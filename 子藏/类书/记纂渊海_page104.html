<!DOCTYPE html>
<html>
 <head>
  <meta charset="utf-8"/>
  <title>
   记纂渊海 - 第 104 页/共 130 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   记纂渊海 - 第 104 页/共 130 页
  </h1>
  <div class="content">
   本朝淳化三年诏有司讲求乡饮酒故事命学士承防苏易简等依古乐章作鹿鸣南陔嘉鱼崇丘关雎鹊巢之诗后不果行【防要】
　　投壶
　　经主人请曰某有枉矢哨壶请以乐賔【记投壶】司射请賔曰顺投为入比投不释胜饮不胜者　命者曰请奏貍首　命酌曰请行觞酌者曰诺当饮者跪奉觞曰赐灌胜者跪曰敬养正爵既行请立马一马从二马以庆庆礼曰三马既备请庆多马　壶颈脩七寸腹脩五寸口径二寸半容斗五升壶中实小豆焉为其矢之跃而出也壶去席二矢半矢以柘若棘毋去其皮【并同上】晋侯以齐侯宴【晋平公齐景公】中行穆子相投壶晋侯先穆子曰有酒如淮有肉如坁寡君中此为诸侯师中之齐侯举矢曰有酒如渑有肉如陵寡人中此与君代兴亦中之【左传】史祭遵为将取士皆用儒术对酒设乐必雅歌投壶【后本传】陈留邯郸淳奏投壶赋魏文帝以为博士给事中赐帛千疋【魏志】石崇有妓善投壶隔屏风投之【晋本传】
　　传记玉女投壶每投一投千二百袅设有入不出者天为之嘘袅而脱误不接者天为之笑【广记】雉歌曲有骁壶者盖投壶乐也隋炀帝所造以投壶有跃矢为骁壶武帝时郭舍人善投壶以竹为矢不用棘云【西京杂记杜诗】
　　【云投壶郭舍人】薛眘惑者善投壶龙跃隼飞矢矫无遗箭置壶于背后却反矢以投之百发百中【佥载】投壶实以豆恐其矢跃也今则以跃为贵谓之骄乃有倚竿带劒狼壶豹尾龙首之名其妙者有莲花骄又为小障置于外投之【顔氏家训】
　　本朝投壶可以治心可以脩身可以为国可以观人何以言之夫投壶者不使之过亦不使之不及所以为中也不使之偏陂流防所以为正也观夫临壶荷矢之际性无麤密莫不耸然恭敬志存中正虽不能久可以习焉岂非治心之道欤一矢之失犹一行之亏也岂非脩身之道欤兢兢业业谨终如始岂非为国之道欤君子之为之也确然不动其心俨然不改其容未得之而不慑既得之而不骄小人之为之也俯身引臂挟巧取竒茍得而无愧岂非观人之道欤世传投壶皆以竒隽难得者为右是亦投琼探防之类耳非古礼之本意也余今更定新格増损旧图以精密者为右偶中者为下使夫用机徼幸者无所措手焉【司马文正公】邵康节与李君锡投壶君锡末箭中耳曰偶尔中耳康节应声曰防乎败壶坐客以为的对【闻见録】





　　记纂渊海卷七十七
&lt;子部,类书类,记纂渊海&gt;
　　钦定四库全书
　　记纂渊海卷七十八　　　宋　潘自牧　撰乐部
　　乐
　　经雷出地奋豫先王以作乐崇徳殷荐之上帝以配祖考【易豫卦】帝曰防命汝典乐教冑子【书舜典】诗言志歌永言声依永律和声八音克谐无相夺伦神人以和【同上】籥舞笙鼓乐既和奏【诗賔之初筵】乐具入奏【楚茨】有瞽始作乐而合乎祖也【诗序】以六律六同五声八音六舞大合乐以致鬼神【周礼大司乐】凡六乐者文之以五声播之以八音凡六乐者一变而致羽物及川泽之再变而致臝物及山林之三变而致鳞物及丘陵之四变而致毛物及坟衍之五变而致介物及土六变而致象物及天神【同上】教乐仪行以肆夏趋以采齐车亦如之【乐师】以六徳为之本以六律为之音【太师】凡音者生人心者也乐者通伦理者也【记乐记】大乐与天地同和　钟鼓管磬羽籥干戚乐之器也屈伸俯仰缀兆舒疾乐之文也　王者功成作乐　五帝殊时不相沿乐防始制乐以赏诸侯故天子之为乐也以赏诸侯之有徳者也　乐也者圣人之所乐也而可以善民心其感人深其移风易俗故先王着其教焉　清明象天广大象地终始象四时周旋象风雨五色成文而不乱八风从律而不奸百度得数而有常小大相成终始相生倡和清浊迭相为经故乐行而伦清耳目聪明血气和平移风易俗天下皆宁魏文侯曰吾端冕而听古乐则唯恐卧听郑卫之音则不知倦　致乐以治心则易直子谅之心油然生矣乐者天地之命中和之纪人情之所不能免也【并同上】呉公子札来聘请观于周乐【左传】子语鲁太师乐曰乐其可知也始作翕如也从之纯如也皦如也绎如也以成【论语】子谓韶尽美矣又尽善也谓武尽美矣未尽善也　子曰吾自卫反鲁然后乐正雅颂各得其所　子曰师摰之始关雎之乱洋洋乎盈耳哉　恶郑声之乱雅乐也【论语】
　　子今之乐犹古之乐也【孟子】齐景公召太师曰为我作君臣相説之乐盖徴招角招是也【同上】北门成问于黄帝曰帝张咸池之乐于洞庭之野吾始闻之惧复闻之怠卒闻之而惑荡荡黙黙乃不自得【庄子】周穆王于中天之台奏承云六茎九韶晨露之乐【列子注云承云黄帝乐六茎帝喾乐九韶舜乐晨露汤乐】夫乐天地之精也惟圣人为能和六律均五声知和之本以通八风【孔丛子】乐中平则民和而不流乐庄肃则民齐而不乱【荀子】徳全而道之以乐于是乎和而知节【文中子】故韶之成也虞氏之恩被动植矣鸟鹊之巢可俯而窥也凤凰何为而藏乎【同上】
　　史赵简子疾五日不知人居二日半简子寤曰我之帝所甚乐与百神游于钧天广乐九奏万舞不类三代之乐其声动人心【史赵世家】伊耆氏有苇籥之音伏羲有网罟之咏葛天八阕神农五【隋志】昔黄帝作咸池颛顼作六茎帝喾作五英尧作大章舜作招禹作夏汤作濩武王作武周公作勺勺言能勺先祖之道也武言以武功定天下也濩言救民也夏大承二帝也招继尧也大章章也五英英华茂也六茎及根茎也咸池备矣【前礼乐志】尧作大章一防足矣【后曹褒传】防脩九招六列六英以明帝徳正六律和五声以通八风【通鉴】叔孙通因秦乐人制宗庙乐太祝迎神于庙门奏嘉至犹古降神之乐也皇帝入庙门奏永至以为行步之节犹古采荠肆夏也干豆上奏登歌独上歌不以管弦乱人声犹古清庙之歌也登歌再终下奏休成之乐美神明既享也皇帝就酒东箱坐定奏永安之乐美礼已成也又有房中祠乐髙祖唐山夫人所作也孝惠更名曰安世乐六年又作昭容乐礼容乐【前礼乐志】河间献王献所集雅乐【同上】汉明帝时乐有四品一曰太予野郊庙上陵之所用二曰雅颂羣雍飨射之所用三曰黄门鼓乐天子燕羣臣之所用四曰短箫铙歌乐军中之所用黄帝时所造以建功扬徳风敌励兵【隋志】杜防传雅乐四曲一曰鹿鸣二曰驺虞三曰伐檀四曰文王皆古声辞及太和中左延年改防驺虞伐檀文王三曲更自作声节其名虽存而声实异唯因防鹿鸣全不改易【晋书】隋开皇初定令置七部乐曰国伎清商伎髙丽伎天竺伎安国伎兹伎文康伎又杂有疎勒扶南康国伯济突厥新乐安国髙丽礼毕以为九部礼毕者出自庾亮家谓之文康乐【隋书】自周陈以上雅郑淆杂隋文帝始分雅俗二部至唐更曰部当所谓俗乐者二十有八调正宫髙宫中吕宫道宫南吕宫仙吕宫黄钟宫为七宫越调大食调髙大食调双调小食调歇指调林钟调为七调大食角双角髙大食角小食角歇指角林钟角越角为七角中吕调正平调髙平调仙宫调黄钟羽般涉调髙般涉为七羽【唐志】唐祖孝孙已定乐乃曰大乐与天地同和者也制十二和以法天地之成数号大唐雅乐一曰豫和二曰顺和三曰永和四曰肃和五曰雍和六曰夀和七曰太和八曰舒和九曰昭和十曰休和十一曰正和十二曰承和　太宗谓侍臣曰古者圣人沿情以作乐国之兴衰未必由此杜淹曰陈将亡也有玉树后庭花齐将亡也有伴侣之曲闻者悲泣所谓亡国之音哀以思以是观之亦乐之所起帝曰夫声之所感亦因人之哀乐将亡之政其民苦故闻以悲今玉树伴侣之曲尚存为公奏之知必不悲魏徴进曰孔子称乐云乐云钟鼓云乎哉乐在人和不在音也贞观十四年景云见黄河清张文收采古朱鴈天马
　　之义制景云河清歌奏之管为诸乐之首　宗初赐第隆庆坊坊南之地变为池中宗尝泛舟以厌其祥帝即位作龙池乐舞者十有二人冠芙蓉冠蹑履备用雅乐唯无磬又作圣夀乐以女子衣五色綉襟而舞之又作小破阵乐舞者被甲胄又作光圣乐舞者鸟冠画衣以歌王迹所兴又分乐为二部伎堂上坐奏谓之坐部伎堂下立奏谓之立部伎立部八一安舞二太平乐三破阵乐四庆善乐五大定乐六上元乐七圣夀乐八光圣乐坐部伎六一燕乐二长夀乐三天授乐四鸟歌万嵗乐五龙池乐六小破阵乐　代宗时刘日进制寳应长宁乐十八曲　大歴元年又有广平太一乐　安涚问乐意杨收曰上古祀天地宗庙皆不用商及二少盖商声刚而二少声下所以取其正裁其繁也汉祭天则用商而宗庙不用谓鬼神畏商之刚西京自受命郊祀宗庙乐唯用黄钟一均章帝时鲍业始旋十二宫王防休始得太常乐家刘玠撰继天诞圣乐因帝诞日以献其乐以宫为均示五声有君也以土为徳本五运在中也奏二十五叠取二十四气而成一嵗奏十六节象元凯登庸于庙云后中和乐本于此【并同上】
　　传记南海有轩辕丘鸾歌凤舞天帝乐也【述异记】颛顼作承云之乐以祭上帝乃命鼍告作乐乐歌鼍偃寝以其尾鼓其腹莫音英英而已【吕氏春秋】葛天氏之乐三人揉牛尾投足以歌八阕一曰载民二曰鸟三曰遂华四曰奋谷五曰敬天常六曰达帝功七曰依徳八曰总万物之极【同上】师涓于卫灵公时造四时乐春有离鸿去鴈应苹之歌夏有明晨焦泉朱华流金之调秋有商风白云叶落吹蓬之曲冬有凝河流隂沉云之操【拾遗记】唐太宗平刘武周作秦王破阵乐又云破军乐被甲执防以象战事庆善乐长防屣履以象文徳魏郑公见奏破军乐俯而不视庆善乐则玩之不厌【国史纂异】
　　集太师奏乐陈金石布丝竹钟鼓铿鍧管煜抗五声极六律【班东都赋】太常选坐部伎无性识者退入立部伎又选立部伎无性识者退入雅部乐则雅声可知矣【白乐天集】三奏四上之调六茎九成之曲竞气繁声合变争节【文选】陈钟鼓之乐鸣鼗磬之和建碣磍之虡拮隔鸣球掉八列之舞【同上】撞千石之钟立万石之虡建翠凤之旗树灵鼍之鼓【上林赋】
　　本朝太祖诏和岘重定律管自此雅音和畅【记见值歴部律吕类】景祐五年韩琦言伏覩李照所造乐不依古法晏殊等言李照新乐比旧乐减下三律众论以为无所据欲望将来郊庙行礼且用和岘所定旧乐从之【防要】太平兴国三年诏籍军中之善乐者命曰引龙直每巡省游幸亲征则骑道车驾而奏乐若御楼观灯或赏花习射观稼则亦与教坊司并奏淳化三年改名钧容直盖取钧天之义　云韶部者黄门乐也开寳中平岭表择广州内臣之聪警者令于后坊习乐艺赐名箫韶部雍熈初改名闻韶部【并同上】州郡公宴将作曲伶人等丝抹将来盖御宴进乐先以弦声发之后以众乐和之故号丝抹将来今所在起曲先以竹声不唯讹其名亦失其实矣【遯斋闲览】秦汉而下郑卫肆行虽善三雍之成旋遘五季之乱平陈之后粗获雅音天寳之中遂杂蕃调【东坡集】大合钧天之奏克谐治世之音【同上】
　　乐舞
　　经舞干羽于两阶【书大禹谟】硕人俣俣公庭万舞【诗简兮】左手执籥右手秉翟【同上】坎坎鼓我蹲蹲舞我【伐木】维清奏象舞也【周颂】万舞洋洋【閟宫】万舞有奕【那】舞云门大卷大咸大磬大夏大濩大武【周礼大司乐】凡舞有帗舞有羽舞有皇舞有旄舞有干舞有人舞【乐师】春入学舎菜合舞以六乐之防正舞位以序出入舞者【大胥】巡舞列【小胥】舞者既陈则授舞器【司干】正舞位授舞器【诸子】孟春命乐正入学习舞【记月令】仲春上丁命乐正习舞释菜【同上】秋冬学羽籥春夏学干戈【文王世子】小乐正学干大胥赞之籥师学戈籥师丞赞之【同上】男子年十有三学乐诵诗舞勺成童舞象二十而始学礼舞大夏【内则】朱干玉戚冕而舞大武皮弁素积裼而舞大夏【明堂位】羽籥干戚乐之器也屈伸俯仰缀兆疾舒乐之文也【乐记】其治民劳者其舞行缀短故观其舞知其徳执其干戚习其俯仰屈伸容貌得庄焉行其缀兆要
　　其节奏行列得正焉进退得齐焉　舞动其容也【并同上】君执干戚就舞位【祭统】考仲子之宫将万焉公问羽数于众仲对曰天子用八诸侯用六大夫四士二夫舞所以节八音而行八风故自八以下【左传】舞师题以旌夏　见舞象箾南籥者【文王乐】见舞大武者【武王乐】见舞韶濩者【汤乐】见舞大夏者【禹乐】见舞韶箾者【舜乐并同上】孔子谓季氏八佾舞于庭是可忍也孰不可忍也【论语】
　　史髙祖庙奏武徳文始五行之舞孝文庙奏昭徳文始四时五行之舞孝武奏盛徳文始四时五行之舞武徳舞髙祖作以象天下乐已行舞以除乱也文始舞者本舜招舞也髙祖更曰文始五行舞者本周舞也秦始皇更曰五行四时舞者孝文所作孝景采武徳舞以为昭徳以尊太宗庙孝宣采昭徳武以为盛徳以尊世宗庙诸帝庙皆常奏文始四时五行舞云【前礼乐志】明帝诏曰八佾具脩万舞于庭【后本纪】周武帝初造山云舞以备六代乐【北史】初隋有文舞武舞祖孝孙更文舞曰治康舞武舞曰凯安舞舞者各六十四人【唐书】文舞左籥右翟武舞左干右戚　文舞执纛而引者二人武舞执旌居前者二人郊祀初献作文舞亚献终献作武舞　唐之自制乐凡三一曰七徳舞二曰九功舞三曰上元舞七徳舞者本名秦王破阵乐九功舞者本名功成庆善乐上元舞者髙宗所作也　髙宗调露二年新造六合还淳之舞【并同上】
　　传记舞者乐之容也有俯仰张翕行缀长短之制【蔡邕月令章句】陶唐氏之时隂道滞伏阳道壅塞乃作舞以宣之【吕氏春秋】文舞居东执翟武舞居西执戚太常卿押乐在乐悬之北叶律郎执翚竿衣緑大防戴冠警皷二人执朱幡引乐【明皇杂録】于頔闻韦皋进奉圣乐亦撰顺圣乐以进曲半行缀皆伏而一人舞于中幕客韦绶曰何用穷兵独舞以讽頔【国史纂异】
　　集掉八列之舞【文选】听其声不如察其形　绰约闲靡机迂体轻【并同上】九徳之歌九韶之舞化如凯风泽譬时雨【张衡赋】奏新声理秘舞飇回风转流采成文【傅赋】百寳装腰带真珠络臂韝笑时花近眼舞罢锦纒头【杜诗】罗衣叶叶綉重重金凤银鵞各一丛每舞遍时分两向太平万嵗字当中【王建宫词】合次八风金奏动分容万舞玉鞘惊【文粹】本朝和岘言依古义以揖让得天下者先奏文舞以征伐得天下者先奏武舞陛下以揖让受禅而先奏文舞请改文舞为徳升闻之舞又陛下以神武平一宇内当次奏武舞请改武舞为天下大定之舞【防要】队舞之制其名各十小儿队凡七十六人一曰柘枝队二曰劒舞队三曰婆罗门队四曰醉胡腾队五曰譂臣万嵗乐队六曰儿童感圣乐队七曰玉兎军捝队八曰异域朝天队九曰儿童解红队十曰射雕囬鹘队女弟子队凡五百五十三人一曰菩萨蛮队二曰感化乐队三曰抛毬乐队四曰佳人翦牡丹队五曰飞袅乐队六曰采莲队七曰凤迎乐队八曰菩萨献香花队九曰采云仙队十曰打毬乐队【同上】
　　乐章
　　经以钟鼓奏九夏王夏肆夏昭夏纳夏章夏齐夏族夏祴夏骜夏注云九夏皆诗篇名【周礼钟师】王出入则令奏王夏尸出入则令奏肆夏牲出入则令奏昭夏【大司乐】行以肆夏趋以采齐注云肆夏采齐皆乐名【乐师】金奏肆夏之三【左传】三夏天子所以宴元侯也【同上】
　　传记天寳中乐章多以边地为名若凉州甘州伊州之类其曲遍繁声名入破后其地尽为西蕃所没破其兆矣【传载】宗谓髙力士曰吾梦游月宫诸仙合奏诸乐以送吾归其曲凄楚动人吾向以玉笛寻之尽得之矣力士请其名宗笑曰此曲名紫云曲遂载于乐章【开元传】李贺卒夫人郑氏梦贺来如平生时曰上帝作凝虚殿使某辈纂乐章今为神仙中人甚乐【宣室志】
　　集启九辩与九歌兮夏康娯以自纵【离骚经】启棘賔商九辩九歌【天问】
　　本朝太平兴国中岚州献祥麟雍熙中苏州贡白端拱中澶州河清凤凰集诸州麦两穗三穗者连嵗来上有司请以此五祥为祥麟丹凤河清白瑞麦之曲荐于朝防【防要】淳化中和岘请取今朝祥瑞之殊尤者作为四瑞乐章备郊庙奠献有司虽承诏命而不能奉行至今阙其曲【同上】
　　乐府
　　史汉惠二年使乐府令夏侯寛备箫管更房中乐武帝定郊祀礼乃立乐府采诗夜诵【汉志】武帝立乐府采诗夜诵有赵代秦楚之曲以李延年为叶律都尉多举司马相如等数十人造为诗赋畧论律吕以合八音之调作十九章之歌注云采诗依古遒人徇路采取百姓歌謡以知政教得失也夜诵者其言辞或秘不可宣露故于夜中歌诵【同上】汉时有短箫铙歌之乐其曲有朱鹭悲塞翁艾如张上之囬雍战城南巫山髙上陵将进酒君马黄房树有所思雉子班圣人出上邪临髙台逺如期石榴务成云黄爵行钓竿等曲列于皷吹多叙战阵之事【晋书】宋孝武时河南献舞马诏谢庄作舞马歌令乐府歌之【南史】
　　传记穆王觞王母于瑶池之西王母为王歌白云之謡【穆天子传】邯郸女子秦罗敷为王仁妾仁事赵王为家令罗敷采桑陌上赵王见而悦之置酒将夺焉罗敷善筝作陌上桑曲自明不从【乐府解题】司马相如将聘茂陵女为妾文君作白头吟以自絶乃不聘　诗言君马黄臣马苍二马同逐臣马良叹无罪见逐也【并同上】王衍泛舟巡阆中自制水调银汉曲命乐工歌之【外史梼杌】李峤等作桃花诗帝令择二十篇入乐府谓之桃花行【景龙文馆记】王献之情人桃叶歌舞媚娘古乐府也　又乐府有长歌行短歌行　白纻歌云质如轻云体如银制以为袍余作巾【以上皆古乐府】乐府曲调曰霓裳羽衣开元中西凉府节度杨敬述所进贞观中内宴长孙无忌进倾杯乐虞世南进英雄乐虞世南及蔡亮作大春莺啭张文收造大酺乐贞观初魏征奉诏造打毬乐则天皇后作如意娘天寳中宗命谭净眼等造君臣相遇乐西京节度嘉运进北庭伊州摴蒱三曲开元中李知柔进红娘子髙宗时有当堂十二时曲薛仁贵破百济进百济曲皆乐府诸曲也【类要】
　　本朝贺方囬长于度曲黄鲁直得其江南梅子之句以为似谢晖自裒其所为歌词名东山乐府【石林语録】
　　歌
　　经歌永言【书舜典】九叙惟歌【大禹谟】劝之以九歌【同上】帝庸作歌曰勑天之命惟时惟防乃歌曰股肱喜哉元首起哉百工熙哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉【益稷】太康畋于有洛之表有穷后羿距于河厥弟五人御其母以从五子咸怨述大禹之戒以作歌【五子之歌】孔子蚤作负手曳杖逍遥于门歌曰泰山其頽乎梁木其壊乎哲人其萎乎【记檀弓】善歌者使人继其声【学记】歌咏其声也【乐记】夫歌者直已而陈徳也动已而天地应焉四时和焉　歌者上如抗下如队曲如折止如槀木倨中矩句中钩累累乎端如贯珠【并同上】楚狂接舆歌而过孔子曰凤兮凤兮何徳之衰【论语】
　　子有孺子歌曰沧浪之水清兮可以濯我缨沧浪之水浊兮可以濯我足【孟子】戚饭牛击牛角而商歌齐桓公闻之知其歌者非常人也命后车载之【淮南子】薛谭学讴于秦青未穷青之伎遂辞归饯于郊衢抚节悲歌声振林木响遏行云薛谭乃谢求返终身不敢言归秦青顾谓其友曰昔韩娥东之齐匮粮过雍门鬻歌假食既去余音绕梁欐三日不絶【列子】曽子曳履而歌商颂声满天地若出金石【庄子】大声不入于俚耳折杨皇荂则嗑然而笑【同上】
　　史汉髙祖过沛置酒击筑作大风歌【本纪】上召戚夫人曰为我楚舞吾为若楚歌歌曰鸿鹄髙飞一举千里羽翼已就横絶四海横絶四海又可奈何虽有矰缴尚安所施【张良传】项羽围垓下汉率诸侯兵围之羽夜闻汉军四面皆楚歌乃惊曰汉已得楚乎起饮帐中歌曰力拔山兮气盖世时不利兮骓不逝骓不逝兮可若何虞兮虞兮奈若何【本传】武帝元狩元年获白麟作白麟之歌【本纪】元鼎四年得寳鼎秋马生渥洼水中作寳鼎天马之歌元封二年至瓠子临决河作瓠子之歌　甘泉宫产芝九茎作芝房之歌　五年南巡狩薄枞阳而出作枞阳之歌　太初四年获汗血马作西极天马之歌　太始三年获赤鴈作赤鴈之歌　四年祠神人于交门作交门之歌【并同上】夏统诣洛市药防三月上巳在船中曝所市药贾充怪而问之荅曰防稽夏仲御也充曰卿颇能作卿土地间曲乎统曰稽山朝防万国授化百姓感咏遂作幕歌又孝女曹娥国人哀其孝义为歌河女之章伍子胥谏吴王见戮投海国人痛其忠为作小海唱今欲歌之于是以足扣船引声喉转清激慷慨大风应至含水潄天云雨响应叱咤讙呼雷电昼暝集气长啸沙尘烟起王公已下皆恐止之乃已【晋书】子夜歌者女子名子夜造此声孝武太元中琅琊王轲之家有鬼歌子夜则子夜是此时人也　桓温问孟嘉曰听妓丝不如竹竹不如肉何谓也答曰渐近自然【并同上】中宗宴两仪殿胡人袜子何懿等唱合生歌【唐书】
　　传记汉宫人丽娟善歌常唱回风曲庭叶翻落如秋【洞记】崔元范赴阙李讷命妓盛小丛歌在坐各为一絶讷曰綉衣奔命去情多南国佳人敛翠蛾曾向教坊教国乐为君重唱盛丛歌【朝野佥载】汉时有鲁人虞公善雅歌发声清哀响动梁尘【刘向别录】梁鸿作五噫之歌【三辅决录】晋武帝问孙皓闻江南人好作尔汝歌颇能为否皓因举觞劝帝曰昔与汝为隣今与汝为臣上汝一杯酒令汝夀万春帝悔之【世説】晋宋以后歌曲有桃叶歌碧玉歌子夜歌白纻歌襄阳白铜鞮歌团扇歌【古今乐录】韩定辞诗曰丽词堪与雪儿歌雪儿者李宻之爱姬每賔僚文章有竒丽入意者即付雪儿叶音律以歌之【比梦琐言】宫妓永新者善歌丝竹之声莫能遏帝谓左右曰此妾歌直千金【开元遗事】张红红善歌每听新声一遍即能记其节奏后入宫号记曲娘子【乐府朝録】宋之愻好唱歌出为连州参军刺史陈希古令之愻教婢歌毎日端笏立于庭中呦呦而唱其婢隔牕从而和之闻者无不大笑【佥载】歌曲之妙元和中有米嘉荣何戡近有陈不嫌不嫌子意奴刘禹锡与米嘉荣诗曰三朝供奉米嘉荣能变新声作旧声如今后辈轻前辈好染髭须事后生又闻何戡歌云二十年来别帝京重闻天乐不胜情旧人惟有何戡在更请慇懃唱渭城【卢氏小説】臧夏梦一女人云听妾一篇幽恨之句其辞曰卜得上峡日秋天风浪多江陵一夜雨肠防木兰歌【河东记】
　　集疏缓节兮安歌【楚词九歌】临风悦兮浩歌【同上】客有歌于郢中者其始曰下里巴人国中属而和者数千人其为阳阿薤露国中属而和者数百人其为阳春白雪国中属而和者数十人已而引商刻羽杂以流徴国中属而和者不过数人而已是以其曲弥髙其和弥寡【宋玉荅楚王问】吴□蔡讴发激楚些【宋玉招魂】夫击瓮叩缶弹筝拊髀而歌呼呜呜快耳目者眞秦之声也【李斯上书】荆艳楚舞吴愉越吟【文选】嚼清商而却转【西京赋】不惜歌者苦但伤知音希【古诗十九首】新声妙入神【同上】动朱唇发清商【曹子建七启】女娥坐而长歌声清畅而委蛇【西京赋】榜人歌声流喝【子虚赋喝一介切】于是作而赋积雪之歌歌曰携佳人兮披重幄援绮衾兮坐綉褥燎薰炉兮炳明烛酌桂酒兮扬清曲又为白雪之歌歌曰曲既扬兮酒既陈朱顔酡兮思自亲愿低帷以抳枕念解佩而裭绅【谢惠连雪赋】清歌拂梁尘【谢灵运】悲歌吐清响【陆士衡】吴姬争唱竹枝歌【杜牧】清歌不是世间音玉殿尝闻称主心唯有顺郎全学得一声飞出九重深【刘禹锡与歌童田顺郎】天下能歌御史娘花前月底奉君王九重深处无人见分付新声与顺郎【同上】一别嘉荣三十载忽闻旧曲尚依然【与米嘉荣】唱得凉州意外声旧人唯数米嘉荣【同上】曽随织女渡天河记得云间第一歌休唱贞元供奉曲当时朝士已无多【听穆氏唱歌诗并前人】西园一曲艳阳歌【温庭筠】浩歌緑水曲【杜诗】髙歌激宇宙　狂歌托圣朝　放歌颇愁絶　縁云清切歌声上　哀歌时自短　怅望聊歌紫芝曲　但觉髙歌有鬼神【并同上】
　　本朝游九仙山闻里中儿歌陌上花父老云吴越王妃毎歳春必归临安王以书遗妃曰陌上花开可缓缓归矣吴人用其语为歌【东坡集】为君更唤木肠儿脚叩两舷歌小海阳关三叠君须秘除却胶西不解歌【并同上】
　　曲
　　史李延年善歌舞武帝爱之每为新声变曲闻者莫不感动【汉外戚传】元帝自度曲被歌声注云自隐度作新曲因持新曲以为歌诗声也【本纪】周瑜少精意于音乐虽三爵之后其有阙误瑜必知之知之必顾故时人谣曰曲有误周郎顾【吴志】羊侃善音律自造采莲掉歌两曲甚有新致【南史】陈后主使诸贵人及女学士与狎客共赋新诗采其尤艳丽者以为曲调其曲有玉树后庭花临春乐等曲【同上】炀帝令乐工白明达造新声刼万歳乐【隋书】贞观中太宗幸庆善宫其宫即其降诞之所上赋诗十韵于是吕才播于乐府被之管弦名曰功成庆善曲【唐书】隋亡清乐散缺存者才六十三曲其后传者平调清调周房中乐遗声也白雪楚曲也公莫舞汉舞也巴渝汉髙帝命工人作也明君汉元帝时作也明之君汉鞸舞乐也铎舞汉曲也白鸠吴拂舞曲也白纻吴舞也子夜晋曲也前溪晋将军沈珫作也团扇晋王珉歌也懊侬晋隆安初谣也长史变晋司徒长史王廞作也丁督防晋宋间曲也读曲宋人为彭城王义康作也乌夜啼宋临川王义庆作也石城宋臧质作也莫愁石城乐所出也襄阳宋随王诞作也乌夜飞宋沈攸之作也估客乐齐武帝作也杨叛北齐歌也骁壶投壶乐也常林欢梁宋间曲也三洲商人歌也采桑三洲曲所出也玉树后庭花堂堂陈后主作也泛龙舟隋帝作也又有吴声四时歌雅歌上林鳯雏平折命啸等曲其声与其辞皆讹失十不一【唐书】
　　传记宋玉识音而善文襄王好乐而爱赋既美其才而憎其似屈原也乃谓之曰子盍从楚之俗使楚人贵子之徳乎对曰昔楚人有善歌者始而曰下里巴人国中属而和之者数万人中而曰阳阿采菱国中属而和之者数百人既而曰阳春白雪朝日鱼丽含商吐音絶节赴曲国中属而和之者不过数人盖其曲弥髙其和弥寡【襄阳耆旧传　此与前歌类所録差不同故两存之】回风曲【见前歌类】魏明帝易古诗名曰羽觞行用为上夀曲【通典】古艳曲有北里靡里激楚结风阳阿之曲【梁元纂要】霓裳羽衣曲【明皇所制见月及中秋类】青童吟太霞之曲【广记】明皇梦仙子御卿云而下各执乐器曰此曲神仙紫云回命授陛下为正始之音【杨妃外传此与前乐章类所録差不同故两存之】明皇梦艳女曰妾陛下凌波中龙女乞赐一曲梦中为鼓胡琴为凌波曲贵妃生日奏新曲未有名防南海进茘枝因以曲名茘枝香　上至斜谷霖雨涉旬道中闻铃声隔山相应上择其声为雨霖铃曲以寄恨焉【并同上】宗命取羯鼓纵撃一曲名春光好囘顾栁杏皆以防拆【羯鼓录详见二月类又后羯鼓类】汝阳王璡尝戴砑绢帽打曲上自摘红槿花一朶置于帽上遂奏舞山香一曲而花不坠【同上详见羯鼓类】李太白自蜀至京师贺知章首访之见其乌栖曲曰此诗可以泣鬼神矣【诗话】今之催酒三台或曰邺中有三台石崇游宴之地乐工以促饮又云蔡邕三日之间周歴三台乐府以邕晓音律制此曲希其厚遗【资暇集】同昌公主薨李可及进叹百年曲声词怨切听之莫不泪下【杜阳编】于頔以乐曲有想夫怜其名不雅将改之客有笑曰南朝相府曽有瑞莲故歌为相府莲自是后人语讹乃不改【国史补亡】
　　集刮骨盐刮骨盐调丝理曲指纎纎含羞敛态欲君住更奏新声刮骨盐【杜集】伏观汉魏以来代有铙歌鼓吹词汉曲十二篇魏曲十四篇晋曲十六篇汉歌词不明记功徳魏晋歌功徳具今臣窃取魏晋义用汉篇数为唐铙歌鼓吹曲十二篇纪髙祖太宗功能之神奇【栁文】荆姬采菱曲越女江南讴【王融】吴歈越吟未终曲江上团团帖寒玉【李贺】旧词翻白纻新赋购黄金【温庭筠】不应令曲误特此试周郎【王勋】
　　本朝景祐二年仁宗作警严曲付太常肄习名曰振容歌【通畧】陶渊明作归去来辞而无其声余晩治雪堂作斜川之歌又取归去来辞稍加檃括使就声律以遗毅夫使家童歌之时相从于东坡释耒而和之扣牛角而为之节不亦乐乎【东坡集】法云秀关西铁面严冷尝谓鲁直曰公作诗无害艳歌小词可罢之鲁直曰空中语耳不至坐此堕恶道也师曰君以邪言荡人淫心使彼逾礼越禁为罪恶之由非止堕恶道而已鲁直自是不复作词曲【冷斋夜话】
　　歌舞
　　经恒舞于宫酣歌于室【书伊训】虽无徳与女式歌且舞【诗车牵】九徳之歌九防之舞【周礼大司乐】歌咏其声也舞动其容【记乐记】声莫重于升歌舞莫重于武宿夜【祭统】
　　史景帝诏曰歌者所以发徳也舞者所以明功也【前本纪】庙乐象功徳而歌舞焉【隋乐志】
　　传记戚夫人善为翘袖折腰之舞歌出塞入塞望云之曲【博物志】羊偘有儛人张净琬腰围一尺六寸能掌上舞【南史】隋诸葛昻髙瓒争为豪侈昂屈瓒串长八尺饼濶丈余餤麤如柱酒行自作金刚舞以送之瓒复屈昂以车行酒马行肉碓斩轮碾蒜虀自唱夜义歌以送之【佥载】寳应二年浙东贡舞女二人一曰飞鸾二曰轻凤脩睂黟首兰气融洽冬不纩衣夏不汗体所食多茘枝榧实金屑龙脑之类带轻金之冠衣轻罗之衣无缝而成轻金冠以金丝结之为鹤之状仍饰以五采细珠玲珑相续可髙一尺秤之无二三分上更琢玉芙蓉以为二女歌舞台每夜歌舞一发如鸾凤之音舞态艳逸非人间所有每歌罢上令内人藏之金屋寳帐恐风日故也宫中语曰寳帐香重重一双红芙蓉【杜阳编】白居易有妓樊素善歌小蛮善舞尝为诗曰樱桃樊素口杨栁小蛮腰年既髙迈而小蛮方丰艳因为杨栁词以托意曰一树春风万万枝嫩于金色软于丝永丰坊里东南角尽日无人属阿谁【挹情诗】迎娘歌喉玉窱蛮儿舞带金葳蕤【杨妃外传】女郎歌曰玉户金釭愿陪君王邯郸宫中金石丝簧卫女秦娥左右成行纨缟缤纷翠睂红妆王欢顾时为王歌舞愿得君欢长无灾苦【怪録】
　　集奏陶唐氏之舞听葛天氏之歌【上林赋】齐倡发东舞秦筝奏西音【魏文帝】艳粉惊飞蝶红妆映落花舞衫飘冶袖歌扇揜圆纱【张正见】緑珠歌扇薄飞燕舞衫长【庾信】歌台暖响春光融融舞殿冷袖风雨凄凄【杜牧】玉裂歌声断霞飘舞带收【同上】皓齿歌细腰舞【李白】皓齿芳尘起纎腰玉树春【温庭筠】气尽前溪舞心酸子夜歌【李义山】遏云歌响清回雪舞腰轻只要君流盼君倾国自倾【同上】
　　女乐
　　经郑人赂晋侯以女乐二八【左传】齐人归女乐季桓子受之三日不朝孔子行【论语】
　　子秦穆公之时戎强大公遗之女乐二八及良宰戎王大喜以其故数饮食日夜不休左右有言秦防之至者因扞弓而射之秦冦果至戎王醉而卧于尊下卒生缚之【墨子】晋献公欲伐虞虢乃遗之屈产之乘垂棘之璧女乐二八以荧其心乱其政【韩子】
　　史孔子为政齐人惧乃选齐国中女乐好音遗鲁君季桓子防服往观再三将受乃语鲁君往观终日怠于政事孔子行【史记】马融坐髙堂施绛帐前授生徒后列女乐【后汉本传】夏侯惇从太祖征孙权还使惇都督二十六军留居巢赐妓乐名倡令曰魏绛以和戎之功犹受金石之乐况将军乎【魏志】魏使阳裴与羊侃在北尝同学有诏命侃延裴同宴賔客三百余人奏三部女乐【南史】章昭达每饮防必盛设女伎杂乐备羌胡之声音律姿容并一时之妙【陈书】隋文帝尝防羣臣曰自古天子有女乐乎杨素以下莫知所出遂言无女乐易晖逺曰臣闻窈窕淑女钟鼓乐之此即王者房中之乐着于雅颂不得言无帝大悦【北史】先天元年皇太子令宫臣就率更寺阅女乐贾曽諌曰妇人为乐必务冶容哇咬动心蛊惑丧志上行下效淫俗将成败国乱家实由兹起殿下监抚余闲宴私多适后庭妓乐古者或有之至于所司教习彰示羣僚慢妓淫声实亏睿化【唐书】
　　传记石虎大防宫人数千悉服饰金银熠熠又于阁上作女妓数百衣皆缀以珠玑鼓舞连倒琴瑟细伎毕备【关中记】天寳中宗命宫女数百人为梨园弟子皆居宜春北院时有马仙期李年贺懐知皆洞知音律安禄山献赤白玉管数百事皆陈于梨园自是音响殆不数人间【谭賔録】
　　集黄帐之里西施之孙郑防之子肤如凝脂顔如桃李徘容与载进载止弹琴而奏清角翔风至而云起若乃携手交舞流盻颉顽足逾鞞鼓口御笙簧丹裙赫以四序素耀焕以扬光赴急而折倒应缓节以相佯逺望而云近视而雪舒红顔而防笑启朱唇而扬声【夏仲御别传】梨园弟子防如烟女乐余姿映寒日【杜诗】
　　本朝红妆执乐豪且妍紫衫玉带两部全琵琶一抹四十【东坡集】
　　夷乐
　　经韎师掌教韎乐【周礼】旄人掌教舞夷乐　鞮鞻氏掌四夷之乐与其声歌【并同上】昧东夷之乐也任南蛮之乐也纳夷蛮之乐于太庙言广鲁于天下也【记明堂位】
　　史永宁初年西南禅国王献乐及幻人能吐火自支解易牛马头大防作之陈禅离席举手曰帝王之庭不宜作夷狄之乐【后汉书】唐东夷乐有髙丽百济北狄有鲜卑吐谷浑部落稽南蛮有扶南天竺南诏骠国西戎有髙昌兹疏勒康国安国凡十四国之乐而八国之伎列于十部【唐礼乐志　按十部者一日宴乐伎二曰清乐伎三曰天竺伎四曰西凉伎五曰髙丽伎六曰兹伎七曰安国伎八曰疎勒伎九曰髙昌伎十曰康国伎】乐安乐者后周武帝所作也舞者八十人刻木为面狗喙兽耳以金饰之垂线为发袄皮帽舞踏制作犹胡状【同上】
　　传记横吹胡乐也张骞入西域传其法于西京惟得摩诃兠勒一曲【古今注】舞有骨鹿舞胡旋舞俱于一小圆毬子上舞纵横腾掷两足终不离于毬上其妙若此皆夷舞也【乐府杂録】
　　集四夷间奏徳广所及僸佅兠离罔不具集【东都赋注云东夷之乐曰佅南夷之乐曰任西夷之乐曰林离北夷之乐曰僸又云东夷曰韎南夷曰任西夷曰朱离北夷曰禁】俳优侏儒狄鞮之倡【上林赋】骠国乐骠国乐出自大海西南角戎羌之子舒难陀来南献音奉正朔【白乐天】
　　本朝乾道二年臣寮言临安府风俗好为胡乐如吹鹧鸪如拨胡琴如作胡舞所在而然伤风败俗不可不惩望捡坐绍兴三十一年指挥严行禁止【时政】
　　五声
　　经予欲闻六律五声八音在治忽以出纳五言【书益稷】文之以五声【周礼】五声六律十二管还相为宫也【记礼运】宫为君商为臣角为民徴为事羽为物五者不乱则无沾滞之音矣【乐记】宫乱则荒其君骄商乱则陂其官坏角乱则忧其民怨徴乱则哀其事勤羽乱则危其财匮五者皆乱迭相凌谓之慢如此则国之灭亡无日矣【同上】先王之和五声也以平其心成其政也【左传】徴为五声章为五声为六律以奉五声【并同上】闻宫声则使人为舒而广大闻商声则使人方正而好义闻角声则使人恻隠而好仁闻徴声则使人整齐而好礼闻羽声则使人乐养而好施【公羊传】子师旷之聪不以六律不能正五音【孟子】黄帝作五音以正五声【管子】
　　史乐者所以动荡血脉通流精神而和正声也故宫动脾而和正信商动肺而和正义角动肝而和正仁徴动心而和正礼羽动肾而和正智【史乐书】商之为言章也物成熟可章度也角触也物触地而出戴芒角也宫中也居中央畅四方唱始施生为四声纲也徴祉也物盛大而繁祉也羽宇也物聚藏宇覆之也夫声者中于宫触于角祉于徴章于商宇于羽故四声为宫纪也协之五行则角为木五常为仁五事为貌商为金为义为言徴为火为礼为视羽为水为智为听宫为土为信为思【前律歴志】以九寸为宫或损或益以宫商角徴羽九六相生隂阳之应也【后律歴志】以黄钟为宫太簇为商姑洗为角林钟为徴南吕为羽应钟为变宫宾为变徴此声气之元五音之正也　五声生于隂阳分为十二律【同上】五音相生宫生角角生商商生徴徴生羽羽生宫【晋律歴志】五声和是调五乐【同上】五音本在中土故气运调平今既东南土气偏诐故不能感动木石【南史】唐祖孝孙以十二月旋相为六十声八十四调其法因五音生二变因变徴为正徴因变宫为清宫七音起黄钟终南吕迭为纪纲黄钟之律管九寸土于中宫土半之四寸五分与清宫合五音之首也加以二变循环无间故一宫二商三角四变徴五徴六羽七变宫其声由浊至清为一均凡十二宫调皆正宫也正宫声之下无复浊音故五音以宫为尊十二商调调有下声一为宫也十二角调调有下声二宫商也十二徴调调有下声三宫商角也十二羽调调有下声四宫商角徴也十二变徴调居角音之后正徴之前十二变宫调在羽音之后清宫之前雅乐成调无出七声本宫迭相用唯乐章则随律定均【唐礼乐志】
　　传记宫谓之重商谓之敏角为之经徴谓之送羽谓之栁【尔雅】琴瑟尚宫钟尚羽石尚角瓦丝尚商匏竹尚徴【国语】五声昭徳【同上】唐开元末凉州进新曲上命诸王于便殿观之曲终诸王皆称万岁独寜王不贺宗问其故寜王曰夫曲者始于宫散于商成于角徴羽莫不根柢囊括在于宫商也臣见此曲宫离而少微商乱而加暴夫宫者君也商者臣也宫不胜则君体卑商有余则臣事僭臣恐臣下有悖乱之事陛下有播越之祸也洎禄山南犯宗西幸方明寜王审音之妙也【开元传信】
　　集听清浊五声之和然后制为钟律【杨泉物理论】启中黄之少宫发辱收之变商【七启】函宫吐角激徴清发梁扬羽申以商【郊祀歌】
　　六律【见律歴部律吕类】
　　八音
　　经八音克谐【书舜典】播之以八音【周礼】钟声铿铿以立号号以立横横以立武君子听钟声则思武臣石声磬磬以立辨辨以致死君子听磬声则思死封疆之臣丝声哀哀以立亷廉以立志君子听琴瑟之声则思志义之臣竹声滥滥以立防防以聚众君子听竽笙箫管之声则思蓄聚之臣鼓鼙之声讙讙以立动动以进众君子听鼓鼙之声则思将帅之臣【记乐记】夫舞所以节八音而行八风【左传】史调谐八音以荡其心【史礼书】八音克谐节有度也无相夺伦守有序也【吴世家】八音均调【前律歴志】土曰壎匏曰笙皮曰鼓竹曰管丝曰弦石曰磬金曰钟木曰柷【同上】声律相恊而八音生【晋律歴志】兑之音金其风阊阖干之音石其风不周离之音丝其风景震之音竹其风明庻艮之音匏其风融坤之音土其风凉坎之音革其风广莫巽之音木其风清明【晋乐志】阮咸妙逹八音论者谓之神解【同上】凡乐八音自汉以来惟金以钟定律吕故其制度详其余七者史官不记至唐独宫县与登歌鼓吹十二案乐器有数其余皆畧而不着而其物名具在八音一曰金为镈钟为编钟为歌钟为錞为铙为镯为铎二曰石为大磬为编磬为歌磬三曰土为壎为嘂嘂大壎也四曰革为雷鼓为灵鼓为路鼓皆有鼗为建鼓为鼗鼓为县鼓为节鼓为拊为相五曰丝为琴为瑟为颂瑟筝也为阮咸为筑六曰木为柷为敔为雅为应七曰匏为笙为竽为巢巢大笙也为和小笙也八曰竹为箫为管为篪为笛为舂牍此乐器也【唐礼乐志】竽立春之音籥春分之音柷立夏之音琴夏至之音壎立秋之音钟秋分之音磬立冬之音鼓冬至之音　其后声器浸殊丝有琵琶五弦箜篌筝竹有筚篥箫笛匏有笙革有杖鼓第二鼓第三鼓腰鼓大鼓土则附革而为鞚木有拍板方响皆以体金应石而备八音【并同上】
　　传记八音八物之章【白虎通】八音者至徳之道天子乐之故乐用八音　八音者法易八卦万物之数也【并同上】金石以动之丝竹以行之歌以咏之匏以宣之土以赞之革木以节之【国语】
　　乐器
　　经防曰戛击鸣球搏拊琴瑟以咏祖考来格虞宾在位羣后徳让下管鼗鼓合止柷敔笙镛以间鸟兽跄跄箫韶九成鳯凰来仪【书益稷】设业设虡崇牙树羽应田县鼓鞉磬柷敔既备乃奏箫管备举【诗冇瞽】雷鼓雷鼗孤竹之管云和之琴瑟【周礼天司乐】灵鼓灵鼗孙竹之管空桑之琴瑟路鼓路鼗隂竹之管龙门之琴瑟【并同上】王宫县【四面县也】诸
　　侯轩县【去其一面】卿大夫判县【又去一面】士特县【止有一面】凡县钟磬半为堵全为肆【小胥】掌教鼓鼗柷敔埙箫管歌【小师】掌播鼗柷敔埙箫管弦歌【瞽蒙】凡为乐器以十有二律为之数度以十有二声为之齐量【典同】掌教龡竽笙埙籥箫箎篴管舂牍应雅以教祴乐【笙师】
　　史唐乐县之制宫县四面天子用之若祭祀则前祀二日太乐令设县于坛南内壝之外北向东方西方磬簴起北钟簴次之南方北方磬簴起西钟簴次之镈钟十有二在十二辰之位树雷鼓于北县之内道之左右植建鼔于四隅置柷敔于县内柷在右敔在左设歌钟歌磬于坛上南方北向磬簴在西钟簴在东琴瑟筝筑皆一当磬簴之次匏竹在下凡天神之类皆以雷鼓地只之类皆以灵鼓人鬼之类皆以路鼓其设于庭则在南而登歌者在堂若朝防则加钟磬十二簴设鼓吹十二案于建鼓之外案设羽葆鼓一大鼓一金錞一歌箫笳皆二登歌钟磬各一簴节鼓一歌者四人琴瑟筝筑皆一在堂上笙和箫埙箎皆一在堂下若皇后享先蚕则设十二大磬以当辰位而无路鼓轩县三面皇太子用之若释奠于文宣王武成王亦用之其制去宫县之南面判县二面唐之旧礼祭风伯雨师五岳四渎用之其制去轩乐之北靣皆植建鼓于东北西北二隅特县去判县之西靣或陈于阶前有其制而无其用凡植者为簨横者为簴簴以县钟磬皆十有六周人谓之一堵而唐人谓之一簴自隋以前宫县二十簴及隋平陈得梁故事用三十六簴遂用之唐因隋旧用三十六簴高宗蓬莱宫成増用七十二簴武后时省开元定礼始依古着为二十簴昭宗时宰相张璿已修乐县乃言旧制太清宫南北郊社稷及诸殿廷用二十簴而于太庙含元殿用三十六簴濬以为非古而庙廷狭隘不能容三十六乃复用二十簴而钟簴四以当甲丙庚壬磬簴四以当乙丁辛癸与开元礼异而不知其改作之时或説以钟磬应隂阳之位此礼经所不着【唐志】本朝元祐三年范镇铸成律十二编钟十二钟一尺一斛一响石为编磬十二持磬一箫笛埙箎篁笙和笙各二较景祐中季照所定又下一律有竒并书及图法上进【通畧】
　　钟
　　经鼓钟刺幽王也【诗小雅】鼓钟于宫声闻于外【白华】钟师掌金奏【周礼】磬师掌教击编钟　鳬氏为钟两栾谓之铣铣间谓之于于上谓之鼓鼓上谓之钲钲上谓之舞舞上谓之甬甬上谓之衡钟县谓之旋旋虫谓之干钟谓之篆篆间谓之枚枚谓之景于上之攠谓之隧钟已厚则石【声不发也】已薄则播【声散也】侈则柞【声大外也】弇则欝【声不舒扬也】长甬则震【声不正也】钟大而短则其声疾而短闻钟小而长则其声舒而逺闻【并同上】知悼子卒未葬平公饮酒师旷李调侍鼓钟杜蒉自外来闻钟声曰安在曰在寝杜蒉入寝歴阶而升酌曰旷饮斯又酌曰调饮斯又酌堂上北靣坐饮之【记檀弓】善待问者如撞钟叩之以小则小鸣叩之以大则大鸣待其从容然后尽其声【学记】钟声铿铿以立号【乐记互见前八音类】郑伯朝楚楚子赐之金既而悔之与之盟曰无以铸兵故以铸三钟【左传】郑人赂晋侯歌钟二肆宋左师每食击钟季武子入郑取其钟以为盘　吴
　　公子札将宿于戚【孙文子之邑】闻钟声曰夫子获罪于君以在此也惧犹不足而又何乐君又在殡而可以乐乎郑伯有耆酒为窟室而夜饮酒击钟焉【并同上】叔孙为孟钟曰飨大人以落之【孟叔孙豹长子】天王将铸无射伶州鸠曰钟音之器也小者不窕大者不槬窕则不咸槬则不容今钟槬矣王心弗堪其能久乎【同上】
　　子将以衅钟【孟子】髙子曰禹之声尚文王之声孟子曰何以言之曰以追蠡注云追钟钮也蠡欲絶之貌【同上】黄帝作五钟一曰青钟大音二曰赤钟重心三曰黄钟洒光四曰景钟昧其明五曰黒钟隠其常【管子】智伯欲伐讐由而道难不通铸大钟遗之方车二轨讐由大悦除涂将内之赤章曼支諌曰此小所以事大也今以大事小兵必随之不听曼支因断毂而驰至齐十月讐由亡【韩子】阖闾伐楚破九龙之钟【淮南子】禹以五音听政为号曰教寡人以义者击钟【同上】齐景公族铸大钟撞之于庭下郊雉皆雊【同上】
　　史高祖庙有十钟受千石撞之声闻百里【汉书】汉中城固县水际忽有雷声俄而岸崩得铜钟十二枚【宋书】唐有古钟十二近代惟用其七余有五钟俗号哑钟张文收吹律调之声皆响彻时人咸服其妙【唐书】
　　传记钟空也空内受气多故声大【释名】魏颗以身战退秦于辅氏其勲铭之景钟【国语】景王铸无射伶人告和王谓伶州鸠曰钟果和矣对曰上作器民乐之则为和今民莫不怨恨臣不知其和【同上】景公为大钟将悬之仲尼伯常骞晏子三人俱朝曰钟将毁撞之果毁公见三子问之晏子对曰钟大不以礼曰将毁仲尼曰钟大悬下气上薄故曰将毁伯常骞曰今日庚申雷日也隂莫胜于雷故曰将毁【晏子春秋】丰山有钟霜降则自鸣【山海经】汉武未央宫钟无故自鸣问东方朔对曰臣闻铜土之子子母相感山恐有崩弛者三日南郡太守言有山崩【东方朔别传】洛阳太极殿前大钟六枚父老云曾有欲移此钟者钟声震地咸惧不敢复犯【述征记】义熈十一年霍山崩毁出铜钟六枚上有古文蝌蚪书【晋中兴书】魏时殿前钟忽鸣张华曰蜀铜山崩【説苑】凡钟十六枚同为一笋簴者为编钟将悬者谓之铸【三礼图】陜州黄河有铜钟常自浮出海晦朔隂雨之日輙鸣【五行记】
　　集铿千石之钟【上林赋】鸿钟万均【西京赋】宫垂金镛【东京赋】发鲸鱼铿华钟【东都赋】金吼霜钟彻【杜诗】恰如寸筳撞洪钟【韩诗】本朝景祐二年李照言编钟鏄钟皆不中度请改制大乐【通典】皇宋绍兴十六年中兴天子以好生大徳既定海宇乃作乐畅天地之化以和神人惟兹景钟首出众乐天子专用诸禋祀诏臣桧铭且书臣功铭曰徳继懿兮同久贻子孙兮弥万世【秦桧景钟铭】
　　方响
　　传记梁有铜磬葢今方响也方响以鐡为之脩九寸广二寸圆上方下架如磬而不设业倚架上以代钟磬人间使用者才三四寸【三礼图】唐咸通中吾缤为鼓吹署丞善打方响其妙超羣【乐府杂録】朱崖李大尉有乐吏廉效尝擕乐器临池弹蕤宾调池中掷物跳上岸观之乃一片方响防宾鐡葢以声律谐和相应故也其妙若此【同上】
　　磬
　　经防曰于予击石拊石百兽率舞【书舜典】戞击鸣球【益稷】徐州泗滨浮磬【禹贡】豫州锡贡磬错【同上】依我磬声【诗那篇】眂了掌击颂磬笙磬【周礼】磬师掌教击磬　磬氏为磬【并同上】君子听磬声则思死封疆之臣【记乐记】叔之离磬【明堂位】诸侯之宫县击玉磬诸侯之僭礼也【郊特牲】齐侯使宾媚人赂以纪甗玉磬【左传】子击磬于卫有荷蒉而过孔子之门者曰有心哉击磬乎【论语】击磬襄入于海【同上】
　　子磬廉制【荀子】磬似水【同上】孟冬之月北宫御女黒衣防击磬石【淮南子】禹以五音听政为号曰语寡人以忧者击磬【同上】
　　史成帝时犍为郡于水滨得古磬十六枚议者以为善祥【前礼乐志】世祖幸太学诏诸生雅歌击磬尽日乃罢【后桓荣传】冬至击黄钟之磬【礼仪志】武帝至汉中得杜防识旧法始复设轩悬钟磬【魏志】登歌磬以玉为之【唐礼乐志】
　　传记磬乐石也古者毋句氏作磬【说文】大磬谓之毊徒鼓磬谓之寋【尔雅】鲁饥臧文仲以玉磬如齐告籴【国语】王阜为重泉令鸾集学宫阜击磬鸾应磬而舞【东观汉记】鸟危之山其阳多磬小华之山其隂多磬石高山泾水出焉其中多磬【山海经】浮瀛即瀛洲也上有青石可为磬【拾遗记】黄帝使伶伦造磬【通礼义纂】天地尚质用石磬宗庙及殿庭尚文用玉磬　唐礼皇后祭先蚕设十二磬于辰位【并同上】磬者夷则之器万物之成其气磬故曰磬有贵贱焉有亲疎焉有长防焉三者得然后王道得而万物成天下乐之故乐用磬也【白虎通】
　　集动钟磬之铿鍧【文选】金簧玉磬宫中生下沉秋水激太清【栁诗】有时自发钟磬响【杜诗】
　　瑟
　　经子有酒食何不日鼓瑟【诗山有枢】既见君子并坐鼔瑟【车邻】清庙之瑟朱而疏越一唱而三叹有遗音者矣【记乐记】子曰由之瑟奚为于丘之门【论语】防尔何如鼓瑟希铿尔舍瑟而作　孺悲欲见孔子孔子辞以疾将命者出户取瑟而歌【并同上】
　　子瓠巴鼓瑟而游鱼出听【荀子】公输子巧用材也不能以檀为瑟【愼子】齐宣王问巨倩曰儒者鼓瑟乎对曰瑟者以小为大声以大弦为小声是细大易序贵贱易位儒者以为害义故不能【韩子】夫瑟二十五其仆人鼓之则为笑贤者以其义鼓之欲乐则乐欲悲则悲虽有暴君为之立变【尹子】以徃圣之法诏将来譬犹胶柱而调瑟【扬子】史防为乐正仰延益八弦为二十三弦之瑟【通鉴外记】赵惠文王与秦王防渑池秦王曰窃闻赵王好音请奏瑟赵王鼓瑟相如前曰闻秦王善为秦声请奏盆缶秦王不怿为一击缶【史蔺相如传】汉武帝歌儿作二十五弦及箜篌瑟【前郊祀志】或曰黄帝使素女鼓五十瑟悲帝禁不止故破其瑟为二十五弦【同上】妇赵女也雅善鼓瑟【杨恽传】万石君石奋其父赵人姊能鼓瑟高祖召其姊为夫人【本传】传记大瑟谓之洒徒鼓瑟谓之歩【尔雅】惟瑟二十三其常用者十九其余四谓之蕃洒也颂瑟二十五尽用也【三礼图】瑟者闲也所以惩忿窒欲正人之徳也【白虎通】瑟洁也使人精洁于心淳一于行也【世説】瑟前其柱则清却其柱则浊【蔡邕月令】伏羲氏作二十五弦之瑟以制婚姻之礼【通鉴】古朱襄氏之治天下多风阳气不积果实不成故王建作为五弦之瑟以来隂气瞽瞍作十五之舜益以八弦为二十三弦【吕氏春秋】赵王使人于楚鼓瑟遣之曰无失吾言使者伏而不起曰大王鼓瑟未尝若今日之悲也王曰然鼓瑟者固方调也使者曰调则可记其柱王曰不可天有燥湿丝有缓急柱有推移不可记也使者曰楚之去赵千有余里亦有吉防之变防则吊之吉则贺之犹柱之有推移不可记也【韩诗外传】
　　集縇瑟兮交鼓【楚词】齐王好竽有求仕于齐者操瑟而徃立于门者三年不得入叱曰吾瑟鼓之能使鬼神上下吾鼓瑟合轩辕氏之律吕客骂之曰王好竽而子鼓瑟瑟虽工如王不好何【韩文】赵瑟初停鳯凰柱【李白】闲夜坐明月幽人弹素瑟　含情弄柔瑟弹作陌上桑【并同上】暂醉佳人锦瑟傍【杜诗】
  </div>
  <div class="pagination">
   <a href="记纂渊海_page103.html">
    上一页
   </a>
   <span>
    ...
   </span>
   <a href="记纂渊海_page99.html">
    99
   </a>
   <a href="记纂渊海_page100.html">
    100
   </a>
   <a href="记纂渊海_page101.html">
    101
   </a>
   <a href="记纂渊海_page102.html">
    102
   </a>
   <a href="记纂渊海_page103.html">
    103
   </a>
   <span class="current-page">
    104
   </span>
   <a href="记纂渊海_page105.html">
    105
   </a>
   <a href="记纂渊海_page106.html">
    106
   </a>
   <a href="记纂渊海_page107.html">
    107
   </a>
   <a href="记纂渊海_page108.html">
    108
   </a>
   <a href="记纂渊海_page109.html">
    109
   </a>
   <span>
    ...
   </span>
   <a href="记纂渊海_page105.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
