<!DOCTYPE html>
<html>
<head>
    <meta charset="UTF-8">
    <title>清稗类钞 - 第 61 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 61 页/共 432 页</h1>
    <div class="content">　　越将刘永福者，本以边匪入越受抚，官三宣提督，有众三千，据保胜水陆要冲.尝遇法将安得利探路轮船，截杀无遗，中外以为异人，思借其力以寄藩篱.特简岑毓英为滇督，唐炯为滇藩，徐延旭为桂藩，资以集事，而三省会师之议行矣。滇师强弱不敢遥度，广东水师乃红蛋艇船之类，仅供捕盗，小轮船不禁出海。提督吴全美曾陈明未堪战阵，驾驶员弁于风沙水线均未熟谙，以御西洋兵轮，固儿戏矣。广西陆师经营多时，淮将黄桂兰、湘将赵沃分统二十营，两路扼扎，直入越南各境，额数颇虚，饷项至薄，制流匪则有余，当大敌则不足，路人固皆知之。然庙谟既定，中外从同，亦不暇切实考寻。此开边之始也。

　　当永福之据保胜也，绾要设卡，收税以自封殖，本无为越御法之志。而法将探路遇害以后，颇有戒心。中外虽议借其力，然亦未有以发也。灌阳唐景崧奏陈边事，奉旨交滇督差遣，滇督尼止之，而唐已先期至粤，谒署督曾忠襄公国荃，以招用永福自任。忠襄资以行装，由海道绕赴刘营，晓谕大义，责令出兵。会法人连破河阳、怀德等府，越事日急，滇、粤两路之师均已前进，永福遂至太平一带，与桂师联络.时忠襄已奏陈始末，准留唐桂省差遣，即监视永福军事。

　　未踰年，法兵大起，滇、粤之师退保边境，永福亦径回保胜。其于保胜之挫法将，实恃地势。又其时法将探路，随兵无多，且不意有中途之刼也。

　　三省会师议起，越南西南诸省久为法人所据，移都东京，私与订约，疆吏实未过问。仓卒兴兵，至海疆数省震动溃丧，耗费帑金二千余万，卒并越南藩属付之法人矣。

　　王镇邦与法人战于河口河口失守一役，主动者为攻镇南关之游勇，助动者为安南境内外之革党，而实发其动机于十六七岁之一童。童夙为河口督办王镇邦所宠爱，后厌弃之。童大恚，时至各营，言王督办富藏金，遂闻于兰溪河南盘踞山中之秘密社会，发其素蓄之军械，乘夜渡兰溪河，潜伏镇邦署之附近。署在山巅，前临兰溪河，后临红河，地少瘴疠，与兵营不相联续.时安南总督侦知之，遣使告镇邦，劝其缴械纳降，王不允。送法人出，与之战，山下排鎗纷集镇邦之身矣。童首先登山，枭其首。遂进下蛮耗，规图蒙自。后以军械不足，始遭击而退。

　　刘壮肃胜法人于基隆光绪甲申，法人扰台北，提督刘壮肃公以巡抚衔奉诏督办台湾军务。闰五月，抵基隆，法人来犯。毁炮台，刘以我国无军舰，海难制胜，欲诱敌陆战，俟其登岸，迎击之。六月，率曹志忠、章高元、苏德胜、邓长安四提督与法人战于基隆。

　　是役也，死法军官三人，法兵百余，夺获旗帜二面，枪数十杆，帐篷十余架。又以沪尾离台北三十里，离基隆八十里，兵力单薄，恐后路稍疏，则基隆之兵不战而溃，于是朝战胜，夕即退军入山后，使法人聚于基隆，则沿海边境，不至处处窥伺，其形似弱而其策万全。后法人三犯沪尾，皆受创而遁。沪尾守将孙开华亦善战，刘既退回淡水，则策应沪尾益灵.然炮台既毁，全恃兵卒血战，故犹相持至八阅月，而孤岛独全。

　　是时马江已挫，汇利、万利、华安三船皆不克济师，刘卒能尽力支持。十二月，法人又增兵犯月眉山，拒战五日，法兵皆服雨衣，更番迭进.我军力薄，无可更换，各将士皆忍饥冒雨，月眉山卒得保全。

　　章高元胜法人于基隆章高元为淮军后起名将，发捻诸战，功绩至伟。法、越之役起，光绪甲申正月，以淮、湘军各千名渡海守台湾，署台湾澎湖挂印总兵。六月，法兵攻基隆，守将孙开华战既不利，基隆遂陷。时章所部仅二千兵，分防各地，在麾下者五百耳！闻耗，誓于所部，率以进.将抵基隆，复戒其众曰：「国土失陷，吾将兵者之耻也！与诸君约，今夜必复基隆！若及明而不复者，吾宁自刭，不与诸君相见矣。」

　　章为镇将多年，不营私殖，所得财，悉以养死士，故深得士心。令既下，士卒咸鼓勇而进.将抵炮垒，使部将李世鸿、章保胜分兵由小径抄其后，章则率兵士百人，提刀直击法营，途遇逻者，缚之而前。此时法兵忽觉章来袭，鎗炮如雨，海中法舰复以大炮榴弹击章军，章之帽檐被炮弹击去其半，左耳受炮震，终身失聪。然是时袒臂大呼而进，不用鎗炮，挺短刃，直斫法兵，法兵大败，死者二千余，折其兵官二人，余众凫水逃入舰，舰于夜中引去。

　　时他将闻章短兵进战，咸震栗失色。迟明，率兵来援，则见基隆早易法帜树章帜矣。

　　宁裕明王德榜胜法人光绪甲申，法使福裕诺将回国，言于李文忠公鸿章，谓将派兵巡越南。文忠未上闻，奉旨申饬，而法人旋以巡边为名，攻越南之谅山。粤督张树声、滇督刘长佑暨沿江沿海督抚闻警，各征兵出广西龙州之镇南关为中路，桂抚徐延旭督师谅山。树声所遣提督黄桂兰、董履高等多淮军，延旭所用党敏宣、陈朝刚、陈得贵等皆广西人，延旭倚桂兰，俾尽统诸军，凡四十二营，当前敌，驻北宁，自统二十余营为后路。桂兰在北宁，日夜酣酒，夺民女，恣为荒淫，军无纪律，越人痛恨之。

　　教民某贿敏宣，请给军装助战。敏宣白桂兰，从之。教民遂助法攻我军，我军溃。延旭逮问，朝命潘鼎新代之，以布政使王德榜署提督，代桂兰.且以敏宣退缩，得贵首失扶良炮台，命悉斩之。敏宣，桂兰之营务处也，犹领三千五百人屯谅山，合所节制者计之，尚二万余人，得贵亦领千人。德榜惧其叛，秘不发.令部将宁裕明往诱之。裕明挈幕僚一卒一骑而往，迎敏宣，声言筹军食，邀与同往大营.敏宣随入关，遽就缚.搜其身，得已上药之双响手枪二，遂斩之，并斩得贵.得贵抗称退炮台实奉将令，裕明复诘其克扣军饷，始俯首就诛.桂兰夜饵金死，朝刚亦当斩，亡命走。

　　是役也，善战者首推裕明。裕明，衡阳人，初在刘武慎公部下。甲申春，淮军败，广东陆路提督杨玉科领广武三营屯观音桥，调裕明领右营.闰五月丙午黎明，法军自郎甲进攻观音桥，桥南北皆山，北岭尤峻，万叶率四千人屯桥南，裕明从玉科，与提督王洪顺屯桥北。薄暮，万叶战败，退俯北岭而阵。法军从之入，裕明亟出万叶后，登北岭绝顶，发炮下击，别伏两哨于山之左右麓，横截法军。法军悉力御岭上军，不意山麓之骤出伏兵也，大惊，溃走，诸军穷追之。至郎甲，歼数百人，于是法人始有求和之举.洪顺者，亦淮军良将。率所部屯山下平地，几为法军所乘。然不以万叶之败退而少却也，万叶部伍亦井井，卒能转败为胜。会奉电旨令退师，毋碍和议，我军退入关，法人约退东京，乃止退北宁。裕明以法人诈和，宜乘机进兵说玉科，旋奉旨派员潜赴敌境侦探，遂以属裕明。六月乙酉，裕明发观音桥。七月癸卯朔，归龙州。说鼎新宜进兵，于是遂决二次大举之议.八月庚寅，我师败于郎甲。其地南距谅山十五里，北距观音桥八十里，东船头、西太原各百里。先是，越南教民犒军，报法人且至，提督方友叔答曰：「我械未集，垒未固，未易速战。」教民去。不二日，法兵大至矣，倚森林以自蔽，我军不知也。黎明，忽闻炮声，友叔以为兵勇打冷炮也，俄而开花弹落营中，十余人被炸死，始大惊.时筑垒未毕，士卒方就食于空村，提督周某率二千五百人而疾奔，友叔亦率千人从之，法人乃围玉科营数十重。

　　初，裕明令军中：「即不战，亦戒备。」故独整暇。至是，则凭墙发枪，法人死伤如积.墙猝倒，则令亲军三百人且战且掘坑。及暮，法人数万冲突数十次，卒不得入。左右促裕明出，裕明回顾，则积尸纵横，裹入法兵中，不见一援兵，望玉科中军，围尤厚，乃曰：「战死枪，走亦死枪，宁战死耳！」左右曰：「统领犹在。」裕明曰：「即出，亦必杀敌！」时已曛黑，裕明口衔匕首，右手纵火弹，左手持马刀，驰而斫。左右二百余人亦随而驰斫，法兵皆披靡，竟入中军。玉科从者数十人，方据内濠力战，裕明乃卫玉科出，士卒又死五十人，伤四十余人。是役也，玉科惩敏宣前事，拒教民不见，而友叔不知教民为法谍，语以实，遂及于败。我军死千余人，然法军死者亦相当。

　　乙酉正月，诸军以谅山失守，退屯关内。玉科驻文渊，犹在关外十五里也，距法军所驻，仅五里耳。己酉黎明，法军进犯，裕明以当前敌，阵中岭，左岭以徐占魁当之，右岭以廖应昌当之，玉科督战，驻大塘岭.俄而炮伤占魁足，遽返，应昌惧而亦奔。裕明率师力战，而法兵遽从右岭入，玉科遣提督刘思河率中营亲兵助裕明。思河手马刀，裕明使弃之，思河乃蹲而发枪。方燃火，思河已为炮弹穿胸矣，玉科之头太阳及腹亦中伤，死矣，裕明不知也。方遣红旗索子药于玉科，红旗返，报玉科阵亡，裕明痛哭曰：「主帅死，我何生为？诸君不能战者行，否则请随我，为主帅复仇！」众皆愿从死。裕明乃率之冲法军，击杀一军服有五金线者，盖上级军官也。俄有弹中裕明，洞右颊，裕明犹持刀，督军士前进.从者曰：「大人戴花矣！」戴花者，军人隐语，谓中弹也，掖以行。裕明怒，谓死亦当在关外。从者绐以主帅未死，乃强轝入关.二月戊寅，法人陷关前隘。隘北五里曰小南关，其地有三山，冯子材所统十营在焉。山上营三，山下营七。法人遽出奇兵，趣镇南关东岭以来袭，炮声如雷霆。裕明方养创凭祥，闻之，裹创飞骑，自山北冲上，手马刀乱斫，法人披靡，于是诸军相继登。

　　德榜屯油隘，遣都司陈得胜间道赴援，自张疑军待之，并潜率精锐扼要地。别筑土墉为障，三小时而事集。法军望见我疑军也，以为主将中坚所在，即发鎗炮力攻之，锐不可当。历一小时许，见我不回击，乃以骑侦之，知为空垒，遂分军为二，鼓锐以进，兼取包抄搜索之方略。德榜躬率一队至，直向法军挑战，法军乘之，德榜乃退至障畔，戒所部曰：「法人势虽锐，难持久，当以忍胜之。」遂令军士伏障下，不轻发鎗炮.此时弹如雨，德榜草屦布服，坐土墩，从容指挥.及见法军气将竭，乃发令曰：「可出战！」遂风驰而前，以锋刃目接。此时他队伏军备夹击者，亦突至法军阵后，法军出不意。大败奔北，死者数千人，遂获全胜。是役也，法兵万余，而德榜所帅偏师不及三千，杀敌数千，我军死伤不及百也。

　　或曰，鼎新总兵权，而遇敌即退，两日夜驰数百里，遁回南宁，法人蹑踪而来，镇南关遂失守。鼎新复诡词入报，谓子材、德榜两军不听调度，坐视不援，致有此败。廷旨着将冯子材、王德榜军前正法，幸督办广东防务彭刚直公玉麟、两广总督张文襄公之洞悉其冤，合词电奏，谓鼎新调度乖方，且力揭其隐，由是廷旨褫鼎新职，子材、德榜释不问。德榜军方在关外，闻诏，益奋勇效命，截击法兵，法军卒溃，乘势追逐数百里，杀戮敌军官及获马匹粮食无算。

　　张春发胜法人冯子材、苏元春、王孝祺等与法人战于镇南关外也，其初固常败，而后之反败为胜，实出于张春发所率之三百人。春发者，孝祺裨将也。孝祺初与敌战，屡失地丧师，节节退守，已奉褫职拿问之谕，尚未离营也。潘鼎新不知军事，始令孝祺营于某所，既而更之，一日九易其地。孝祺不知所从，则窘甚。适子材奉命督师，率所部来会，孝祺乃距子材营若干里而驻焉。

　　大战镇南关之日，将战，孝祺闻有枪炮声，令春发率三百人巡哨。行经大森林，忽闻人马鼓角声甚盛，知他队敌兵且大至，惧甚，乃令此三百人者匿于林中，以俟其过.时两军前敌已开战，法军预调别队二千人及大宗子弹由间道前往济师。见森林，惧有伏，不进.张匿林中久，既不闻声，以为法军过且尽，亟欲返命，率众奔而出，猝遇法军，惊且愕，当时进退皆不可，张顾谓三百人曰：「今日战，死。不战，亦死。然力战，或可不死。且敌人欲进而反止，是中馁也，不如因其馁而乘之。」三百人哄应曰：「然。」则一鼓作气，径前搏战，冲其中坚。

　　法军之行也，气张甚。及遇林而疑，既稍稍衰矣。又不备即有战事，突见春发众奋勇前，猝不知多寡，大骇，以为果遇伏中计。彼此距离近，炮弹无所施，气愈竭。三百人者，东驰西击，短刃相接，法军阵动而溃，死伤过半，子弹尽为春发所有。乘胜前进，于是前敌战正酣，我军气益发扬，拒战益力。敌知别队已失利，子弹告罄，接济又绝，兵气大涣，遂大败，并摇动大本营，一日夜，退百数十里。于是我军大胜于镇南关，即日克复谅山。

　　冯子材胜法人镇南关之役， 冯子材督兵力战， 遂获大胜。 先时， 行军屡失律， 尽丧关外地， 桂边亟亟， 时张文襄督两粤， 请于朝， 命冯子材督师，率旧部援桂。 文襄与子材结为兄弟， 临行， 文襄设宴， 以金 三， 跽而酌子材， 且曰：「公饮此， 以祝公胜利， 努力杀敌！ 不然， 无相见期。 」子材饮尽， 谢曰：「此行不胜， 无面目见公！ 」遂行。

　　镇南关在两山之间，子材与某将各踞一山，中筑长墙以为守，盖犹旧法也。子材初练有藤牌队数百人，皆百战精卒，待之素厚。将战，队长请于子材曰：「法军枪械殊利，若与之炮火相见，势必不敌。盍先以藤牌队冲其阵，而后以大军继之？果得近身搏战，则吾事济矣。」子材嘉之，且曰：「若毋怯乎？」对曰：「平时受公豢养之谓何？今事亟矣，吾侪有不循是而行者，当自刎以谢.」子材曰：「敬诺.」及法军来攻，子材初令军中伏毋动，藤牌队均踰墙下，瞬息不见，已入法军矣。踰时，见法军阵微动，枪声稍稀。相持一时许，无耗。子材恐藤牌队有失，令军士亦踰墙出战，法军以枪炮猛击之，不能前，势殊迫，将却退。子材见之，急踰墙出，某将从，公子辈力阻，不听，亦随之出。子材布衣草履，持刀阵前，并手刃退卒数人。军士见大将亲临督战，争先效死。会法军中坚大动，甚嚣尘上，马倒人死者甚众，知藤牌队已得利，我军益前，殊死战。法军弹罄，接济不至，遂大败，死伤数千人，乘胜复谅山。法人既受此创，自谷松而威坡，而长庆，而船头，由北而南，日夜退走。我军将士额手相庆，谓北圻、东京可冀恢复矣，而孝钦后忽诏令停战。至四月，越南且为法有，而我失藩属矣。

　　张佩纶与人战于马江先是，闰五月二十一日，法军有兵船一艘进港。二十四日，其水师提督孤拔座舰又进口，泊罗星塔上流。自此以后，日有一二船至，至二十八日，共得八艘。而我船之在港内者，仅六艘：曰扬威，曰福星，曰艺新，曰琛航，曰福胜，曰建胜，驻船厂者惟陆军四营而已。其后又得济安、飞云、伏波、振威、永保等五艘，增调闽安平海师船八艘，翦镇炳南炮船十艘，添募陆军数千。相持匝月，至七月初三日而难作矣。

　　是日晨，法船升火起椗，学生魏瀚仓卒驰告，而法人已牒告未刻开战。佩纶大恐，遣瀚向孤拔乞缓。比登舟而炮已发，我船犹未起椗也。三船在罗星塔下流者，先被击沈，振威管驾许寿山死之。其在罗星塔上流者，扬武先沈，管驾坐舢板而遁。伏波、艺新随之，福星欲斫椗赴救，已不及。法军炮弹如雨，福星管驾陈英屹立望台，传呼开炮，其仆请曰：「伏波、艺新已驶向上流矣，我船亦宜相机行事。」英瞋目曰：「尔欲我走耶？」叱之退。遂令于众曰：「今日之事，有进无退！我船既锐进，当有继者，安知不可转败为胜？」于是鼓轮掌舵，贯法阵而前，开边炮左右击。惜炮小，未能中法舰要害。我船虽被弹，而尚无大碍，复在下流装足子弹，贯敌阵而回击之如前。随其后者，虽有福胜、建胜二船，顾小而行迟，仅遥为声援而已。福星至此，遂成孤立之势。孤拔见之，乃以三船合围，管驾陈英中弹殒于望台，三副王涟开炮奋击，亦被弹洞胸而死。船上尸骸枕藉，而犹力战不退。迨火药舱中弹，军士始纷纷赴水，船额配九十五名，存者仅二十余.是役也，诚可谓血战矣。

　　福星既沈，建胜亦被轰沈，管驾林森中弹殒。福胜督带吕翰亦及于难，盖吕方在其船也。是时全队尽殁，仅余福胜一船，船尾已受弹火发，而尚燃炮猛击。管炮翁守正发数鎗，殪二法人，弹贯其胸而踣。管驾叶琛方在望台指挥，忽一弹飞至，贯其颊，仆矣，复跃而起，传令装炮，弹复集其胁而亡。于是全船所存，仅学生二，船亦沈半截。二学生见孤拔方植立督战，乃从容装药，瞄准孤拔而击之，殪其左右二人，孤拔亦受伤。计各船管驾力战阵亡者，共四人。

　　或曰，有徐某者，上海人，年十岁，失怙恃，家贫，流为丐。丐中之强有力者多欺之，以故不惯与羣丐伍。夜无所归，恒号泣于天主堂前，法教士哀而收养之。徐固世为教徒也，命之读，琅琅上口。性颖悟，不数年，通法文，教士爱之。返国，携以去，使入中学校。及中、法战时，教士携之入军，随孤拔来寇，因利徐以谋我焉。

　　徐居军幕，为虎作伥.孤拔率兵舰寇台湾，知福州防御严，不利深入也，徐曰：「福州舰小兵懦，长驱直入，不足敌也。」孤拔颔之。笑问教士曰：「徐，华人也，保无意外乎？」教士曰：「徐家世奉教，依吾为生，庸何伤？」翌日，徐又谓孤拔曰：「台民强暴，恐将不利于将军。」孤拔然其言，将轻舵西驶，先锋已报失利，急鼓轮向福州行，窥马江。福州水雷艇数十方防堵海口，孤拔以远镜窥我军，乘未备，发炮先击。我军乱，不及整师，仓皇出，法军炮弹纷至，已洞穿我铁甲，渐下沉。徐又乘机语孤拔曰：「必尽歼之，毋贻他日忧.」又连发数炮，而我军仅一艘矣。有一军官跃出曰：「我军还击固死，不还击亦死，何可束手待毙耶！」强令发一弹，中孤拔腰，立仆。法兵见主将被创，停战，徐仍促之还射，我军遂全没.孙开华胜法人于台湾孙开华，字赓堂，湖南人。咸、同间，从鲍超转战楚北、江南、江西，有功，累迁至总兵。光绪初，调台湾。甲申，法人来犯，时督办台湾军务者为刘铭传，刘故淮军宿将，多谋能断，部下将士皆精锐善战。刘知孙可大用，令守淡水炮台.刘尝于酒半语客曰：「吾有四提督一总兵，谋勇兼备，何忧敌之不破，功之不成哉！」四提督，谓曹志忠、章高元、苏德胜、邓长安，一总兵谓孙也。既而孙以火药不足，不用大炮，令军士尽伏台后。法兵官从铁舰开放大炮二百余门，台上寂无声息，相戒不稍动。法人以为我守兵已溃走，立放舢板，驱兵登岸。伏骤起，奋勇直进，肉薄移时，斩级数百，呼声震天，法人惊出不意，入海死者不可悉数。击沈舢板四，军中莫不称贺.孙曰：「敌虽经此巨创，然心不甘服，必且复来。吾等防务不宜稍懈，如有解甲休息者，罪以军法。」未几，法人谋袭击，孙率士卒，贾其余勇，冒死抵御，三战三捷。法人慑其威，自是遁。

　　孙强毅而宽和，得士心，故能搴旗斩将，力遏凶锋，相持数十日，而淡水卒无恙。当时无水师以为援助，而炮台军械又远不如敌，乃竟能转败为胜。刘奏陈战绩，擢福建陆路提督。光绪癸巳，以疾卒于淡水。举殡之日，士民爇香会送，至为泣下，亦有绘像以祀者。

　　张李成与法人战于台北张李成，台湾内山人，美风姿，操俳优业，媚目巧笑，傅脂粉登场，初不审其为勇士也。光绪乙酉，法人攻台北，观察李某以刘省三中丞命，练土兵拒敌。张忽舍所业应选，李呼张小字曰：「阿火，汝胡解兵事！」张慷慨言曰：「火生长是间，不欲变服饰为西人奴也。」

　　山中善火者可千人，招之立集，善猎能鎗，可应敌。李善之，易其名曰李成，谓李氏所成就者也。时擢胜军二千众，屯沪尾炮台坡，李成则率新卒五百，分为两队，承其后。擢胜军一与敌接，立败，张以二百五十人出，散发赤身，嚼槟榔，红沫出其吻。时潮上，法人争以小船抵坡下，坡上草深没人。此二百五十人者见敌皆仰卧，翘其左足，张趾架鎗以待敌。敌近，二百五十鎗齐发，法人死者百数，大骇而遁。山后复出二百五十人，作圆阵包敌。时潮落舟胶，有巨贾购得法华战事股票，从军观胜败，时亦陷足泥中。船上张白麾，请以金赎，张不可，作俳优声曰：「吾不欲仇人金也！」杀而烹其尸。

　　李世鸿与法日战李世鸿，字海珊，合肥人。夙秉母虞夫人训，明大义，死绥盖平。时母犹在堂，前一夕，手书戒子，不以生还为念，仅属善事祖母，求自立而已。咸丰己未从戎，时粤捻两寇已炽。克复寿州、六安之役，与焉，积功至守备。同治甲戌，台湾与日本人哄，从福建提督前往镇抚。由竹坑山进兵，收复大龟纹溪、内外狮头等番社，擢都司，加游击衔。内渡，驻军江阴，督建炮台.光绪癸未中、法之役，防堵台南，援台北。尝夜半率兵，由菱山绕小路攻敌后营，踏破之，夺还炮垒，获法军旗器械。法人攻沪尾，守军几溃，复赴援，伤敌无算。和议成，擢游击，守台南，办开山抚番事。丁亥，总兵章高元赴山东，初檄管带广武营.壬辰，移驻青岛，督建炮台，未就。甲午，日本在朝鲜与我开衅，章援旅顺，世鸿帮统新募福字两营.未出，旅顺陷。时日本海军方逡巡渤海，不易渡，乃率师冒险，由登州茅家口乘海舶，往大营口登陆。宋忠勤公庆檄守盖平，爰相度形势，以牵马岭为要隘，设戍甫定，日本将率军来袭，战屡胜，歼敌不可胜计。敌还攻析木城，宋仍檄守盖平。一夕，敌麕至，杨寿山守东北隅，李仁党守东南隅，世鸿守西南隅。西南当敌之中坚，两军交绥，敌忽向偏东抄击，而东南敌亦猝集。时我军不及八营，敌马步兵数万，弹丸如霰，东南隅陷，仁党死之。东北隅继陷，寿山死之，西北隅遂孤立，矢尽援绝，犹押鞾刀搏战，剸数人，冲入敌阵，世鸿死之。时光绪甲午十二月十五日也。同时阵亡将校凡二十余人。

　　唐景崧遣将与日人战光绪甲午，朝廷以台湾割让日本，台人不怿，自立民主国，举护抚唐景崧为总统，以邱逢甲副之。而日本所任台湾总督桦山资纪知台人之反抗也，率师来攻。先攻基隆，景崧命吴国华守三貂岭，复命营官包干臣驰往助之。偶与日军侦探队遇于途，奋勇击之，毙日兵官某，日军大溃。干臣适驰至，遽夺日兵官首级归，冒为己功，报大捷，吏民皆贺.国华方追逐日军，忽闻干臣夺己功，大愤，遽舍日军回兵追干臣。日军瞰之，亟返旆，遂夺三貂岭.时基隆危急，分统李文忠等会师援之，日军已密布，文忠等屡战皆败北。景崧复命黄义德屯八堵为后援，逢甲乃请于景崧遣他人代之，景崧弗许.义德至八堵，闻日军势盛，胆几丧，遽舍八堵，驰归，诡言狮球岭已为日据，八堵逼近敌营，不能驻军。日人悬金六十万购景崧头，故亟驰归以防内乱.逢甲知其诈，面斥之，景崧莫敢诘。其实狮球岭尚未失，自义德驰归，其地空无一兵。翌晨，日军遂不折一矢而得之矣。

　　是夕，义德所部军索饷，大哗，逢甲请斩义德以谢台民，并严惩一二乱兵为首者，景崧不从。逢甲叹曰：「祸患之来，迫于眉睫，尚不能整饬军纪，徒畏葸游移，坐令哗变，天下事尚可为乎！」次日，城中闻日军将至，相惊扰，军士蠢蠢有变志，景崧束手无策。薄暮，溃兵争入城，沿户淫掠，客勇、土勇互相鬬，积尸遍地。中军护勇为内应，总统府火发，光焰烛天，景崧大骇，亟微服，挈一子而逃，妾易男服随之，杂难民中出城，疾附英轮至厦门，置台事于不顾矣。逢甲闻之，哭曰：「吾台其去矣！误我台民一至此极，景崧之肉其足食乎！」时游兵淫掠无厌，居民迁避一空。逢甲急举义兵，然府库军械尽入游兵手，义兵势不支，大败，逢甲孤身遁乡间.游兵大掠三日，日军尚未至。德商毕狄兰以书告日军，乃从容以兵来收城。逢甲收拾散亡，义师复集。闻日军至，伏于途而击之，顾日军势张甚，逢甲又大败，全军尽丧，逢甲仅以身遁，复匿于乡，台北遂为日有。是时刘永福尚坚守台南，日军攻之，数月不能下。逢甲思往依之，道中梗，不能行。而台北已陷之城邑，闻台南义声，咸跃跃思奋，逢甲复与之约，定期起兵，图恢复。为日军所侦知，防备周密。日军复以台湾自主事为逢甲所首倡，嫉之甚，严索之。逢甲窜身深箐穷谷间，幸脱于祸，而恢复之志不稍替。未几，永福力不支，台南亦失守。逢甲知大势已去，乃亦痛哭而行，台湾遂亡。

　　孙子堂与日人战于台湾孙子堂为赓堂总兵开华之子，好读书，不求闻达.时究心戚继光兵略，赓堂诏之曰：「吾自从军以来，大小百数十战，其中布置得诸兵法者十之四，参以己意者十之六。盖泥古而不知变通，未有不致败者。尔能研究古兵略以求其变，按之时势以为其通，用兵之道，不外是已。」子堂谨受教。

　　光绪甲午，中、日衅起，海陆军屡战屡北，乃割辽东半岛、台湾、澎湖以和。台人不肯让，知子堂为名将之后，深谙兵法，遂推为义师首领.子堂奋袂起曰：「国家土地，不可以尺寸与人！台湾北通吴会，南接粤峤，乃东南之保障。又况物产丰腴，鱼盐充足，正多天然之利。而朝廷视若弁髦，委诸敌人之手，是诚何心！某虽无能，然不忍覩此大好海疆沦于异域，重辱我先考也！」即日募壮士，墨绖视师。购器械，立旗帜，不数日而战守之具悉备。当操练时，以黑布抹额，足着草屦，往来指挥，骁勇异常，咸谓孙开华乃有此儿也。

　　已而日兵抵台，示威于众，扬言有反抗者，立予屠戮。其家人闻而惧之，谓之曰：「将军死未几，后事方殷，公子宜自爱重。且朝廷既允割弃，力复不敌，幸毋以千金之躯，轻于一掷也！」子堂曰：「不然。今日之事，先考之灵，实式凭之。即不成，亦可告无罪，正不得以其必败而遂怀退志。人孰无死？死贵得当耳！」乃与诸壮士枕戈待旦，誓以死拒。未几，日兵来犯，奋勇击却之。翌日，日兵来者愈众，自辰至午，肉薄相当，伤夷略等。顾敌源源继进，而子堂则无后援。移时，壮士死者几尽，子堂亦身受数创，大呼曰：「吾可以见先考于地下矣！」复策马陷阵，力竭死之。

　　聂士成胜日人于连山关杜振卿以佐贰需次北洋，光绪甲午之役，奉檄解军需，赴宋庆营，宋留振卿办粮台，节节退守，直至辽阳。同事故有十数人，至辽阳，仅四人矣。闻日军且至，大震。某日晚餐，有一人与三人约曰：「若辈皆惧死逃矣，吾侪无论如何，当誓死弗去。」众唯唯。翌晨视之，则此三人皆逃，昨发言者亦在其中也。振卿固有胆，且主管军需，思职守所在，逃且获严谴，遂决留。时城外驻有聂士成军，朝鲜平壤之战，聂初隶叶志超，盖朝阳先有匪乱，聂、叶共往平之，聂功至高，为叶所冒，叶遂居聂上。及败于牙山，叶获罪，聂乃以偏师千人扼摩天岭，日军屡犯之，皆击退，奉天得无恙。至是，与日军激战，辽阳牧许某亦登陴死守，城中流弹如雨，恒卧地避之。日兵忽停战三日，聂疑之，盖辽阳城外有山曰连山关，虑其登山俯击也。募樵夫探之，得报，日军果至山顶，山上下节节为营，其不施攻击者，炮未至也。

　　是夕适大雪，聂下令，募死士，得三百人。人给五十金，羊皮衣裤各一，令反着，远望之，与雪同色，不知其为兵也。又令樵夫为导，至山腰，分三百人为二组，一向上，一向下。各放鎗数排，闻敌鎗声起，即潜伏山谷中，天明，再突出激战。令下，众奋勇前进.我军潜登之处，为日军斥堠所不及。至山腰，如令行之。时大雪蔽天而下，瞭望俱穷.日军在山巅者，疑山腰以下为我所得；在山腰以下者，又疑山腰以上为我所据。大雪不敢出战，各用鎗炮轰击，实则自相残杀而已。天明，我军突出，聂自帅大军从山下掩至，遂获全胜，收复连山关.及和议成，聂奉命练一军，参用德国兵制，召募精壮，日训练之，躬与士卒同饮食卧起。知东三省将有战祸，率兵躬履其地，详绘地形，至晰至备。

　　孙钰胜日人于关外寿州孙钰以拳勇名。其村前有石龟，重八百斤，能抱之行百步，人号曰「孙八百」。吴大澄家居吴，以重金聘之，任扞掫。光绪甲午之战，吴在湘抚任，帅师出关，钰愿挈其徒百人从，许之。

　　吴师甫出关，未战而溃，钰独率其徒求主将，不期反与日军遇。时日军来者近千人，钰度势不敌，退入林中，与其徒舍骑登木，择树枝之阴翳者踞之。日军以大队围林，而分骑搜索，辄自上枪毙之。日军发枪，皆格于林，不能损也。久之，日军亦不动，钰与其徒谋曰：「日军不来，知林战不利也。不去，岂必待其运炮至耶？炮至，吾侪死矣。」

　　钰徐按辔至林侧，猝一跃而入，日兵不及备，仓猝短兵接。日兵用枪上刺刀，钰军则以腰刀奋斫，日军不能当，皆纷纷退。钰度相去稍远，必为火器所困，乃与其徒力挠之，彼此错杂，纷纭拏鬬，日鎗不得发.其大佐某以柔术鸣，自跃马当钰，钰挥刃一击，人马皆中裂。日暮，手斫杀且百人。会章高元军至，遂得脱。钰失其徒十二人，而杀日人数百，日军为之夺气。然以吴败故，竟不叙功，惟以白衣归耳。

　　马玉昆胜日人于大同江上光绪甲午中、日之战，马玉昆奉檄御日本军于大同江上。初以轻骑来，尝一战败之。继而大队毕集，数逾二万，马所部可八千，先使一游击以千人迎战，戒曰：「宁死毋归！」战一时许，使来告急，马问使者曰：「死若干？」曰：「死者可二百。」马怫然曰：「死及五百告我，我当来助。」游击遵令，乃掘长濠，伏师之半于中为左，以其半伏林中为右。战五时，日本炮队至，悉力攻林。炮丸着木，声若裂山，林木尽折。马度其少疲，亟挥全军乘之，日人大败。马方逐北，而卫汝贵已逃，归路为日所断，马亲突阵，中贯之，竟冒围以走。

　　是役也，杀日人数千，我师亦丧数千人。自是，屡转战于奉天、牛庄间，互有胜败。聂士成亦敢战，而宋庆以统帅临二人上，既不能战，又时掣二人肘。马叹曰：「使我与功亭 「 士成字。」 并主战事，不使祝三 「 宋庆字。」 扼我，日人不足败也。」然当道竟不之察。和议成，马仰天大哭，不食者数日，全军皆感动。

　　庚子之役，马帅师御敌于京津之间，前后十余战，多所斩获.以大事不支，乃扈两宫西狩。列国皆惮马，不敢迫。独俄人怙其慓悍，尾而穷蹑.马以三千人发覆，大败之。

　　章高元与日人大战于盖平光绪甲午，章高元统广武、嵩武及新募之福字军共八营，奉李鸿章檄援旅顺，未发而旅顺陷，遂奉旨会同宋庆赴前敌，守牵马岭.屡与日兵战，杀敌甚多，迭获胜，敌不敢犯，引去。宋庆嫉章声威功绩将出己上，则其屡次退师失地之罪，必相形而不可掩。会召章议事，章请合兵决一死战，以推强敌，宋不从，且以危祸怵之。章大呼曰：「我章迂子岂畏死者乎？曷为不可战！」盖章临阵，率骑马前行，以率士卒，视弹子如无物，人皆以迂子目之也。于是宋益嫉之，乃檄其弃牵马岭以守盖平。盖平无险阻可扼，绝地也。章知宋陷己，迫于上将命，不得不行。

　　章抵盖平，敌兵大股数万，四面来攻。乃戒所部无妄动，俟敌近，乃发枪，歼其将三人，敌军死伤甚众。知敌将大至，请援于宋，宋不许.十二月十三日，敌大举环围，榴弹如霰。复驰使求救，时宋驻析木城，竟不赴援。章搏战一日夜，子弹告竭，则以锋刃突击，日军死伤山积，终以众寡悬绝，部将杨寿山、李仁党、李世鸿、贾君廉、张世宝等皆阵亡。章见弹尽援绝，乃率残兵冲出重围，退往营口。是役也，为中、日战事中第一恶战，日本军人尝称之。

　　丁汝昌与日人战于旅顺光绪甲午五月，中、日初开战时，日本舰队在朝鲜仁川港，丁汝昌电达总理衙门，请封其港。集议二日，始覆电，令相机行事。丁率军至仁川，而日本舰队已出口，此我之失机也。其后八月，北洋海军虽被困于威海港，然陆路炮台未失，且离荣成三十里，有一小山，为军港后路要地，山东巡抚李秉衡乃派一典史率兵二十人守之。是以日军至此，坦然进兵，绝无艰阻，掠夺炮台，以我之炮，攻我之船，遂至全军覆没.先是，六月杪，北洋海军济远等舰护高升运兵船赴朝鲜之牙山，遇日本兵舰于丰岛西北，开战，广乙受重伤，自焚，搁海岸浅滩，济远遁归威海。时丁率全军在威海卫，堵塞口门，为自守计。廷旨屡令巡弋洋面，丁则以出巡未遇敌舰为答，而日舰亦时来窥威海。

　　八月十三日，丁率全军抵旅顺，朝命以铭军十二营济师平壤，自鸭绿江登岸，以商轮五艘为运船，海军全队十二艘翼之。十七日，抵大东沟，陆军既登岸。十七日，海军将返旅顺，巳刻，与日本海军全队遇。

　　战舰十艘，分五队：镇远、定远两铁甲舰为第一队；致远、靖远为第二队；经远、来远为第三队；济远、广甲为第四队；超勇、扬威为第五队，丁居定远督战。平远、广丙始于开战后来会。日本兵舰十二艘，海军中将伊东佑亨为司令官。丁遥望日舰将至，突开巨炮攻之。致远管带邓世昌，粤人也，素忠勇，乃进言曰：「今吾舰距离日舰，以某测之，犹有九里之遥，炮力实不能及，徒费药弹，无益也。不如俟其既近，而后击之，庶于事有济。」丁不从。然日舰固未发炮，而其游击舰忽从左侧抄袭于后，与本队前后夹攻。未几，扬威、超勇先中弹，火起，超勇沈，黑烟蔽天。我军节节分离，彼此不相应，阵渐乱.致远弹尽，邓度势不支，以为日舰惟吉野速率最大，苟沈之，足以夺敌气，遂开足汽机，向吉野冲突。吉野驶避，而致远反中其鱼雷，遂炸沈，世昌死之。济远遁，撞伤扬威舵叶，沈之。广甲亦逃，搁浅沉没.靖远、经远、来远不能支，亦驰出阵，日舰来追，经远亦沈。时敌炮萃于镇、定两舰，定远受重伤。日暮，日舰惧吾鱼雷袭击，解而南去，我军亦归旅顺。二十四日，以临阵先逃，斩济远管带方伯谦.是役也，我军失舰五，存者惟镇远、定远、来远、靖远、济远、平远、广甲七艘，然受创甚，不能军。

</div>
    <div class="pagination">
<a href="清稗类钞_page60.html">上一页</a><span>...</span><a href="清稗类钞_page56.html">56</a><a href="清稗类钞_page57.html">57</a><a href="清稗类钞_page58.html">58</a><a href="清稗类钞_page59.html">59</a><a href="清稗类钞_page60.html">60</a><span class="current-page">61</span><a href="清稗类钞_page62.html">62</a><a href="清稗类钞_page63.html">63</a><a href="清稗类钞_page64.html">64</a><a href="清稗类钞_page65.html">65</a><a href="清稗类钞_page66.html">66</a><span>...</span><a href="清稗类钞_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
