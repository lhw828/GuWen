<!DOCTYPE html>
<html>
<head>
    <meta charset="UTF-8">
    <title>群书考索 - 第 103 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 103 页/共 127 页</h1>
    <div class="content">　　唐志谓进士尤贵得人亦盛唐志谓众科之目进士尤贵其得人亦盛然尝论之以唐贡举之员数较之他流则狭矣以唐贡举之条式较之今日则疎矣然而足以得人何哉曰儒科之重自唐始其狭且疎何尤焉而其流品之别公望之属抑有自来故虽狭且疎而犹足以得人是儒科之所以重也韦贯之尝言礼部侍郎重于宰相宪宗诘其故对曰为陛下柬宰相者得无重乎权徳舆为礼部侍郎擢进士第者七十二而登宰相者十人其他征镇兵牧文昌掖垣之选不可悉数则知其时待之之异选之之重有在于是而其奋然于事业为国名臣者多出于其间前世所无也杜牧言国朝自房梁已降有大功立大节者率多科第人也因歴数其人谓郝处俊来济上官仪李元义娄师徳张柬之郭元振魏知古姚元崇宋璟刘幽求苏颋父子张説张九龄张巡裴度凡十九人皆文武全才杰然不世出者然牧所言及其时而止间犹有遗者以此见唐史得人之盛非虚语也
　　汉科目汉之取士随时设目葢非一科其行之最久得人为多者在学校则有明经在郡国则有孝亷贤良茂才明经而已孝亷始于髙祖贤良始于孝文茂才明经始于武帝四者之科终汉之世不变而公卿大夫多由此途出然愚以为硕大宏博之材要非科目所能得限人以科目之选则其所得岂复有异才哉葢明经止于艺以射策为甲乙非有深探圣人之旨贤良止于射策与时世为俯仰非有直言极谏之士郑司农谓举孝亷比于周之宾兴举茂才比于周之兴能此又名似而实非也是以业明经者志在于取青紫应贤良者志在于贪权势陈汤举茂才有不奔父丧之罪徐淑举孝亷而不能逃冒年之责以科目取士而得人若是其有卓然不羣出其中者特幸耳虽然汉犹不专倚于科目也郷里有推誉之公州县有辟除之选故士之修于乡者虽不由科目以进而辟书踵门选拔州县等而上之岂与科目之士同于擢用此后世之所未讲也
　　铨选
　　汉无限年古者四十强而仕七十则引年而致仕故其未仕也用其半生为学而后可以入仕及其既仕则以三十年宣力于国而晚岁休致又足以自养其筋力故下无躁进而上无贪位汉世士大夫自少至老初未始有限也刘向以十二为辇郎陈咸以十八为郎贡禹之子年十二而元帝欲禄之其入仕不几于滥乎刘辟疆以八十为卫尉公孙以八十为丞相充国以七十余为将军贡禹以八十一迁御史大夫是未至于老癃者皆可以绾绶于朝也平帝始平中龚胜汉邴以年老乞骸骨诏策遣之始有古者年至致仕不尽其力之词后汉左雄议限年法四十以上始郡举孝亷是二者俱有得于古人之意今制二十八仕七十致仕视汉世为得而所以致入仕之源者抑犹有可议者乎
　　迁转汉之迁转惟上所命初不以品秩髙下为升降故士亦俯首听命而莫敢有所请张释之十年不得调扬雄三十不徙官至有为太仆立功自髙至文而犹未离乎旧职则何有淹滞若此也贾谊超迁岁中至太中大夫公孙徒步数年至宰相封侯王仲翁大将军长史三岁至光禄大夫若此者又何其速也彼其黜陟进退虽未必皆当乎贤否而其用舎之权一出于我固未始有资格之拘然至于大臣不职去之可也收其印绶可也亦何至左迁他官以夺之哉孔光免丞相为博山侯久之复为光禄大夫位次丞相月余为御史大夫未几复为丞相以至韩安国萧望之翟方进之徒皆以御史大夫为他官【安国为中尉望之为太傅方进为京兆尹】彼尝执天子之政矣尝正百官而统其权矣今一旦降尊就卑使其僚佐比肩而治事岂所以待大臣哉国朝体貌大臣之礼可为万世法
　　辟除汉选部有尚书自县令以上始赴尚书调选【张故】其余郡县之属吏至于公府之掾曹各自辟于其长其诸侯王国自内史以下亦皆得以自除是以朝廷无铨选之劳官府有荐贤之实贤否勤惰各察于其属之长而黜陟之故干佐曹吏防于州县者然后为五府所辟五府举掾曹然后为朝廷所用推而至于公之尊初未始有限也故何武以大司空辟鲍宣为左曹掾史髙领尚书事而辟匡衡为议曹史此曹掾之辟于公府者也周景以刺史而辟陈蕃为别驾王涣以方城令而辟仇览为主簿此属之辟于郡县者也是以士之修洁于家而闻誉达于朝廷往往辟书交至其门而无遗才此汉之选吏所以一付之公议而犹未至纎悉于法也今吏部注拟下自监宫筦库之流一切选之尚书其年劳资格而例以予之若执契券而责债其主奚暇问其贤不肖哉
　　选曹自隋一命之官皆授之朝廷州郡之官悉归于吏部而唐承其制不能弥缝其阙更张其弊是以论者不满焉唐之选法始于孟冬终于季春天下之士奔走于往来秋而往春而归归装未解而选期又至是以远者不能至贫者老者不能至至者不能归此其患一也其选法与礼部无异自五品而外更历之久亦不能免庸有顾重而不屑就者此其为患二也凡选无常员虽至者千百而授者不能什一则有出身二十年而不能禄者此其为患三也夫羣天下之士而决于一二有司之目察其貌言考其书判任公之吏力有所不逮容私之人亦何所不至至于请托纵横奸伪百出无足怪也此其为患四也唐都长安每岁常输江淮之运以足馈饷今也进士杂流动以万集仆马之数又倍于是匮耗地力孰甚于斯此其为患五也又其莅官率以四考及其满秩理年即还限以岁数乃得选集得失之际又不可必去位者顾恋有不忍之意居官者放纵无坚持之操此其为患六也凡此六患唐之诸臣极言其故而求所以革之之方皆以为莫如复汉辟举之法而卒不能行汉初风俗犹古郡国守相得自辟举中叶以后猜疑交作拜徙如流则既已不可行而况又其后乎夫不私于物物亦公焉不疑于物物亦诚焉今既郡守数易不如汉权任不如汉汉二千石下委之选除今以一命悉由廷授而独于辟举欲循汉旧不亦难乎夫自汉武以来极力以收郡国之权至隋而后尽岂其能一旦复散之耶故辟举之法虽善非复唐所能行也宋朝循唐选法而六患自亡乃有任人不任法之患似直过云
　　流品汉之用人不分流品视其材能绩等而上之无有限格周勃以木强申屠以蹷张薛宣以书佐魏相以卒史皆致位丞相然其入仕之始等级次第亦自有品节存乎其间其以明经博学进者则多除博士或大夫侍中如严助朱买臣疏广平当之徒是也其以材武勇猛进者则多除太仆或中郎将骖乘如夏侯英公孙贺卫绾之徒是也张汤以法律进身则先以法官处之始为内史后为廷尉皆法官也黄霸以入粟补官则先以财赋处之故始为卒吏后为均输长皆掌财也虽其始有所分别而积功累无不可任者也汉官所以未免乎杂也武帝始用儒者为宰相革去军功刀笔之选诚可为一代之良法而其后惟意所用亦不专用儒生汲黯谓刀笔吏不可为公卿葢有激而云终汉之世清浊混淆上下无别以宦官典领尚书以儒术直秘阁尚书郎掌代王言而以令史久次补之宜乎丁邯耻以孝亷而为郎也诚使汉之用人上至公卿而有限法则虽流品之不分何害哉
　　杂流萧何着试吏之法然讽书九千字以上者得为吏又赐六体书而课最者为尚书御史史书令史则为吏者因以讽诵字画而为之矣至于太学选用文学掌故之士则有补左右内史鸿胪卒史者有补郡守刺史以至二千石属者则胥吏之职固无间于清浊贵贱而为之也故儿寛以射策补廷尉卒史龚胜孙宝以明经为郡史路温舒既为狱吏而又以通春秋举孝亷薛宣朱博皆起于书佐察亷补令丞而终至于丞相则知汉之胥吏亦以功次迁选而无所限格也东汉有三公有长史有符掾今所谓堂后吏是也或主长吏迁除或主民户祭祀或主词讼贼盗或主货币钱铁或主仓库邮驿或主卒徒转漕或主奏议兵事皆以天下名士为之特以进仕之要而朱穆何敞班彪李膺之徒卒由此途进用一时俊彦萃于辅相左右其禆佐不既多乎今顾以为杂流使士大夫从事于此则必以为耻而不肯为矣铨选之制四选之法尚矣文武归之吏部欲其合也文武别之左右选欲其分也文臣之升朝者尚书左选掌之初任幕职州县官侍郎左选掌之武官之升朝者尚书右选掌之自副尉至从事侍郎左选掌之官之升朝者属之尚书其次属之侍郎此元丰之制也元丰以前曰审官东院则尚书右选也曰流内官曰三班院则侍郎之左右选也此元丰以前制也国初文臣属中书武臣属枢密使三班属宣徽院所以然者葢磨勘之制未立而叙迁之法不复举文武百官非有劳者未尝迁秩故举而委之大臣有司无与焉自时厥后既分中书之权而置审官院矣则不得不分枢密之权而置审官西院既以宣徽所掌而归三班院矣则不得不以幕职州县考课而归之流内铨所以然者葢磨勘之法既立叙迁之法既举其事繁浩非大臣所能专故必举而委之有司之职此元丰所以总而归之吏部也因四选之分合原四选之建置则本末可以见矣
　　磨勘考课南曹之歴殿最必书御前之纸不及常事考课之法行之非一日矣然而始也其任在大臣其权在天子其后也其权在天子其任在有司又其后也天子不之问大臣不之与而有司之所谓考课者具文而已矣国初文臣属之中书武臣属之枢密宣徽天子视握其权而进退焉此考课之始也淳化间分中书之权而置审官院流内分宣徽之权而置三班虽曰移大臣之职而归之有司然天子临轩顾问犹有所谓黜陟者存焉此考课之一变也至其后也非时之恩沛一定之资歴迭为迁转不复考校然或以天子之悔悟或以大臣之论荐犹未至尽委其权焉此考课之再变也又其后也既置审官西院又以其权尽委之吏部天子不加引对大臣不与参稽有迁进而无贬黜事权软靡不可复收虽有司亦末如之何也已此考课之三变也噫变而至此极矣五代之除文武诸臣考满则迁叙迁之法一代之弊政也而太祖革政能可旌也擢以不次无所称者虽老不迁魏仁甫之羡利并命迁秩张之华之无闻至十六年不迁当是时在臣无私心天子无废法曷尝以资歴为迁进哉淳化中天子虑大臣之务未清而百官有司不及察也于是移其职而归之有司虽曰磨勘一法有司主之然天子实为之进退焉故有迁转者有贬黜者或引对而不改秩或供奉而至四十年不迁当是时天子严其法而有司不得容其情亦曷尝有迁叙之弊哉至于真宗仁宗悯臣子之久次示一时之寛恩或以磨勘而进秩或以考课而进秩虽足以明仁心之形而不足以尽贤否之实然考课之际第以久次迁秩非劝沮之道天子犹知悔悟也悔悟则革之矣文资三年一迁武职五年一迁不问劳逸贤不肖并进大臣犹加论列也论列则从之矣又况考覆引对此制未尝缺焉其叙迁之弊亦岂如是之甚哉熈宁以来其权委之吏部上之人无与焉吏部既用格法不必铨量官秩则计岁月久而迁转差遣则视资次髙下而指射贤否混淆莫此为甚而后祖宗之良法废弛无余矣噫始者虑考察之不精而委之有司今也虑考察之自劳而委之有司夫既视为有司之事则朝廷不过奏钞画闻而已于所重也而轻之祖宗之意安在哉然则如之何曰择之以主判之官而委之以铨选之权庶乎其可矣天下之事惟专其任而后可以重其责昔唐徳宗命陆贽择常参官陆贽不从齐抗不遣官考吏部谓非任人不疑之道为今日计盍亦专政部之任而重吏部之责乎昔苏公绅请择主判付以事事责成选事诚格言也诚使权衡不欺如王质所判以衡鉴自任如文潞公所言则人不敢欺诚使揭科条如鲁宗道榜资阙如赵及铨事悉自予夺诸吏听行文书如杜祁公则人不容欺得人若是虽无法可也若观其事而不知名实听其言而不知好恶见其容而不知其厚薄不察所举而不知所予凡所注拟徒使吏挟法于前曰某人于法在所取某人于法在所后无所可否惟法之为听则宁不有愧于先正彭公之言也哉


　　羣书考索续集卷三十八
<子部,类书类,群书考索>
　　钦定四库全书
　　羣书考索续集卷三十九
　　宋　章如愚　编
　　官制门
　　爵秩
　　汉封侯汉设爵二等曰王曰侯皇子而封为王者实古诸侯也故谓之诸侯王王子而封侯者故谓之诸侯羣臣异姓以功封者谓之彻侯大者不过万家小者五六百戸以为差降古者有分土无分民自汉始分民而诸侯王国皆连城数十逾于古制不特此也有以宦官而封侯者髙后八年封中谒者张释之为列侯是也有见任宰相而封侯者公孙封平津侯是也有以妇人而封侯者萧何夫人同封酂侯樊哙妻吕须封临光侯是也有以方士而封侯者栾布封为乐通侯是也若是者皆无定制非复先王列爵分土之意也
　　食邑秦爵二十级惟彻侯乃得食县其次闗内侯本无食邑其有加异者与其闗内之邑食其租税髙帝即位之初其士大夫以上皆令食邑所以宠异于一时非常制其后论功封侯者凡百四十三人食邑者除租每戸一歳更输钱二百货殖传所谓千戸之君则二十万是也宣帝本始元年论定策功苏武刘德等六人爵皆闗内侯德武食邑葢特宠刘德苏武二人而加异之也然有累爵至列侯而未有食邑者樊哙是也有累赐食邑而后封侯者郦商是也
　　周爵禄司士以德诏爵以功诏禄以能诏事以久奠食司马论定然后官之任官然后爵之位定然后禄之汉制除官试守满年然后为真若干名食全禄犹有古意汉爵汉爵二十级自一级以上至不更四等则比士大夫以上至五大夫五等则比大夫左庶长以上至大庶长九卿之人也闗内侯比古圻内之子男列侯比古列国之诸侯汉初因之凡爵一级直钱二千有赦则赐民爵一级有罪则许民买爵以赎罪公其服饰免复饰免复各以其爵之髙卑而为之剂量也以樊哙夏侯婴二传考之其迁转次第有不可紊者樊哙以舍人有斩首之功赐爵大夫已而加列大夫已而赐上闻已而赐五大夫已而爵号比封君已而赐重爵列侯累迁将军赐食邑夏侯婴以太仆常奉车有降敌之功赐爵五大夫已而赐执帛已而赐执圭已而得印匮已而封滕令已而赐食邑一级一纪截截有纪序间有超迁越转则又出于上所特恩而已
　　唐阶勲爵古者官无兼称亦无虚假惟周立三公以六卿兼之故周公以冢宰位太师是有兼称矣至汉以侍中左右曹诸吏散骑中常侍为加官加官则兼称之谓也然其所加自列侯将军至郎中亦必因其所加而责其职任是则有兼称而未尝有虚假也若唐所谓散官勲爵者亦加官之数而徒假以虚名无所当乎事实不亦赘乎曰阶者自开府仪同三司至将仕郎二十九为文散阶自骠骑将军至校尉凡四十五为武散阶以吏部郎主之曰勲者自上柱国为正二转至武骑尉为一转以司勲郎主之曰爵者以王公侯伯子男为九等以司封郎主之朝廷百官所以授其禄秩而谓之职事官者皆不系此是其所以为兼称者又其所以为虚称欤且所谓开府仪同三司者谓置府辟吏与三公同耳所谓五等封国皆南面臣人分茅建社令其为阶爵岂复有此是得谓之当其实乎且职居其一而为之加者至于再三既加其阶又加其勲又加其封求之于古安所取义陆贽言员外试官与勲散爵号同无俸禄之资无管摄之柄无见敬之实无免役之优但止于服色资防而已所谓假虚名而济实利者然而周汉之始初无所假亦足为治假之又假实不胜虚何以劝人凡唐制自勲阶进者叙以散官封公防叙明经出身亦以散官京官罢归亦以散官劳攷叙进亦以散官故未有职任而授者有已职任而加者有免职任而居者是不特虚假与试官殊科宋朝改官制始以唐散阶为寄禄官勲官遂已削去而封爵食邑犹存
　　古者世禄不世官桓五年天王使仍叔之子来聘胡氏云帝王不以私爱害公选故仕者世禄不世官任之必以其贤也使之必以其能也卿大夫子弟以父兄故而见使则非公选而政由是败矣昔者有自野耕渭钓擢居辅相而人莫不以为宜陟象贤复相大戊武公世美入为司徒不以世故疑之也伯鲧既殛禹作司空蔡叔已囚仲为卿士亦不以其父故而废之也惟其公而已及周之衰小人得政视官爵为己私援引亲党分据要途施及童稚贤者退处于荜门老身而不用春秋书仍叔之子云者示戒深矣　林勲云以德诏爵以功诏禄故世禄而不世官葢世禄则世子弟无失所之忧不世官则入仕之源清而官无冗员之滥其意若曰世类茍贤则食采自足而爵位可以自致焉不贤则均食先人之田禄不过数世自与庶人等矣此先王待遇贤臣重惜名器之善意　晦庵云世禄所谓有田以处其子孙也先王之世仕者之子孙则教之教之而成材则官之如不足用亦使之不失其禄葢其先常有功德于民报之宜如此忠厚之至也
　　古人以谷粟制禄吕氏云汉制三公号称万石其俸月各三百五十斛其称中二千石者月各百八十斛二千石者百二十斛比二千石者百斛六百石者七十斛百石以下有计食佐史之秩计食月俸十一斛佐史月俸八斛按范雎有计食以上之説吕不韦死其舍人六百石以上夺爵以此攷之则汉之禄秩大率皆秦制其间少有増损则不可知尔孟子论周室制禄自上农夫食九人积之孔子使原思为宰与之粟九百而孟子为齐卿其禄十万钟然则自古至于秦汉无不以谷粟制禄也荀绰晋百官表注载后汉延平中中二千石月俸钱九十米七十二斛真二千石月钱六千五百米三十六斛当殇帝之世百官俸禄犹米多钱少况于古乎汉禄秩汉吏禄赋于民上自三公而下至百石吏吏禄各有差其见于百官表之注者皆以谷计也至广律则谓丞相大将军俸钱月六万是则汉禄谷多而钱少如贡禹拜谏大夫秩八百石俸钱月九千二百又拜光禄大夫秩二千石俸钱万二千葢寛饶以大中大夫为司校尉俸钱月数千当时亦不以为厚加之节腊有赐士大夫足以养亷而无冒耻干利之态惟小官卑秩稍禄既薄而赏赐不及焉则不能以自奉宣帝悯小吏之勤事于是益吏百石以下俸十五哀帝又益吏二百石以下俸自是小吏稍稍优游至平帝时诸吏之初除者皆食半俸满一歳为真得食全俸比二千石以上致仕者三分故禄以一与之大抵亦髙爵厚禄者损之耳光武中兴其千石以上减于西京旧制六百石以下增于旧秩故西京千石月九十斛东京减为八十西京比六百石六十斛东京减为五十五则是光武之减吏禄乃所以益小吏之俸也宣帝哀帝増三百石以下光武减六十以上其损益之制不同要皆有补于小吏唐俸禄职田变而为地又未几而罢罢而又置职田公廨本钱有俸有料有赐或年给季给月给日给春秋给其后无事则增加军兴则半给其后愈増愈重天宝数倍于开元大厯数倍于天宝建中又倍于大厯大厯中权臣月俸有至九十万者刺史亦至十万自此以后大率外官俸禄重于内官有自方镇为八座至谓罢权有自左丞贬歙州刺史家人恨降之晩
　　宋朝祖宗留意养贤前代俸给未有实数也而今给以实数前代俸给未有实钱也而今给以实钱省官益俸见于开宝优禄养贤见于雍熈在祥符则加之在宝元则不减之其为士大夫虑至悉也然此皆天子意也非臣子自为身计也自元丰诸臣以省俸之名欺其君以增俸之实丰其身寄禄官有俸钱职事官又有职钱所以入者厚矣以元丰之制比之元祐最为优异而奚以省言也虽曰五品降为六品七品降为八品然此特章服尔议请减防及用旧品而又奚以省言也元祐稍减于元丰而绍圣复沿于元丰其切于已计如此哉然此犹未至于极也崇观奸臣自奉过度俸钱职钱之外又有食料等钱有言之者则以减俸非治世事之说止之噫古之制禄为天下公后之制禄为一己私竭膏血之私奉谿壑之欲君子为之寒心焉中兴以来一洗陋政其谓増损得其道矣然尝考之祖宗之制可为后世法非一而其大要有三一曰优小吏二曰优外臣三曰优故老选人之俸熈宁増之小官之俸绍兴又増之非优小吏乎小吏加优则亷节立矣均给外官职田见于庆厯按支外官供给见于绍兴非优外官乎外官加优则轻外之患去矣淳化中致仕给半俸景祐中致仕俸给如分司官非优故老乎故老加优则待贤之意笃而来者知劝矣虽然上之所以待我者厚矣我之所以自待者宜如何曰观頥观其自养也自求口实观其自养也以温饱为念而从事于囊帛匮金舍尔灵观我朶頥殆非所望于君子　所给俸劵请之于府在职奉使不肯廪给天下未始无郑公伊川也然不可谓皆郑公伊川也自出禄米以济贫民自分俸钱以赈荒饥天下未始无扈称王居白也然不可谓皆扈称王居白也
　　资格
　　宋朝堂除及资格国初官人之法文臣属中书武臣属枢密太宗分中书之权而置审官院神宗分枢密之权而置审官西院遂以文臣之审官为东焉于后合东西审官之权而归之左右尚书文臣之差注吏部若得专其责矣然监司郡守及御史省郎以上皆中书主之正将副将准备将以上皆枢密主之此堂除所以为重本也祖宗以来资格甚严其用某人也必曰尝厯其资也由守而宪由宪而漕由漕而三路使而三司副使至是方除待制焉由正将而边守州钤由边守州钤而边帅路钤由边帅路钤而都钤总管官至是方选管军为一资一级至不轻也自熈宁大臣引用新进有邑宰资序而为监司郡守者有选人未改官而亦预俊拔者官制既行资序止于吏部朝廷所除出于临时而文臣之资格壊矣自政和之官爵日滥而横行之任下及匪人边郡之除无异正任官制复行武臣直博皇城使虽枢臣莫之能改而武臣之资格壊矣夫待常才以资待非常之才以望如徒以资而已则盛德善行瑰竒伟隽之士或拘格而迟回然专舍贤用望则狂缪之流矫抗之士或以虚名进矣其用望之弊当有甚于资也且祖宗之朝闻有不次而举者有特防而授者毕士安以侍读学士两迁而正端揆宋琪以兵部员外三迁而居端揆王显阁门使也其正西府止于两迁王继英客省使也其知西府止于一迁此固非纯用资格者然资格终不可废也李定以资浅入台三舍人不奉诏武功大夫之转横行则绍兴廷臣深非之焉葢资格严则人望为足贵用望者多侥幸者至斯亦不足贵也已昔范文正公为百官图以进指其迁进迟速次序曰如此则为叙迁如此则为不次噫必有范公而后可以用资寇忠愍议擢指挥使吏以例籍进公曰用一牙官尚须检例安用我辈噫必有寇公而后可以用望否则资望俱失矣资格之弊孙洙论资格之弊以为今贤才之伏于下者资格拘之也职业之废于官者资格牵之也士之寡亷鲜耻者争于资格也民之困于虐政暴吏循资格之人众也万事之所以抗弊百吏之所以废弛法制所以頽烂决溃而不之救者皆资格之失也今小人累日而取贵仕君子侧身而困卑位爵不考德禄不授能故曰贤才之伏于下者资格拘之也才足以堪其任必拘歳月而妨之矣力不足以称其位累资考级而得之矣位不度才功不责实故曰职业之废于官者资格牵之也夫资格之法起于后魏崔亮而复行之于唐裴光庭且二子者其当世以罪之今资格之弊流漫根结踵为常法方且世世而遵行之矣为今之急诚宜大蠲弊法简校异能爵以功为先后用才为资序无以积勤累劳者为髙科无以深资久考者为髙选智愚一别善恶陈前而万事不治者后未之闻也
　　任子
　　古者官人以世成周之世下及列国皆官人以世周之刘单召甘晋之韩赵乐范齐之髙国陈鲍衞之孙甯孔石宋之华向皇乐郑之罕驷国游鲁之季孟臧展楚之鬭蒍申屈皆世不乏人与国终始
　　选择而后用盘庚之告羣臣曰人惟求旧器非求旧惟新古我先王暨乃祖乃父胥及逸勤世选尔劳予不掩尔善观此则知是虽以其祖父旧劳王家之故犹必知之以选而非泛然録用若后世之无择也
　　任子保任之法任子之説起于刘向以父任为辇郎袁盎以兄任为郎中释者曰言为父兄所保任故得为郎也而眉山苏洵上书仁宗亦云所谓任子犹曰信其父兄而用其子弟云尔由是言之任者保任之谓保其可任不保其不可任者其后易保任之名为奏荐亦以论荐人才之义而已矣以赵括之与父异心而其母上书括不可将如有不称请无随坐是母之亲不敢保任其子也义纵少为羣盗有姊以医幸于太后太后欲官之姊曰有弟无行不可是以姊之亲不保其弟也夫保息者妇人女子之常情也以括之母犹不敢保其子以纵之姊犹不敢保其弟于以见古人保任之法葢如此其严也而况夫受国家之爵位号为人之父兄者曾一妇人女子之不若也昔衞子思有言曰武王之母弟八人五叔无官尚德故也公孙黒之将死请以其子为右师子产曰印也若才君当任之不才将朝夕从汝又何请焉是古之任子者有无为可否之明验也后世失古人保任之意惟其恩泽所及而已不计其贤愚也惟其格法所得而已不择其可否也于数子之中茍有一人雨露之未及则为没齿之遗憾视数小子之态固不独一张禹为然也是以上之人知有随其所巳任而予之矣异时不如所任不复诘也下之人知有挟其所得任而求之矣才德之堪任与否不暇顾也胡不观祖宗立国之初减斋郎驸马之目严防补考试之科恩郊荐不数数而予之也太祖在位十七年四行大礼尔太宗在位二十三年五讲郊礼尔葢有虽经奏荐而便殿引对尚有可否予夺之权行乎其间非可以断断而取必者也遗奏之恩告老之泽不泛以施之也惟视其平昔劳能之为轻重尔
　　汉奏防汉制二千石九卿得防子弟为郎其为虎贲诸郎者皆许父老子代或没于刺史守而名绩流着亦恩典録其后嗣如汲黯张安世皆以父任而袁盎亦以其兄任其为郎一也而等有四议郎中郎侍郎郎中号三字郎而悉属于光禄勲以给天子宿衞独议郎不预便宜之数光禄勲歳以四行察其茂亷才迹优异始选举铨居髙第然后出补长丞异时迁擢上而至于两府初无限格然考之于史贡禹以光禄勲大夫二千石秩惟有一子犹未得禄故以御史大夫卒始以特恩任其子为郎桑羊为御史大夫自以为有功于国欲为子弟得官而武帝不与汉之奏防虽有定制而未始有常恩也
　　唐资防甚滥然其选轻昔汉世禄之法虽废而任子之科亦优凡朝之公卿子弟苟以父任兄任皆得为郎亦可以为优矣魏晋以中正取人其实纯以阀阅为尚然其立法本以德行为先反以门地相尚是为名实背违所以未为公论若唐之兴以儒科取士而资防自为一途然而议者多言其滥矣髙宗时刘祥道所言杂色入流者谓三衞番官亲事帐内品子杂掌兵部散官此则皆资防之流而谓之杂色抑不少矣所谓三衞者曰亲衞勲衞翊衞皆大臣之子孙为之分番宿衞而后授禄任所谓亲事帐内者文武三品以上乃给而以品官之子为之所谓品子者有纳课品子歳取庶臣之子上之兵部纳课十二歳而后试量文武授散官有捉钱品子日本属以簿附朝集使上之考功兵部满十歳量文武授官又有太庙社稷斋郎皆以武选而崇文文及四门馆生又以文授凡此皆唐资防之目也然杨国忠以其子暄举明经不中授典举者达奚询闻之大惊遂置之髙第俄与询同列则当时权要子弟欲进身通显亦必托之儒科则任子之目虽众其选为轻而唐之得人于科目为盛故赖此耳惟李德裕以任子位宰相乃言朝廷显官须公卿子弟为之为史臣所诮宜哉
　　宋朝资防之滥任子之法宋初其严乎减斋郎进马之额立防补考试之科其入仕之路至艰也赵韩王以佐命之功出入将相二十余年而其子之为六宅使出于天子之特授其弟之为河南推官犹十年不赴调大臣之于子弟如此则当时之羣工百执事又安敢有所希觊哉葢自卢多逊之相其子起家郎任水部员外则其迁骤矣自吕正为三弟求官虽止授其子京秩而其弟特注县主簿则其路广矣然犹未至于滥也祥符中録王超之子德用为忠佐超之建旄秉钺巳二十三年则是祖宗朝管军方镇未有奏防法也淳化中从魏咸信之请以其子为大理丞咸信以宰臣之孙为驸马都尉则是祖宗朝天子之女未有奏防法也太平兴国中以杜彦钧补东头供奉官彦钧以昭宪之侄从太祖几二十年则是祖宗朝贵戚妃后之家奏防之不滥也至于后日横恩四出诞节之恩起于至道其后至于推恩之滥入流増多矣郊禋之恩起于祥符其后至于一郊所奏且数百人矣国初无致仕之制官给事而致仕者其子同学究知制诰而致仕者其子试校书给事知制诰皆曰侍从且特恩也明道初员外郎致仕者其子试校书三丞致仕者其子为三丞郎是今之朝奉奉议皆得官其子矣又其甚也有易箦而请者有停服而请者致仕之恩何其滥也国初无遗表之制韩重斌之子为作坊副使刘幡之子为大理评事亦皆一时特恩也真宗以后丐请日繁其初已官者或止迁秩而后则尽补白丁矣又其甚者妻族外甥悉皆霑恩门客仆亦甄録遗表之恩何其滥也未离襁褓已结缙绅不限贤愚槩居禄位此非孙沔之言乎承防既多受防已重行恩在已假奏为名此非裴明允之言乎弊而至此亦可叹也已今诞节之恩罢之久矣而三者之弊犹故也盍亦少加之察乎淳熈之志文臣员郎武臣副使终身止任一子正郎正使再遇大礼者増至于三遇郊者展至于再而遗表之恩致仕之恩皆为之品节今之制犹在也遵而行之则在今日
　　任子较试之法宋朝公卿子弟其未仕也则命之入学其既学也则严之较试既试矣又有覆试之制有引对之制覆试而三事失实坐其主司若奚璵王贻孙之贬是也引对而学业未精俾之再学若钱象中陈宗纪之黜是也考之既精察之既详可以例用矣而犹未也太祖朝防枢之子并授供奉官太宗朝大臣之子止为六宅使夫其处之右职艰其仕路宁不谓膏梁之族未能谙究吏事耶至其后也有同为相臣子而或授以郎官或处之右列者有武列之家授以文秩而文班之后命以武官者因其所能为之区别噫亦严矣葢自引对之法罢于天禧考试之法更于熈宁甚而有免试之制有陈乞之法不惟不对于便殿亦且不试于有司皂白不分廪赐无别此任子所以滥也厥今引对之制不可复矣祖宗覆试之制亦不必复矣惟铨试之制严而行之庶乎其可也
　　久任
　　久任汉制边吏三歳一更而其他官吏以至仓库之微初未尝有终更之限也夏侯婴自髙祖时为太仆至文帝世不易其职贡门厯三世不徙官此其在内然也有为京兆五年【张敞】有为刺史五年【何武】有为郡太守八年【黄霸】未尝不久任也王嘉谓文帝时吏居官者或长子孙以官为氏其二千石长吏亦安官乐职莫有苟且之意此足以见汉之任吏不轻易置也茍二千石治行课最则特玺书增秩赐金亦未遽迁擢以重斯民去思之心至其属吏则其太守察其亷污而进退之故郡丞虽老聋或以其亷而不欲数易【黄霸】曹吏书佐选其可用者而罢斥诸病吏【朱博】亦安有具员而终任者哉当是时惟长安最为难治而尹京兆者往往久不过三年近者数月一歳之毁伤失以罪过罢【张敞】则知汉之久任固以其吏之循良而贪污沓冗辈亦岂容久病民哉【钱制】
　　宋朝久任官守数易弊法也而将相之数易监司郡守之数易其弊为尤甚祖宗朝赵中令之相凡十一年王文正之相凡十二年向文简之相亦十年皇祐用相逺者五七年次者二三年而亟用亟罢何郯已切议之良以道揆之任非百官有司比任之则勿疑疑之则勿任祖宗朝郭进之守西山凡二十年李汉超之守闗南凡十七年董遵晦之守通逺凡十四年其余或九年或十年或十余年葢不可悉数夫阃外之任古人所重委之也专任之也久则可以责其成效擢之未几而迁之随至虽有颇牧何所用之祖宗朝朱博转运使河东凡十一年宋珰之知秦州凡六年蒋元振之知白州凡七八年在蜀者或至三任宰桐庐者或七年不迁而知沧州未半年而更三任授发运使未数日而又迁谏议则吴申力言之夫亲民之职不可屡易监司一易则扰一路令守一易则扰一州令宰一易则扰一县送故迎新劳扰万状五日京兆奸者侮之虽百龚黄何所容其技耶祖宗朝曰相曰将曰监司曰守令无一不久其职者正为是也不宁惟是张质之在枢密五十年王贻永为枢密十五年古之以司马为氏不过是也陈恕之在三司十二年李士衡之任筦记二十年古之以仓库为氏不过是也赵师民杨安国之在经筵或十余年或二十七年所以养君德者多矣司马光刘温叟之在台谏或五年或十二年所以格君心者久矣张师德九年在西掖章得象十二年在翰林所以出纳王命者当矣虽然亦视其才德如何宋琪自外郎歳中三迁为真相何敏中自外郎歳中三迁为真相向敏中自外郎百余日正西府可以速则速又不容以久任之法拘之
　　人才
　　人才呜呼天之爱人甚矣其有感于人事之变而迫于气数屈伸消息之不齐然后不得已而降咎也虽然是气之屈于此也则必有所信于彼其消于今也必有所息于后是以天将降非常之祸于此世则必为之预出非常之人以拟之使夫国家犹有所依以立而生民之类不至于糜烂泯灭而无余是则理势之必然而天之所以为天者其心固如此也故七国将变而已生亚夫以拟之矣新室将乱而已生二十八将以拟之矣天宝至德之运将厄而已生郭子仪李光弼李晟以拟之矣
　　节义
　　先汉有节义之实而亡其名仗节死义之士何世无之顾上之所以养之如何耳髙祖之初丁公不忠于项羽而戮之以徇众郑众不奉诏名籍而贷之以激世田横不肯归汉而自杀则壮其节而为之流涕鲁不下汉则叹其守节死义之国而不忍屠之所以培养气节保防风俗以为后世凭藉之计者不浅矣故其后士大夫皆知节自守不为势屈不疑之不肯解剑贡禹之不肯改官不受卒徒唾背如田延年不听两吏挟持如萧望之不拜大将军如汲黯不屈节于单于如苏武其凛凛英风使人激懦而増气以至田申贾人也责阳以义有烈士之风楼防侠徒也议论常依名节而听之皆竦其他可知矣惟汉世之君隂有以养其气不沮不挫而自有以销其犯上难制之气故其人亦不以节行自矜而无矫激之名忠而不讦刚而不暴有仗节死义之士而后世独以节义之名归之东京者葢东京以节义为尚故也惟其所尚者在是故士大夫相尚成风而未免有诡激之患要之东都尚节又不若西汉有其实而亡其名【钱制】
　　朋党
　　欧阳公朋党论呜呼始为朋党之论者谁欤甚乎作俑者也真可谓不仁之人也予尝至繁城读魏受禅碑见汉之羣臣称魏功德而大书深刻自列其姓名以夸耀于世又读唐实録见文蔚所为如此未尝不为之流涕也夫以国予人而自夸耀及遂相之此非小人孰能为之汉唐之末举朝皆小人也而君子何在焉当汉之亡也先以朋党禁锢天下贤人君子而立其朝者皆小人也然后汉从而亡及唐之亡也又先以朋党尽杀朝廷之士而其余存者皆庸懦不肖倾险之人也然后唐从而亡矣夫欲空人之国而去其君子者必进朋党之説欲孤人主之势而蔽其耳目者必进朋党之説欲夺国而与人者必进朋党之説夫为君子者固常寡过小人欲致之罪则有可诬有不可诬者不能徧及也至欲率天下之善求其类而尽去之惟指以为朋党尔故其亲戚故旧谓之朋党可也交游执友谓之朋党可也门生故吏谓之朋党可也是数者皆其类也皆善人也故曰欲空人之国而去君子者惟以朋党罪之则无免者矣夫善善之相乐以其理用皆自然之理也故闻善必相称誉称誉则谓之朋党得善者必相荐引荐引则谓之朋党使人闻善不敢称则人主之耳不闻有善于下矣见善不敢荐则人主之目不得见善人矣善人日逺小人日近则为人主者怅怅然谁与之图治安之计哉故曰欲孤人主之势而蔽其耳目者必用朋党之説也一君子在位小人虽众必有所忌而有所不敢为惟空国而无君子然后小人得肆志而无所不为则汉魏唐梁之际是也故曰欲夺国而予人者由其国无君子守国而无君子由以朋党而去之也呜呼朋党之説人主可不察哉传曰一言而可以丧邦者其是之谓欤可不监哉可不戒哉
　　汉党锢始于甘陵南北部成于陈蕃李膺与太学诸生终于张俭等　天下有道君子扬于王庭以正小人之罪而莫敢不服天下无道君子括囊不言以避小人之祸而犹或不免党人生昏乱之世不在其位四海横流而欲以口舌救之臧否人物激浊扬清禁虺蛇之头践虎狼之尾以至身被淫刑祸及朋友士类言灭而国随以亡不亦悲乎【温公】　前汉之党指萧望之刘向张猛周堪而治之者元帝与恭显后汉之党指李膺范滂二百余人而治之者桓灵与侯览曹节辈也唐之党指独孤损崔逺等二十余人而治之者朱全忠柳粲李振也三党尽索宗社存亡其果君子耶抑小人耶　又君子之类或以道德以学术以气节以议论穷则相益达则相推可以名曰朋而不可谓之党小人之类或以才智以邪慝以恩知以势利穷则相踈达则可亲可以名之曰党而不可谓之朋【胡安定】
　　汉唐党不同八厨八俊之徒起于汉而憸人切齿于上八闗十六子之目起于唐而贤者扼腕于下均为朋党之失然而在汉而节义之风有补于汉在唐而鄙利之徒有损于唐此所当监也
　　唐党锢裴度相宪宗德裕相武宗皆有功烈为唐贤相德裕才优于度而德器不及也度为小人所倾无所不至危亦极矣而能以功名终德裕一失势斥死海上何者度不为党德裕为党故也自今观之牛僧孺李宗闵之党多小人德裕之党多君子然因私以害公挟势以报怨一也夫为天吏可以伐燕德裕自为朋党而欲破人之朋党此以燕伐燕也孔子曰克伐怨欲不行焉可以为难矣君子矜而不争羣而不党德裕怨欲必行焉矜而不争羣而不党其能免乎【范淳夫】
　　宋朝朋党宋朝庆厯党时庆厯四年初吕夷简罢相夏竦受枢密使复合之以杜衍同时进用富弼韩琦在二府欧阳修等为谏官石介作庆厯圣德诗言进贤退不肖也奸葢斥竦也竦衔之而仲淹皆修所厚善修斯言畧不形迹顾忌竦因与其党造尚论目衍仲淹及修为党人修乃作朋党论上之其词云朋党之论自古有之惟幸人君辨其君子小人而已当时竦党至谤诬仲淹韩琦富弼有不臣之心仲淹等相继罢去石介几至斵棺元祐党绍圣以来贬责元祐臣僚至徽宗崇宁元年令有司考校官僚章疏言涉时者尽加责降寻又籍记元祐党人以司马为首凡三百九人刻名于石后有蔡党王党之目以至靖康之变原其所由实由元祐大臣初以兼容小人为寛大元祐八年大防欲用杨畏为谏议大夫范纯仁言党用邪人遂固争避位大防不悟竟用畏为礼部侍郎畏寻上疏乞讲求神宗法以成继述之道自是悉召用熈丰旧人实畏发之焉寻又有调停之説尽用小人卒使小人复胜而君子去尽故方其始也非惟排斥小人之党而君子亦自分党内自相攻如洛党程正叔为领袖朱光庭贾易等为羽翼川党以苏轼为领袖吕陶等为羽翼朔党以刘挚王岩叟刘安世为领袖羽翼尤众及其后也至绍圣初同以元祐党尽窜岭海之外可哀也已


　　羣书考索续集卷三十九
　　钦定四库全书
　　羣书考索续集卷四十
　　宋　章如愚　编
　　兵制门
　　周兵
　　兵志序古者制兵必有法其法必有志夏有政典商有伊尹兵书周有太公兵法司马法战国有孙吴兵书皆兵志也自太史公八书止于律书言兵班孟坚汉史止于刑法志言兵于是汉晋隋唐旧史皆无兵志惟欧阳公作新唐书始志兵故凡歴代用兵之法掌兵之职养兵之具杂出于传记之间本末源流无所统壹聊于暇日采摭大要所以备汉以来兵志云
　　周兵寓于农将寓于吏夏官司马序官曰凡制军万二千五百为军王六军大国三军次国二军小国一军将皆命卿二千五百人为师师帅皆中大夫五百人为旅旅帅皆下大夫百人为卒卒长皆上士三十五人为两两司马皆中士五人为伍伍皆有长【郑注云伍一比两一闾卒一族旅二党师一州军一乡】葢当时之兵居则为比闾旅党州乡出则为伍两卒旅州军李太伯云比为伍闾为两族为卒党为旅州为师乡为军当时之将居则为乡大夫出则为将帅长与司马故李太伯云比长因为伍长闾胥因为两司马族师因为卒长党正因为旅帅州长因为师帅卿大夫因为军将兵不待选皆吾民也将不改置皆吾吏也有事则敺之于行阵事已则归之于田里无招收之烦而教不阙无廪给之费而食自饱　太伯又曰此则六卿为六军也按遂人注康成云遂之军法如六乡是则六遂亦为六军也林贤良曰井田必为乡遂井田之别所以寓军法王畿将重根本故制田以乡遂而寓六军之制凡更迭用之国势而民不劳可谓善矣若夫采地以往不可使家出一人于是制井田而寓军之法则亦异焉
　　兵寓于民凡歳时军旅之事以乡遂之官登其夫家简其兵器治其车辇以县师稍人之职作其司徒防其卒伍治其政令则此等官宜领之司马而乃属于教官以此见周人之兵出于民民事治则军政举于中
　　夫家数周礼所谓夫家者一夫受田百亩家出一夫而已然亦有合居者故小司徒又言上地家七人可任者家三人中地家六人可任者二家五人葢虽合居亦惟计其丁壮而用之与别居者无异
　　兵数多而民役简天子六军【七万五千人为兵车千乗】大国三军【三万七千五百人为兵车五百乗】次国二军小国一军此其所用以征伐之大数也若乃王畿千里军赋万乗则六军所用特其什一而已【汉志云天子畿方千里提封百万井兵车万乗故称万乗之主凡兵车一乗马四匹甲士三人步卒七十二人万乗之赋为马四万匹士卒七十五万人】大国一封军赋千乗则三军所用特其半而已【汉志一封三百六十里提封十万井兵车千乗此诸侯之大者然周礼公侯或五百里或四百里则兼附庸言之故与此不同】至于次国小国其所用之军葢亦无以异此此其经常之制可为后世式也窃尝考之千里之畿提封百万井定出赋六十四万井一井之田八家耕之总计六十四万井之田为五百一十二万家家出一夫为五百一十二万夫以此夫众而供万乗之赋是为七家而赋一兵列国之赋皆通此数【孙子曰兴师十万日费千金内外骚动怠于道路者七十万家葢言一夫从军七家奉之亦可见七家赋一兵】葢自夫率之七家相更以给于军则王畿之内凡七十征而役一周焉【以七夫付一兵又用赋之十一为军故也】诸侯之国凡十四征而役一周焉民年二十而事六十而老其间服役者不过四十年是王畿之民凡给役者半歳而更则其民生一世之中而一役焉耳使诸侯之民凡给役者一歳而更则其民生一世之中而再三役焉耳不亦简而易从乎虽然王畿之内有诸侯之朝邑【如晋有许田之类】有公卿大夫元士之夫禄【谓之内诸侯】有王公子弟之采地凡所以属任其民者不一而足故其制赋之数视侯国特轻焉欲其以劳佚相补也至于侯国其歳则有朝聘防同之役其征伐则有勤王敌忾之师至于衞社稷修封疆简车徒备器械治兵振旅无所不用其众故其赋民之制必如是足虽其役至于倍王畿然亦不得已也
　　丘甸之法不行于乡遂丘甸之法按康成注小司徒以为是采邑之制如杜氏所云亦即采邑寓军之制周人六乡六遂虽不用丘甸法然亦通此数计之王畿百同一同之内则为百甸百甸而百乗百同而万乗每乗七十五人则王畿千里其为七万五千人者凡十适当六军之制十倍矣天子凡征行不过六军以十分而迭用其一此所以民不劳而国不危也是岂若秦汉以后之用师动以百万之众决胜于一举而能哉然而丘甸法独不行于乡遂者葢除乡遂十六同外自稍地以往所余八十四同自可以为六军者有八其竒者犹三万人周公之制六乡六遂特为天子之衞而有所征行则于采地之中迭用其八分之一以备六军犹有用不尽者三万亦可以充补卒之备古者制军如此不穷民力丘甲春秋成元年作丘甲杜氏注以为丘出戎马一匹牛三头甸长长毂一乗马四匹牛十二头甲士十三人步卒七十二人此甸所出今鲁使丘出之【按杜氏説似不通周制四丘为甸如此则是鲁人增四倍之赋鲁虽无道必不至如此之甚哀公田赋曰二吾犹不足圣人犹切讥之岂至如此惟李靖説颇通】胡康侯曰作丘甲者益兵也古者四丘为甸甸方八里旁加一里为成出长毂一乗此司马法一乗之赋也鲁为齐难作丘甲益兵备御尔唐太宗问李靖楚广兴与周制如何靖曰周制一乗步卒七十二人甲士三人亦二十五人为甲凡三甲共七十五人然则一丘所出十有八人积四丘出一乗则今作丘甲者即丘出一甲向之十有八人者令増而为二十五人是一甸之中共百人为军矣所未可知者其三甸而增一乗乎抑每乗而增一甲乎鲁昭公时尝搜于红革车千乗则计甸而増乗未可知也楚人二广之法一乗至用百五十人则鲁每乗而増一甲亦可知也要之其实为益兵向之四丘共出三甲者今使每丘出一甲耳非若杜氏之所谓丘出一甸之赋
　　内政内政之法自五家为轨积而至于十轨而为里自四里而为连积而至于十连而为乡轨五家也十轨则五十家而四里即二百家也故二百人而为卒十连二千家而五乡即万家也故万人而为军率一家而为兵者一故分齐为三军得精兵三万人周制之在司农率三农八家其可任者二十人以一井率之甸六十四井为夫一千二百有八十矣司马法则曰甸出甲士三人士卒七十二人大司徒同籍民数彼其众而征于司马者不能十之何耶民悉可以为兵而不悉以为兵也非特此也司马法又曰井十为通通十为成成百井三百家士十人徒二十人夫百井之城除宫室涂巷三分之一余六十四井即一甸也今又特三十人何耶兵籍甚具比征调则止此尔且兵者视农而益损行者视居而益损先王所以休民力者如此今仲之制率家一兵率五乡一军更代复免未闻焉其名为寛实视周为苛矣得无殚民力乎况周制处农于野处工于肆处商于市葢相资而不相病也今仲以工商别为乡六不与仕伍专干利以给费得无以末病本乎若仲特强齐之术耳【葢周制大国本七家出一人其征谓二人只用一人是十四家迭出一人征调陈君举云】
　　仲欲得志于诸侯要使一旦用之大国不及知小国不及备而独于都邑之近地分为二十一乡而以农乡十五以赋三军则是五乡万家为一军家出一人每军万人其视古者七家出一人其征调又二人止用一人之制大有间矣然其三军惟出于农乡而工商六乡不与焉即轨里连乡以寓伍戎卒旅其视昔时居则为比闾族党出则为伍两卒旅者未甚戾也葢其时在乡曰农在军曰士而文学之士独不在于二十一乡之列者所以表其贵于四民而居之间燕是故管子以军民言之则曰士农之乡国语以军言之则曰士乡彼韦氏谓士为军士而唐尚书乃谓十五乡士民共之其意以为闲燕之士此固不待辨而知其误矣又况周制赋兵皆出于农惟田与追胥则工商竭作今也既曰公帅五乡髙国各如之而又曰公帅十一乡是其合工商六乡言之即竭作之遗制也
　　军制壊自宣王自宣王丧南国之师料民于太原夫以井田寓军制何可料也自是而至于春秋世主而急于立功齐威以募士伯诸侯晋侯为前行而获其志秦穆以陷阵而服邻国楚共以简师克鸠兹吁益又专矣若夫齐之技击魏之武卒秦之鋭士私自为法代相长雄先王之制扫地尽矣
　　鲁作三军周礼大国三军伯禽时有三郊三遂春秋讥鲁作三军説者以鲁本三军悼于大国之赋而自损其一其后三家将弱公室而作三军理当然也【季氏废公室之三军而三家各有其一季氏尽征焉而旧法亡矣故谓之作】
　　畿兵不出古者五侯九伯专征而诸侯皆共四方之事畿兵不出也司马法王有四方之事则冢宰命师于诸侯小宰掌其戒具虎贲氏以牙璋发之则畿兵不逺征明矣在昔髙宗伐鬼方有赏于大国虽天子之亲征亦用诸侯之师刘文公之防对晋人曰天子之老请帅王赋元戎十乗以先启行平王东迁以王人出戍则扬之水刺之春秋二百四十二年王人防伐屡矣左氏未尝载王师之出惟败绩于茅戎王师自出春秋深讥之焉至战国时京师益弱诸侯往往犹畏之当时告楚者亦曰一周当一百晋不百韩不足以伐周説辞虽过实而亦可以见畿兵不出其力常裕
　　周志三变至秦而极周之六官司马掌极而其起军旅之法乃属之司徒者兵民一致所谓仁义之师也故司徒以井邑丘甸而均其所出之赋以比闾族党而通其相与之情以伍两卒旅而择其可任之人而后司马因搜苗狝狩之时得以辨其旗鼓镯铙之用而教以进退疾徐之节凡此皆井田之功也是故天子六军居尊而统卑大国三军次国二军小国一军比小而事大凡乡遂家任一人而未尝尽用则民有余力矣九伐以正邦国而不及蛮夷则民无逺征矣九式均节财用而不及军旅则民不转输矣凡此皆封建之助也内有井田为之根本外有封建为之屏翰无养兵之费无勤兵之劳此宣王攘夷狄止于尽境平王迁洛邑晋郑得以同奬王室也一变而春秋齐桓作内政有什五之法晋文搜被庐作执秩之官于是乎以强而并弱矣鲁成公作丘甲宣公初税亩于是乎以上而剥下矣虽井田封建之制至是而渐壊其伯诸侯者犹能斥夷狄以卫中国也再变而战国齐愍之技击魏惠之武卒秦昭之骑士皆导民以力争诱民以利鬭六国之君各有百万之师则不复大国三军之旧矣秦民十五以上悉诣长平【昭王时】齐民戸三男子并为战卒则不复家用一人之制矣封建井田虽壊裂于此时而诸侯自相吞噬犹未逸出乎中国之外故当时亦未闻有征行之劳转输之费也三变而秦郡县侯国则外无屏翰之助天子孤立于上而中国与四夷为邻所籍者万里长城而已阡陌井田则内无根本之固黔首穷悴于下而中国与四夷为敌所资者三十钟致一石而已然则自秦而降封建井田壊裂已极而先王仁义之制荡灭无余无事养兵乌得无椎剥朘削之患有事用兵乌得无征行转输之劳乎此虽势所必至而后世兴衰之故亦必有所本矣











　　羣书考索续集卷四十
<子部,类书类,群书考索>
　　钦定四库全书
　　羣书考索续集卷四十一
　　宋　章如愚　编
　　兵制门
　　汉兵
　　汉京师无养兵之费西汉之世财用沛然正以京师无重兵尔尝试以百官志计之南军緫为一千五百余人北军緫为四千余人惟城门屯兵数无所稽考以宫掖司马所领者论之多者百八十人少者三十八人况十二门止领于一校亦可槩见然此是中世以后之制若髙文之世未有羽林虎贲未有七校其数当益少也若乃髙帝征黥布发闗中兵及中尉卒三万人军霸上文帝备胡以三将军军长安而惠帝末年发车骑材官诣荥阳是皆调兵民间因事设屯事已即罢非系京师所养之兵
　　武帝变兵制初髙帝世南北军不以出征而民兵散在郡国有事檄召甚便也自武帝穷兵兴发无穷嵗至以中尉之材官赴逺恐京师无重兵易以生变也于是内增七校则又恐中尉之权太重也故又以光禄勲增羽林期门之兵此武帝以南北军相制之意异时南北军皆郡国畨上无定所之兵也自武帝置八校大抵以习知胡越之人充之则募兵始此期门羽林皆世家为之则长从始此葢自是有养兵之患而京师之兵制壊矣元狩以后兵革数动士卒物故者众民多买复于是发及谪吏【元狩】次及谪民【太初元】次及谪庶【天汉元】次及七科谪异时以于都尉者充兵故其伍符甚整也及常兵不足调及它众甲五必察而郡国之兵制又壊矣髙皇寓兵于农之意安在
　　汉更卒更有三品卒更践更过更古者正卒无常人皆当迭为之一月一更是为卒更也贫者欲得雇更钱次直者出钱雇之一月二千是为践更也天下之人皆当戍边三日律所谓繇役者虽丞相子亦所不免三日戍不可人人自行而行者亦不可便还因留一嵗一更诸不出者出钱三百入官官以给戍者是为过更也【陈君举】
　　汉赋兵汉无计口授田之法故赋兵以丁而不以田丁众而无田虽贫者不免为兵故凡为兵者皆家人子起田中从军而非素养者也自其年二十三为正卒于是传之畴官以给公家繇役给于中都官则为衞士给于郡县则为材官给于边徭则为戍卒皆一嵗而代其给于县则于吏卒一月即更代往来道中衣装悉自补惟衞士衣食县官罢遣侑享其余则否至于年五十六者谓之罢癃老弱在所不任【髙帝纪注】其已仕于郡县而已被荐举者皆不与给兵之选惟戍边重事虽宰相之子不免【髙祖纪注】而国有仓卒之防当兵数少不足办事则有一切调发凡其所当免者亦在行中谓之犇命【昭纪】此其赋兵之大畧也
　　七科谪天汉四年发七科谪张晏注吏有罪一亡命二赘壻三贾人四故有市籍五父母有市籍六大父母有市籍七
　　汉发兵齐哀王欲发兵诛诸吕中尉曰非有虎符为验不可发兵胶西王举兵弓髙侯诘之亦曰未有诏虎符而擅教兵王其自图之柞阳侯擅兴繇赋则削爵信阳侯坐事国人过律则罢免又有为东海太守坐擅发卒而死者有为上党太守发兵击匈奴不以闻而免者夫汉之兵散在郡国宜为王侯郡国之兵也而严为之禁若此夫是以兵散天下而权归一人此汉所以防防杜渐制兵之大畧也古者以牙璋起军旅汉初则以羽檄召兵于郡国后用铜虎符
　　汉军赋汉军赋有二其一则丁赋民年七嵗已上嵗赋口钱二十有三及十五以嵗等百二十也其一赋财若军人赀万钱取等百二十七至于贫民亦以衣服釡甑为赀计之直而等也至于故吏甞佩将军都尉及二千石印者亦给军赋则又不特取之于民矣葢汉兵出于民凡其往来繇戍者道中衣装悉自补从军旅赍赏废或自赀子钱家兵犹未衣食于县官而其所赋于民者殆不过于库兵车马之资而已调兵逺征则食其所郡国之粟此其所以无列屯坐食之费也
　　汉兵权在内则分在外则专汉初军未有莭制故天子得以入其壁而夺之军自韩信始申军法大抵兵在内权不属于一人兵在外权专于主将且以南北军观之司马属于卫尉者也然司马见卫尉不拜不私于卫将军正次于将军者然正不属于将军将军有罪以闻兵权散主不偏属于一人此内兵之制也至于阃外之寄授钺专征则自偏裨而下皆属焉徙部合军皆大将之所令【李广】失道问状惟幕府之所责斩覇陵尉以报私怨则不以专戮为嫌【李广】严细栁营以拒先驱则不以拥权为僣此又兵之在外者也然则胡建为南北军正擅斩监军卫青为大将军不敢专斩将正有得春秋杀舟之侨以徇国之意其与胡建以私意行戮有间矣汉用兵掌兵养兵之制或曰班固不志兵止于刑法志畧言其端者讥汉不能复古也然用兵之法则见于艺文志掌兵之职则见于百官志养兵之具则见于食货志葢汉史事多互见非若后世悉为之目也艺文志有张良韩信删次要用三十五家后为诸吕所盗至武帝时杨仆捃摭遗逸纪奏兵录成帝时任宏撰次兵书分为四种与夫将之用兵其变态百出则见于信越程李卫霍等此皆汉世用兵之法也百官表及纪载传汉初韩信为大将曹参为歩将灌婴为骑将周勃为太尉入北军亚夫为将军屯细栁武帝以光禄勲掌官殿掖戸期门羽林之兵皆属焉卫尉掌宫门屯卫诸屯卫候之兵皆属焉城门校尉掌京师十二城门屯兵【即南军】中垒校尉掌歩八校宿卫之兵【即北军】郡国有材官骑士有楼船边郡有守将都尉有校尉都护此皆汉世掌兵之职也货志及纪传所载髙祖征叛文景御侮以中国之民足中国之兵无不足者十五税一司农诸仓布在郡国筭赋太半卒更平价亦在郡国也武帝北征匈奴南平百越东伐朝鲜西通西域驰心分界之外乃免亡秦之祸者惟筭商车惟筭緍钱惟榷酒酤惟榷盐铁作币造金以赡用卖爵赎罪以入粟朔方六郡广开田官以屯田六十万人而民田租税实未甞加多也此皆汉世养兵之制也【田官名曰农都尉见东汉志汉末魏初日典农】夫自井田封建之制尽灭于秦人之手于是天子之地与四夷为境天子之兵与四夷为敌用兵之法必尚韩信之诈而司马法无所施矣掌兵之职必循汉武之侈而周官无所用矣养兵之具必至汉法之刻而先王中正之制弃置而不问矣此其势所必至也然一代之兴其初必于三者厚民而自损及其衰也必于三者刻民以自厚其所异者如斯而已
　　武帝征匈奴自秦以来中国既与夷狄为敌故彼之盛衰有候而此之和战亦有时其势皆有不能自止者矣匈奴自战国至于汉初其势方张汉自髙恵疮残之余至于文景其势未振一强一弱弱为强制矣五六十年间恭俭之积既厚而复以英雄之主继之两强相值其势不得不鬬矣不鬬则已鬬则必非一日之所能解也甞观武帝初即位东瓯之救不欲出虎符发郡国兵匈奴和亲之议初年葢从韩安国之计义二年始从王恢伏兵之谋自是以来彼大入防边凡十六七此大出兵以击之亦十五六自王恢马邑之后大抵彼先发此应之是兵法所谓应兵非师出无名也元狩四年卫霍出塞大有功史氏书曰是后匈奴逺遁然是时使任敞于单于怒而留之未几复入塞斩狄山头而去彼何逺遁之有哉元封元年勒十八万骑北登单于防史氏书曰匈奴慑焉然是时郭吉谕以上指单于怒而留之元封四年复留路充国天汉元年复留苏武遂使破奴没李陵降广利屠彼又何震慑之有哉夫帝与匈奴鬭终身不解者彼积骄盈之气此懐雪耻之心其势皆不能自止也迨夫五单于争立彼之衰也有候而昭宣继治此之盛也未艾欵塞来朝奉珍入贡斯其时矣武帝甞语戾太子曰吾当其劳以逸遗汝岂知斯言始验于宣帝之世乎帝如知此虽不穷追后人享逸亦自有时耳必不过于自劳也
　　赵充国屯田金城【置属国处降于金城不如武帝散之于边郡】文帝用晁错之防入粟塞下武帝内置六郡田官外此京师之境惟晩年欲田轮防而不果然则汉之用兵未陆抗十七条而守西门之藩也隋之入陈贺若弼自广陆渡江而陈人不知韩擒虎自横江济采石而守者皆醉由不能用萧摩诃逆战掩袭之防而攻守之偹俱废也呉与陈君臣昏睡而不觉是以敌能飞渡耳茍能如孙公君臣逆战于前设援于后晋隋安得而逞其志哉不独此也晋太元中【烈宗八年】淝水之役秦兵旗鼓千里先至项城頴口而凉州蜀汉之卒犹未集也朱序谓谢石曰若秦兵百万尽至难与争锋今乗其未集宜速击之若败其前锋则彼已夺气可遂破也石从其言于是谢遣刘牢之趍洛涧谢石等诸军水陆继进遇于淝水秦兵大败此亦周瑜逆战之意也人皆谓昆阳赤壁淝水之战本之天意而非人力曾不知用兵之道以少击众奔其前而后者不支挫其锐而大势瓦解初不论夫众寡之不敌也若夫魏文临江而窥呉防魏太武饮江而营歩对江为阵则此之守御也易为力茍如赤壁淝水之役破江而下非逆战则不可矣【自赤壁之战又五年而有濡须之役曹公得权笺即退军其后曹丕再临江而退呉亦不追蹑彼此各张虚声以自固而已葢是时呉蜀自为阵也蜀明帝初年呉蜀既合从诸葛驻汉中陆逊大破曹休于夹石未几亮卒大畧如此故自赤壁一战之后其他小胜负皆不必论】汉南北军相制大纲唐旧史志云【职官志】汉南军如唐诸卫兵北军如唐羽林北衙禁兵陈氏博议云南军指十二城门及三辅所属中尉之兵北军指郡国材官骑士番上于卫尉者愚按周勃以一莭入北军其时吕禄虽去北军而吕产犹在南军故未敢声言诸吕事【见正本通鉴】以见南北军必有相制者如唐李揆所云也二汉百官表志曰武帝于光禄勲令【郎中也】之属置中垒校尉掌北军营垒光武改为北军中其属有屯骑长水二校尉掌宿卫骑兵乂歩兵射声二校尉掌宿卫歩兵【乂有虎贲轻车校尉胡骑不常置光武省胡骑虎贲】是八校者虽剏于武帝而宿卫歩骑之兵则非剏为之也是所谓北军也城门校尉掌京师城门屯兵有八屯司马有十二门是所谓南军也南军掌城门屯兵北军掌宿卫歩骑内外表里相制可知矣观禄产分居南北军宋昌为卫将军镇抚南北军张武为郎中令行殿中此见太尉虽揔其权而卫将军郎中令卫尉中尉于南北军皆有统摄故曰相制云耳诸说当以二汉表志为正【所谓中尉即武帝改为执金吾者也掌徼廵京师又李广程不识为东西宫卫尉前汉南北军分掌者不一而足惟光武止以城门校尉揔南军以北军中揔北军其职简易而不杂但以后汉百官志考之则可知矣】
　　汉南北军本末古者前朝后市一城之中王宫在南故卫宫之军以南名之宫城之军既谓之南京城之军又谓之北所以别也南军卫尉主之【百官表卫尉掌宫门卫屯兵师古注汉旧仪云卫尉寺在宫内胡广云主宫阙之门内卫士于周垣下为区庐以此攷之则南军在宫内】按百官表卫尉掌宫门屯卫兵而髙后纪言周勃既将北军然尚有南军乃令平阳侯告卫尉无纳吕产以此知南军卫尉主之也又按百官表百官志西汉中垒校尉主北军营垒之事至光武变为北军中而西汉之初中尉属官有中垒令丞尉而中尉所职乃廵徼京师以此知北军为京城兵而中尉主之此汉初之志也【汉武帝増八校改中尉名为执金吾】钱曰汉京师惟有南北二军亦如唐之南北二衙也【唐兵志南衙卫尉是北衙禁军是也】胡广谓卫尉廵行于宫掖则金吾徼于宫外相为表里【东汉兵志注】而唐李揆亦云汉以南北相制然二军卫士皆调发郡国材官骑士更番为之初未始有定在之兵【黄覇葢寛饶为卫尉司马卫卒罢遣愿留番】自武帝用兵增置八校【中垒屯骑歩兵越骑长水胡骑射声虎贲】募知胡人事者为胡骑知越人事者为越骑皆属中尉而北军始有召募之兵复恐中尉之权太重乃于光禄勲增置羽林期门为宿卫而与卫尉同掌军门而南军始有长从之兵方汉之初京城兵犹未逺出【髙帝发中尉卒止军灞上文帝发中尉材官止军长安或谓此乃调发民间即非南北军详见后叚内説】至武帝则发中尉卒击南越【元鼎元年】而京师之兵始从逺调昭宣以来禁旅之列屯如故有警则发虽金城去京师辽絶而羽林孤児胡骑越骑亦从此而遣矣【神爵元年西反发羽林孤児胡越骑诣金城元帝以太常任千秋将五校击西】自是而后益募外兵以从军而更代之法浸弛【昭帝募吏民击益州宣帝选郡国吏三百名伉健者从军】至光武一切倚重于京师之兵而郡国都尉省并矣【光武省八校作五营时中垒属北军中掌监五营为宿卫兵郡国无都试惟京师兵如故又罢天下轻车骑士材官楼船居边民伍】而不知汉初京城之兵亦从郡国而番上也此后所以有列屯养兵之费欤
　　南军
　　卫尉寺卫尉　卫士令丞　诸屯卫候　诸屯卫司马郎卫【表初皆亡贠多至千人掌守门戸出充军骑】中郎五官中郎将　左中郎将　右中郎将　侍郎　郎中车将　郎中户将　郎中骑将
</div>
    <div class="pagination">
<a href="群书考索_page102.html">上一页</a><span>...</span><a href="群书考索_page98.html">98</a><a href="群书考索_page99.html">99</a><a href="群书考索_page100.html">100</a><a href="群书考索_page101.html">101</a><a href="群书考索_page102.html">102</a><span class="current-page">103</span><a href="群书考索_page104.html">104</a><a href="群书考索_page105.html">105</a><a href="群书考索_page106.html">106</a><a href="群书考索_page107.html">107</a><a href="群书考索_page108.html">108</a><span>...</span><a href="群书考索_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
