<!DOCTYPE html>
<html>
 <head>
  <meta charset="utf-8"/>
  <title>
   玉海 - 第 137 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉海 - 第 137 页/共 284 页
  </h1>
  <div class="content">
   周郊礼
　　汉志丞相衡奏言昔者周文武郊于丰鄗成王郊于洛邑天随王者所居而飨之王商等以为郊处各在圣王所都之南北书曰越三日丁巳用牲于郊牛二周公加牲告徙新邑定郊礼于雒　洛诰周公曰王肇称殷礼祀于新邑咸秩无文王若曰惇宗将礼称秩元祀　召诰越三日丁巳用牲于郊牛二注于乙卯三日用牲告立郊位于天以后稷配故二牛疏此郊与社于攻位之时已经营之今非常祭之月而特用牲祭天礼郊用特牲以后稷配故二牛也郊特牲及公羊传云养牲必养二帝牛不吉以为稷牛【丁巳三月十四日也告立祭天之位　楚语郊禘不过茧栗】其自时配皇天毖祀于上下其自时中乂注愼事天
　　地用是土中大致治　曲礼疏孝经説云后稷为天地之主文王为五帝之宗后稷配天南郊又配地北郊则周人以喾配圜丘亦当配方泽也天有六祭之一嵗有九昊天上帝冬至祭之一也苍帝立春祭之东郊二也赤帝立夏祭之南郊三也黄帝季夏土王日祭之南郊四也白帝立秋祭之西郊五也黑帝立冬祭之北郊六也王者各禀五帝之精气而王天下于夏正之月祭之南郊七也四月龙星见而雩总祭五帝于南郊八也季秋大飨五帝于明堂九也　大传王者禘其祖之所自出以其祖配之注大祭曰禘大祭其先祖所由生谓郊祀天也王者之先祖皆感大微五帝之精以生用正嵗之正月郊祭之孝经曰后稷配天配灵威仰也文王配上帝泛配五帝也　大戴礼践阼篇武王铭曰随天之时以地之财敬祀皇天敬以先时公符篇皇皇上帝照临下土集地之灵降甘风雨庶物羣生各得其所靡今靡古维予一人某敬拜皇天之祜薄薄之土承天之神兴甘风雨庶卉百谷莫不茂者既安且宁维予一人某敬拜下土之灵　泰誓类于上帝　诗维清肇禋笺云文王受命始祭天疏文王之时禘郊未备所祭不过感生之帝而已　周礼鼓人以雷鼓鼓神祀注祀天神也　周书文王在酆王乃命三公九卿及百姓之人曰恭敬斋洁咸恪而祀于上帝周公格于左闳门会羣臣曰大门宗子助王恭明祀用能承天嘏命先人神只报职用休万子孙被先王之灵光　表记后稷之祀易富也其辞恭其欲俭其禄及子孙　中庸明乎郊社之礼禘尝之义治国其如示诸掌乎　祭义惟圣人为能飨帝孝子为能飨亲　五经异义春秋公羊説礼郊及日皆不卜常以正月上丁也成王命鲁使卜从乃郊鲁以上辛郊不敢与天子同也　楚语一纯二精三牲四时五色六律七事八种九祭十日十二辰以致之百姓千品万官亿丑兆民经入畡数以奉之明德以昭之龢声以听之
　　周祀天三礼
　　大宗伯吉礼以禋祀祀昊天上帝以实柴祀日月星辰以槱燎祀司中司命飌师雨师疏此祀天神之三礼以尊卑先后为次谓歆神始也　以血祭祭社稷五祀五岳以貍沈祭山林川泽以疈辜祭四方百物疏言祭地示三等之礼尊卑之次亦是歆神始也　唐文粹贾曽表春秋説云王者一嵗七祭天地合食于四孟别立分至王肃曰孔子云兆圜丘于南郊又云祭天而地配此合祭之明説唯郑康成不论禘当合祭而分昊天上帝为二神专凭纬文事匪经见其注大传不王不禘云正嵗之正祭感帝之精注大司乐圆丘则引大传五禘以为冬至祭递相矛盾
　　鲁郊祭
　　礼运鲁之郊禘非礼也　公羊传卜郊何以非礼鲁郊非礼也　吕氏春秋鲁惠公使宰让请郊庙之礼于天子桓王使史角往　郊特牲疏鲁之郊祭师説不同崔氏皇氏用王肃之説以鲁冬至郊天至建寅之月又郊以祈谷故左传云启蛰而郊又云郊祀后稷以祈农事是二郊也郑康成之説鲁唯一郊不与天子郊天同月转卜三正但春秋鲁礼也无建丑之月耳明堂位云鲁君以孟春祀帝于郊配以后稷【注孟春建子之月鲁之始郊日以至】案圣证论王肃与马昭之徒或云祭天用冬至之日或云用冬至之月据周礼似用冬至之日礼记郊日用辛似用冬至之月张融案郊与圆丘是一又引韩诗説三王各正其郊与王肃同又鲁以转卜三正王与郑同　説文鲁郊以丹鸡祝
　　汉九天祠
　　郊祀志髙祖六年长安置祠祀官九天巫祠九天皆以嵗时祠宫中【成帝初匡衡奏罢之】注师古曰九天者谓中央钧东方苍东北旻北西北幽西方浩西南朱南炎东南阳其説见淮南子一説东旻东南阳南赤西南朱西成西北幽北东北变中央钧【史记正义尚书考灵曜云东昊东南隂云云同上　东苍东北闵北西北幽西昊西南朱南炎东南阳　太经云中从羡更睟廓减沈成天】　吕氏春秋天有九野中央钧其星角亢氐东方苍其星房心尾东北变其星箕斗牵牛北方其星婺女虚危营室西北幽其星东壁奎娄西方颢其星胃昴毕西南朱其星觜巂参东井南方炎其星舆柳七星东南阳其星张翼轸　郊祀志神明台注师古曰汉宫阁疏云上有九室常置九天道士百人
　　汉五畤　北畤　渭阳五帝庙　五帝坛　议郊祀　圜丘
　　郊祀志秦襄公列为诸侯自以为主少昊之神作西畤祠白帝【年表襄公八年平王之元年立西畤六国表曰位在藩臣而胪于郊祀僣端见矣　説文云畤者天子五帝所止祭　叙传曰大夫胪岱侯伯僣畤】其后十四年秦文公作鄜畤用三牲郊祭白帝焉【年表秦文公十年平王之十四年作】自未作鄜畤而雍旁故有吴阳武畤雍东有好畤皆废无祀【或曰自古以雍州积髙神明之隩葢黄帝时尝用事虽晚周亦郊焉】秦德公卜居雍雍之诸祠自此兴秦宣公四年作密畤渭南祭青帝后二百五十年秦灵公四年于吴阳作上畤祭黄帝作下畤祭炎帝秦献公作畦畤于栎阳而祀白帝唯雍四畤上帝为尊三年一郊秦以十月为嵗首故常以十月上宿郊见【月上旬也】通权火拜于咸阳之旁而衣上白西畤畦畤祠如其故上不亲往汉髙祖以十月至霸上立为汉王因以十月为嵗首色上赤二年冬东击顷籍而还入关问秦时上帝祠何帝也对曰四帝有白青黄赤帝之祠髙祖曰吾闻天有五帝而四何也莫知其説于是髙祖曰吾知之矣廼待我而具五也廼立黑帝祠名曰北畤有司进祠上不亲往悉召故秦祠官复置太祝太宰如其故仪礼下诏曰吾甚重祠而敬祭今上帝之祭及山川诸神当祠者各以时礼祠之如故文帝十三年【纪十三年夏】下诏曰秘祝之官移过于下朕甚弗取其除之始名山大川在诸侯诸侯祝各自奉祠天子官不领及齐淮南国废令太祝尽以嵗时致礼如故明年【十四年春】以嵗比登诏有司增雍五畤路车各一乗驾被具西畤畦畤寓车各一乗寓马四匹驾被具河湫汉水玉加各二及诸祀皆广坛场圭币爼豆以差加之鲁人公孙臣上书以汉当土德土德之应黄龙见宜改正朔服色色上黄张苍以为汉乃水德遂罢臣言明年【纪十五年春】黄龙见成纪于是召臣拜博士与诸生申明土德草改厯服色事其夏下诏曰有异物之神见于成纪毋害于民嵗以有年朕几郊祀上帝诸神礼官议毋讳以朕劳有司皆曰古者天子夏亲郊祀上帝于郊【三王之郊一用夏正于时十月为嵗首故言夏郊】故曰郊于是夏四月文帝始幸雍郊见五畤祠【汉兴至此方亲郊】衣皆上赤新垣平以望气见上言长安东北有神气成五采若人冠冕或曰东北神明之舎天瑞下宜立祠上帝以合符应于是作渭阳五帝庙同宇帝一殿面五门各如其帝色祠所用及仪物亦如雍五畤明年【十六年】四月郊见权火举而祠若光煇然属天【元始五年大司马奏孝文十六年初起渭阳五帝庙祭泰一地只以太祖髙皇帝配日冬至祠泰一夏至祠地只皆并祠五帝而共一牲上亲拜郊】于是使博士诸生刺六经中作王制议巡狩封禅事帝出长门若见五人道北遂因其直立五帝坛祠以五牢使祠官致礼【平诛乃不复自亲使有司行事】　纪景帝中六年冬十月行幸雍郊五畤武帝元光二年冬十月初至雍郊见五畤【史大事记元光元年帝初之雍二年郊见五畤】后常三嵗一郊元狩元年冬十月行幸雍祠五畤获白麟作白麟之歌【徐广曰武帝立已十九年志云郊雍获一角兽若麃然有司曰陛下肃只郊祀上帝报锡一角兽葢麟云于是以荐五畤畤加一牛以燎锡诸侯白金以风符应合于天也】二年冬十月行幸雍祠五畤元鼎四年冬十月行幸雍祠五畤赐民爵一级女子百户牛酒五年冬十月行幸雍祠五畤遂逾陇登空桐西临祖厉河而还元封二年冬十月行幸雍祠五畤四年冬十月行幸雍祠五畤通回中道大始四年十二月行幸雍祠五畤【凡八　太初二年祠官进畤犊牢具】宣帝五鳯二年三月行幸雍祠五畤【史大事记神爵二年上郊雍五畤祋祤出宝璧玉器】元帝初元五年行幸雍祠五畤永光四年三月行幸雍祠五畤建昭元年三月行幸雍祠五畤成帝建始二年春正月罢雍五畤【志云建始二年丞相衡言今雍鄜宻上下畤本秦侯各以其意所立非礼所载汉初因秦故祠复立北畤今既稽古郊见上帝五方毕陈各有位馔不宜复修】永始二年十一月行幸雍祠五畤三年冬十月庚辰复雍五畤元延元年绥和元年并三月行幸雍祠五畤郊祀志秦祠雍四畤春为嵗祷因泮冻秋涸冻冬赛
　　祠五月尝驹春夏用骍秋冬用駵驹【一本云驹四匹木寓龙一驷木寓车马一驷各如其帝色】黄犊羔各四圭币各有数皆生瘗埋无爼豆之具三年一郊秦以十月为嵗首故常十月上宿郊见通爟火拜于咸阳之旁而衣上白文帝十四年【一本十三年】诏增雍五畤路车各一乗被驾具武帝太初二年有司言雍五畤无牢孰具芬芳不备乃令祠官进畤犊牢具色食所胜以木寓马代驹云　地理志扶风雍县有五畤【太昊黄帝以下祠三百三所】　百官表五畤各一尉　括地志汉五帝畤在岐州雍县南【鄜密吴阳上下北】　史记正义西畤在秦州括地志三畤原在岐州雍县南二十里【鄜上下畤并在此原上因名三畤原在吴山之阳】畦畤在雍州栎阳县东二十五里栎阳故城中晋灼云形如种韭一畦畤中各一土封也张晏云汉祠五畤于雍丘五里一烽火括地志云渭阳五帝庙在雍州咸阳县东三十里宫殿疏云五帝庙一宇五殿也【一宇之内设五帝各依其方帝别为一殿而门名如帝色】　齐志王俭议秦为诸侯杂祀诸畤始皇并天下未有定祠汉髙受命因雍四畤而起北畤始祠五帝未定郊丘文帝十六年新垣平议初起渭阳五帝庙武帝初至雍郊见五畤后常三嵗一郊祠雍元鼎四年始立后土祠于汾隂明年立太一祠于甘泉自是以后二嵗一郊与雍更祠成帝初匡衡于长安定南北郊哀平之际又复甘泉汾隂祠元始五年复长安南北二郊光武建武二年定郊祀兆于洛阳魏晋因循率由汉典　隋志案前汉黄图上帝坛径五丈髙九尺后土坛方五丈髙六尺　文帝纪十五年春黄龙见于成纪上乃下诏议郊祀公孙臣明服色新垣平设五庙【即渭阳五帝庙】夏四月上幸雍始郊见五帝赦天下修名山大川祀有司以嵗时致礼十六年夏四月上郊祀五帝于渭阳【师古曰志云在长安东北　郊祀志注师古曰庙记云五帝庙在长安东北　志云夏四月文帝亲拜霸渭之防以郊见渭阳五帝庙临渭其北穿蒲池沟水后文帝怠于改正服神之事而渭阳长门五帝使祠官领以时致礼不往焉】　郊祀志八神云云盖天好隂祠之必于髙山之下畤命曰畤地贵阳祭之必于泽中圆丘云【史记正义葢在今宝鼎县北圜丘上祠后土是也】
　　汉宣室受厘
　　贾谊传文帝思谊召之至入见上方受厘宣室注宣室未央前正室汉仪注祭天地五畤皇帝亲自行祠还致福厘　文纪十四年春诏曰祠官祝祭皆归福于朕躬汉甘泉泰畤　泰一坛　紫坛　泰一祠　五帝坛　甘泉圜丘　宝鼎神防　泰一鏠旗天文坛　泰畤坛
　　纪元鼎五年十一月辛巳朔旦冬至立泰畤于甘泉【王莾奏元鼎五年十一月癸未立太一祠于甘泉三嵗一郊与雍更祠亦以髙祖配】天子亲郊见【注师古曰祠太一也】朝日夕月【应劭曰天子春朝日秋夕月朝日以朝夕月以夕臣瓒曰汉仪注郊泰畤皇帝平旦出竹宫东向揖日其夕西乡揖月便用郊日不用春秋也师古曰春朝朝日秋暮夕月常礼也郊泰畤而揖日月此又别仪　晋志曰汉武云云后遂旦夕常拜】诏曰朕以身托于王侯之上德未能绥民民或饥寒故巡祭后土以祈丰年冀州脽壤乃显文鼎获荐于庙渥洼水出马朕其御焉战战兢兢惧不克任思昭天地内惟自新诗云四牡翼翼以征不服亲省边陲用事所极望见泰一修天文防【古禅字祭也臣瓒曰此年初祭泰畤于甘泉此祭天于文防也祭天则天文従故曰修天文防也师古曰朝日夕月即天文防也】辛卯夜若景光十有二明易曰先甲三日后甲三日【先甲三日辛也后甲三日丁也】朕甚念年嵗未咸登勅躬斋戒丁酉拜况于郊　郊祀志【兼本纪】元光二年亳人缪忌奏祠泰一方曰天神贵者曰泰一泰一佐曰五帝古者天子以春秋祭泰一东南郊日一太牢七日【每日以一太牢凡七日祭也】为坛开八通之鬼道于是天子令太祝立其祠于长安城东南郊常奉祠如忌方【通鉴纲目元光二年立泰一祠】后人上书言古者天子三年一用太牢祠三一天一地一泰一天子许之令太祝领祠之于忌泰一坛上如其方后人复有言古者天子常以春解祠祠黄帝用一枭破镜防羊用羊祠马行用一青牡马泰一臯山君用牛武夷君用干鱼隂阳使者以一牛令祠官领之如其方而祠于忌泰一坛旁元鼎四年秋上雍且郊或曰五帝泰一之佐也宜立泰一而上亲郊之上疑未定齐人公孙卿曰今年得宝鼎其冬辛巳朔旦冬至与黄帝时等卿有札书曰黄帝得宝鼎冕侯问于防区对曰黄帝得宝鼎神防是嵗己酉朔旦冬至得天之纪终而复始黄帝迎日推防率二十嵗复朔旦冬至五年冬十月上遂郊雍至陇西登空桐幸甘泉令祠官寛舒等具泰一祠坛放亳忌泰一坛三陔【陔重也】五帝坛环居其下各如其方黄帝西南除八通鬼道【服防曰坤位在未黄帝従土位】泰一所用如雍一畤物而加醴枣脯之属杀一牦牛【音貍西南夷长髦之牛也】以为爼豆牢具而五帝独有爼豆醴进其下四方地为腏食羣神从者及北斗云【腏谓聨续而祭也】已祠胙余皆燎之其牛色白白鹿居其中彘在鹿中水而酒之【言以白鹿纳牛中以彘肉纳鹿中又以水及酒合内鹿中】祭日以牛祭月以羊彘特泰一祝宰则衣紫及绣五帝各如其色日赤月白【史平凖书既得宝鼎立后土太一祠注元鼎四年立后土五年立泰畤】十一月辛巳朔旦冬至昒爽天子始郊拜泰一朝朝日夕夕月则揖而见泰一如雍郊礼其赞享曰天始以宝鼎神防授皇帝朔而又朔终而复始皇帝敬拜见焉而衣上黄其祠列火满坛坛旁亨炊具有司云祠上有光公卿言皇帝始郊见泰一云阳有司奉瑄玉【璧大六寸谓之瑄】嘉牲荐享【汉旧仪云祭天养牛五嵗至三千斤】是夜有美光及昼黄气上属天太史令谈祠官寛舒等曰神灵之休祜福兆祥宜因此地光域立泰畤坛以明应令太祝领秋及腊间祠三嵗天子一郊见【儿寛上寿曰宗祀泰一汉旧仪祭天用六采绮席六重用玉几玉饰器凡七十】其秋为伐南越告祷泰一以牡荆画幡日月北斗登龙以象泰一三星为泰一鏠旗命曰灵旗为兵祷则太史奉以指所伐国【注李竒曰牡荆作幡柄也如淳曰牡荆荆之无子者皆洁斋之道晋灼曰牡节间不相当也月晕刻之为劵以畏病者天文志中宫天极星其一明者泰一之常居也旁三星三公也画一星在后三星在前为泰一鏠旗也师古曰李晋二説是以牡荆为幡竿而画幡为日月龙及星　扬雄甘泉赋招摇泰一举洪颐树灵旗郊祀歌惟泰元尊招摇灵旗九夷賔将　晋志太一星在天一南相近亦天帝神也主使十六神知风雨水旱兵革饥馑疾疫灾害所在之国　淮南子云太微者太一之庭紫宫者太一之居】元鼎六年春既灭南越下公卿议曰民间祠有鼔舞乐今郊祠而无乐岂称乎于是塞南越祷祠泰一后土始用乐舞作二十五弦及空侯瑟元封元年冬北巡朔方乃归甘泉且用事泰山先类祠泰一【类祠谓以事类祭之　元鼎五年郊见元封元年类祠泰一】二年冬郊雍五帝还拜祝祠泰一赞享曰德星昭衍厥为休祥寿星仍出渊耀光明信星昭见皇帝敬拜泰祝之享【史记元封元年秋有星茀于东井后十余日有星茀于三能望气王朔言候独见塡星出如食顷复入有司曰陛下建封禅天其报德星云师古以德星即鎭星索隐曰德星嵗也寿星南极老人也信星鎭星也】五年冬行南巡守春三月还至太山增封四月还幸甘泉郊泰畤天汉元年正月行幸甘泉郊泰畤后元元年正月行幸甘泉郊泰畤二月诏曰朕郊见上帝巡于北边见羣鹤留止以不罔罗靡所获献荐于泰畤光景并见其赦天下至宣帝修武帝故事敬齐祠之礼神爵元年正月行幸甘泉郊泰畤数有美祥改元神爵四年二月诏修兴泰一五帝后土之祠齐戒之暮神光显著荐鬯之夕神光交错上帝嘉向海内承福五鳯元年正月幸甘泉郊泰畤甘露元年正月三年正月行幸甘泉郊泰畤匈奴呼韩邪单于稽侯防来朝黄龙元年正月行幸甘泉郊泰畤单于来朝【凡五郊】元帝初元二年四年永光元年五年建昭二年并正月行幸甘泉郊泰畤【志凡五奉泰畤后土之祠间嵗一幸甘泉】成帝建始元年匡衡张谭奏十二月作长安南北郊罢甘泉汾隂祠是日大风拔甘泉畤中大木十围以上【坏竹宫】二年正月罢雍五畤诏曰乃者徙泰畤后土于南北郊朕亲饬躬郊祀上帝皇天报应神光并见匡衡言甘泉泰畤紫坛八觚宣通象八方五帝坛环周其下又有羣神之坛以尚书禋六宗望山川徧羣神之义紫坛有文章采镂黼黻之饰及玉女乐石坛仙人祠瘗鸾辂骍驹寓龙马上质不饰以章天德紫坛伪饰宜皆勿脩【服防曰八觚如今社坛师古曰觚角也】永始三年冬十月庚辰皇太后诏复甘泉泰畤汾隂后土雍五畤陈仓陈宝祠【语在郊祀志】四年春正月行幸甘泉郊泰畤神光降集紫殿元延二年四年绥和三年并正月幸甘泉郊泰畤【太后诏复南北郊长安如故】哀帝建平三年十一月壬子复甘泉泰畤汾隂后土罢南北郊遣有司礼祠　太一与泰一不同礼乐志武帝定郊祀之礼祠太一甘泉就干位在京之西北若立泰一祠坛于东南郊即与就干位异矣【楚词九歌首以东皇太一】汉以正月上辛祠泰畤甘泉以昏时夜祠至明而终常有流星经于祠坛上使童男女七十人俱歌春歌青阳夏歌朱明秋歌西颢冬歌防又得神马渥洼中复次以为太一歌　置寿宫神君【臣瓒曰寿宫奉神之宫】神君最贵者曰太一其佐曰太禁司命之属皆从之非可得见闻其言来则风肃然居室帷中时昼言然常以夜天子祓然后入又置寿宫北宫张羽旗设共具以礼神君【元朔四年】　志云诸所兴如薄忌泰一及三一以嵗时致礼皆太祝领之甘泉泰一汾隂后土三年亲郊祠
　　平帝元始五年大司马奏孝文十六年用新垣平初起渭阳五帝庙祭泰一地只以太祖髙皇帝配日冬至祠泰一夏至祠地只皆并祠五帝而共一牲上亲郊拜后平伏诈诛乃不复自亲而使有司行事孝武元鼎四年十一月甲子始立后土祠于汾隂五年十一月癸未始立泰一祠于甘泉三嵗一郊与雍更祠亦以髙祖配礼乐志武帝祠太一于甘泉就干位也【师古曰在京师西北】作十九章之歌以正月上辛用事甘泉圆丘郊祀歌帝临二帝临中坛四方承宇惟泰元七惟泰元尊媪神蕃厘继统共勤顺皇之德鸾路龙鳞罔不肸饰钟鼔笙竽云舞翔翔招摇灵旗九夷賔将天地八天地并况惟予有慕爰熙紫坛思求厥路恭承禋祀緼豫为纷黼绣周张承神至尊千童罗舞成八溢合好効欢虞泰一天门十一天门开詄荡荡穆并骋以临飨光夜烛德信着星留俞塞陨光照紫幄珠熉黄月穆穆以金波日华燿以宣明后皇十四后皇嘉坛立黄服物发冀州兆祉福华十五神之揄临坛宇神安坐鴹吉时神嘉虞申贰觞五神十六扢嘉坛椒兰芳璧玉精垂华光　扬雄甘泉赋正月従上甘泉还奏赋曰惟汉十世将郊上定泰畤雍神休尊明号乃命郡僚歴吉日协灵辰星陈天行逆厘三神齐阳灵之宫集虖礼神之囿登虖颂只之堂钦祡宗祈燎熏皇天招繇泰壹举洪颐植灵旗樵蒸焜上配藜四施瓒觩防秬鬯泔淡肸蠁丰融懿懿芬芬炎感黄龙兮熛讹硕麟选巫咸兮叫帝阍开天庭兮延羣神傧暗蔼兮降清坛瑞穰穰兮委如山天阃决兮地垠开八荒协兮万国谐云飞扬兮雨滂沛子胥德兮丽万世崇崇圜丘隆隐天兮增宫防差骈嵯峨兮圣皇穆穆信厥对兮俫祗郊禋神所依兮俳佪招摇灵迉迡兮　黄图汉圜丘在昆明故渠南有汉故圆丘髙二丈周回百二十步　续汉志注汉旧仪祭天紫坛幄帷水经注应劭曰天郊在长安南即此也
　　汉郊祀礼　上帝后土坛
　　礼乐志武帝定郊祀之礼祠太一于甘泉就干位也【在京师西北】祭后土于汾隂泽中方丘也【祭地以方象地形】乃立乐府以正月上辛用事甘泉圜丘【师古曰依周礼郊天日也辛取斋戒自新之义圜丘象取天形】昏祠至明夜有神光止集祠坛天子自竹宫望拜【汉旧仪云竹宫去坛三里】百官侍祠者数百人皆肃然动心焉　后汉陈忠传郊祀之礼定于元成　衞宏汉旧仪皇帝祭天居云阳宫斋百日上甘泉通天台髙二十丈以候天神之下天神下坛所举烽火皇帝就竹宫望坛拜不至坛所【竹宫去坛三里甘泉台去长安三百里望见长安城黄帝以来所祭天之圆丘也】　魏志王朗传注魏名臣奏载朗节省奏曰西京云阳汾隂之大祭千有五百之羣祀通天之台入阿房之宫斋必百日养牺五载牛则三千其重玉则七千其器文绮以饰重席童女以蹈舞缀酿酎必贯三时而后成乐人必三千四百而后备　隋礼仪志陈大建十一年祠部郎王元规议曰案前汉黄图上帝坛径五丈髙九尺后土坛方五丈髙六尺　翼奉传汉家郊兆寝庙祭祀之礼多不应古　春秋繁露郊事对第七十一廷尉臣汤承制以郊事问故胶西相仲舒仲舒对曰鲁郊用纯骍刚周色上赤鲁以天子命郊故以骍　后汉陈元传数陈郊庙之礼帝不能用　宋志袁山松汉百官志云郊祀之事太尉掌亚献光禄掌三献太常每祭祀先奏其礼仪及行事掌赞天子
　　汉齐祠礼
　　郊祀志宣帝即位十二年下诏曰盖闻天子尊事天地修祀山川古今通礼也间者上帝之祠阙而不亲十有余年朕亲饬躬斋戒亲奉祀为百姓嘉气获丰年焉明年正月上始幸甘泉郊见泰畤数有美祥修武帝故事盛车服敬齐祠之礼颇作诗歌其三月幸河东祠后土有神爵集改元为神爵制诏太常以四时祠江海雒水祈为天下丰年
　　汉长安南北郊　成都南北郊
　　纪建始元年十二月作长安南北郊罢甘泉汾隂祠是日大风抜甘泉畤中大木十围以上二年正月罢雍五畤辛巳上始郊祀长安南郊诏曰乃者徙泰畤后土于南郊北郊朕亲饬躬郊祀上帝皇天报应神光并见三辅长无共张繇役之劳赦奉郊县长安长陵【应劭曰天郊在长安城南地郊在长安城北】三月辛丑始祠后土于北郊　郊祀志【兼纪】成帝初即位丞相衡御史大夫谭奏言帝王之事莫大于承天之序承天之序莫重于郊祀故圣王尽心极虑以建其制祭天于南郊就阳之义也瘗地于北郊即隂之象也天之于天子也因其所都而各享焉往者孝武皇帝居甘泉宫即于云阳立泰畤祭于宫南今常幸长安郊见皇天反北之泰隂祠后土反东之少阳事与古制殊又至云阳行谿谷中阸陜且百里汾隂则度大川有风波舟楫之危皆非圣王所宜数乗郡县治道共张吏民困苦百官烦费劳所保之民行危险之地难以奉神灵而祈福祐殊未合于承天子民之意昔者周文武郊于丰鄗成王郊于雒邑由此观之天随王者所居而飨之可见也甘泉泰畤河东后土之祠宜可徙置长安合于古帝王愿与羣臣议定奏可大司马车骑将军许嘉等八人以为所从来久远宜如故右将军王商博士师丹议郎翟方进等五十人以为礼记曰燔柴于太坛祭天也瘗薶于太折祭地也兆于南郊所以定天位也祭地于大折在北郊就隂位也郊处各在圣王所都之南北天地以王者为主故圣王制祭天地之礼必于国郊长安圣主之居皇天所观视也甘泉河东之祠非神灵所飨宜徙就正阳太隂之处违俗复古循圣制定天位如礼便于是衡谭奏议曰陛下圣德聦明承天大典诗曰毋曰髙髙在上陟降厥士言天之日监王者之处也乃眷西顾此维予宅言天以文王之都为居也宜于长安定南北郊为万世基天子从之【翼奉传奉言汉家郊兆庙祭祀之礼多不应古匡衡为相奏徙南北郊其议皆自奉发之　班彪曰匡衡改郊兆后皆数复】其后众庶多言不当变动祭祀又初罢甘泉泰畤作南郊日大风坏甘泉竹宫折畤中木十围以上百余天子异之以问刘向对曰家人尚不欲絶种祠况于国之神宝旧畤且甘泉汾隂及雍五畤始立皆有神只感应然后营之非茍而已也于是上无继嗣故令皇太后诏有司曰孝武皇帝大圣通明始建上下之祠营泰畤于甘泉定后土于汾隂而神只安之享国长久子孙蕃滋今皇帝寛仁孝顺靡有大愆而久无继嗣思其咎职在徙南北郊春秋大复古善顺祀其复甘泉泰畤汾隂后土如故及雍五畤陈仓陈宝祠在陈仓者【时永始三年冬十月庚辰诏也】绥和二年三月皇太后诏有司复长安南北郊哀帝建平三年冬十一月壬子复甘泉泰畤汾隂后土祠罢南北郊平帝元始五年大司马王莽奏言王者父事天故爵称天子孔子曰人之行莫大于孝孝莫大于严父严父莫大于配天王者尊其考欲以配天缘考之意欲尊祖推而上之遂及始祖是以周公郊祀后稷以配天宗祀文王于明堂以配上帝礼记天子祭天地及山川嵗徧春秋谷梁传以十二月下辛卜正月上辛郊髙皇帝受命因雍四畤起北畤而备五帝未共天地之祀孝文十六年用新垣平议初起渭阳五帝庙祭泰一地只以太祖髙皇帝配冬至祠泰一夏至祠地只皆并祠五帝而共一牲上亲郊拜后平伏诈诛乃不复自亲而使有司行事孝武皇帝祠雍曰今上帝朕亲郊而后土无祠则礼不答也于是元鼎四年十一月甲子始立后土祠于汾隂或曰五帝泰一之佐宜立泰一五年十一月癸未立泰一祠于甘泉三嵗一郊与雍更祠亦以髙祖配不嵗事天皆未应古制建始元年徙甘泉泰畤河东后土于长安南北郊永始元年三月以未有皇孙复甘泉河东祠绥和二年以卒不获祐复长安南北郊建平三年惧孝哀皇帝之疾未瘳复甘泉汾隂祠竟复无福臣谨与太师孔光长乐少府平晏大司农左咸中垒校尉刘歆太中大夫朱阳博士薛顺议郎国由等六十七人议皆曰宜如建始时丞相衡等议复长安南北郊如故改其祭礼曰周官天墬之祀乐有别有合以孟春正月上辛若丁天子亲合祀天地于南郊防髙帝髙后配以日冬至使有司奉祠南郊髙帝配而望羣阳日夏至使有司奉祭北郊髙后配而望羣隂奏可三十余年间天墬之祠五従焉【又立长安诸庙】　乐志孔光何武奏郊祭乐人员六十二人给祠南北郊　蜀志章武二年十月诏丞相亮营南北郊于成都【昭烈】
　　汉长安五兆　广畤
　　郊祀志元始五年孔光等八十九人议曰今称天神曰皇天上帝泰一兆曰泰畤而称墬只曰后土与中央黄灵同又兆北郊未有尊称宜令墬只称皇墬后只兆曰广畤分羣神防类相从为五部兆天墬之别神中央帝黄灵后土畤及日庙北辰北斗塡星中宿中宫于长安城之未墬兆东方帝太昊青灵句芒畤及靁公风伯庙嵗星东宿东宫于东郊兆南方炎帝赤灵祝融畤及荧惑星南宿南宫于南郊兆西方帝少皥白灵蓐收畤及太白星西方西宫于西郊兆北方帝颛顼黑灵防畤及月庙雨师庙辰星北宿北宫于北郊兆奏可于是长安兆畤盛矣
　　汉祭圆丘仪　汉郊禋制【见后】
　　唐礼志贾曾议曰三辅故事祭于圆丘上帝后土位皆南面则汉尝合祭矣【会要云三辅故事汉祭圆丘仪上帝位正南面后土位亦南面而少东】汉雒阳郊兆　增广郊祀　圆坛　雒阳北郊议郊祀　南北郊制度
　　纪建武二年正月壬子起髙庙建社稷于洛阳立郊兆于城南始正火德色上赤【注续汉书曰制郊兆于洛阳城南七里】十三年益州传送瞽师郊庙乐器葆车舆辇于是法物始备【十年平陇十二年平蜀】十八年三月幸蒲坂祠后土中元元年【丙辰嵗】初立北郊兆域二年【丁巳嵗】春正月辛未初立北郊祠后土　祭祀志建武元年光武即位于鄗为坛营于鄗之阳祭告天地采用元始中郊祭故事六宗【日月星辰山川海】羣神皆从未以祖配天地共犊余皆尚约注黄图载元始仪最悉曰元始四年宰衡莽奏曰帝王之义莫大于承天承天之序莫重于郊祀祭天于南就阳位祀地于北主隂义圆丘象天方泽则地圆方因体南北从位燔燎升气瘗埋就类牲欲茧栗味尚清器成匏勺贵诚因质天地神所统故类乎上帝则禋于六宗望于山川班于羣神皇天后土随王所在而事祐焉甘泉太阳河东少阳咸失厥位不合礼制圣王之制必上当天心下合地意中考人事故曰岂弟君子求福不回回而求福厥路不通在易泰卦乾坤合体天地交通万物聚出其律太蔟天子亲郊天地先祖配天先妣配地隂阳之别以日冬至郊天夏至祀后土君不省方而使有司于是定郊祀长安南北郊罢甘泉河东祀　建武二年正月初制郊兆于雒阳城南七里依鄗采元始中故事为圆坛八陛中又为重坛天地位其上皆南乡西上其外坛上为五帝位青帝甲寅赤帝丙巳黄帝丁未白帝庚申黑帝壬亥其外为壝重营皆紫以象紫垣有四通道以为门日月在中营内南道日在东月在西北斗在北道之西皆别位不在羣神列中八陛陛五十八醊合四百六十四醊五帝陛郭帝七十二醊合三百六十醊中营四门门五十四神合二百一十六神外营四门门百八十神合四百三十二神皆背营内向中营四门门封神四外营四门门封神四合三十二神凡千五百一十四神背中营神五星也及中宫五官神及五岳之属背外营神二十八宿外宫星雷公先农风伯雨师四海四渎名山大川之属也至七年五月诏三公曰汉当郊尧其与卿大夫博士议时御史杜林以为汉起不因缘尧旧制以髙帝配方军师在外可且如元年郊祀故事上从之语在杜林传陇蜀平后乃增广郊祀髙帝配位在中坛上西面北上【汉旧仪曰祭天紫坛帷幄髙皇配天居堂下西向绀帷帐绀席】天地黄帝各一犊青赤帝共一犊白黑帝共一犊凡六犊日月北斗共用牛一四营羣神共用牛四凡乐奏青阳朱明西皓及云翘育命舞中营外营四门凡用席二百一十六枚皆莞簟率一席三神日月北斗无陛郭醊既送神燌爼实于坛南已地中元元年初起北郊兆域迁吕太后于园上薄太后尊号曰髙皇后以配地只语在光武纪北郊在雒阳城北四里为方坛四陛【张璠记云在城北六里通典云北郊在雒阳城北四里上薄太后尊号曰髙后以配地只】中元二年【即三十一年】正月辛未初立北郊祠后土地只位南面西上髙皇后配西面北上皆在坛上地理羣神从食皆在坛下如元始中故事中岳在未四岳各如其方孟辰之地中营内海在东四渎河西济北淮东江南他山川各如其方皆在外营内四陛醊及中外营门封神奏乐如南郊地只髙后用犊各一五岳共牛一四渎共牛一羣神共二牛奏乐亦如南郊既送神瘗爼实于坛北【与南郊同月】　礼仪志正月天郊夕牲【注周礼展牲干宝曰若今夕牲】昼漏未尽十八刻进熟宰祝燔柴天子再拜明堂五郊宗庙社稷六宗昼漏未尽七刻进熟永平二年正月上丁祀南郊礼毕次北郊明堂髙庙世祖庙谓之五供五供毕以次上陵大鸿胪设九賔礼毕郡国上计吏以次在前当神轩占其郡谷价民所疾苦欲神知其动静　汉官仪北郊坛在城西北角去城一里【张璠记云城北六里志云城北四里】所谓方坛四陛但存坛祠舎而已其鼓吹乐及舞人御帐皆从南郊之具南郊焚犊北郊埋犊　杜林传明年【建武七年】大议郊祀制多以为周郊后稷汉当祀尧诏复下公卿议议者佥同帝亦然之林独以为汉业特起功不缘尧祖宗旧事所宜因循定从林议　东平王苍传永平二年苍以天下化平宜脩礼乐乃与公卿共议定南北郊冠冕制度及光武庙登歌八佾舞【三年正月癸巳诏朕奉郊祀登灵台】　邓耽郊祀赋曰丰恩羡溢含唐孕殷昭假烈祖以孝以仁自天降福保定我民　东京赋将祀天郊报地功孤竹之管云和之瑟雷鼔六变既毕冠华秉翟列舞八佾元祀惟称羣望咸秩飏槱燎之炎炀致髙烟于太一神歆馨而顾德祚灵主以元吉
　　汉郊祀故事
　　祭祀志建武元年为坛营于鄗之阳祭告天地采用元始中郊祭故事二年正月初制郊兆于雒阳依鄗采元始中故事七年五月诏三公曰汉当郊尧其与卿大夫博士议时御史杜林上疏以为汉起不因縁尧与殷周异宜而旧制以髙帝配且可如元年郊祀故事上从之注东观书云且如元年郊祭故事　三十二年求元封时封禅故事告祠泰山如亲耕防刘先祠先农先虞故事禅祭地于梁隂以髙后配山川羣神从如元始中北郊故事永平二年迎气采元始中故事元和二年二月至泰山辛未柴祭天地羣神如故事元初六年以元始中故事谓六宗易六子之气为非是
　　汉五郊祭祀　汉七郊　汉七郊礼乐　七郊三雍礼仪　汉四时迎气　洛阳五郊兆
　　礼仪志永平二年三月上始养三老五更于辟雍行大射之礼于是七郊礼乐三雍之义备矣　舆服志汉承秦故世祖始修三雍正兆七郊显宗永平二年初服旒冕衣裳文章赤舄絇屦以祠天地五郊各如方色　曹充传建武中为博士从狩岱宗定封禅礼还受诏议立七郊三雍大射养老礼仪注五帝及天地为七郊　董钧传永平初为博士时草创五郊祭祀及宗庙礼乐威仪章服辄令钧参议多见从用　樊儵传永平元年拜长水校尉与公卿杂定郊祠礼仪　梁松传明习故事光武时与诸儒修明堂辟雍郊祀封禅礼仪常与论议张纯传建武初旧章多阙每有疑议辄以访纯自郊
　　庙冠昏礼仪多所正定　纪永平二年是嵗始迎气于五郊　祭祀志永平中【二年】以礼谶及月令有五郊迎气服色因采元始故事兆五郊于雒阳四方中兆在未坛皆三尺阶无等立春之日迎春东郊祭青帝勾芒车旗服饰皆青歌青阳八佾舞云翘之舞立夏迎夏南郊祭赤帝祝融车旗服饰皆赤歌朱明八佾舞云翘之舞立秋迎秋西郊祭白帝蓐收车服皆白歌西皥八佾舞育命之舞立冬迎冬北郊祭黑帝防车服皆黑歌防八佾舞育命之舞【宋志云祭其帝与神车服各顺方色魏晋依之江左未建】先立秋十八日郊黄帝京都百官皆衣黄至立秋迎气于黄郊乐奏黄钟之宫歌帝临冕而执干戚舞云翘育命　礼记礼器因吉土以享帝于郊注以四时所兆祭于四郊者也今汉亦四时迎气其礼则简【月令立春迎春东郊注灵威仰于东郊之兆王居明堂礼曰出十五里迎嵗盖殷制也周近郊五十里】　蔡邕传熹平六年上封事曰明堂月令天子以四立及季夏之节迎五帝于郊所以导致神气祈福丰年书奏帝乃亲迎气北郊【一本云熹平六年蔡邕上封事曰迎气五郊帝者之大业而废阙不行自今斋制宜如故典帝乃亲迎气北郊】献纪建安八年冬十月己巳公卿初迎冬于北郊总章始复八佾舞　晋志立春之日皆青幡帻迎春于东郊外野中迎春至自野中出则迎拜之三时不迎
　　汉礼邠郊
　　文苑传杜笃论都赋皇帝以建武十八年衍陈于岐梁东横乎大河瘗后土礼邠郊注甘泉祭天所也在邠地之郊
　　周祀天位【此段合在前】
　　汉厯志武成篇曰惟四月既旁生霸粤六日庚戌武王燎于周庙翌日辛亥祀于天位粤五日乙卯乃以庶国祀馘于周庙注师古曰今文尚书








　　玉海卷九十二
&lt;子部,类书类,玉海&gt;
　　钦定四库全书
　　玉海卷九十三
　　明　王应麟　撰
　　郊祀
　　郊祀【下　恭谢附】
　　魏景初洛阳圆丘
　　晋礼志魏景初元年十月乙卯始营洛阳南委粟山为圆丘以始祖帝舜配方丘以舜妃配天郊所祭则皇天之神以太祖配地郊所祭曰皇地之只以武宣后配宗祀文帝于明堂以配上帝十二月壬子冬至始祀皇皇帝天于圆丘以始祖虞舜配房爼生鱼陶樽酒【晋顾和曰魏承后汉正月祭天以地配】　隋志郊丘议三卷魏太尉蒋济撰【礼类】唐志魏氏郊丘三卷【仪注类】　元魏太和十九年十一
　　月庚午如委粟山定圆丘
　　晋二郊
　　志武帝初受禅设坛场于南郊柴燎告类未有祖配泰始二年正月诏曰有司前奏郊祀权用魏礼众议纷互遂不时定羣臣议五帝即天也王气时异故殊其号虽名有五其实一神明堂南郊宜除五帝之坐五郊改五精之号皆同称昊天上帝各设一坐地郊又除先后配祀帝悉从之二月丁丑郊祀宣帝以配天宗祀文帝于明堂以配上帝是年十一月【纪十一月己卯】有司又议奏古者丘郊不异宜并圆丘方丘于南北郊更修立坛兆其二至之祀合于二郊帝从之一如宣帝所用王肃议也【王肃作圣证论言郊则圆丘圆丘即郊天体唯一安得有六天泰始之初定南北郊祭一地一天用肃之议武帝肃之外孙也】是月庚寅冬至帝亲祠圆丘于南郊自是后圆丘方泽不别立太康三年正月帝亲郊祀皇太子皇弟皇子悉侍祠【侍祠非前典也】十年十月诏曰四望非地则明堂上帝不得为天也往者众议除明堂五帝位云云其复明堂及南郊五帝位元帝太兴二年始议立郊祀仪用司徒荀组议立南郊于建康城之已地其制度皆太常贺循所定多依汉及晋初仪注【宋志元年始更立郊兆】三月辛卯帝亲郊祀飨配之礼一依武帝始郊故事【江左不立明堂】是时尚未立北坛地只众神共在天郊【郭璞南都赋时惟青阳云云升金轩抚太仆六銮齐八騄造广场戾坛庭百寮山立万乗云萦延祝史肆玉牲登圜丘揖太清礼羣望告皇灵天澄其气日昭其精宗皇祖而配祀增孝思之惟永】明帝太宁三年七月始诏立北郊未及建【纪七月辛未诏曰郊祀天地帝王之重事自中兴以来惟南郊未曾北郊四时五郊之礼都不复设五岳四渎名山大川载在祀典应望秩者悉废而未举主者其依旧详处】成帝咸和八年正月追述前防于覆舟山南立之是月辛未祀北郊始以宣穆皇后配地魏氏故事非晋旧也成帝立二郊天郊则六十二神五帝之佐日月五星二十八宿文昌北斗三台司命轩辕星后土太一天一太微钩陈北极雨师雷电司空风伯老人凡六十二神也地郊则四十四神五岳四望四海四渎五湖五帝之佐沂山岳山白霍毉无闾蒋山松江会稽山钱唐江先农凡四十四神也【江南诸小山葢江左所立如汉西京闗中小水皆有祭秩也二郊所秩官有其注】康帝建元元年正月将北郊有疑议太常顾和表曰太始中合二至之祀于二郊北郊之月古无明文或以夏至或同用阳复汉光武正月辛未始建北郊此则与南郊同月中兴草创百度従简合七郊于一丘宪章未备至咸和中议别立北郊同用正月魏承后汉正月祭天以地配而称周礼三王之郊一用夏正于是从和议是月辛未南郊辛巳北郊帝皆亲奉【牲用】　宋志晋武之世或用丙或用巳用庚以十二月丙寅南郊受禅又太始二年十一月己卯始并圆丘方泽二至之祀合于二郊三年十一月庚寅冬至祠天郊于圆丘是犹用圆丘之礼非专祈谷之祭故不用辛也晋武舍郑而从诸儒是以郊用冬至日江左以来皆用正月以传云三王之郊各以其正髙堂隆云九日南郊十日北郊是为北郊可不以辛也晋武郊以二月晋元禋以三月【王纳之曰武皇用二月郊元帝以三月郊】自晋以来间嵗一郊明堂同日宋大明三年移北郊于钟山北原道西与南郊对后还旧处　通典宋大明三年移郊兆于秣陵牛头山西在宫之午地【移郊正午以定天位】齐永明元年立春前郊祀郊坛员兆外内起瓦屋形制宏壮梁南郊为坛在国之南常与北郊间嵗正月上辛行事普通二年四月乙卯改作南北郊　陈王元规议曰梁南郊坛上径十一丈下径十八丈髙二丈七尺北郊坛上方十丈下方十二丈髙一丈　梁简文有南郊颂潘岳闲居赋天子有事于柴燎以郊祖而展义张钧天之广乐备千乗之万骑
　　晋议立郊祀
　　华恒传元帝拜太常议立郊祀尚书刁协国子祭酒杜彞议须还洛乃修郊祀恒议汉献帝居许即便郊柴宜于此脩立司徒荀组骠骑将军王导同恒议遂定郊祀
　　隋圆丘
　　通典隋冬至日祀天圆丘五方上帝天文并従祀日月五星内官四十二座次官百三十六座外官百十一座众星三百六十座五帝日月在丘第二等北斗五星十二辰河汉内官在丘第三等二十八宿中官在丘第四等外官在内壝内众星在内壝外
　　唐南郊　圆丘　太史圆丘图　祠令　従祀星辰图
　　通典武德初定令冬至祀天圆丘坛于京城明德门外道东二里以景帝配五方上帝天文皆从祀【日月内中外官及众星皆从祀其五方帝及日月七座在坛第二等内官五星以下五十五座在第三等二十八宿以下百三十五座在第四等外官百十二座在外壝之内众星三百六十座在外壝之外】　会要髙祖南郊一【武徳四年十一月甲申】太宗四【贞观二年十一月辛酉五年十一月丙子十四年十一月甲子朔旦冬至十七年十一月己卯】髙宗二【永徽二年十一月辛酉总章元年十二月丁卯】中宗一【景龙三年十一月乙丑】睿宗二【先天元年正月辛巳南郊五月戊寅北郊】宗五【开元十一年十一月戊寅天宝元年二月丙申六载正月戊子十载正月甲午十三载二月八日】肃宗二【乾元元年四月甲寅元年建丑月辛亥】代宗一【广德二年二月乙亥】德宗四【建中元年正月辛未贞元元年十一月癸卯六年十一月庚午九年十一月乙酉】宪宗一【元和二年正月辛卯】穆敬文宗皆一【长庆元年正月辛丑宝厯元年正月辛亥太和三年十一月甲午】武宗二【防昌元年正月辛巳五年正月辛亥】宣宗一【大中七年正月戊申】懿宗二【咸通元年十一月丁丑四年正月庚午】僖昭宗皆一【干符二年正月辛卯龙纪元年十一月己酉　己上依本纪月日间与会要不同】　志礼曰以禋祀祀昊天上帝此天也又曰兆五帝于四郊此五行精气之神也而郑康成有六天之説后世莫能废唐初贞观礼冬至祀昊天圆丘正月辛日祀感生帝灵威仰于南郊以祈谷孟夏雩于南郊季秋大享于明堂皆祀五天帝髙宗时礼官以谓太史圆丘图昊天上帝在坛上而耀魄宝在坛第一等则昊天上帝非耀魄宝可知而祠令及显庆礼犹着六天之説【通典永徽二年七月太尉无忌等奏】显庆二年礼部尚书许敬宗议以为六天出于纬书【会要二年八月十三日己巳无忌议】由是尽黜康成説而南郊祈谷孟夏雩明堂大享皆祭昊天上帝【许子儒传初太尉长孙无忌议祠令及礼用郑六天説唐家祀圆丘太史所上图昊天上帝外自有北辰云云今祠令固守説与旧式相违宜有刋正　会要云吏部式唯有南郊陪位不别载圆丘今従郑説圆丘之外别有南郊理宜改革】干封元年诏祈谷复祀感生帝二年【十二月甲午】诏明堂兼祀昊天上帝及五帝开元中起居舎人王仲丘议曰五帝者五行之精所以生九谷也宜于祈谷祭昊天而兼祭五帝月令大雩大享帝皆盛祭也而贞观礼皆祭五方帝显庆礼皆祭昊天上帝宜兼用之以合大雩大享之义既而萧嵩等撰定开元礼虽未能合古而天神之位别矣其配神之主武德中圆丘南郊方丘北郊以景帝配祈谷明堂以元帝配贞观初圆丘明堂北郊以髙祖配而元帝惟配感帝髙宗永徽二年【十月癸巳】长孙无忌等议以髙祖配圆丘太宗配明堂【通鉴云以髙祖配五天帝太宗配五人帝】干封二年【十二月甲午】诏圆丘方丘五方明堂感帝神州皆以髙祖太宗并配则天郊丘诸祠常以髙祖太宗髙宗并配开元十一年【十一月戊寅防要云十一月十六日】亲享圆丘中书令张説衞尉少卿韦縚为礼仪使乃以髙祖配而罢三祖并配至二十年萧嵩等定礼而祖宗之配定矣【宝应元年杜鸿渐等请以太祖景皇帝郊配乃罢髙祖以景帝配通鉴广德二年正月甲寅礼仪使鸿渐奏祀圆方丘以太祖祈谷以髙祖大雩以太宗明堂以肃宗配従之】　会要开元十一年十一月一日参定南郊之礼秘书少监贺知章中书令张説等奏曰晋元建武二年定郊兆于建邺之南郊去城七里一坛之上尊卑杂位千有五百神臣等案祠令【六典令二十七卷八曰祠令】五星以下内官五十三座中官一百六十座外官一百四座众星三百六十座臣勘史传及星经旧图坐位升降颇错今据尊卑升降又新加杠星等座总三百一十九座并众星三百六十九座具图如左诏颁于有司以为常式【又云显庆二年八月十二日长孙无忌等议曰祠令及新礼并用六天之义检太史圆丘图昊天上帝坐外别无北辰坐与郑义不同请废六天之説诏可】十五年六月博士钱嘉会议引月令及祠令九月农功毕大享明堂六典祠部冬至祀昊天于圆丘以髙祖配焉又祀五
　　方帝日月于坛之第一等又祀内官五十五坐于坛之第二等又祀中官一百五十九坐于坛之第三等又祀外官一百五坐众星三百六十坐于内壝之内正月上辛祈谷于圆丘以髙祖配祀五方帝于坛之第一等孟夏之月大雩于圆丘以太宗配　通典景云元年十一月乙丑冬至祀圆丘　宗开元十一年十一月十六日【旧纪戊寅】亲享圆丘命张説为礼仪使韦縚为副使贺知章重定从祀星辰图【见会要及六典】革去东晋尊卑错乱之失志四成而成髙八尺一寸下成广二十丈而五减之
　　至于五丈而十有二陛者圆丘也八觚三成成髙四尺上广十有六步设八陛上陛广八尺中陛一丈下陛丈有二尺者方丘也云云　神位之序祀圆丘五帝及大明夜明在坛之第一等天皇大帝北辰北斗天一太一紫微五帝坐并差在前余内官诸坐及五星十二辰河汉四十九坐在第二等十有二陛之间中官市垣帝坐七公日星帝席天角摄提太微五帝太子明堂轩辕三台五车诸王月星织女建星天纪十七坐及二十八宿差在前列其余中官一百四十二坐皆在第二等十二陛之间外官一百五在内壝之内众星三百六十在内壝之外　会要建中元年正月五日亲拜郊司天冬官正郭献之奏天皇大帝北极天一太一准星经及天宝中勑并合升第一等制从之凖开元礼并在第二等至贞元元年【一云二年】十一月十一日亲郊司天进图勑令礼官详定太常卿汉中郡王瑀博士柳冕等请依礼为定诏复依开元礼长庆元年正月飨太庙礼毕复斋于郊坛行宫出朱雀门命宰臣行驰道中以备顾问　王勃南郊颂上稽龙繇下阅谋屏翳清晓飞亷警旦奠惟苍璧借用白茅风行电举未寸景而浃九埏鸾旗晓引葆吹晨吟山明野澈日降天临青帝鸣琴朱灵防舞徐彦伯南郊赋维帝唐八十有五载云云左日壑右星圃于穆我皇纂戎而昌青气摇社白云入房陈大旅展时事告紫宙之成功定皇天之宝位崇泰坛考星翼载师清野土训扫防缭垣虹合参途电联笼组帷以艾景覆皇邸以庆烟启端门警仙跸双鳯矫首六龙齐膝青斾罥云红旌彗日锵玉鸾之鸣轙按金椎之广术呵风伯令戒道制防使司律此灵只所以保绥昊天所以宥密于是辟龙次幸蜺帱鹑鸟司衮熊罴奉收皇帝乃彰画黻袭大裘端玉珽肃珠旒翼翼穆穆遂臻于圜丘躬孝享拥神休设天宗之六席援长发之二球盥以明水荐以香羞陈苍璧而蒇事借白茅而阐幽絜骍旄之泔淡酌瓒之觩防瑞气蜿蜒于薮甸祥光熠爚于旄防三觯终献万只呈醺擥太之神防张集灵之瑞典张九龄传宗即位未郊见【开元三年】九龄建言继统之
　　主必有郊配敬天命报所受也愿以迎日之至升紫坛陈采席定天位　柳冕传德宗既亲郊【贞元六年十一月八日】重祠事动稽典礼冕以吏部郎中摄太常博士与张荐徐岱陆贽修饬仪矩帝疑郊庙每升辄去劒履及象剑尺寸祝语轻重冕据礼以对　会要元和二年正月辛卯郊飨献之次景物澄霁及銮舆就次则微雪大驾将动则又止翌日御楼宣赦毕瑞雪盈尺
　　唐南郊合祭　汉圆丘合祭
　　志古者祭天圆丘在国南祭地方丘在国北以其类也则天天册万嵗元年亲享南郊始合祭天地睿宗景云二年正月将郊有司议不设皇地只位谏议大夫贾曾议曰三辅故事祭于圆丘上帝后土位皆南面则汉尝合祭矣请合享天地如古祭礼官皆以为然睿宗将祭地北郊曾议寝【纪先天元年正月辛巳有事南郊五月戊寅有事北郊】宗定开元礼天宝元年【二月二十日丙申】遂合祭天地于南郊【大赦】是时神仙道家之説兴建元庙二月辛卯亲享元庙甲午亲享太庙丙申有事于南郊遂以为故事终唐世莫能改　杜甫上三大礼赋有事于南郊赋曰春官条颂只之书献祭天之纪降帷宫之綝缡屏玉轪以蠼略冲牙铿锵以将集周衞轇轕而咸若月窟黑而扶桑寒田烛稠而晓星落云菡蓞以张盖春葳防以建杓　韩愈元和圣徳诗正月元日初见宗祖躬执百礼登降拜俯乃以上辛于郊用牡除于国南鳞笋毛簴庐幕周施开揭磊砢兽盾腾挐圆坛帖妥天兵四罗旂堂婀娜驾龙十二鱼鱼雅雅宵升于丘奠璧献斚众乐惊作轰豗融冶紫熖嘘呵高灵下堕羣星从坐错落侈哆日君月妃焕赫婐防渎蒙鸿岳只嶪峩饫羶燎芗产祥降嘏鳯皇应奏舒翼自拊帝车回来日正当午幸丹鳯门大赦天下涤濯刬磢磨灭瑕垢【郊天告庙神灵欢喜　纪元和六年正月己丑朝献太清宫庚寅朝享太庙辛卯有事南郊大赦】　会要元和十五年十二月问南郊卜日否礼官奏礼令卜日天宝后先朝太清宫次享庙享天并不卜日
　　唐五郊
　　官志郊社令掌五郊社稷明堂之位　会要显庆二年八月十三日【己巳】太尉无忌议请宪章姬孔取王去郑四郊迎气存太微五帝之祀南郊明堂废纬书六天之义方丘在祭地之外别有神州谓之北郊分地为二请合于一祀诏可
　　唐郊祀录
　　德宗贞元中太常礼院修撰王泾考次歴代郊庙沿革之制及其工歌祝号而图其坛屋陟降之序为郊祀录十卷【志仪注类贞元九年上　书目卷同】　郑有郊丘异祭六天之説王有郊丘同祭一天之説
　　五使
　　南郊五使元和以前史籍不载长庆后礼仪使太常卿为之大礼使御史中丞为之【哀帝时中丞为仪仗使】梁以河南尹为大礼使又有仪仗法物二使【以武将为之】后唐宰相为大礼使兵部尚书为礼仪使中丞为仪仗使兵侍为卤簿使开封尹为顿递使周以礼仪归太常余如故本朝依唐制大礼仪仗顿递用宰相及台丞京尹余使以学士尚书而顿递增桥道之名
　　干德南郊行礼图　南郊坛　从祀星辰图饮福宴
　　唐制每嵗冬至圆丘正月上辛祈谷孟夏雩季秋大享凡四祭昊天上帝五季典章散失建隆四年癸亥八月庚辰朔【即干德元年也】内出御札以十一月十六日甲子有事南郊【有司言冬至近晦改用甲子】二日诏中原多故百有余载礼乐仪制不絶如线宜讲求遗逸称朕寅奉之意于是宰相范质等讨寻故事唯得唐天成中南郊卤簿字图考以今文颇为疏略违戾者多质等参定新本曰南郊行礼图质自为序乙未上之凡坛壝牲器玉帛醴馔斋戒之制与祠官定仪以闻癸未以司徒范质为大礼使学士承防陶谷为礼仪使吏部尚书张昭为卤簿使中丞刘温叟为仪仗使皇弟开封尹为桥道顿递使【唐有礼仪判官五代有大礼副使判官修装法物使今皆不置命内臣诸司修饰法物兴国九年七月癸丑始铸郊礼五使印】窦俨撰乐章谷议旗常质与礼官议导驾袴褶衣六日太常礼院言亲郊严办卤簿仪仗【兵部】鼓吹笙歌【太常】车辂【太仆】腰舆繖扇【殿中省】祭器朝祭服诸司法物【少府监】八日诏太常寺修饰南郊坛礼院定依古制四成十二陛三壝设燎坛于内壝之外丙地髙一丈二尺【在南薰门外　又设皇帝更衣大次于坛东外壝东门之内道北南向】己丑【十日】司天监上新定南郊从祀星辰图十一月辛酉【十三日】宿斋崇元殿壬戌服通天冠绛纱袍执鎭圭乗玉辂卤簿前导赴太庙宿斋癸亥【十五日】服衮冕执圭飨四室是夕隂翳及夜分开霁质明乗玉辂赴南郊甲子合祭天地于圆丘以宣祖配【初有司请以僖祖配后従张昭议】晋王亚献秦王廷美终献【旧制帝升坛借以黄褥象天地之黄道上曰朕洁诚事天不必用此命撤之】礼毕百僚称贺于行宫乗辇还御明德门楼大赦改是年为干德元年宣制毕御崇元殿百寮奉玉册上尊号曰应天广运仁圣文武至德壬申大宴于广德殿上寿【号曰饮福宴】开宝元年十一月癸卯郊祀改元受册乾元殿四年七月甲子朔诏冬至郊祀【既平岭南行报谢礼】十一月戊午亲飨太庙始用绣衣卤簿己未合祭圆丘九年幸西京四月庚子【三日】有事南郊【先是霖雨弥旬及己亥赴斋宫云物澄霁垂白之民相谓曰不图今日覩太平天子仪衞】　礼志干德元年始有事南郊博士和岘言今月十六日亲祀二十九日冬至祀天祭不欲数望停南至之祀诏可四年九月诏徙圆丘于旧坛之南五里去新城九里余俄罢之　范质传干德初上将有事圆丘以质为大礼使质与卤簿使张昭仪仗使刘温叟讨阅礼閤故事补其阙漏别定南郊行礼图上之上嘉奬由是礼文始备质自为之序礼毕进封鲁国公【实录建隆四年八月乙未南郊大礼使宰臣范质上新定南郊行礼图】　宋祁圆丘赋占国南之七里得髙丘之崛然自干防之初辟保坤灵之不迁蔼列圣以烝衎总万灵而賔延晋考卜乎委粟汉肸饰乎甘泉曾不得望我之末光絶炎遡朱鸟以髙蟠槩瑶魁而邪指休气回复于其椒荣泉滋渗乎其阯攘之辟之其菑其翳修之平之其坎其畷上三陔而积髙外四门而疏陛列道糊赪重营界紫合萧芗于钦柴塞天渊以隤祉　　乾道五年秋九月太常少卿林栗等言祀帝于郊在国之南就阳位也国家祀帝者四春祈夏雩秋享冬报其二在南郊圜坛其二在城西惠照院望祭斋宫欲并即圜坛以遵旧制从之【在京日孟夏大雩别建雩坛于郊丘之左季秋大享有司摄事就南郊斋宫端诚殿】续礼部侍郎郑闻等言国初沿唐制一嵗四祭昊天上帝于郊丘【祈谷大雩享明堂祀圜丘】唯明堂当从屋祭因循未正元祐六年从博士赵叡之请有司摄事乃就斋宫行礼元符元年又寓于斋宫端诚殿以此参之盖既曰明堂当従屋祭故也今郊丘之隅有净明寺遇明堂亲飨则遵绍兴三十一年已行典礼常嵗有司摄事则依元祐臣僚所陈权寓净明寺行礼庶合明堂之义从之兴国初再郊皆太祖配天及欲封泰山扈建白以宣祖配天太祖配帝其后封禅礼辍雍熙之郊遂用议至淳化之春合祭圆丘以宣祖太祖同配如永徽故事
　　太平兴国南郊颂　丹鳯楼大赦
　　太平兴国三年十一月乙未亲飨太庙丙申合祭南郊御丹鳯楼大赦乾元殿受册国初以来南郊四祭及感生帝皇地只凡七祭并以四祖迭配上即位以宣祖太祖更配于是合祭天地始奉太祖升侑殿直王操献南郊颂上悦之己酉以为太子中允六年十一月辛亥合祭圆丘九年扈议以宣祖配圆丘太祖配大享淳化三年十月苏易简请祈谷神州大享以宣祖圆丘北郊雩祀感生帝以太祖崇配従之十一月二十七日礼仪使请祈谷坛设赤帝位罢感生之祀
　　淳化上辛祈谷
　　淳化三年十一月己亥【二十七日】公卿议来年正月二日上辛行郊祀之礼从之【汉武以正月上辛祀甘泉圜丘取斋戒自新之义】四年正月庚寅朔亲享五室辛卯合祭天地于圆丘以宣祖太祖升配先是礼仪使苏易简言郊祀以宣祖侑神符严父之义太祖光启丕基以圣授圣谨按唐永徽中以髙祖太宗同配请自今郊丘亲祀宣祖太祖同配又按唐永泰中杜鸿渐奏云云诸儒以为得礼今欲孟春祈谷孟冬祀神州季秋大享明堂以宣祖配冬至祀天夏至祀地孟夏雩祀以太祖配从之御乾元门下制曰泰坛燔柴国之大典上辛祈谷礼有旧章只见上帝祈福天宗癸巳上赋南郊宿斋五七言诗六首赐近臣乙未雨雪作立春日瑞雪诗三首秘书监李至言自庙徂郊纤飇不摇羽衞如植升坛而星象炳焕讫事而云气郁兴应门肆赦非烟可挹至道元年以继迁叛诏用仲春十二月丁亥诏来年正月十日有事南郊二年正月辛亥亲郊【太子亚献越王元份终献】天禧初眞宗祈谷南郊贾昌朝献颂道左【纪天禧元年正月辛亥恭谢天地于南郊大赦】　礼志景德三年十二月陈彭年言来年正月三日上辛祈谷至十日始立春按月令春秋传当在建寅之月迎春之后自晋泰始二年始用上辛不择立春之先后齐永明元年立春前郊议者欲迁日王俭启云宋景平元年元嘉六年并立春前郊遂不迁日其后吴操之又云应在立春后然则左氏所记启蛰而郊乃三代彞章王俭所启郊在春前乃后世变礼望常以正月立春之后上辛行祈谷之祀从之天禧元年十二月礼仪院言立春后辛或正月上辛许互用奏可　孝宗隆兴二年诏十一月二十九日郊祀十一月七日有司言干德元年初郊冬至近晦改用十六日甲子请改吉日十二月诏以元日正得上辛合鲁经启蛰之文法周室用骍之礼盖太宗行于至道犹汉帝拜于甘泉乃以乾道元年正月辛亥朔亲郊舆衞仪仗十分去六止用六千八百八十九人　近晦而避者干德之事上辛之卜则淳化所行　启蛰而郊饬周人槀秸之具奉牲以告协汉世竹宫之时　鲁人祀帝用骍刚于上辛汉代祀天歌青阳于肇嵗　以元日祈谷于帝远参吕令之文以上辛用牡于郊近遵唐室之制遵古用辛之义卜郊履端之初斋戒自新与万民而
　　更始萧脂载烈兴嗣嵗以祈丰　髙皇初纪因上朔以更中孝庙始元自新阳而度腊
　　至道南郊图　咸平合祭
　　至道二年正月己酉亲飨太庙辛亥合祭天地于圆丘【先是礼仪使宋白奏曰伏详仪注朝飨太庙皇帝先请罍洗后奠瓒其祀天地望先诣罍洗后奠玉币上以问吕端端言得礼之中遂従白议】先一日庚戌上出次南郊斋宫诏有司画南郊图初上顾左右瞻具车驾自庙出郊仗衞周列千官奉引旌旗车辂相望无际郊祀之盛仪京邑之壮观因诏有司画图以献凡为三幅外幅列仪衞中幅车辂及导驾官人物皆长寸余又图画圜坛祭器乐架警场青城别为图以纪一时之盛令内臣裴愈石承庆于朝元殿集翰林画工绘之仍命翰林学士承防宋白监总再朞而毕咸平元年八月二日戊子宋白上之眞宗诏以示辅臣藏之秘阁赐白杂防银器裴愈等缗钱各有差【画待诏髙元吉赐绯　王延德为行宫使为南郊录】　咸平二年十一月丙戌合祭天地于圆丘以太祖太宗配还御乾元门下制曰天祚明德民怀有仁推千载之膺期实三灵之眷命太祖以武功定乱御制万方四登泰坛亲行大礼太宗以文德柔远混成一统五奠玉爵合祭二仪【太祖四郊太宗五郊】粤以冲人御兹宏厯奉三年无改之制临一日万几之繁而昊穹顾怀宗社垂祐嵗时屡稔民俗阜安动植惟和中外咸若若何凉德享此鸿休是用只见祖宗展因心之义对越天地申报本之诚翕受蕃禧均覃率土【羣臣上尊号御乾元门受册】　南郊正位二配位二每位用犊一羊一豕一五方帝每位用羊豕一日月神州每位羊二豕二从祠七百三十七位皆不用牲并以上件羊豕分充用币帛七十八段天帝配帝日月五方帝神州外余六十六版　咸平五年诏三司省应奉杂物十万六千计景德郊坛神位图　　卤簿记　南郊位版　天禧大礼记
　　景德二年九月丁未上封者言郊丘天地神位版有司临时题书多不严肃望令重造诏卤簿使王钦若与内臣详阅修制甲子钦若上言奉诏改造南郊神位版据司天监文籍坛陛之上升降未便者数事汉郊祀志五帝天神之佐今五帝在第一龛天皇大帝在第二龛与六甲岳渎之类同处北极众星所拱与尚书大理之类接席帝坐天帝之尊今与二十八宿积薪腾蛇杵臼之类同在第三龛若以北极帝坐本非天帝盖是天帝所居则北极在二帝坐在三髙下未等又太微之次少左右执法子星之次少孙星诏礼仪使太常礼院司天监同检讨详定礼仪使赵安仁等言崇文检讨杜镐陈彭年状案开宝通礼天皇大帝即北辰耀魄宝也天以苍昊为体不入星辰之列又郊祀录坛之第二等祀天皇大帝北斗天一太一紫微五帝坐并差在行位前余内官诸位及五星十二辰河汉四十九坐齐列俱在十二陛之间坛之第三等有中官市垣帝坐等十七坐并在前开元礼义罗云帝有五坐一在紫微宫一在大角一在太微宫一在心一在天市垣非直指天帝也又判司天监史序状太微垣十星有左右执法上将次将之名不可备陈故总名太微垣星经旧载孙星而坛图止有子星辨其尊卑不可同位望以旧礼为定诏従安仁等议钦若复上言郑注周礼谓礼天者冬至祭天皇北极也后魏孝文禋六宗亦升天皇列五帝之上天皇北极帝坐孙星四坐臣己新制板位设天皇北极特升在第一龛又设孙星位于子星之次帝坐如故钦若复上言帝坐止三在紫微太微者已列第二等唯天市一坐位第三诏特升在第二龛十一月乙巳朔钦若以南郊神位版呈于便殿坛上四位涂以朱漆金字余皆黑漆第一等金字二等黄字三等以降朱字悉贮以漆柙覆以黄缣帊上降阶观之即付有司礼仪使上新定坛图礼仪使赵安仁上言郊坛神位今依仪注写定望付司天监制为绢图凡坛上神位四昊天地只太祖太宗也第一等神位八五方帝日月神州也第二等神位七十三北辰北斗至岳鎭海渎也【北辰北斗天一太一五帝内座六位差在前五星十二辰河汉暨内官四十九座岳渎十八座凡六十九位差在后】第三等神位百七十九二十八宿至山林川泽也【二十八宿至建星天纪凡四十五位差在前中官一百五十九座山川二十座凡一百三十四位差在后】内壝之内神位百三十五内壝之外众星三百六十总七百五十九座【第三等四帝黄帝旧图差在前合在后五帝五岳河汉中鎭旧图在第三据仪注合在第二并请刋正従之】钦若又上卤簿记三卷是月丁巳合祭南郊　天禧元年正月辛亥奉天书合祭天地正阳门肆赦天安殿上尊号二年正月戊午钦若上天禧大礼记四十卷赐器币　嘉泰三年九月二十五日增太子星庶子星宋星感生帝四神位以张宏图进南郊辨驳从其言也
　　祥符朝元殿行恭谢礼　恭谢坛
　　祥符五年十月二十四日戊午天尊降延恩殿后四日帝谓宰臣曰朕欲诣宫观焚香以申恭谢遂以二十八日幸上清宫景德寺玉清昭应宫闰十月十九日壬午诏以十一月三日于乾元殿恭谢玉皇二十四日戊子内出荐飨玉皇圣祖太祖太宗配飨乐章十六曲文舞曰发祥流庆武舞曰降眞观德二十九日癸巳奉天书于文德殿行酌献之礼十一月三日丙申五鼔奉天书于朝元殿服通天绛纱乗步辇至殿门外大次改服衮冕行事殿上北设玉皇位圣祖配坐在东太祖太宗在西以相王元偓舒王元偁为亚终献羣臣诣崇德殿称贺赐百官福酒帝作朝谢玉皇观二鹤神雀诗三首近臣毕和　六年八月庚申朔诏协吉春序卜胜神臯恭建坛壝亲谢天地朕以来年春正月己酉诣亳州太清宫行欵谒礼先于东京置恭谢坛如南郊之制戊辰司天监请建于城东汴阳乡七年正月十三日庚子礼院言恭谢坛天地配帝等及内官五十四中官百三十九外官百六岳鎭海渎十八请并供制币二月十三日己巳具卤簿诣昭应宫宿于集禧殿翌日庚午帝服衮冕诣太初明庆殿荐献又诣二圣殿毕改服通天绛纱乗玉辂赴太庙十五日辛未朝享十六日壬申奉天书升坛恭谢天地祖宗并配司天言庆云绕月祥风袭坛还御乾元门肆赦癸酉帝作恭谢礼成七言诗赐近臣天禧元年正月十一日辛亥有事南郊行恭谢礼御乾元门肆赦改元壬子作七言诗近臣咸和乙卯诣玉清昭应宫恭谢晏殊献颂三年十一月辛未郊祀丁丑诣昭应宫行恭谢之礼己卯作大礼庆成五言诗
　　天圣筑圆丘外壝
　　礼志天圣六年用判太常寺孙奭议筑圆丘外壝周以短垣置櫺星门亲郊则立表施青绳表三壝
　　明道天安殿太庙行恭谢礼　绍兴景灵宫行恭谢礼
　　明道元年十月二十三日以修宫室成诏以十一月六日天安殿恭谢天地次太庙恭谢二十二日太常请备大驾卤簿乗辂十一月癸酉斋于崇德殿翌日甲戌天安殿设天地祖宗位登歌宫悬帝服衮冕行恭谢礼礼成备大驾玉辂诣太庙礼毕辇还御正阳门肆赦改元嘉祐元年五月甲申诏权罢南郊亲祀以九月十二日辛卯恭谢天地于大庆殿礼成御宣德门肆赦改元先是八月十五日甲子内出御制恭谢乐章下太常肄习大观四年九月二十二日至二十四日以冬祀礼成
　　恭谢于景灵宫西宫　建炎元年五月六日车驾恭谢鸿庆宫绍兴十三年十一月庚申冬郊祀景灵宫新成十二月甲午行恭谢礼十九年十一月壬辰郊十二月壬戌恭谢景灵宫癸亥亦如之甲子诣太一宫自是如故事礼毕赐酒　恭谢非常礼始于祥符五年元丰详定所言恭谢借田歴年不讲大观政和以后率以郊祀礼成恭谢景灵东西宫遂为故事中兴因之自绍兴十三年始
　　景祐崇祀录　至和郊祀总仪
　　景祐三年七月己卯孙奭子瑜上崇祀录二十卷诏送史馆【奭领太常仿唐王泾郊祀录纪国朝典礼未奏而卒】　至和二年判太常吕公绰以嵗祠六十一禘祫二祭其荐祼兴俯玉帛彞器菁芽醯醢钟石歌奏集为郊祀总仪上之　祥符元年登封太祖太宗配位比郊祀而斜置之其后南郊撰仪既引祥符侧置之礼又载西向北上之仪择一而从庆厯元年十月壬辰礼官吕公绰请南郊祖宗之配以东方西面为定位　　天圣二年十一月丁酉祭圆丘御正阳门赦天下天安殿上尊号　　景祐二年十一月乙未郊三圣并侑嘉祐七年正月诏南郊奉太祖定配　　仁宗御集有钦崇禋祀记三卷　　吕源曰三嵗之郊非祖宗制也太祖在位十七年四行大礼干德中歴六年方一讲开宝四年南郊之后更五嵗因平江南祭天地于洛京伸告谢之敬而已太宗自雍熙以来五年乃亲耕又六年至淳化四年再行郊禋之礼是十年而一郊也太宗二十三年五讲郊礼眞宗率三年而一行仁宗明道元年恭谢天地于天安殿又谒太庙明年又亲耕最为烦数自是三嵗一郊遂为定制　仁宗九见圆丘一蒇春借再祗合宫嘉祐元年恭谢大庆殿四年祫祭七年明堂盖九年不行郊禋
　　宝元南郊仪仗法物
　　宝元元年【即景祐五年】八月十六日庚辰御大庆殿门观南郊仪仗法物宰臣两制预焉
　　皇祐南郊并配
　　纪皇祐二年五月甲申朔诏辨崇配之序定二祧之位庚子礼官奏议南郊升侑上帝以太祖定配二宗迭配诏恭依十一月乙未祀天地于圆丘皇祐五年八月壬子诏南郊以太祖太宗眞宗并配十一月己巳祀圆丘嘉祐七年正月乙亥诏南郊以太祖配为定制　志景祐二年五月诏太祖太宗眞宗三庙万世不迁南郊以太祖为定配二宗为迭配亲祠三圣皆侑嵗时常祀至日圆丘仲夏地只配以太祖孟春祈谷夏雩祀冬祭神州配以太宗孟秋感生帝配以宣祖季秋大飨配以眞宗庆厯元年吕公绰言歴代郊祀配位无侧向眞宗示辅臣封禅图配位斜置之其后未考定诏南郊祖宗之配并以东方西向为定位七年礼仪使言四年郊已奉太祖太宗配今合以太祖眞宗配皇祐五年郊诏自今南郊三圣并侑嘉祐元年九月大庆殿恭谢天地三圣并侑六年谏官杨畋论水灾繇郊庙未顺下礼院言对越天地神无二主唐垂拱中始用三祖同配至开元亲享遂罢之皇祐诏书南郊三圣并侑后迭配未几复并侑为定制虽出孝思然颇违经学士王珪等请如礼官议七年正月诏南郊以太祖定配治平二年合祭天地以太祖配　会要干德元年以禧祖配淳化四年以宣祖太祖咸平二年以太祖太宗景祐二年太祖太宗眞宗三圣并侑【又见宗庙类】建炎二年以太祖配绍兴十三年太祖太宗配
　　熙宁郊祀总要
　　熙宁四年杨杰为礼官识诸司所职祠事为郊祀总要一卷【详见后】
　　熙宁南郊殿宇　端诚殿　熙成殿
　　熙宁七年九月二十四日戊申中书门下言凖诏参定南郊青城内殿宇门名请大内门曰泰禋东曰承和西曰迎禧正东曰祥曦正西曰景曜后曰拱极东侧门曰寅明西曰肃成大内曰端诚东西门曰左右嘉德便殿曰熙成从之
  </div>
  <div class="pagination">
   <a href="玉海_page136.html">
    上一页
   </a>
   <span>
    ...
   </span>
   <a href="玉海_page132.html">
    132
   </a>
   <a href="玉海_page133.html">
    133
   </a>
   <a href="玉海_page134.html">
    134
   </a>
   <a href="玉海_page135.html">
    135
   </a>
   <a href="玉海_page136.html">
    136
   </a>
   <span class="current-page">
    137
   </span>
   <a href="玉海_page138.html">
    138
   </a>
   <a href="玉海_page139.html">
    139
   </a>
   <a href="玉海_page140.html">
    140
   </a>
   <a href="玉海_page141.html">
    141
   </a>
   <a href="玉海_page142.html">
    142
   </a>
   <span>
    ...
   </span>
   <a href="玉海_page138.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
