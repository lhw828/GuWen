<!DOCTYPE html>
<html>
<head>
    <meta charset="UTF-8">
    <title>图书编 - 第 203 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 203 页/共 220 页</h1>
    <div class="content">　　蓟州保定宣府三镇马歩官军共十万五千八百余员名
　　南直亲军卫一十六【属所一百一十二】守御千户所一在京属府卫三十三【属所一百九十六】守御千户所一　在外直卫二十八【属所一百四十五】守御千户所十五　中都留守所领卫八【属所四十】守御千户所一
　　京营马歩官军舍余夷人共二万八千九百余员名在外卫所除中都留守司二班京操外马歩官军舍余共四万四千八百余员名
　　山东都司领卫一十九【属所七十五】守御千户所一千二本都司所属除二班京操外马歩官军六万三千八百余员名【仪卫司三】辽东鎭领卫二十五所十一关二营堡一百马歩官军九万八千八百七十五员名山西都司领卫九【属所四十】又所七本都司所属马歩官军舍余夷人一万九千五百余员名
　　行都司领卫一十四【属所七十】又所七本都司所属马歩官军四万六千余员名仪卫司三
　　陜西都司卫二十六【属所一百三十四】守御千户所一十二行都司领卫一十三【属所五十六】守御千户所四
　　总延绥寕夏甘肃三镇共马歩官军舍余土逹一十三万九百余员名仪卫司四
　　河南都司镇卫一十四【属所四十九】守卫千户所七本都司所属除二班京操外马歩官军一万五千九百余员名仪卫司八
　　浙江都司领卫一十六【属所一百二】守御千户所三十五本都司所属马歩官军三万九千九百余员名江西都司领卫三【属所十五】　守御千户所十二百户所一本都司所属马步官军一万二千七百余员名仪卫司二【后并入南昌卫】
　　湖广都司领卫二十六【属所一百三十宣抚司安抚司九长官十四蛮夷官司五】守御千户所二十六宣慰司二【属长官司八】郧阳行都司领卫七【属所三十】守御千户所八本都司所属马歩官军舍余七万一千六百余员名　兴都留守司一仪卫司十一
　　四川都司领卫一十二【属所四十九宣抚司二安抚司七长官司二十二】守御千户所一十一【长官司二】招讨司一
　　行都司领卫六【属所三十五长官司五】守御千户所八本都司所属马歩官军九千六百余员名仪卫司一
　　福建都司领卫一十一【属所五十六】所一十七　建宁行都司领卫五【属所三十】守御千户所四所属马歩官军共四万八千二百余员名
　　广东都司领卫十五【属所六十八】守御千户所四十五本都司所属马歩官军三万九千四百余员名
　　广西都司领卫十五【属所五十五】守御千户所二十一本都司所属马歩官军一万二百余员名仪卫司一
　　云南都司领卫一十七【属所百六】一安抚司三长官司三守御千户所一十二本都司所属汉土逹马歩官军八万一千四百余员名
　　贵州都司领卫一十八【属所九十三长官司一十三】本都司所属马歩官军三万七千四百一十七员名
　　皇朝兵制沿革
　　国初设太平等翼元帅府以綂诸道兵设总制亲兵都指挥使司及都镇抚以总禁卫后改诸翼为亲军立大都督府设内外卫所及各处都指挥使司后又分大都督府为五府外卫綂于都司而都司及内卫各以其方五军都督府惟亲军不属其都司卫自永乐以来添革改调前后不一各处土官衙门有属都司卫所綂辖与都司职掌所载互有异同总天下都司一十七留守司一内外卫三百二十九守御千户所六十五
　　总天下镇守二十一分三十三守备百
　　国朝京卫
　　在京上二十二卫曰锦衣曰旗手曰金吾前曰金吾后曰羽林左曰羽林右曰府军左曰府军右曰府军前曰府军后曰虎贲左是为上十二卫其金吾左金吾右羽林前三卫本北平三防卫所改者曰燕山左曰燕山右曰燕山前曰大兴左曰济川曰通州本北平都司卫是为上十卫几二十二卫名亲军指挥使司曰腾骧左曰腾骧右曰武骧左曰武骧右是为四卫亦名亲军指挥使司曰武功中曰武功左曰武功右以匠故工部曰永清左曰永清右曰彭城三卫长陵景陵献陵裕陵茂陵泰陵康陵七卫为陵卫并不都督亦不称亲军曰留守左沈阳左沈阳右骁骑右镇南龙虎六卫左府留守右虎贲右武德三卫右府留守中神防和阳应天四卫牧马千户所中府留守前龙骧豹韬三卫前府留守后武成中神防后忠义左忠义右忠义后忠义前义勇后义勇右大宁前大宁中蔚州左防州富峪寛河兴武鹰扬神武左十九卫后府留守五卫者本国初都镇抚司总领禁卫改为留守五卫专巡察守卫京卫都督府者上府移兵部亲军卫直逹兵部凡入营者听营文武大臣督理国朝京营之制主训练在京官军永乐迁都于北又于中都大宁山东河南附近卫所摘拨官军轮班上操以内卫京师备四方征伐云迩年以来兵制渐更大都有曰更卒如中都河南山东班操军是也曰繇戍如延绥宁夏入卫军是也曰役荑如辽左抽添军是也曰召募勇敢常川操练及临时调遣之军是也
　　国朝军营
　　五军营　大明会典云五军营中军左右掖左右哨管操练京卫及中都留守司山东河南大宁二都司各卫轮班马歩官军长语云国初止有五军营三千营　大明防典云三千营五司管寳纛令旗长语云永乐初始以旗寳纛下三千小弓手立三千营神机营　长语云永乐中征交趾得神机火箭之法因立是营　大明防典云神机营中军左右掖左右哨管撡演神铳神礟神鎗火器是营与五军三千为三大营
　　团营【总三大营】　大明会典云景泰初选大营精锐官军分立十一营每营官军六万员名团操以备警急调用成化间分为十二营奋武耀武练武显武敢勇效勇果勇鼔勇立威伸威威振威十二营内各分五军五营管内外马歩官军三千管管内外马队官军神机营管内外歩队官军
　　将军营　大明防典云锦衣卫侍卫将军自为一营下班之日照例操练从管领侍卫官提督
　　四卫营　大明防典云腾骧左等四卫勇士军人余下别为一营从御马监官提督操练其坐营等官并于四卫指挥等官推选
　　营官　大明防典云三大营各营管操官曰提督各哨分管官曰坐营曰坐司俱兵部奏请于公侯伯都督都指挥内推选永乐间始兼用内官而神机火噐特命内臣监之曰监鎗又有掌号把总把司把牌等官俱于都指挥内推选团营提督及坐营掌号把总等内外官员畧如三大营之制而命兵部尚书或都御史一同提督
　　国朝京营沿革
　　京营操练之法洪武时止为五军营分大小教塲与城内城外操练永乐初分为三大营曰五军营有歩队马队専教阵法曰神机营皆歩肄习火噐曰三千营背为马队専扈从出入管车辇寳纛等事每营以公侯伯二人充提督某营总兵官景防三年兵部尚书于谦建议立团营拣三大营中壮士团练就于三营六提督中拣二人充提督营总兵官即于五府中涖事文臣提督以兵部尚书是年营总兵武清侯石亨遂请故都察院改为帅府天顺元年罢团营成化元年复立团营寻罢成化三年又复团营团营之兵名为头拨初团营分为十营后增为十二营一营以侯伯都督等官一人为坐营官有事出征不必拣选但拨某营出征则某营将领其士卒啓行承平日久团营非复操练之旧又立东西官防名为听征葢三营变为团营团营变为东西防也祖宗防意不欲武臣权重在内营操官止管操练者无间设衙门亦无印信在内五府有衙门印信理常行政务至于营操非特命不得干预葢五府三营十二营职不相侵也至于出征亦不止大将一人必选二三人位相侔勇相等者防用之出师之日赐平贼讨贼平敌平西征夷征北等印或将军或副将军或大将军随时酌议必由兵部题请五府亦不得干预事平之日将归于府军归于营印归于朝其意深矣至嘉靖庚戌罢团营仍为五军营内分十二小营改三千营为神枢营神机营仍旧三营共设总督京营戎政公侯伯一人协理侍郎一人五军营副将二人练勇防将四人防将四人游击将军四人神枢神机营各副将一人练勇防将二人佐击将军六人以昌国公故宅为戎政防给戎政之印柳叶篆文虎纽如将军所挂印通记京操凡大营三内分为小营三十副将以下三十人人坐一营副将用眞署都督防游佐击用眞署都指挥或都督大抵綂军不専于一人练军不専于一人皆有意焉
　　京营兵制考
　　国家兵制初葢视汉代云汉有南北军卫尉主南军中尉主北军其后南军增期门羽林北军增八校秩与执金吾皆二千石说者曰分其权也我国家所设锦衣等十二卫以卫宫禁拟南军留守等四十八卫以卫京师拟北军而分五府与八校意同有事则将握兵兵随将事已则兵归于府府归于朝卒有意外之虞生于一军而四军足以制其死命葢髙皇帝以神武久处行间洞悉戎机虽当櫜弓辑矢之时而所为善藏利噐强干固本执长防而御宇内者渊乎防矣成祖祚燕仍立五府增七十二卫而设五军神机三千三大营五军营有歩兵有骑兵教阵法神机营皆歩兵习火噐三千营皆骑兵専扈从而岁令河南山东中都大宁四都司军畨上练阅于京师营各用勲臣二人为提督自是因而不改而承平日久兵政弛废迨己巳之变国綂几危景防初于肃愍公始剏议于三大营中简厥骁锐分为十营还其老弱谓之老家营即于故三营提督六人中推举其二为总兵而以本兵董之营各行以都督一人有如遇警檄其营则都督以所部出名为头拨葢三大营至团营一变巳天顺初年罢之八年复置成化初年罢之三年复置当是时团营凡有十二行之既久操练寖怠兵多阘葺于是乃立东西官防号曰听征又一变也嘉靖庚戌罢团营复三大营而改三千之名为神枢督总则勲臣协理则少司马弹压则台省而五军营之为副将者二左右前后防将者四游击将军者四枢机二营之为副将者一参将者二佐击将军者六自嘉隆至于今间防有增损而制固不变今三大营将领副参佐游坐营号头中军千把总见为官者五百二十有竒而为军者十二万为备兵者十万有竒一大营中有战兵有车兵有城守有备兵葢分为二十小营合为三大营又合为戎政府云国初制兵患其聚而难制故主于分既分之后患其散而无纪故主于合分合之间失在政不在制也夫兵犹水也滙为巨浸溢为洪流则且有溃决冲齧不可捍御之患防之别之以杀其势则汨然赴海而趋老子有言鱼不可脱于渊国之利噐不可假人葢高皇之虑逺矣夫收太阿之权役臂指之势其惟初制哉作京营兵制考
　　京卫与锦衣卫相维之制
　　本朝兵制以亲军二十一卫卫宫禁以五府四十二卫卫京城又以锦衣一卫假任权以制亲军以众势制锦衣合亲军锦衣与五府兵又适相当葢彼此羁维之局视周官卫尉中尉所主汉南北军南北衙宋殿前侍卫司皆无异而锦衣之任独与唐元从禁军合其外郡邑之兵各随地省要以为繁间疎密亦内外援应之局山东河南万全大宁轮操不三辅而意存管营别设司马不枢密而钤揽有事由本兵请符定帅不开折冲府而势张平时籍归五府廪经本卫练劄营场队无离土法甚得矣但无名虚耗而有演弗精奈何
　　问周礼宫正宫伯冡宰而今锦衣卫无所制何也此后世之冝法也冡宰御宫从古法嫌于既重已不可行于今矣曰周宫正宫伯掌居卫虎贲氏掌行卫司掌环卫诸门而今锦衣实兼其任夫乃揽乎曰此后世之竒法也锦衣以任权制亲军二十一卫府军等二十一卫以众势制锦衣合亲军二十一卫并武功永清彭城七陵卫与五府兵适相当为彼此相维之局祖宗防权非人所能易识也曰周掌居卫者冡宰掌行卫者大司马掌环卫诸门者司防而今锦衣虽通籍兵部然止以文属则大専之委可乎曰此后世之任法也天子有环列心腹之臣也曰古环列心腹之臣非兵卫在内而不出虎士八百人王不出亦不行四翟之王出而后有事而令锦衣职内直外直司宫门城门缉捕城内城外至守季通州张家湾何也曰此后世之任法也所以通内外几奸宄之萌开壅阂之蔽也
　　本朝兵制
　　问本朝兵制之善请详言之曰畿兵今七十一卫不五府者三十九轻重之势彼此相当汉卫尉主南军以防宫三署即期门羽林在焉所以亲之也中尉主北军以防京城八屯八校在焉所以周之也今制如之时去古未逺兵用畨上南军调诸郡国北军调诸三辅今固不可行止以山东河南万全大宁军轮操京师亦不忘内外出入之意然汉诸吕之乱周勃可令南军毋纳产先是计除卫尉足为南军以应巳此南北军相制汉初设兵之善如此者一坏于武宣大坏于东汉中官统领内省则汉之末政然也但合三公非三代而下事更替氓天子而无亲军不可耳唐置十六卫左右千牛四则直侍之卫也骁武威领金吾监门十二则警固之卫也业职各分低昻无别复立元从禁军为北衙而以十六卫为南衙太宗百骑七营今制锦衣如之益以神武神防为天子私人则非所以为制矣且今有禁掖之几卫而无四方之调发唐又不得而拟之徳宗后宦官握神防废立如取乃有王叔文之变卒之神防废而朱李之祸成其所由来者逺矣宋惩方镇收天下兵权萃于辇毂有二司三衙四厢统于枢宻院选诸道之勇者以备周庐其尤锐以充班直退癃惫剰员以分州郡且禁旅畨更戍邉及令就粮于外大都専强干弱枝而甸卫之势可相使而不相维可相胜而不相应设失一枢密而武道荒矣故自景徳罢试龙卫已不能披甲高球以恩得用兵遂以弱建炎后虽极意经武兵愈众而宋祚日倾由其始偏重之为弊耳今制以精选为十二团营以老家还三大营握以五府调以兵部练以营长主以敇帅将无常署士无离土队无出畨较前代为独得焉
　　军籍抽余丁议
　　抽丁者伍耗而籍兵余之丁以为兵也葢国初之为兵也取之亦多途矣有从征有归附有谪发有籍选从征者诸将素将之兵也平定其地有留戍者矣归附者元之故兵与诸僣伪者之兵也举部来归有仍其伍号者矣调发则以罪人籍选防之编户途不一也夫取之多途则人无定贯人无定贯则额难乆盈积之百九十年而欲伍不耗不可也虽然一夫一妇异世为族积之百九十年而谓下无余不足更籍以为兵亦不可也今之言足兵者有三曰清勾也召募也徴调也清勾责办于岁年效缓而功倍召募责办于时月费侈而弊滋徴调责办于旦夕廪困而力老嗟夫非其所乐劳之犹逸数往数来伍无常丁矣清勾不足恃也见利则趋遇害则避以逃以匿费无实效召募不足恃也介胃虮虱于道涂戈鋋朽败于寓羁士惫而疫马瘠而仆徴调不足恃也故议者有抽丁之说焉然抽丁事大懦者惮于贾怨溺者惑于守常夫莫非王臣天地之大分也以籍为定国家之永制也今闾阎之民有一不服庸调者乎甚至藩府之护卫功臣之佃丁有一不供藩府之用功臣之役者乎国初以至于今百九十余年矣始而一军继而余继而屯丁继而复余理势必有者也始而一军继而絶继为又不絶又继乃絶亦理势必有者也絶者以理势之必有则罢其勾空其伍余者不以理势之必有抽其丁籍为兵是其乗除之道哉取之于民则曰籍定矣民不可以为兵取之于兵之余复以贾怨守常己之则亦幸絶者十一也即不幸而十二三焉十四五焉将不披坚荷戈矣乎是冝日纷纷于清勾召募而日不足也夫为清勾之善也者不过曰谨单籍之造慎里甲之挨严觧补之限而已然亦及于户在丁存者也丁户尽者吾末如之何矣为召募之善者不过曰厚募直以鼓其籍速月廪以乐其驻处垦田以永其业而已然亦及于身在长子孙者也身死无子孙者吾末如之何也已夫户丁单弱者其血食如线民之无告者也今执缚之拘系之曰补尔祖伍冝尔也而期功林立族大且茂者则以贾怨守常而不及召募应募者其家徒壁立民之逰惰者也今优厚之责望之曰籍其死力冝尔也而业产丘峙丁广且闲者则以贾祸守常而不及安在其为絜矩也故尝曰以费计则召募不如清勾以措用计则清勾不如召募两计之则清勾召募皆不及抽丁也然有欲行之者矣拟议而心骇指措而颊谤主者未竟其书而隠匿欺漏之作贿赂公行矣抽者未至其伍而告讦争夺之风炽讼狱无已时矣故尝为之防曰卫所之丁与州县之丁一也州县之丁有庸卫所之丁有杂役一也州县丁之庸也有则卫所丁之杂役也无则政之不一也州县之丁有籍卫所之丁无籍政之大不一而于理大不通者也夫十年编籍制也州县行之卫所则否三年均徭亦制也州县行之卫所则否夫不编籍则名姓不登于版图自天子不得以知其数不均徭则业产不较其盈歉其长又乌得而差别之故曰政之大不一而于理大不通者也夫军户族满十丁者曰其一兵也二三或屯田也其余则以供是兵也而族满百丁者亦然胡以供之伙耶官户族满十丁者曰品官有优典也是不冝强之也而族满百丁者亦然胡以优之厚耶是又所谓政之大不一而于理大不通者也欲其一则十年之编卫所冝与州县同也欲其通则三年之徭卫所亦冝与州县同也夫州县之十年有编也合丁以为家合家以为甲合甲以为里役诸公者有定也卫所亦十年有编则三十防其一五十防其一百防其一其所以为兵者不有定乎州县之三年有徭也一金役民壮二金役快手为武备者不少也卫所亦三年有徭则准民壮以为歩兵准快手以为骑兵其所以为兵者不既多乎是二者以十年编行之尚难以三年徭行之至易今卫所之丁若于无徭以差则其杂役望其长者不少也上之人诚能即是而之曰三年一审编如民也有不懽然乐从者乎是编也不必付其长也而取诸两镇若山西州县吏之良逺而取诸北直若山东河南州县吏之良合二镇不十余人人不二三衙所集其丁而公审之有不有谓有无谓无众曰众寡曰寡者乎身罔论也而仍给之供视其歩骑三四五六人焉官身罔论也而仍给之优视其禄秩八九十数人焉余籍之以为庸有产籍之以为调总之以为徭调以为银差卫所之杂用办矣单丁以为力差卫所之杂役办矣壮丁茂族以为兵兵之耗伍充矣兵不曰兵别立之目以实曰佥丁以识曰义勇或以一金为歩二金为骑或以二金为歩三四金为骑皆可也若骑为难则尽以为歩亦可也其无事时耕于野秋集之以乗塞可也秋免乗塞春役之以城塞亦可也今固虞乗塞者寡矣使即守腹里之墩而以墩卒乗塞亦可也今固虞民堡不守矣即具噐械守附近之民堡亦可也夫无事耕不妨其业有乗城则餽之行粮守民堡保其亲故守墩则餽之墩粮有不愿从者乎行之二三年则令曰有不愿归农恒于伍者岁给全粮如歩兵其从者当过半也更二三年则令曰有愿因乗塞即家塞者给全粮且给垦田则从之者又过半也是非合一政体转移民心足补军伍之一大机哉然其始则固冝秘之初曰均杂役次曰佥义勇所谓秘之也
　　议随里甲以编民兵
　　国初卫军籍充垜集大县至数千名分发天下卫所多至百余卫数千里之逺者近来东南充军亦多发西北西北充军亦多发东南然四方风土不同南人病北方之苦寒北人病南方之暑湿逃亡故絶莫不由斯道里既逺勾觧遂难谓冝更制各归土著除国初编发子孙已数世惯彼风土不愿囘原籍者听中间有愿囘者官司给文发囘原籍卫所补伍以后充军俱即编本省附近卫所庶鲜逃亡易为勾觧虽然此法虽善要不过补偏救一时权冝之政而已终不若随图里编民兵之为经久无弊何也葢军随土著秪省清理勾觧之烦小利而已他固自若也若兵随里甲则可省飬兵之费可省募兵之害可无逃亡缺伍之虞可无孱弱充数与夫骄兵悍肆之患凡昔之所谓弊者一扫而空之而所谓利者悉兼而有之矣不井田不府兵而自得寓兵于农之利
　　嘉靖初杨一清防曰太祖设五府四十八卫太宗建都燕京仍立五府增七十二卫设五军神机三千大营都城之外设大教塲操演武备又以河南山东大宁中都四都司官军轮聚京师岁教月练无事足以壮国威有警足以御外侮真得居重驭轻之冝矣厥后天下承平兵务渐弛至正统己巳之秋边尘不靖几危宗社景泰初兵部尚书于谦乃于三大营中挑选精锐者分立十营团操是为团营体统尊严条教明肃四方有警或用一营二营三营以次挨拨而行不用临期挑选其选剰不堪者退囘原营谓之老家天顺初年罢之成化初年复置后增为十二团营布分益严我武益张于时一有警报大军一出四方慑服嗣后因陋就简垂四十年而戎马日耗士卒之殷实者出钱包班而其名徒存贫难者饥寒困苦而其形徒在衣裳褴褛气息奄奄平居且不能自存安能为国以捍御百战之师哉每遇有警欲拨一二万之兵未免各营通行挑选再欲选拨一二万恒以不足数为虑是团营与老家无异矣夫军以卫民民以飬军今各营官军月支米八万一千五百有余石以一岁计之该食米九十七万八千余石是皆百姓膏血之余也及选用战兵求一二万而不足当事者岂不为之寒心哉至于綂兵将军亦皆临期选用将不知兵兵不知将迟缓日月旋置军装将官已至闗口士卒尚在京城都人相传为笑曰是不堪用徒费刍粮也中外皆知京军为不足用正德年间山东北直羣盗纵横乃调宣大陜西辽东邉军征之逾年始得平定是岂强榦弱枝之意耶幸而其时三邉无警假使烽火内侵邉兵不可掣调则内盗将置之不问乎啓邉人轻视中原之心不可闻于四方不可训于后世矣失今不为后益难图乞敇提督官申教练之法漙优恤之恩禁侵削之害严役占之条痛革宿弊修复旧规使耳目一新精彩一变所以壮国家之元气而延生民之命脉者庶其在此也
　　按此防言一代京营沿革利病晓然岁费百万粮刍而缓急一无所用言京营而天下可知矣愚尝谓有兵若此不如无之兵而无用曷若己之而议者犹忧军伍之不充每司府州县各置清军官而岁差御史督之亦弗思甚矣观近时事益可徴近浙西防作朝廷徴七省兵讨之而置中外数十万卫兵于不齿惟议调湖广之苖兵广西之狼兵与夫召募山东之鎗手河南广东之新兵而已呜呼卫军无用曷若去之奈何犹朘民膏血以飬此无用之物为耶故愚以为不若罢军勿清停清军官勿置勿差任其消耗而从事于随图里编民壮之制以仿寓兵于农斯为更化善治可久可继夫治国犹治家也治家者必畜猫以捕鼠畜犬以吠盗常也今人家苟畜猫不捕鼠犬不吠盗则汲汲然思易之矣呜呼谋国者察此思过半矣昔汉之制有践更之卒而无营田之兵虽皆出于农夫而方其为兵也不知农夫之事是故郡县无常屯之兵而京师亦不过有南北军期门羽林而已有事皆以虎符调发郡国之兵至于事已而休兵则涣然各复其故是以其兵虽不知农而天下不至于弊者未尝聚也唐置十六卫府兵天下之府八百余所而屯于闗中者至有五百然皆无事则力耕而积谷不惟以自赡飬而又足以广县官之储是以兵聚京师而天下亦不至于弊者未尝无事而食也今天下之兵不耕而聚于畿辅者以数十万计皆仰给于县官有汉唐之患而无汉唐之利天下之财近自淮甸而逺至吴楚莫不尽取以归于京师而三司之用犹恐其不给其弊皆起于不耕之兵聚于内非特如此而已又有循环往来屯戍于郡县者皆出自禁兵由是观之则天下之地一尺一寸皆天下自为守也官军户说
　　官军户者无是称也葢自后世始武阶之家嫡嗣职孽受庇于是称官户兵役之家一补伍余供装于是称军户夫古者兵民之合也谓有事荷戈则为兵无事秉耜则为民兼役以为省也后世兵民之分也谓兵出力以卫民民出资以养兵相济以为便也夫相济兵民之分也而其本未尝不一也自兵视之则委身于国而借飬于家自民视之则家役一人而赍送也迨后官军户者出则法制始不同不惟失古封建井田之遗而并秦人所以罢侯置守分土不分民之意亦乖矣揆厥所由葢自制卫始也非自制卫始也置卫而不虑其后始也夫置卫以卫民也卫必资兵于是有旗甲有伍队有司营羣万千百人而恒役之是曰军必帅于是有百夫长千夫长万夫长聨万千百人而恒主之是曰军官军有子以补伍余子归之州县以待伍缺有所清也官有子以嗣职余子亦归之州县以待职缺有所嗣也补伍嗣职者役其身而合之于卫所待清待嗣者责之供而统之以州县所谓其本一也今防军于州县矣补伍以其子矣而余子不归之州县曰军户州县之繇罔繇也累阶于伍矣嗣职以其子也而余子不归之州县曰官户州县之繇罔繇也一军役伍而俟而补者五六十人焉一官嗣职而俟而嗣者百余人焉议官户之罔繇也则曰国家以酬功议军户之罔繇也则曰军不与民同由是民繇莫共而卫所无名之繇百出于军之身矣夫授田而责之耕曰屯田以授民可也授军余亦可也今授军余而督课收受必以卫所官借之以营其家者人人也不得已而有鸣曰讼以赴于监司可也于州县吏亦可也今赴讼者必于卫所官借之以逞其私者人人也古谓屯田即役兵也故可统之将校今以役伍外之丁而必曰将校非古法矣律曰约防谓民与军讼也故可质之卫所官今军余自相讼而必曰卫所官非律意矣甚至民愤军户之罔役也则铺夫役必与之较曰军民各半也州县吏愤卫所官之营家逞私也则供应廪饩之类必与之较曰州县卫所各半也夫卫以卫斯民也其军之勇悍者当为骑兵以出战无战则习其技击老樵不任者当为歩兵以城守无警则日修其睥睨伍缺而取之州县清解补伍者州县吏职也既补则授之约束训练简阅者卫所官责也卫所官不思其训练简阅之道而倥偬于簿书期防之间诸军不习其技击城守之方而困毙于鞭朴奔走之下百户长百人罔百人敌千户长千人罔千人敌指挥长万人罔万人敌而日计其何以督课何以剖析以求营家逞私于屯田讼狱之间旗甲罔旗甲实伍队罔伍队实司营罔司营实而日计其何以输作何以赂贿以求免戾于屯田讼狱之间安望其将良而兵精也凡此者军户之弊也国家之酬功也章之以物采优之以禄给申之以世厚矣而必曰其子姓咸复焉则前代未闻也夫古之戍邉也丞相子皆在遣中其曰世世无与者褒佐命元功也品官封君则有给亲丁占佃户崇卑内外有差矣今不问其功之轻重阶之崇卑子姓之贤不肖贫富众寡悉举而复之非古也国家之置武阶也百户以三级千户以五级指挥以七八九级非佐命元功也而世世无与以比元功不可也国家之制世禄也百户岁不过二三金千户岁不过四五金指挥岁不过五六金非古诸侯比也而世世无与以比诸侯不可也国家之酬战士也一级畀四金二级畀八金三级畀十金止矣今以三级得百户不三世优数十人以至十百千世是无杀敌之勲而坐费守功之赏也国家之厉武功也重伤者给其飬死事者字其孤以鼔勇责报也今已畀之官而复复其所出以至十百千世是无重伤死亡之惨而乱鼓勇责报之典也官之富者官之贪者之子孙也不重其禁而纵之贪又赏其贪而复之后既非所以昭徳而塞违其子姓之复者始而朞功降而缌降而路人矣挟优占之私逞蚕食之计抑勒其族以取益往复有之又非所以崇让而敦薄也宗人之爵自其亲王之子姓咸有逓降而顾于武臣之后不为之规军官之禄往往以不赂之故即于其躬有所裭夺而顾于其子姓不为之勒非所以一政体也凡此者官户之弊也欲军户之弊除则军余必归之州县欲官户之弊除则官余必置之差繇军有理装则归州县者输之可也捐数丁専之输如儒生吏胥之供亦可也官有优占则限一世二世可也捐十余丁専之复如封君户之给亦可也故曰法不立不行行不变不继或曰国初置卫也胡不归除于州县曰始也但恤其无兵继也但恤其无继夫妇二人三世成族国初未之及思也今州县民籍固有防丁为军世输之装而繇民繇如故者谓非国初之制乎国初之武阶也胡不计其给复曰始也但旌其战功继也复借其死力数世之下世系踈逺国初未之及思也今隔调卫军官固有身任征战而原籍族属繇民繇如故者谓非国初之制乎合兵民以一其本稽丁中以齐其繇是在与权者也



















　　是所谓战兵也以选兵充之凡六枝每枝军三千人每将家丁三百人歩骑参错互用阵法悉仍旧贯然不敢以独骋必恃车兵以为营卫如贼势轻则以家丁居先骑兵驰之歩兵支噪而从之贼势重则収入车兵营分部伍协力而守其懈散复整队出而战势重复入而守此乃奇兵以战也有时而守焉则正在其中矣
　　议得御贼之法有备为先必能札营不动而后能守近于城外札营但驱空身之人摆列行伍亦无凭籍贼骑冲突虽贲育安能保其不动哉今必列车为营前施挨牌利器中蔵火器军士环防于中挨牌利辨则贼不得冲营军士居中则我恃以无恐又火器次第连发贼不敢近则军心安军心安则军营定若连十数营于城外贼欲冲营则屹然难动贼欲逼城则纷然火攻是为计之得者









　　是所谓车兵也以选兵充之凢十营每营军三千人车一百六十辆每辆军千人火器弓矢杂出互施阵法一仍旧贯然不敢以株守必恃战兵以为牙爪如贼轻则以火器居先弓矢杂伎次之助战兵鼓噪而从之贼势重则收入战兵设濠堑协力而守其懈散复仍前出而战势重复入而守此乃正兵以守也有时而战焉则竒在其中矣









<子部,类书类,图书编,卷一百十七>
　　此近奉钦依分练弓矢法也大约一营分其半以习弓矢悬银牌十有二于鐡竿之上初习亦五十歩中多以渐而逺亦以六把总官分领之其法一如火噐图但不得数数打箭致行伍混乱喧哗每一人四矢毕即退班而坐积一队俱毕方令鼓手总打一队之箭散入队中令其自相认识其余悉照火器法施行葢无事更畨迭练有事更畨迭战又法外意也









<子部,类书类,图书编,卷一百十七>
　　此近奉钦依分练火噐法也大约一营三千人分其半以习火器设银牌十有二于木把之上初习约五十歩中多以渐而逺以六把总官分领之五人为一伍皆照队而坐共向一木把头一层立以次序发三铳而止中牌把者即时补之以示速赏十二司头一层打遍却移入第二层而坐第二层即立头一层位打遍却又移入第三层而坐第三层即立头一层位打遍却又移入第四层而坐以至向后各层俱打过即练遍事完矣其前一层立者以便放火噐其各层皆坐不得起者以禁搀越代替撒之弊一覧各队尽在目中一人不到一人不打不可得矣其坐欲纵横各去五尺师范查十人管队查五十人把总官查二百五十人中军千总官各查一千人将领总查三千人不时巡行歴队把总官以下及大小【阙】


<子部,类书类,图书编,卷一百十七>
</div>
    <div class="pagination">
<a href="图书编_page202.html">上一页</a><span>...</span><a href="图书编_page198.html">198</a><a href="图书编_page199.html">199</a><a href="图书编_page200.html">200</a><a href="图书编_page201.html">201</a><a href="图书编_page202.html">202</a><span class="current-page">203</span><a href="图书编_page204.html">204</a><a href="图书编_page205.html">205</a><a href="图书编_page206.html">206</a><a href="图书编_page207.html">207</a><a href="图书编_page208.html">208</a><span>...</span><a href="图书编_page204.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
