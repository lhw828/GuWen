<!DOCTYPE html>
<html>
<head>
    <meta charset="UTF-8">
    <title>群书考索 - 第 55 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 55 页/共 127 页</h1>
    <div class="content">　　张安世宿卫忠正勤劳王家
　　韩増寛和有守世载令闻
　　赵充国料敌制胜奋威先零
　　魏相严毅亷正总领众职
　　丙吉寛厚不伐同心辅治
　　杜延年典司朝政练习宪章
　　刘徳宗室之良持身谨厚
　　梁丘贺儒术自进列位九卿
　　萧望之忠正不挠经术该明
　　蘓武执节忘身不辱国命
　　汉建武封功臣
　　汉光武以睿明英武之资龙飞白水洗涤氛祲复振炎统羣臣翼附爰立隽功昆阳既防寻邑奔殪进防邯郸北州弭定尤来大抢巢穴荡析铜马朱鲔先后乞降虽雄断庙谟冠轶古昔而出竒画策推锋鏖战抑谋臣猛将是頼厥既即祚髙邑定都洛阳帝慊然不以为己功推劳于下以建武二年封功臣皆为列侯大国四县余各有差博士丁恭议质古制盛意隆防曲示优渥乃命谒者畀以印绶乃颁制防满溢示戒谨尔侯度传尔子孙长为藩屏以固王室若邓禹则自酂侯而更封梁陈俊则自列侯而更封新处盖延则自建功侯而更封安平若耿弇之于好畤王霸之于富波任光之于阿陵李忠之于中水皆更封也若万脩之于槐里刘植之于昌城朱祐之于堵阳杜茂之于苦陉亦更封也其定封冦恂冯异则有雍如阳夏之别其定封吴汉祭遵景丹则有广平颍阳栎阳之号曰固始曰成安则以封李通臧宫曰昆阳曰伉父则以封傅俊刘隆曰栒邑曰舞阳则以封宋朱浮贾复以冠军益封而加二县隂识以隂乡増封而逊爵邑丁綝以不求美县而封定陵新安乡侯史册所书焜耀舄奕殆与元功侯籍相为终始厥后东克青齐西定陇右庸蜀之区既平既一故建武之十三年班劳防勲更封増邑凡三百六十五人又益盛矣髙秩厚礼吏职不任特进朝请加于元勲优游含流庆于后计虑深逺何以尚兹至永平之世慨想旧烈而绘象于云台逮夫永初聿追盛懿而以绍封大功臣揆元溯端皆建武之制发之矣
　　东汉表及本传建武二年丁恭议封功臣
　　淮陵侯王霸建武二年更封富波侯十三年増戸邑更向侯　阿陵侯任光建武二年更阿陵邑万戸中水侯李忠建武二年更封中水邑三千户　槐里侯万脩建武二年更封槐里侯　昌城侯刘植建武二年更封昌城侯　观津侯刘喜建武二年更封观津侯　浮阳侯刘歆建武二年更封浮阳侯
　　刘植传王郎起植与弟喜从兄歆率宗族賔客聚兵数千人据昌城迎世祖建武二年更封植为昌城侯讨宻县贼战殁子向嗣帝使喜代将植营复为骁骑将军封观津侯喜卒复以歆为骁骑将军封浮阳侯
　　栎阳侯景丹建武二年更封栎阳邑万戸
　　传建武二年定封丹栎阳侯帝谓丹曰今关东故王国虽数县不过栎万戸邑耳夫富贵不归故乡如衣锦夜行故以封卿尔
　　雍奴侯防恂建武二年平颍川封雍奴邑万户传建武二年定封恂雍奴侯邑万戸
　　安平侯盖延建武二年更封安平侯十三年増封食邑万戸　阳夏侯冯异建武二年定封阳夏侯　广平忠侯吴汉建武二年定封广平食四县
　　传建武二年帝遣使者奉玺书封汉为广平侯食广平斥漳曲周广年凡四县
　　鬲侯朱祐建武二年更封堵阳侯十三年増邑定封鬲侯邑七千三百户　髙宻元侯邓禹建武二年春更改梁侯十三年定封髙宻食四县
　　传建武二年春遣使者定封禹为兴侯
　　胶东刚侯贾复建武二年八月封三县
　　传建武二年益封穰朝阳二县十三年定封胶东食六县
　　祝阿侯陈俊建武二年更封新处侯十三年増邑定封祝阿　参蘧乡侯杜茂建武二年更封苦陉侯十三年増邑更封修侯　颍阳成侯祭遵建武二年春定封颍阳侯
　　传建武二年春征虏将军定封颍阳侯
　　固始恭侯李通建武二年封
　　传建武二年封固始侯
　　山桑节侯王常建武二年封　郎陵愍侯臧宫建武二年封成安侯十三年増邑封酂侯　好畤愍侯耿弇建武二年封食邑二县
　　传建武二年更封好畤侯食好畤二县十三年増邑
　　慎靖侯刘隆建武二年封亢父侯
　　传建武二年封亢父侯十三年増邑更封竟陵侯
　　昆阳威侯傅俊建武二年封　新息侯朱浮建武二年封舞阳　陵阳侯丁綝建武二年封定陵新安乡侯
　　传丁鸿父綝建武元年拜河南太守及封功臣时帝令各言所乐诸将皆占丰邑惟綝愿封本乡或谓綝曰人皆欲县子独求乡何也綝曰昔孙叔敖勑其子受封必求墝埆之地今綝能薄功微得乡厚矣帝从之封定陵新安乡侯食邑五千户后徙陵阳侯
　　宣平侯宋建武二年壬子封栒邑侯
　　传建武二年代王梁为大司马封栒邑侯















　　羣书考索后集卷二十四
　　钦定四库全书
　　羣书考索后集卷二十五
　　宋　章如愚编
　　官制门
　　官兵士风田赋刑法厯法
　　法乆而必天下必然之势也乆而必变人主更新之治也昔者圣人作易论黄帝尧舜之治而乃归之于通其变使民不倦夫当累圣相承之日而圣人通变之说乃或出于其间是岂所以为继承之训哉盖自古人之治天下有继承之规有因仍之故守继承之规者固不可有轻变之心处因仍之者则不可无通变之道官之日以冗也兵之日以众也士风之日以浮薄也田赋之日以重也刑法或不能以胜人之情伪也厯法或不能以合乎天象也是皆治道之大纲国体之所重而人主实维持而运转之其可坐视其而不思所以变而通之者乎圣人于易丁宁其说曰化而裁之存乎变推而行之存乎通正欲天下万世通行而无也愚尝叹是说之不明于世也乆矣汉之官以三公分掌九卿而侍御史分制守相然有事则御史下相国相国下诸侯王御史中执法下郡国制官非不善也至于后世増置加官而近臣盛入财为郎而郎选衰置刺史建水衡郡国出盐多者置盐官有工多者置工官故汉之官日趋于汉之兵京师则有南北军郡国有材官骑士民年二十则傅于籍而嵗及立秋则严兵法之制兵非不善也至于后世内増七校外置楼船城门则有兵六郡则有良家子陇西北地则有戍卒而调发之数及于七科谪故汉之兵日滋于诣丞相府书行义年诏下郡国孝亷具举其取士之法可知也至其也上书自鬻者日以千数而功令择士顾乃诱以利禄士风乌得而如古十五税一视古为轻租税之减或及其半其田赋之法可知也至其也假民之田者则有稻田使者掌其赋池苑之所田则有水衡都尉以掌其入田赋乌得而复古自三章而九章禁防踈濶而民重犯法不为不要矣及张汤赵禹之流更法定令奏报録囚殆不可以数计见知故纵之法出而人始不得以安其生矣刑于是而又自颛帝至于太初以律起数而得九九之数不为不精矣及四分厯行而其名乃出于圗防至乾象厯虽郑以为精宻而或者以为减斗分太过厯于是而又弊夫以六者之汉家皆不免而竟未有起而振之而使之无弊此更新之治所以不复见于汉也唐之官以三省长官为宰相台省寺监上下相承中书造命门下审覆尚书奉行制官非不善也至于后世斜封墨敕其滥为甚诸使之名纷然四出督赋税则以租庸为之使急财用则以盐铁为之使故唐之官日趋于弊唐之兵番上诸府而于诸卫折冲果毅以季冬防团火队等级相统无事则耕于野有事则命以出兵解辄罢置兵非不善也至于后世当役更代多不以时所谓侍官委假充役州县调发壮勇而富者以财免贫者虽老弱亦不得而逃故唐之兵日趋于弊由学馆者曰生徒由乡贡者曰贡举至于制举则天子自诏其取士之法可知也至其弊也明经者但记帖括进士者皆诵当代之文而不通经史士风乌得而如古以口分世业授之田以租庸调制其赋其田赋之法可知也至其弊也两税之法乃定于大厯科率最多之嵗而其后折纳和市之法开至比大厯又再倍焉田赋安得而复古自武徳之十二条而贞观遂定之以律令格式条目森列不为不审矣及周兴来俊臣之徒日以严酷从事至其后如所谓开元格后勅者大抵繁冗而吏反夤縁而为奸此岂非刑之乎自武徳戊寅厯至于大衍以易起数而本于天地之二中不为不精矣至元和观象厯则无蔀章之法而测验不合边圉崇元厯虽号善筭而乃用简防超径之术无复古法矣此岂非厯之弊乎夫以六者之弊唐皆不免未有能振而起之使之无弊者此更新之治所以不复见于唐也　请以周明之周之成王亦继承之主也当累圣相承之后方且定都中土以肇新其治以言其官则董正治官设官分职举天下之事率属于三百六十之中故官不冗而事以举以言其兵则师旅伍旅两定于司徒四时教战掌之司马故兵不冗而国以强于族师书孝弟睦婣于党正书徳行道艺于乡大夫三年大比则举賔兴之典以作天下之士而士风日盛司徒掌任地之法载师掌近郊之赋而九赋九贡则冢宰又总统之以均天下之财而田赋日轻司冦有议亲议功之法士师有五禁五戒之辨至于布宪以宪邦之刑禁宣布于四方则其于刑也何患乎畧冯相之辨四时之叙保章之志日月星辰至于太史则正嵗年以序事颁告朔于邦国则其于厯也何患乎差举是数者皆举而更新之此所以能觐文王之耿光扬武王之大烈也大抵继成之治初非茍安于因循变通之义初非有戾于遵守自后世执继承之说而不深明圣人变通之义此所以处天下之积而常患其多也愚以为天下之不足虑也于继成之初而一扫天下之积而更新之是乃圣治又新之日也王氏通曰通其变天下无法汤之盘铭曰日日新愚敢以是为今日献
　　监司
　　古者五国以为属属有长十国以为连连有帅三十国以为卒卒有正二百一十国以为州州有伯故冢宰施典于邦国则必首之以设其牧职方氏邦国小大之相维则必始之以王设其牧此则古之监司也
　　秦罢封建而置郡县有御史以监诸郡汉刺史无常员时遣丞相史分刺诸州黜陟贤否断理寃罪武帝始置十三部刺史秩六百石专以六条察二千石郡守秩二千石而部刺史为之监临秩不过六百石其秩卑其权重故能激昂而自奋也朱博为冀州刺史行部不察黄绶吏民有言县丞尉者令各诣郡何武为扬州刺史所举奏二千石长吏必先露章服罪为亏除免之而已是二者可谓得刺史之体至于鲍宣举措烦苛代二千石署吏聴讼所察过诏条则势逼郡国侵预其事矣成帝时何武翟方进奏刺史位下大夫而临二千石轻重不准乃更为州牧秩真二千石哀帝复为刺史元夀复牧后汉光武复置十二州刺史其一则属于司校尉旧制州牧奏二千石长吏事皆先下三公三公遣掾吏按验然后黜退光武重刺史之权故不复委三府按验矣李膺为青州刺史守令畏威贾琮为冀州刺史百城闻风振竦唐分为十道置廵察使其后改为按察使姚崇在开元时云今择十使犹患未得人亦可见其遴选矣庆厯初仁宗开天章阁俾二三元老条陈当世之务而富公弼范仲淹请二府通选按察使为对于是张温之王素沈邈分道按察黜陟幽明而政令一新范祖禹曰祖宗刬削藩镇收乡长镇将之权悉归于县收县之权悉归于州收州之权悉归于监司收监司之权悉归于朝廷上下相维轻重相制民自徒罪以上吏自罚金以上皆出于天子
　　守令
　　古者分土为三公侯百里伯七十里子男五十里各治其国之民而县有县正各掌其县之政令而赏罚之自秦罢侯置守而守之名立汉万户以上为令而令之制详文景之时河南守吴公蜀守文翁之属皆谨身率先居以亷平孝武时董仲舒儿寛公孙居官可纪孝宣拜刺吏守相辄亲见问常称曰庶民所以安其田里而政平讼理与我共此者其惟良二千石乎以为太守吏民之本也数变易则下不安故二千石有治理效辄以玺书勉励増秩赐金公侯阙选诸所表以次用之是以汉世良吏于是为盛若赵广汉韩延夀尹翁归之属皆称其位召信臣之守南阳朱邑之守渤海皆以治行第一称魏相以茂陵令最而迁刺史焦延夀以小黄令最而被増秩西汉之守令何如哉光武以细书赐方国自临宰邦邑者竞能其官杜诗之守南阳则有杜母之号郭伋之守颍川则有贤太守之名以至卓茂之为宻令而教化盛行王焕之令洛阳而寛猛得宜东汉之守令何如哉唐太宗尝曰永惟治人之本莫重刺史故録刺史于屏风又诏内外官五品以上举任县令于是官得其人宗开元时复诏三省侍郎阙择尝任刺史者郎官阙择常任县令者张九龄言于宗亦曰不歴刺史不得任侍郎不歴县令不得任台郎给事是以贾頥之在冀州郑徳之在瀛州薛文鼎之在沧州皆有治理行故时号为河北三刺史贾实之令饶阳则政尚清净张允济之令武阳则孜孜于爱民何易于之令益昌则以俸入而代输赋唐之守令何如哉庆厯初天子锐意致治而富公弼范仲淹首以守宰不职请二府通选按察使为对切攷转运之职置于开寳提防刑狱之司置于淳化至于嘉祐而转运复分运判之目熈宁更新治具増置提举常平之官彼皆使者也茍监司得其人则守令之不称其职无有也昔范公祖禹作唐鉴因姚崇择十使之事而有及于守宰监司之而其说曰十使者择刺史县令而置之则君不劳而天下治
　　冗官
　　周建六官属各六十总之为三百六十焉其间如掌葛掌茶之属说者则以为必兼官无事则未必置也行司马舆司马之属说者以为非专官临事而后置也至于冢宰嵗终之诏废置又有所废者焉司士之嵗登下其损益之数则又有所谓损者焉夫以三百六十之职以待天下之才而其中又为之省约曽又如此则天下之官安得而冗汉初建官以三公统九卿以丞相史分刺郡国卫将军屯或至诏罢即问决狱或责之廷尉是以量吏禄度官用以赋于民而嵗漕关中粟以给中都官初未见其冗也自武帝以好大喜功之心承文景积累之余故治财之官既有大司农矣而又有水衡都尉焉既有少府矣而郡国又置盐铁之官焉治兵之官既有卫尉矣而羽林期门复置焉既有中尉矣而越骑胡校尉复置焉廷尉之外又有京师三十六狱则治狱之吏冗刺史之外又有綉衣直指之使则分刺之官冗光武中兴于是为之减省吏员并县置四百余吏十置其二能禁钱而去水衡并七校而罢都尉三十六苑止置一苑黎阳五营止存一营汉世冗官之弊于是而遂革唐初太宗省内外官制为七百三十员曰吾以此待天下贤才足矣故三省而下继以六部六部而次继以九寺台有御史而独司纠察监有八监而互以相继是以唐世号为简易之法官不冗而禄易给初未见其冗也自中睿而后斜封墨敕之弊分散四出而车载斗量之讥日以滋甚加以开元天寳之间兵兴多事于是靡然无度水陆则有使矣而租庸又置使焉度支既有使矣而盐铁又置使焉木炭则又使青苗则又使羣牧置使而太仆之职冗户口置使而户部之职冗李吉甫以为内外官仰俸廪者无虑万员财日寡而受禄多官有限而调无数于是减省冗官凡八百矣李徳裕之相武宗亦以为省官不如省吏于是请罢郡县吏凡三千余员唐世冗官之弊于是而遂革苏轼以为近世以来吏多而阙少率一官而三人共之居者一人去者一人而伺之者又一人
　　乆任
　　古者设官分职以为民极官府六属属各六十天官之掌邦治地官之掌邦教而治教不相紊也宗伯之掌邦礼司马之掌邦政而礼政不相乱也司防之掌邦刑司空之掌邦事而刑之与事又各有职也其掌之也专其任之也乆故三百六十之职皆终其身而不易其事是以嵗终各正其治受其会三嵗则大计群吏之治夫然后可以责其成也汉之任官犹有古意吏居官者或长子孙以官为氏其二千石长吏亦安官乐职莫有茍且之意如夏侯婴自髙祖时为太仆至文帝世不易其职张释之十年不更其任于定国为廷尉凡十八年外而郡守有治理效则玺书褒美増秩赐金不以轻易有为京兆尹九年如张敞有为刺史五年如何武有为郡太守八年如黄霸此所以治効可观也晋宋以来元嘉之政守宰以六朞为任及后世乃有三年不满之制而古意失矣自唐以资格任人而士怀茍且之习州牧更易或一二嵗或三五月则卢怀慎言之以亟去之官临茍且之民则陈祥道实论之宋朝任官不肯轻易李汉超守关南则十七年郭进在山西十二年然犹曰将帅之任用者然也及魏不一之典作坊亦十余载不易故器械精辨刘温叟之为御史中丞亦二十年而不改故以方正显名以至陈恕之任三司使十七年陈尧佐之为太常丞亦十三年皆祖宗任用之要术也昔司马温公论至治之要亦以为人之才性各有所宜而官之职业各有所守唐虞命官各守一职终身不易而荆国王文公亦谓方今用人今日使治财明日使典狱已而又使典礼夫以一人之身而责之以百官所为备宜其人才之难为也
　　爵禄
　　周冢宰以八柄诏王驭羣臣有曰爵以驭其贵禄以驭其富司士掌羣臣之版而曰以徳诏爵以功诏禄载师之职有士田赏田而卿大夫之采邑则有大都小都之田任官然后爵之位定然后禄之外而公侯伯子男则有九命五命之制内而公卿大夫则有四命八命之别是古人未尝以妄授也自春秋之时吴越之君僭号于中国而古人列爵之意遂乱战国之时诸侯恶其害己而皆去其籍故司禄之职遂阙今其遗制仅见于王制孟子之书自公一位而至于子男同一位者皆爵也自君十卿禄而至于下士在官者之禄皆禄也秦置二十等爵自公士以上至于列侯以比古之卿大夫士汉初因之如樊哙以舍人有斩首之功赐爵大夫已而列大夫増而至于赐食邑夏侯婴以太仆常奉车有降敌之功赐爵五大夫已而至执帛増而至食邑其一职一戺截有纪序间有超迁越转则出于上之特恩至武帝时又有武功爵自造士而至于千牛而至于军卫用以赏军功尔若夫封侯之爵则有二等同姓而封者谓之诸侯王异姓而以功封者谓之彻侯大者不过万家小者五六百户此其畧也自三公而下至百石吏禄亦各有差其见于百官表之注皆以谷计也至于所谓丞相大将军俸钱月止亦六万是汉禄益多而钱少贡禹为谏议大夫秩八百石而俸钱月止九千二百盖寛饶擢为司校尉俸钱月数千当时号为禄厚加之节腊有赐士大夫足以养亷而无冒耻干禄之态惟小官卑秩稍禄既薄而赏赐不及焉则不能以自奉此东方朔所以借侏儒而讽上也宣帝悯小吏之勤事于是益百石以下俸十五自是小吏稍优光武中兴其千石以上减于西京旧制二百石以下不改西京旧秩是光武之减吏禄未尝减小吏之俸也唐之封爵凡有九等掌于司封自子男而上至于王给禄之制视其品数方贞观时从褚遂良之言罢公廨捉钱令史而本府仍给月俸所以养其亷也其后定制京诸司则有公廨田诸州则有职田亦各有差至于月俸之制常衮尝为裁限李泌又量其闲剧而请増之此唐之大畧也宋朝惩藩镇之而封爵之制寄之虚名太祖始定添支之制太宗増实俸之给咸平定职田之制嘉祐定禄令之格元丰改官制以唐文阶易省部寺监官归厘本职号阶官为寄禄官而食其俸以领内外任使削宪衔留勲十二转此亦得古人制爵禄之意也
　　赏罚
　　周之八柄有予以驭其幸诛以驭其过而内史诏王亦曰予曰夺司勲掌六卿之赏地以等其功士师之职以五戒先后刑罚冡宰嵗终则令百官府致事而诏王废置三嵗则大计群吏而诛赏之此古人赏罚之大畧也春秋之时赏罚之权不明于上而夫子特以是而寄之春秋之书战国齐威王犹能用其权其烹阿也非惟及于大夫而又及于左右之尝誉者其封墨也非止于大夫而又及于左右之尝毁者此其所以公也秦诛名而不责实为善者未必赏而犯恶者未必刑见于公孙之防汉髙祖不以旧怨而封雍齿不以私恩而靳丁公此亦有公天下之意宣帝励精为治信赏必罚见于诏令者有曰有功不赏有罪不诛虽尧舜不能化天下然而赵盖韩杨之诛罚非所当罚王成伪増户口之赏赏非所当赏诸葛亮在蜀尽忠益时者虽雠必赏犯法怠慢者虽亲必罚善无微而不赏恶无纎而不罚此所以号为治国也唐太宗诛封徳彛以明天下之义用魏郑公而忘平日之雠裴寂货赂公行虽故旧亦行贬斥萧瑀劾李靖之过而乃録其功而赏之故尝谓房龄曰有功则赏有罪则刑谁敢不竭心尽力以修职业然以防言而诛李君羡以谮言而杀刘洎以外戚而封长孙无忌以受赂而赐长孙顺徳不能尽出于公故魏徴有曰刑赏之本在于劝善而惩恶天子所与天下画一不以亲疎贵贱而轻重也今之刑赏或由喜怒或出好恶者正谓是尔太祖创业之初王仁赡以下蜀而辄开府库不免责降曹彬平江南而清谨亷洁遂升擢节钺之除未尝轻以赏将帅而三班殿直妄诉邀赏则即日诛之
　　铨选
　　古者乡大夫举贤能而賔其礼司徒教三物而兴诸学司马辨官材以定其论太宰诏废置而持其柄内史赞与夺而贰于中司士掌群臣之版嵗登下其损益之数此皆古之法也汉以郡县守相之髙第者然后为二千石二千石之有治行者然后为九卿九卿之称职者然后为御史大夫然张释之十年不得调扬雄三世不徙官至有太仆立功自髙及文犹未离乎旧职贾谊超迁嵗中至太中大夫公孙徒歩数年至宰相封侯未始有资格之拘成帝建始四年始置常侍曹尚书一人主公卿二千石曹尚书一人掌郡国而选曹之制遂始于此光武改常侍曹为吏部曹而专主选举所用者必加嵗月先后之次而尚书从而简试之此光武之法也其后简试之法壊而复变惟毛玠之典选其所进用皆清正之士虽时有盛名而行不由本者终莫得进于是而有名于魏山涛之典选每一官阙辄择才资可为者拟数人甄防人物各为题目而奏之故于是而有名于晋后魏崔亮奏为格制不问士之贤愚专以停解日月为断而魏之失人自崔亮始唐文选则吏部主之武选则兵部主之皆为三铨之法在尚书则典其一在侍郎则分其二其择人之法有四曰身曰言曰书曰判四者皆在所可取则以徳行先之徳均则以才才均则以劳其得者为留不得者为放自五品以上则不试于选自六品以下始集而试观其书判已试而铨察其身言己铨而注询其便利己注而唱则以类而聫其名先简于仆射而乃上于门下给事中读之黄门侍郎省之侍中审之不审者则驳其非既审者则以闻自是而外又有所谓小选南选东选之名而所以择之法则一也自裴行俭设长名榜引铨注法复定升降之等而铨法始变张仁伟造姓厯改状様铨厯之式而铨法遂宻裴光庭作循资格而贤愚一槩而铨法遂变姚崇宋璟患斜封墨敕之滥也乃合三铨而通掌之于是有通铨之事宇文融患吏部选举之不公也欲精其选而分掌之于是有十铨之名其后杨国忠以右相而兼吏部悉唱注于都堂以夸神速而门下过官三铨注官之法遂一旦而尽废此法之所以壊也宋朝太祖文武常参官非有劳未尝进秩考满叙迁之法稍不复举是时典选之职自分为四文选曰审官东院曰流内铨武选曰审官西院曰流外铨元丰定制以审官东院为尚书左选流内铨为侍郎左选审官西院为尚书右选三班院为侍郎右选于是吏部有四选之法
　　谏诤
　　古者谏无常员知无不言故益虞官也而戒舜曰防失法度防游于逸臯陶士官也而戒舜曰元首丛脞哉股肱堕哉三代之时官师相规工执艺事以谏太仆之命亦曰绳愆纠谬格其非心师氐以媺诏王保氏之掌谏王恶司谏之攷乡里之治内史之诏王聴治皆谏官也秦人恶天下之议已思有以遏絶其路故置谏大夫之官而言路始狭汉髙祖好谋能聴从谏如流郦生之谏辍洗聴之子房之谋吐哺聴之蹑足之谏随即聴纳排闼之諌笈以优容孝文止辇受言而郎官得以进諌袁盎却坐而宫闱亦不忘于纳谏武帝闻汲黯戆直之言而不以为怒闻吾丘夀王上林之谏而不以为过徐乐严安以布衣而谏伐匈奴而不次除擢东方朔以诙谐而讽谏左右而未尝谴斥然狄山以谏用兵而见弃顔异以腹诽而见诛则聴谏果何如耶唐太宗诏谏官随中书门下及三品入阁而又导人使谏每群臣奏事则必假以辞色张素之谏营缮则叹赏而加赐李大亮之谏求鹰则赐诏而褒美魏征之谏通西域则从之王珪温彦博之谏责祖孝恭则又从之然而皇甫徳叅之谏未免于谴怒禇遂良髙丽之谏竟弃之而不纳揺指书空之意停昏仆碑之事乃于末年见之徳宗诏延英坐曰许百司长官廵对若好谏者然姜公辅一言忤防则反疑其卖已陆贽之忠诚论谏数十百篇而辄弃之于患难已平之后故贞元之十八年史臣书之于纪者曰罢正衙奏事而元稹奏疏于元和之初亦曰近年以来正衙不奏事庶官罢廵对而谏路自是塞矣宋朝谏官以左右分两省中书同为一区正欲于造命之地弥缝其阙雍熈中置左右司谏庆厯中増置谏官四员太宗时冦准奏事力争手揽御衣欲决其事仁宗欧蔡余王论事无所避而俱赐章服
　　考课
　　成周时冢宰既受百官府之会聴其致事而诏王废置三嵗则大计羣吏之治而诛赏之矣而司徒则又自考其属正要会而致事司冦则又命于其属入会乃致事下至宫正则会其行事而自考其一职之所统内宰则稽其功事而自考其一职之所统虽毉事之微而医师亦于嵗终稽其毉事此各考于其所属也上下逓察而冢宰实提其大纲至于会计之烦则又专设司会一职以察之司会之职曰以逆羣吏之治而聴其会计以参互攷日成以月要攷月成以嵗会攷嵗成以周知四国之治以诏王及冢宰废置此可见成周之时各攷于一职之长既攷于一职之长而后攷于一官之长攷于一官之长始尽攷于司会而后达于冢宰欤各攷其属于下则寡而难欺提其纲于上则简而易见而又总考于司会则精详而徧察而可以防其隐蔽也汉考课犹有古意郡守辟除守长得自课第刺史得课郡国守相而丞相御史得杂考郡国之计书至天子则受丞相之要以史攷之王尊为郡决曹太守察尊亷补盐官长是令长之职多郡守自辟置也茂陵令萧育为漆令请扶风恕曰君课第六裁自脱何暇为左右言是令长之职守相得自课第也刺史廵行所部郡国考课最嵗尽诣京师奏事是刺史得课守相也谷永荐鲍宣曰左冯翊宣考课功绩简在两府则御史得杂攷郡国明矣丙吉曰杀伤横道京兆尹职当禁止嵗竟丞相课其殿最奏行赏罚而已观课殿最之言则丞相杂攷郡国之计书明矣观奏行赏罚之言则天子受丞相之要又明矣然汉之课吏皆每事而攷韩延夀为东郡决狱为天下最此刑狱课也尹翁归守右扶风盗贼课常为三辅最此盗贼课也儿寛为内史租税不入当免后民争输租而课利以最此租税课也后志注曰令长嵗尽计县户口垦田钱谷盗贼上其簿于郡课校其功则户口垦田钱谷亦各有课也虽然张苍明习天下圗书计籍髙祖令以列侯居相国领主郡国上计为计相其后计相之职不置并掌于丞相故石庆见诘于武帝曰今流民愈多计文不改君其绳责长吏宣帝黄龙之诏曰上计簿具文而已务为欺谩以避其课三公不以为意朕将何赖则郡国上计实主于丞相而汉之责宰相以课吏不为不严矣然而胶东伪増流民户口至于万余而守相王成反褒赏临淮郡国界误至减田四百顷而匡衡自领计簿不能正则汉之上计虽役役于簿书期会而未免于具文也
　　循吏
　　太史公循吏序曰法令所以导民也刑罚所以禁奸也文武不备良民惧然身修者官未尝乱也奉职循理亦可以为治何必威严哉故所纪者如孙叔敖以楚民之不便于更币出一言而郢市复子产之在郑班白不提挈道不拾遗公仪休之防葵石奢之不敢废法李离之不敢傅罪下吏止数人而已汉兴之初反夫秦之敝与民休息凡事简易禁网疏濶而萧曹以寛厚清净为天下帅民作画一之歌孝恵垂拱髙后女主不出房闼而天下晏然民务稼穑衣食滋殖至于文景遂移风易俗是时循吏如河南守吴公蜀守文公之属皆谨身率先居以亷平不至于严而民从化孝武之世外攘四夷内用法度民用雕敝奸宄不禁时少能以化治称者惟江都相董仲舒内史公孙儿寛居官可纪三人皆儒者通于世务明习文法以经术润饰吏事天子器之仲舒数谢病去寛至三公孝武幼冲霍光秉政承奢侈师旅之后海内虚耗光因循守职无所改作至于始元元凤之间匈奴乡化百姓益富举贤良文学问民所疾苦于是罢酒而议盐铁矣及至孝宣繇侧陋而登至尊知民事之艰难自霍光之后始躬万几励精为治五日一聴事自丞相已下各奉职而进及拜刺史守相辄亲见问观其所繇退而考察所行以质其言有名实不相应必知其所以然常称曰庶民所以安其田里而忘叹息愁恨之心者政平讼理也与我共此者其惟良二千石乎以为太守吏民之本也数变易则下不安民知其将乆不可欺防乃服从其教化故二千石有治理效辄以玺书勉励増秩赐金或爵至关内侯公卿缺则选诸所表以次用之是故汉世良吏于是为盛称中兴焉若赵广汉韩延夀尹翁归严延年张敞之属皆称其位然任刑罚或抵罪诛王成黄霸朱邑龚遂郑召信臣等所居民富所去见思生有荣号死见奉祀此凛凛焉庶几徳逊君子之遗风矣以传攷之如文翁之兴学于蜀王成之有治声于胶东黄霸之在颍川务耕桑而独以寛和名朱邑之在桐乡有遗爱于民龚遂之治渤海捕盗劝民农桑召信臣之为民兴利通沟渎以灌溉此皆西汉之循吏也光武长于民间颇达情伪见稼穑艰难百姓病害至天下已定务用安静身衣大练色无重防耳不聴郑卫之音手不持珠玉之玩宫房无私爱左右无偏恩建武十三年异国有献名马者日行千里又进寳劒贾兼百金诏以马驾鼙劔赐骑士损上林池御之官废骋望弋猎之事其以手迹赐方国者皆一札十行细书成文节约之风行于上下数引公卿郎将列于禁坐广求民瘼观纳风謡故能内外匪懈百姓寛息自临宰邦邑者竞能其官若杜诗守南阳号为杜母任延锡光移变边俗斯其绩用之最章章者也然建武永平之间吏事刻深亟以謡言单辞转易守长故朱浮数上谏书箴切峻政钟离意等亦规讽殷勤以长者为言而不能得也所以中兴之美盖未尽焉自章和以后其有善绩者往往不絶如鲁恭吴祐刘寛及颍川四长【荀淑韩韶陈寔钟皓】并以仁信笃诚使人不欺王堂陈宠委任贤良而职事自理【王堂任陈蕃陈宠任王涣】斯皆可以感物而行化也边凤延笃先后为京兆尹时人以比前世赵张又王焕任峻之为洛阳令明发奸伏吏端行止虽导徳齐礼有所未充亦一时之良能也以史攷之卫飒守桂阳而修庠序之教任延教越骆之民以嫁娶之礼王景之修汴渠秦彭之守山阳以礼训人而不任刑罚王焕之令洛阳得寛猛之宜许荆守桂阳而使民知礼禁孟尝辨上虞孝妇之寃第五琦之守张掖嵗饥开仓而不待上报刘矩以礼逊化雍丘之民刘宠之令山隂特选一钱之受仇览谓鹰鹯之不如鸾凤童恢之令不其而有呪虎之异此皆东汉之循吏也唐兴择用州刺吏县令太宗尝曰朕思天下事丙夜不安枕永惟治人之本莫重刺史故録姓名于屏风卧兴对之得才否状辄疏之下方以拟废置又诏内外官五品以上举任县令者于是官得其人都督刺吏其职察州县间遣使者循行天下劾举不职始都督刺史皆天子临轩册受宗开元时复诏三省侍郎缺择尝任刺史者郎官缺择尝任县令者至宰相名臣莫不孜孜言长人不可轻授亟易是以授受之间虽不能皆善而所得十五与汉相埓以史攷之如韦仁夀【髙祖时】之治越巂人人安悦陈君賔【太宗】在邓加意劳徕而储仓充羡为政之善卓卓可称以至贾敦实【太宗】之政清静为常棣碑韦丹之【宪宗】教民耕织筑堤扞江【在江西】李惠登【明皇】之在隋州兴利除害暗与古合政自清净田畆辟户口増卢明洪宣之政【元和中】自简省张允济【贞观时】有路不拾遗之政薛大鼎开屯田浚无棣渠而有滂被之徳韦京骏【神龙中】有教导之政何易于自挽舟而不肯妨民其令益昌也不奉植茶之诏而下户赋役或以俸代输如此者班班可见此唐循吏之可见者也然序言循吏大抵称太宗明皇之治攷之于传太宗之吏见名者不盈十而明皇则无有焉盖新史循吏仅十五传旧史良吏四十余传若倪若水之政尚清净潘好礼之为政孜孜崔隠甫之人颂善政李清之称为良吏去职有遗爱皆开元吏治也今于旧史有攷而新史缺焉宋璟之在广易茅茨而使有栋宇之利广人于是有遗爱之颂则载于璟之传○初张九龄言于宗曰古者刺史入为三公郎官出宰百里欲治之本莫若重守令凡不厯都督刺史虽有髙第不得任侍郎不歴县令虽有善政不得任防郎给舍
　　前汉循吏称守不称令岂以其职为甚轻耶攷之班史可称纪者非一若赵广汉之在阳翟治行尤异焦延夀之令小黄三老上书愿留王尊为虢令转守槐里兼行美阳而以髙第见擢朱博为栎阳令徙云阳平陵三县亦以髙第获迁是以循良之治有足观者而史不载之循吏至于义纵之作县少温籍尹赏之三辅髙第特其严毅之所致而非善治之可称者乃备録于酷吏以时见其美何也文帝时郡县皆循吏所以无循吏之名借曰吴公治平为天下第一传无可纪之功班固止附于贾谊篇首而已至宣帝乃有循吏可称才说循吏必有酷吏区列于其间西汉之有循吏止为宣帝而作东汉之循吏范晔为明帝而作户口有最则王成刑狱有最则张敞盗贼有最则尹翁归租税有最则儿寛汉初治三辅多取厚朴寛恕之人考百官表髙惠文景之世皆无显显可称道者武帝初年石庆郑当时犹为之最汲黯为右内史引大体不拘文法不以微文杀无知之民儿寛为左内史卑体下士务得人心与民相假贷及负租课殿当免民输租税不絶课更以最及武帝以后颇以刑法整齐臣下始引用义纵咸宣之徒使为左右内史于是谓郡牧守相仿而奸宄始不胜而绣衣之使始出沉命之法始行宣帝选用能吏如赵广汉韩延夀尹翁归之徒相继守三辅向之浩穰之俗悉化为鬼魅矣宣帝初年王成在胶东时劳来不怠户口鼎盛自张敞以治胶东名不过尽力摧挫令民转相捕斩而已向时黄霸在河南处议常法而吏民爱敬自严延年以治河南名不过会论府上流血数里而已所谓良吏无显显可竒之功黄霸之在颍川召信臣杜诗之在南阳贾敦頥之于洛所谓劝农桑以养民者也文翁之于蜀卫飒之于桂阳卓茂之于宻所谓兴教化以厚民者也龚遂之于渤海郭伋之于渔阳虞诩之于朝歌所谓除盗贼以安民者也
　　荐举
　　舜命禹为司空而禹则逊之稷契臯陶命垂为共工而垂则逊于殳斨伯与益之逊于朱虎熊罴伯夷之逊于防龙与四岳之荐鲧此皆古之荐举也春秋时赵简子贡贤不避雠祁奚之两举其子不以私而害公汉初荐士无定法韩信则萧何荐之陈平则魏无知荐之贾谊则河南吴公荐之宰相荐士或起家至二千石甚者赵绾为御史大夫王臧为郎中令皆自田窦推毂之功武帝欲杀其权遂置加官出入内庭以荐导人物如司马相如朱买臣主父偃之徒皆侍中之所荐而丞相遂不得荐士公孙虽开东阁而亦不闻荐士也光武诏三公至州牧举茂才孝亷郡国守相未满嵗不得荐举则荐举渐有法矣三国周瑜之荐鲁肃吕之荐陆逊各惟其才而后举唐常何之荐马周一闻其名而即日促诏娄师徳之荐狄仁杰狄仁杰之荐张柬之张说之荐张九龄之为秘书裴度荐李徳裕之才堪宰相裴垍不以故人之求举而伤朝廷之至公徳宗疑诸司所举必亲故而陆贽拳拳言之且欲请防省长官各举所属此唐荐举之大畧也祖宗时于簿尉举幕职于幕职举京官皆亲阅班簿择举主而任之而举官初无常员也选人磨勘率一嵗仅数十人是荐举无定数也仁宗时尤以选人迁官为重陈琪用荐者十余人知其为厐籍之壻则抑之胡宗尧用荐者十余人知其为胡宿之子则抑之汉荐举之制河南守举贾谊益州守举王褒是郡守荐士也四府举辛汤五府举段会宗是公府荐士也暴胜之以直指荐隽不疑阎崇以执金吾荐龚胜何其荐士之寛也至于严延年举狱吏赃不入已犹坐贬秩何武举方正者槃辟失礼有司以为诡众虚伪左迁盖汉荐举之路广而同坐之法严也






　　羣书考索后集卷二十五
<子部,类书类,群书考索>
　　钦定四库全书
　　羣书考索后集卷二十六
　　宋　章如愚　编
　　士门
　　学制类
　　五帝有成均之学
　　周礼大司乐掌成均之法郑注引董仲舒曰成均五帝之学
　　有虞氏大学为上庠小学为下庠
　　大学篇曰古之欲明明徳于天下者先治其国欲治其国先齐其家欲齐其家先修其身欲修其身尊师敬长而大学之道着焉记曰君子如欲化民成俗其必由学乎玉不琢不成器人不学不知道是故古之王者建国君民教学为先魏文侯孝经传曰大学中学也庠言养也所以养儁徳也舜命防曰汝典乐以敎胄子胄子国子也
　　夏后氏大学为东序小学为西序
</div>
    <div class="pagination">
<a href="群书考索_page54.html">上一页</a><span>...</span><a href="群书考索_page50.html">50</a><a href="群书考索_page51.html">51</a><a href="群书考索_page52.html">52</a><a href="群书考索_page53.html">53</a><a href="群书考索_page54.html">54</a><span class="current-page">55</span><a href="群书考索_page56.html">56</a><a href="群书考索_page57.html">57</a><a href="群书考索_page58.html">58</a><a href="群书考索_page59.html">59</a><a href="群书考索_page60.html">60</a><span>...</span><a href="群书考索_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
