<!DOCTYPE html>
<html>
<head>
    <meta charset="UTF-8">
    <title>太平御览 - 第 253 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 253 页/共 737 页</h1>
    <div class="content">《家语》曰：楚共王出游，亡其乌嗥之弓。（鸟嗥，良弓名也。）左右请求之，王曰：“止也，楚人失弓，楚人得之，又何求焉。”孔子闻之曰：“惜乎其不大也。宜曰：人遗弓，人得之而已。何必楚也。”
又曰：弓调而後求劲焉。
《国语》曰：周宣王时，有童谣“弧，箕（音期。）服，实亡周国”。有夫妇鬻是器者，王执而戮之。乃奔褒，（贾逵注曰：箕，木名，服，矢筒。）得弃女子於野而养之，是为褒姒。卒以衰周。
又曰：更盈侍魏王，见一雁过，曰：“臣能遥弓而落雁。”乃弯弓向雁，雁即落。
又曰：鄢之战，郄至三逐王卒。王使工尹襄问之以弓。郄至甲胄而见客，免胄而听命。
《韩诗外传》曰：齐景公使人为弓。弓人之妻曰：“此弓者，泰山南乌号之柘、燕牛之角、荆麋之筋、河鱼之胶，四物者，天下之精材也。”
《战国策》曰：楚人有好以弱弓微缴加归雁之上者。顷襄王闻，召而问之。对曰：“见六双，王何以不圣人为弓，以勇士为缴，时张而射之？此六双者，可得而囊载也。”
《越绝书》曰：麻林山勾践欲伐吴。种麻为弓弦，使齐人守之。
《典略》曰：苏秦说韩宣王曰：“今韩地方九百里，带甲数十万，强弓劲弩皆射六百步之外。”
刘向《说苑》曰：齐攻鲁，子贡见哀公谓求救於吴。公曰：“奚先君宝之用？”子贡曰：“使吾宝而与我师，是不可恃也。”於是以杨麻筋之弓六往。
《江表传》曰：高句丽王遣使贡孙权角弓。
吴时《外国传》曰：扶南之先，女人为主，名柳叶。有模趺国人，字混慎，好事神，一心不懈，神感至意。夜梦人赐神弓一张，教载贾人舶入海。混慎晨入庙，於神树下得弓，便载大船入海。神回风令至扶南，柳叶欲劫取之，混慎举神弓而射焉。贯船通度，柳叶惧伏。混慎因至扶南。
《邺中记》曰：石虎女骑皆手持雌黄宛转角弓。
《遁甲开山图》曰：河东有独头山，多青檀，可以为良弓。
《括地图》曰：神弓在南山石泥渚中。
《三礼图》曰：彤弓天子所用，弓卿以下所用也。
崔豹《舆服注》曰：两汉京兆河南尹及执金吾同隶校尉，皆使人导引传呼，行者止，坐者起，四人持角弓，走者射之。有乘高窥者亦射之。晋魏设弓而不用焉。
《古史考》曰：乌号柘树枝长而乌集，将飞枝弹鸟，乌乃号呼。以柘为弓，因名曰乌号。
《风俗通》曰：乌号弓者，柘桑之枝。枝条畅茂，鸟登其上，垂下着地，乌适遍去，从後拔杀取以为弓，因名乌号耳。
又曰：白鹇，古弓名。（出边崖类聚。）
沈怀远《南越志》曰：宋昌县有棘竹，长十寻，俚人取以为弓。
又曰：沙麻竹人削以为弓，弓似弩，淮南所谓浮子弩也。
《南州异物志》曰：乌浒国有弧竹，皮厚寸馀，破以作弓，长四尺，名曰弧弓。
《广志》曰：缘沉，古弓名。
《博物志》曰：徐偃王既治其国，仁义著闻。欲舟行上国，乃通沟陈蔡之间。得朱弓矢，以已得天瑞，遂因名为号，自称徐偃王。
《列女传》曰：晋平公使工人为弓，三年乃成。射不穿一扎，公怒，将杀工。其妻，繁人之女也。见公曰：“妾之夫造此弓，亦劳矣。生太山之阿，一日三睹阴，三睹阳，傅以燕牛之角，缠以荆麋之筋，糊以河鱼之胶，此四者，天下选也，而不穿一孔，是君不能射也，而反欲杀妾之夫，不亦谬乎。妾闻射之道，左手如拒，右手如附枝，右手发之，左手不知，此射之道也。”公以其言为仪而穿七孔。弓工立得出，赐金三镒。（綦毋遽注曰：繁人，官名。孔，铠孔也。燕角善楚筋纫河胶粘也。）
《管公明别传》曰：信都令家中妇女尽惊更牙疾病，使公明为占之卦。成语曰：“君北室床西头当有两死男人，一鬼持矛，一鬼持弓箭。头在壁中，脚在壁外。持矛者主刺头，故头重痛，不得举；持弓箭者主射胸腹，故心中悬痛，不得饮食。昼则浮游，夜还病人，故惊恐。若徙其尸柩，便皆丁强。”於是令归室中，果得两楸棺，中有角弓及数箭，物已久远，木消烂。徙骸理之，合家皆愈。
《洞林》曰：曲阿令赵元瞻儿字虎舒，从吾学卜。自求著作卦，见吾有盛艾小陵龟，欲得之。不与，语之曰：“当作卦相为致此物，令自来。”复数日，果有一龟入厩。虎舒後见吾言：“偶有一物试可占之，若得，当再拜输一好角弓。”即便作卦，曰：“案卦之是为龟。”虎舒奉弓起，再拜。
《老子》曰：天之道其犹张弓乎，高者抑之，下者举之。
《列子》曰：纪昌学射於飞卫。飞卫曰：“尔先学不寅而後能。又使学视小如大。纪昌悬虱於牖，南面而望之。三年之後如轮，睹物皆丘山也。乃以燕角之弧，朔蓬之射之，贯虱之心而悬不绝。
《孟子》曰：不仁不智，无礼无义，人役也。人役而耻为役，犹弓人而耻为弓。
《孔丛子》曰：楚王张繁弱之弓，载忘归之矢，射蛟兕於□梦。
《胡非子》曰：一人曰：“吾弓良，无所用矢。”一人曰：“吾矢善，无所用弓。”羿闻之，曰：“非弓何以往矢，非矢何以中的。”令合弓矢而教之射。
《孙卿子》曰：繁弱、钜黍，古之良弓也。（《广雅》又云。）
又曰：天子雕弓，诸侯彤弓，大夫黑弓，礼也。
《鲁连子》曰：楚王成章华台酌诸侯酒。鲁君先至，楚王悦之，与大曲之弓。
《阙子》曰：宋景公谓弓人曰：“为弓亦迟矣。”对曰：“臣不得见公矣。”公曰：“何也？”“臣之精尽於弓矣。”献弓而归，三日而死。公张弓登虎圈之台，东面而射，矢逾西霜之山，集彭城之东，其馀力逸劲，饮羽於石梁。夫尽精於一弓而身为夭死，况治天下，奈何其独也。
《尸子》曰：鸿鹤在上，弓享（同矍）弩待之。若发若否，问二五弗知，非二五难计也。欲鸿之心乱也。
《抱朴子》曰：金弧玉弦，无激矢之能。
又曰：农夫得彤弓以驱鸟，南成得衮衣以负薪，犹世人得仙丹而不贵。
《淮南子》曰：射者乌号之弓，弯綦卫之箭。（杆，张也，弯，引也。綦，美箭所出地名也。卫，羽也。乌号、柘桑，其材坚劲，乌寺其上，及飞至枝，必挠下劲而复起扌巢乌随之，乌不敢飞，号呼其上，伐其材以为弓，因曰乌号之弓也。一说黄帝铸鼎锺於湖，得遒而仙，乘龙上天，其臣援弓射龙，欲下黄帝，不能也。乌，于也。号，呼也。於是抱弓而号也。自以名其弓为乌号之弓也。）重之羿逢蒙子之巧以要飞鸟，犹不能与罗者竞多，（羿，古诸侯有穷之君也。逢蒙，羿弟子。皆攻射而百发百中，故曰之巧。要，取竞逐也。）何则？以所持之小也。
又曰：淇卫路（路，箭竹也。出于淇地。卫，箭羽也。）饰以银，虽有薄缟，然独犹不能穿也。若假之筋角之力，弓弩之势，则贯兕甲而经於革矣。
又曰：典张，弓名也。一名彷徨弓。
又曰：宛转弓，今之弭弓是也。
《吕氏春秋》曰：齐宣王好射，说人之谓已能用强弓也。其尝所用弓不过三石，以示左右，左右皆试引之，中间而止，（至于一半而止。）皆曰：“此不下九石，非王孰能用是。”宣王所用不过三石，而终身自以为用九石，岂不悲哉。非直士其孰能不阿主。故乱国之主，患存乎用三石为九石。
又曰：万人操弓共射一招，招无不中。（招，谓的也。）
杜夷《函求》曰：弓折由射者之数，剑缺因用之者多。
《新序》曰：楚熊渠子夜行，见寝石，阙弓射之，灭矢饮羽。下视知石也。却复射之，矢摧无迹。
谯子《法训》曰：善耕者足以谨地，待时而动；善射者调弓定准，见可而发。君子善养，其人足用。
韩杨《天子要集》曰：弧者，天弓备盗贼。
《楚辞》曰：带长剑兮挟秦弓。（言死带剑、弓，示不舍武也。）
刘邵《赵郡赋》曰：其器用则六弓四弩，绿沉、黄间、堂溪、鱼肠、丁令、角端。
陈琳《武军赋》曰：弓则乌号、越棘、繁弱、角端，象弭绣质，哲付文身。
唐太宗《咏弓诗》曰：上弦明月半，激箭流星远。落雁带书惊，啼猿映枝转。
後梁宣帝《咏弓诗》曰：虞人招不进，繁氏久弥工。已悲轩主迹，复挹楚王风。
杨师道《奉和咏弓诗》曰：霜重麟胶劲，风高月影圆。乌飞随帝辇，雁落逐鸣弦。
齐王融《谢武陵王赐弓启》曰：殿下ゼ藻蕙楼，畅艺兰苑，敷积玉於风筵，叠连珠於月的。兔园掩秀，邺水惭奇。融揖让未工，滥陪升饮之赏；操弧反正，谬奉招贤之赐。文韬镂景，逸稍□，玩溢百龄，佩流千载。
晋嵇合《木弓铭》曰：乌号之朴，丰条足理。弦弧走栝，截飞骇止。射隼高墙，出必有拟，既用御武，亦以招士。
李尤《良弓铭》曰：弓矢之作，爰自曩时。乡射载礼，招命在诗。妙称颜高，巧发由基。不争之美，亦以办仪。
卷三百四十八　兵部七十九
弩
《释名》曰：弩，怒也。有势怒也。其柄曰臂，似人臂也。钩弦者曰牙，似齿牙也。牙外曰郭，为牙之规郭也。下曰县刀，其形然也。合名之曰机，言如机之巧也，亦言如门户枢机开阖有节也。
《说文》曰：洛阳名弩曰。（许缘切。）彀，弩也。广，满弓也。（广，音霍。）
《古史考》曰：黄帝作弩。
《广雅》曰：钜黍弓，子弩。
《太公兵法》曰：弩之神名远望。
《尚书》曰：若虞机张往省括于度，则释。
《尚书帝命验》曰：王弩发，惊天下。（秦有往矢西流，往矢即弩星也。兵精主天下，见之而惊。西流，秦灭也。）贱类出，高将下。（贱类谓秦始皇也。吕不韦之妻孕身而秦襄王纳之，生始皇。高，谓丞相赵高也。始皇出，赵高下，言天生之也。贱或为贼。）
《史记》曰：庞涓追孙膑，（音鬓。）膑量其行，暮当至马陵。马陵道狭而旁多阻险，可伏兵，乃大斫树白而书：“庞涓死此下。”於是，令齐军善射者万弩夹道而伏，期日暮见火举而俱发。庞涓夜至斫木下，见白书，乃钻火烛之。读书未毕，齐军万弩俱发，魏军大乱。庞涓自知智穷兵败，乃自刭曰：“遂成竖子之名。”
又曰：高祖厄於冒顿平城。天下歌曰：“平城之下亦诚苦，七日不食，不能彀弩。”（彀，张也，音遘。）
又曰：始皇葬骊山，令匠作机弩矢。有所穿近，辄射之。
又曰：苏秦说韩王曰：“子、距黍射六百步之外。（许慎曰：南方子蛮之弩皆善射。）
又曰：苏代遗穰侯书曰：“以天下攻齐，如以千钧之弩决溃痈也。”
又曰：汉王临广武，数项羽十罪。项羽大怒，令伏弩射，中汉王。汉王伤胸，乃扪足曰：“虏中吾指。”
《汉书》曰：《李广传》曰：“广为匈奴所击，广身自以大黄射其裨将。”（服虔曰：大黄，肩弩也。）
又曰：申屠嘉，梁人也。以材官蹶张，（如淳曰：材官皆多能脚踏强弩张之，故曰蹶张。律有蹶张生。）从高帝击项籍。
又曰：李陵至浚稽与单于相值，骑二万围陵。陵军居两山间，以大车为营。陵引士出营外为阵，前行持戟盾，後行持弓弩。虏见汉军少，直前就营。陵搏战攻之，千弩俱发，应弦而倒。
又曰：司马相如为中郎，建节邛笮。至蜀，太守以下郊迎，县令负弩矢先驱，蜀人荣之。
又曰：霍去病为骠骑将军，过河东，河东太守郊迎，负弩先驱。
《续汉书》曰：虞诩为武都太守。虏来攻城，诩出战，使强弩射之，三发而三中，虏众溃。（谢承《後汉书》云：羌攻城也。）
《东观汉记》曰：耿恭在疏勒城，救兵不至。恭食尽穷困，士乃煮铠弩食其筋革。恭与士推诚同死生，故无贰心。
《後汉书》曰：宋则子年十岁，与苍头共弩射。苍头弦断，矢激误中之，即死。奴叩头就诛，则察而恕之。颍川荀爽深以为美，时人亦服焉。
又曰：中平中，黄巾贼起，郡县皆弃城而走。陈愍王宠有强弩数千张，出军都亭。（置军营於国之都亭也。）国人素闻王善射。不敢反叛，故陈独得完，百姓归之者众十馀万人。
又曰：陈愍王宠善弩射，十发十中，中皆同处。
华峤《後汉书》曰：陈愍王宠射，善弩。其秘法以天覆地载，参连为奇，又有三微三小，三微为经，三小为纬，经纬相将，万胜之方，然要在机牙。其射至十发十中。
《魏氏春秋》曰：诸葛亮损益连弩，谓之元戎。以铁为矢，矢长八寸。一弩十矢俱发。
《吴志》曰：甘宁字兴霸。巴郡临江人也。（《吴书》曰：宁本南阳人也。）招合轻薄少年，为之渠帅。群聚相随，挟持弓弩，负毛（音饵。）带铃。民闻铃声，即知是宁也。
《吴录》曰：松梁山山石开处，容数十丈高竹。弩不及其上。在沣州。
《晋书》曰：《嵇绍传》云：“齐王□被诛。初，兵交，绍奔散赴宫。有持弩在东ト下者，将射之。遇有殿中将兵萧隆见绍姿容长者，疑非凡人，趣前拔箭，於此得免。
又曰：刘聪将赵染冤杀其长史鲁徽。染寇北地，梦鲁徽大怒，引弓射之，染惊悸而寤。旦攻城将，中弩而死。
又曰：孟为吴人所获，将徙之临海。等志北归，虑东徙转远。以吴人爱蜀侧竹弩，言能作之。皓留付作部。后逃至京都。
又曰：崔洪荐郄诜自代。诜後驳奏。洪曰：“我举郄诜而反奏我，是挽弩自射。”
《晋阳秋》曰：初，高祖勒兵阙下，经曹爽门。爽帐下督严世引弩将射高祖，孙谦止之曰：“未可知。”三注三止。高祖车乃过。（《世说》又载。）
又曰：马隆讨凉州虏。隆募限腰引弩四十六钧、弓限四钧以上。隆捶扌剽悬弓弩，扌剽侧阅试，自旦至中，得三千五百人。
《唐书》曰：李希烈既陷汴州，乘胜东侵，连陷陈留、雍丘，顿军宁陵，期下宋州，会食浙西。节度韩命王栖曜将强弩数千，夜入宁陵，希烈不之知。晨朝弩矢及希烈坐帐，希烈惊曰：“此江淮弩士，今入矣。”遂不敢东，希烈夜败。
《晋诸公赞》曰：都官从事程伟案状羊（音酉。）所犯狼籍，即遣家人持铜弩牙首入重法。时人皆谓有权智，世祖诏迁官。
《英雄记》曰：王匡字公节，太山人，以任侠闻。辟大将军何进府使。匡於徐州发强弩五百，西诣京师。会进败，匡还乡。
又曰：袁绍击公孙瓒，先令麴义领精兵八百，强弩千张以为前登。
又曰：袁尚使审配守邺城，曹操进军攻邺，生获配。谓曰：“吾近行围，弩何多也？”配曰：“犹恨其少。”
《日南传》曰：南越王尉佗攻安阳。安阳王有神人Э（音高。）通为安阳王治神弩一张，一发万人死，三发杀三万人。佗退，遣太子始降安阳。安阳不知通神人，遇无道理，通去。始有姿容端美，安阳王女眉珠悦其貌而通之。始与珠入库盗锯截神弩，亡归报佗。佗出其非意。安阳王弩折兵挫，浮海奔窜。
</div>
    <div class="pagination">
<a href="太平御览_page252.html">上一页</a><span>...</span><a href="太平御览_page248.html">248</a><a href="太平御览_page249.html">249</a><a href="太平御览_page250.html">250</a><a href="太平御览_page251.html">251</a><a href="太平御览_page252.html">252</a><span class="current-page">253</span><a href="太平御览_page254.html">254</a><a href="太平御览_page255.html">255</a><a href="太平御览_page256.html">256</a><a href="太平御览_page257.html">257</a><a href="太平御览_page258.html">258</a><span>...</span><a href="太平御览_page254.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
