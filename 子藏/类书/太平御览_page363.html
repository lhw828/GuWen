<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 363 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 363 页/共 737 页
  </h1>
  <div class="content">
   又曰：明僧绍字承烈，平原鬲人也。隐长广郡劳山，诏征为正员外郎，称疾不就。其後与崔思祖书曰：“不食周粟而食周薇，古犹发议，在今宁得息谈耶？”僧绍弟庆符为青州刺史，罢任，僧绍随归住江乘摄山。太祖谓庆符曰：“卿兄高尚其事，亦尧之外臣，朕虽不相接，有时通梦。”乃遗僧竹根如意。
《南史》曰：郭希林，武昌人也。曾祖翻，晋世高尚不仕。希林少守家业，征召一无所就。卒，子蒙亦隐居不仕。
又曰：辛普明字文达，少就关康之受业，至性过人。居贫，与兄共处一帐。兄亡，仍帐施灵，蚊甚多，通夕不得寝，而终不道侵螫。侨居会稽，会稽士子高其行，当葬兄，皆送金为赠。後至者不复肯受，人问其故，答曰：“本以兄墓不周，故不逆亲友之意。今实以足，岂可利亡者馀赠耶？”
又曰：杜京产字景齐，吴郡钱塘人也。父道鞠州从事，善弹棋。京产少恬静，闲意荣宦，颇涉文义，专修黄老。会稽孔ダ清刚有峻节，一见而为交。郡命主簿，州辟从事，皆称疾去。与同郡顾欢同契，始宁东山，开舍受学。齐建元中，武陵王晔为会稽，齐高帝遣儒士刘入东为晔讲，故往与之游，曰：“杜生，当今之台尚也。”永明十年，孔、陆澄、沈约表荐京产，征为奉朝请，不至，於会稽聚徒教授。建武初，征员外散骑侍郎。京产曰：“庄生持钓，岂为白璧所回？”辞疾不就。
又曰：孔道徽，会稽山阴人。守志业不仕，与杜京产友善。道徽父，至行通神，隐於四明山，尝见谷中有数百斛钱，视之如瓦石。太守王僧虔与张绪书曰：“孔，敬康曾孙也，行动幽祗，德标松桂，引为主簿，遂不可屈，此古之遗德也。”道徽少厉高行，能世其家风，隐居南山，终身不窥都邑。豫章王嶷为扬州，辟西曹书佐，不至，乡里宗慕之。
又曰：臧荣绪，京莞莒人也。少孤，躬自灌园，以供祭祀。母丧，扫洒堂宇，置筵席，朔望辄拜荐焉。甘珍未尝先食。纯笃好学，括东西晋为一书纪、录、志、传一百一十卷，隐居京口教授。齐高帝为扬州刺史，征荣绪为主簿，不到。建元中，司徒褚彦回启高帝，称述其美，以置秘阁。荣绪谓人曰：“昔吕尚奉丹书，武王致斋降位，李、释教诫，并有礼敬之仪。”因甄明至道，乃著《拜五经序论》，常以宣尼庚子日生，其日陈五经拜之，自号披褐先生。又以饮酒乱德，言常为诫。永明六年卒。初，荣绪与关康之俱隐在京口，时号为二隐。
又曰：吴苞字天盖，濮阳鄄城人也。儒学，善《三礼》及《老》、《庄》。宋泰始中，过江聚徒教学。冠黄葛巾，蔬食二十馀年。与刘俱於褚彦回宅讲授。齐隆昌元年，征为太学博士，不就。始安王遥光及江、徐孝嗣共为立馆於锺山下教授，朝士多到门焉。当时称其儒者，自刘以後，聚徒讲授，惟苞一人而已。以寿终。
又曰：楼惠明字智远，立性贞固，有道术。居金华山，旧多毒害，自惠明居之，无复辛螫之苦。藏名匿迹，人莫之知。宋明帝召，不至；齐高帝征，又不至。文惠太子在宫，苦延方至，仍又辞归。俄自金华轻棹西下，及就路回之丰安。旬日，闻袄贼起，惟丰安独全。时人以为有先觉，齐武帝敕为立馆。
又曰：渔父者，不知姓名，亦不知何许人也。太康孙缅为寻阳太守，落日逍遥渚际，见一轻舟，凌波隐显。俄而渔父至，神韵萧洒，垂纶长啸。缅甚异之，乃问：“有鱼卖乎？”渔父笑而答曰：“其钓非钓，宁卖鱼者耶？”缅益怪焉，遂褰裳涉水，谓曰：“窃观先生有道者也，终朝鼓，良亦劳止。吾闻黄金白璧，重利也；驷马高盖，荣劳也。方今王道文明，守在海外，隐鳞之士，靡然向风。子胡不赞缉熙之美，何晦其用若是也。”渔父曰：“仆山海狂人，不达世务，未辩贵贱，无论荣贵。”乃歌曰：“竹竿{翟}々，河水悠悠；相忘为乐，贪饵吞钩；非夷非惠，聊以忘忧。”於是悠然鼓棹而去。
又曰：顾欢字景怡，吴兴盐官人也。家世寒贱，父祖并为农夫。欢独好学，年六七岁，知推六甲。家贫，父使田中驱雀，欢作《黄雀赋》而归。雀食稻过半，父怒，欲挞之，见赋乃止。乡中有学舍，欢贫，无以受业，於舍壁後倚听，无遗忘者。夕则燃松节读书，或燃糠自照。及长，笃志不倦。闻吴兴东迁，邵玄之能传五经文句，假为书师，从之受业。同郡顾凯之临县，见而异之，遣诸子与游。从豫章雷次宗谘玄儒诸义。母亡，水浆不入口，庐於墓次，遂隐不仕。於剡天台山开馆，聚徒受业者常近百人。欢早孤，读诗至“哀哀父母，生我劬劳”，辄执书恸哭。由是受学者废《蓼莪》篇，不复讲焉。
又曰：蔡荟字休明，陈留人。清玩不与俗人交。李谓江学攵曰：“古人称安贫清白曰夷，涅而不缁曰白。至如蔡休明者，可不谓之夷白乎？”
又曰：徐伯珍字文楚，东阳太末人也。少孤贫，学书无纸，常以竹箭、若叶、甘蕉及地上学书。山水暴出，漂溺宅舍，村邻皆奔走，伯珍累床而坐，诵书不辍。叔父之与颜延之友善，还蒙山，立精舍讲授。伯珍往从学，积十年，究寻经史，游学者多依之。太守琅琊王昙生、吴郡张淹并加礼，辟伯珍，应召便退。如此者凡十二焉。好释氏老庄，兼明道术。岁尝旱，伯珍筮之，如期而雨。举动有礼，过曲木之下，趋而避之。早丧妻，晚不复重娶，自比曾参。宅南九里有山，伯珍移居之。阶户之间，木生皆连理；门前梓树，一年便合抱；白雀一双，栖其户牖，论者以为隐德之感也。
又曰：沈麟士字□祯，吴兴武康人也。父虔之，宋乐安令。麟士幼而俊敏，年七岁，听叔父岳言玄，宾散，言无所遗失。岳抚其肩曰：“若斯文不绝，其在尔乎？”及长，博通经史，有高尚之志。亲亡，居丧尽礼，服阕忌日，辄涕泣弥旬。居贫，织帘诵书，口手不息，乡里号为织帘先生。尝行路，邻人认其所着屐。麟士曰：“是卿屐耶？”即跣而返。邻人得屐，送前者还之。麟士笑而受之。宋文帝令何尚之抄撰五经，访举学士，县以麟士应选。不得已，至都，尚之深相接。及去，尚之谓子偃曰：“山薮固多奇士。沈麟士，黄叔度之流也。汝师之。”麟士常苦无书，因游都下，历观四部毕，乃叹曰：“古人亦何人哉！”少时，称疾归乡，不与人物通。或劝之仕，答曰：“鱼悬兽槛，天下一契；圣人玄悟，所以每履吉先。吾诚未能景行坐忘，何为不希企日损？”乃作《玄散赋》以绝世。隐居吴差山讲经，从学之士数百人，各营屋宇，依止其侧。时为之语曰：“吴差山中有贤士，开门教授居成市。”
又曰：诸葛璩罪褡玟，琅琊人也。世居京口。璩幼事征士关康之，博涉经史。复师征士臧荣绪。荣绪著《晋书》，称璩有发レ之功，方之壶遂。齐建武初，江祀荐璩于明帝，言璩安贫守道，悦礼敦诗，如其简退，可扬清厉俗，请辟为议曹从事。帝许之。璩辞不赴。陈郡谢为东海太守，下教扬其风概，饷百斛。梁天监中举秀才，不就。璩性勤于诲诱，後生就学者日至。居宅狭陋，无以容之，太守张友为起讲舍。璩处身清正，妻子不见喜愠之色，旦夕孜孜，讲诵不辍，时人益以此宗之。
又曰：刘惠斐字宣文，彭城人也。少博学，能属文，起家梁安成王法曹行参军。尝还都，途经寻阳，游于匡山，遇处士张孝秀，相得甚欢，遂有终焉之志。因不仕，居东林寺。又於山北构园一所，号曰：“离垢园”。时人因谓离垢先生，远近钦慕之。简文遗以机杖。论者云：自远法师殁後，将二百年，始有张、刘之盛矣。
又曰：范元琰字伯。居父忧时，哀慕尽礼，亲党异之。及长好学，博通经史，兼精佛义。祖母患瘫，常自含吮。与人言，常恐伤物。居家不出城市，虽独居如对宾客，见者莫不改容惮之。家贫，惟以园蔬为业。尝出行，见人盗其菘，元琰遽退走。母问其故，具以实答。问盗者为谁，答曰：“向所退，畏其愧耻。今启其名，愿不泄也。”於是母子秘之。或有涉沟盗其笋者，元琰因伐林为桥以度之。自是盗者大惭，一乡无复草窃。齐建武初，征为曹虎平西参军，不至。於是始安王遥光为扬州，谓徐孝嗣曰：“曹虎参军，岂是礼贤之职？”欲以西曹书佐聘之。会遥光败，不果，时人以为恨。
《南史》曰：阮孝绪字士宗，尉氏人。父彦之诫曰：“宜思自勖，以庇尔躬。”答曰：“愿追赤松子於沧海，逐许由於穹谷耳。”自是屏居一室，非晨昏定省，未尝出户外。外兄王宴贵显，孝绪度必颠覆，闻其笳声至门，乃穿篱逃迸。及宴诛，竟获免。时中丞任欲往见之，不肯。乃叹曰：“其室虽迩，其人何远！”自是钦慕风誉者莫不敛衽，望尘而息也。
又曰：陶弘景字通明，丹阳人。生十岁，读葛洪《神仙传》曰：“仰青□，睹白日，不觉为远矣。”齐高祖作相，引为侍读。永明初，脱朝服挂神武门，上表辞禄，诏乃许之。居句容曲句山，自号华阳隐居。武帝即位，有吉凶征讨大事，皆使咨问，时人号为山中宰相。预知梁祚覆没，乃制诗曰：“夷甫任散诞，平叔坐论空，岂悟昭阳殿，遂作单于宫。”及侯景倾陷篡位，果在昭阳殿，皆如其言。大同初卒，年八十五。颜色不变，屋中有异香气，累日氤氲，谥贞白先生。有《肘后方》、《枕中术》及《本草》。
又曰：沈ダダ，吴兴人也。性有至介，常慕黄叔度、徐孺子之为人，每独处一室，罕见其面。从叔勃贵显当朝，每还，吴宾客迎送填咽，ダ送迎不出域。勃乃叹曰：“吾乃今知贵不如贱也。”
梁书曰：何点字子，庐江人也。点虽不出入城府，而遨游於外，不簪不带，驾柴车，蹑草履，恣心所适，致醉而归。士大夫多慕从之，时人谓之通隐。
《後周书》曰：韦字敬远，孝宽之兄也。志尚夷简，淡於荣利。太祖经略王业，仄席求贤，备礼辟之，终不能起，弥加敬重。世宗即位，礼遇逾厚，敕有司日给河东酒一斗，号曰逍遥公。年七十而卒。
《陈书》曰：马枢字要理，扶风人。初为梁邵陵王纶学士。纶举兵援台城，留书二万卷寄枢，枢肆意寻览将遍，乃喟然叹曰：“吾闻贵爵位者以巢由为桎梏，爱山林者以伊吕为管库。今乃稽诸史典，笃论其义，亦各从其所好。”乃隐於茆山，曰精洞。
卷五百六　逸民部六
逸民六
《隋书□隐逸传》曰：李士谦字子约，赵郡平棘人也。髫龀丧父，事母以孝。闻母曾呕吐，疑为中毒，因跪而尝之。伯父深所嗟尚，每称曰：“此儿，吾家之颜子也。”後丁母忧，居丧骨立。服阕，舍宅为伽蓝，脱身而出。诣学请业，精研不倦。遂博览群籍，兼善天文术数。隋有天下，毕志不仕。自以少孤，未尝饮酒食肉，口无杀害之言。至於亲宾来萃，辄陈樽俎，对之危坐，终日不倦。李氏宗党豪盛，每至春秋二社，必高会极欢，无不沉醉喧乱。尝集士谦所，盛馔盈前，而先为设黍，谓群从曰：“孔子称黍为五之长，荀卿亦云食先黍稷。古人所尚，容可违乎？”少长肃然，不敢弛惰。退而相谓曰：“既见君子，方觉吾徒之不德也。”士谦闻而自责曰：“何乃为人所疏，顿至於此！”家富於财，躬处节俭，每以赈施为务。开皇八年，终於家。
又曰：崔廓字士玄，博陵安平人也。少孤贫而母贱，由是不为邦族所齿。长为里佐，屡逢屈辱。於是感激，逃入山中。遂博览书籍，多所通涉，山东学者皆宗之。既还乡里，不应辟命，与赵郡李士谦为忘言之友，每相往来，时称崔李。及士谦死，廓哭之恸，为之作传，输之秘府。士谦妻卢氏寡居，每有家事，辄令人咨廓取定。廓尝著论，言刑名之理，其义甚精。大业中，终于家，时年八十。
又曰：徐则，东海剡人也。幼沉静，寡嗜欲。受业於周弘正，善三玄，精于论议。怀栖隐之操，杖策入缙□山。後学数百人，苦请教授，则谢而遣之。不娶妻，常服巾褐。陈太建时，应召来，憩于至真观，期月，又辞入天台山，因绝谷养性，所资惟松水而已。虽隆冬Ё寒，不服绵絮。初在缙□山，太极真人徐君降之曰：“汝年出八十，当为王者师，然後得道也。”晋王广镇扬州知其名，手书召之，遂诣扬州。其後夕中，命侍者取香火，如平常朝礼之仪，至五更而卒，支体柔弱如生。
又曰：张文诩，河东人也。父琚，开皇中为洹水令，以清正闻。有书数千卷，教训子侄，皆以明经自达。文诩博览文籍，特精三礼。高祖引致天下名儒硕学之士。文诩时游太学，学内翕然，咸共宗仰。其门生多诣文诩，请质疑滞。文诩辄博引证据，辨说无穷，惟其所择。右仆射苏威闻其名而召之，与语，大悦，劝令从官。文诩意不在仕，固辞焉。仁寿末，学废，文诩策杖而归，灌园为业，州郡频举，皆不应命。事母以孝闻。每以德化人，乡党颇移风俗。尝有人夜中窃刈其麦者，见而避之。盗因感悟，弃麦而谢。文诩慰谕之，自誓不言，固令持去。经数年，盗者向乡人说之，始为远近所悉。州县以其贫素，将加赈恤，辄辞不受。每闲居无事，从容长叹曰：“老冉冉而将至，恐修名之不立。”以如意击几，皆有处所，时人方之闵子骞、原宪焉。终於家，年四十。乡人为立碑颂，号曰张先生。
《唐书□隐逸传》曰：王绩字无功，绛州龙门人也。少与李播、吕才为莫逆之交。隋大业中，应孝悌廉洁，举授扬州六合县丞。非其所好，弃官还乡里。绩河渚中，先有田数顷。邻渚有隐士仲长子先，服食养性，绩重其真素，愿与相近。乃结庐河渚，以琴酒自乐。尝游北山，因为《北山赋》以见志。绩尝躬耕於东皋，故时人号东皋子。或经过酒肆，动经数日，往往题壁作诗，多为好事者咏讽。贞观十八年卒。临终自克死日，遗命薄葬，兼预自为墓志。
又曰：田游岩，京兆三原人也。初补太学生，後罢归，游於太白山。每遇林泉会意，辄留连不能去。其母及妻子并有方外之志，与游岩同游山水二十馀年。後入箕山，就许由庙东，筑室而居，自称许由东邻。调露中，高宗幸嵩山，遣中书侍郎薜元超就问其母，游岩山衣田冠，出拜。帝令左右扶止之，谓曰：“先生养道山中，比得佳否？”游岩曰：“臣泉石膏肓，烟霞痼疾。既逢圣代，幸得逍遥。”帝曰：“朕今得卿，何异汉获四皓乎？”因将游岩就行宫，授崇文馆学士，令与太子少傅刘仁轨谈论。帝後将营奉天宫于嵩山，游岩旧宅先居宫侧，特令不毁，仍亲书题额悬其门曰：“隐士田游岩宅。”
又曰：史德义，苏州昆山人也。咸亨初，隐居武丘山，以琴书自适。或骑牛带瓢，出入郊郭廛市，号为逸人。高宗闻其名，征赴洛阳，寻称疾东归，公卿已下皆赋诗饯别。德义亦以诗留赠，其文甚美。天授初，江南道宣劳使周兴表荐，则天征赴都，诏曰：“苏州隐士史德义，志尚虚玄，素履贞确，谦冲彰於里，孝友表於闺庭；固辞征辟，长往严陵之濑；多谢簪裾，高蹈愚公之谷。朕承天革命，建极开阶，寤寐星□，物色林壑，顺贞期而损薜带，应休运而解荷裳，粤自海隅，来游魏阙，行藏之理斯得，去就之节无违，风操可知，启沃攸伫，特宜优奖，委以谏曹，授谏议大夫。”後放归丘壑。
又曰：王友贞，怀州河内人也。弱冠时，母病笃，医言惟啖人肉乃差。友贞独念无可求治，乃割股肉以饴亲，母疾寻差。则天闻之，令就其家验问，特加旌表。友贞素好学，读九经皆百遍，训诲子弟，如严君焉。口不言人过，尤好释典，屏绝膻味，出言未曾负诺。时论以为真君子。中宗在春宫，召为司议郎，不就。神龙初，又拜太子中舍人，仍令所司以礼征赴。及至，固以疾辞。玄宗在东宫，又表请礼征之，以年老，竟辞不赴。年九十馀，开元四年卒。特下制赠银青光禄大夫。
又曰：卢鸿一字浩然，本范阳人，徙家洛阳。少有学业，颇善籀篆楷隶，隐於嵩山。开元初，遣币礼再征，不至。五年，下诏征之。至东都，谒见不拜。宰相遣人问其故，奏言：“臣闻老君言，礼者忠信之所薄，不足可依。山臣鸿一敢以忠信奉见。”上别召升内殿，赐之酒食，诏曰：“卢鸿一应辟而至，访之政道，有会淳风，爰举逸人，用劝天下。特宜授谏议大夫，放之还山。”
又曰：王希夷，徐州滕人也。孤贫好道。父母终，时为人牧羊，收佣以供葬。葬毕，隐於嵩山，师道士黄赜向四十年，尽能传其闭气道养之术。颐卒，更居兖州徂徕山中，与道士刘玄博为栖遁之友。好《易》及《老子》，尝饵松柏叶及杂花散。景龙中。年七十馀，气益壮。刺史卢齐卿就谒致礼，因访以字人之术。希夷曰：“孔子称：己所不欲，勿施於人。可以终身行之矣。”及玄宗东巡，敕州县以礼徵召。至驾前，年已九十六。上令中书令张说访以道义，宦官扶入宫中，与话，甚悦。诏授朝散大夫，守国子博士，听致仕还山。
又曰：卫大经者，笃学善《易》，口无二言。则天降诏征之，辞疾不赴。与魏州人夏侯乾童有旧，闻乾童母卒，徒步往吊之。乡人止之曰：“当夏溽暑，岂可涉千里？致书可也。”大经曰：“尺书安能尽意！”遂行至魏州。会乾童出行，大经造门设席，行吊礼，不讯其家人而还。开元初，毕构为刺史，谓解令孔慎言曰：“卫生德厚，宜有旌异。古人式干木之闾，礼贤故也。”慎言造门就谒。时大经已年老，辞疾不见。尝预筮死日，先凿墓，自为志文。如筮而终。
又曰：李元凯者，博学，善天文律历。然性恭慎，口未尝言人之过。乡人宋，年少时师事之。及作相，使人遗元凯束帛，将荐举之，皆拒而不答。景龙中，元行冲为州刺史，邀元凯至州，问以经义，因遗衣服。元凯辞曰：“微躯不宜服新丽，但恐不能胜其美，以速咎也。”行冲乃以泥涂污而与之，不获已而受。及还，乃以己之所蚕素丝五两，以酬行冲曰：“义不受无妄之财。”年八十馀终。
又曰：徐仁纪者，圣历中征拜左拾遗，三上书论得失，不纳，谓人曰：“三谏不听，可去矣。”遂移病归乡里。神龙初，宣慰使举仁纪之行可以激俗，又征拜左补阙，三上书，又不省，乃诣执政，求出，授灵昌令。妻子不之官，廨舍惟衣履及书疏而已，馀无所蓄。
又曰：孙处玄，长安中征为左拾遗，颇善属文，常恨天下无书以广所闻。神龙初，桓彦范等用事，处玄遗彦范书，论时事得失。彦范竟不用其言。乃去官还乡里，以病卒。
又曰：白履忠，陈留浚仪人也。博涉文史，尝隐居于古大梁城，时人号为梁丘子。景□中，征拜校书郎，寻弃官而归。开元十年，刑部尚书王志表荐履忠隐居读书，贞苦守操，有古人之风，堪代褚无量、马怀素入阁侍读。乃征赴京师。及至，辞以老病，不任职事。诏授朝散大夫，停留数月而归。履忠乡人左庶子吴竞谓履忠曰：“吾子家室屡空，竟不沾斗米匹帛，虽得五品，何益於实也？”履忠欣然。寻以寿终。
又曰：崔觐，梁州城固人也。为儒不乐仕进，以耕稼为业。老而无子，乃以田宅家财分给奴婢，令各为生业。觐夫妻遂隐於城固南山，家事不问。约奴婢递过其舍，至则供给酒食而已。夫妇林泉相对，以啸咏自娱。山南节度使郑馀庆高其行，辟为节度参谋，累邀，方至府第。为吏无方略，若不达人事，馀庆以长者优容之。太和八年，左补阙王直方荐觐有高行，诏以起居郎征之，觐辞疾不起，卒於山。
皇甫士安《高士传》曰：王倪者，尧时贤人也，师被衣。啮缺又学於王倪，问道焉。啮缺曰：“子不知厉害，则至人固不知利乎？”王倪曰：“至人神矣。大泽焚而不能热，河汉冱而不能寒，疾雷破山，暴风振海而不能惊。若然者，乘□雨，骑日月，而游天地之外，死生无变于己，而况利害之间乎？”
又曰：“善卷者，古之贤人也。尧闻其得道之士，乃北面师之，而问道焉。及舜受终之後，又以天下让卷。卷曰：“昔唐氏之有天下，不教而民从之，不赏而民劝之。天下均平，百姓安静，民不知怒，不知喜。今子盛为衣裳之服，以观民目；调五音之声，以乱民耳，作皇韶之乐，以愚民心。耳目益荣，天下之乱从此始矣。吾虽为之，其何益乎！予立宇宙之中，冬衣皮毛，夏衣葛，春耕种形足以劳，秋收敛身足以休。日出而作，日入而息，逍遥於天地之间，而心意自得。何以天下为哉？”遂不受，去。入深山，莫知所终矣。
又曰：啮缺，尧时人。许由师事啮缺，尧又师由。问曰：“啮缺可以配天乎？”既而啮缺遇由，由曰：“子将何之？”曰：“将逃尧。”曰：“何谓也？”曰：“夫尧知贤人之利天下，而不知其贼天下。”遂逃不见。
又曰：“巢父，尧时隐人。年老，以树为巢而寝其上，故时人号曰巢父。尧之让许由也，由以告巢父。巢父曰：“汝何不隐汝形，藏汝光？若非吾友也。”击其膺而下之。由怅然不自得，乃过清冷之水洗其耳，拭其目，曰：“向者闻言，负吾矣。”遂去，终身不相见。
又曰：许由字武仲，隐乎沛泽之中。尧闻，乃致天下而让焉。由乃退而耕于中岳颍水之阳，箕山之下。（《史记》又载。）
又曰：壤父者，尧时人。年五十而击壤於道中。观者曰：“大哉，帝之德也！”壤父曰：“吾日出而作，日入而息，凿井而饮，耕田而食。帝何德於我哉？”
又曰：蒲衣者，舜时贤人也。年八岁而舜师之，遂让以天下。蒲衣不受而去，莫知所终。
又曰：老莱子者，楚公室乱，逃世，耕於蒙山之阳。蓬蒿为室，枝杖于床，饮水食菽，垦山播种。人或言於楚王，王於是驾至莱子之门。莱子方织畚，王曰：“守国之政，孤愿烦先生。”老莱子曰：“诺。”王去，其妻樵还，曰：“子许之乎？”老莱子曰：“然。”妻曰：“妾闻之，可食以酒肉者，可随而鞭棰；夫可拟以官禄者，可随而钺。妾不能为人所制者！”妻投其畚而去。老莱子亦随其妻，至于河南。以莱子为老子，人莫知其所终也。
又曰：颜回字子渊，贫而乐道，退居陋巷，曲肱而寝。孔子曰：“尔家贫，居卑，何不仕？”回曰：“回有郭外田六十亩，足以供饣粥；有郭内圃六十亩，足以供丝麻；鼓宫商之音，足以自乐；习所闻於夫子，足以自娱。回何仕焉？”
又曰：弦高者，郑人也。郑穆公时，高见郑为秦晋所逼，乃隐不仕，为商人。及晋文公之返国也，与秦穆公伐郑，围其都。郑人私与秦盟，而晋师退。秦又使大夫杞子等三人戍郑。居三年，晋文公卒。襄公初立，秦穆公方强，使百里、西乞、白乙率师袭郑，过周及滑，郑人不知。时高将市於周，遇之，谓其友蹇他曰：“师行数千里，又数经诸侯之地，其势必袭郑。凡袭国者，以无备也。示以知其情，必不敢进矣。”於是乃矫郑伯之命，以十二牛犒秦师，且使人告郑为备。杞子亡奔齐。孟明等返至ゾ，晋人要击，大破秦师。郑於是赖高而在。郑穆公以存国之赏赏高，而高辞曰：许而得赏，则郑国之信废矣；为国而无信，是败俗也。赏一人而败国俗，智者不为也。“遂以其属徙东夷，终身不返。
卷五百七　逸民部七
逸民七
皇甫士安《高士传》曰：荷蒉者，卫人也。避乱不仕，自匿姓名。孔子击磬于卫，乃荷蒉而过孔氏之门，曰：“有心哉，击磬乎？”既而曰：“乎莫已知，期已而已矣。深则厉，浅则揭。”孔子闻之，曰：“果哉，蔑之难矣！”
又曰：石门守者，鲁人也。亦避世不仕，自隐。又名为鲁守石门，主晨夜开闭之。子路从孔子入石门而宿，问之路曰：“奚自？”子路曰：“自孔氏。”遂讥孔子曰：“是知其不可而为之者与？”时人贤焉。
又曰：东郭顺子者，魏人也。道守真。田子方师事之，而为魏文侯师友。侍坐於文侯，数称溪工。文侯曰：“溪工子师耶？”子方曰：“非也，无择之里人也。称道数当，无择称之。”文侯曰：“然则子无师耶？”子方曰：“有。”文侯曰：“子师谁？”子方曰：“东郭顺子也。”文侯曰：“然则夫子何故未尝称之？”子方曰：“其为人也，直情而容物。物无道，则正容以悟之，使人意也消。无择何也以称之！”子方出，文侯曰：“远哉，全德之君子！始吾以圣智之言、仁义之行为至矣。吾闻子方之师，形解而不敢动，口钳而不知言语，所学真士梗耳。夫魏，真为居累矣。”
又曰：壶丘子林者，郑人也。道德甚优，列御寇师事之。
又曰：列御寇者，郑人也，隐居不仕。郑穆公时，子阳为相，专任刑。列御寇乃绝迹穷巷，面有饥色。或告子阳曰：“列御寇盖有道之士也，居君之国而穷，君无乃不好士乎？”子阳闻而悟，使官载粟数十乘以与之。御寇出见使，再拜而辞之。入见其妻，妻怃心而怒曰：“闻为有道者，妻子皆得乐。今子之妻子有饥色，君遗先生食，先生不受，岂非命也哉？”御寇笑曰：“君非自知而遗我也，以人之言而遗我。至於其罪我也，又必且以人之言。此吾所以不受也。”居一年，郑人杀子阳，其党皆死，御寇安然独全。终身不仕。著书八篇，言道家之意，号曰《列子》。
又曰：段干木者，晋人也。少贫目贱，心志不遂，乃怡清节，游西河，师事卜子夏。与田子方、李克、翟璜、吴起等居於魏，皆为将，惟干木守道不仕。魏文侯就造其门，段干木逾墙而避之。文侯尊以客礼，出过其庐而轼。其仆问曰：“干木布衣也，君轼其庐，不以甚乎？”文侯曰：“段干木不趋势利，隐处乎穷巷，声驰千里，敢不轼乎？”文侯以名过齐桓公者，盖能尊段干木、敬卜子夏、友田子方故也。
又曰：公仪潜，鲁人。与子思为友。穆公因子思而致命，欲以为相。子思曰：“公仪子逾所以不至也，君若饥渴待贤，纳用其谋，虽蔬食饮水，亦愿在下风。如以高官厚禄为钓饵，而无信用之心，公仪子智若鱼者可也。不尔，则不逾君之庭。且臣不佞，又不能为君操竿下钓，以伤守节之士。”潜竟终身不屈。
又曰：王斗，齐人也。道不仕，与颜蜀并时。曾造齐宣王门，欲见宣王。宣王使谒者延斗入，斗曰：“趋见王为好势，趋见斗为好士，於王何如？”谒者还报。王曰：“先生徐之，寡人请从。”王趋而迎之於门，曰：“寡人奉先君之宗庙社稷，愿闻先生直言正谏。”斗曰：“王之忧国爱民，不若王之爱尺之。”王曰：“何谓？”斗曰：“王使为冠，不使左右便辟，而使工者，何也？为能之也。今王治齐国，非左右便辟则无使也。臣故曰不如爱尺之也。”王乃谢曰：“寡人有罪於国家矣。”於是举士五人，任之以官。齐国大治，王斗之力也。
又曰：黔娄先生者，齐人也。修身清节，不求进诸侯。鲁恭公闻其贤，遣使致礼，赐粟三千锺，欲以为相。辞不受。齐王又礼之，以黄金百斤聘以为卿，又不就。著书四篇，言道家之务，号曰《黔娄子》。终身不屈，以寿终。
又曰：原宪居环堵之室，瓮牖桑枢，上漏下湿，衣无表，手足胼胝，三日不举火，十年不制衣，坐而弹琴。子贡相卫，结驷连骑，排藜藿，入穷闾，巷不容轩，来见宪。宪韦冠杖藜而出，应门，正冠则缨绝，敛衽则肘见，纳履则踵决。子贡曰：“嘻！先生何病也？”宪笑曰：“宪闻之，无财谓之贫，学道而不能行者谓之病。若宪，贫也，非病也。若夫仁义之慝，车马之饰，宪不忍为。”子贡逡巡，面有惭色，终身耻其言之过也。
又曰：曾参字子羽。鲁哀公致邑焉，参辞不受，曰：“吾闻受人者常畏人，与人者常骄人。纵君不我骄，我岂无畏乎？”
又曰：陈仲子，齐人。其兄戴为齐卿，食禄万锺。仲子以为不义，将妻子适楚，居於於陵，自谓於陵子。仲穷，不苟求不义之食。遭岁饥，乏粮三日，乃匍匐而食井上李实之虫者，三咽而食视。身自织屦，妻擘泸以易衣食。楚王闻其贤，欲以为相，遣持金百镒至於陵，聘仲子。仲子入谓妻曰：“楚王欲以我为相，今日为相，明日结驷连骑，食方丈於前，意可乎？”妻曰：“夫子左琴右书，乐在其中矣。结驷连骑，所安不过一肉，而怀楚国之忧，竟可乎？”於是谢使者。遂相与逃，而为人灌园。
又曰：披裘公者，吴人。延陵季子出游，见道中有遗金，顾而睹公曰：“取彼金。”公投镰，目，拂手而言曰：“何子处之高而视之卑？五月披裘而负薪，岂取金者哉！”季子大惊，既谢而问姓名。公曰：“子皮相之士，何足语姓名哉！”
又曰：江上丈人者，楚人也。楚平王以费无忌之谗杀伍奢，奢子员士将奔吴，至江上，欲渡无舟，而楚人购员甚急。自恐不脱，见丈人得渡，因解所佩剑以与丈人，曰：“此千金之剑也，愿献之。”丈人不受，曰：“楚国之法，得伍胥者，爵执，金千镒，吾尚不取，何用剑为？”不受而别，莫知其谁。员至吴为相，求丈人不能得，每食辄祭之，曰：“名可得闻而不可得见，其惟江上丈人乎？”
又曰：渔父者，楚人也。见楚乱，乃匿名隐钓於江滨。楚顷襄王时，屈原为三闾大夫，名显於诸侯。为上官靳尚所谮，王怒，迁之江滨，被行吟於泽畔。渔父见而问之曰：“子非三闾大夫欤？何故至於斯？”原曰：“举世混浊而我独清，众人皆醉而我独醒，是以见放。”渔父曰：“夫圣人不凝滞於万物，故能与世推移。举世混浊，何不随其流，扬其波，汩其泥？众人皆醉，何不其糟，ヱ其ㄤ？何故怀瑾握瑜，自令放焉？”乃歌曰：“沧浪之水清，可以濯吾缨；沧浪之水浊，可以濯吾足。”遂去，深自闭匿，人莫知焉。
又曰：河上丈人者，不知何国人也。明老子之术，自匿姓名，居河之湄，著《老子章句》，故世号曰河上丈人。当战国之末，诸侯交争，驰说之士咸以权势相倾，惟丈人隐身道，老而不亏，专业於安期先生，为道家之宗焉。
又曰：乐臣公者，宋人也。其先宋公族，其後别从赵赵其族乐毅显名於诸侯，而臣公独好黄老，恬静不仕。及赵为秦昭王灭，臣公东之齐，以《老子》显名，齐人尊之，号称贤师。赵人田叔等皆师事之。
又曰：盖公者，齐之胶西人也。明《老子》，师事乐臣公。楚汉之起，齐人争往于世主，惟盖公独遁居不仕。及汉定天下，曹参为齐相，延问诸儒数百人，何以治齐。人人各殊，参不知所从。盖公善黄老，乃使人厚币聘之。公为言治道贵清净则民定，遂推此为类，为参言之。参悦，乃避正堂舍之，师事焉。齐果大治。及参入相汉，导盖公之道，故天下歌之。盖公虽为参师，然未尝仕，以终寿。
又曰：四皓者，皆河内轵人也。或在汲。一曰东园公，二曰角里先生，三曰绮里季，四曰夏黄公。皆道洁已，非义不动。秦始皇时，见秦政虐，乃退入蓝田山而作歌曰：“莫莫高山，深谷逶迤；晔晔紫芝，可以疗饥；唐虞世远，吾将何归？驷马高盖，其忧甚大。富贵之畏人，不如贫贱之肆志。”乃共入商洛，隐地肺山，以待天下定。及秦败，汉高闻之，征之不至。深自匿终南山，不能屈也。
又曰：黄石公者，下邳人也。遭秦乱，自隐姓名，时人莫能知者。初，张良易姓为张，自匿下邳，步游沂水圯上，与黄石公相遇，衣褐衣而老，坠履圯下，顾谓良曰：“孺子取履！”良素不知，乍愕然，欲殴之。为其老也，强忍下取履，因跪进焉。公笑以足受而去。良殊惊。公行里许，还，谓良曰：“孺子可教也。後五日平明，与我期此。”良愈怪之，复跪曰：“诺。”五日平旦，良往，公怒曰：“与老人期，何後也？後五日早会！”良鸡鸣往，公又先在，怒曰：“何後？复五日早会！”良夜半往，有顷，公亦至，喜曰：“当如是。”乃出一篇书与良，曰：“读是，则为王者师。後十二年，孺子见济北城山下黄石即我。”遂去不见。良旦视其书，乃是《太公兵法》。良异之，因讲习以说他人，莫能用。後与沛公遇於陈留，沛公用其言，辄有功。後十三年，从高祖过济北城山下，得黄石公，良乃宝祠之。及良死，与石并葬焉。
又曰：鲁二征士者，皆鲁人也。高祖定天下，即皇帝位，博士叔孙通白征鲁诸儒三十馀人，欲定汉仪礼。二士独不肯，骂通曰：“天下初定，死伤者未起，而欲起礼乐。礼乐所由起，百年之德而後可举。吾不忍为公所为也。公所为不合古，吾不行也。公往矣，无污我！”通不敢致而去。
又曰：安期先生者，琅琊人。受学河上丈人，卖药海边，老而不仕。时人谓之千岁公。秦始皇东游，请与语三夜，赐金璧，值数千万。出，置阜乡亭而去，赤玉舄为报，留书与始皇曰：“後数十年，求我於蓬莱山下。”及秦败，安期先生与其友蒯通同往见项羽。羽欲封之，卒不肯受。（见《列仙传》。）
又曰：东郭先生者，与其友梁石君俱修道，隐居不仕。曹参为齐相，尊礼士。范阳人蒯通为参客，入见参曰：“妇人有夫死三日嫁者，有幽居守寡不出门者，足下即欲求妇，何取？”参曰：“取不嫁者。”通曰：“然则求臣亦由是也。彼东郭先生、梁石君，齐之隽士也。今隐，未尝卑节下意以求仕，愿足下礼之。”遂致礼聘，二人终不仕。齐人美焉。
又曰：田何字子庄，齐人也。自孔子授《易》，世传至何。及秦焚学，以《易》为卜筮之书，独不焚。故何传之不绝。汉兴，何以齐诸田徙社，故号曰社田生。以《易》受弟子东武王仲、洛阳周王孙丁宽、齐服生、梁项生等，皆显当世。惠帝时，何年老家贫，守道不仕，帝亲幸其庐。以受业。终为《易》者宗。
又曰：王生者，汉文景时人也。善为黄老，退居不仕，与南阳张释之交。当时释之为公车令，太子与梁王共入朝，不下司马门。释之劾奏太子不敬。文帝善之，迁至廷尉，及文帝崩，太子代立为帝，是谓景帝。释之惧，称病欲去。用王生计，乃见上谢之，景帝不过也。王生平常与释之及公卿会庭中立，生袜解，顾谓释之，前跪而系之。既退，或让生曰：“独奈何辱张廷尉，使跪系袜乎？”生曰：“吾年老，老且贱矣。自度终无益张廷尉。廷尉方为天下名臣，吾岂敢耻廷尉使系袜乎？欲重之。”诸公闻之，皆贤王生而重张廷尉。
卷五百八　逸民部八
逸民八
皇甫士安《高士传》曰：挚峻字伯陵，京兆长安人。少治清节，与太史令司马迁交好。峻独退修修德，隐於开山。迁既亲贵，乃以书劝峻进曰：“迁闻君子所贵乎道者三：太上立德，其次立言，其次立功。伏惟伯陵材能绝人，高尚其志，以善厥身，冰清玉洁，不以细行累其名。固己贵矣，然未尽太上之所由也。愿先生少致意焉。”峻报书曰：“峻闻古之君子，料能而行，度德而处。故悔吝去於身，利不可以虚受，名不可以苟得。汉兴以来，帝王之道於斯始显，能者见利，不肖者自屏，亦其时也。《周易》大君有命，小人勿用，徒欲偃仰从容，以送馀齿耳。”峻之守节不移如此。迁居太史官，为李陵游说，下腐刑，果以悔吝被辱。峻遂高尚不仕，卒於开。开人立祠号曰开君。
又曰：韩福者，涿人也。以行义修洁著名。昭帝时，将军霍光秉政，表显义士。郡国条奏行状，天子得福等五人行义最高，以德行征至京兆，病不得进。元凤元年，诏策曰：“朕悯劳福以官职之事，赐帛五十匹，遣归。其务修孝悌，以教乡里。”福归，终身不仕，卒於家。
又曰：安丘望之，京兆长陵人也。少治《老子经》。恬静不求进官，号曰安丘丈人。成帝闻，欲见之。望之辞不肯见。上以其道德深重，常宗师焉。望之不以见敬为高，愈自损退。为巫医於民间，著《老子章句》，故老氏有安丘之学。扶风耿况、王等皆师事之，从受《老子》。终身不仕，道家宗焉。
又曰：丘字季春，扶风人也。少有大材傲世，不能与俗人为群。郡召始见，曰：“明府欲臣耶？友耶？师耶？明府所以尊宠人者极於功曹，所以荣禄人者已於孝廉，一极一已，皆所不用也。”府君异之，遂不敢屈。（《三辅决录》曰：丘傲俗，自谓无伍。）
又曰：荀靖字叔慈。父淑有名绩。靖兄弟八人，号曰八龙。靖至孝，阖门悌睦，隐身修道。弟爽字慈明，亦有材学。汝南许章称二人皆玉也。慈明外朗，叔慈内润。太尉辟，不就。及终，颍阳令丘祯号靖曰玄行先生。颍川太守王怀亦谥曰昭定先生。
又曰：任棠字季卿。以《春秋》教授，隐身不仕。庞参为汉阳太守，就家候棠，以薤一本、水一盆置户屏前，自抱孙儿伏户下。参曰：“棠是欲谕太守也；水欲太守清也；拔一本薤，欲太守击强宗也；抱孙儿当户者，欲太守开门恤孤也。”终参去，不言。诏征不至。及卒，乡人图画其形，至今称任征君也。
又曰：张仲蔚，平陵人。与同郡魏景卿俱修道德，隐身不仕。明天官博物，善属诗赋，所处蓬蒿没人。闭门养性，不治荣名。时人莫识，惟刘龚知之。
又曰：高恢字伯远，少治《老子经》，恬虚不营世务。与梁鸿善，隐於华阴山。
又曰：姜肱字伯淮，彭城广戚人也。家世名族，肱兄弟三人皆孝行著。肱年最长，与二弟仲海、季江同被卧，甚相亲友。及长各娶，兄弟相爱不能相离。习学五经，兼明星纬，弟子自远方至者三千馀人，声重於时。凡一举孝廉，十辟公府，九举有道，至孝贤良，公车三征皆不就。仲季亦不应征辟。建宁三年，灵帝诏徵为犍为太守。肱得诏，乃告其友曰：“吾以为虚获实遂籍声价。盛明之世尚不委质，况今政在私门哉！”乃隐遁命，乘船浮海，使者迫之不及。再以玄聘，不就；即拜太中大夫，又逃不受诏。名振天下，年七十卒於家。
又曰：徐稚字孺子，豫章南昌人也。少以经行高於南州。桓帝时，汝南陈蕃为豫章太守，因荐稚於朝廷。由是三举孝廉贤良，皆不就；连辟公府，不诣，未尝答命。公薨，辄身自赴吊。太守黄琼亦尝辟稚，至琼薨，归葬江夏，稚既闻，即负笈徒行豫章三十馀里，到江，夏琼墓前，致酹而哭之。後公车三征。不就，以寿终。
又曰：夏馥字子治，陈留圉人也。少为诸生，质直不苟，动必依道。同县高俭及蔡氏凡二家豪富，郡人畏事之，惟馥闭门不与高、蔡通。桓帝即位。灾异数发，诏百司举直言之士各一人。太尉赵戒举馥，不诣，遂隐身。久之，灵帝即位，中常侍曹节等专朝，禁锢善士，谓之党人。馥虽不交官，然声名为节等所惮，遂与汝南范滂、山阳张俭等数百人并为节所诬，悉在党中。诏下郡县，各捕以为党魁，馥於是顿足而叹曰：“孽自己作，空良善，一人逃死，祸及百家，何以生为！”乃剪须变服，易形改姓，入相虑山中，为冶工客作，形貌毁悴。积佣三年，而无知者。後诏悉放，俭等皆出，馥独叹曰：“以为人所弃，不宜复齿乡里矣！”留赁作不归，家人求，不知所处。其後人有识其声者，以告同郡上党太守濮阳潜。潜使人以车迎馥，馥自匿不肯见。潜车三返，乃得馥。
又曰：申屠蟠字子龙，陈留外黄人也。少有名节，同县大女虽玉为父报仇，外黄令梁丑欲论杀玉。蟠时年十五，为书生，进谏曰：“玉之节义，足以感无耻之孙，激忍辱之子，不遭明时，尚当追旌庐表，况在清听而不加哀矜？”丑善其言，乃为谳减死论，人称之。及父母卒，蟠思慕，不饮酒食肉十馀年。遂隐居，学治《京氏易》、《严氏春秋》、《小戴礼》。三业先通，因博贯五经，兼明图纬，学无常师。始与济阴王子居同在太学，子居病困，以身托蟠。蟠即步负其丧，至济阴，遇司隶从事於河巩之间。从事义之，为符传护送蟠，蟠不肯，投传于地而去。事毕还学，前後凡一察，蒲车特征，皆不就。年七十四，以寿终。
又曰：郭泰字林宗，太原人也。少事父母，以孝闻。身长八尺馀，家贫，郡县欲以为吏，叹曰：“丈夫何能执鞭斗筲哉！”乃辞母，与同郡宗仲至京师，从屈伯彦学《春秋》，博洽无不通。又审於人物。由是名著於陈梁之间。步行遇雨，巾一角垫，众人慕之，皆折巾角。士争往从之，载策盈车。凡泰知之，於无名之中六十馀人，皆先言後验。以母丧归，徐稚来吊，以生刍一束顿泰庐前而去。泰曰：“南州高士徐孺子也。诗曰：‘生刍一束，其人如玉’，吾不堪此喻。”後辟司徒府有诏征，皆不就。
又曰：袁闳字夏甫，汝南人也。筑室於庭中，闭门不见客。旦於室中向母拜，虽子往不得见也。子亦向户拜而去。首不著巾，身无单衣，足著木履。母死，不列服位。公车再征，不诣。范滂美而称之曰：“隐不违亲，身不绝俗，可谓至贤也。”
又曰：牛牢字君直。世祖为布衣时，与牢游，夜讲讫，共言谶“刘秀当为天子”。世祖曰：“安知非我万一？各言尔志。”牢独默然。世祖问之，牢曰：“丈夫立义，不与帝友。”众大笑。及世祖即位，征牢，称疾不至。诏曰：“朕幼交牛君直，清高士也。”恒有疾，州郡之官者，当先到家致意焉。刺史郡守是以每辄奉诏，就家存问。牢恒被称疾，不答诏命。
又曰：成公者，成帝时自隐姓名。尝诵经，不交世利，时人号曰成公。成帝时出游，问之，成公不屈节。上曰：“朕能富贵人，能杀人，子何逆朕哉？”成公曰：“陛下能贵人，臣能不受陛下之官；陛下能富人，臣能不受陛下之禄；陛下能杀人，臣能不犯陛下之法。”上不能折，使郎二人就受政事十二篇。
又曰：彭城老父者，楚之隐人也。见汉室衰，乃自隐修道，不治名利，至年九十馀。王莽时，征故光禄大夫龚胜，欲为太子师友祭酒。耻事二姓。莽迫之，胜遂不食而死。莽使者及郡守以下会敛者数百人。先生痛胜以名致祸，乃独入哭胜，甚悲。既而曰：“嗟乎！薰以香自烧，膏以明自煎。龚先生夭天年，非吾徒也。”哭毕而起，出，众莫知其谁。
又曰：宋胜之字即子，南阳安众人也。少孤，年十五失父母，家於城聚中，孝慕甚笃，聚中化之，少长有礼。胜之每行，见老人担负，辄以身代之；猎得禽兽，尝分肉与有亲者。贫，依姊居数岁，乃至长安受《易》通明，以信义见称。从兄裒为东平内史，遣吏召之，胜之曰：“众人所乐者，非胜之愿也。”乃去游太原，从郇越牧羊，以琴书自娱。丞相孔光闻而就太原辟之，不至。元始三年，病卒於太原。
又曰：东海隐者，汉故司直王良友人。建武中，良以清节征用，历位至一年，复征还，见友不肯见而让之曰：“不有忠信奇谋而取大位，自知无德，曷为致此而复遽去？何往来屑屑不惮烦也？”遂距良，终不纳。论者高之。
又曰：韩顺字子良，天水成纪人也。以经行清白辟州宰，不就。王莽末，隐於南山。地黄四年，汉兵起於南阳，顺同县隗嚣等起兵，自称上将军。西州大震。惟顺修道山居，执操不回。嚣以道术深远，使人赍璧帛车辞厚礼聘顺，欲以为师。顺因使谢嚣曰：“礼有来学，义无往教，即欲相师，但入深山来。”嚣闻矍然，不敢强屈。其後嚣等诸姓皆灭，惟顺山栖安然，以贫洁自终焉。
又曰：挚恂字季直，伯陵之十二世孙也。明《礼》、《易》，遂治五经，博通百家之言。又善属文，词论清美。渭滨弟子、扶风马融、沛国桓ら等自远方至者十馀人。既通古今，而性温敏，不耻下问，故学者宗之。常慕其先人之高，遂隐於南山之阴。初，马融始从恂受业，恂爱其才，因以女妻之。融後果为大儒，文冠当世，以是服恂之知人。永和中，和帝博求名儒，公卿荐恂行侔曾、闵，学拟仲舒，文参长卿，才同贾谊，实瑚琏器也，宜在宗庙，为国真辅。由是公车征，不诣。大将军窦宪举贤良，不就。清名显於世，以寿终。三辅称焉。
  </div>
  <div class="pagination">
   <a href="太平御览_page362.html">
    上一页
   </a>
   <span>
    ...
   </span>
   <a href="太平御览_page358.html">
    358
   </a>
   <a href="太平御览_page359.html">
    359
   </a>
   <a href="太平御览_page360.html">
    360
   </a>
   <a href="太平御览_page361.html">
    361
   </a>
   <a href="太平御览_page362.html">
    362
   </a>
   <span class="current-page">
    363
   </span>
   <a href="太平御览_page364.html">
    364
   </a>
   <a href="太平御览_page365.html">
    365
   </a>
   <a href="太平御览_page366.html">
    366
   </a>
   <a href="太平御览_page367.html">
    367
   </a>
   <a href="太平御览_page368.html">
    368
   </a>
   <span>
    ...
   </span>
   <a href="太平御览_page364.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
