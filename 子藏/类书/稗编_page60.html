<!DOCTYPE html>
<html>
<head>
    <meta charset="UTF-8">
    <title>稗编 - 第 60 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稗编 - 第 60 页/共 67 页</h1>
    <div class="content">　　易称遯之时义大矣哉又曰不事王侯高尚其事是以尧称则天不屈颍阳之高武尽羙矣终全孤竹之洁自兹以降风流弥繁长往之轨未殊而感致之数匪一或隠居以求其志或廻避以全其道或静己以鎭其躁或去危以图其安或垢俗以动其概或疵物以激其情然观其甘心畎亩之中憔悴江海之上岂必亲鱼鸟乐林草哉亦云性分所至而已故蒙耻之賔屡黜不去其国蹈海之节千乗莫移其情适使矫易去就则不能相为矣彼虽硁硁有类沽名者然而蝉蜕嚣埃之中自致寰区之外异夫饰智巧以逐浮利者乎荀卿有言曰志意修则骄富贵道义重则轻王公也汉室中微王莽簒位士之蕴借义愤甚矣是时裂冠毁冕相携持而去之者盖不可胜数扬雄曰鸿飞防防弋者何慕焉言其违患之逺也光武侧席幽人求之若不及旌帛蒲车之所征贲相望于岩中矣若薛方逢萌聘而不肯至严光周党王覇至而不能屈羣方咸遂志士怀仁斯固所谓举逸民天下归心者乎肃宗亦礼郑均而徴高鳯以成其节自后帝徳稍衰邪嬖当朝处子耿介羞与卿相等列至乃抗愤而不顾多失其中行焉葢録其絶尘不反同夫作者列之此篇
　　论管幼安　　　　　　　　蘓　轼
　　曹操既得志士人靡然归之荀文若盛名犹为之经营谋虑一旦小异便为谋杀程昱郭嘉之流不足数也孔文举竒逸博闻志大而才踈每所论建輙中操意况肯为用然终亦不免桓温谓孟嘉曰人不可以无势我能驾驭卿夫温之才百倍于嘉所以云尔者自知其隂贼险狠不为髙人胜士所比数尔管幼安怀寳遯世就闲海表其视曹操父子眞穿窬斗筲而已终身不屈既不得而杀予以为贤于文若文举逺矣
　　徐孺子　　　　　　　　　曽　巩
　　汉自元兴以后政出宦者小人挟其威福相煽为恶中材顾望不知所为汉既失其操柄纪纲大坏然在位公卿大夫多豪杰特起之士相与发愤同心直道正言分别是非白黒不少屈其意至于不容而织罗钩党之狱起其执弥坚而其行弥厉志虽不就而忠有余故及其既没而汉亦以亡当是之时天下闻其风慕其义者人人感慨奋激至于解印绶弃家族骨肉相勉趋死而不避百余年间擅强大觊非望者相属皆逡廵而不敢发汉能以亡为存葢其力也孺子于时豫章太守陈蕃太尉黄琼辟皆不就举有道拜太原太守安车备礼召皆不至葢忘已以为人与独善于隐约其操虽殊其志于仁一也在位士大夫抗其节于乱世不以死生动其心异于怀防之臣逺矣然而不屑去者义在于济物故也孺子尝谓郭林宗大木将颠非一绳所维何为栖栖不遑宁处此其意亦非自足于丘壑遗世而不顾者也孔子称顔回用之则行舍之则藏惟我与尔有是夫孟子亦称孔子可以进则进可以止则止乃所愿则学孔子而易于君子小人消长进退择所宜处未尝不惟其时则见其不可而止此孺子之所以未能以此而易彼也
　　论项平甫信美楼记　　　　罗大经【玉露】
　　项平甫作信美楼记云王仲宣之言曰虽信美非吾土兮曽何足以少留自仲宣至今千有余年文士一词曰此思归之曲也曽未有考其文而论其心者葢仲宣汉贵公孙也少依王室世受国恩虽遯身南夏而系志西周彼以为抚清漳曲沮之流不若防浐泾渭之速清也览昭丘陶牧之胜不若终吴华之亟平也冀道路之一开忧日月之逾迈故戛然以是为不可久留葢士之出处不齐久矣充仲宣之赋当与子美岳阳楼五言太白凤凰台长句同帙而共编不当与张翰思吴之叹班超玉门之书马援浪泊西里之念杂然为一议状也平甫此论得仲宣之心矣仲宣不依曹黄二袁而依刘表意亦可见故仲宣之忠于汉陶渊明之忠于晋罗昭谏之忠于唐皆诗人文士之识大义有气节者楼乃仲方为荆南抚干时所建杨诚斋题诗云大资孙子大参孙磊块胷中万卷横楼上已推千古恨晚潮更作断肠声亦平甫之意
　　处士论　　　　　　　　　梁　书
　　易曰君子遯世无闷独立不惧孔子称长沮桀溺隐者也古之隐者或耻闻禅代髙让帝王以万乗为垢辱之死亡而无悔此则轻生重道希世间出隐之上者也或托仕监门寄臣柱下居易而以求其志处污而不愧其色此所谓大隐隐于朝市又其次也或躶軆佯狂盲瘖絶世弃礼乐以反道忍孝慈而不恤此全身逺害得大雅之道又其次也然同不失语黙之致有幽人贞吉矣与夫没身乱世争利干时者岂同年而语哉孟子曰今人之于爵禄得之若其生失之若其死淮南子曰人皆鍳于止水不鍳于流潦夫可以扬清激浊抑贪止竞其惟隐者乎自古帝王莫不崇尚其道虽唐尧不屈巢许周武不降夷齐以汉髙肆慢而长揖黄绮光武按法而折意严周自兹以来世有人矣有梁之盛继绍风猷斯乃道德可宗学艺可范故以备处士篇云
　　隋书隐逸传论　　　　　　魏　徴
　　自肇有书契绵歴百王虽时有盛衰未尝无隐逸之士故易称遯世无闷又曰不事王侯诗云皎皎白驹在彼空谷礼云儒有上不臣天子下不事王侯语曰举逸民天下之人归心焉虽出处殊途语黙异用各言其志皆君子之道也洪崖兆其始箕山扇其风七人作乎周年四皓光乎汉日魏晋以降其流逾广其大者则轻天下细万物其小者则安苦节甘贫贱或与世同尘随波澜以俱逝或违时矫俗望江湖而独往狎玩鱼鸟左右琴书拾遗粒而织落毛饮石泉而荫松栢放情宇宙之外自足怀抱之中然皆欣欣于独善鲜汲汲于兼济而受命哲王守文令主莫不束帛交驰蒲轮结辙奔走岩谷唯恐不逮者何哉以其道虽未志不可夺纵无舟檝之功终有坚贞之操足以立懦夫之志息贪竞之风与夫茍得之徒不可同年共日所谓无用以为用无为而无不为者也故叙其人列其行以备隠逸篇云
　　史臣曰古之所谓隐逸者非伏其身而不见也非闭其言而不出也非藏其智而不发也盖以恬淡为心不皦不昧安时处顺与物无私者也士谦等忘怀缨冕毕志丘园隠不违亲贞不絶俗不教而劝虚往实归爱之如父母怀之如亲戚非有自然之纯德其孰能至于斯乎然士谦闻誉不喜文诩见伤无愠徐则志在沉不可亲踈莫能贵贱皆抱璞之士矣崔廓感于屈辱遂以肥遯见称祖濬文籍之美足以克隆先搆父子虽动静殊方其于成名一也美哉
　　唐书隠逸传论　　　　　　宋　祁
　　古之隠者大抵有三概上焉者身藏而德不晦故自放草野而名往从之虽万乗之贵犹寻轨而委聘也其次挈治世具弗得伸或持峭行不可屈于俗虽有所应其于爵禄也泛然受悠然辞使人君常有所慕企怊然如不足其可贵也末焉者资槁薄乐山林内审其材终不可当世取舎故逃丘园而不返使人常髙其风而不敢加訾焉且世未甞无隠有之未尝不旌贲而先焉者以孔子所谓举逸民天下之人归焉唐兴贤人在位众多其遁戢不出者才班班可述然皆下概者也虽然各保其素非托黙于语足崖壑而志城阙也然放利之徒假隠自名以诡禄仕肩相摩于道至号终南嵩少为仕途防径髙尚之节丧焉故裒可喜慕者类于篇
　　五代史一行传论　　　　　欧阳脩
　　呜呼五代之乱极矣传所谓天地闭贤人隠之时欤当此之时臣弑其君子弑其父而缙绅之士安其禄而立其朝充然无复廉耻之色者皆是也吾以谓自古忠臣义士多出于乱世而恠当时可道者何少也岂可无其人哉虽曰干戈兴学校废而礼义衰风俗隳坏至于如此然自古天下未尝无人也吾意必有洁身自负之士嫉世逺去而不可见者自古材贤有韫于中而不见于外或穷居陋巷委身草莽虽顔子之行不遇仲尼而名不彰况世变多故而君子道消之时乎吾又以谓必有负材能脩节义而沉沦于下泯没而无闻者求之传记而乱世崩离文字残缺不可复得然仅得者四五人而已处乎山林而群麋鹿虽不足以为中道然与其食人之禄俛首而包羞孰若无愧于心放身而自得吾得二人焉曰郑遨张荐明势利不屈其心去就不违其义吾得一人焉曰石昂茍利于君以忠获罪何必自明有至死而不言者此古之义士也吾得一人焉曰程福赟五代之乱君不君臣不臣父不父子不子至于兄弟夫妇人伦之际无不大坏而天理几乎其灭于此之时能以孝悌自脩于一乡而风行于天下者犹或有之然其事迹不着而无可纪次独其名氏或因见于书者吾亦不敢没而其略可録者吾得一人焉曰李自伦作一行传
　　住山僧　　　　　　　　　罗大经【玉露后同】
　　有僧住山或谋攘之僧乃挂草鞵一防于方丈前题诗云方丈前头挂草鞵流行坎止任安排老僧脚底从来濶未必枯髅就此埋余谓士大夫去就亦当如此杨诚斋立朝时计料自京还家之费贮以一箧钥而置之卧所戒家人不许市一物恐累归担日日若促装者余又闻昔有京尹忘其名不携家唯敝箧每晨起则撒帐卷席食毕则洗鉢收箸以拄棒撑敝箧于防事之前常若逆旅人将行者故抟击豪彊拒絶宦寺悉无所畏余曩在太学甞舘于一贵人之门一日命市薪六百劵有卒防哂谓其徒曰朝士今日不知明事乃买柴六百贯耶余因窃叹士大夫之见有不如此卒者多矣
　　野服
　　朱文公晚年以野服见客榜客位云荥阳吕公尝言京洛致仕官与人相接皆以闲居野服为礼而叹外郡之不能然其旨深矣某已叨误恩许致其事不敢遽以老夫自居而比縁乆病艰于动作遂不免遵用旧京故俗輙以野服从事然上衣下裳大带方履比之凉衫自不为简其所便者但取束带足以为礼解带足以燕居且使穷乡下邑得以复见祖宗盛时京都旧俗如此之美也余尝于赵季仁处见其服上衣下裳衣用黄白青皆可直领两带结之縁以皂如道服长与膝齐裳必用黄中及两旁皆四幅不相属头带皆用一色黄裳之义也别以白绢为大带两旁以青或皂縁之见侪辈则系带见卑者则否谓之野服又谓之便服
　　列女
　　魏公子乳母　　　　　　　韩　婴【后同】
　　秦攻魏破之少子亡而不得令魏国曰有得公子者赐金千斤匿者罪至十族公子乳母与俱亡人谓乳母曰得公子者赏甚重乳母当知公子处而言之乳母应之曰我不知其处虽知之死则死不可以言也为人养子不能隠而言之是畔上畏死吾闻忠不畔上勇不畏死凡养人子者生之非务杀之也岂可见利畏诛之故废义而行诈哉吾不能生而使公子独死矣遂与公子俱逃泽中秦军见而射之乳母以身蔽之着十二矢遂不令中公子秦王闻之飨以太牢且爵其兄为大夫诗曰我心匪石不可转也
　　楚樊姬
　　楚庄王听朝罢宴樊姬下堂而迎之曰何罢之晏也得无饥倦乎庄王曰今日听忠贤之言不知饥倦也樊姬曰王之所谓忠贤者诸侯之客欤中国之士欤庄王曰则沈令尹也樊姬掩口而笑王曰姬之所笑何也姬曰妾得于王尚汤沐执巾栉振袵席十有一年矣然妾未甞不遣人之梁郑之间求美人而进之于王也与妾同列者十人贤于妾者二人妾岂不欲擅王之宠哉不敢私愿蔽众美欲王之多见则娱今沈令尹相楚数年矣未尝见进贤而退不肖也又焉得为忠贤乎庄王旦朝以樊姬之言告沈令尹令尹避席而进孙叔敖叔敖治楚三年而楚国霸楚史援笔而书之于防曰楚之霸樊姬之力也诗曰百尔所思不如我所之樊姬之谓也
　　列女论　　　　　　　　　晋　书
　　夫三才分位室家之道克隆二族交欢贞烈之风斯着振髙情而独秀鲁册于是飞华挺峻节而孤标周篇于焉腾茂徽烈兼劭柔顺无愆隔代相望谅非一绪然则虞兴妫汭夏盛涂山有娀有防广隆殷之业大任大姒衍昌姬之化马邓恭俭汉朝推德宣昭懿淑魏代扬芬斯皆礼极中闱义殊月室者矣至若共姜誓节孟母求仁华率传而经齐樊授规而霸楚讥文伯于奉劒让子发于分菽少君之从约礼孟光之符隠志既昭妇则且擅母仪子政缉之于前元凯编之于后具宣闺范有禆隂训故上从泰始下迄恭安一操可称一艺可纪咸加撰録为之传云
　　史臣曰夫繁霜降节彰劲心于后凋横流在辰表真期于上德匪伊君子抑亦妇人焉自晋政陵夷罕树风检亏闲爽操相趋成俗荐之以刘石汨之以符姚三月歌胡唯见争新之饰一朝辞汉曽防恋旧之情驰骛风埃脱荡名教頺纵忘反于兹为极至若惠风之数乔属道韫之对孙恩荀女释急于重围张妻报怨于强冦僣登之后蹈死不廻伪簒之妃捐生匪吝宗辛抗情而致夭王靳守节而就终斯皆防践义途匪因教至耸清汉之乔叶有裕徽音振幽谷之贞无慙雅引比夫悬梁靡顾齿劒如归异日齐风可以激扬千载矣
　　唐书列女传论　　　　　　欧阳脩
　　女子之行于亲也孝妇也节母也义而慈止矣中古以前书所载后妃夫人事天下化之后彤史职废妇训姆则不及于家故贤女可纪者千载间寥寥相望唐兴风化陶淬且数百年而闻家令姓窈窕淑女至临大难守礼节白刃不能移与哲人烈士争不朽名寒如霜雪亦可贵矣今采获尤显行者着之篇以绪正父父子子夫夫妇妇之懿云
　　列女传论　　　　　　　　元　史
　　古者女子之居室也必有傅姆师保为陈诗书图史以训之凡左右佩服之仪内外授受之别与所以事父母舅姑之道盖无所不备也而又有天子之后妃诸侯之夫人躬行于上以率化之则其居安而有淑顺之称临变而有贞特之操者夫岂偶然哉后世此道既废女生而处闺闼之中溺情爱之私耳不聆箴史之言目不覩防范之具由是动逾礼则而往往自放于邪僻矣茍于是时而有能以懿节自著者焉非其生质之羙则亦岂易致哉史氏之书所以必録而弗敢畧也元受命百余年女妇之能以行闻于朝者多矣其间有不忍夫死感慨自杀以从之者虽或失于过中然较于茍生受辱与更适而不知愧者有间矣故特着之以示劝厉之义云
　　方技
　　防传论　　　　　　　　司马迁
　　太史公曰自古圣王将建国受命兴动事业何甞不寳卜筮以助善唐虞以上不可记已自三代之兴各据祯祥涂山之兆从而夏启世飞燕之卜顺故殷兴百糓之筮吉故周王王者决定诸疑参以卜筮断以蓍不易之道也蛮夷氐羌虽无君臣之序亦有决疑之卜或以金石或以草木国不同俗然皆可以战伐攻击推兵求胜各信其神以知来事略闻夏殷欲卜者乃取蓍已则弃去之以为藏则不灵蓍久则不神至周室之卜官常寳藏蓍又其大小先后各有所尚要其归等耳或以为圣王遭事无不定决疑无不见其设稽神求问之道者以为后世衰防愚不师智人各自安化分为百室道散而无垠故推归之至防要洁于精神也或以为昆虫之所长圣人不能与争其处吉凶别然否多中于人至髙祖时因秦太卜官天下始定兵革未息及孝惠享国日少吕后女主孝文孝景因袭掌故未遑讲试虽父子畴官世世相传其精防深妙多所遗失至今上即位博开艺能之路悉延百端之学通一伎之士咸得自効絶伦超竒者为右无所阿私数年之间太卜大集会上欲击匈奴西攘大宛南收百越卜筮至豫见表象先图其利及猛将摧锋执节获胜于彼而蓍时日亦有力于此上尤加意赏赐至或数千万如丘子明之属富溢贵宠倾于朝廷至以卜筮射蛊道巫蛊时或颇中素有睚眦不快因公行诛恣意所伤以破族灭门者不可胜数百僚荡恐皆曰防能言后事觉奸穷亦诛三族夫摓防定数灼观兆变化无穷是以择贤而用占焉可谓圣人重事者乎周公卜三而武王有瘳纣为暴虐而元不占晋文将定襄王之位卜得黄帝之兆卒受彤弓之命献公贪骊姬之色卜而兆有口象其祸竟流五世楚灵将背周室卜而逆终被干溪之败兆应信诚于内而时人明察见之于外可不谓两合者哉君子谓夫轻卜筮无神明者悖背人道信祯祥者鬼神不得其正故书建稽疑五谋而卜筮居其二五占从其多明有而不専之道也余至江南观其行事问其长老云千嵗乃游莲叶之上蓍百茎共一根又其所生兽无虎狼草无毒螫江傍人家常畜饮食之以为能导引致气有益于助衰养老岂不信哉
　　东汉方术论　　　　　　　范　晔
　　仲尼称易有君子之道四焉曰卜筮者尚其占占也者先王所以定祸福决嫌疑幽賛于神明遂知来物者也若夫隂阳推歩之学往往见于坟记矣然神经恠牒玉防金防闗扄于明灵之府封縢于瑶坛之上者靡得而闚也至乃河洛之文龙之图箕子之术师旷之书纬之部钤决之符皆所以探抽赜参验人区时有可闻者焉其流又有风角遁甲七政元气六日七分逢占日者挺专须臾孤虚之术及望云省气推处祥妖时亦有以効于事也而斯道隠逺奥难原故圣人不语恠神罕言性命或开末而抑其端或曲辞以章其义所谓民可使由之不可使知之汉自武帝颇好方术天下怀协道艺之士莫不负防抵掌顺风而届焉后王莽矫用符命及光武尤信防言士之赴趣时宜者皆驰骋穿凿争谈之也故王梁孙咸名应图箓越登槐鼎之任郑兴贾逵以附同称显桓谭尹敏以乖忤沦败自是习为内学尚竒文贵异数不乏于时矣是以通儒硕生忿其奸妄不经奏议慷慨以为宜见藏摈子长亦云观阴阳之书使人拘而多忌盖为此也夫物之所偏未能无蔽虽云大道其硋或同若乃诗之失愚书之失诬然则数术之失至于诡俗乎如令温柔敦厚而不愚斯深于诗者也防通知逺而不诬斯深于书者也极数知变而不诡俗斯深于数术者也故曰茍非其人道不虚行意者多迷其统取遣颇偏甚有虽流宕过诞亦失也中世张衡乃隂阳之宗郎顗咎徴最宻余亦班班名家焉其徒亦有雅才伟德未必体极蓻能今盖纠其推变尤长可以补时事因合表之云
　　晋艺术论　　　　　　　　晋　书【后同】
　　艺术之兴由来尚矣先王以是决犹豫定吉防审存亡省祸福曰仁与智藏往知来幽賛防符弼成人事既兴利而除害亦威众以立权所谓神道设教率由于此然而诡托近于妖妄迂诞难可根源法术纷以多端变态谅非一绪真虽存矣伪亦凭焉圣人不语怪力乱神良有以也逮丘明首唱叙妖梦以垂文子长继作援防以立传自兹厥后史不絶书汉武雅好神仙世祖尤躭防术遂使文成五利逞诡诈而取宠荣尹敏桓谭由忤时而婴罪戾斯固通人之所蔽千虑之一失者乎详观众术抑推小道弃之如或可惜存之又恐不经载籍既务在博闻笔削则理宜详备晋谓之乗义在于斯今録其推歩尤精伎能可纪者以为艺术传式备前史云
　　郭璞葛洪传论
　　史臣曰景纯笃志绨缃洽闻彊记在异书而毕综瞻往滞而咸释情源秀逸思业髙竒袭文雅于西朝振辞锋于南夏为中兴才学之宗矣夫语恠徴神伎成则贱前脩贻训鄙乎兹道景纯之探防定数考往知来迈京管于前图轶梓灶于遐篆而官防于世礼薄于时区区然寄客傲以申怀斯亦伎成之累也若乃大块流形天赋命吉防脩短定乎自然虽稽象或通而厌胜难持禀之有在必也无差自可居常待终頺心委运何至衘刀被髪遑遑于幽秽之间哉晚抗忠言无救王敦之逆初慙智免竟毙山宗之谋仲尼所谓攻乎异端斯害也已悲夫稚川束髪从师老而忘倦纳竒册府总百代之遗编纪化仙都穷九丹之秘术谢浮荣而捐杂艺贱尺寳而贵分阴游徳栖真超然事外全生之道其最优乎
　　隋书艺术论　　　　　　　魏　徴
　　夫隂阳所以正时日顺气序者也卜筮所以决嫌疑定犹豫者也毉巫所以御妖邪养性命者也音律所以和人神节哀乐者也相术所以辨贵贱明分理者也技巧所以利器用济艰难者也此皆圣人因民设教救恤灾患禁止滛邪自三五哲王其所由来久矣然昔之言隂阳者则有箕子禆灶梓慎子韦晓音律者则师旷师挚伯牙杜防叙卜筮则史扁史苏严君平司马季主论相术则内史叔服姑布子卿唐举许负语毉则文挚扁鹊季咸华陀其巧思则奚仲墨翟张平子马得衡凡此诸君者仰观俯察探赜索隠咸诣幽防侔造化通灵入妙殊才絶技或道以济时或隠身以利物深不可测固无得而称焉近古渉乎斯术者鲜有存夫贞一多肆其滛僻厚诬天道或变乱隂阳曲成君欲或假托神恠荧惑民心遂令时俗妖讹不获返其真性身罹灾毒莫得寿终而死艺成而下意在兹乎歴观经史百家之言无不存夫艺术或叙其妙或记其迂诞非徒用广异闻将以明乎劝戒是以后来作者或相祖述故今亦采其尤著者列为艺术篇云
　　史臣曰阴阳卜祝之事圣人之教在焉虽不可以専行亦不可得而废也人能道则博利时俗行非其义则咎悔及身故昔之君子所以戒乎妄作今韦来之骨法气色庾张之推歩盈虚虽洛下髙堂许负朱建不能尚也伯丑防近知鬼神之情耿询浑仪不差辰象之度寳常声律动应宫商之和虽不足逺拟古人皆一时之妙也许氏之运鍼石世载可称萧古之言隂阳近于诬诞矣







　　稗编卷一百
<子部,类书类,稗编>
　　钦定四库全书
　　稗编巻一百一　　　　　明　唐顺之　撰吏一
　　论三省　　　　　　　　　林　駉
　　三省之职起于秦汉三省之任重于东都魏晋以尚书省统天下之务中书省总机要之司门下省掌出纳之命则唐与本朝也且侍中秦官特丞相史之任汉选贡游充为加官掌侍左右分典服物严助词臣得备顾问安国名儒特掌唾盂其防可知也中书令汉官特少府属之职晚年倦政游宴后庭遂置中书俾领章奏武帝初用宦者成帝惩用士人甚欲轻其权也秦时少府主发书殿中者谓之尚书令不过任蚕室至贱之人通掌图书宣达封奏而政不与焉秦时以善射者掌事谓之仆射乃谒者冗从之徒后置尚书虽优此官而任犹轻焉此三省之职起于秦汉然也西汉丞相总百官而九卿分事东都事权归台阁而尚书分曹出纳王言敷奏万几令则总领纪纲仆射则分掌钱谷而尚书之权始重魏武置秘书令典尚书之奏事文帝置中书令罢秘书之官属遂以秘书左丞刘放为中书监以秘书右丞为中书令职重情亲専掌机要而中书之任始重东晋以后天子以侍中常在左右与议政事始不専用中书入侍帷幄出拥华盖嵇绍为侍中身捍乗舆褚翼为侍中面叱峻兵于是中书之权分而门下之机重矣此三省之任重于东都魏晋然也降及南北大抵循袭唐因隋制以三省长官为宰相命太宗为尚书令封德彞为中书令髙士防为侍中后以太宗尝为尚书令故以仆射与侍中中书令为宰相如武徳间以裴寂徳彛为左右仆射贞观初以萧瑀无忌为左右仆射皆为宰相之职其制可见也其后以品髙不除他官参预故有参议朝政参知政事之名又其后或加平章或加同品至拜仆射亦必带之惟侍中中书令则否故有平章同品之名然唐为此号者盖欲合中书令之权耳自是相承至于国朝莫之能改非不分也理势不可复分也国初三省长官第为空名惟侍中有真拜者在国初则范质赵普继此则丁谓冯拯韩琦而已是虽以门下省长官而总百揆然三省之职实合为一故未改官制之前凡命相者必曰同中书门下平章事盖国朝之制名曰沿唐而实异于唐欤元丰正名三省并建分职设局如贯绳然然愚所深惜者小人用事托公济私其弊有三盖不可不论且王珪以左仆射兼门下侍郎蔡确以右仆射兼中书侍郎二省宜相兼矣夫何确専政柄惟重中书凡有除吏珪不与闻盖仆射为相命令进拟皆所由出安有省覆之举二省进对同得预闻既已奉行又复有审驳之理此事权所以尽归于右仆射之手蔡确偏重右相之弊一也自吕公着有同舟共济之説而执政皆协力又韩缜以犹子避亲改授之命而三省同取防三省宜同心矣夫何子厚任左仆射有欲更分班奏事之制者子厚惧权之去已乃曰此先帝之志不可易故终哲宗之世不置右仆射而文书有合送中书取防者则以为无条有例由尚书省径上但过门下而已蔡京奸臣尤而效之子厚偏重左相之弊二也又有甚者京相既久奸谋日长请改左仆射为太宰右仆射为少宰自以太师兼总三省号为公相宰执大臣皆居下益肆其无忌惮之心噫可叹也是则蔡京偏重公相之意其变已三流害尤甚欤嗟夫右相偏重之弊王珪非不言之言之卒不胜左相偏重之李清臣非不辨之辨之卒不能至公相专恣之弊宣和诏令非不言罢而或以为噬脐之悔甚至绍兴权臣效之开禧权臣又效之识者盖为浩叹罢平章之名定丞相之称此乾道之令典也今日宜率由之以为万世家法云
　　又　　　　　　　　　　　马端临【后同】
　　按以三省为宰相之司存以三省长官为宰相之职任其説肇于魏晋以来而其制定于唐然中书尚书之名始于汉通典言汉武帝逰宴后庭始令宦者典事尚书谓之中书谒者则中书尚书只是一所然攷霍光传光薨霍山以奉车都尉领尚书事故事诸上书者皆为二封署其一曰副领尚书者先发之所言不善屛去不奏魏相请去副封以防壅蔽而光夫人显及禹山云等言上书者益黠尽奏封事輙下中书令出取之不闗尚书则其时中书尚书似已分而为二盖尚书在汉时乃御前管文书之所故汉人上书言昧死上言尚书如丞相大将军已下连名奏太后废昌邑王亦是尚书令读奏武帝虽令宦者典其事然其末年以霍光出入禁闼谨慎可属大事辅少主则以光领之光薨而山继领其事盖既以大臣之秉政者领之则其事始在外庭矣然则所谓上书者为二封意正本则彻中书而人主阅之副封则彻尚书而大将军阅之自此始判而为二而有内外之分此显禹所以有中书令出取之不闗尚书之说欤霍氏既败张安世复以大司马车骑将军领尚书事史言安世职典枢机谨慎周宻每定大政已决輙移病出闻有诏令乃惊使史之丞相府问焉盖霍光领尚书之时丞相乃蔡义杨敞也张安世领尚书时丞相乃魏相丙吉也是时尚书虽在外庭以腹心重臣领之然于宰相并无千预此安世所以密议大政及出诏令而佯为不知遣使问之丞相府则丞相府乃宣行尚书所议之政令耳而尚书非丞相之司存也【汉丞相府有东曹西曹为处掾属议政令之地于尚书并无干预】至魏眀帝常卒至尚书门陈矫为尚书令跪问欲何之帝曰欲案行文书然则魏时尚书犹去禁中不逺及唐初始定制以三省为宰相之司存以三省长官为宰相之职任然省分为三各有所掌而其官亦复不一相职既尊无所不綂则不容拘以一职于是始有同中书门下三品同平章事参知机务参预政事之名焉诸名之中所谓同平章事者唐初虽以称宰相乃以处资浅之人在参知政事之下中世以后则独为真宰相之官至宋元丰以前皆然然宰相者总百官弼天子既不当侪之他官而其上则不当复有贵官矣自唐开元以来郭子仪李光弼相继以平章事为节度使谓之使相而宰相之职侪于他官自此始自宋元祐以后文潞公吕申公相继以平章军国重事序宰臣上而宰相之上复有贵官自此始然郭李以勲臣名将为之宜也自此例一开于是田承嗣李希烈之徒俱以节镇带同平章事者非一人极而至于王建马殷钱镠之軰蜂起盗地者皆欲效之盖鄙他官而不为而必欲侪于宰相以自附于郭李则唐中叶以后所谓平章者如此文吕以硕徳老臣为之宜也自此例一开于是蔡京王黼相继以太师总知三省事三日一朝赴都堂治事以至于韩侂胄贾似道擅权専政之久者皆欲效之盖卑宰相而不屑为而必求加于相以自附于文吕则宋中叶以后所谓平章者如此盖平章之始立名也本非甚尊之官及其久也则强藩之窃地者为之权臣之擅政者为之盖虽官极尊而居之者多非其人矣
　　论枢密
　　按枢密之名始于唐代宗宠任宦者故置内枢密使使之掌机密文书如汉之中书谒者令是也若内中处分则令内枢密使宣付中书门下施行则其权任已侔宰相至僖昭间杨复恭西门季之徒遂至于视事行文书矣昭宗天复元年既诛刘季述乃敕近年宰相延英奏事枢宻院侍侧争论纷然既出又称上防未允复有改易挠权乱政自今并依大中旧制俟宰相奏事毕方得升殿承受公事盖当时所谓枢宻使者専横如此朱梁惩唐不用宦者然徒知宦者之不可用而不知枢宻院之不必存也乃复改为崇政院以敬翔为使至后唐而复枢宻院郭崇韬安重诲相继领其事皆腹心大臣则是宰相之外复有宰相三省之外复有一省矣宋兴始以枢宻与中书对持文武二柄号称二府然后枢宻院之设始専有职掌不为赘疣然祖宗时枢宻院官虽曰掌兵亦未尝不兼任宰相之事景徳四年中书命秘书丞杨士元通判凤翔府枢宻院命之掌内香药库两府不相知宣敕各下乃诏自今中书所行事闗军机及内职者报枢宻院枢宻院所行闗民政及京朝官者报中书是枢宻院得以预除授之事也又是年命宰臣王旦监修両朝正史知枢宻王钦若陈尧叟参知政事赵安仁并修国史是枢宻院得以预文史之事也至庆厯以后始以宰相兼枢宻使及元丰官制行欲各正其名遂不复兼乃诏厘其事大小大事三省与宻院同议进呈画旨称三省枢宻同奉圣旨三省官皆同签书付枢宻院行之小事枢宻独取旨行讫闗三省每朝三省枢宻先同对枢宻院退待于殿庐三省始留身进呈三省事退枢宻院再上进呈独取旨遂为定例然熈宁初以司马温公为枢宻副使公以言新法不见听力辞上使人谓之曰枢宻兵事也官各有职不当以他事辞其时文潞公亦在枢府虽持正论终不能抑新法之行至哲宗初即位蔡确为相温公为门下侍郎章惇知枢宻院温公欲复差役法而确言此大事当与枢宻院同议取防惇果驳温公所言然则宻院虽可以参谋三省之事而又在所以委任之者如何温公潞公当熈宁之时与国论不合则欲其専任本兵不预他事蔡确当元祐之初欲引章惇以自助则欲其共立异议隂排正人至绍圣以后则两府皆憸人附防绍述更无异议亦不复以文马之俦参错其间矣
　　论枢宻宣徽院
　　按枢宻宣徽院皆始于唐然唐史职官志及防要畧不言建置本末盖因肃代以后特设此官以处宦者其初亦无甚司存职业故史所不载及其后宦者之势日盛则此二官日尊及五代以来至于宋朝则皆以大臣为之然枢宻既専掌兵事繁任重故其官不可一日废而副贰属官亦不容不僃宣徽位尊而事简故常以枢宻院官兼之或以待勲旧大臣之罢政者及官制行而事各有所隷则愈觉赘疣故遂废罢云
　　论宰相兼枢宻　　　　　　林　駉【后同】
　　周公冢宰出征东山毕公为公兼任司马嗟夫军旅之事非缙绅之所当预将帅之权非庙堂之所可侵周人必使兼统不曰侵官何耶盖出征重寄也握兵大权也身为大臣不得与知则涣散不相通彼此不相济其岂胜言哉尝以周之六官攷之冢宰所以掌邦治綂百官也司马所以綂六师平邦国也二卿适相等耳至调发之权不归之司马而归之天官噫先王之为虑也逺矣故吕伋掌兵若无闗于太保而太保实俾之程伯出师若无与于尹氏而尹氏实命之于分之中而有合之理存于判然不相属之际而有贯通之意寓此周人所以为良法欤自防蔺立敌而将相之职分田吴争功而军国之权偏更秦歴汉官制益紊诸吕兆衅势亦亟矣丞相平至以五百金交驩太尉而左袒之功仅济拥昭立宣事亦重矣丞相敞至不敢言而大将军光以废立之权自任夫以丞相之重而下聴命于掌兵之将况望其无所不綂如周人之制哉厥后以北衙抗南衙之权以西府敌东府之势自朝廷而言则曰军国而军先于国自士夫而言则曰将相而将先于相古人事权一切倒置中书主民枢宻主兵两不相通而天下之事紊矣我太祖肇造区夏削平僭伪范质赵普皆以宰相兼枢院之柄家法相传至今不易故时方有事则参议机谋之秘时方无事则各任兵民之寄太宗朝获继迁母之议非细事也而宰相吕端告枢使宼公曰边鄙常事端不敢与军国大计不可不知于是覆奏养视招徕继迁果动九重抚髀之叹真宗朝契丹防边之举非细故也而真宗谓宰相冦凖曰中书总文武大政宻院虽専兵湏本中书于是建议亲征尺棰笞之果三十余年无北顾之忧当是时也二府虽有同议之公未有兼任之职迨庆厯间西事方兴因富弼之言而以张士逊同议宻院事因张方平之言而以吕夷简章得象皆兼枢宻使未几边事既宁而兼职遂罢于庆厯之五年建绍间国歩多艰乃以宰相范宗尹兼枢宻于建炎之时复以张浚赵鼎兼枢使于绍兴之日未几和议既成而兼职复罢于绍兴之二十六年然亦观庆厯绍兴兼枢之效乎方夷简判枢院之职命范公仲淹出抚陕西相约平贼而赵元昊送欵哀鸣终身胆破而西边晏然矣张魏公都督兵马之事命张韩刘岳分屯江淮大败刘猊仅以身免而北虏始惧矣此见兵民相通之验欤不然雍熈议征幽州独与宻院详议中书不得预闻卒不能成幽蓟之功康定戎酋归附谏官方尔论列而中书初不预知不免有区处之失其亦可见矣甚至熈宁初赵明与西人战中书赏功而枢院约束郭逵修堡栅宻院诘之而中书褒诏滕达道之言其深知事情欤其有感祖宗旧制欤
　　论两府之职
　　国朝两府之职其周之冢宰司马欤汉之丞相太尉欤然周以冢宰綂司马故兵民有相通之意汉太尉重于丞相而武职徃徃偏失焉观此则国朝之或分或合其得失有不难知者且冢宰司马周之六卿其职适相等耳然调发之权不归之司马而归之天官岂固畀以职而复夺其权耶盖兵为重事身为大臣邈不相通则国事睽矣故吕伋掌兵若无与于太保而太保实俾之程伯出师若无与于尹氏而尹氏实命之夫以掌兵出师之事一属大臣则脉络贯通又安有疑贰之意哉丞相太尉汉之三公其职亦相维耳然汉承秦旧官制益紊文不足以胜武兵有以异乎政事权偏重无以为綂御防闲之道其事不可胜吊矣故诸吕兆祸势亦亟矣丞相平至以五百金交欢太尉勃而左袒之功仅济拥昭立宣事亦重矣丞相敞至不敢发一语而大将军以国家之权自任夫以丞相之重而下听命于掌兵之将况望其能振职哉愚尝推两府之分合矣且中书主民宻院主兵其事相埓也中书降麻宻院降宣其权相等也将分任其事之为当耶则军国大务不当専委未免如富郑公之议抑并其职为中书耶则兵柄相维有闗大体又非所以知祖宗建枢之意呜呼分其事固非也并其职尤非也必于分之中而有合之理存于判然不相为谋之际而实有相贯通者寓然后可与论设官之深防欤盖自范质王溥免相之后而二府之事权裂矣获继迁母之议非细事也宻院知之而中书初未知之兴兵蓟门之役非末故也宻院谋之而中书不预闻之此田公锡抗言宻院公事宰相不得预闻中书政事枢宻不得预议不能无憾于咸平之时也迨夫景徳间真宗每得边奏必送中书于是有共参利害之意澶渊百万之师冦公亲扶日毂尺棰笞之而北虏几无只轮匹马之返此非景徳相通之验欤自冦公免相之后而二府之事权又裂矣戎酋之降非末节也而中书初不预知元昊之叛非小警也而边奏皆不闗中书此丁度力言二府分政若措置乖异则天下无适从不能无激于康定之初也迨夫庆厯间仁宗因张方平之议于是宰相有兼枢之职西边陆梁之贼吕章二公分命名帅戮力平之而卒致骨寒胆破之謡此非庆厯兼领之效欤自贾昌朝陈执中免相之后而二府之事权又益裂矣赵明与西人战宻院赏功而中书降约束郭逵修堡栅宻院方诘责而中书已降褒诏此滕达道深叹熈宁战守异议之非也迨夫元丰诏大事三省与宻院同议矣元祐诏除授谏官三省宻院同进呈矣然是时边事利害犹未甚相通者至建炎间髙宗乃以宰臣张浚兼枢宻而赵鼎亦以左仆射兼之是时也国歩尚艰虏势方张刬乱而治支危而安再植巍巍中天之业者皆左扶右持之力此非建炎兼领之功欤噫自国初以至中兴其分其合不知其几大抵合之则文武相通分之则兵政异情咸平景徳康定庆厯熈宁建炎之得失可知也可不审哉虽然主民而知兵此固闗天下之大计宻院而不预中书亦非大臣相维之意是故枢使而同平章事君子以为庆歴之善谋宻司不与三省之差除议者为元符惜之此愚于终篇而详及焉
　　论大将军等官　　　　　　马端临
　　按两汉以来大将军之官内秉国政外则仗钺専征其权任出宰相之右隋唐以后则无其官然唐有都副元帅宋有都督宣抚皆以为将相重臣总师征讨者之官盖都督元帅宣抚即两汉大将军之任也故各叙其事于大将军之后又都督之名始于魏晋之间谓之假黄钺都督中外军事权任甚重至唐则每道有都督府特以为州牧之职而已宋中兴后所命都督始复魏晋之旧故唐之都督别自为门在州牧刺史之后而此所叙者不及之云
　　论汉唐宋九卿　　　　　　林　駉
　　论汉之九卿当究其权之轻重论唐之九卿当究其职之烦省尝按东汉百官志谓之九卿者奉常一也光禄二也卫尉三也太仆四也鸿胪五也少府司农宗正廷尉合而九焉夫汉唐之九寺即周之六官也然周有上下相维之制而汉有事权偏重之失周有职任无旷之实而唐有员数过烦之弊此其故何哉愚尝究其源流矣观周之建官也百官听命于六卿而六卿听命于太宰故出纳之要职宿卫之亲人供奉之近习凡周之人布满于王朝者若不可得而一而不知实以冢宰统之则其权未始不一也司徒以旗致万民宗伯以军礼同邦国司马大合兵以从司冦凡周人兵民之权若不出于一而不知实以三公兼之则其权未始不一也此上下相维之制然尔彼汉之九卿吾惑焉景帝眷眷晁错而内史得侵宰相申屠嘉之权武帝属意羊倪寛而九卿敢夺石庆之职是时也九卿更进用事天下之务不闗决于丞相礼事属太常兵事既属光禄勲又属中尉刑典尽属廷尉邦赋既属司农又属少府至使外廷之权丞相皆不与闻焉此汉事权偏重之由也又观周之建官也或以公兼宗伯司冦或以公兼司马司空是公得兼卿职也或以卿兼卿大夫或以卿兼军将是卿得兼有司也此周人职任无旷之实然尔彼唐之九卿吾惑焉既有六尚书合周官数又有九卿寺同汉官之名杜佑言其繁之弊则曰官名职务迁易不同空存虚称皆无事实故有二臯陶二垂二契二伯夷二伯益四伯禹之说陆长源言其旷之弊则曰光禄不供酒卫尉不供幕官曹虚设禄俸枉请是时也其任分则其数必繁其数繁则其事必旷大农少府复分于戸部太常宗正复散于礼部仪仗一事也既掌于卫尉又掌于库部饮膳一事也既任于光禄又任于膳部其余三寺亦多分散此唐职任过繁之由也循汉唐之名得成周之实不失于偏重不失于过冗幸有国朝之制焉国初省部寺监皆为空名九卿之职并省不齐且太常则易为判礼院之名宗正则仅有判寺之官太仆则羣牧司是其职也大理则紏察在亰刑狱是其职也鸿胪则其职归客省四方舘光禄司农则其职皆三司卫尉则其职分为金吾卫仗三衙皇城等司此国朝建置之始也逮元丰详定官制法唐六典其九寺各有卿有少卿有丞簿惟太常复置博士太祝奉礼恊律之官大理复置寺正评事司直之官其名正矣其职定矣然既有六部又有四监既有四监又有九寺是不免有十羊九牧之烦此寺监之职可归六曹之论所以拳拳于刘公安世也中兴以来遂议并省卫尉并兵部太仆并驾部光禄鸿胪并礼部所存者仅五寺耳官无虚设事无散任此所以为万世一定之法欤
　　论翰苑　　　　　　　　　马端临【后同】
　　右翰苑经筵在近代为至清要显美之官而杜岐公通典叙职官独阙焉盖学士讲读之官皆始于唐开元之时讲读集贤殿故通典于集贤学士条下附载而翰林学士唐史志以为独无所然自开元建学士院之后居之者多名流至号内相乃畧不叙述则为阙事矣古人有一事必有一官官虽历代沿革不同而所掌之事则一也故通典所载唐所置之官而前代无之者则叙其所掌之事以通于前代如通事舍人唐所制也而其事则秦汉以来谒者之任也集贤殿书院唐置也而其事则汉魏以来秘书省之职也然则翰林学士之官独不可通之于前代乎盖以言语文字被顾问以翰墨技艺侍中待诏则汉武帝所以防邹枚严徐灵帝所以招鸿都文学之类是也至于出入禁闼特被亲遇参谋军国号称内相则汉魏以来侍中领尚书事秘书监中书监之类是也若代言典诰之任则武帝所以命司马相如历代所以置中书舍人是也但学士院之官所职丛杂不一而其位亦髙卑不等唐多以他官兼之中世以后则所掌者制诏而已至宋则又以唐所置集贤殿讲读之官之元丰官制既行而讲读始去翰林之名自为经筵之官矣故经筵附见学士院之后存其旧也
　　论学士待制
　　按学士待制二官始于唐皆以防清望儒臣俾备顾问其初既无专职亦无定贠宋因其制而以三馆为储才之地故职名犹多元丰新官制其职名之元不附丽于三省寺监者皆从废革然除昭文集贤二学士元丽中书门下省外独翰林学士一官在唐以无所系属而最为清要故不可废而诸学士待制则以其为三馆清流未欲遽废故以为朝臣补外加恩之官盖有同于阶官而初无职掌矣龙图阁为储祖宗制作之所故其官视三馆自后列圣相承代代有宸奎之阁而建官亦如之于是学士直学士待制直阁之官始不可胜计矣野防讥其滥及俗吏童騃然职名既多自不容不滥施也又所谓学士直阁者尊卑不同故难槩称【如观文为宰相资政为执政端明为签书龙图以下为尚书然皆学士也直龙图焕章等阁为藩阃监司之贴职直秘阁则卑于诸阁然皆直阁也】于是舍学士直阁之名而就以所掌殿阁呼之遂有丁紫宸秦天章之称则以为名称非便而改以他殿阁然所谓端眀龙图显谟敷文焕章之类亦俱非人臣之称为流传既久曰某端明曰某龙图不觉其非宜耳昭文集贤元两省既已叙其事于各门殿阁学士待制与翰林学士元皆无所附故叙殿阁于翰林之后
　　论台谏　　　　　　　　　宋　志
　　熈宁二年王安石言举御史法太密故难于得人帝曰岂执政者恶言官得人耶于是中书悉具旧法以奏安石曰旧法凡执政所荐即不得为御史执政取其平日所畏者荐之则其人不得复言事矣盖法之弊如此帝乃令悉除旧法一委中丞举之而稍略其资格赵抃曰用京官恐非体又不委知杂専任中丞亦非旧制帝曰唐以布衣马周为之用京官何为不可知杂属也委长为是侍御史刘述奏曰旧制举御史必官并京朝资入通判众学士本台承知杂更互论荐每一缺上二人而择用一人今専委中丞则爱憎由己公道废于私恩或受权臣之托引所亲厚擅窃人主威福此大不便勿听既改法著作佐郎程颢王子韶谢景福方为条例司属官中丞吕公着荐之遂以太子中允权监察御史里行宣仁太后听政诏范纯仁为谏议大夫唐叔问蘓辙为司谏朱光廷范祖禹为正言章惇曰故事谏官皆荐诸侍从然后大臣禀奏今得无有近习援引乎太后曰大臣实皆言之非左右也惇曰台谏所以纠大臣之越法者故事执政初除茍有亲戚及尝被荐引者见为台臣则皆他徙防壅蔽也今天子幼冲太皇太后同聴万几故事不可违于是吕公着以范祖禹韩缜司马光以范纯仁皆被亲嫌光曰纯仁祖禹实宜在谏列不可以臣故妨贤宁臣避位惇曰缜光公着必不私他日有懐奸当国者例此而引其亲党蔽塞聪明恐非国之福纯仁祖禹请除他官仍令侍从以上各得奏举于是诏尚书侍郎给舍谏议中丞待制各举谏官二贠纯仁改除天章阁待制祖禹为著作佐郎
　　论牧伯　　　　　　　　　陈祥道【礼书】
　　古者官有常名有异名内而为比长闾师族师党正州长乡大夫此常名也及任以师田之事则为军将师帅旅师卒长两司马公司马此异名也外而为公侯伯子男此常名也及寓以连属之法则为属长连帅卒正州伯此异名也属则系其人连则结其众以其民之众足以御卒然之变故谓之卒以其地之广有达于重川之逺故谓之州属有长则足以长五国而已未足以率十国之众故连有帅帅足以率十国而已未足以正三十国之众故卒有正正足以正三十国而已未足以长二百一十国故州有伯则为人长者才也帅人者智也正人者义也长人者仁也易曰体仁足以长人则外之八伯内之二伯皆以其能体仁故也盖王者有分土无分民建万国所以分其土亲诸侯所以合其人不分其土则其守不専不合其人则其势不一王制言凡九州千七百七十三国分其土也继之以方伯连帅之法合其人也周官大司马比小事大以和邦国职方氏凡邦国大小相维者此也古者什伍之法于州乡则联其民于师田则聮其徒于宿卫则聮其官故能以中国为一人而无内患为属连卒州以聮其国为长帅正伯以聮其人故能以天下为一家而无外虞然不惟其官惟其人则法行而事举诗曰四国有王郇伯劳之是也非其人则法虽存而事废诗序曰卫侯不能脩方伯连帅之职公羊传曰下无贤方伯是也方伯连帅之职周道故书与周礼伯皆称牧者盖自内言之则屈于二伯故称牧周官大宗伯八命作牧曲礼九州之长入天子之国曰牧是也自外言之则伸于诸侯故称伯王制谓方伯之国是也虞十二州则十二牧夏九牧周九州则九伯而王制言八州八伯则王畿之内不建伯焉郑氏以为商制是也然周牧伯之名见于经传多矣连帅特见于诗序若夫五国之属于经无闻左传曰晋侯享请公属鄫岂周所谓连属欤公羊传曰自陜以东周公主之自陜以西召公主之书曰毕公率东方诸侯入应门右太保率西方诸侯入应门左此所谓九命作伯者也与商所谓天子之老二人一矣周有九伯则畿内盖亦设牧而太宰言施典于邦国设其牧者以牧之所设主为邦国故也康成释诗谓周之制使伯佐牧盖以所传谓五侯者五牧也九伯者佐侯之伯也孔颖达申之以为一牧之下二伯然质之于商州伯之下无二佐则周州牧之下无二伯












　　稗编卷一百一
　　钦定四库全书
　　稗编卷一百二　　　　　明　唐顺之　撰吏二
　　论行省　　　　　　　　　马端临【后同】
　　按行台省之名虽始于魏晋之间然两汉初兴髙祖所以委萧何世祖所以命邓禹其权任盖亦类此唐天寳以后以盗贼陷两京夷狄侵畿甸则或以大元帅副元帅命亲王勲臣为之然但可任専征之责而他事则禀朝旨则亦未尝僃行台省之事也至其末年方鎭擅地请节于是或以侍中中书令同平章事王爵命之如钱镠马殷王审知之徒盖名为奉正朔而实自为一朝廷矣然则行台省之名茍非创造之初土宇未一以此任帷幄腹心之臣则必衰微之后法制已隳以此处分裂割据之軰至若承平之时则不宜有此名也建炎时张魏公以枢密使宣抚川陜赵忠简谓之曰元枢新立大功出当川陜半天下之责自兵事外悉当奏禀盖大臣在外忌权太重也及魏公得罪谪词言假便宜行事之制忘人臣无将之嫌肖内阁以招贤拟尚方而铸印然则承制之事易以惹谤忠简之言固笃论也
　　论使相
　　按三朝国史职官志叙元丰寄禄新格以阶易官谓开府仪同三司即旧使相然使相者是以侍中中书令平章事加节度使之谓也自唐至宋皆有之而事体微不同唐则多以同平章事加节度使之立勲劳而久任者盖将而宠以相之名也宋则多以节度使加平章事之有徳望而罢政者盖相而宠以将之名也合而言之位兼将相品极文武之称今既曰以开府仪同三司易使相矣然韩绛为开府而复加以镇抚之节文彦博为开府而复加以防国山南之节蔡京为开府而复加以安逺之节则是且为开府且为使相而使相之名未尝废矣又况神宗更官制之本意实以三省寺监之官无职掌为非遂欲易而正之如改左右仆射为特进则遂以仆射为宰相之职改左右丞为光禄大夫则遂以左右丞为执政之职今节度使之在宋其无职掌与开府仪同三司一也何烦以开府易之况有开府之后宰相之除节度使元未尝废乎窃疑开府仪同三司特専以仪同三省长官【尚书令中书令侍中】而于使相节度使无预张演着职官记叙元丰新官而并着旧官于开府仪同三司之下只注旧官云中书令侍中同中书门下平章而不言使相虽与史志不合似为得之
　　论节度使等官
　　按节度使在唐为阃帅观察团练使在唐为监司防御使在唐为边将刺史在唐为郡守至宋则阃帅监司边将郡守各别有以名其官而节度承宣观察团练防御刺史则俱无职任特以为武臣迁转之次序故叙其事于将军都尉之后
</div>
    <div class="pagination">
<a href="稗编_page59.html">上一页</a><span>...</span><a href="稗编_page55.html">55</a><a href="稗编_page56.html">56</a><a href="稗编_page57.html">57</a><a href="稗编_page58.html">58</a><a href="稗编_page59.html">59</a><span class="current-page">60</span><a href="稗编_page61.html">61</a><a href="稗编_page62.html">62</a><a href="稗编_page63.html">63</a><a href="稗编_page64.html">64</a><a href="稗编_page65.html">65</a><span>...</span><a href="稗编_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
