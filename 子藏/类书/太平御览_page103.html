<!DOCTYPE html>
<html>
<head>
    <meta charset="UTF-8">
    <title>太平御览 - 第 103 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 103 页/共 737 页</h1>
    <div class="content">弘始元年九月，大赦，改元。冬十月，克洛阳，以东平公绍为都督山东诸军事、豫州牧，镇洛阳。四年五月，遣大将军陇西王硕德率步骑六万伐吕隆于凉州。先是，吐蕃亻辱（内沃切）檀据西平，沮渠蒙逊据张掖，李据敦煌，各制方域，共相侵伐。硕德从金城济河，直趣广武，径苍松，至隆城下。隆遣弟辅国超、龙骧邈等率众拒硕德。硕德大破之，生擒邈。亻辱檀、蒙逊、李等各修表奉献。九月，隆奉表请降。兴答报嘉美，以隆为镇西将军、凉州刺史、建康公。十一月，鸠摩罗什至长安。七年正月，兴如逍遥园，引诸沙门听什说佛经。九年，以太子泓录尚书事。慕容超遣使称蕃。十年，与魏通和，贡马千匹。十一年，蜀谯纵遣使称藩。
十六年五月，兴疾于内寝，太子泓以兵屯东华门，侍疾于谘议堂。尚书令广平公弼潜谋为乱，招集数千人，持兵於第。兴疾损，升前殿，百官咸会，征虏刘羌泣曰：“陛下寝疾数旬，奈何忽有斯事！”兴曰：“朕过庭无训，诸子交恶，含耻胡颜，愧于四海。”兴以弼文武兼才，未忍致法，免其尚书令，以公就第。十七年十二月，兴疾重，广平公弼告病不朝，集兵於第，兴怒，乃收弼囚之。十二月，兴疾甚，遣收广平公弼第甲仗，还武库。於是弼党率甲仗攻端门，兴力疾临前殿，赐弼死。丁未，薨於前殿，年五十三。谥文桓皇帝，庙号高祖，墓曰偶陵。
姚泓
崔鸿《十六国春秋□後秦录》曰：姚泓，字元子，兴之太子。兴薨，即位，大赦，改为永和元年，庐于谘议堂。讫葬，乃亲庶政。
晋相刘裕来伐，遣冠军檀道济、龙骧王镇恶入自淮肥。二年七月，刘裕次于陕城，泓次于灞上。裕至潼关，泓自灞上还军，次于石桥。裕进据郑城，泓遣姚裕屯兵宫中，将军姚丕守渭桥，泓军于逍遥园。丕为晋所败。泓自赴之，因丕之败，遂相践而退。泓与河间公裕等数百骑出奔于石桥。大将军东平公赞闻泓之败，率诸军赴难。会泓于石桥，晋人已固青门（一云诸门，）诸军不得入，众皆惊散。泓与河间公裕等诣裕请降，泓子彭城公伏念，年十二，谓泓曰：“陛下今虽降晋，刘裕待人无礼，终必不全，愿自裁决。”泓怃然不答。念遂登宫墙自投而死。平原公璞、并州刺史尹昭以蒲坂降晋。东平公率宗室子弟百馀人降于裕，裕尽杀之。九月，裕至长安，送泓于建康市戮之，时年三十。建康百里之内，草木焦死。自姚苌白雀元年，岁在甲申，至于是岁，岁在丙辰，三十有三岁。
蜀李特
崔鸿《十六国春秋□蜀录》曰：李特，字玄休，巴西宕渠人。其先廪君之苗裔。秦并天下，以为黔中郡，薄赋其人，口岁出钱四十。巴人谓赋为ク，遂因名焉。及高祖为汉王，始募ク民平定三秦，既而不愿出关，求还乡里。高祖以其功，复同丰、沛，更其地为巴郡。土有盐漆之利，民用殷阜，俗性剽勇，又善歌舞。高祖爱其舞，诏乐府习之，今巴渝舞是也。其後繁昌，分为数十姓。及魏武克汉中，特祖父虎归魏，魏武嘉之，迁略阳，拜虎等为将军。内徙者亦万馀家，散居陇右诸郡及三辅、弘农。所在号为巴人。虎子慕为东羌猎将，慕凡有五子：辅、特、庠、流、骧。特身长八尺，雄武善骑射，沉毅有大度。元康中，氐齐万年扰乱，天水、略阳、扶风、始平诸郡皆被兵寇。民频岁大饥，流移就，相与入汉川者数万家。特至剑阁，顾盼险阻，曰：“刘禅有如此地而面缚于人，岂非庸才耶！”同移者阎（音郁）等咸叹异之。
初，流民既至汉中，上书求寄食巴、蜀，朝廷从之。由是散在梁、益，不可禁止。元康九年，诏征益州刺史赵（音歆）为大长秋，以成都内史耿胜代。遂谋叛，有刘氏割据之志，胜率众入州，遣众迎之，战于西门，滕败走，获煞之。自称大将军、益州牧。时李庠与兄弟及李合、任回等以四千骑归，以庠为威寇将军，使断北道。庠素东羌良将，晓兵阵，军部肃然。恶其齐整，煞之，复以特为督将。特兄弟既怨，引兵归绵竹。恐朝廷讨己，遣长史费远、犍为太守李万余人断北道，次绵竹之石亭。特密收合得七千馀人，夜袭远军，远军大溃，因放火烧之，死者十八九。进攻成都。闻兵至，惊惧不知所为。李等夜斩关走出，文武尽散。独与妻子乘小船走至广都，为其下人朱竺所杀。
先是，梁州刺史罗尚闻叛，上表称非雄才，又蜀人不愿为乱，事终无成，愿欲征之。惠帝遣尚为平西将军、益州刺史，率七千馀人入蜀。特等闻尚来，甚惧，使弟骧于道奉迎，并贡宝物。尚甚悦。
冬十月，六郡流人推特行镇北将军，承制封拜，其弟流行镇东将军，弟骧骁骑将军，少子雄为前将军，以相统领。进兵攻尚於成都。尚频为特所败，乃阻长围，缘水作营，自都安至犍为七百里，与特相距。大安二年，都下推特为大将军，改元为建初元年。益州从事任明说尚曰：“特既凶逆，侵暴百姓，又分人散众在各村堡，骄怠无备，是天亡之时也。可告诸村密刻期日，内外击之，破之必矣。”尚从之。遣大众奄袭特营，尚出逆战，到官桑，特军败绩，死之。雄称成都王，追谥景王。及称尊号，追尊曰景皇帝，庙号始祖。
李流
崔鸿《十六国春秋□蜀录》曰：李流，字玄通，特第四子也。少好学，便弓马。东羌校尉何攀称流有贲育之勇，举为东羌校尉。平赵于成都，晋朝论功，拜奋威将军，封武阳侯。建初元年，特既见杀，流自称大将军、益州牧。九月，流疾笃，谓诸将曰：“骁骑高明仁爱，识量多奇，固足以济大事，然前军（李雄也）英武，殆天所相，可共受事於前军，以为成都王也。”遂薨，年五十六。诸将共立雄为主。雄称尊号，追谥流秦文王。子龙嗣。
李雄
崔鸿《十六国春秋□蜀录》曰：李雄，字仲俊，特第三子。母罗氏，梦双虹自门升天，一虹中断，既而生荡。後罗氏汲水，忽然而寐，梦大虹绕其身，遂有孕，十四月而生雄。常言二子若有先亡，在者必大贵。荡以李流世卒。雄身长八尺三寸，美容貌。相工相之曰：“此君将贵，其相有四：目如重□，鼻如龟龙，口方如器，耳如相望。法为贵人，位过三公不疑。”雄少以烈气闻，识者皆器重之。特称益州牧，以雄镇梓潼，又拜前将军。
流薨，雄称大将军、益州牧，治郫城。以西山范长生岩居穴处，求遵养之志，雄欲迎为君。长生固辞曰：“推步太元，五行大会甲子，祚锺于李，非吾节也。”建兴元年十月，雄即成都王位於南郊，大赦，改元。约法七章。以叔父骧为太傅，兄虎威为太保。晏平元年三月，范长生乘素舆诣城，雄迎于大门，执版延坐，长生请雄对坐，即拜丞相，尊曰范贤。长生劝雄称尊号。夏六月，僭即帝位，大赦，改年，国号大成。追尊父特为景帝，母罗氏为太皇后。十月，加丞相范长生为天地太师之号，封西山侯。玉衡五年正月，立妻任氏为皇后。八年四月，范长生卒，以其子侍中贲为丞相。长生善天文，有术数，民奉之如神。十四年，立兄子班为太子。二十四年五月，雄寝疾。六月丁卯，薨，年六十一。谥武皇帝，庙号太宗。十月，葬安都陵。太子班袭位。
李期
崔鸿《十六国春秋□蜀录》曰：李期字世运，雄第四子。聪惠好学，弱冠能属文。雄甍，班即位。雄子车骑将军越自江阳奔丧，以班非雄所生而嗣位，心不平。十月，因夜哭临，越煞班於殡宫。班字世文，雄兄荡第四子。雄妻任氏无子，养班为子。越既杀班，于是矫太后令罪状，谥戾太子，立期为主。甲子，期僭即皇帝位。玉恒元年正月，大赦，改年，立妻阎氏为后。四月，大将军汉王寿率步骑一万自涪向成都。期不虞至，预不设备，至即克城，屯兵宫门。杀相国建宁王越、尚书令景骞、尚书田衮等，废期为邛都公，幽之别宫。期自杀，年二十五。谥曰幽公。
李寿
崔鸿《十六国春秋□蜀录》曰：李寿，字武考，特季弟骧之子。少尚礼容，敏而好学。雄奇其才秀，以为足荷重任，封为建宁王。既而期立，改封汉王，领梁州刺史，治涪城。寿见期兄弟十馀人并有强兵，惧不自全，阴谋据成都，称藩於晋。乃誓文武，得数千人，袭成都，克之，放兵虏掠，数日乃定。于是僭即皇帝位於南郊，大赦，改咸康四年为汉兴元年。追尊父骧献皇帝。
三年六月，寿下书曰：“吴会遗烬，久逋天诛，今将太兴百万，躬行天罚。”九月，大阅，军士七万馀人，舟师溯江而上。过成都，鼓噪盈江，寿登城观之。群臣以国小众寡，江吴险远，图之未易，叩头泣谏，乃止兵，人咸呼万岁。十月，宴礼于太学，举明经者封好学侯。四年，以太子势领大将军、录尚书事。六年，分宁州兴古、永昌、□南、朱提、越、河阳六郡为汉州。四月，寿寝疾，常见李期为祟。八月，薨，年四十。谥昭文皇帝，庙号中宗，葬安昌陵。
李势
崔鸿《十六国春秋□蜀录》曰：李势，字子仁，寿之长子。身长七尺九寸，腰带十四围，善于俯仰，时人异之。寿既薨，僭即帝位，大赦，改元太和。元年正月，尊母阎氏为皇太后，妻季氏为皇后。
嘉宁二年，晋遣安西将军、荆州刺史桓温来伐，势大发军御之。镇东李位都逆往降。温达成都之十里陌，势众自溃。三月，温至城下，纵火烧其大城诸门。势众惶惧，无复固志。势乃夜开东门，走九百里至晋寿，然後送降文于温。寻舆榇面缚军门，温解缚焚榇，送势及叔父福《载记》云：及弟福等十馀人于建康，晋封为归义侯。升平五年，卒。
常璩，字道将，蜀成都人，少好学，著《华阳国志》十篇，序开辟以来，迄于李势，皆有条理，云：“宕渠，古ク国。今有ク城。秦始皇时，有长人长五丈见宕渠。”秦史胡毋敬曰：“五百年外，其地必有异人为大人者。”及雄之称号，祖先出自宕渠，有识者皆以为应之。谯周云：“我死後三十年，当有异人入蜀。”又著谶云：“广汉城北有大贼，曰流曰特攻难得，岁在玄宫自相克。”又惠帝之世，蜀童谣曰：“江桥头，阙下市，成都北门十八字。”至是而应焉。李特以晋永和元年，岁在辛酉起兵，至势嘉宁二年，为晋永和三年，岁在壬戌而降晋，合四十七年。
卷一百二十四　偏霸部八
前凉张轨
崔鸿《十六国春秋□前凉录》曰：张轨，字士彦，安定乌氏人，汉常山王耳十七世孙。祖烈，魏外黄令。父温，太官令。母陇西辛氏。轨少好学，明经，与同郡皇甫士安友善，拜宫守舍人。京兆杜预以所注《易》遗之。太康中，为尚书郎、太子洗马、中庶子，迁散骑常侍、征西军司马。
轨以晋室多难，阴图据河西、追窦融故事，筮之，遇《泰》之《观》，轨喜曰：“霸者之兆。”乃求为凉州，公卿亦举轨，拜凉州刺史。课农桑，拔贤才，置崇文祭酒，征九郡胄子五百人，立学校以教之。永兴二年，拜西安将军，封安乐乡候。惠帝崩，遣长史北宫纯、司马纂、别驾阴监奉表京师。是岁，大城姑臧。姑臧城匈，奴所筑也，南北七里，东西三里，地有龙形，故名卧龙城，永嘉四年十一月，黄龙出于临羌河，发水天，身长十馀丈。五年，帝遣使拜车骑大将军、开府仪同三司。策命未至，而刘曜攻陷长安，迁晋帝于平阳。建兴元年，晋愍帝即位于长安，遣使者拜轨镇西大将军、开府仪同三司，加侍中，封西平郡公，固让不受。二年，进拜太尉、凉州牧，以轨年老多疾，拜子实行抚军，副凉州刺史。五月，轨寝疾，立子实为世子。己丑，薨于正寝，年六十。葬建陵，册赠侍中、太尉，谥武穆公。张祚僭号，追尊武王，庙号太宗。
张实
崔鸿《十六国春秋□前凉录》曰：张实，字安逊，轨之世子也。学尚明察，敬贤爱士，晋举秀才，除尚书郎。永嘉元年，固辞骁骑将军，请还凉州，帝许之，改授议郎、西中郎将。建兴元年，长史张玺等表实嗣位。十月，帝遣使授西中郎将，凉州刺史、西平公。二年十一月，帝将降刘曜，进实侍中、司空、凉州牧。三年，始知刘曜逼迁天子平阳，大临三日。五年，南阳王宝闻愍帝崩，自称晋王，年号建康，置百官，遣拜实征西大将军，开府仪同三司，增邑三千户。
六年六月，京兆人刘弘使左道以眩惑百姓，密与实左右十馀人谋杀实，皆怀刃入内，斩实于外寝，时年五十。葬宁陵，晋元宝册赠实大司马、凉州牧，谥元公。张祚僭号，追尊曰明王，庙号高祖。
张茂
崔鸿《十六国春秋□前梁录》曰：张茂，字成逊，实之母弟。虚靖好学，不以势利为心。建兴元年，相国南阳王宝辟从事中郎，又荐为给事黄门侍郎，皆不就。二年，征为侍中，以父疾固辞。四年，拜秦州刺史，加散骑常侍，领雍州，皆不受。实左司马阴元等以实既被害，子骏冲幼，宜立长君，乃推茂为大都督、太尉、凉州牧，茂不从，以平西将军行都督凉州诸军事、护羌校尉、凉州牧、西平公，大赦境内。九月，立实子骏为世子。三年，刘曜遣鸿胪拜茂太师、凉王。四年，茂寝疾，执骏手泣曰：“吾先人以孝友见称，自汉以来，世康忠顺。汝谨守忠节，无或失堕。”薨于正寝，年四十八。刘曜遣使赠太宰，谥成烈王。张祚僭号，追尊曰成王，庙号太宗。
张骏
崔鸿《十六国春秋□前凉录》曰：张骏，字公庭，实之世子。永嘉元年生，幼而奇伟，十岁能属文。茂之四年，拜使持节、大都督、大将军、梁州牧、西平公，大赦境内。刘曜遣使拜大将军、梁州牧。元年正月，亲耕籍田。二月，始承晋元帝崩问，大临三日。四年十二月，刘曜为勒所擒，曜太子毗及刘胤等率众奔上□。六年二月，石勒称天王，遣使拜骏征西大将军、凉州牧，加五锡之礼。
八年，群寮劝骏称凉王，置百官，骏曰：“此非人臣所言，敢有此言，罪在不赦。”又请立世子，乃立重华为世子。十二月，鄯善王元孟献女殊好，号曰美人，立宾遐观以处之。十四年五月，雨雪降霜，骏避正殿，素服，命群寮极言得失。十五年，以右长史任处领国子祭酒，立辟雍、明堂而行礼焉。命西曹椽集阁内，外事付索绥，以著《凉春秋》。十一月，以世子重华行凉州事。十九年八月，田于建西，逾玉右县。九月，改玉右县为金泽县。
二十一年，始置百官官号，皆拟天朝，车服旌旗，一如王者。酒泉太守马岌上言：“酒泉南山，既昆仑之体。周穆王见西王母，乐而忘归，即谓此山。有石室王母堂，珠玑镂饰，焕若神宫。《禹贡》‘昆仑在临羌之西’，即此明矣。宜立西王母祠，以裨朝廷无疆之福。”骏从之。二十二年六月，薨于正德前殿，年四十。晋遣策赠大司马，谥忠成公。七月，葬大陵。张祚僭号，追尊文王，庙号世祖。
张重华
崔鸿《十六国春秋□前凉录》曰：张重华，字泰临，骏第二子。宽和懿重，沉毅少言。骏薨，右长史任处上华为使持节、大都督、太尉、凉州牧、护羌校尉、西平公、假凉王，大赦境内。三年九月，晋遣使者拜侍中、大都督陇右诸军事、大将军、凉州刺史、领护羌校尉、西平公。重华以位号未称，怒不受诏。群寮上重华为丞相、凉王、雍秦凉三州牧。
五年，重华宴群寮于闲预庭，论讲经义，硕问索绥曰：“孔子妇谁家女？老聃父字为何？四皓既安太子，住乎还山乎？”绥曰：“孔子妇姓并官氏女。聃父名乾，字元杲，胎则无耳，一目不明，孤单，年七十二，无妻，与邻人益寿氏老女野合，怀胎，十年乃生老子。四皓还否，臣所未悉。”重华曰：“卿不知乎？四皓死于长安，有四皓冢，为不还山也。”七年十月，重华寝疾临春坊，遣左长史马岌策拜子灵曜为世子，大赦境内。十一月，薨于平章殿，年二十七，葬显陵。张祚僭号，追谥桓王，庙号世祖。
张祚
崔鸿《十六国春秋□前凉录》曰：张祚，字太伯，骏之长庶子。博学雄武，有政治之才。骏之二十一年，拜延兴太守，封宁侯。重华薨，子灵曜嗣，七年十一月，右长史赵长等矫称遗令，以祚为使持节、都督中外诸军事、抚军大将军辅政。十二月，赵长等议，以灵曜冲幼，世难未夷，宜立长君，废曜为凉宁侯，立祚为大将军、护羌校尉、凉州牧、凉公。又从赵长等议，僭即王位于谦光殿，大赦，改年为和平元年。立咤千氏为皇后，子太和为太子，封弟天锡为长宁侯，重华少子玄靖为凉武侯，置百官。二月，尊祖父，郊祀天地。
二年，有神降于玄武殿，自称玄冥，与人交语。祚日夜祈之，神言与福利，祚甚信之。征东张遣兵，传檄废祚，以侯还第，复立灵曜。八月，祚收弟琚及其子嵩等。骁骑将军宋混兄修素与祚有隙，祚疑之，混西奔，招合夷晋，众至万馀人，还向姑臧。祚大惧，遣杨秋胡将灵曜于苑，拉其腰而杀之，埋于沙坑。九月，宋混次于武始大泽，为灵曜发哀。闰月，混至姑臧。祚登神雀观。张琚、张嵩杀祚守卒，死者四百馀人，斩西门关内混。领军赵长开宫门以应琚，长驰入殿中，大呼称万岁。祚以长败贼，下观劳之。长奋槊刺祚中额，奔入万秋阁，为厨士徐里所杀。以庶人礼葬之。天锡即位，备礼改葬于愍陵，追谥威王，封子廷坚为金泽侯。
张弘靖
崔鸿《十六国春秋□前凉录》曰：张玄靖，字元安，重华少子。母郭夫人。和平二年，宋混、张琚等上玄靖为大将军、凉州牧、护羌校尉、西平公，时年七岁。张至姑臧，推立玄靖为大将军、凉王，自为使持节、都督中外诸军事、尚书令、凉州牧、张掖郡公。
四年五月，东苑大冢上忽有池，东大泽地燃，广袤数丈。执法御史杜逸言于曰：“此皆变之大者，可移之它族”征兵数万，集于姑臧，谋讨宋氏。混与弟澄及左右壮士杨和等四十馀骑奄入南城，申令诸营曰：“张谋逆，被太后诏诛之。”俄而众至二千。率众出战，混击败之，众悉去，自杀。混入见玄靖，以混为使持节、都督中外外诸军事、骠骑大将军、酒泉郡侯辅政。
五年六月，大旱，令诸祈雨之官皆咏《□汉诗》，儒林祭酒索绥曰：“《□汉》，陈周宣之美，非旱之文。昔神鼎之出汉，虞丘不贺。今辞与事违，恐非致泽之意也。”绥字士艾，敦煌人。父戢、晋司徒。绥家贫好学，举孝廉，为记室祭酒，母丧去官，又举秀才，著《凉春秋》五十卷，又作《六夷颂》，《符命传》十馀篇，以著述之功封平乐亭侯。六年，宋混卒，天锡以使持节、都督中外诸军辅政。八月，右将军齐肃等议，以靖多难务殷，须立长君，劝天锡自立。闰月，天锡遣肃等夜害玄靖，时年十四，葬平陵，谥冲王。
张天锡
崔鸿《十六国春秋□前凉录》曰：张天锡，字纯嘏，骏之少子。母曰刘美人。玄靖八年即位，年十八，谒于太庙，尊母刘氏为太后。元年四月，秦遣鸿胪回国拜天锡大将军、凉州牧、西平公。三年，姑臧北山杨树生松叶，西苑牝鹿生角，东苑铜佛生毛，延兴地震，陷裂水出。天锡避正殿，引咎责躬。晋遣使拜陇右关中诸军大将军、凉州牧、西平公。
八年，郡国火燃于泥中三十所。符坚复有并兼之规。天锡大惧，遣从事中郎韩博奉表于晋，又与桓温书，克其年大举，都会上□。十年，以世子怀为使持节、镇西将军、高昌郡公，次子太豫为世子，豫母焦氏为左夫人。七月，大水，地震西平，五十日中地十动，土楼崩。天锡疾，美人阎姬、薛姬皆自杀。二姬，国色，并有殊宠，天锡每谓之曰：“汝二人将何以报我？我死之後，岂可更为人妻！”皆曰：“尊若不讳，妾请效死于前，洒扫于地下，无他志。”十月，天锡疾瘳，大赦境内，追悼二姬，葬以夫人礼。
十三年五月，符坚遣武卫将军苟长等率众十万来伐。天锡遣中卫将军史景等拒战赤岸，为秦所败。天锡纳左长史马芮之言，面缚降秦。东徙长安，拜归义侯、北部尚书，迁右仆射。随符坚败于淮南，又入晋为员外散骑常侍，复本封。薨，赠镇西将军，谥悼公。张轨以晋永宁九年，辛酉之岁牧凉州，至天锡败亡之岁，岁在丙午，八主，七十六年。
西凉李（古老切）
崔鸿《十六国春秋□西凉录》曰：李，字玄盛，陇西狄道人也，汉前将军广十六世孙，广子侍中敢之後。世李氏世为西州右姓。祖父（音掩）前凉武卫将军、天水太守、安世亭侯。父昶，字中坚，幼有令名，世子侍讲，年十八卒。，昶之遗腹子，少而好学，沉敏有器度。後凉龙飞二年，建康太守段业自称凉牧，号神玺。元年，拜郊令。二年，敦煌索仙等以温毅有惠政，推为敦煌太守。段业复镇西将军，领护西夷校尉。
庚子元年十一月，晋昌太守唐瑶移檄六郡，推为大将军、凉公、领秦凉二州牧。大赦，改年。追尊祖凉公，父昶凉简公。以瑶为征东将军。三年，于南门起靖恭堂，以议朝政，图赞自古圣帝明王、忠臣孝子、烈士贞女，亲为序颂，以作鉴戒。五年正月，起泮宫，增高门学生五百人。四月，敦煌有葛缘木而生，作黄鸟之形。世子谭卒。九月，立二子歆为世子。正月，大赦，改年为建初元年。三月，宴于曲水，命群寮赋诗，亲为之序文，写诸葛亮训厉以诫诸子。十三年正月，寝疾，顾命长史宋繇曰：“吾终之後，嗣子即卿子也，善相辅导。”二月，薨于恭德殿，年六十七。葬建世陵，谥武昭王，庙号太祖。
初，为群雄所推，定千里之地，谓张氏之业不足成，河西十郡，岁月而一。既而亻辱檀入据姑臧，蒙逊基宇稍广，於是慨然著《述志赋》。初，河右不生楸、槐，张骏之世，取秦陇植之，皆死，至是，酒泉宫西北有槐生焉，乃作《槐树赋》，又作《妇辛氏诔》。自馀赋数十篇。
李歆
崔鸿《十六国春秋□西凉录》曰：李歆字士业，第二子。薨，左长史宋谣等上为大将军、凉公、领凉州牧、护羌校尉。大赦，改年为嘉兴元年。七月，歆闻蒙逊南伐西秦，命中外戒严，将攻张掖。尹太后以为不可，宋瑶亦谏，歆怒不从。遂率步骑三万东伐，次于都渎涧。蒙逊自浩来，战于怀城，歆败。左右劝还，歆曰：“吾违太后明诲，远取败辱，不煞此胡，复何面目以见母也！”勒众复战，败于蓼泉，为蒙逊所杀。歆弟骁骑将军翻、击虏将军豫等西奔敦煌，逊遂入酒泉。
翻及敦煌太守恂与诸子等弃敦煌，奔于北山。郡人宋承、张弘等以恂在郡有惠政，密信招恂。恂率数千骑入于敦煌，宋承推恂为凉州刺史。逊率众二万攻恂，宋承等开门出降，恂自杀。恂，之第六子也。逊获翻子宝，徙于姑臧，岁馀，北奔伊吾。
後二十馀年，至魏太平三年，宝至伊吾率流人及虏骑南袭敦煌，据之。遣使降魏，魏以宝为使持节、侍中、都督西垂诸军事、镇西大将军、开府仪同三司、领护西戎校尉、沙州牧、敦煌公，承制玉门以西。宝宽雅有度量，甚著威惠于西土，在敦煌三年，徙并州刺史。薨，谥宣公。自元年岁在庚子，至为蒙逊所灭，二十一年。
北凉沮渠蒙逊
崔鸿《十六国春秋□北凉录》曰：沮渠蒙逊，临松卢水胡人。其先世为匈奴左沮渠，遂以官为氏。逊好学，涉群史，雄烈有英略。後凉龙飞二年，逊伯父罗仇、麴粥从吕光征河南，光前军大败，皆为光所煞。宗部会葬者万馀人，逊哭谓众曰：“昔汉祚中微，吾之乃祖翼奖窦融，保宁河右。吕王耄荒，虐民无道，岂可坐观成败，不上继先祖安民之志，下使二父有恨黄泉！”众咸称万岁，遂立盟约，一旬之间，众至万馀。与从兄男成推建康太守段业为凉州牧、康公，改龙飞二年为神玺元年。业以逊为张掖太守，男成为辅国大将军，委以军国之任。
永安元年三月，逊以为业所惮，内不自安，请为安西太守。四月，业收男成，赐死。逊闻男成死，泣告众曰：“男成忠于段公，枉见屠害，诸君能为报仇乎？”成素有恩信，众皆愤泣从之，北至氐地，众余一万。业遣右将军田昂、武卫将军梁中庸等攻侯坞。逊自氐地救之。昂率骑五百归逊，军遂大溃，中庸来奔。五月，逊至张掖，田昂兄子承爱斩关内逊，业左右散走，逊大呼曰：“镇西何在？”军人曰：“在此。”业曰：“孤单飘一己，为贵门所推，可见乞馀命，投身岭南，庶得东还，与妻子相见。”逊遂斩之。六月，右长史梁中庸等推逊为大将军、凉州牧、张掖公。大赦，改元。四年，秦遣鸿胪梁斐拜逊镇西大将军、开府仪同三司、沙州牧、西海公。九年二月，两月并出。
正始元年冬十月，迁都姑臧。十一月，僭即河西王位于谦光殿，大赦，改元，置百官，始如吕光为三河王故事。二年四月，立子政德为世子。三年二月，与西秦通和。逊西巡，遂循海至盐池，祀西王母等寺。寺中有玄石图，命中书侍郎张穆赋焉，铭之于寺前。十四年，起游林堂于内苑，图列古圣贤之像。九月，堂成，遂宴群臣，谈论经传，顾谓郎中刘丙曰：“仲尼何如人也？”丙曰：“圣人也。”逊曰：“圣人者，不凝滞于物，而能与世推移。畏于匡，辱于陈，伐树削迹，圣人固若是乎！”丙不能对。逊曰：“卿知其外，未知其内。昔鲁人有浮海而失津者，至于州，仲尼及七十二子游于海中，与鲁人一木杖，令闭目乘之，使归告鲁侯，筑城以备寇。鲁人出海，投杖水中，乃龙也。具以状告鲁侯，不信。俄而有群燕数万衔土培城，鲁侯信之，大城曲阜。讫而齐寇至，攻鲁，不克而还。此其所以称圣也。”义和元年十二月，魏遣太常李慎拜逊太傅、凉州牧、凉王，加九锡之礼。三年夏四月，逊寝疾，立子茂虔为世子。薨于路寝。五月，葬元陵，谥武宣王，号太祖。
沮渠茂虔
崔鸿《十六国春秋□北凉录》曰：沮渠茂虔，逊第三子。聪颖好学，和雅有度量。义和三年，立为世子，加中外都督、大将军、录尚书。逊薨，僭即河西王位，大赦，改元为永和元年。立子封疆为世子，加抚军大将军、录尚书事。
三年正月，西中郎将、敦煌太守沮渠唐儿上言曰：“有一老父见于郡城东门，投书于地，忽然不见，其书一纸，八字满之，文曰：‘凉王三十年若七年。’”虔访于奉常张慎，慎曰：“昔虢将亡，神降于莘，深愿陛下克念修政，以副三十之庆。若盘于游田，荒于酒色，臣恐七年将有大变。”虔不悦。七年正月，朝群臣于谦光殿，有狐在于东序，门者不见其入，左右以告，命射之，不获。二月，端门崩。初，虔为酒泉太守，起浮图于中街，有石像在焉。是月，目流血。五月，太庙基陷。六月，当阳门崩。魏常山王赤坚率众至姑臧，虔婴城拒守。九月，面缚出降。魏释其缚，徙虔及宗室、士民十万户于平城，拜虔征西大将军、王如故。八年，赐死，谥哀王。自逊永安元年岁在辛丑，至是岁庚寅，三十九载。
《晋书》曰：蒙逊以安帝隆安元年自称牧，义熙八年僭立，后八年而宋氏受禅，以元嘉十年死，时年六十六，在位三十二年。子茂虔立六年，为魏所灭。
卷一百二十五　偏霸部九
後凉吕光
崔鸿《十六国春秋□後凉录》曰：吕光，字世明，洛阳人。其先自沛迁洛阳，因家焉，世为氐酋。父婆楼，字广平，佐命前秦，官至太尉。光以赵建武中生于方头，夜有神光之异，故名焉。年十岁，与诸童儿游戏邑里，为战阵之法，童儿咸推为主。长而身长八尺四寸，目重童子，左肘有肉印。沉粹凝重，宽简有大量。人莫之知，惟王猛异之，曰：“此非常人。”言之符坚，举贤良，除美阳令，民夷惮爱，邻境肃清。迁鹰扬将军，以功赐爵关内侯。
建元十九年，以光为使持节、都督西讨诸军事，率将军姜飞、彭晃、杜进等步骑七万讨西域。十二月，至龟兹，龟兹王帛纯捍命不降。光军其城南，五里为一营，深沟高垒，广设疑兵，为木被甲，罗之垒上，以为持久之计。二十五年五月，帛纯乃倾财宝，请救于狯胡。狯胡王遣弟率二十馀万救之。胡便弓马，善矛槊，铠如连锁，射不可入，及以革索为╆，策马掷人，多有中者。众甚惮之。姑默、宿、尉头等国及诸胡外内七十万人。光迁营相接，阵为勾锁之法，精骑为游军，弥缝其阙。秋七月，战于城西，大败之。帛纯逃奔，王侯降者三十馀国。进入其城，城有三重，广轮与长安地等。城中塔庙千数，帛纯宫室壮丽，焕若神居。胡人奢侈，富于生养，家有蒲桃酒至千斛，经十年不败，士卒沦没酒藏者相继。诸国贡款属路，立帛纯弟震为王以安之。
光抚宁西域，威恩甚著，秦以光为使持节、散骑常侍、都督玉门已西诸军事、安西将军、西域校尉，进封顺乡侯。二十一年正月，大飨文武，博议进止。众咸请还，光从之。三月，引还，以驼二万馀头致外国珍异千馀品、骏马万馀匹而还。九月，光入姑臧，自领凉州刺史，护羌校尉。大安元年，符丕以光为车骑大将军、凉州牧，领护西域大都督、酒泉公。
光始闻符坚为姚苌所害，奋袂哀怒，三军缟素，大临于城南。传檄诸州，期孟冬大举。谥坚为文昭皇帝。十月，大赦境内，改建元为大安。十一月，群寮劝进曰：“长蛇未殄，方扫清国难，宜进位元台。”十二月，上光为侍中、中外都督陇右诸军、大将军、凉州牧、酒泉公。三年八月，甘露降逍遥园，白燕翔于酒泉，众燕成列而从之。麟嘉元年正月，麟见金泽县，百兽从之。于是群寮奉请崇进名号，光从之。二月，僭即王位于南郊，大赦，改元。置官司，丞郎以下犹摄州县事。三年九月，大庙新成，追尊父为景昭王，祖为宣公，曾祖为恭公，高祖为敬公。
龙飞元年，五龙见于浩，群臣咸贺，劝光称号。六月，僭即天王位于南郊。大赦，改年。备置群司，立世子绍为太子。四年九月，光寝疾。十二月，疾甚，立太子绍为天王，光自号为太上皇帝，以子纂为太尉，弘为司徒，诏曰：“吾疾病不济，吾终之後，使纂统六军，弘管朝政，汝恭己无为，委重二兄，庶可以济。今外有强寇，民心未宁，汝兄弟辑睦，则贻厥万世。若内相图，则祸不旋踵。”纂、弘泣曰：“不敢有二心。”薨，葬高陵。谥武皇帝，庙号太祖。
吕纂
崔鸿《十六国春秋□後凉录》曰：吕纂，字永绪，光之长庶子。母赵淑媛。少便弓马，不好书。大安元年，至于姑臧。光临薨，执手戒之曰：“汝性粗武，深为吾忧。开基既难，守成不易。善辅永业，勿听谗言。”光薨，绍秘不发丧，纂排阁入哭，尽哀而出。绍惧，以位让之曰：“兄功高年长，宜承大统。”纂曰：“臣虽长，陛下国家之嫡，不可以私爱而乱大伦。”骁骑吕超谓绍曰：“纂临丧不哀，步高视远，观其举止，恐成大变，宜早除之。”纂闻超谋，遂率壮士数百，逾北城，攻广夏门，入自青角门，升谦光殿。绍登紫阁自杀，吕超出奔广武。纂遂僭即天王位，大赦，改龙飞四年为咸宁元年。谥绍隐王。
纂游田无度，荒酒色，常与左右因醉驰猎于坑涧之间。殿中侍御史王回扣马谏，不纳。番和太守吕超擅伐鲜卑思盘。思盘诉超于纂，纂召超入朝，怒曰：“卿恃兄弟桓桓，欲欺吾也，要当杀卿，然後天下可定。”超顿首曰：“不敢。”纂引诸臣宴于内殿，吕隆屡劝纂酒，已至昏醉，乘步免车将超等游于内。至琨华堂东阁，车不得过，篡亲将窦川、骆腾倚剑于壁，推车过阁。超取剑击纂，纂下车擒超，超刺纂洞胸，奔于宣德堂。将军魏益入，斩纂首以徇。隆既篡位，谥纂灵帝，葬白石陵。
吕隆
崔鸿《十六国春秋□後凉录》曰：吕隆，字永基，光弟宝之子。既杀纂，遂僭即王位。大赦，改咸宁三年为神鼎元年。二月，追尊父宝为文皇帝。超有佐命之勋，拜为侍中、都督中外诸军事、辅国大将军、录尚书事，封安定公。二年，秦遣鸿胪恒敦拜隆征北大将军、都督河西诸军事、凉州牧、建康公。
三年，隆以二凉之逼，遣超赍珍宝请迎於秦。秦遣尚书、左仆射齐难率步骑四万来迎。隆率户一万随难东迁。既至长安，秦以隆为散骑常侍、尚书、公如故，超为安定太守。其後坐与姚兴少子广平公弼谋反，诛。吕光以乙酉岁据凉州，至于是岁，岁在癸卯，凡一十九年。
後燕慕容垂
崔鸿《十六国春秋□後燕录》曰：慕容垂，字道明，第五子，小字阿六敦。母兰淑仪。垂少有器度，身长七尺七寸，手垂过膝。甚宠之，常曰：“此儿阔达好奇，终能破人家，或能成人家。”故名霸，字道业。因坠马伤前二齿。后改名，外以慕为名，内实恶而改之。寻以谶记之文，去，以垂为名。及俊僭称尊号，封吴王。
建熙十年，以车骑大将军败桓温于枋头，威名大震。太傅上庸王评深忌之，垂遂出奔秦。符坚闻垂至，大悦，郊迎执手，礼之甚重。王猛恶垂雄略，劝坚杀之。坚不从，以为冠军将军，封宾都侯，历京兆尹。
符坚败于淮南，垂军独全，坚以千馀骑奔之。世子宝言于垂曰：“家国倾丧，皇纲废弛，当隆中兴之业，建少康之功。宜恭承皇天之意，因而取之。”垂曰：“彼悉心投命，若何害之！”乃以兵属坚，垂至渑池，言于坚曰：“王师不利，北境之民或因此轻动，臣请奉诏辑宁朔裔。且龙、邺旧都，陵庙所在，乞过展拜，以申罔极。”坚许之。权翼谏曰：“垂爪牙名将，今之韩、白，且世豪东夏，志不为人下。顷避祸归诚，非慕义也。而恐冠军之号不饱其志，列地百里未满其心。且垂犹鹰也，饥则附人，饱便高扬，遇风尘之会，必有凌霄之志。”坚曰：“卿言是也，但朕已许之，匹夫犹重信，况万乘之主乎！”翼曰：“陛下重小信而忽轻社稷，臣见其往，不见其还，关东之变，垂其首乎！”
自凉马台结草筏而渡，至安阳，修笺于长乐公丕。垂至，馆之于邺西。会符晖告丁零翟斌聚众四千谋逼洛阳，丕于是配垂兵二千，遣广武将军符飞龙率氐骑一千为垂之副贰。戒飞龙曰：“垂为三军之统，卿为垂之谋主。”符晖告急，简书相寻，垂方图飞龙，停河内不进，悉诛氐兵，命左右杀飞龙，济河焚桥，众三万。及洛阳，符晖闭门拒守，不与交通。翟斌率众会垂，劝称尊号，垂曰：“新兴侯国之正统，孤之君也。若以诸军之力，得平关东，当以大义喻秦，奉迎反正。诬上自尊，非孤心也。”乃自称大将军、燕王，承制行事。翟斌为建义将军，封河南王；弟德为范阳王。众至二十万，济自石门，长驱攻邺。元年正月，朝群寮于清阳宫，以晖在长安，依晋愍帝在平阳，中宗称王，改年建武故事，改秦建元为燕元元年，立太子宝为燕王太子。攻弘邺郛，丕固守中城，垂堑而围之。于魏郡肥乡筑新兴以置辎重，进师攻邺，开其西奔之路。二年三月，符丕弃邺，奔并州，以鲁阳王和为南中郎将镇邺。
十二年，垂定都中山。建兴元年正月，群寮劝垂正尊号。辛卯，僭即皇帝位于南郊。大赦，改元。立子宝为皇太子。十年五月，太子宝率众八万伐魏，范阳王德为之後继。魏闻宝将至，徙于河西。宝临河不敢济，引师还，次于参合。俄而魏军大至，三军奔清，宝与德等数千骑奔免。十一年三月，垂大众出参合，太子宝出天门。垂至参合，见积骸如山，设祭吊之，死者父兄各皆号哭，军中哀恸。垂惭愤呕血，因而寝疾，筑燕昌城而还。宝等至□中，闻垂疾，皆引归，及垂于平城。夏四月，薨于上谷沮阳，年七十一。谥武成皇帝，庙号世祖。
《晋书》曰：垂以太元二十一年死，在位十三年。墓曰宣平陵。
慕容宝
崔鸿《十六国春秋□後燕录》曰：慕容宝，字道，垂第四子。元玺四年生于信都。少轻果无志操，好人佞己。段后谓垂曰：“太子姿质雍容，柔而不断，非济世之雄。辽西、高阳，陛下儿之贤者，宜择一树之。”垂不纳，谓曰：“汝谓我为晋献公乎！”建兴十一年四月，僭即皇帝位。大赦，改为永康元年。宝遣将军赵王麟逼段后曰：“常谓主上不能嗣守大统，今竟能不？宜早自裁，以全段氏。”后怒曰：“汝兄弟尚逼杀母，岂能保守社稷？吾岂惜死，念国灭。”不久，遂自杀。八月，立妃段氏为皇后，濮阳公策为皇太子。
二年正月，魏使修和，宝不许。二月，魏攻中山。其夜，尚书慕容皓谋杀宝，立赵王麟。宝与太子荣等万骑就清河王公於蓟，以开封公慕容详守中山。五月，详遂僭称尊号。九月，赵王麟率众入中山杀详，麟复僭尊号。中山饥，麟出据新市，与魏师战于义台，败绩，南奔。魏入中山。
宝遣御史中丞兼鸿胪鲁遂持节，授司徒、范阳王德丞相、冀州牧，承制南夏，封公、侯、牧、守。三年二月，宝发龙城，以抚军慕容腾为前军，步骑三万，将南伐，次于乙连。长上段速骨、宋赤眉因民之惮远役，杀司空乐浪王宙，众既幸乱，投仗奔走。宝驰还龙城，又与长乐王盛等南奔。尚书兰汗杀速骨等十馀人，奉太子策承制，大赦，遣迎宝还，及于蓟，宝欲北还，盛等咸以汗忠款虚宝未明，宜就范阳王德。宝从之，乃自蓟而南。四月，宝至邺，邺中遗民固请留之，宝不从。南至黎阳城西，闻范阳王德称制，惧而退，乃还龙城，次于广都。兰汗又遣左将军护超迎宝，具申款诚，忠节无差，宝于是命发。汗遣弟难率五百骑逆宝至龙城。难引宝入于外邸，杀之，年四十四。杀太子荣及王公卿士百馀人。汗自称大将军、大单于、昌黎王，号年青龙。七月，长乐公盛袭诛汗。盛即位，伪谥宝惠愍皇帝，庙号列宗。
慕容盛
崔鸿《十六国春秋□後燕录》曰：慕容盛，字道运，宝之庶长子。秦建元十年，生于长安。二十年，符坚诛慕容氏，盛奔。东归至垂，问以西事，画地成图，垂笑，谓之曰：“昔魏武抚明帝之首，遂乃侯之。祖之爱孙，有由来矣。”于是封长乐公。建兴六年，领北中郎将镇蓟，进爵为王。
及宝为兰难所杀，盛驰赴哀。盛潜结大众，谋讨难及汗等，斩之。建平元年七月，告成宗庙，大赦，改青龙元年为建平元年。谦揖自卑，不称尊号，以长乐王称制，诸王贬爵为公。东阳公慕容根等九十八人上尊号，盛不许。十月，根等又请，盛许之。丙子，僭即皇帝位。正月，朝群臣于承乾殿，大赦，改建平元年为长乐元年。二年正月，大赦，盛去皇帝之号，称庶民天王。
三年八月，右将军慕容国谋率禁兵袭盛，前将军段玑等因众心阻动，潜于禁中，鼓噪大呼。盛闻变，率左右出战，众皆披溃，一贼从暗中击盛，伤足。遂取辇升前殿，召叔公河间公熙嘱以後事。熙未至而薨，年二十九，伪谥昭武皇帝，庙号中宗。
《晋书》曰：盛幼而羁贱流漂，长则遭家多难，夷险安危，备尝之矣。惩宝暗而不断，遂峻极威刑，纤介之嫌，莫不裁之于未萌，防之于未兆。于是上下震恐，人不自安，虽推忠诚亲戚亦皆离贰，旧臣靡无夷灭，安忍无亲，所以卒于不免。是岁，隆安五年也。
慕容熙
崔鸿《十六国春秋□後燕录》曰：慕容熙，字道文，一名长生，垂之少子。燕元二年，生于常山。建兴八年，封河间王。永康初，随宝奔龙城，拜司隶校尉。长乐元年，迁仆射、中外督领、昌黎尹。盛薨，遂僭即皇帝位。大赦，改长乐三年为光始元年。
二年正月，熙引见州郡耆旧于东宫，问以民所疾苦。司隶部民刘瓒对问称旨，拜带方太守。是春，大治宫室。四月，立符贵人为昭仪。五月，筑龙腾苑，广十里馀，役徒二万人。起景□山于苑内。又起逍遥宫、甘露殿，连房数百，观阁相交。凿天河渠，引水入宫。又为符昭仪凿曲光海、清凉池。季夏暑热，士卒不得休息，渴死者大半。四年二月，昭仪符氏卒，符贵嫔为皇后。九月，符后游畋，熙从之，北登白鹿山，东过青岭，南临沧海，冬十一月乃还。百姓苦之，士卒为狼虎所害及冻死者五千馀人。五年十月，拟邺之凤阳作弘光门，累级三层。
建始元年正月，大赦天下。三月，太史丞梁延年梦月化为五白龙，梦中占之，曰：“月，臣也；龙，君也，月化为龙，当有臣为君。”寤而告人，曰：“国符，其将尽乎。”是月，符后起承华殿，高承光一倍。负土脍北门，土与同价。典军杜静载棺诣阙上书谏，熙大怒，斩之。后尝季夏思冻鱼，冬须生地黄，皆下有司切责，不得，加以大辟。四月，符后卒，熙悲号辟踊，若丧考妣，拥其尸而抚之曰：“体已就冷，命遂断矣！”于是僵仆绝息，久而乃苏。服斩，食粥。百寮宫内设位哭临，有司按检哭者，有泪则，无泪则加罪，群臣振惧，莫不含辛以为泪。高阳王妃张氏，熙之嫂也，美姿容。熙欲以为殉，乃毁其礻遂靴，中有弊毡，遂赐死。三女叩头求哀，熙弗许。营陵周轮数里，下固三泉，内图画尚书八座之像。熙曰：“善为之，朕将随后入此陵。”需车高大，毁北门而出。
</div>
    <div class="pagination">
<a href="太平御览_page102.html">上一页</a><span>...</span><a href="太平御览_page98.html">98</a><a href="太平御览_page99.html">99</a><a href="太平御览_page100.html">100</a><a href="太平御览_page101.html">101</a><a href="太平御览_page102.html">102</a><span class="current-page">103</span><a href="太平御览_page104.html">104</a><a href="太平御览_page105.html">105</a><a href="太平御览_page106.html">106</a><a href="太平御览_page107.html">107</a><a href="太平御览_page108.html">108</a><span>...</span><a href="太平御览_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
