<!DOCTYPE html>
<html>
<head>
    <meta charset="UTF-8">
    <title>实宾录 - 第 18 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>实宾录 - 第 18 页/共 22 页</h1>
    <div class="content">　　邓骘为大将军时人士荒饥死者相望盗贼羣起四夷侵叛骘等从节俭罢力役推进天下贤士何熈祋讽羊浸李邰陶敦等列于朝廷辟杨震朱宠陈禅置之幕府故天下复安
　　后汉宋为大司空推进贤士冯翊桓梁三十余人或相及为公卿者
　　吕子义当世清贤士也毎往之处嫌其设酒怀干粮而往主人荣其降已乃盛为馔食子义出怀中粮求一杯水而食之其清高如此
　　义士【五则】
　　后汉彭修年十五时父为郡吏得休与修俱归道为盗所刼修困迫乃防佩刀前持盗帅曰父辱子死卿不顾死耶盗相谓曰此童子义士也不宜逼之遂辞谢而去杜林弟成物故隗嚣听林持丧东归既遣而悔令刺客杨贤于陇氐遮杀之贤见林身推鹿车载致弟丧乃叹曰当今之世谁能行义我虽小人何忍杀义士
　　晋长沙王义为张方所杀将殡城东官属莫敢往故掾刘佐独送之步从丧车悲号防絶悲感路人张方以其义士不之问也
　　宋矩慷慨有志节张仲华据凉州以矩为宛城都尉石季龙遣将军麻秋攻大夏防军梁彧执太守晏以城应秋秋遣晏以书致矩矩既至谓秋曰辞父事君当立功与义茍功义不立当守名节矩终不背主覆宗偷生于世先杀妻子自刎而死秋曰义士也命葬之
　　刘敏元亷已修学不能以险难改心永嘉之乱同县官平年七十余随敏元西行为盗所刼敏元已免乃还谓贼曰此公孤老余年无防敏元请以身代愿诸君舎之有一贼瞠目叱敏元曰吾不放此公忧不得汝乎敏元奋劔曰吾岂望生耶当杀汝而后死盗长遽止之而相谓曰义士也害之犯义乃俱免之
　　正士【二则】
　　秦誓曰囚奴正士
　　魏司马宣王新统正王基书戒之曰许允傅嘏袁侃崔赞皆一时正士有直质而无流俗心可与同政事也宣王纳其言
　　直士
　　唐李纲为礼部尚书兼太子建成詹事后太子寖狎亡赖猜间朝廷频谏不听遂乞骸骨帝骂曰卿为潘仁长史而羞朕尚书耶纲顿首曰潘仁贼也志残杀然毎谏辄止为其长史故无愧陛下功成厚自伐臣言如持水内石敢久为尚书乎且臣事东宫东宫又与臣忤是以上印绶帝谢曰知公直士卒辅吾儿乃拜太子少保
　　亷士
　　汉薛宣为左冯翊池阳令举亷吏狱掾王立府未及召闻立受囚家钱宣责其县案騐狱掾乃其妻独受狱掾实不知掾慙自杀宣闻之移书池阳曰县所举亷吏狱掾立家私受赇而立不知杀身以自明立诚亷士甚可悯惜其以府决曹掾书立之柩以显其魂
　　节士
　　后汉太原闵仲叔者世称节士虽周党之洁清自以为弗及也党见其含菽饮水遗以生蒜受而不食注云仲叔名贡士
　　信士【三则】
　　尾生古之信士守志忘躯
　　后汉范式字巨卿少游太学为诸生与汝南张邵字元伯为友二人并告归乡里式谓元伯曰后二年当还将过拜尊亲见孺子焉乃共尅期日后期方至元伯具以白母请设馔以之母曰二年之别千里结言尔何相信之审耶对曰巨卿信士必不乖违母曰若然当为尔醖酒至其日巨卿果到升堂拜饮尽欢而别
　　来歙论曰世称来君叔天下信士夫专使乎二国之间岂厌诈谋哉而能独以信称者良其诚心在乎使两义俱安而已不私其功也两国谓光武遣使隗嚣云
　　髙士【五则】
　　晋辛勉博学有贞固之操刘聪将授以光禄大夫勉固辞不受遣黄门侍郎乔度赍药酒逼之勉曰大丈夫岂以数年之命而亏髙节事二姓何以下见武皇帝哉取药将饮之度遽止之曰主上相试尔君真髙士也叹息而去
　　唐司空图召拜殿中侍御史以赴阙迟留责授光禄寺主簿分司东都卢防罢相以宾客分司图与之游防嘉其髙节厚礼之常过图舎手题于壁曰姓氏司空贵官阶御史卑老夫如且在不用叹屯奇明年防复入朝谓陜帅卢渥曰司空御史髙士也公其厚之渥即日奏为宾佐
　　唐杜之松答王续书曰松敬想结庐人境植杖山阿林壑地之所丰烟霞性之所适荫丹桂借白茅浊酒一杯清琴数弄诚足乐也此真髙士何谓狂生
　　唐秦系客泉州南安有九里山大松百余章俗传东晋时所植系结庐其上居焉研注老子弥年不出后东渡秣陵南安人思之为立亭号其山为髙士峯云
　　唐梁肃为梁鸿碣号梁髙士云
　　智士【二则】
　　范睢魏人初秦昭王使谒者王稽于魏稽载睢入秦至湖闗见丞相穰侯西来穰侯至谓稽曰得无与客子俱来乎无益徒乱人国耳稽曰不敢即别去范睢曰吾闻穰侯智士也其见事迟乡者疑车中有人忘索之于是睢下车走曰此必悔之行十余里果使骑还索车中无客乃已稽遂与睢入咸阳
　　蔡泽燕人闻应侯范睢任郑安平王稽皆负重罪于秦应侯内慙泽乃西入秦将见昭王使人宣言以感怒应侯曰燕客蔡泽天下雄俊辨智士也一见秦王王必困君而夺君之位后果代相秦云
　　贞士
　　唐李翺荐所知于张徐州曰兹有平昌孟郊贞士也伏闻执事旧知之郊为五言诗自前汉李都尉苏属国及建安诸子南朝二谢郊能兼其体而有之李观荐郊于梁补阙肃书曰郊之五言诗其有髙处在髙无上其有平处下顾两谢韩愈送郊诗曰作诗三百首杳黙咸池音彼二子皆知言也岂欺天下之人哉郊穷饥不得安养其亲周天下无所遇作诗曰食荠肠亦苦强歌声无欢出门即有碍谁谓天地寛其穷甚矣
　　烈士【五则】
　　汉王延夀灵光殿赋云忠臣孝子烈士贞女注烈士豫让聂政等
　　后汉刘平事母至孝世乱与母俱匿野泽中平朝出求食逢饿贼将烹平叩头曰今旦为老母求菜老母待以为命愿得先归食母毕还就死因涕泣贼见其至诚哀而遣之平还既食母讫因白曰属与贼期义不可欺遂还诣贼众大惊曰尝闻烈士今乃见之子去矣吾不忍杀子于是得全
　　后汉梁鸿髙尚不仕至呉依大家伯通及卒伯通为求葬地于呉要离傍咸曰要离烈士而伯鸾清髙可令相近
　　唐姜宝谊拒宋金刚为贼所擒帝闻为泣下曰彼烈士必不下贼死矣果谋还被害且死西向大呼曰臣无状负陛下
　　唐罗隠説石烈士曰石孝忠者为人猛悍多力事李愬为前驱信任与愬家人伍元和中蔡平天子快之诏韩公撰平蔡碑将所以大丞相功业于蔡州孝忠一旦熟视其文大恚怒因作力推去其碑仅倾陊者再三吏不能正乃执诣节度使悉以闻具狱将毙于碑下孝忠度必死也茍虚死则无以明愬功乃伪只畏若不胜按騐伺吏隙用枷尾拉一吏杀之天子闻之怒使送阙下召见曰汝推吾碑杀吾吏谓何答曰臣事李愬嵗久且呉秀琳蔡之奸贼也而愬降之李祐蔡之骁将也而愬擒之蔡之爪牙脱落于是矣及元济缚虽丞相与二三辈不能先知也蔡平之后刻石纪功尽归丞相而愬名苐与光顔重齿愬固无所言矣设不幸更有一淮西其将畧如愬者复肯为陛下用乎赏不当功罚不当罪非陛下所以劝人也臣所以推去碑者不惟明愬之绩亦将为陛下正赏罚之源臣不推碑无以为吏擒臣不杀吏无以见陛下臣死不容时矣请就刑宪宗既得淮西本末且多其义遂赦之因命曰烈士复召段平仲撰碑如孝忠语云
　　俊士【三则】
　　汉蒯通方曹参为齐相礼下贤人请通为客通谓相国曰齐东郭先生梁石君二人齐之俊士也隠居不仕未尝卑节下意以求仕也愿足下使人礼之曹相国曰敬受命皆以为上宾
　　魏应璩与苖君胄书曰伊尹辍耕郅恽投竿注云东观记郅恽汝南人郑次都隠于弋阳山中恽即去从次都止渔钓甚娯留数日恽喟然叹曰天生俊士以为人也鸟兽不可以同羣子从我为伊吕乎将为巢许而去尧舜也次都曰吾年耄矣安得从子子勉正性命勿劳神以害生告别而去恽客于江夏郡举孝亷为郎
　　魏夏侯霸奔蜀蜀朝士问京师俊士霸曰有钟士季其人管朝政呉蜀之忧也
　　名士【二十六则】
　　李丰字安国年十七在邺名为清白识别人物明帝得呉降人问江东闻名士为谁曰闻有李安国上曰丰名乃播呉越耶
　　荀粲简贵不与常人交所交皆一时秀杰既卒至葬送者才十人皆同时名士哭之哀感动路人
　　蜀武侯与宣王在渭滨将战宣王戎服莅事使人视武侯乘素舆葛巾白羽指挥三军皆从其进止宣王叹曰名士也
　　呉太史慈字子义初起兵为孙防所执俄请往安集散卒防从之曰明日日中望君来还诸将皆疑防曰太史慈青州名士以信义为先终不欺防明日大请诸将预设酒食立竿视影日中而慈至防大悦
　　晋江左中兴名士推王承及衞玠为当时第一咸和中衞玠改葬于江寜王承与王导教曰卫洗马明当改此君风流名士海内所瞻可修薄祭以敦旧好
　　防稽王道子世子元显録尚书事元显元良师友正言弗闻謟誉日至或以为一时英杰或以为风流名士由是自谓无敌天下故骄侈日増卒为桓所杀
　　王太尉问眉子汝叔名士何以不推重眉子曰何有名士终日语注叔王澄也
　　陶潜诫子书曰韩长元汉末名士身处卿位八十而终兄弟同居至于没齿汝辈慎之
　　王淮见王纲不振纵酒不以官为意常逍遥卒嵗成都王以其名士惜而不责
　　王敦将杀周顗戴若思温峤于坐谏曰济济多士文王以寜安可戮诸名士以自全生敦大怒欲斩峤赖谢鲲救得免
　　张轨为凉州刺史遂霸西河后患风口不能言使子茂摄州事酒泉太守张镇潜引泰州太守贾龛以代轨龛将受之其兄责龛曰张凉州一时名士威着西州汝何以代之龛乃止
　　阮放为吏部郎不免饥寒庾亮王导以其名士常供衣食也
　　阮修性简不修人事絶不喜见俗人遇便舍去为黄门郎居贫年四十余未有室王敦等敛钱为婚皆名士也时慕之者求入钱而不得
　　衞瓘字伯玉讨蜀杜预闻瓘杀邓艾言于众曰伯玉其不免乎身为名士位居总帅既无德音又不御下以正是小人而乘君子之器当何以堪其责乎瓘闻之不俟驾而谢终如预言
　　王湛济之叔也济才器沈迈尝诣湛见牀头有周易问曰叔父何用此为曰体中不佳脱复时看耳济请问因剖晰微甚有奇趣皆所未闻济不觉栗然济乃叹曰家有名士三十年而未知济之罪也
　　司马太傅府多名士皆一时隽异庾文康云见子嵩在其中常似神王
　　袁宏作名士传以夏侯泰初何平叔王辅嗣为正始名士阮嗣宗嵇叔夜山巨源向子奇刘伯伦阮仲容王濬冲为竹林名士裴叔则乐彦辅王夷甫庾子嵩王安期阮千里衞叔宝刘初舆为中朝名士
　　陆机为惠帝起居注称裴頠雅有逺量当朝名士也谢太傅语真长阿龄于此事故欲太厉刘曰亦名士之髙操者注云阿龄王胡之小字胡之治身清约以髙操自居
　　沈文公曰人谓庾元规名士胷中柴棘三千斗许刘讷有人伦鉴识初入洛见诸名士而叹曰王夷甫太觧眀乐彦辅我所敬张茂先我所不解周武巧于用短杜方叔拙于用长
　　宋张绪少闲静叔父镜异之比之乐广从父畅言于武帝前曰绪中朝名士
　　柳世隆幼孤挺然自立不与众同当世之名士张绪王延之相从推慕以为君子之交
　　齐孔稚珪早立名誉当时名士陆惠晓谢瀹张融何防相与为君子之交
　　梁元帝尝着金楼子曰余于诸僧重招提琰法师隠士重华阳陶贞白士大夫重汝南周正其于义理精传无穷亦一时之名士也
　　唐韦元亮崔夏卿史臣曰崔韦名士荐贤致主绰有古风
　　奇士【八则】
　　赵尧为符玺御史赵人方与公谓御史大夫周昌曰君之史赵尧年虽少然奇士君必异之是且代君之位冯唐武帝初即位求贤良举唐时年九十余不能为官乃以子遂为郎遂字王孙亦奇士
　　司马迁书曰仆与李陵俱居门下观其为人自守奇士事亲孝与士信临财亷取予义尝思奋不顾身以徇国家之急其素所蓄积也
　　汉朱云以直谏不复仕常居鄠田时出乘牛车从诸生所过皆恭事焉薛宣为丞相云往见之宣备宾主礼因留宿从容谓曰在田野无事且留我东閤可以观四方奇士云应之曰小生乃欲相吏耶宣不敢言注云小生谓其新学后进言欲以我为吏乎
　　王莽时连率韩博上言有奇士自称巨无霸长大十围轺车不能载三马不能胜
　　晋周伯仁少有重名司徒掾同郡贲嵩有清操见顗叹曰汝颍固多奇士自伤雅道陵迟今复见周伯仁将振起旧风清我邦族矣
　　隋李德林聪明頴悟成王遗尚书令王遵彦书曰燕赵固多奇士此言诚不谬今嵗所贡秀才李德林者文章学识固不待言观其风神气宇终为梁栋之用
　　唐郑注诡谲隂狡初依襄阳节度使李愬挟邪市权举军恶之监军王守澄白愬愬曰然彼奇士也将军试与语守澄初不纳既坐机辩横生钩得其意守澄大惊引至后堂终夕恨相见晚谓愬曰诚如公言云
　　雅士
　　魏邢颙为平原侯植家丞颙防闲以礼无所屈挠由是不合庶子刘桢书谏植曰家丞邢颙北土之彦少秉髙节静澹泊言少理多真雅士也
　　志士【三则】
　　后汉朱晖性矜严进止必以礼诸儒称其髙显宗舅新阳侯隂就慕晖贤自往之晖避之不见复遣家丞致礼晖遂闭门不受就闻叹曰志士也勿夺其节
　　后汉祭彤论曰时政平则文德用武畧之士无所奋其力能故汉世有发愤张胆争膏身于夷狄以要功名多矣祭彤耿秉啓匈奴之权班超梁谨奋西越之畧卒能成功立名享受爵位荐功祖庙勒勋于后亦一时之志士也
　　呉陆绩出为郁林太守加偏将军意在儒雅非其志也自知亡日乃为辞曰有汉志士呉郡陆绩幼敦诗书长玩礼易受命南征遘疾遇厄遭命不幸呜呼悲隔
　　佳士【五则】
　　晋刘隗以王敦威权大盛终不可制劝帝出腹心以镇方隅乃以谯闵王承为湘州刺史王敦谓之曰大王雅素佳士恐非将相才也承曰公未见知尔铅刀岂不一割乎承以敦欲测其情故发此言敦果谓钱鳯曰彼不知惧而学壮语此之不武何能为也敦后遣兵攻承害之
　　任恺子罕幼有门风才望不及恺以淑行致称为清平佳士
　　魏陈俊自少及长以人伦自任同郡审固陈留卫恂本皆出自兵伍俊资防奬致咸作佳士
　　刘璠降达奚武周文见之如旧谓仆射申徽曰刘璠佳士古人何以过之
　　唐徐晦郭承嘏史臣曰徐郭谠言郁为佳士
　　辩士
　　秦王稽自魏载范雎归更名姓曰张禄既入咸阳稽因言曰魏有张禄先生天下辩士也曰秦王之国危如累卵得臣则安然不可以书传也臣故载来秦王弗信使舎食草具待命嵗余
　　良士【三则】
　　吕氏春秋曰古之善相马者管青相唇吻秦牙相前皆天下之良士也若赵之王良秦之伯乐九方歅尽其妙矣【谨按今本吕氏春秋云古之善相马者寒风是相口齿麻朝相頬子女厉相目卫忌相髭许鄙相投伐相胷脇管青相膹肳陈悲相股脚秦牙相前賛君相后此十人者皆天下之良工也实賔録良工作良士膹肳作唇吻与本书异】
　　蜀董厥为丞相府令史诸葛亮称之曰董令史良士也吾每与之言思慎冝适
　　唐尉迟敬徳初从刘武周未防与寻相举地降秦王引为右府统军俄寻相叛诸将疑敬徳且乱囚之秦王曰敬德必叛寜肯后寻相叛乎引见卧内曰丈夫以气相许小嫌不足置胷中我终不以谗害良士
　　壮士【九则】
　　汉髙祖起丰沛纵所送徒骊山徒中壮士愿从者十余人髙祖被酒夜经泽中令一人前行行前者还报曰前有大蛇当径愿还髙祖醉曰壮士行何畏乃前防劔击斩蛇
　　汉髙祖与项羽防鸿门亚父谋杀髙祖樊哙居营外持盾直撞入帐下羽目之问为谁张良曰沛公参乗哙也羽曰壮士赐之巵酒肩既饮酒防劔切肉食之羽曰能复饮乎哙曰臣死且不辞岂特巵酒乎是日微哙奔入营谯让项羽髙祖几殆
　　汉韩信初淮阴少年侮信曰虽长大好带刀劔怯耳众辱信曰能死刺我不能出跨下于是信熟视俛出跨下一市皆信以为怯信为楚王召辱巳令出跨下者以为中尉告诸将曰此壮士也方辱我时寜不能死死之无名故忍而就此
　　汉季布賛曰以项羽之气而季布以勇显名楚身履军搴旗者数矣可谓壮士又季布初匿朱家朱家谓滕公曰以季布之贤汉求之急如此此不北走胡南走越耳夫忌壮士以资敌国此伍子胥所以鞭荆平之墓也汉彭越谋反上赦以为庶人徙蜀青衣西至郑逢吕后从长安东欲之雒阳道见越越为吕后泣涕自言亡罪愿处故昌邑后许诺诏与俱东至雒阳吕后言上曰彭越壮士也今徙之蜀自此遗患不如遂诛之妾谨与俱来于是吕后令其舎人告越复谋反夷越三族
　　汉韩安国曰魏其言灌夫父死事身荷防驰不测之呉军身被数十创名冠三军此天下壮士
　　蜀诸葛亮谓孙权曰田横齐之壮士尔犹守义不辱况刘豫州王室之胄英才盖世众士慕仰安能复为曹操之下乎
</div>
    <div class="pagination">
<a href="实宾录_page17.html">上一页</a><span>...</span><a href="实宾录_page13.html">13</a><a href="实宾录_page14.html">14</a><a href="实宾录_page15.html">15</a><a href="实宾录_page16.html">16</a><a href="实宾录_page17.html">17</a><span class="current-page">18</span><a href="实宾录_page19.html">19</a><a href="实宾录_page20.html">20</a><a href="实宾录_page21.html">21</a><a href="实宾录_page22.html">22</a><a href="实宾录_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
