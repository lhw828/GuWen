<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 222 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 222 页/共 737 页
  </h1>
  <div class="content">
   《通典》曰：隋末王世充与李密相持於东都。充夜渡，陈於洛水之北。其时密亦渡洛水，陈兵与充相对月城，西至石窟。密兵多马骑长枪，宜路宽放纵；充兵多戈矛，宜隘险。然南逼洛水，北限天山，地形褊促，骑不成列，纵蹙之，密军失利。密与数子登船南济，自馀兵马皆东走月城。充乘胜长驱，直至月城下。密既渡南岸，即策马西上，直向充本营，左右麾旌相继而至。充营内见密兵来逼，急连举六烽。充乃舍月城之围，收兵西退，自洛北达於黑石，中间四十馀里，奔赴颠狈，大丧师徒。密之行也，东北之围不救，而自解西南之寇，不战而成功。充伏其权奇，不复轻出。
又曰：隋汉王谅据并州。及隋将杨素率众数万讨谅。时晋、绛、吕三州并为谅城守，素各以二千人縻之而去。谅遣将赵子开拥众十馀万拦绝径路，屯据高壁岭，布阵五十里。素令诸将以兵临之，自引兵入霍山，缘崖谷而进，直指其营，一战破之，杀获数万。
又曰：隋开皇中，文帝大议伐陈。诸将皆云：“大江阔远，兵不习水，以此为疑，若一登南岸，秦兵一可当百。”襄邑公贺若弼献十策，其一事，请多造船。须船既多，贼必防拟更甚。今南地无马，请付傍江诸州，二十岁已上老马，令饲，以平陈为名，贼必惧，求马拟战。密敕刺史私卖博大船。江南下湿，特不宜马，不逾周年，并当死尽，终不为彼用。陈主陈叔宝果大造船市马；输船既多，方觉不便，而止。高请所博得船，运诸州米贮寿阳城，役徒於寿阳，穿大池，以鱼莲遨游为名，造船教水战。仍以贺若弼为寿州总管，终以此平陈。
又曰：隋将军刘方率兵讨林邑国。其王梵志率其徒乘臣象而战，方军不利。方於是多掘小坑，草覆其上，因以兵挑之。梵志悉众而阵，方以战伪奔北。梵志逐之，至坑所，其众多陷，转相惊骇，军遂乱。纵兵击，大破之。
又曰：隋末宇文化及杀炀帝，后率兵来攻李密於黎阳。密知化及粮且尽，因伪与和，弊其众。化及弗之悟，大喜，恣其兵食，冀密馈之。会密下有人获罪，亡投化及，具以告密情。化及大怒，其食又尽。乃度永济渠，与密战於童山之下，自辰达酉。密为流矢所中，顿於汲县，化及掠及郡，北趣魏县。其将王智略、张童仁等率所部兵，归於密者，前後相继。
又曰：隋末杨玄感反，攻东都，刑部尚书卫玄与玄感战，兵始会，玄感诈令人大呼曰：“官军已得玄感矣！”官军稍怠。玄感与数千骑乘之，於是大溃。
又曰：隋炀帝征高丽，隋将于仲文率军从乐浪道。军次乌骨城，仲文拣羸马驴数千，置於军後。既而率众东过，高丽出兵掩袭辎重，仲文回击，大破之。
又曰：隋汉王谅作乱，遣其将余公理自太行下河内。隋将史祥讨之，军於河阴，久不得济。祥谓军吏曰：“余公理轻而无谋，才用素不足称，又新得志，谓其众可恃。恃众必骄，且河北人先不习兵，所谓拥市人而战，不足图也。”乃令军中修攻具，攻河阳。公理使谍知之，果屯兵於阳内城以备祥。祥於是舣船河南。公理聚甲以当之，祥乃简精锐於下流潜度，公理率众拒之。祥至氵贝水，（氵贝，古间切。）两军相对，公理未成列，祥纵击，大破之。
又曰：隋末李密破宇文化及还，其劲兵良马多死。隋将王充守东都，欲乘其弊，练精勇得二万馀人，马千馀匹於洛水南。密军偃师北山上。时密新得志於化及，有轻充之心，不设壁垒。充夜遣二百馀骑潜入北山，伏谷中，令军士秣马蓐食。既而宵济，人奔马驰，迟明而薄密，密出兵应之，阵未成列而两军合战，其伏兵蔽山而上，潜登北原，乘高而下，驰压密营。营中大乱，无能拒之者。即入纵火，密军大惊而溃。
《唐书》曰：太宗屯武牢，窦建德悉众而南，陈兵於汜水，王世充将郭士衡阵於南，周亘数里，鼓噪请战，诸将大惧。太宗将数骑升高丘，安坐以望之，谓诸将曰：“贼起山东，未见大敌。今度险而嚣，是无政令；逼城而阵，有轻我心。我按兵不出，彼乃气衰，阵久卒饥，势将自退，追而击之，何往不克！吾与公等为约，必以午後破之。如或不然，寡人为无谋矣。”建德乃遣兵涉汜水，太宗令总管王君廓以少击之。待河北马渡，方欲与战。建德列阵，自辰至午，士卒饥倦，人皆坐列。又争饮水。太宗乃令宇文士及将三百骑，经贼阵之西驰而南上。诫之曰：“贼若不动，汝宜引归；如觉动，宜出东面。”士及才过，贼众果动，逡巡欲退。太宗曰：“可以击也。”亲率轻骑追而诱之，众军继至。建德回师而阵，未及整列，太宗先登以击之，所向皆靡。俄而众军合战，嚣尘四起。太宗率史大柰、程咬金、秦叔宝、宇文歆等缠幡而入，出其阵後，张我旗帜。贼顾见之，众乃大溃。追奔三十里，斩首三千馀级，虏其众五万馀人，一时放散。
又曰：太宗讨刘黑闼，相持两月馀。黑闼率步骑二万，南渡水，结阵而至，晨压我营。太宗遣轻骑当之，贼皆殊死战。於是亲率精骑，击贼马军，破之；因乘胜蹂其步卒。自午及昏，战数合，贼大溃，斩首万馀级。溺水死者数千人。黑闼与二百人北走，悉虏其众。先是，太宗遣兵堰上流，令黑闼得渡；及战之日，遽令决堰，水大至，深丈馀，贼众以为神，由是败走。
又曰：武德中，突厥颉利、突利二可汗到原州，太宗率兵拒之。雨甚，太宗乃召诸将，谓之曰：“虏控弦鸣镝，弓马是凭。今雨弥时，弧矢俱弊，突厥人众如鸟矢（所介切。）羽。我屋宿火食，枪槊犀利。料我之逸，揣敌所劳，此而不乘，夫复何待？”今欲先令劲兵乱其阵，乃率突骑驱其後。虏俗进不相让，退不相救。自此以北，涧谷深长，特有一道，鱼贯以度，因而迫之，彼十万骑坑阱中物耳。追至黄河，纵不尽擒，必当十获八九，此晓兵者所共解。诸君勿疑。於是潜师夜出，冒雨而进，丑徒震骇。因纵反间於突利，悦而归心。二可汗内离，颉利欲战不可，因请和而去。
又曰：贞观中，苏定方率兵讨突厥。贺鲁大雪，平地二尺，军中咸请停兵候晴，定方曰：“虏恃雪深，谓我不能前进，必当憩息，追之可及。若缓以纵之，则渐远难追。省日兼功，在此举也。”於是勒兵凌雪，昼夜兼进，所经收其人众。遂至双河，去贺鲁所居二百馀里，布阵长驱，径至金牙山贺鲁牙帐。时贺鲁集众欲猎，定方纵兵击之，尽破其牙帐，生擒数万人。贺鲁脱走，投石国。定方於是悉命诸部归其所居，埋瘗骸骨，存问疾苦，复其产业。贺鲁所掳掠者，悉捡责还之。於是西域诸国，安堵如故。令副将萧嗣业往石国，以追贺鲁，遂擒归於京师。
又曰：贞观中，突厥诸部离叛，朝廷将图进取，以李靖为代州道行军总管，率骁骑三千，自马邑出其不意，直趋恶阳岭以逼之。突利可汗不虞於靖，见官军奄至，于是大惧，相谓曰：“唐兵若不倾国而来，靖岂孤军而至。”一日数惊。四年，靖进击定襄城，破之。突厥部落并走碛北，突利可汗来奔。
又曰：贞观中吐谷浑寇边，以李靖为西海道行军大总管，统兵部尚书侯君集、刑部尚书任城王道宗等五总管征之。军次伏埃城，吐谷浑烧去野草，以馁我师，退保大非川。诸将咸言春草未生，马已羸疲，不可赴敌。惟靖决计而进，深入敌境，遂逾积石山。前後战数十合，杀伤甚众，大破其国。
又曰：武德中，突厥突利，颉利二可汗到原州，太宗率兵拒之。两阵将交，太宗以数骑出，谓之曰：“不念昔者香火之言，乃来相侵。”知二可汗外同内异，故以此言疑之。颉利见太宗轻出，又闻香火之言，乃阴猜突利，因遣使曰：“王不须虑，我无恶意，更欲与王自断当耳。”於是敛军引却。
又曰：贞观中，北狄铁勒薛延陀，发同罗、仆骨、回纥等众，合二十万，度汉，屯白道川。据善阳岭，以击突厥可汗李思摩之部。思摩引其种落走朔州，留精骑以拒战，延陀乘之。及塞，太宗令张俭、李等率兵数道击之，时太宗诫之曰：“延陀负其兵力，逾漠而来，经途数千，马已疲瘦。夫用兵之道，见利速进，不利速退。其掩思摩，不能疾击。思摩既入长城，又不能速退。吾先敕思摩烧杀草，延陀粮食日尽，野无所获。顷者侦人来云，其马啮啖林木，枝皮略尽。卿等掎角思摩，不须前战，俟其将退，一时奋击，制胜之举也。”於是李绩击延陀之众，破之。先是，延陀击突厥沙钵罗及社尔，皆以步兵战而胜。及其将来寇也，先讲武於国中，教习步战，每五人，以一人经习战阵者使执马，而四人前战，克胜即授马以追奔，失於应接，罪至於死，没其家口，以赏战人，至是遂行其法。突厥先合辄退，延陀乘胜而逐之。绩兵拒击，而延陀万矢俱发，伤我战马。李绩乃令去马步陈，率长槊数百为队，齐奋以冲之，其众溃散。副总管薛万彻率数千骑收其执马者，其众失马，莫知所从，因击之，乃大败。
又曰：武后初，徐敬业起兵於扬州。武太后令将军李孝逸讨之。敬业拒於高邮之下阿溪。敬业置阵既久，士卒多疲怠，皆顾瞻，阵不能整。孝逸遂率众击之，因风纵火。敬业惧烧而退，孝逸进击，大破之。
又曰：武德中，薛万均与罗艺守幽、燕，窦建德率众十万来至范阳。万均谓艺曰：“众寡不敌，今若兵斗，百战百败，当以计取。可令羸兵弱马阻水背城为阵以诱之。贼若渡水，请公精骑百人伏於城侧，待其半度而击之，破之必矣。”从之。建德果引兵度水，万均击之，大破。
又曰：武德初，王世充据东都。太宗往征之，屯青城宫。营垒未立，王世充众二万自方诸门出临水以御大军。诸将甚惧，太宗以精骑陈於北邙，登後魏宣武陵以观贼阵，谓左右曰：“贼势迫矣，悉众而出，利在一战。今日破之，其後不能出矣。”乃令屈突通率步卒五千度水布阵以当之，因戒通曰：“待兵交即放烟，吾当率马军南下。”兵才接，太宗以骑冲之，挺身先进，与通表里合势。贼众殊死战，散而复合者数焉。地既险隘，贼多，（，键也。，算也。）骑战稍难。太宗亲自射之，莫不应弦而倒。起辰起及午，贼众始退。因乘之，迫於城堑，俘斩七千人，自是不敢复出。
又曰：高宗遣将军裴行俭讨突厥於黑山，至朔州，谓其下曰：“兵法尚诈者，以权谋制敌也。若御其下，则非诚信不可行。遣副将萧嗣业运粮被掠，兵多馁死，所以败也。狡寇忸忄太，不可以不备。”乃诈为粮军三百乘，每车伏壮士五人，各赍陌刀、劲弩，以羸兵数百人援之，兼伏精兵居险以待之。贼果大下，羸兵弃车散走。贼驱马就泉井，解鞍牧马，方拟取粮，车中壮士齐发，伏兵亦至，杀获殆尽，贼众奔溃。自是续遣粮运，无敢近之者。
又曰：马燧为魏博招讨使。田悦求救於淄青、恒州，李纳遣大将卫俊将兵仅万人以救悦，李惟岳亦遣三千馀人救援。悦收合散兵二万馀，壁於洹水，淄青军其东，恒州军其西，首尾相应。燧帅诸军进屯於邺，奏请益河阳兵，诏遣河阳节度使李将兵会之。军次於漳，悦遣将王光进以兵守长桥，筑月城以为固，军不得度。燧乃於下流以兵车数百乘，维铁锁，绝中流，实以土囊以遏水，水稍浅，诸军毕渡。是时军粮少，悦深壁不战，欲老燧军。燧令诸军持十日粮以前，进次仓口，与悦等夹洹水而军。李抱真等问曰：“粮少而深入，何也？”燧曰：“粮少利速战，兵法善於致人而不致於人。今田悦与淄青、恒州三军为首尾，计欲不战以老我师，若分军击其左右，兵少未可必破，悦且来救，是前後受敌也。兵法所谓攻其必救，固当战也。燧为诸公合而破之。”燧乃造三桥逾洹水，日挑战，悦不敢出。洹州兵自以军少，惧为燧所并，引军合於田悦。燧令於军中曰：“悦死伤之馀，安敢出战？所恃者，淄青军尔，吾当先破纳军，则田悦坐受降也。”淄青军闻，惧，亦引军合於田悦。谓燧明日复战，乃伏兵万人，欲邀之。燧乃令诸军半夜皆食，先鸡鸣时击鼓鸣，潜率师旁洹水西，径趋魏州，令曰：“闻贼至，即止为阵。”又令百骑鸣鼓角留於後，仍抱薪持火，待军止鼓角，匿其旁，伺悦军毕渡，焚其桥。军行十数里，悦乃率淄青、恒州兵步骑四万馀，逾桥掩其後，乘风纵火，鼓噪而进。燧乃坐军前，除草斩榛棘广百步以为阵，募勇士得五千馀人，分为前引，以俟贼至。比悦军至，则火灭气乏，力少衰，乃纵击之，悦大败。时神策、昭义、河阳军小却，河东军胜，诸军还斗，合击之大破之。迫切洹水，悦军走桥，桥已焚矣。悦军乱，赴水，斩首二万，杀贼大将孙晋卿、安墨啜，生获三千馀人，溺水死者不可胜数。淄青军殆尽，死者相枕藉三十里。悦收兵得千馀人走，夜至魏州。
又曰：元和十二年，唐邓节度使李奏以九月二十六日围蔡州吴房县，攻其外城；毁之，斩首千馀级。初将出攻，左右曰以“往亡日，请避之。”曰：“贼以往亡，谓吾不能来，正可击也。”及战胜而归，贼以枭骑五百追，下马据胡床，令於众曰：“後回戈者斩！”由是众悉力战，射杀贼将孙忠宪，贼众乃退。或劝曰：“乘其退，可遂拔吴房。”曰：“取之，贼必合势而固其穴，不如留之，使分其力。”
卷二百九十　兵部二十一
料敌上
《孙子》曰：用兵之道，校之以五计而索其情。（索其胜负之情。索，搜索之义也。）曰主孰有道？将孰有能？（道德智能，主君也。先当校两国之君主，知能否也。若荀息断虞公贪而好宝，宫之奇懦，不能强谏。）天地孰得？（视两军所据，知谁得天时地利。）法令孰行？（设而不犯，犯而必诛。号出令知谁能施行也。）兵众孰强？士卒孰练？（知谁兵器强盛，士卒简练者，故王子曰：主不素习，当阵惶惑；将不素习，临阵变是也。）赏罚孰明？（赏善罚恶知谁分明者也。赏无度则费而无恩，罚无度则戮而无威。）吾以此知胜负矣。（以上七事，料敌情知胜负所在。）敌知吾卒之可用以击之，不知敌之不可击，胜之半也。知敌之可以击，而不知吾卒之不可以击，胜之半也。知敌之可以击，知吾卒之可击，而不知形之不可以战，胜之半也。（胜之半者，未可知也。）故曰：知兵者动而不迷，举而不顿。将不能料敌，以少合众，以弱击强，兵无选锋，曰北。（其势若此，必走北之兵也。）夫料敌制胜，计极险易，利害远近，上将之道也。知此而用，战者必胜；不知此而用，战者必败。夫惟无虑而易於敌者，必擒於人也。（已无智虑而外易人者，必为人擒。）故策之而知得失之计，（策度敌情，观其所施，则计数知。）候之而知动静之理，（喜怒动作，察其举止，则精理可知也。故知动静权变为胜。）形之而知死生之地，（形相敌情，观其所得而知之。）角之而知不足有馀之处。（角，量也。角量彼我军马之使，则长短可知。）
又曰：兵者诡道，（兵无常形，以诡诈为道。）故校之以五计而索其情。一曰度，二曰量，三曰数，四曰称，五曰胜。（胜败之数，用兵之法，当此事称量敌之情也。）地生度，（因地形度形势。）度生量，量生数，（知其远近广狭，知其数量。）数生称，（称量敌与已。）称生胜。（称量人之故知其势，胜负所在也。）故胜兵若以镒称铢，败兵若以铢称镒。（轻不能相举动也。）胜之战者，人也；若决水於千仞之溪者，形也。（仞，七尺也。其势疾也。）
《左传》曰：吴子入越，越子以甲盾五千，保於会稽。请行成，伍员曰：“不可。臣闻务德莫如滋，去疾莫如尽。违天而长仇，虽悔之，不可矣。”王不听。退而告人曰：“二十年之外，吴其为沼乎？”
又曰：吴师在陈，楚大夫皆惧。子西曰：“二三子恤不相睦，无患矣。昔阖庐食不贰味，居不重席，勤恤其民，而与之劳逸。今闻夫差次有台榭陂池焉，宿有妃嫱嫔御焉。视民如仇，而用之日新。夫差先自败也已，安能败我者也。”
又曰：楚子伐郑，晋师救之。楚子北，师次於延阝。（延阝，郑北地。延阝音延。）闻晋师济河，楚子欲还。伍参言於楚子曰：晋之从政者新，未能行令。其佐先刚愎不仁，未肯用命，其三帅者专行不获，（欲专其所行而不得。）听而无上，众谁适从？此行也，晋师必败。”楚改乘辕而北之，次於管以待之，晋师在敖、高阝之间。（敖，五劳反。高阝，许各反。）晋魏求公族未得，（欲为公族大夫。）而怒，欲败晋师。请致师，不许。请使，许之。（使，所吏反。）遂往，请战而还。赵旃求卿未得，挑战不许。请召盟，许之。与魏皆命而往。克曰：“二憾往矣，弗备必败。”随会曰：“若二子怒楚，楚人乘我，丧师无日矣。（乘，犹登也。）不如备之。楚之无恶，除备而盟，何损於好？若以恶来，有备不败。且虽诸侯相见，军卫不彻，警也。”先不可。（不设。）随会使巩朔、韩穿帅七覆於敖前，（帅，将也。覆为伏兵七处。）故上军不败。而中军下军皆败绩。
又曰：吴师伐楚州来，楚救之。吴人御诸锺离。楚将子瑕卒，楚师。（吴楚之间谓火灭为。军之重主丧亡，故其军人无复气势也。，子廉反。）吴将公子光曰：“诸侯从於楚者众，而皆小国也。畏楚而不获已，是以来。吾闻之，作事威克其爱，虽小必济。（克，胜也。军事尚威。）胡、沈之君幼而狂，（性无常也。）陈大夫啮壮而顽，顿与许、蔡疾楚政。大将死，其师，越为帅，帅贱多宠，政令不壹。（越非正聊也，军多宠人，政令不一于越也。）七国同役而不同心，（工国：楚、顿、胡、沈、蔡、陈、许也。）帅贱而不能整，无大威命，楚可败也。先分师以犯胡、沈与陈，必先奔。诸侯之师乃摇心矣。诸侯乖乱，楚必大奔。请先者去备薄威，（示之以不整以诱之。）後者敦陈整旅。”（敦，厚。）吴子从之。战於鸡父。（音甫。）吴子以罪人三千，先犯胡、沈与陈。（囚徒不习战，以示不整也。）三国争之。吴为三军以击之其後：中军从王，光帅右军，掩馀帅左军，吴之罪人或奔或止，三国乱。吴师击之，败，获胡、沈之君及陈大夫。舍胡、沈之囚，使奔许与蔡、顿，曰：“吾君死矣！”师噪而从之，三国奔。（三国：许、蔡、顿也。）楚师大奔也。
又曰：晋侯将伐虢，大夫士曰：“不可。虢公骄，若骤得胜於我，必弃其民。（弃民不养也。）无众而後伐之，欲御我谁与？”夫礼乐慈爱，战所蓄也。夫民让事乐和，爱亲哀丧而後可使也。（上之使民，以义让哀乐为本，言不可以力强。）虢弗蓄也，亟战将饥。”（言虢不蓄义让而力战也。）後终为晋所灭。
又曰：秦伯伐晋，晋将赵盾御之。上军佐臾骈曰：“秦不能久，请深垒固军以待之。”秦人欲战，秦伯谓士会曰：“若何而战？”（晋士会奔秦。）对曰：“赵氏新出其属曰臾骈，必实为此谋，将以老我师也，（臾骈，赵盾属大夫，新出佐上军。）赵有侧室曰穿，晋君之婿也，（侧室，枝子。）有宠而弱，不在军事，（弱，年少又未尝涉知军之事。）好勇而狂，且恶臾骈之佐上军也。若使轻者隶焉，其可也。”（隶，暂住而追退。）秦军掩晋上军，赵穿追之，不及。（上军不动，赵穿独追之。）返，怒曰：“裹粮坐甲，固敌是求，敌至不击，将何俟？”军吏曰：“将有待也。”（待可击之。）穿曰：“我不知谋，将独出。”乃以其属出。赵盾曰：“秦获穿也，获一卿矣。（晋自有数位从聊者。）秦以胜归，我何以报？”乃皆出战，交绥而退。（《司马法》曰：逐奔不远，从绥不及。逐奔不远则难诱，从绥不及则难陷。然则古名退军为绥，秦晋未能坚战，短兵未致争而两退，故曰交绥也。）
又曰：晋师伐楚。四月，甲午晦，楚晨压晋军而阵。晋大夫郄至曰：“楚有六间。（古苋切）其二卿相恶；（子重、子反。）王卒以旧；（罢老不代。）郑阵而不整；（不整例。）蛮军而不阵；（蛮夷从楚者不结阵。）阵不违晦：（晦，月终，阴之尽也，故兵家以为忌。）在阵而嚣，（嚣，哗喧也。）合而加嚣，（阵合宜靖而益其声。）各顾其後，莫有斗心。旧不必良，以犯天忌。我必克之。”终败楚於鄢陵。
《史记》曰：庞涓追孙膑，膑量其行，暮当至马陵。道狭而旁多阻险，可伏兵，乃大斫树白而书之曰：“庞涓死此下。”於是令齐军善射者万弩，夹道而伏，期曰：“见火起而俱发。”庞涓夜至斫树下，见白书，乃钻火烛之。读书未毕，齐军万弩俱发，魏军大乱。庞涓自知智穷兵败，乃自刎，曰：“遂成竖子之名！”
又曰：汉王在汉中拜韩信为大将，信因问王曰：“今东向争权天下，岂非项王耶？”汉王曰：“然。”曰：“大王自料勇悍仁强，孰与项王？”汉王默然良久，曰：“不如也。”信再拜贺曰：“惟信亦以为大王不如也。然臣尝事之，请言项王之为人也。项王喑恶叱咤，千人皆废，（暗，音阴。恶，乌路切。叱，尺粟切。咤，陟讶切。）然不能任属贤将，此特匹夫之勇耳。项王见人恭敬慈爱，语言句々，人有疾病，涕泣分食饮。至使人有功当封爵者，刻印元刂（元刂，五元切。）敝，忍不能与，此所谓妇人之仁也。项王虽霸天下而臣诸侯，不居关中而都彭城，背义帝之约，而以亲爱王，诸侯不平。诸侯之见项王迁逐义帝置江南，亦皆归逐其主而自王善地。项王所过，无不残灭者，天下多怨，百姓不亲附，特劫於威强耳。名虽为霸，实失天下心。故曰其强易弱。今大王诚能反其道，任天下武勇，何所不诛！以天下城邑封功臣，何所不服！以义兵从思东归之士，何所不克！且三秦王为秦将，将秦子弟数岁矣，所杀亡不可胜计，又欺其众降诸侯，至新安，项王诈坑秦降卒二十馀万，惟独邯、欣、翳得脱，（章邯、司马欣、董翳。）秦父兄怨此三人，痛入骨髓。今楚强以威王此三人，秦民莫爱也。大王之入武关，秋毫无所害，除秦苛法，与秦民约，法三章耳，秦民无不欲得大王王秦者。於诸侯之约，大王当王关中，关中人咸知之。大王失职入汉中，秦人无不恨者。今大王举而东，三秦可传檄而定也。”於是汉王大喜，自以为得信晚。遂听信计，定秦灭项。
又曰：项籍围汉王於荥阳城。久之，汉王患之，请割荥阳以西以和，项王不听。汉王谓陈平曰：“天下纷纷，何时定乎？”陈平曰：“然。项王为人，恭敬爱人，士之廉节好礼者多归之。至於行赏功爵邑，重之，（言爱惜之。）士亦以此不附。今大王慢而少礼，士廉节者不来；然大王能饶人以爵邑，士之顽钝嗜利无耻者亦多归。汉王诚各去其两短，袭其两长，天下指麾可定矣。”
又曰：汉王与项籍约中分天下，汉王欲西归，张良、陈平说曰：“汉有天下大半而诸侯皆附之，楚兵疲食尽，此天亡之时也。不因其饥而遂取之，今释不取，所谓养虎自遗患也。”从之，终灭羽。
《汉书》曰：陈王拜项梁为楚上柱国，梁自号武信君。乃使宋义於齐，道遇齐使者高陵君显，（张晏曰：显，名。高陵，县名也。）曰：“公将见武信君乎？”曰：“然。”义曰：“臣论武信君军必败。公徐行则免，疾行及祸。”章邯夜衔枚击楚，大破之定陶，梁死。宋义所遇齐使者高陵君显见楚怀王曰：“宋义论武信君必败，数日果破。未战先见败征，此可谓知兵矣。”召宋义与计事而悦之，因以为上将。
又曰：西域都护为乌孙兵所围，上召陈汤问之。汤知：“乌孙瓦合，不能久攻。诎指计其日，不出五日，当有吉语闻。”果四日，军书到言已解。
又曰：黥布反。帝召薛公问，对曰：“使布出於上计，东取吴，西取楚，并齐取鲁，传檄燕、赵，固守其所，山东非汉之有也。出中计，东取吴，西取楚，并韩取魏，据敖仓之粟，塞成皋之口，胜败之数未可知也。出下计，东取吴，西取下蔡，归重於越，身归长沙，陛下高枕而卧，汉无事矣。”上曰：“是计将安出？”对曰：“必出下计。布故郦山之徒也，（郦，音离。）自致万乘之主，此皆为身，不顾後为百姓万代虑也。故曰出下计。”上自将，东击布。布之初反，谓其将曰：“上老矣，厌兵，必不能来。使诸将，独患淮阴、彭越，今皆已死，馀不足畏也。”故遂反。果如薛公筹之，东击荆，荆王刘贾败死。（时贾都丹徒也。）汉终破布。
《通典》曰：後汉末，曹公击马超。始贼每一部到，公辄有喜色。贼破之後，诸将问故，公答曰：“关中长远，若贼各依险阻，征之，不一二年不可定也。今皆来集，其众虽多，莫相归服，军无适主，一举可灭，为功差易，吾是以喜。”
又曰：後汉末，青州黄巾众百馀万人起兖州界，刺史刘岱欲击之。鲍信谏曰：“今贼众百万，百姓皆震恐，士卒无斗志，不可敌也。观贼众群辈相随，军无辎重，惟以抄掠为资。今不若蓄士众之力，先为固守，使彼欲战不得，攻则不能，其势必离散，然後选精锐据其要害，击之可破也。”岱不从，遂与战，果为所杀。（刘岱违之而败。）
又曰：後汉末，荀攸从曹公征张绣，攸言曰：“绣与刘表相持为强，然绣以游军仰食，表不能供也。势必离。不如缓军以待之，可诱而致也。”不从，表果救之，军不利。曹公谓攸曰：“不用君言至是。”（曹公违之而败。）
又曰：後汉末，张辽屯长社，军中有谋反者，夜惊起乱火，一军尽扰。辽谓左右：“勿动！是不一营尽反，必有造变者，欲以动乱人耳。”乃令军中不反者安阵，辽将亲兵数十人中阵而立。有顷定，即得首谋者，杀之。（张辽审计立擒贼首，亦同料敌之义。）
又曰：後汉末，曹公征荆州，刘琮降，得其水军及步军，遂遗书孙权云：“今将水军十八万与将军会猎於长州之苑。”将士闻之恐。权延见群下，问计，咸曰：“曹操托名汉相，挟天子以征四方，动以朝廷为辞，今日拒之，事更不顺。且将军大势可以拒操者，长江也。刘表理水军，艨艟斗舰千数，操悉俘以沿江，兼有步兵，水陆俱下，此则长江之险与我共之矣。而势力众寡。愚谓大计不如迎之。”权将周瑜曰：“操虽托名汉相，其实汉贼。将军神武雄才，兼仗父兄遗烈，据有江东，地方千里，兵精足用，英豪乐业，尚当横行天下，为汉家除残去秽。况操自送死，岂可迎之耶？请为将军筹之。使北土已安，操无内忧，能旷日持久，来争疆埸，又能与我校胜负於船楫，可也。今北土既未安，而加以马超、韩遂在关西，为操後患。且舍鞍马，仗舟楫，与吴越争衡，本非中国所长。又今盛寒，马无蒿草，驱中国士众远涉江湖，不曾习水土，必生疾病。此数四者，用兵之患也，而操皆冒行之。瑜得请精兵三万人，径进夏口，保为将军破之。”权曰：“老贼欲废汉自立久矣，但忌二袁、吕布、刘表与孤耳。今诸英雄已灭，惟孤尚存，孤与老贼势不两立。君言当击，甚与孤合。”权拔刀斫前奏案曰：“诸将吏敢复言迎曹操者，与此案同！”果有赤壁之捷焉。
又曰：蜀大将诸葛亮悉众十万由斜谷出，始平，据武功五丈原。魏大将司马宣王帅师拒之，与亮对於渭南。亮分兵屯田，为久驻之本。耕者杂於渭滨，而百姓安堵，军无私焉。屡使交书，复致巾帼妇人之饰以怒宣王，王亦屡表请战。魏使卫尉辛毗仗节勒懿及军吏以下不许出战。姜维谓亮曰：彼无战心。所以固请者，亦惑於众耳。将在军，君命有所不受，苟能制吾，岂千里请战耶！”宣王使二千馀人就军营东西角大声称“万岁”。亮使问之，答曰：“吴朝有使至，请降。”亮谓曰：“计吴朝必无降法，卿是六十老翁，何烦诡诳如此？”懿与亮相持百馀日，亮卒於军中。及军退，懿追焉。亮长史杨仪结阵反旗鸣鼓，若将向懿者，懿遽退，不敢逼，经二日，乃行其营垒，曰：“天下奇才也。”懿乃追之，仪多布铁蒺藜。懿使军士二千人，著软材平底木履前行，蒺藜悉着履。次马步径进，追至赤岸，方知审问，百姓为之谚曰：“死诸葛走生仲达。”懿笑曰：“吾便料生，不便料死故也。”（孔明料吴下降明矣。司马不料亮死暗也。）
《吴志》曰：魏使大司马曹仁步骑数万向濡须，伪欲东攻羡溪。朱桓分兵赴羡溪，仁军进拒濡须。桓闻追羡溪，兵未到而仁奄至。诸将各惧，桓喻之曰：“凡两军交对，胜负在将，不在众寡。兵法所以称客倍而主人半者，谓俱在平原，无城池之守，又谓士众勇怯齐等故耳。今任既非智勇，又久涉，人马罢困，桓与诸君共据高城，南临大江，北陪山陵，以逸待劳，以主制客，此百战百胜之势。虽曹丕自来，尚不足忧，况仁等耶！”桓因偃旗鼓，外示虚弱，以诱仁，仁果遣其子太攻濡须，分遣将军常雕、王双等乘油船袭中州。桓自拒太，太烧营退，枭雕首，生虏双，送武昌；临阵及溺死者千馀人。
《十六国春秋》曰：前赵刘曜败石勒将石季龙於高候，（今绛州闻喜县界也。）遂围洛阳。勒将亲救，程遐等固谏曰：“刘曜乘胜，兵盛，难与争锋，金墉粮丰，攻之未可卒拔。曜军千里，势不可支久。不可亲动，动无万全，大业去矣。”勒大怒，按剑叱遐等出。召徐光而谓之曰：“刘曜乘高堆之势，围守洛阳，庸人之情皆谓其锋不可当也。然曜带甲十万，攻一城而百日不克，师老卒殆，以我初锐击之，可一战而擒。若洛阳不守，曜必送死冀州，自河以北，席卷北向，吾事去矣。程遐等不欲吾亲行，卿以为何如？”光对曰：“刘曜乘高堆之势，不能进临襄国，更攻金墉，此其无能为也。悬军三时，无攻战之利，若鸾旗亲驾，必睹旌奔败。定天下之计，在今一举。”勒笑曰：“光之言是也。”使内外戒严，有谏者斩。命石堪、石聪、挑豹等各统见众会荥阳，使石季龙进据石门，以左卫石邃都督中军事，勒统步骑四万赴金墉。勒谓徐光：“曜盛兵城皋间，上计也；阻洛水，其次也；坐守洛阳者成擒也。”勒诸军至城皋。勒见曜无守军，大悦，乃卷甲衔枚诡道兼路，出於巩、訾之间。知曜陈其军十馀万人於城西，弥悦。勒入自宣门，升故太极前殿。季龙步卒三万，自城北而西，攻其军，石堪、石聪等各以精兵骑八千，城西而北，击其前锋，大战於西阳门。勒躬贯甲胄，出自阊阖，夹击之。曜军大溃，于阵擒曜，以徇於军也。
卷二百九十一　兵部二十二
料敌下
《宋书》曰：晋义熙五年二月，伪燕王慕容超大掠淮北。三月，帝抗表北伐，以丹阳尹孟昶监中军留府事。乃浮淮入泗。五月至下邳，留船，步军进琅琊。所过筑城留守。超大将军公孙五楼请断大岘，坚壁清野以待。超不从。初谋是役，议者以为贼若严守大岘，军无所资，何能自返。帝曰：“不然。鲜卑性贪，略不及远，既幸其胜，且爱其。必将引我，且亦轻战，师一入岘，吾何患焉！”及入岘，帝举手指天曰：“事济矣！”众问其故，帝曰：“师既过险，士有必死之志，馀粮栖亩，军无匮乏之忧，胜可必矣。”
《通典》曰：陈将吴明彻进逼寿阳，北齐将王琳拒守。又遣大将皮景和率兵数十万来援，去寿春三十里，顿军不进。诸将咸曰：“坚城未拔，大援在近，不审公计将安出？”明彻曰：“兵贵在速，而彼结营不进，自挫其锋，吾知其不敢战明矣。”於是躬擐甲胄疾攻，一鼓而克寿阳。
又曰：西魏遣将于谨讨梁元帝於江陵，长孙俭问谨曰：“为萧绎之计，将欲如何？”谨曰：“耀兵汉、沔，席卷度江，直据丹阳，是其上策；移郭内居民，退保子城，峻其陴堞，以待援至，是其中策；若难於移动，据守罗郭，是其下策。”俭曰：“揣绎定出何策？”谨曰：“必用其下策。”俭曰：“彼弃上而用下，何也？”对曰：“萧氏保据江南，绵历数纪。属中原多故，未遑外略。又以我有齐氏之患，必谓力不能分。且绎懦而无谋，多疑少断，人难虑始，皆恋邑居，既恶迁移，当保罗郭。所以用下策也。”谨令令中山公护及杨忠等，率精骑先据江律，断其走路。染人竖木棚于外城，广输六十里。寻而谋至，悉众围之。梁主屡遗兵于城出战，辄为谋所破。旬六日，外城自陷，梁主退保子城。翌日，率其太子以下，面缚出降，寻杀之。
又曰：後魏末，原州民豆卢狼害都督大野树儿等据州城反，州人李贤乃招集豪杰谋曰：“贼起仓卒，便诛二将，其势虽盛，其志已骄。然其政令莫施，惟以残剥为业。夫霸据之贼而驭乌合之众，势自离解。今若从中击之，贼必丧胆。如吾计者，指日取之。”众皆从，贤乃率敢死士三百人，分为两道，乘夜鼓噪而出。群贼大惊，一战而败。狼遁走，追斩之。
《後魏书》曰：李顺使凉州还，世祖问蒙逊政教得失。顺曰：“蒙逊专威河右三十许年，虽不能贻厥将来，犹足以终其一世。但前岁表许十月送昙元谶，及臣往迎，便乖本意。不忠不信，於是而甚。以臣观之，不复周矣。世祖曰：“若如卿言，则效在不远，其子必复袭世袭。”又问曰：“早晚当灭？”顺曰：“臣略见其子，并非俊才，能保一隅。如敦煌太守牧犍，器性粗立，若继蒙逊者必此人也。然比之於父，佥谓不逮。殆天所用资圣明也。”既而蒙逊死问至，世祖谓顺曰：“卿言蒙逊死，今则验矣，又言牧犍立，何其妙哉。朕克凉州，亦当不远。”於是赐绢千匹，厩马一匹，进号安西将军，宠待弥厚。
《唐书》曰：武德初，刘武周据太原，使其将宋金刚屯於河东。太宗往征之，谓诸将曰：“金刚悬军千里，深入吾地，精兵骁将皆在于此。武周自据太原，专倚金刚以为捍蔽。金刚虽众，内实空虚，虏掠为资，意在速战。我坚营蓄锐以挫其锋，分兵汾隰，冲其心腹。彼粮尽计穷，自当遁走。当待此机，未宜速战。”於是遣刘弘等绝其粮道。其众遂馁，金刚果遁。
又曰：武德中，李靖随河间王孝公讨萧铣，师至於清江，克铣荆门。遣其将乘胜入北江，铣悉兵以拒之。孝恭将战，李靖止之曰：“楚之轻锐，难与争锋。今新失荆门，尽兵出战，此救败之师也，非其本图，势不能久。一日不战，贼必两分，留轻兵以抗我，退羸师以自守，此即势亏力弱，击之必捷。”孝恭不从，遣靖安营，自以锐师水战。孝公果败於南岸。
又曰：隋末王世充杀其主越王侗，自僭伪号，太宗率师讨之。世充求援於河北窦建德，将全军赴之。诸将以二贼合势，众寡不敌，宜退舍以避之。行台郎中薛收独进计曰：“王世充据有东都，府库填积，其下兵士皆江淮精税，其所患者在於乏食耳。是以为我所持，求战不可。建德亲总军旅，来拒我师，亦当尽彼骁雄，期於奋决。若纵其至此，两寇相连，转河北之粮以相资给，则伊、洛之间战斗不已。今宜分兵守营，深其沟防，即世充欲战，慎勿出兵。大王亲选猛锐，先据成皋之险，训兵坐甲，以待其至。彼以疲弊之师，当我堂堂之势，一战必克。建德既破，则世充自下。不过两旬，夏、郑二主可面缚於麾下矣。若退兵自守，计之下也。”秦王喜曰：“合吾意。”是日出师据虎牢，卒擒建德。
又曰：隋炀帝为突厥所围，郡县皆发赴援。时太宗年未弱冠，召募从军，隶屯卫将军□定兴。师将发，太宗劝之多赍旗鼓，设疑兵，以威突厥。定兴初不纳，太宗谓之曰：“始毕扫其境内，敢围天子，本疑国家仓卒无援。忽见旗鼓之盛，必谓救兵□集。今者师进，可前後相次，令数十里间连亘不绝。昼则旗幡相续，夜则钲鼓相应，以张形势，贼见必惧，望尘而退。此计之上也。不然则为所轻，悉军来战，公必不支矣。”定兴悦而从焉。将次崞县，突厥候骑驰告始毕曰：“兵大至。”遂解围而退，果如所筹。
又曰：太宗遣李靖经略突厥，以张公谨副。公谨因言突厥可取之状，曰：“颉利纵欲肆情，穷凶极暴，诛害良善，昵近小人，此即主昏於上，其可取一也。又其别部同罗、仆骨、回纥、延佗之类，并自立君长，将图反噬，此则众叛於下，其可取二也。颉利被疑，轻骑自免；柘设出讨，匹马不归；欲谷丧师，立足无地；则兵挫将败，其可取三也。塞北霜早，糇粮乏绝，天降之灾，因以饥馑，其可取四也。颉利疏其突厥，委诸胡人，胡人翻覆，是其常性，大军一临，内必生变，其可取五也。华人入北，其类实多，比闻自相啸聚，保据山险，师出塞垣，自然有应，其可取六也。”太宗深纳之。及破定襄，败颉利，颇预谋略，进爵为国公。
又曰：元和十年，王师讨淮西，镇州节度使王承宗、淄青节度李师道谋挠王师，遣刺客於京城，杀宰相武元衡。宪宗怒，命御史中丞裴度为宰相，专主兵机，以诛三盗，时淮西镇冀两道用军，度支储运供饷不暇，复又诸军玩寇阴与贼通，冀朝廷力竭即行赦、雪，议者患之。宰相韦贯之奏曰：“陛下岂不知建中之事乎？天下之兵，始於蔡急魏应，齐赵同恶。德宗率天下兵，令马燧、李抱真急击之。物力既屈。朱Г乘间为乱，朱滔南向指阙，致使梁、汉为府，奉天有行，皆陛下亲所闻见。非他也，不能忍待次第，速於灭贼故也。陛下独不能宽岁月之计，俟拔蔡而围镇耶？”上深然之，而已下诏矣。後擒元济而承宗服，果如贯之所筹。
《汉晋春秋》曰：亮围祁山，招鲜卑轲比能等，至故北地石城以应亮。於是魏大司马曹真有疾，司马宣王自荆州入朝，魏明帝曰：“西方事重，非君莫可付者。”乃使西屯长安，督张、费曜、戴陵、郭淮等。宣王使曜、陵留精兵四千守上□，馀众悉出，西救祁山。欲分驻雍、，宣王曰：“料前军独能当之者，将军言是也。不能当而分为前後，此楚之三军所以为黥布擒也。”遂进。亮分兵留攻，自逆宣王於上□。郭淮、费曜邀亮，亮破之，因大芟其麦，与宣王遇於上□之东，敛兵依险，军不得交，亮引兵而还。宣王寻亮至於卤城。张曰：“彼远来逆我，请战不得，谓我利在不战，欲以长计制之也。且祁山大军以近，人情自固。可止屯於此，分为奇兵，亦出其後，不宜进前而不敢逼，坐失民望也。今亮悬军食少，亦行去矣。”宣王不从，固寻亮。既至，又登山掘营，不肯战。贾诩、魏平数请战，且曰：“公畏蜀如畏虎，柰天下笑何！”宣王病之。诸将咸请战。五月辛巳，乃使张攻无当监何平於南国，自案中道向亮。亮使魏延、高翔、吴班赴距，大破之，获甲首三千级，铠五千领。宣王还保营。
袁希之《汉表传》曰：丞相亮出军围祁连山，始以木牛运粮。魏司马宣王张救祁连山。夏六月，亮粮尽，军还，至於青封木门，追之。亮驻军，削树皮题曰：“张死此树下。”豫令兵夹道以数千强弩备之。果自见，千弩俱发，射而死。
《韩子》曰：赵主父使李疵视中山可攻不，报曰：“可攻也。”主父曰：“何故可攻？”对曰：“其见岩穴穷阎隘巷之士以十数，亢礼下布衣之士以百数矣。”君曰：“是贤君也，安可攻？”疵曰：“然矣。好显岩穴之士而朝之，则战士怠於行阵；上尊者下居士而朝之，则农夫惰於力田。战士怠於阵者，兵弱也；农夫惰於田者，国贫也。”
《卫公兵法》曰：凡与敌相逢，持军相守，欲知彼算，将揣其谋，则如之何？”对曰：“士马骁雄，示我以羸弱；阵伍齐肃，示我以不战；见小利佯为不敢争，伏奇兵故诱以奔北；内实严警，外为弛慢；恣行间谍，托以忠告；或执使以相忿，或厚赂以相悦；移师则减灶，合营则偃旗；智足以及谋，勇足以及怒，非得地而不舍，非全军而不侵；以多击少，必取於晨朝；以寡击众，必候於日暮。如此则兵多诡状，将有深图，理虽曲为防慎，不可入其规画。故传曰：见可则进，知难而退，军之善政也。但敌固无小，蜂虿有毒。且鸟穷则啄，兽穷犹触者，皆自卫其生命，而求免於祸难也。若困而不斗，乃知不逮於鸟兽，其能将乎？必须料敌制胜，诫於小利，然後可立大功矣。”或又问曰：“所谓料敌者何？”对曰：“凡料敌者，料其彼我之形，定乎得失之计，始可出兵而决於胜负矣。当料彼将吏孰与己和，客主孰与己逸，排甲孰与己坚，器械孰与己利，教练孰与己明，地形孰与己险，城池孰与固己，骑畜孰与己多，粮储孰与己广，工巧孰与己能，秣饲孰与己丰，资货孰与己富；以此揣而料之，焉有不保其胜哉！夫军无小听，听必审也；战无小利，利必大也。审听之道，诈亦受之，实亦受之，工亦受之，拙亦受之，其诈而似实亦受之，其实而似诈受之。但当明听其实，参会众情，徐思其验，锻炼而使。不得逆诈自聪，挫折愚人之词；又不得听庸人之说，称敌寡弱，轻侮众心，而不料其虚实；又不得受敌人以小利饵我勇士，辄掠骑畜，获其首级，将ウ不断，而重赏之。忽敌无备，必为所败。揣敌之术，亦易知矣。若辞怒而不战者，待其援也；杖而立汲而先饮者，倍程迫速渴之兼也。夫欲行无穷之势，图不测之利，其事烦多，略陈梗概而已。若遇小寇而有不可击者，为其将智而谋深，士勇而军整，锋甲坚锐而地险，骑畜肥逸而令行。如此则士畜必死之心，将怀擒敌之计，此当固而待之，未得轻而犯也。如逢大敌而必可斗也，彼将愚昧而政令不行，士马虽多而众心不一，锋甲虽广而兵刃不坚，居地无固而粮运不继，卒无决战之志，傍无军马之援；此可袭而取之。抑又闻之，统戎行师，攻城野战，当须料敌，然后纵兵。夫为将能识此之机变，知彼之物情，亦何虑功不逮、斗不胜哉！
又曰：敌有十五形可击：新集，（始至，行阵未定。）未食，（虽已结阵，须馈食。）不顺，（逆风向腱。）後至，（敌后来，不得山川地势利。）奔走，（行阵失次，用力不齐，阵布不均。）不戒，（我亦弱，诱敌之不设备。）勤劳，（位道兼行，人马未息，衣甲驰路，虽阵不整。）将离，（大将已去，独任小吏，素不威服。）长路，（趋战争利，昼幕不息。）候济，（半渡疾击。）不暇，（贪利求胜，不暇尽阵。）险路，（泥泞阴狭，车马单行，左右难救。）扰乱，（行列失序，进退不齐，纵不相戴，横不相对，或坐或立。）惊怖，（卒厄相逢，都无备预，鼓噪掩击，三军震慑。）不定。（阵数移动，人马数顾。）师有十过：勇而轻死。（可暴。）贪而好利，（可遗。）仁而不忍，（可劳。）知而不怯，（可窘。）信而喜信人，（可诳。）廉洁而爱人，（可侮。）慢而心缓，（可袭。）刚而自用，（可诱。）懦志多疑，（可惑。）急而心速。（可久）。
《孙子》曰：军旁有险阻、蒋潢井、生葭苇、山林翳荟者，必谨覆索之，此伏奸之所藏处也。（险者一高一下之地，阻者草蒋水草之，潢者池也，井者不也，葭苇者众木所居也，翳荟者可以屏笼蔽处也。此以上相地形，此以下察敌情也。翳荟草木之相蒙蔽可以藏兵处，反复索之也。）敌近而静者，恃其险也；敌远而挑人者，欲人之进也，其所处者居易利也；（所居利也，言敌去我近，促谴轻挑，我欲使前就之，其就处者平利也。）众树动者，来也；（斩拔树木除道进来，故动。）众草多障者，疑也；（结草为阵，欲使我度，稠草中多障蔽者，敌必逃去，恐追及多作障蔽，使人疑有伏也。）鸟起者，伏也；（下有伏兵住藏，触鸟而惊起。）兽骇者，覆也；（敌广阵张翼来覆我也，故兽惊骇矣。）尘高而锐者，车来也；（车马行疾速，尘相冲，故高也。）卑而广者，徒来也；散而条达者，薪采来也；（尘散而条达，各行所来也。）少而往来者，营军者也。（少，尘少也。）辞卑而益备者，进也；（其人来使辞卑，使必进来间视之，敌增备也。）辞强而进驱者，退也；（诡诈也。来驰驱，无所畏，是欲退。）轻车先出居其侧者，阵也；（阵兵欲战也。轻车，驰车在阵侧。）无约而请和者，谋也；（未有要约而使来请和者，有间谋也。）奔走而陈兵者，期也；（自与偏将期也。）半进半退者，诱也。倚仗而立者，饥也；（倚仗矛戟而立者，饥之意。）汲役先饮者，渴也；向人见利而不进者，劳也；（士疲劳也。敌人来，见我利而不能击进者，疲劳。）鸟集者，虚也；（敌大作营垒示我众，而鸟集其上，其中虚者也。）夜呼者，恐也；（军士夜喧争，将不勇相惊而无备者，恐惧也。）军扰者，将不重也。（无威重。）旗动者，乱也；（旌旗谬动东西倾倚者，乱也。）吏怒者，倦也。（军吏悉怒将者，疲倦。）粟马食肉，军无悬不及其舍者，穷寇也。（谷马食肉，不复畜积，无悬箪之食，欲死战，此穷寇也。，即箪之类也。）谆谆翕翕，徐言入入者，失众也；（谆谆者，语貌，又足貌也。翕翕者，不直貌，上失卒之心，少气之意。徐言入入者，与之言安徐之貌，此将失其众也。谆，章沦切。翕，许及切。）数赏者，窘也；（军不索敌，数行赏，欲士卒之力战者，此恐窘者也。）数罚者，困也；（数行刑罚者教令施废，是困者也。）先暴而後畏其众者，不精之至也。（先行悍暴於士卒，而后欲畏己者，此将不精之极也。）来委谢者，欲休息也。（战未相伏而下其意气相委谢者，欲休息也。）兵怒而相迎，久而不合。又不相去，必谨察之。（备其伏也。此必有间谍也。）
又曰：凡敌有不卜而与战，有不占而避之。疾风大寒，早兴冥迁，剖冰济度。盛夏炎热，兴役无间。行饥驱渴，务取於远。师久无粮，士众怨怒；妖祥疑惑，上不能止。军资既竭，时多霖注，欲掠无所，师众不多，地土不利。人马疾疫，道远日暮，士卒劳倦，饥未及食，解甲而息，将薄吏轻，士卒不固，三军数惊，师徒无助，陈而未定，舍而未毕，行坂涉险，半隐半出。诸如此类，击而勿疑。若土地广大，人众富盛，上爱其下，惠施流布，赏信刑察，发止得时，行阵居列，任贤使能，师徒习教，兵甲精锐，四邻有助，大国有援。凡如此类，惮而避之。故曰：见可而进，知难而退也。
卷二百九十二　兵部二十三
用间
《孙子》曰：兴师十万，出师千里，百姓之费，公家之奉，日费千金，内外骚动，不得操事者七十万家。（古者八家为邻，一家从军，七家奉之。言十万之师不事不耕者凡七十万家也。）相守数年，以争一日之胜。是故明王圣主、贤君胜将，所以动而胜人，成功出於众者先知。先知者不可取於神鬼，（不可祈祷以求。）不可像於事也，（不可以事类求。）不可验於事度，（不可以行事度也。）必取於人，知敌之情也。（因人也。）故用间有五：乡间、内间、反间、死间、生间。五间俱起，莫知其道，是谓神纪，人君之宝也。（用时任五间也。）乡间者，因其乡人而用之也。（因敌乡人知敌表里虚实之情，故就而用之，可使伺候。）内间者，因其官人而用之者也。（因在官失职者，若刑戮之子孙与受罚之家也，因其有隙，就而用之也。）反间者，因其敌间而用之者也。（敌使间来视我，我知之，因厚赂重许反使为我间也。萧世П曰：言敌使人来候，我佯不知，而示以虚事，前却期会使归相语，是故曰反间也。）死间者，为诳事於外，令吾间知之，而待於敌也。（作诈狂之事于外，佯泄漏之，使吾间知之。吾间至敌中，为敌所得，必以诳事喻，敌从而备之吾所行，不然间则死矣。又一云：敌间来，间以我诳事而持归，然皆非所图也。二间皆不能知幽隐深度，故曰死间也。萧世П云：所获敌人及已军士有重罪系者，故贷免，相敕勿泄，佯不秘密，令敌间窃闻之，吾因纵之亡，亡必归，敌必信焉。往必死，故曰死间焉。）生间者，反报者也。（择已有贤才智谋能自开通于敌人之亲贵，察其动静，知其事，计彼所为，已知其实还报，故曰生间也。）故三军之亲，莫亲於间，（若不亲抚重以禄赏，则反为敌用，泄吾情实也。）赏莫厚於间，（间事不密，则为已害。）事莫密於间。（厚赏之赖其用。）非圣智不能用间，非仁义不能使间，（不能得间人之用也。）非微密者不能得间之实。（精微用意，密不汇漏。）微哉微哉，无所不用间也。间事未发而先闻其间者，与所告者皆死。凡军之所欲击，（所欲击之军。）城之所欲攻，（所欲攻之城。）人之所欲杀，（所欲杀之人。）必先知其守将、左右、谒者、舍人之姓名，（守，有官职任者。谒，告也，主告事者也。门者，守门者也。舍人，守舍之人也。又先知之为亲旧，有急即呼之，则不见何止，亦因以知敌之情。）令吾间必索知之，敌间之来间我者，因而利之，导而舍之，（舍，居止也。今吾人遗以重利，复遇而舍止之，可令诡其辞。）故反间可得而用也。（故能取敌人之间而用。）因是而知之，故乡间、内间可得而使也。（因反故间而知敌情，乡间、内间者皆可得而使也。）因是而知之，故死间为诳事，可使告敌。因是可得而攻也。（因诳事而知敌情，生间往反，可使知其敌之腹心所在。）因是而知之，故生间可使如期。五间之事，主必知之，（主人当知五间之用，厚其禄，丰其财。）知之必在于反间，故反间不可不厚也。（反间者，五间之本事之要也，故当在厚待之。）昔殷之兴也，伊挚在夏；（伊尹。）周之兴也，吕牙在殷。（吕望。）故惟明主贤将，能以上智为间者，必成大功。此兵之要，三军所恃而动者也。（以上注出《通典》。）
《左传》曰：楚师伐宋。九月，不服，将去宋，楚大夫申叔时曰：“筑室反耕者，宋必听命。”楚子从之。（筑室于宋，分兵于田，示无去志，王从其言。）宋人惧，使华元夜入楚师，登子反之床，起之曰：“寡君使元以病告，（兵法因其乡人而用之，必先知其守将、左右谒者、门者之姓名，因而利导之。华元盖用此术，得以自通。）曰敝邑易子而食，析骸而爨。虽然，城下之盟，有以国敝，不能从也。（宁以国敝，不从城下盟。）去我三十里，惟命是听。”子反惧，与之盟，而告楚子。退三十里。宋及楚平。（华元君不因间，若不用谋，无由得入楚军也。）
又曰：楚师伐郑，郑人将奔。楚师夜遁，谍告曰：“楚幕有乌。”乃止。
《礼记》曰：晋人之觇宋者，反报於晋侯曰：“阳门之介夫死，而子罕哭之哀，而民说，殆不可伐也？”从之。
《战国策》曰：郑武公欲伐胡，先以其子妻胡，因问群臣曰：“吾欲用兵，谁可伐者？”大夫关思其曰：“胡可伐。”武公怒而戮之，曰：“胡，兄弟之国，子言伐之，何也？”胡君闻之，以郑为亲已，而不备郑。郑袭胡，取之。（此用死间之势。）
又曰：燕昭王以乐毅为将，破齐七十馀城。及惠王立，与毅有隙，齐将田单乃纵反间於燕。宣言曰：“齐王已死，城不拔者二耳。乐毅畏诛而不敢归。以伐齐为名，实欲连兵，南面王齐，齐人未附，故且绶即墨残矣。”燕王以为然，使骑劫代毅，燕人士卒离心。单又纵反间曰：“吾惧燕人掘吾城外冢墓，﹃先人。”（﹃与戮同。）燕军从之。即墨人激怒请战，大败燕师，所亡七十馀城悉复之。
又曰：秦师围赵阏与，（音余。）赵将赵奢救之，去赵国都三十里不进。秦间来，奢进食遣之。（食音寺。）间以报秦将，以为奢师怯弱而止不行。奢乃随而卷甲趋秦师，击，破之。（期则反用彼间。）
又曰：秦与赵兵相距长平，赵孝成王使廉颇为将，固壁不战。秦数挑战，廉颇不出。秦之间言曰：“秦之所患，独畏马服赵奢之子为将耳。”赵王信秦之间，因以奢子为将，终为秦将白起所败。
《史记》曰：楚汉相持，未决胜负。陈平言於汉王曰：“彼项王有骨鲠之臣，以亚父范增，锺离昧、龙且、周殷之属，（味，音妹。且，于间切。）不过数人耳。大王诚能出捐数万斤金，行反间，间其君臣，以疑其心，项王为人意忌信谗，必内相诛。汉因举兵攻之，破楚必矣。”汉王然之，乃出黄金四万斤与平，恣所为，不问出入。平既多以金纵反间於楚军，宣言诸将锺离昧等为项王将，功多矣，然终不得裂地而王，欲与汉为一，以灭项氏，分王其地。项王果疑之，使使至汉。汉王为太牢具，举进。见楚使，（举鼎俎而来也。）即佯惊曰：“吾以为亚父使，乃项王使也！”复持去，更以恶草具进楚使。（去肉更草菜之具。）使归，具以报项王。项王果大疑亚父。亚父欲急击下荥阳城，项王不信，不肯听。亚父闻项王疑之，乃大怒曰：“天下事大定矣，君王自为之！愿赐骸骨归！”归，未至彭城，疽发背而死。（疽，痈创也。音千余切。）汉遣纪信诈降，而汉王宵遁。终灭项羽。（羽不悟反间而亡也。）
又曰：汉使郦食其说齐王田广，广舍兵与郦生纵酒。汉将韩信因齐无备，袭齐，破之。田广烹食其。（此偶成韩信用死间之势。）
又曰：汉高帝被匈奴单于冒顿围於白登，乃使间厚遗阏氏，阏氏乃谓冒顿曰：“两主不相困。今得汉地，而单于终非能居之也。且汉王亦有神，单于察之。”冒顿乃解围之一角。於是高帝令士皆持满，傅矢外向，从解角直出，竟与大军合，而冒顿遂引兵而去。
又《高祖纪》曰：上闻犭希将皆故贾人也，上曰：“吾知所以与之。”乃以金啖将，将多降者。（陈犭希也）
《後汉书》曰：西域将兵长史班超发于阗诸国兵，击莎车龟兹国，扬言兵少不敌，罢散。乃阴缓生口归，以告龟兹，王喜而不虞。超即潜勒兵驰莎车营，大破，降之。（斯亦同死间之势。）
《晋书》曰：益州牧罗尚遣将隗伯攻蜀贼李雄於郫城，未有胜负。雄乃募武都人朴泰鞭之见血，使谲罗尚，欲为内应，以火为期。尚信之，悉出精兵，遣隗伯等率兵从泰击雄。雄将李骧於道设伏。泰以长梯倚城而举火，伯军见火起，皆争缘梯。泰又以绳汲上。尚军百馀人皆斩之。雄因放兵，内外击之，大破尚军。（此用内间之势。）
又曰：刘曜逼长安，复围北城，太守曲昌遣使求救於曲充。充率步骑赴之，去城数十里，贼绕城放火，烟尘蔽天。反纵诈充曰：“郡城已陷，焚烧向尽，军无及矣。”充信之，众惧而溃。後数日，曲昌突围赴长安，北城遂陷。
崔鸿《十六国春秋》曰：後凉吕光将吕延伐乞伏乾归，大败之。乾归乃纵反间，称众溃东奔成纪，延信而追之。延司马耿雉曰：“告者视高而色动，必有奸计，不可从。”相遇，战败死之。
《魏书》曰：陆俟击吴於杏城，大败之。获吴二叔，诸将请送京师，俟独不许，曰：“吴一身藏窜，非其亲信，谁能获之？若停十万之众以追一人，非上策也。不如私许吴叔，免其妻子，使自追吴，擒之必也。”诸将咸曰：“今来讨贼，既破之，获其二叔，惟走一人，何所复至。”俟曰：“吴之恃逆，本自天性，今若获免，必诳惑愚人，称王者不死，妄相扇动。为患必大。”遂遣吴二叔，与之期。吴叔不至，诸将皆咎於俟。俟曰：“此未得其便可，必不背。”他日果斩吴以至，皆如所言。俟之明略，皆此类也。
《通典》曰：东魏将段琛据宜阳，遣将牛道恒扇诱边人。西魏将韦孝宽拒之，遣谍人访获道恒手迹，令善书者伪作道恒与孝宽书，论归款之意；又为落烬烧迹，若火下书者，还令谍人遗之於琛营。琛得书果疑之，道恒所经略，皆不见用。孝宽知其离沮，因出奇兵掩袭，擒道恒及琛等。崤、渑遂清。
又曰：东魏大将齐神武率兵趣沙苑，西魏大将周文帝遣将达奚武觇之。武从三骑皆衣敌人衣服，至日暮，去营数百步，下马潜听，得其军号。因上马历营，若警夜者，有不如法者，往往挞之，具知敌之情状，以告周文。
又曰：高齐斛律光，字明月，为当时名将。後周将韦孝宽守玉壁，（今绛郡礻山县。）忌光英勇。孝宽参军曲严颇知卜筮，谓孝宽曰：“来年，齐朝必大相杀戮。”孝宽因令严作谣言，令间谍漏其文於邺，曰：“百升飞上天，明月照长安。”百升，斛也。又曰：“高山不推自崩，槲树不扶自竖。”祖因续之曰：“盲老公上下斧，饶舌老母不得语。”令小儿歌之於路。穆提婆闻之，以告其母陆令萱。萱以饶舌斥已也。（陆令即后王郛母。）盲老公谓祖也。遂相与协谋，令以谣言启後主，诛光。周武帝闻之，遂大赦境内，始有灭齐之志。竟平其国。
《唐书》曰：黄州总管周法明率兵击辅公┙，遇张善安阻兵夏口，法明屯荆口镇，登战舰与所亲饮酒。善安遣刺客数人，诈为渔者，乘轻舟而至，见者不以为虞，遂杀法明而去。
又曰：卫国公李靖伐突厥可汗，以唐俭先在突厥结和亲，突厥遂不备。靖因掩击，破之。（亦以唐俭为死间之势。）
《卫公兵法》曰：夫战之取胜，此岂求之於天地？在乎因人以成之。历观古人之用间，其妙非一也。即有间其君者，有间其亲者，有间其贤者，有间其能者，有间其助者，有间其邻好者，有间其左右者，有间其纵横者。故子贡、史廖、陈轸、苏秦、张仪、范睢等，皆凭此术而成功也。且间之道有五焉：有因其邑人使潜何察而致词焉；有因其事故泄虚假令告示焉；有因敌之使矫使其事而返之焉；有审择贤能，觇彼向背虚实而归说之焉；有佯缓罪戾，微漏我伪情浮计使亡报之焉。凡此五间，皆须隐秘，重之以赏始可行焉。若敌有宠嬖任以腹心者，我当使间，遗其珍玩，恣其所欲，顺而傍诱之。敌有重臣，失势不满其志者，我则啖以厚利，诡相亲附，采其情实而致之。敌有亲贵左右，多词夸诞好论利害者，我则使间，曲情尊奉，厚遗珍宝，揣其所间而返间之。敌若使聘於我，我则稽留其使，令人与之共处，矫致殷勤，伪相亲昵，朝夕慰论，倍供殊味，观其辞色而察之。仍旦暮令使独与己伴居，我遣聪耳者潜於复壁中听所间。使既迟违。恐彼怪责，必是窃论心事，我知事计，遣而用之。且夫用间以间人，人亦用间以间巳。巳以密往，人以密来，理须独察於心，参会於事，则不失矣。若敌使人来，欲推我虚实，察我动静，觇知事计而行其间者，我当佯为不觉，舍而厚利，善饭之，微以我言诳事，示以前却期会，即我之所须，为彼之失者，因其有间而返间之。彼若将我虚而以为实，即我承其弊而得其志矣。夫水所以济舟，舟亦因水覆没。间所以能成功，亦凭间而倾败。若束事主，当朝正色，忠以尽节，信以竭诚，不诡状以自容，不权宜以为利，虽有善间，其可用乎？
卷二百九十三　兵部二十四
示缓
《战国策》曰：秦伐韩，军於阏与。赵王召问赵奢，对曰：“道远险狭，难救，譬犹两鼠斗於穴中也。将勇者胜。”王令奢救之。军邯郸三十里，而令军中曰：“有以军事谏者死。”秦军武安西，秦军鼓噪勒兵，武安屋瓦尽震。军中候有一人言急救武安，奢立斩之。坚壁，留二十八日不行，复益垒。秦间来，奢善食遣之。间以报，秦将大喜，曰：“夫去国三十里而军不行，乃增垒，阏与非赵地也。”赵奢既已遣秦间，乃卷甲而行趋之，二日一夜至，令善射者去阏与五十里而军。军垒成，秦人闻之，悉甲而至。奢纵兵击，破之，阏与围解。
《通典》曰：曹公进军攻袁尚将审配於邺，先凿堑围城，周回四十里。初令浅，示若可越，审配遥见，笑而不出争利。曹公令一夜浚之，广深二丈，决漳水以灌之。数月，城中饿死过半，尚将马延临阵降，遂克邺城。
又曰：魏将司马宣王征公孙文懿。贼保襄平，宣王进军围之。会霖潦大水，平地数尺，三军恐惧，欲移营。宣王令军中敢有言徙者斩，都督令史张静犯令，斩之，军中乃定。贼恃水，樵木自若，诸将欲取之，皆不听。司马陈曰：“昔攻上庸，八部并进，昼夜不息，故能一旬之半拔坚城，斩孟达。今者远来而更安缓，愚窃惑焉。”宣王曰：“孟达众少，而食支一年。吾将士四倍於达，而粮不淹一月，以一月图一年，安可不速？今贼众我寡，贼饥我饱，水雨乃尔，功力不设，虽当促之，欲何所为。自发京师，不忧攻战，但恐贼粮垂尽，而围落未合，掠其牛马，抄其樵采，此故驱使走也。夫兵者诡道，善因事变。贼凭众恃雨，故虽饥困，安肯束手！当示无能为之，若取小利以惊之，非计也。”既而雨止，遂合围，起土山地道，橹钩ㄅ竟发，矢石雨下，昼夜攻而拔之。
又曰：万俟丑奴称乱关右，魏将贺拔岳讨之，军於、渭之间，宣告远近曰：“今气候渐热，非征讨之时，至秋凉更图进取。”丑奴闻之，遂以为实，分遣诸军散营，农於岐州之北。百里细川，因险立栅，其千人以下为栅者亦有数处，且田且守。岳知其势分，乃密严备，晡时潜遣轻骑先行断路，於後诸军尽发，昧朝攻围元进栅，拔之，诸所俘执者皆放之，自馀栅悉降。岳宣言径趋泾州，其刺史侯长贵亦以城降，丑奴乃弃平亭而走。
  </div>
  <div class="pagination">
   <a href="太平御览_page221.html">
    上一页
   </a>
   <span>
    ...
   </span>
   <a href="太平御览_page217.html">
    217
   </a>
   <a href="太平御览_page218.html">
    218
   </a>
   <a href="太平御览_page219.html">
    219
   </a>
   <a href="太平御览_page220.html">
    220
   </a>
   <a href="太平御览_page221.html">
    221
   </a>
   <span class="current-page">
    222
   </span>
   <a href="太平御览_page223.html">
    223
   </a>
   <a href="太平御览_page224.html">
    224
   </a>
   <a href="太平御览_page225.html">
    225
   </a>
   <a href="太平御览_page226.html">
    226
   </a>
   <a href="太平御览_page227.html">
    227
   </a>
   <span>
    ...
   </span>
   <a href="太平御览_page223.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
