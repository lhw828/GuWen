<!DOCTYPE html>
<html>
<head>
    <meta charset="UTF-8">
    <title>锦绣万花谷 - 第 24 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>锦绣万花谷 - 第 24 页/共 99 页</h1>
    <div class="content">　　短篇大章其文引物连类穷情尽变宫商相宣金石谐和寂寥乎短章舂容乎大篇【韩文序】
　　驱涛涌云李翺祭退之文建武以还文卑质丧俪花鬬叶颠倒相上及兄之为思动鬼神开合怪骇驱涛涌云包刘越嬴并武同殷
　　劲气沮金石故文章言语变化若雷霆浩瀚若江汉正声谐韶濩劲气沮金石丰而不余一言约而不失一词【韩上襄阳书】
　　字字作金声王翊干亨初拜中书舎人昭阳殿成朝献赋颂又白龙颂每赐予稍缓必言曰吾赋字字作金声何受赐之晩也
　　六州解元天圣中呉育甲科进士应贤良入髙等文词雅正天下推之晏元献曰以六论分六州当为六州解元【分纪】
　　翰动如飞唐李巨川干符中以刀笔从王重荣为书记时车驾在蜀贼据京师军书奏请堆积巨川文思敏速翰动如飞
　　独歩当世欧阳公之于文天材有余丰约中度雍容俯仰不动声色而义理自胜短章大论施无不可辄欲效之不诡则俗不淫则陋终不可及是以独歩当世求之古人亦不可多得【神道碑】
　　雄浑瓌伟南丰文章之剽鸷奔放雄浑瓌伟若三军之期猛兽之抉江湖之波涛烟云之姿状一何竒也【王震南丰文序】
　　倚马作文桓温北征鲜卑唤袁虎倚马前作露布文手不辍笔李白尝曰请日试万言倚马可待世以倚马事为李白事非也【学林】
　　与时髙下八音与政通而文章与时髙下三代之文至战国而病渉秦汉复起汉之文至列国而病唐兴复起夫政厐而土裂三光五岳之气分大音不完故也混一而后大振
　　下饰万物贞元中上方向文章昭囘之光下饰万物【刘禹锡栁文序】
　　芒寒色正天下之士争执所长与时而奋灿然如繁星丽天而芒寒色正人望而敬者五行而已
　　文如倾河唐崔评王勃文章宏博非常人所及卢照邻杨盈川可以企之不然盈川文如倾河优于卢而不减王
　　思若涌泉唐苏廷硕为中书舎人宗平内难书诏填委独廷硕口授轻重无差书史曰丐公徐之不然手腕脱矣中书令李峤曰曰舎人思若涌泉吾所不及张説论近世文章张説与徐坚论近世文章説曰李峤崔融薛稷宋之问之文如良金美玉无施不可富嘉谟如孤峰絶岸壁立万仞浓云郁兴震雷具发诚可畏也若施之廊庙骇矣阎朝隠如丽服靓籹燕歌赵舞观者忘疲若类之风雅则罪人矣坚问今世説曰韩休之文如太羮酒有典则而薄滋味许景先如丰肌腻体虽秾华可爱而乏风骨张九龄如轻缣素练实济时用而窘边幅王翰如琼杯玉斚虽烂然可珍而多玷缺坚谓笃论【王勃传】
　　老泉论韩欧文孟子之文语约而意深不为巉刻斩絶之言而锋不可犯韩子之文如长江大河浑浩流转鱼鼋蛟龙万怪皇惑而抑絶蔽掩不使自露而人望见其渊然之光苍然之色亦自畏避不敢迫视欧阳之文纡余委备往复万折而条达疎畅无所间断气尽语极急言竭论而容与闲易无艰难辛苦之态此三者皆断然自为一家之文也惟李翺之文其味黯然而长其原油然而幽俯仰揖逊有执事之态陆贽之文遣言措意切近的当有执事之意盖贽之文非孟子韩子之文乃欧阳之文
　　栁子之文如峻峰絶壑壁立千仞间见层出森然于时苍烟杳霭之外望之者不能跻跻之者不能逾
　　东坡之文坡云吾之文如万斛泉源不择地而出在平地滔滔汨汨虽一日千里无难及其与石曲折随物赋形而不可知也所可知者常行于所当行常止于所可止如是而已矣
　　苏文类战国文章东坡中制科王荆公问吕申公曰见苏轼制策否申公称之荆公曰全类战国文章若安石为考官必黜之故荆公后修英宗实録谓苏明允有战国纵横之学【邵氏后録】
　　表忠观碑东坡作表忠观碑荆公寘坐隅叶致逺杨徳逢在坐公曰斯作絶似西汉坐客叹誉不已公曰西汉谁人可拟德逢曰王褒盖易之也公曰不可草草德逢复曰司马相如雄之流乎公曰相如子云未见其叙事典赡若此也直须与子长驰骋上下坐客悚然曰毕竟似子长何语公徐曰楚汉以来诸侯王年表也韩文拟体祭竹林神文其体疑岀于书祈太湖神文其体疑出于国语吊武侍御文其体疑出于离骚其哀欧阳詹独孤申叔之文疑合于庄子内篇贾谊鵩赋之体栁文拟体天对则祖屈平之天问其乞巧之文则拟雄之逐贫先友记则法家语七十二子解
　　杂文专法兰亭东坡尝言鲁直杂文专法兰亭
　　英气和气欧公之文和气多英气少苏公之文英气多和气少【并潘子岳诗话】
　　陈无已拟策似董生公孙山谷髙吟交臂老杜至古文每推无己无己亲炙南丰拟试二策正似董生辞严过公孙【秦防之书】
　　上水船下水船唐裴延裕在内廷文思敏捷号下水船梁太祖受禅姚洎为学士号上水船又号急滩头上水船
　　絶去翰墨畦径李贺工词章尚奇诡所得皆超迈絶去翰墨畦径每旦骑款段马从小奚奴背古锦囊遇所得投囊中及归足成日率如此毋使探囊中书多即怒曰是儿要呕出心乃已【本传】
　　孙郎帐下看刘表自作书与孙伯符以示祢衡衡嗤之曰如是之作欲使孙郎帐下儿看之邪将使张子布见邪【魏典略】
　　每字三疋绢裴度修福先寺将立碑求白居易为碑皇甫湜为从事在坐怒曰近舍湜而逺徴居易信获戾于门下矣裴谢之因请之湜饮酒挥毫立就明日献之裴亦奇之因以车马器玩约千缗酬之湜怒曰何待之薄也其碑三千字每字三疋绢更减五钱不得裴闻之笑依数酬之湜受之无愧也【唐阙史】
　　淮西碑如诗书孙觉谓淮西碑序如书铭如诗秦少游谓退之元和圣徳诗与淮西碑如两手
　　元和圣德诗苏子由云退之作元和圣德诗哀刘辟之死曰婉婉弱子赤立伛偻牵头曳足先断腰膂次及其徒体骸撑拄末乃取辟骇汗如雨挥刀纷纭争切脍脯此李斯颂秦所不忍言何其陋也
　　烦句烦字公羊称郤克眇季孙行父秃孙良夫跛齐使跛者逆跛者秃者逆秃者眇者逆眇者宜除跛者以下字但云各以类逆者即见其为烦句也张苍传云年老口中无齿今盍去年及口中可以成句而三字妄加此为烦字【刘知防史通】
　　潘兑行词晁氏客语曰潘兑行西夏词云敢于移檄之文犯我宗祖之讳改云乃于移文犯吾国讳张天觉曰乃于移文有失恭谨
　　记犬死工拙沈存中笔谈云穆脩张景同造朝待旦于东华门外方论文次适见有奔马践犬以死二人各记其事以较工拙穆曰马逸有黄犬遇蹄而毙景曰有犬死奔马之下时文体新变二人之语皆拙澁当时谓之工可叹也
　　震雷无暇掩聪宋景文公修唐史好以艰深之辞文浅易之说欧公思有以讽之一日大书其壁曰宵寐匪贞札闼洪休宋见之曰非夜梦不祥题门大吉耶何必求异如此欧公曰李靖云震雷无暇掩聪亦是类也宋公慙而退今所谓震霆不及掩耳者系再改
　　锦心绣口栁子厚乞巧文抽黄对白啽哢飞走骈四俪六锦心绣口【栁文】
　　栁子厚文栁子厚记其先友为父墓志意欲着其父虽不显所交游皆天下伟人列其姓名官爵可矣又从而讥病之何也是时子厚贬永州好讥议如此则为尚书郎可知也退之云不自贵重者其资如此
　　宋景文去一吾字栁子厚书段太尉遗事解佩刀选躄者一人持马至郭晞门下甲者岀太尉笑曰吾戴吾头来矣宋景文修新史曰吾戴头来矣去一吾字便不成语戴头来果何人头耶【并邵氏后録】
　　谲谏化成财成通儒之文昔有论相如子云不是正气以为谲谏之文贾谊铺陈帝王之道以为化成之文司马迁为财成之文董仲舒刘向之徒为通儒之文唐文三变唐有天下文章无虑三变髙祖太宗沿江左余风絺章绘句揣合低昂故王杨为之霸宗好经术羣臣稍厌雕琢崇雅黜浮气益雄浑则燕许擅其宗大厯贞元间美才辈出嚅哜道真涵泳圣涯于是韩愈倡之桞宗元李翺皇甫湜和之排逐百家法度森严抵轹晋魏上轧汉周唐之文卓然为一王法此其极也【唐书】三十六体李商隠初为文奇古及在令狐楚府楚本工章奏因授其学商隠俪偶而繁缛过之时温庭筠段成式俱用是相夸号三十六体【本传】
　　澁体唐徐彦伯为文多求新奇以凤阁为鸥阁龙门为虬户金谷为铣溪玉山为琼岳以刍狗为卉犬以竹马为篠骖后进效之谓澁体【朝野佥载】
　　腹藁王勃作滕王阁序都督遣吏俟之一再出语益奇都督矍然曰天才也每属文磨墨数升酣饮引被覆面卧及寤援笔成篇不易一字时谓腹藁【本传】
　　沐浴敢见李迪为举子时从种放明逸先生学将试京师防明逸书见桞开仲涂以文卷为贽与谒俱入久之仲涂出曰读君之文湏沐浴乃敢见因留之门下一日仲涂自出题令迪与诸子门下客同赋赋成惊曰君必魁天下为宰相令门下客与诸子拜之【闻见録】
　　辞胜理理胜辞侯希声以谓李观之文辞胜理韩愈之文理胜辞【本传】






　　锦绣万花谷前集卷二十
　　钦定四库全书
　　锦绣万花谷前集卷二十一
　　诗律
　　钟嵘评诗潘安仁诗出于仲宣翩翩如翔禽之有羽毛张茂先诗出于王粲兴托不凡恨其儿女情多风云气少郭景纯宪章潘岳变平淡之体故称中兴第一陶彭泽诗岀于应璩又协左思风力古今隐逸诗人之宗二王袁谢五贤岀于张华才力苦弱务为清淡殊得风流媚趣谢晖诗岀于谢鲲微伤细宻一章之内自有玉石【镜莹诗话】
　　升堂入室钟嵘品曹子建诗羣伦之有龙鳯五音之有笙竽孔氏之门则公榦升堂陈思入室潘陆自可坐廊庑之间也
　　流风回雪落花依草南史丘迟文辞丽逸时有钟嵘着诗评云范云婉转清便如流风回雪丘迟防缀映媚似落花依草【本】
　　在古无上李观论孟郊诗髙处在古无上平处下顾沈谢二百年无此谢朓长五言沈约云二百年无此诗也李长吉歌诗之妙唐皇诸孙贺字长吉元和中韩吏部亦颇取其歌诗云烟绵联不足为其态也水之迢迢不足为其情也春之盎盎不足为其和也秋之明洁不足为其格也风樯阵马不足为其勇也瓦棺篆鼎不足为其古也时花羙女不足为其色也荒园侈殿梗莽丘陇不足为其怨恨悲愁也鲸呿鳌掷牛鬼蛇神不足为其虚荒诞幻也盖骚之苖裔理虽不及辞或过也贺生年二十七死矣使贺少加以理仆奴命骚可也【杜牧之序李长吉诗】浑涵汪洋千彚万状唐兴诗人承陈隋风流浮靡相矜至宋之问沈佺期等研揣声音浮切不差而号律诗竞相沿袭开元间稍裁以雅正然恃华者质反好丽者壮违人得一槩皆自名所长至杜甫浑涵汪洋千彚万状兼古今而有之他人不足甫乃厌余残膏賸馥沾丐后人多矣故元稹谓诗人以来未有如子美者【本】
　　元稹论老杜杜子美诗上薄风骚下该沈宋言夺苏李气吞曹刘掩顔谢之孤标杂徐庾之纎丽尽得古人之体势【元稹集】
　　秦少游论老杜苏武李陵之诗长于髙妙曹植刘公干之诗长于豪逸陶潜阮籍之诗长于冲淡谢灵运鲍照之诗长于峻洁徐陵庾信之诗长于藻丽子美穷髙妙之格极豪逸之气包冲淡之趣兼峻洁之姿备藻丽之态而诸家之作所不及焉
　　石林叶少蕴论老杜禅宗论空门有三种语其一随波逐浪谓随物应机不主故常其二截断众流谓超出言外非情识所到其三函盖乾坤谓泯然皆契无间可测其深浅以是为序余尝戏谓老杜诗亦有此三种语波飘菰米沉云黒露冷莲房坠粉红为函盖乾坤句落花游丝白日静鸣鸠乳燕青春深为随波逐浪句百年地辟柴门迥五月江深草阁寒为截断众流句【石林诗话】王荆公论老杜甫之诗悲懽穷泰发敛抑无施不可故其有平淡简易者有绵密精确者有严重威武若三军之帅者有奋迅驰骤若泛驾之马者有淡泊闲静若山谷隠士者有风流酝借若贵介公子者盖绪密而思深所以光掩前人而后者无继也【遯斋闲览】
　　张芸叟评诗石曼卿诗如饥鹰乍归迅逸不可言欧阳永叔诗如春服既成春酒既酾登山临水竟日忘归王介甫如空中有声相中有色欲有执着曾不可得苏子瞻诗如武库乍开干戈森然不觉令人神悚子细防检不无利钝梅圣俞诗如深山道人草衣葛屦王公大人见之不觉屈膝郭功甫诗如大排筵席终日揖逊而适口者少世以为知言
　　如蝤蚌江瑶柱东坡尝云黄鲁直诗如蝤蚌江瑶柱格韵髙絶盘飱尽废然不可多食
　　体格句法诗之流二十四名赋颂铭賛文诔箴行吟咏题怨叹章篇操引謡讴歌曲词调皆诗人六义之余【元稹乐府古题序】
　　鹅腿子举子诗投汴帅王智兴曰莫有鹅腿子不谓鹤膝句也【卢氏杂説】
　　蜂腰鹤膝沈约曰诗有八病三曰蜂腰谓第二字不得与第五字同声如闻君爱我甘切欲自修饰君甘皆平声欲饰皆入声也四曰鹤膝谓第五字不得与第十五字同声如客从逺方来遗我一札书上言长相思下言久别离来思皆平声也【诗苑类格】
　　双声叠韵上官仪曰诗有六对四曰双声对黄槐对緑树是也五曰叠韵对彷徨放旷是也【诗苑类格】王融双声云园蘅红蘤湖荇煜黄华杜甫卑枝低结子接叶暗巢莺乐天量大嫌甜酒才髙笑小诗【诗话】
　　蹉对九歌云蕙殽蒸兮兰借奠桂酒兮椒浆倒用之谓之蹉对
　　假对自朱邪之狼狈致赤子之流离是也朱邪李克用祖姓流离亦禽名又如厨人具鸡黍雅子摘杨梅是也【并笔谈】
　　葫芦格辘轳格进退格郑谷与齐已黄损定今体诗云一曰葫芦格二曰辘轳格三曰进退格葫芦韵者先二后四辘轳韵者双出双入进退韵者一进一退如李师中送唐介诗两韵中用韵进退格也【杂记】
　　八句法贺方回学诗于前軰得八句法平淡不流于浇俗竒古不流于恠僻题咏不窘于物象叙事不用于声律比兴深通于物理用事工者如己出格见于成篇浑然不可涯气出于言外浩然不可屈【直方诗话】
　　交股法王介甫诗云春残叶密花枝少睡起茶多酒盏疎惠洪谓多字当作亲字盖欲以少对密疎对亲江朝宗谓惠洪不晓古人句格此一聨以密对疎以多对少正交股用之所谓蹉对也【艺苑雌黄】
　　换字拗句法七言第五字反其平侧欲其气挺然如田中谁问不纳履坐上适来何处蝇负盐出井此溪女打鼓发船何处郎今俗谓之换字拗句法【禁脔】
　　折句格欧公诗静爱竹时来野寺独寻春偶过溪桥俗谓之折句卢賛元雪诗想行客过梅桥滑免老农忧麦陇干效此格也
　　促句格禁脔有促句格三句一换韵三叠而止山谷观李伯时画马用此格云仪鸾供帐饕虱行翰林湿薪爆竹声风帘官烛泪纵横木穿石槃未渠透坐窻不遨令人痩贪马百段逢一豆眼明见此玉花骢径思着鞭随诗翁城西野桃寻小红【苕溪诗话】
　　句中响字潘邠老云七言诗第五字要响如反照入江飜水石归云拥树失山村飜字失字皆响五言诗第三字要响如圆荷浮小叶细麦落轻花浮字落字皆响字谓致力处也【童训】
　　句作两节老杜诗云不知西阁意肯别定留人【肯别耶定留人耶】山谷爱其深逺闲雅也【诗眼】
　　言用不言体陈本明论诗云前軰作诗言用不言体若言冷则云可咽不可漱言静则云不闻人声闻履声【漫叟诗话】用事琢句妙在言其用不言其名惟荆公东坡山谷知之荆公云含风鸭緑鳞鳞起弄日鹅黄袅袅垂山谷云管城子无食肉相孔方兄有絶交书荆公又云缫成白雪桑重緑割尽黄云稻正青【冷斋夜话】
　　髣髴形容李义山雨诗慽慽度园依依傍水轩此不待説雨自然知是雨也后来诸人咏物不待分明説尽只髣髴形容便见好处【童训】猬毛苍苍磔不死铜盘矗矗饤头生吴鸡鬬败绛绡碎海蚌决出真珠明诵此则知是芡【梅圣俞】海上仙人绛罗襦红绡中单白玉肤不须更待妃子笑风骨自是倾城姝诵此则知荔枝【东坡】平池碧玉秋波莹緑云拥扇青揺柄水宫仙子鬭新妆轻歩凌波踏明镜诵此则知是莲花【张文潜】雕虫蒙记忆烹鲤问沉绵不説作赋而説雕虫不説寄书而説烹鲤不説病而説沉绵颂椒添讽味禁火卜欢娱不説嵗节但云颂椒不説寒食但云禁火亦文章之工也【吕童蒙训】西昆体杨大年钱文僖晏元献刘子仪为诗皆宗李义山号西昆体景祐庆厯后欧公始矫昆体専以气为主【诗话】
　　得江山助张説谪并州刺史诗愈凄惋人谓得江山助薰风聨句文宗与公权聨句帝曰人皆苦炎热我爱夏日长薰风自南来殿阁生微凉帝以谓词情俱足命题于殿壁
　　送客西江冯定为太常工部文宗见异之曰岂非能章句耶亲诵定送客西江诗召升殿诏悉以所着上枫落吴江冷崔信明尝矜其文过李百药郑世翼遇信明江中谓曰闻公有枫落吴江冷愿见其余信明多出众篇世翼览未终曰所见不逮所闻投诸水中引舟而去
　　看花君子刘禹锡既贬还宰相欲任省郎而禹锡作都观看花君子诗语讥忿当路不喜出为播州刺史入为主客郎中复作防都观诗且言始谪十年还京师道士植桃其盛若霞又十四年过之无复一存惟兎葵燕麦动揺春风耳以诋权近闻者益薄其行
　　征人早行李益长于诗毎一篇出乐工争求之至征人早行等篇天下皆施之图绘
　　鸡林行贾白居易最工诗当时人争传鸡林贾售其国相率篇易一金其伪者相輙能辨之
　　讽谕闲适感伤居易自叙言关美刺者谓之讽谕咏情性者谓之闲适触事而发谓之感伤其他为杂律锦绣成文建安后诗律屡变至沈约以音韵相婉附及宋之问沈佺期文加靡丽回忌声病如锦绣成文学者宗之
　　纎艳不逞杜牧谓白诗纎艳不逞非庄士雅人所为流人间子父女母交口教授淫言媟语入人肌骨殆不可去盖救所失不得不云
　　神物防持刘禹锡善诗晩节尤精白居易言其诗在处有神物防持【并本】
　　浩露涤笔杨徽之能诗太宗尝冩其警句十聨御屏上时有诗云谁似金华杨学士十聨诗在御屏中僧文宝谓必以天地浩露涤笔于冰瓯雪椀中方与此诗神骨相副
　　花骨长鬛张郎三十一天遣裁诗作花骨【言行録】
　　兰陵絶唱元在越时辟窦巩巩工诗与之酬答故镜湖秦望之竒益时号兰陵絶唱【本】
　　五言芙蓉南史鲍昭曰谢灵运五言如初绽芙蓉自然可爱顔延之诗若铺锦列绣雕绘满眼
　　剪红刻翠长沙徐东野诗浮翠轻艳皆铅华歌舞媚一时樽爼其句不过牡丹宿醉兰蕙春悲霞宫日城剪红刻翠而已【玉壶清话】
　　集大成东坡谓杜诗韩文顔书左史皆极其至集大成诗史杜甫善陈时事律切精深至千言不少衰世号诗史【本】
　　诗豪刘禹锡好诗晩节尤精白居易尝推为诗豪诗城刘长卿与秦系为诗相赠答权徳舆曰长卿自谓五言长城系以偏师攻之
　　诗嚢李贺工词章毎旦出骑欵段马从小奚奴背古今嚢遇所得投嚢中日萃如山
　　诗窖髙仁裕着诗万首号诗窖【后史补】
　　诗筒林逋集注白乐天元徽之唱和以筒着诗往来谓之诗筒
　　十步后魏彭城王勰从幸上党有大松上行而赋诗曰汝可作诗至吾行所而令就也时勰去帝十余步至帝所而就诗曰问松经防冬山川何如昔风云与古同【职林】三步栁公权从文宗幸未央帝曰朕有一喜边戍赐衣久不时今仲春已给当贺我以诗宫人迫之即应声成文再诏赋之复无停思帝悦曰子建七步尔乃三焉简古澹泊李杜之后诗人虽有逺韵而才不逮意独韦应物栁子厚发纎秾于简古寄至味于澹泊非余子所及也
　　刻削天物吾闻淫畋渔者谓之暴天物天物不可暴又可抉摘刻削露其情状乎使自萌卵至于槁死不能隠天能不致罚耶长吉夭东野穷王浚坐官不挂朝籍而死正坐是耳【笠泽丛书】
　　豫章不以语后山陈后山答少章云仆之诗豫章之诗也然仆之所闻于豫章豫章不以语仆仆亦不能为足下道也【后山诗话】
　　小胥抄老杜诗抄诗聴小胥山谷诗岂作牛腰束抄聴小胥
　　灰里拨隂何山谷诗寒炉余防火灰里拨隂何言深思苦求乃得
　　经年方遂偶句贾岛诗思迟澁杼轴方得至如鸟从井口出人自岳阳来经年方遂偶句【摭遗】
　　竞病梁曹景宗破魏旋帝御光华殿宴饮聫句景宗不得韵顔色不平启求赋诗不已帝令赋竞病二字景宗操笔成诗曰去时儿女悲归来笳鼓竞借问行路人何如霍去病【南史】
</div>
    <div class="pagination">
<a href="锦绣万花谷_page23.html">上一页</a><span>...</span><a href="锦绣万花谷_page19.html">19</a><a href="锦绣万花谷_page20.html">20</a><a href="锦绣万花谷_page21.html">21</a><a href="锦绣万花谷_page22.html">22</a><a href="锦绣万花谷_page23.html">23</a><span class="current-page">24</span><a href="锦绣万花谷_page25.html">25</a><a href="锦绣万花谷_page26.html">26</a><a href="锦绣万花谷_page27.html">27</a><a href="锦绣万花谷_page28.html">28</a><a href="锦绣万花谷_page29.html">29</a><span>...</span><a href="锦绣万花谷_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
