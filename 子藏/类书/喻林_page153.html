<!DOCTYPE html>
<html>
<head>
    <meta charset="UTF-8">
    <title>喻林 - 第 153 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 153 页/共 195 页</h1>
    <div class="content">　　激修流朝宗者不可以背五城而跨积石舒翠叶吐丹葩者不可以含洪荄而去繁柯败源失本尟不枯汔叛圣违经理不济【抱朴子外篇广譬】
　　见虎一毛不知其斑道家笑儒者之拘儒者嗤道家之放皆不见本也止响以声逐影以形奸争流荡不知所止也【意林物理论】
　　中黄老君曰子既知身藏又当知天地父母之家五城十二楼眞秘于丛霄之观【初学记道释部观注】
　　见其外不睹其内识其流不获其源秉其末不穷其根【道徳经指归卷】
　　自然之道亦犹树也转多转逺其根转少转得其本【道徳经注】
　　仁义母之所生非可以为母形器匠之所成非可以为匠也【道徳经注】





　　喻林卷九十二
　　钦定四库全书
　　喻林卷九十三　　　　　明　徐元太　撰学业门【三】
　　博古
　　天在山中大畜君子以多识前言往行以畜其徳【易大畜】聼逺音者闻其疾而不闻其舒望逺者察其貎而不察其形立乎定哀以指隠桓隠桓之日逺矣【谷梁桓公十四年】食肉不食马肝不为不知味言学者无言汤武受命不为愚【史记儒林传】
　　书非史记周图仲尼不采道非虚无自然严平不演海以受淤歳一荡清君子博识非礼不视【蜀志秦宓传】
　　仲尼严平会聚众书以成春秋指归之文故海以合流为大君子以博识为【蜀志秦宓传】
　　视汉臣之三箧似渉防山对梁相之五车若吞云梦【隋书崔廓隠逸传】
　　上学以神聼中学以心聼下学以耳聼以耳聼者学在皮肤以心聼者学在肌肉以神聼者学在骨髓【文子道徳】天下无粹白狐而有粹白之裘掇之众白也善学者若齐王之食鸡必食其蹠数千而后足【淮南子説山训】
　　昔者苍颉作书容成造厯胡曹为衣后稷耕稼仪狄作酒奚仲为车此六人者皆有神明之道圣智之迹故人作一事而遗后世非能一人而独兼有之各悉其知贵其所欲逹遂为天下备今使六子者易事而明弗能见者何万物至众而知不足以奄之周室以后无六子之贤而皆修其业当世之人无一人之才而知其六贤之道者何敎顺施续而知能流通由此观之学不可已明矣【淮南子修务训】
　　有鸟将来张罗待之得鸟者一目也今为一目之罗无时得鸟矣道虽要也非博无以通矣博其方约其説【小荀子时事】
　　道之于心也犹火之于人目也中穽深室幽黑无见及设盛烛则百物彰矣此则火之耀也非目之光也而目假之则为明矣天地之道神明之为不可见也学问圣典心思道术则皆来覩矣此则道之材也非心之明也而人假之则为己知矣是故索物于夜室者莫良于火索道于当世者莫良于典典者经也【潜夫论赞学】
　　人目不见青黄曰盲耳不闻宫商曰聋鼻不知香臭曰癕癕聋与盲不成人者也人不博览者不闻古今不见事类不知然否犹目盲耳聋鼻癕者也【王充论衡别通篇】人好观图画者图上所画古之列人也见列人之面孰与观其言行置之空壁形容具存人不激劝者不见言行也古贤之遗文竹帛之所载粲然岂徒墙壁之画哉【王充论衡别通篇】
　　法令之家不见行事议罪不可审章句之生不览古今论事不实【王充论衡别通篇】
　　耕夫多殖嘉谷谓之上农夫其少者谓之下农夫学士之才农夫之力一也能多种谷谓之上农能博学问谓之上儒【王充论衡别通篇】
　　大川旱不枯者多所疏也潢污兼日不雨泥輙见者无所通也是故大川相间小川相属东流归海故海大也海不通于百川安得巨大之名夫人含百家之言犹海懐百川之流也不谓之大者是谓海小于百川也【王充论衡别通篇】
　　如皆为用则多者为上少者为下累积千金比于一百孰为富者【王充论衡自纪篇】
　　大乐之成非取乎一音嘉膳之和非取乎一味圣人之徳非取乎一道故曰学者所以总羣道也羣道统乎己心羣言一乎己口唯所用之故出则元亨处则利贞黙则成象语则成文述千载之上若共一时论殊俗之类若与同室度幽明之故若见其情原治乱之渐若指已效【徐干中论治学】
　　诚须所师必深必博犹渉沧海而摙水造长洲而伐木独以力劣为患岂以物少为忧哉【抱朴子内篇袪惑】
　　古人叹息于才难故谓百世为随踵不以璞非昆山而弃耀夜之寳不以书不出圣而废助教之言【抱朴子外篇尚博】朱緑所以改素丝训诲所以移蔽披云而扬大明则万物无所隠其状矣舒竹帛而考古今则天地无所藏其情矣【抱朴子外篇朂学】
　　渉若渉水猎若猎兽言歴览之不专精也【前汉书注贾山传】三坟五典八索九丘葢圣人之陈迹耳子何好焉予曰上纪五帝之盛下述百王之义粲粲如列宿落落如连珠虽复退居穷处箪食瓢饮未始失其乐矣予可得无好乎【太平御览人事部乐】
　　成少伯工吹竽见安昌侯张子夏鼓琴谓曰音不通千曲以上不足以为知音【太平御览乐部竽】
　　夫观书者譬犹登东岳而知邱陵之嵔防也浮沧海而知江河之不广也见日月而知众星之照微也仰圣人而知众説之少观也【太平御览学部敎学】
　　譬如大医观诸草木皆入医方种种方便救治疾病皆得差愈【无上内秘藏经显道品】
　　譬如王守藏者知王帑藏中金银珠玉瑠璃珍寳有其多少【那　比丘经　上】
　　存心
　　今夫蹶者趋者是气也而反动其心【孟子公孙丑上】
　　人有鸡犬放则知求之有放心而不知求学问之道无他求其放心而已矣【孟子告子上】
　　今有无名之指屈而不信非疾痛害事也如有能信之者则不逺秦楚之路为指之不若人也指不若人则知恶之心不若人则不知恶此之谓不知类也【孟子告子上】
　　饥者甘食渇者甘饮是未得饮食之正也饥渴害之也岂惟口腹有饥渴之害人心亦皆有害人能无以饥渴之害为心害则不及人不为忧矣【孟子尽心上】
　　山径之蹊间介然用之而成路为间不用则茅塞之矣今茅塞子之心矣【孟子尽心下】
　　人知求鸡犬莫知求其心者惑也学问所以求之矣【赵氏注孟子告子上】
　　人之心莫隠乎慈莫便乎恕赤子匍匐使我心恻隠于慈故也凌波而先济跋而望乎后之人便于恕故也此心之弗失焉可以事帝矣可以格天矣可以入道矣【子华子执中】
　　人中虚圆不径寸神明舍焉事物交滑如理乱棼如渉惊浸一则以之怵惕一则以之忌讳一则以之惩创是则一日之间一时之顷而径寸之地如炎如氷矣【子华子北宫子仕】
　　心胸之两间其容几何然则歴陆嵚岖太行鴈门横塞之灵台之闗勺水之不通而奚以有容嗜欲炎之好憎氷之炎与氷交战焉则必两相伤者矣【子华子执中】
　　目视雕琢者明愈伤耳闻交响者聪愈伤心思妙者心愈伤【闗尹子五鉴】
　　次二植中枢周无隅测曰植中枢立督虑也【太经第一周】初一藏心于渊美厥灵根测曰藏心于渊神不外也【太经第六养】
　　六根不净当洗其心心不受垢自无诸秽故心为宰官统御一切降伏其心犹驭猛虎如有纵怠反伤汝身【虚皇四十九章】
　　譬如善调马师随马悷即时能伏【大寳积经卷一百一十二】心如猕猴贪六欲故心如画师能起种种业因縁故【大寳积经卷一百一十二】
　　无甘蔗子则无种种石蜜诸味若无菩提心者亦无种种三寳诸味【大方等大集经卷九】
　　以是正心能制诸恶如执钩筞邪法不生【大方广佛华严经卷十二】
　　发寳马心离悷不调故发大车心载一切故发大象心伏诸根故发大山心一切恶风不能动故发小犬心离瞠恚故【大方广佛华严经卷五十八】
　　菩提心者则为浄水洗濯一切烦恼垢故菩提心者则为大风一切世间无障碍故菩提心者则为盛火能烧一切邪见爱故菩提心者则为浄日普照一切众生类故【大方广佛华严经卷五十九】
　　菩提心者则为利剑斩除一切烦恼恶故菩提心者则为金捶壊散一切防慢山故【大方广佛华严经卷五十九】
　　菩提心者则为釿斧斫伐无知诸苦树故菩提心者则为器仗防防一切诸艰难故【大方广佛华严经卷五十九】
　　菩提心者则为勇健摧灭烦恼诸怨敌故菩提心者则为善镊抜出一切烦恼刺故菩提心者则为尊主于余一切莫能胜故【大方广佛华严经卷五十九】
　　菩提心者则为浄灯普照一切诸法界故菩提心者则为净眼悉能覩见邪正道故菩提心者则为大道皆令得入一切智城故【大方广佛华严经卷五十九】
　　菩提心者则为寳象悉能调伏一切根故菩提心者则为寳马逺离诸恶悷法故【大方广佛华严经卷五十九】
　　菩提心者则为沃燋消尽一切不善法故菩提心者则为金刚壊散一切诸恶法故【大方广佛华严经巻五十九】
　　菩提心者则为如意珠具足一切切徳利故菩提心者则为天徳瓶满足一切所欲乐故菩提心者则为劫初树出生一切庄严具故菩提心者则为恒娑相衣不受一切诸尘垢故【大方广佛华严经卷五十九】
　　譬如飞鸟猕猴不适止一处也心所因不适止一处也【佛遗目摩尼寳经推六】
　　人心溢荡犹如风电猕猴掷树海波潮浪【蘓婆呼童子经卷上】如蚁守卵如犛牛爱尾如防一子如防一眼如巫师防身如贫人防寳如海师防舶【解脱道论卷一藁一】
　　持心当如西方石石在中庭雨堕亦不能壊日炙亦不能消风吹亦不能起【佛説阿含正行经敬六】
　　意駚于响难防难禁【法句经心意品】
　　藏六如龟防意如城慧与魔战胜则无患【法句经心意品】诸善中独有一心最第一人能一其心诸善皆随之譬如楼陛当有所倚诸为善者皆着一心【那先比丘经卷上】以能伏心如猫制鼠【禅要呵欲经】
　　如马不着辔勒左右噉草不肯进路若着辔勒则噉草意断随人意去【大智度论卷六十八】
　　心之可畏甚于毒蛇恶兽怨贼大火越逸未足喻也动转轻躁但观于蜜不见深坑譬如狂象无钩猿猴得树腾跃踔踯难可禁制当急挫之无令放逸【遗教经论离十二】
　　勿令放逸入于五欲譬如牧牛之人执杖视之不令纵逸犯人苖稼【遗教经论离十二】
　　涵养
　　宋人有闵其苖之不长而揠之者芒芒然归谓其人曰今日病矣予助苖长矣其子趋而往视之苖则槁矣天下之不助苖长者寡矣以为无益而舍之者不耘苖者也助之长者揠苖者也非徒无益而又害之【孟子公孙丑上】
　　牛山之木尝美矣以其郊于大国也斧斤伐之可以为美乎是其日夜之所息雨露之所润非无萌蘖之生焉牛羊又从而牧之是以若彼濯濯也人见其濯濯也以为未尝有材焉此岂山之性也哉虽存乎人者岂无仁义之心哉所以放其良心者亦犹斧斤之于木也旦旦而伐之可以为美乎其日夜之所息平旦之气其好恶与人相近也者几希则其旦昼之所为有梏亡之矣梏之反覆则其夜气不足以存夜气不足以存则其违禽兽不逺矣人见其禽兽也而以为未尝有才焉者是岂人之情也哉故茍得其养无物不长茍失其养无物不消【孟子告子上】
　　诚得其养若雨露于草木法度于仁义何有不长也诚失其养若斧斤牛羊之消草木利欲之消仁义何有不尽也【赵氏注孟子告子上】
　　夫火热而水灭之金刚而火销之木强而斧伐之水流而土遏之惟造物者物莫能胜也故中欲不出谓之扃外邪不入谓之塞中扃外闭何事之不节外闭中扃何事之不成弗用而后能用之弗为而后能为之【淮南子主术训下】
　　次二闲其藏固珍寳测曰闲其藏中心渊也【大经第一闲】风者隂阳乱气激发而起者也犹人之内气因喜怒哀乐激越而发也【太平御览天部九风】
　　庾公造伯仁曰君何所欣悦而忽肥庾曰君复何所忧惨而忽瘠伯仁曰吾无所忧直是清虚日来滓秽日去【太平御览人事部肥】
　　婴儿之姿贵养厚敦【西升经】
　　譬如画石其文恒在画水易灭势不可住瞠恚难除譬如画石善根易灭犹如画水是故此心难得调伏如大火聚其明久住电光之明其光不停瞠如火聚慈如电火是故此心难得调伏【元阳妙经卷五】
　　烦恼之人坚牢难去眞道之心轻浮易去譬如家犬不畏于人山林野鹿见人怖走瞠恚难去如守家犬慈心易失犹如野鹿是故此心难可调伏【元阳妙经巻五】
　　能令众生善根成熟增长善芽【大方等大集经卷一】
　　譬如调马师马有搪揬者当数数敎之久后调好【佛遗日摩尼寳经推六】
　　犹如鬘师以水洒华使不萎枯润泽鲜明【长阿含经卷十八】如良地有娑罗林彼中有守娑罗林人明健不懈诸娑罗根以时锄掘平髙塡下粪沃溉灌不失其时若其边有秽恶草生长尽拔弃之若有横曲不调直者尽治之若有极好中直树者便拥护养随时锄掘粪沃溉灌不失其时如是良地娑罗树林转茂盛好【中阿含经卷三十五】佛呼沙门问之汝处于家将何修为对曰恒弹琴佛言弦缓何如曰不鸣矣弦急何如曰声絶矣急缓得中何如诸音普调佛告沙门学道犹然执心调适道可得矣【佛説四十二章经尺一】
　　譬象调正可中王乘【法句经象喻品】
　　制根从正如马调御【法句经罗汉品】
　　犹如谷种子入地即变易随时溉灌萌芽得长【出曜经三爱品】譬如王有守门者知王有所敬者知王有所不敬者知有利王者知有不利王者守门者知王所敬者知利王者便内之知王不敬者知不利王者守门者即不内那先言人持意亦如是诸善者当内之诸不善者不当内守意制心譬亦如是【那先比丘经卷上】
　　知色知相知刮刷知覆疮知作烟知好道知牛所宜处知好度济知安隠处知留乳知养牛主若放牛人知此十一法能令牛羣蕃息【大智度论卷二】
　　充才
　　有荏染然柔忍之木是维可以为弓之干我乃缗被之以丝则有弦而成弓可以为弓明矣亦犹温温然寛柔之人是维可以为徳之基我乃敎训之以学则有能而成徳可以为法矣【毛诗正义抑】
　　孔子曰野哉君子不可以不学见人不可以不饰不饰无貎无貎不敬不敬无礼无礼不立夫逺而有光者饰也近而逾明者学也譬之如洿邪水潦灟焉莞蒲生焉从上观之谁知其非源泉也【大戴礼记劝学】
　　子路曰南山有竹不揉且直斩而用之达于犀革以此言之何学之有子曰栝而羽之镞而砺之其入之不亦深乎【孔子家语子路初见】
　　良玉不琢资质润美不待刻琢此亡异于达巷党人不学而自知也然则常玉不琢不成文章君子不学不成其徳【前汉书董仲舒传】
　　龙渊太阿出昆吾之金和氏之璧由井里之田砻之以砥砺错之以他山故能致连城之价为命世之寳学亦人之砥砺也【魏志文帝纪注】
　　荆山之璞虽美不琢不成其寳顔冉之才虽茂不学不其量【晋书景帝纪】
　　班尔之妙曲木变容朱蓝所染素丝改色【隋书李徳林传】若使贵游之辈饰以明经可谓稽山竹箭加之以括羽【北齐书儒林传】
　　和之璧井里之厥也玉人琢之为天子寳【荀子大畧】
　　且天生人也而使其耳可以闻不学其闻不若聋使其目可以见不学其见不若盲使其口可以言不学其言不若爽使其心可以知不学其知不若狂故凡学非能益也达天性也【吕氏春秋尊师】
　　夫瘠地之民多有心者劳也沃地之民多不才者饶也由此观之知人无务不若愚而好学【淮南子修务训】
　　弓待檠而后能调剑待砥而后能利玉坚无敌镂以为兽首尾成形礛诸之功木直中绳揉以为轮其曲中规隠括之力唐碧坚忍之类犹可刻镂揉以成器用又况心意乎【淮南子修务训】
　　剑虽利不厉不断材虽美不学不髙虽有旨酒嘉殽不尝不知其防虽有善道不学不达其功故学然后知不足敎然后知不究【韩诗外传】
　　虽有良玉不刻镂则不成器虽有美质不学则不成【韩诗外传】
</div>
    <div class="pagination">
<a href="喻林_page152.html">上一页</a><span>...</span><a href="喻林_page148.html">148</a><a href="喻林_page149.html">149</a><a href="喻林_page150.html">150</a><a href="喻林_page151.html">151</a><a href="喻林_page152.html">152</a><span class="current-page">153</span><a href="喻林_page154.html">154</a><a href="喻林_page155.html">155</a><a href="喻林_page156.html">156</a><a href="喻林_page157.html">157</a><a href="喻林_page158.html">158</a><span>...</span><a href="喻林_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
