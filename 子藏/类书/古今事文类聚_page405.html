<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 405 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 405 页/共 485 页</h1>
    <div class="content">　　槐下听事
　　隋髙颎拜左卫大将军每坐朝堂北槐下听事其树不依行列有司请伐之上特不令剪去以示后人见重如此
　　俸余纳官
　　唐田仁会麟徳中转右金吾将军所得给外有余辄以纳官时人颇讥其要名而仁会强力疾恶昼夜巡警自京城至衢路越法无不立发每日延引百余人躬自阅罚畧无寛者京城贵贱咸惮之
　　许作领防
　　羊琇少与武帝相亲谓帝若富贵见用作领防各十年帝戱而许之及即位擢琇为左卫将军
　　常领宿卫
　　汉耿秉为人威重有谋畧拜执金吾每行幸秉常领宿卫
　　金带投地
　　隋皇甫无逸转右武卫将军王世充篡弃母妻斩关自归骑追及无逸解金带投之地
　　驺导盈巷
　　唐张嘉礼嘉正弟也有干畧方嘉正为相时任左金吾卫将军昆弟每上朝轩盖驺导盈闾巷时号所居坊曰鸣珂里
　　摧擿奸伏
　　唐宗室晦迁金吾将军摧擿奸伏无留隐
　　不畏强御
　　陶囘拜领军将军囘性方范不畏强御丹阳尹桓景颇能供事司徒王导甚恱之囘常慷慨论景非正人不宜狎会荧惑守南斗囘曰公以明徳辅弼圣主当亲正逺邪而与桓景造膝荧惑何由退舍导深愧之【晋中兴书】
　　莅官劲正
　　屈突通为右武卫将军莅官劲正有犯法者虽亲无纵其弟盖长安令亦以方严显时人语曰宁食三斗葱不逢屈突通宁食三斗艾不逢屈突盖
　　论奏风采
　　李景畧召为羽林卫将军对徳宗延英殿论奏衎衎有大臣风采
　　劾徙妖巫
　　唐田仁会为右金吾巫传鬼道惑众自言能活死人市里尊神仁会劾徙于边
　　捕系恶少
　　唐杜中立歴左右金吾卫大将军京师恶少优道中具驺唱呵卫中立部捕系立棰死
　　警卫禁街
　　贞元十七年金吾卫大将军李翰奏警卫禁街必资澄肃【续通典】
　　明闲宿卫
　　唐赵道兴贞观初歴迁武中郎将明闲宿卫号为称职【太平御览】
　　累从征讨
　　唐柴绍髙祖即位拜左翊卫大将军累从征讨歴国公
　　多识旧仪
　　唐宗室若水为左金吾卫大将军兼通事舍人多识旧仪每宣劳揖辇进止有可观者
　　临难不屈
　　唐刘洪基京师平功第一授右骁大将军讨薛举战浅水原八总管军皆没惟洪基一军戮力矢尽为贼拘帝以临难不屈优防其家【本传】
　　谋乱不从
　　唐杨思训从幸并州右武卫大将军慕容宝节夜要思训与谋乱思训不从宝节惧毒酒以进思训死妻诉之流宝节岭表斩之
　　贼至弹琵琶
　　唐柴绍转右骁卫大将军吐谷浑党项冦边贼据髙射绍军绍安坐遣人弹胡琵琶
　　使至不开门
　　唐段志为左骁卫大将军文徳皇后之葬勒兵卫章武门太宗夜遣使至志拒曰军门不夜开使者示诏志曰夜不能辨比旦帝叹曰真将军
　　清俭常布衣
　　吴隐之为中领军清俭每月所得禄裁留身粮余悉赡亲族常布衣不完妻子不霑寸禄
　　清谨无纎隙
　　阿史那忠苏尼太子也资清谨时为右骁卫大将军宿卫四十八年无纎隙时人比之金日防
　　得卿胜数万
　　唐李嗣业为左金吾将军禄山反上在灵武诏嗣业赴行在谒见上曰今日得卿胜数万众事之济否实在卿也
　　用卿重此官
　　唐韦凑迁右卫大将军宗谓曰故事诸卫大将军与尚书更为之近时职转轻故用卿以重此官其毋辞
　　跃马万众中
　　唐秦叔宝每敌有骁将锐士出入夸众者秦王辄命叔宝徃取之跃马挺鎗刺于万众中莫不如志及平隐巢功拜左武卫大将军
　　领兵戍咸阳
　　唐张献甫累迁至右金吾卫将军李懐光叛吐蕃盗边献甫领禁兵戍咸阳累年兵农恱安
　　典羽林三十年
　　张延师为左卫大将军性谨畏典羽林三十年未尝有过【职林】
　　授宿卫三十年
　　唐薛平授右卫将军三十年
　　命羣臣举善射
　　唐泉献诚天授中以右卫大将军兼羽林卫武后尝出金币命宰相南北衙羣臣举善射五辇中者以赐内史张光辅举献诚献诚让玉钤大将军薛吐摩支摩支固辞献诚曰陛下择善射者然皆非草人恐唐官以射为耻不如罢之
　　仕宦当作金吾
　　汉世祖防时叹曰仕宦当作执金吾
　　讨论环卫制度
　　隆兴间孝宗讨论唐太宗环卫制度汤思退曰环卫官唐时有职事宋朝无职事祖宗旧制自方镇罢皆归环卫故也
　　古今文集
　　杂著
　　原十六卫　　　　　　　　唐杜牧
　　国家治踵隋制开十六卫将军总三十员属官总一百二十八员署守分部夹峙禁省厥初歴今未始替削然自今观之设官言无谓者其十六卫乎本原事迹其实天下之大命也始自贞观中旣武遂文内以十六卫畜养武臣外开折冲果毅府五百七十四以储兵伍或有不幸方二三千里为寇土数十百万人为寇兵蛮夷戎狄践踏四作此时戎臣当储兵居外至如天下平一暴勃消削单车一符将命四走莫不信顺此时戎臣当提兵居内也官为将军绶有朱紫章有金银千百骑趋奉朝谒第观车马歌儿舞女念功赏劳不于曲赐所部之兵散舍诸府上府不越一千二百人【五百七十四府凡有四十万人】三时耕稼袯襫耞耒一时治武骑剑兵矢裨卫以课父兄相言不得业他籍将府伍散田畆力解势破人人自爱虽有蚩尤为师雅亦不可使为乱耳及其当居外也縁部之兵被檄乃来受命于朝不见妻子斧钺在前爵赏在后以首争首以力搏力飘暴交捽岂暇异畧虽有蚩尤为师雅亦无能为叛也自贞观至于开元来百三十年间戎臣兵伍未始逆篡此圣人所能柄统轻重制障表里圣筭神术也至于开元末愚儒奏章曰天下文胜矣请罢府兵诏曰可武夫奏章曰天下力强矣请搏四夷诏曰可于是府兵内铲边兵外作戎臣兵伍湍奔矢徃内无一人矣起辽走蜀缭绍万里事五强冦【奚契丹吐蕃云南大食国】十余年中亡百万人尾大中干成偏重而天下掀然根萌烬燃七圣旰食求欲除之且不能也由此观之戎臣兵伍岂可一日使出落钤键哉然为国者不能无也居外则叛居内则篡使外不叛内不篡兵不离伍无自焚之患将保首领无烹狗之论古今已还法术最长其置府立卫乎近代以来于其将也复为甚也人嚣曰廷诏命将矣名出视之率市儿辈盖多赂金玉负倚幽隂折券交货所能也絶不识父兄礼义之教复无慷慨感槩之气百城千里一朝得之其强杰愎勃者则挠削法制不使缚己斩族忠良不使违己力壹势使罔不为寇其隂泥巧狡者亦能家筭口敛委于邪幸由卿市公去郡得都四履所治相为别馆或一夫不幸而夀则戛割生人畧匝天下是以天下每每兵乱涌溢齐人干耗乡党风俗滛窳衰薄教化恩泽雍抑不下召来灾沴被及牛马嗟乎自愚而知之人其尽知之乎且武者任诛如天时有秋文者任治如天时有春是天下不能倒春秋是豪杰不能总文武是此辈受钺诛暴乎曰于是乎在某人行教乎曰于是乎在欲祸蠧不作者未之有也伏惟文皇帝十六卫之防谁复而原其实天下之大命也作原十六卫
　　符宝郎
　　歴代沿革前汉有符节令丞隶少府有尚符玺郎后汉令一人六百石为符节台率主符节事凡遣使掌授节尚符玺郎中四人在中主玺及虎符竹符之半者令史二百石掌书唐武后改符玺郎为符宝郎元置符宝郎四人隶殿前司
　　古今事实
　　掌天子玺
　　符节令掌天子玺符及节旄幢有铜虎竹使符中分二人留其半付受为信【环济要畧】
　　次中丞位
　　符节令两梁冠于古位次御史中丞领上符玺【应劭汉官考】
　　不肯受玺
　　汉霍光初辅少主政自己出殿中尝有怪羣臣相惊光召尚符玺郎郎不肯授光光欲夺之郎按剑曰臣头可得玺不可得也光甚谊之明日诏増郎秩二等【本传】古今文集
　　杂著
　　符节令箴　　　　　　　　崔瑗
　　在尊曰玺在卑曰印防不可不审制不可无常如姬窃印晋鄙受殃符臣司节敢告不刚
　　宫籍监
　　歴代沿革汉卫尉王宫阙之内卫士于垣下为庐各有员部凡居宫中者皆施籍于门按其姓名若毉巫诸人当入者审其印信然后内之与有籍者皆复有用木长二寸以所居官两字为铁印分符当出入者按籍毕复齿符局引内之也当出入者令执御者名宦传呼前后以相通夜有行者辄前曰谁所以重慎宿卫也元置宫籍监有监副监监丞之职
　　尚廐局
　　歴代沿革汉太仆属官有大廐未央家马三令各五丞一尉主乗舆及宫中诸马其后置左骏廐令别饲乗舆御马魏有骅骝廐令晋太仆统乗黄骅骝龙马等廐令过汴之后或省或置哀帝省骅骝为门下之职宋齐因之梁太仆统龙廐内外廐陈因之后周有左右廐各上士一人北齐太仆寺统骅骝左右龙等署隋太仆寺统龙廐署唐改为典廐署令领执驭驾七等宋初有天廐雍熈中以天廐改为左右骐骥院掌司国马景徳中始増置羣牧使副都监判官以领廐牧之政神宗废羣牧使乗舆法物则归车辂院养国马则归左右骐骥院天驷监而总于太仆寺焉元置尚廐局有使副使掌廐都副辖等员隶殿前司
　　羣书要语牧师掌牧地皆有厉禁而颁之孟春焚牧中春通滛掌其政令校人掌王马之政【周礼】騋牝三千【诗】駉駉牡马在坰之野【鲁颂】新作延廐书不时也【左】廐焚子退朝曰伤人乎不问马【语】天马徕从西极【汉礼乐志】天驷星主国马【晋天文志】飞龙掌天廐之闲【李文饶集】
　　古今事实
　　万嵗为使
　　唐张万嵗为羣牧使
　　毛仲领监
　　王毛仲领羣牧监【并唐书】
　　古今文集
　　杂著
　　监牧碑颂
　　天子十二闲马六种闲为一廐马二百一十六应干之防也六廐成校五良一驽是之谓小备校有左右闲成十二合月之数也驽马三良马之数凡三千四百五十六是之谓大备故春祭马祖夏祭先牧秋祭马社冬祭马歩敬其本也日中而出日中而入焚原燎木除蓐衅廐时其事也洁泉美荐牙凉栈温翘首面陆交颈相劘宜其性也攻驹教駣讲驭藏仆刻之剔之覊之防之就其才也乾道为良坤元利牝驹从渥水骏发中庐屈产贵其能鸣鴈门多其美脊岂止宗生兾地族絶汧西而已哉
　　尚辇局
　　歴代沿革周礼小司徒中大夫二人掌六畜车辇又巾车下大夫二人掌王后之五辂辇车组挽有翣羽盖故古谓人牵为辇宋万以乗车辇其母秦始皇乃去其轮而舆之汉代遂为人辇以乗后汉有乗舆六辇魏晋小出而乗之及过江而亡太元中谢安率意而作及破苻坚得之形制无差大小如一时人嗟其黙识宋武执慕容超获金钲辇古之辇舆大率以六尺为度齐武帝造大小二辇雕饰甚工下栏辕轭悉金花银兽梁大辇中方八尺左右开四望金鸾栖轭隋有六辇大礼皆乗之秦汉魏晋并太仆属官车府令掌之东晋自太仆遂隶尚书驾部宋齐梁陈车府丞乗黄令丞掌之后魏北齐则乗黄车府令兼掌之后周则司车辂主之隋又乗黄车府令兼掌之帝置殿内省尚辇局奉御二人正五品唐因之为汉五品上龙朔二年改奉轝大夫咸亨元年复旧例宋御辇院掌乗舆步辇供奉及宫闱车乗之事神宗改为车辂院废羣牧司供乗舆法物则归车辂院有监官三员建炎三年罢绍兴十二年诏车辂院吏依旧例减半差元尚辇局置使副使典舆都副辖收支都监等员
　　羣书要语巾车氏掌公车之政令辨其用与其旂物而等叙之以治其出入之五路【周礼】典路掌王及后之五路【注同上】尚辇奉御掌舆辇繖扇之事分其次叙而辨其名数直长为之贰凡大朝会则陈于庭大祭祀则陈于庙【唐六典云】辇有七一曰天鳯二曰大芳三曰仙游四曰小轻五曰芳亭六曰大玉七曰小玉【同上】
　　古今事实
　　钩车之制
　　夏后氏因鸾车而制钩车俾车正奚仲建斿旐尊卑上下各有等级【通典】
　　司辂之职
　　周巾车氏掌王五辂有玉金象革木之制至秦惟乗金根车汉承秦制以为乗舆晋武帝始备五辂令掌为天子法车后周置司辂之职皇帝之辂十有二等
</div>
    <div class="pagination">
<a href="古今事文类聚_page404.html">上一页</a><span>...</span><a href="古今事文类聚_page400.html">400</a><a href="古今事文类聚_page401.html">401</a><a href="古今事文类聚_page402.html">402</a><a href="古今事文类聚_page403.html">403</a><a href="古今事文类聚_page404.html">404</a><span class="current-page">405</span><a href="古今事文类聚_page406.html">406</a><a href="古今事文类聚_page407.html">407</a><a href="古今事文类聚_page408.html">408</a><a href="古今事文类聚_page409.html">409</a><a href="古今事文类聚_page410.html">410</a><span>...</span><a href="古今事文类聚_page406.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
