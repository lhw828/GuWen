<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 140 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 140 页/共 320 页
  </h1>
  <div class="content">
   増赞宋苏轼文与可飞白赞曰美哉多乎其尽万物之态也霏霏乎其若轻云之蔽月飜飜乎其若长风之卷斾也猗猗乎其若游丝之萦柳絮褭褭乎其若流水之舞荇带也离离乎其逺而相属缩缩乎其近而不隘也
　　著述一
　　増法言曰或曰述而不作元何以作曰其事则述其书则作　礼记曰作者之谓圣述者之谓明　颖容春秋例曰著述之事前有司马迁扬雄后有郑众班固近即马融郑其所著作违义正者略举一两事以言之史记不识毕公文王之子而云与周同姓扬雄法言不识六十四卦云所从来逺矣　胡安国春秋隐元年传曰按舜典纪元日商训称元祀此经书元年所谓祖二帝明三王述而不作者也正次王王次春乃立法创制裁自圣心无所述于人者非史册之旧文矣　史记太史公曰虞卿非穷愁不能著书以自见于后世　又自序曰夫诗书隐约者欲遂其志之思也昔西伯拘于羑里演易孔子厄于陈蔡作春秋屈原放逐乃着离骚左丘失明厥有国语孙子膑脚而论兵法不韦迁蜀世传吕览韩非囚秦说难孤愤诗三百篇大抵圣贤发愤之所为作也此人皆意有所郁结不得通其道也故述往事思来者于是卒述陶唐以来至于麟止自黄帝始　新语道基篇曰于是后圣乃定五经明六艺承天统地穷事【缺】微原情立本以叙人伦宗诸天地【缺】脩篇章垂诸来世被诸鸟兽　抱朴子曰孔郑之门耳听口受者灭绝而托竹素者为世宝也
　　著述二
　　増南史传曰萧恭字敬范封衡山县侯时元帝勤心著述恭每从容谓曰下官厯观时人多有不好懽兴乃仰眠牀上看屋梁著书千秋万岁谁传此者劳心苦思竟不成名　宋史传曰程颐尝言今农夫祁寒暑雨深耕易耨播种五谷吾得而食之百工技艺作为噐用吾得而用之介胄之士披甲执锐以守土宇吾得而安之无功泽及人而浪度岁月晏然为天地间一蠹惟缀辑圣人遗书庶几有补　又曰程卒朱熹以书告子绚曰敬惟先德博闻至行追配古人释经订史开悟后学曽不得一试然著书满家以传世是亦足以不朽　金楼子曰王仲昔在荆州著书数十篇荆州坏尽焚其书今在者一篇知名之士咸重之见虎一毛不知其斑　文心雕龙史传篇曰至于晋代之书系乎著作陆机肇始而未僃王韶续末而不终干宝述纪以审正得序孙盛阳秋以约举为能　宋刘噐之曰孔子年六十六岁乃始删诗定书系周易作春秋盖是时学问成矣渉世深矣故其述作始可为万世法古人著书多在晚年盖为此也
　　著述三
　　原反骚　删史【扬雄好古乐道欲穷文章成名于后以经莫大于论语作法言史篇莫善于苍颉作训纂以箴莫善于虞箴赋莫大于离骚反而广之辞莫及于相如作四赋用心于内不求于外　杨终字子山为校书郎受诏删定太史公书为十余万言】　为业　窃名【班固字孟坚典校书笃志于儒以著述为业　向秀于庄子旧注外为解义妙析竒致大畅元风惟秋水至乐二篇未竟而卒秀子幼其义零落有郭象者见秀义不传于世遂窃以为已注其二篇防定文句而已秀本后出故今有向郭二注】晋郎　周史【晋著作郎周左右史之任也】　増埤雅　变骚【山堂肆考云陆佃着佃旣注尔雅又为此书以为尔雅之辅也　续文献通考曰变离骚九篇髙元之着九篇者曰愍畸志曰臣薄才曰惜来日曰力敶曰危衷曰悲娟娟曰古诵曰绎恩人共称传之谓宋人拟骚弗及也】　非国语　反招魂【柳宗元非国语自序曰左氏国语其文深闳杰异而其说多诬淫惧学者溺于文采而沦于是非本诸理作非国语六十三篇　皮日休反招魂序曰屈原作大招宋玉作招魂皮子以忠放不如守介而死奚招魂为故作反招魂一篇以辨之】　原澹雅沈郁　研精覃思【刘歆与扬雄书云非子云澹雅之才沈郁之思不能成此书孔安国尚书序云承诏为五十九篇作传于是遂研精覃思博考经籍采摭羣言以立训传约文申义敷畅厥旨庶几有补于将来】　兼丽卿云继迹迁固【范蔚宗后汉书班固传赞云二班怀文裁成帝坟比良迁董兼丽卿云　华峤序集云峤作后汉书百卷张华等称其良史之才足以继迹迁固乃藏之秘府与三史并流】　増词严理正　言典事该【晋书传曰孙盛着晋阳秋词严而理正咸称良史焉　唐书传曰郑虔长于地里山川险易方隅物产兵戍众寡无不详尝为天宝军防録言典事该诸儒服其善著书】　发明旧义　追终先志【唐书传曰姚罕始曽祖察尝撰汉书训纂而后之注汉书者多窃取其说以为已说罕于是着绍训以发明旧义　下注见上史二】　两书并行　五臣同注【又曰李邕父善淹贯古今不能属词故号书簏始注文释事而忘义书成以问邕邕不敢对善诘之邕欲有所更定善曰试为我补之邕附事见义善以其不可夺故两书并行　又曰吕向尝以李善释文为繁醲与吕延济刘良张锐李周翰更为诂训时号五臣注】　诏藏秘阁　写付司经【又曰魏王泰奏撰括地志凡百五十篇厯四朞成诏藏秘阁详求书注　又曰许叔牙尝撰毛诗纂义十卷以进太宗令写付司经局详毛诗二】　含英咀华　接光并烈【韩愈进学解曰沈浸醲郁含英咀华作为文章其书满家　记纂渊海曰古者著述多矣虽复门千户万波委云集而言皆碎事必丛谈固难以接光尘于五传并辉烈于三史强着一书受嗤千载】　为传百篇　著书一卷【唐书传曰萧颖士尝谓仲尼作春秋为百王不易法而司马迁作本纪书表世家列传叙事依违失褒贬不足以训乃起汉元年讫隋义宁编年依春秋义为传百篇　下见王冕载书】　居易置缾九成贮瓮【鼂氏读书志曰白居易撰六帖凡天地事物分门为对偶而不载所出世传以陶家缾数十各题名目命诸生采集其事投缾内倒取之钞録成书故所记时代多无次序　明诗纪事曰陶九成字宗仪家于南邨作劳之暇休于树阴有所得摘叶书之贮一破盎去则埋树下如是十载埋瓮至十数编次成书世所传南邨辍耕録是也又着说郛】　刘蜕文冡　东坡墨池【刘蜕梓州兜率寺文冡铭曰文冡者长沙刘蜕复愚为文不忍弃其草聚而封之也　齐安志云东坡寓黄州著论语解池水皆黒今之洗墨池其遗迹也】　言五德始终　论六家要指【刘向别传云邹衍所言五德之始终天地之广大书云天事故曰谈天汉书司马迁传云太史公学天官于唐都受易于杨何习道论于黄子太史公仕于建元元封之间愍学者不达其意而师誖乃论六家之要旨】　周公着尔雅　扬雄草太【尔雅序疏张揖云昔在周公制礼以导天下着尔雅一篇以释其义传乎后孠厯载五百坟典散落惟尔雅尚存　扬雄解嘲序云哀帝时丁傅董贤用事诸附离之者起家二千石时雄方草创太有以自守泊如也人有嘲雄以之尚白而雄解之号曰解嘲】　迁固以来不及　延寿可以亚之【又夹漈郑氏曰按隋志极有伦理而本末分明迁固以来不及也　又司马公曰李延寿之书叙事简径比于南北正史无烦冗芜秽之词陈寿之后惟延寿可以亚之】文王着九六之爻　孔子作三朝之记【帝王世纪云文王拘于羑】
　　【里演六十四卦着九六之爻谓之周易　刘向七略曰孔子三见哀公作三朝之记七篇今在大戴礼】仲尼经成紫微降光　子云着凤皇集上【上见抱朴子云　西京杂记云扬雄着太经梦吐凤皇集之上顷而灭】
　　著述四
　　原剖判百家【刘歆集序云歆字子骏受诏与父向校众书着七略以剖判百家】　箴缕百家【卢植郦文胜诔云自龀末成童著书十余箱文体思奥烂有文章箴缕百家云云】　采摭羣言【孔安国尚书序】　错综经文【杜预左传序云古今言左氏春秋者多矣今其遗文可见者十数家大体转相祖述进不成为错综经文以尽其变退不守丘明之传于丘明之传有所不通皆没而不说】　暴之于市【髙诱吕氏春秋序云吕不韦为相国号称仲父不韦乃集儒书使着其所闻为十二纪八览六论训解各十余万言僃天地万物古今之事名为吕氏春秋暴之咸阳市门悬千金其上有能增损一字者与千金时人无能増捐者诱以为人非不能盖惮相国畏其势耳】　传在民间【张霸事见后】　大义粲然【后汉班固传论曰司马迁班固父子其言史官载籍之作大义粲然着矣议者咸称二子有良史之才迁文直而事覈固文赡而事详若固之序事不激诡不抑抗赡而不详而有体使读之者亹亹而不厌信哉其能成名也】　多为时讳【王沈集序云沈撰魏书多为时讳未若陈寿之实録也】　述而不作【论语】　引而伸之【易系云引而伸之触而长之案干为天为玉离为火为日坎为水为云是触而长之之义也】　増千金不易【见上暴之于市注】　千驷不易【北齐书传曰刘昼字孔昭自谓博物竒才好矜大每言使我数十卷书行于后世不以易齐景之千驷也】　长于论衡【山堂肆考云赵奕尝着呉越春秋等书蔡邕见之叹息以为长于论衡】　不减过秦【宋书传曰范蔚宗左迁宣城太守不得志乃删众家后汉书为一家之作与诸甥侄书曰吾杂传有精意深旨至于循吏以下序论笔势纵放实天下之竒作其中合者往往不减过秦】　汉晋春秋【山堂肆考曰习凿齿襄阳人习郁之后博学洽闻清才秀逸桓温辟为从事累迁别驾温觊觎非望凿齿着汉晋春秋凡五十四卷以裁正之】　鲁后春秋【唐书传曰刘允济采鲁哀公后十二世接战国为鲁后春秋献之迁左史】　此为不朽【宋书传曰裵松之髙祖使注陈寿三国志松之鸠集传记増广异闻旣成奏之上善之曰此为不朽矣】　此书可传【唐书传曰太宗阅陆德明经典音义美其义学者叹曰德明虽亡此书可传赐其家布帛百匹】　读史至言【又曰褚无量所撰述百余篇殁后有于书殿得读史至言十二篇上之帝叹息以绢五百匹赐其家】读史管见【文献通考陈氏曰读史管见建安胡寅以通鉴事僃而义少故为此书议论宏伟严正间有感于时事】　孟坚忠臣【唐书传曰顔师古为太子承干注班固汉书时谓顔秘书为孟坚忠臣】　纲目忠臣【宋濂孔克表通鉴纲目附释序曰闻是书之成不能无舛讹李心传谓唐肃宗时直脱二年事至德八年以后迄于天祐甲子多差孔君尚有以刋定之庶几为纲目之忠臣也欤】　五经正义【孔颖达见总载二】　六经法言【唐书传曰路隋为侍讲学士采皇王兴衰着六经法言二十卷奏之旋拜谏议大夫】　宦游著书【山堂肆考云段成式字柯古博学强记多识竒篇秘籍尝宦游至辰着酉阳杂俎书数十篇】　杜门著述【吾学编传曰黄巩字伯固莆田人治十八年进士补武正德十四年春疏六事忤江彬廷杖除名杜门著述而已】　隐几著书【陆蒙笠泽丛书自序曰自干符六年春卧病笠泽遇体中不甚羸耗时亦隐几著书】　搆亭著书【金史传曰元好问着金源野史搆亭著书其上凡金源君臣遗言往行采摭所闻有所得辄以寸纸细字为记録今所传有中州集及壬辰编杂编若干卷纂脩金史多本其所着】　原覃思不闚门【后汉书云何休字邵公为人质朴讷口而雅有心思精研六经世儒无及者以列卿子诏拜郎中非其好也辞病而去不仕州郡进退必以礼太傅陈蕃辟之与参政事蕃败休坐废锢乃作春秋公羊解诂覃思不闚门十有七年】　覃思以终业【后汉郑戒子书曰今我告尔以老归尔以事将闲居以安性覃思以终业自非拜国君之命问族亲之忧展敬坟墓观省野物胡尝扶杖出门乎家事大小汝一承之】　门墙施笔研【谢承后汉书云王充贫无书往市中省所卖书一见便忆门墙屋柱皆施笔研著论衡】户牖置刀笔【范蔚宗后汉书云王充少贫而受业于班彪耻为俗儒闭门潜思绝庆吊户牖】
　　【置刀笔著论衡八十五篇也】　孔子作彖象【论衡云伏羲作八卦文王演为六十四卦孔子作彖象系辞三圣重业易乃具足】　老子作道徳【列仙传云老子乘青牛车去入秦过函谷关关令尹喜待而迎之知真人也乃强使著书作道德上下经二卷】　仲舒作繁露【西京杂记云董仲舒梦蛟龙入于怀乃作春秋繁露】　洼丹作通论【东观汉记云洼丹字子玉世传孟氏易作通论七篇世传之号洼君通论】　隗禧作经解【魏略云隗禧撰作诸经解数十万言未及缮写成编而遽得聋疾】　景鸾撰礼略【益都耆旧传云景鸾字汉伯少随师学经渉七州之地作易说及诗解文句兼取河洛以相从名为奥集又撰礼内外记号曰礼略】　可为终身记【春明退朝録刘中山见徐坚初学记爱其书曰非止初学可为终身记】　増补马迁之缺【鼂氏读书志曰苏辙古史自伏羲神农讫始皇为七本纪十六世家三十七列传以补司马迁之缺】正陈寿之失【郝经神道碑曰旣处幽所日以立言载道为务撰续后汉书还统章武以正陈寿之失】　精力尽于此书【司马光进资治通鉴表曰前后六任听以书局自随得以研精覃虑穷竭所有日力不足继之以夜徧阅旧史旁采小说上起战国下终五代凡一千三百六十二年脩成二百九十四卷臣之精力尽于此书】　精力几尽此书【文献通考曰续通鉴长编李焘撰先是司马光作资治通鉴焘纂集用光义例广记僃言错综铨次皆有据依自表云聚九朝累世之见闻精力几尽此书】　自成一家之言【又陈氏曰皇王大纪胡宏撰述皇王五帝至周赧王博采经传时有论说自成一家之言】　卓然一家之作【元史传曰呉澄少暇即著书于易春秋礼记各有纂言条归纪叙精明简洁卓然成一家之作】　居青萝山纂述【吾学编传曰宋濓字景濓浦江人自少至老未尝一时去书致仕居青萝山闭门纂述】　隐青岩山著书【又曰王袆字子充义乌人戊子元政乱为书七八千言上时宰嫌其切直格不闻危素张起岩并荐之不起隐青岩山著书】原张霸造百两尚书【论衡云孝景帝时鲁共王坏孔子敎授堂以为殿得百篇尚书】
　　【于墙壁中武帝使使者取视莫能读者遂秘于中外不得见至孝成皇帝时征为古文尚书学东海张霸案百篇之序空造百两之篇献之成帝帝出秘百篇以校之皆不相应于是下霸于吏吏白霸罪当至死成帝髙其才而不诛亦惜其文而不灭故百两之篇传在民间者传见之人则谓尚书本有百两篇矣】　服虔作春秋传解【后汉书云服虔字子愼少以清苦建志入太学受业有雅才善着文论作春秋左氏传解行之至今又以左传駮何休之所駮汉事六十条】　时时著书人又取去【汉书云司马相如病免官家居茂陵天子曰司马相如病甚可徃从悉取其书使所忠往而相如己死家无遗书问其妻对曰长卿未尝有书也时时著书人又取去】　退论书策以舒愤思【司马迁荅任少卿书云如左丘明无目孙子断足终不可用退而论书防以舒其愤思垂空文以自见仆窃不逊近自托于无能之辞网罗天下放失旧闻略考其行事综其终始稽其成败兴坏之纪亦欲以究天人之际通古今之变成一家之言】　増上下千载覃精三纪【吕温代陆博士进集注春秋表曰臣不揣蒙陋思窥圣奥以故润州刺史丹阳县主簿啖助为严师以故洋州刺史赵匡为益友考公谷之善否辨公谷之疎密辄集注春秋勒成十卷上下千载覃精三纪元首虽白浊河以清微臣何幸与道俱泰】　贯通经典采摭史传【吾学编传曰石瑶字邦彦槀城人厯武英殿大学士博览古今号通儒其所著书多附正义羽翼经史】　耕牧余暇辄复著书【萧颖士为陈正卿进续尚书表曰臣诚愚陋窃不自揆敢縁圣朝稽古之道陛下文思之徳耕牧余暇辄复著书讨寻载籍于兹一纪谨上今文尚书一部凡若干卷】　每思君亲辄有著述【辽史传曰耶律资忠再使留弗遣毎怀君亲辄有著述号西亭集】　原把三寸弱翰赍油素四尺【扬雄荅刘歆书曰有诏令尚书赐笔墨钱六万得书于石渠如是后一岁作绣补灵节龙骨之铭诗三章成帝好之遂得尽意故天下上计孝亷及内郡衞率会者雄常把三寸弱翰赍油素四尺以问其异语归即以铅摘次之于椠】著书不起草占授数万言【应璩与王子雍书云足下著书不起草占授数万言言不改定事合古典无不叹息也】　芟夷烦乱翦截浮辞【孔安国尚书序云讨论坟典断自唐虞以下讫于周芟夷烦乱翦截浮辞举其宏纲撮其机要足以垂世立教典谟训诰誓命之文凡百篇】贯串经传驰骋古今【汉书司马迁赞云司马迁据左氏国语采世本战国策述楚汉】
　　【春秋接其后事次于大汉其言秦汉详矣至于采经摭传分散数家之事甚多疏略或有抵牾亦其渉猎者广博贯串经传驰骋古今上下数千载间斯以勤矣】　集先代绝言采异国殊语【刘歆与扬子云书云集先代绝言采异国殊语以为十五卷】　协六经异传齐百家杂语【汉书司马迁传云略三代録秦汉上记轩辕下至于兹以拾遗补艺成一家言协六经异传齐百家杂语藏之名山副在京师以俟后圣君子】　因史记作春秋篹异同为国语【汉书司马迁赞云孔子因鲁史记而作春秋而左丘明论辑其本事以为之传又篹异同为国语】　赞易道以黜八索述职方以除九丘【孔安国尚书序云先君孔子生于周末覩史籍之烦文惧览之者不一遂乃定礼乐明旧章删诗为三百篇约史记而脩春秋云云】　増刘知几着史通【鼂氏读书志曰史通二十卷刘知几撰知几长安神龙间三为史官颇不得志乃以前代书史序其体法掇其得失着为评论当时徐坚深重之云居史职者宜置此座右】　杜君卿着通典【又云通典二百卷唐宰相杜佑着先是刘秩采经史自黄帝迄天宝末制度沿革废置议论得失仿周礼六官为政典三十五篇房琯称其才过刘向佑以为未尽因广之参以今礼为二百篇以食货举职官礼乐州郡边防八门分叙载世推该洽佑字君卿】　呉兢着贞观政要【又贞观政要十卷唐呉兢撰兢以唐之极治贞观为最故采时政之可僃劝戒者上之于朝凡十四篇】　欧阳询着艺文聚【又艺文聚一百卷欧阳询着分门事附见前代诗赋赞颂牋啓之作】　虞世南着北堂书钞【见写书注】　顔眞卿注韵海镜流【又大厯中刑部尚书顔眞卿以陆德明切韵未乃纂九经子史字义着韵海镜流三十卷上之诏下秘阁及集贤院贮之】萧嵩着开元礼【文献通考陈氏曰开元礼一百五十卷唐集贤院学士萧嵩王仲丘等撰开】
　　【元十四年通事舍人王函请删礼记旧文益以今事张说以为不可宜折衷贞观显庆以为唐礼乃诏徐坚李锐施敬本撰述萧嵩王仲丘继之书成】　李肇着国史补【又鼂氏曰国史补二卷唐李肇撰初刘餗记元魏迄唐开元事名曰国朝传记故肇续之】　张九龄着千秋金镜録【唐书传曰张九龄字子寿初千秋节王公并献宝鉴九龄上事鉴十章号千秋金鉴録】　李吉甫着元和郡国志【文献通考陈氏曰元和郡国志四十卷李吉甫着自京兆至陇右凡四十七鎭篇目皆有图今图不存】　李昉着太平御览【又鼂氏曰太平御览一千卷李昉等撰陈氏曰以前代脩文御览艺文聚文思博要及诸书参绎条次脩纂本号太平编太平兴国二年受诏八年书成改名御览】　杨亿着册府元【又鼂氏曰景德二年诏王钦若杨亿等脩君臣事迹惟取六经子史不録杂书凡一千卷赐名册府元】　周敦颐太极图【宋史传曰周敦颐着太极图又着通书发明太极之蕴言约而体大文质而义精孔孟之本源大有功于学者】　欧阳脩着五代史【见史二】　程颐着易传【见易二】　张载着正蒙【宋史传曰张载屏居南山下终日危坐一室左右简编俯而读仰而思有得则识之或中夜起坐取烛以书而着正蒙】　邵雍着皇极经世【又曰雍玩心髙明以观天地之运化阴阳之消长逺而至于古今世变微而走飞草木之性情深造曲畅衍密茂著书十余万言曰皇极经世内外篇渔樵问荅】　朱熹着通鉴纲目【文献通考陈氏曰始司马光通鉴有日録举其要后胡安国又脩为举要补遗晦翁因别为义例着此书】　胡安国着春秋传【见春秋二】　眞德秀着读书记【续文献通考读书记眞德秀旣归浦城撰语门人曰此人君为治之门如有用我者执此而往可也又大学衍义四十二卷因大学条目而益以经史首之以帝王为治之本是之谓纲首之以明道术辨人才审治乱穷民情次之以崇敬畏戒逸欲又次之以谨言动正威仪又次之以重妃匹严内治定国本敎戚属是之谓目每条之中首之以圣贤之典训次之以古今之事迹诸儒之释经论史有发明者録之而公之说亦附见焉】　苏洵着太常因革礼【文献通考陈氏曰太常因革礼二百卷姚辟苏洵撰嘉祐中欧阳脩言礼书文多放轶请礼官编脩六年以命辟洵至治二年乃成诏赐以今名】　乐史着太平寰宇记【又鼂氏曰太平寰宇记二百卷乐史着太平兴国中尽平诸国天下一统史悉取自古山经地志都正讹谬纂成此书上之】　杨时着三经义辨【中兴艺文志曰三经义辨杨时撰又辨学王居正撰居正为举子时不习王氏新经字说流落十余年时出义辨示之曰吾举其端子成吾志居正感励首尾十载为三经辨学自是天下不复言王氏学】　张栻着经世纪年【文献通考陈氏曰经世纪年侍讲张栻撰用皇极经世谱编有所发明则着之】　陈桱着通鉴续编【续文献通考曰桱自束发读书思先人之业乃着笔记二百卷又上自盘古建于髙辛会于有宋比事核义尊正统以定大分其纪事师司马光补遗其书法师朱文公纲目名曰通鉴续编】　马端临着文献通考【马端临字贵与廷鸾之子隐居敎授所着大学集传多识録文献通考等书】陈澔着礼记集说【澔自序曰先君子师事防峰先生十有四年以是经先领乡荐为开】
　　【庆名进士所得于师门讲习为多中遭煨烬只字不遗不肖孤僭不自量会萃衍绎而附以臆见之言名曰礼记集说】　杨维桢着厯代史钺【铁笛道人自传曰其文有惊世者有三史统论五千言太平纲目二十策厯代史钺二百卷诗有琼台曲洞庭杂吟五十卷藏于铁崖山】　薛瑄着读书録【吾学编传曰薛瑄手録性理大全晨夜翫读有得辄秉烛疾书或通夕不寐晚年造诣髙明践履笃实着读书録】　曹端着存疑録【又曰曹端字正夫一字月川所着有四书详说太极图通书西铭释文孝经注觧性理文集儒家宗统谱及存疑録】　解缙着永乐大典【明纪永乐五年永乐大典成先是命翰林臣解缙等采诸书所载事物聚而统之以韵书成赐名文献大成旣而上览其书以为未僃复命重脩至是成赐名永乐大典】　谢铎着续西山读书记【吾学编传曰谢铎字鸣治浙江太平人成化元年授翰林编脩校勘通鉴纲目所着有桃溪集续西山读书记伊洛渊源续録元史本末诸书】　邱濬着大学衍义补【又曰邱濬字仲深琼山人成化十六年进士进礼部侍以通鉴纲目义重正统秦隋汉唐之交予夺太速稍次其世变升降治乱与国统偏全作世史正纲为大学衍义补以明当世利害书成表上泰陵大喜迁本部尚书】　胡居仁着居业録【又曰胡居仁字叔心一字敬斋居业録者先生道明德立无可告语有感于外而无可施于行故笔之于册取易脩词之义其间论圣贤徳业经传旨学问工夫政敎基本性命渊微不一而足】　罗钦顺着困知记【王氏苑云罗钦顺字整庵正德戊辰忤刘瑾落职为民庚午起复累官至吏部尚书所着困知记】　王守仁着传习録【续文献通考云王守仁字伯安所着有时习传习録诸书】　薛应旂着宪章録【明宪章録薛应旂方山着】　髙啓着鸿猷録陈邦瞻着宋元纪事本末【明诗纪事云陈邦瞻字德逺髙安人于经史之学殊】
　　【有原本撰宋元纪事本末为史家所称】　陈眞晟着程朱正学纂要【王氏苑云陈眞晟字德晦天顺二年用伊川故事诣阙上程朱纂要书令礼部看详竟寝】　唐顺之着八编【续文献通考云唐顺之字荆川所着有文编左编右编而世称荆川八编】　王世贞着四部【王世贞字元美一字弇州所着有弇州山人四部槀】　著书数十万言【赵复揭紫阳文集序曰著书数十万言沈浸庄骚出入迁固】　著述凡百余种【明诗纪事云杨愼字用脩著述甚富文集之外凡百余种】
　　著述五
　　増唐李翺荅皇甫湜书曰凡古昔圣贤得位于时道行天下皆不著书以其事业存于制度足以自见故也其著书者盖道德充积阨摧于时身卑处下泽不能润物耻灰泯而烬灭又无圣人为之发明故假空言是非一代以传无穷而自光耀于后或往往有著书者










　　御定渊鉴函卷一百九十五
　　钦定四库全书
　　御定渊鉴函卷一百九十六
　　文学部五【文章　敏防　叹赏附】
　　文章一
　　原孔子曰焕乎其有文章子贡曰夫子之文章可得而闻也　增易贲卦彖曰观乎天文以察时变观乎人文以化成天下　左传仲尼曰志有之言以足志文以足言不言谁知其志言之无文行之不逺　原初学记曰古者登髙能赋山川能説师旅能誓丧纪能诔作器能铭则可以为大夫矣三代之后篇什稍多又训诰宣于国移檄陈于师旅笺奏以申情理箴诫用弼违邪赞颂美于形容碑铭彰于勲徳諡册褒其言行哀吊悼其沦亡章表通于下情笺疏陈于宗敬议论平其理駮难考其差此其略也　增白虎通曰质法天文法地故天为质地受而化之奉而承之故曰文　梁书文学传曰夫文者妙发性灵独抜怀抱　北齐书文苑传序曰达
　　幽显之情明天人之际其在文乎　隋书经籍志序曰诸子为经籍之鼓吹文章为政化之黼黻　元史儒学传曰六经者道之所在文则所以载夫道者也　吾学编传曰詹同太祖尝谕之曰古人文章明道徳通世务如典谟之言皆明白坦易无深怪险僻之语孔明出师表亦何尝雕刻为文而诚意溢出至今读之感动今世辞虽艰深意实浅近即使过相如扬雄何裨实用　法言曰或曰辞达而已矣圣人以文其隩也有五曰曰妙曰包曰要曰文幽深谓之理微谓之妙数博谓之包辞约谓之要章成谓之文圣人之文成此五者故曰不得已　金楼子曰王仲任云夫说一经者为儒生也博古今为通人也上书奏事者为文人也能精思着文连篇章为鸿儒也　中说曰房龄问文子曰古之文也约以达今之文也繁以塞　通书文辞章曰文所以载道也轮辕饰而人弗庸徒饰也况虚车乎　程子曰圣贤之言不得已也如彼耒耜陶冶之器一不制则生人之道有不足矣然其包举天下之理亦甚约也后之人始执卷则以文章为先生平所为动多于圣人然有之无所补无之靡所阙乃无用之赘言也　又曰道者文之根本文者道之枝叶　典论曰文章经国之大业不朽之盛事　陆景典诰曰所谓文者非徒执卷于儒生之门摅笔于翰墨之采乃贵其造化礼乐之渊之盛也　顔氏家训曰文章当以理致为心肾气调为筋骨事义为皮肤华丽为冠冕　又曰文章之体标举兴会发引性灵　文心雕龙曰故论说辞命则易统其首诏防章奏则书发其源赋颂歌赞则诗立其本铭诔箴祝则礼总其端纪传铭檄则春秋为之根并穷髙以表极逺以启疆所以百家腾跃终入寰内者也　又曰故善为文者富于万篇贫于一字一字非少相避为难也张说洛州张司马集序夫言者志之所之文者物之
　　相杂然则心不可蕴故润色以形容辞不可陋故错综以尽变　颜真卿孙文公集序古之为文者所以导达心志发挥性灵本乎咏歌中乎雅颂　韩休苏颋文集序所以立言会友感物造端藻畅灵导扬隐伏洞彼金石流于管　韩愈曰处若忘行若遗俨乎其若思茫乎其若迷当其取于心而注于手也惟陈言之务去戛戛乎其难哉　李徳裕曰从兄翰尝言文章如千兵万马风恬雨霁寂若无声　又曰文章如日月终古常见而光景如新　李华崔孝公文集序曰文者贯道之器也　杜牧曰凡为文以意为主以气为辅以词采章句为之兵卫　张方平曰文章之变与政通士惟道义积于中英华发于外然则以文取士所以叩诸外而质其中之所蕴也　元好问耶律公墓志曰夫文章天地之元气无终变之理　马祖常卧雪斋文集序曰人之有文犹世之有乐也　虞集书元元赘稾后曰人之于文也犹日月之有光辉山川之出云雨草木之有华实也时至气应载遇于事物之动而发见焉　宋濂曰为文必在于养气气与天地同茍能充之则可配序三灵管摄万　又曰文者乾坤之精粹也阴阳之灵和也四时之衡石也百物之管辖也　苏伯衡曰圣贤道徳之光积于中而发于外故其言不文而文
　　文章二
　　増文心雕龙原道篇曰至夫子继圣独秀前哲镕钧六经必金声而玉振雕琢性情组织辞令木铎启而千里应席珍流而万世响写天地之辉光晓生民之耳目矣朱熹曰有治世之文有衰世之文有乱世之文六经
　　治世之文也如国语委靡繁絮真衰世之文耳至于乱世之文则战国是也　崔祐甫穆氏四子讲议记曰言偃之文鬰而不见卜商有诗序　文心雕龙时序篇曰邹子以谈天飞誉驺奭以雕龙驰响屈平联藻于日月宋玉交彩于风云　魏书文苑传序曰汉之西京马扬为首东都之下班张为雄　文心雕龙体性篇曰贾生俊发故文洁而体清长卿傲诞故理侈而辞溢子云沈寂故志隐而味深子政简易故趣昭而事博孟坚雅懿故裁密而思靡平子淹通故虑周而藻密　典论曰今之文人有鲁国孔融文举广陵陈琳孔璋山阳王粲仲宣北海徐干伟长陈留阮瑀元瑜汝南应玚徳琏东平刘桢公干此七子者于学无所遗于辞无所假咸以自骋骐骥于千里仰齐足而并驰　文心雕龙才畧篇曰琳瑀以符檄擅声徐干以赋论标美刘桢性高而会采应玚学优以得文　宋书传论曰自汉至魏四百余年文体三变子建仲宣以气质为体并标能擅美独映当时　晋书文苑传序曰金行纂极文雅斯盛张载擅铭山之美陆机挺焚砚之竒潘夏连辉颉颃名軰至于吉甫太冲江右之才杰曹毗庾阐中兴之时秀信乃金相玉润埜会川冲　又论曰孝若掞蔚春华时标丽藻安仁思绪云骞词锋景焕贾论政范源王化之幽赜潘着哀词贯天人之情性机文喻海岳藻如江　文心雕龙时序篇曰茂先摇笔而散珠太冲动墨而横锦岳湛曜联璧之华机云标二俊之采应傅三张之徒孙挚成公之属并结藻清英流韵绮靡　抱朴子曰欧阳生曰张茂先潘正叔潘安仁文章逺过二陆　晋书传曰陆机字士衡辞藻宏丽张华尝谓人曰人之为文尝恨才少而子更患其多　又曰陆云字士龙六岁能属文与兄机齐名虽文章不逮机而持论过之号曰二陆　又曰成公绥字子安张华每见其文叹服以为絶伦　又曰左思字太冲赋三都张华见而叹曰班张之流也于是豪贵之家竞相传写洛阳为之纸贵　宋书谢灵运传论曰爰逮宋氏顔谢腾声灵运之兴会标举延年之体裁明密并方轨前秀垂范后昆　又传曰颜延之字延年好读书无所不览文章之美冠絶当时　又曰谢灵运文章之美江左莫逮　又曰谢惠连为祭古冡文甚美又为雪赋亦以富丽见竒文章并传于世　又曰谢庄字希逸时南平王铄献赤鹦鹉普诏羣臣为赋袁淑文冠当时作赋毕赍以示庄庄赋亦竟淑见而叹曰江东无我卿当独秀我若无卿亦一时之杰也遂隐其赋又曰刘孝绰字孝绰七嵗能属文舅王融深赏之号曰神童每曰天下文章若无我当归阿士阿士孝绰小字也　南齐书传曰谢脁字元晖少好学有美名文章流丽　又曰陆厥字韩卿永明末盛为文章吴兴沈约陈郡谢朓琅邪王融以气相推毂汝南周颙善识声韵约等文皆用宫商世号为永明体　顔氏家训文章篇曰齐世有辛毗者清干之士嘲刘逖云君軰词藻譬若荣华须防之玩岂比吾徒千丈松常有风霜不可凋瘁刘曰旣有寒木又发春华何如辛笑曰可矣　梁书文学传序曰髙祖旁求儒雅文章之盛焕乎俱集其在位者则沈约江淹任昉并以文采妙絶当时若彭城到漑吴兴丘迟东海王僧孺吴郡张率等皆后来之选也隋书文学传序曰自大同之后徐陵庾信分路扬镳而其意浅而繁其文匿而彩　梁书传曰吴均字叔庠文体清抜有古气好事者效之谓为吴均体　又曰纪少瑜字防玚尝梦陆倕以一束青镂管笔授之曰我以此笔犹可用卿自择其善者其文因此遒也　又曰任昉字彦升尤长载笔颇慕傅亮才思无穷沈约一代词宗深所推挹所着文章十万言东海王僧孺论之以为贤于董生扬子　又曰何逊字仲言文章与刘孝绰并见重于世人谓之何刘　又曰丘迟字希范八岁便属文父灵鞠谓气骨似我待诏文徳殿时髙祖着连珠诏羣臣继作者数十人迟文甚美　三国典略曰徐摛字士秀为太子家令文体旣别春坊尽学之谓之宫体　南史传曰徐陵字孝穆为一代文宗其文颇变旧体有新意每一文出好事者已传写成诵遂转及周齐家有其本　后周书传曰庾信父肩吾为梁太子中庶子东海徐摛为左卫率摛子陵及信并为钞撰学士文并絶故世号为徐庾体焉　陈书传曰姚察字伯审于坟籍无所不窥每有制述多用新事人所罕见咸重其奥博又曰沈不害字孝和博综坟典而家无卷轴每制文
　　操笔立就曽无寻检仆射汝南周正常称之曰沈生可谓意圣人乎　又曰张正见字见颐防好学有清才梁简文在东宫正见年十三献颂简文深赞赏之　又曰虞寄字次安大同中尝骤雨殿前有杂色寳珠梁武帝观之甚有喜色寄因上瑞雨颂帝谓寄兄荔曰此颂典裁清拔卿家之士龙也　周书传论曰洎乎有魏有许谦崔宏崔浩髙允髙闳游雅等词义典正有永嘉之遗风焉其后袁翻才称澹雅常景思标沉郁彬彬焉盖一时之俊秀也　魏书传曰温子升字鹏举博览百家文章清婉梁武帝使张皐冩其文笔传于江外称之曰曹植陆机复生于北土恨我词人数穷百六阳夏太守傅标使吐谷浑见国主牀头书数卷乃子升文也济阴王晖业云江左文人宋有顔延之谢灵运梁有沈约任昉我子升足以陵顔轹谢含任吐沈　又曰常景字永昌髙允卒其兄肇私托景及邢峦髙聪徐论各作碑铭并以进御世宗悉付崔光简之以景为最乃奏曰常景名位乃处诸人下文出诸人上　又曰崔光字长仁髙祖常曰浩浩如黄河东注固今日之文宗　北齐书文苑传序曰有齐延广俊髦邺京之下烟霏雾集河间邢子才钜鹿魏伯起范阳卢元明钜鹿魏季景清河崔长儒河间邢子明范阳祖孝徴乐安孙彦举中山杜辅畜北平阳子烈并其选也后有范阳祖勲亦参文士之选　又传曰荀士逊好学有思理为文清典见赏知音又曰祖勲髙祖曾徴至幷州作晋祠记好事者爱
　　其文　后周书传论曰周氏创业聘竒士如弗及是以苏亮蘓绰卢柔唐瑾元玮李昶之流咸奋鳞翼自致青紫　又传曰李昶防年已解属文有声洛下　又曰薛寘时卢柔学业优深文藻华赡而寘与之方驾故世号曰卢薛焉　隋书文学传序曰时之文士见称当世则范阳卢思道安平李徳林河东薛道衡赵郡李元操钜鹿魏澹会稽虞世基河东柳髙阳许善心或鹰扬河朔或独歩汉南俱骋龙光并驱云路　又传曰李徳林字公辅杨遵彦命制让尚书令表援笔立成不加治防因大加赏异以示吏部郎中陆卬卬云已大见其文笔浩浩如长河东注比来所见后生制作乃涓浍之流耳又曰卢思道字子行周武帝平齐授仪同三司追赴
　　长安与阳休之等数人作听蝉鸣篇思道所为词意清切庾信徧览诸同作者而深叹美之　又曰李谔字士恢以属文之家体尚轻薄流宕忘反乃上书曰遗理存义寻虚逐微竞一韵之竒争一字之巧连篇累牍不出月露之形积案盈箱惟是风云之状　又曰柳字顾言转晋王府谘议叅军尝朝京师还作归藩赋命为序词甚典丽初王属文为庾信体及见已后文体遂变　又曰许善心字务本十五解属文牋上父友徐陵大竒之谓人曰才调极髙此神童也　又曰杜正伦字慎徽兄弟数人俱未弱冠以文章才辨籍甚三河之间开皇末举秀才杨素负才傲物正伦抗辞酬薱无所屈素甚不悦久之会林邑献白鹦鹉召正伦使作赋援笔立成异之因令拟杂文十余条又皆立就而辞理华赡乃叹曰此真秀才吾不及也　唐书文艺传序曰唐有天下三百年文章无虑三变髙祖太宗初沿江左余风絺章绘句揣合低昻故王杨为之伯宗好经术羣臣稍厌雕琢索理致崇雅黜浮气益雄浑则燕许擅其宗大厯贞元间美才軰出擩咀道真涵泳圣涯于是韩愈倡之栁宗元李翺皇甫湜等和之排逐百家法度森严唐之文完然为一王法　又传曰虞世南字伯施文章婉缛慕徐陵陵自谓已由是知名　又曰富嘉谟长安中累转晋阳尉与吴少微友善同官先是文士以徐庾为宗嘉谟与少微本经术雅厚雄迈人争慕之号吴富体　又曰王勃字子安与杨炯卢照邻骆賔王皆以文章齐名天下称王杨卢骆四杰　又曰杨炯字盈川少与王勃卢照邻皆以文辞知名海内称为王杨卢骆炯闻之谓人曰吾媿在卢前耻居王后他日崔融与张说评勃等曰勃文章宏放非常人所及炯照邻可以企之说曰不然盈川如悬河酌之不竭优于卢而亦不减于王耻居王后信然媿在卢前谦也　又曰苏颋字廷硕自景龙后与张说以文章显称望畧等故时号燕许大手笔　又曰张说字道济为文属思精壮长于碑志世所不逮旣谪岳州而诗益凄惋人谓得江山助云又曰李峤字巨山儿时梦人遗双管自是有文辞前与王勃杨盈川接中与崔融苏味道齐名诸人没而为文章宿老学者取法焉　又曰李白字太白天寳初至长安往见贺知章知章见其文叹曰子谪仙人也　又曰杜甫字子美浑涵汪茫兼古今而有之他人不足甫乃有余残膏賸馥霑漑后人多矣　又曰常衮文章赡蔚长于应用誉重一时　又曰萧颖士字茂挺阎士和着兰陵夫子集论以为闻萧氏风者五尺童子羞称曹陆又曰韩愈字退之深探本元卓然立成一家言其
　　原道原性师说数十篇皆奥衍闳深与孟轲扬雄相表里而佐佑六经云　又曰柳宗元字子厚韩愈评其文曰雄深雅徤似司马子长崔蔡不足多也　又曰白居易字乐天工文章未冠顾况恃才少所推可见其文自失曰吾谓斯文遂絶今复得子矣　又曰温庭筠少敏悟工为词章与李商隐皆有名号温李　五代史传曰王仁裕尝梦剖其肠胃以西江水涤之顾见江中沙石皆为篆籀之文由是文思益进　宋史文苑传序曰国初杨亿刘筠犹袭唐人声律之体柳开穆脩志欲变古而力弗逮庐陵欧阳修出以古文倡临川王安石睂山苏轼南丰曾巩起而和之宋文日趋于古矣南渡文气不及东都　又传曰杨亿字大年七岁能属文年十一太宗召试诗赋五篇下笔立成深加赏异文笔雄健善细字起草一幅数千言不加防窜学者翕然宗之　又曰刘筠字子仪筠景徳以来居文翰之职其文辞善偶对初为杨亿所拔识后遂与齐名时号杨刘　又曰柳开字仲涂五代文格浅弱慕韩愈栁宗元为文范杲好古学大重开文世称为柳范　又曰徐字臣十岁能属文与韩熙载齐名江东谓之韩徐弟锴字楚金李穆使江南见其兄弟文章叹曰二陆不能及也　又曰穆修字伯长自五代文敝柳开始为古文其后杨亿刘筠尚声偶之辞学者靡然从之修于是时独以古文称虽穷死士大夫称能文者必曰穆参军　又曰欧阳修字永叔游随得唐韩愈遗稿于废书簏中读而心慕之必欲并辔絶驰而与之并为文天才自然丰约中度超然独骛众莫能及故天下翕然师尊之　又曰苏洵字明允举进士茂才异等皆不中悉焚所为文闭户益读书遂通六经百家之説下笔顷刻数千言至和嘉祐间与其子轼辙来京师翰林学士欧阳修上其所著书旣出士大夫争传之于时学者羣效苏氏为文章　又曰苏轼字子瞻尝自谓作文如行云流水初无定质但当行乎其所当行止乎其所不得不止虽嬉笑怒骂之辞皆可书而诵之其体浑泊光芒雄视百代有文章以来盖亦鲜矣　又曰苏辙字子由为文浑涵澹泊似其为人不愿人知而秀杰之气自不可掩　又曰曾巩字子固为文章上下驰骋原本六经斟酌于司马迁韩愈一时工文辞者鲜能过也　又曰王安石字介甫为文初若不经意旣成无不服其精敏　金史传曰元好问为文有绳尺僃众体蔚为一代宗工四方碑版铭志尽趋其门　又曰赵秉文为文长于辨析极所欲言而止朝使至自河湟者多言夏人问秉文文与杨云翼代掌文柄时号杨赵　又曰杨伯仁久在翰林文词典丽上曰自韩昉张钧后则有翟永固近日则有张景仁郑子聃今则伯仁而已其次未见能文者　又曰王磐文辞宏放浩无涯涘　元史传曰马祖常工于文章赡而精核务去陈言专以先秦两汉为法而自成一家之作又曰苏天爵字伯修为文长于序事平易温厚独任一代文献之寄　又曰柳贯为文沈郁舂容涵肆演迤人多传颂之与黄溍虞集揭徯斯齐名号为儒林四杰又曰欧阳元八歳即知属文十岁有黄冠师注目视之曰是儿神气微逺目光射人异日当以文章冠世至和元年日直内廷多所撰述海内名山大川释老之宫王公贵人墓隧之碑得其文笔以为荣片言字流传人间咸知寳重　又曰姚燧字端夫为文闳肆该洽豪而不宕刚而不厉舂容盛大有西汉风宋末弊习为之一变当时孝子顺孙欲发挥先徳者不得燧文以为媿耻廖道南曰洪武建文间则有刘伯温之闳大宋景濂
　　之浩博王子充之醇正方孝孺之豪岩永乐宣徳则有解大绅之雄放胡光大之尔雅杨文贞之精宻正统间则有李文忠之朴茂刘文安之该核然皆丽藻丰腴未有若丘文庄之眀体达用裒然为一代文宗者也自是以后若程篁墩李西涯诸公盖闻文庄之风而兴起焉者　明纪曰宋濂字景濂浦江人博极羣书著作甚冨四裔咸购其文集　吾学编曰王祎进平江西颂太祖喜曰吾固知浙东有二儒卿与宋濂耳学问之博卿不如濂才思之雄濂不如卿　又曰方孝孺字希直台宁海人为文雄迈深醇郷人呼为小韩子又曰文章大苏氏而正论过之　明诗纪事曰解缙字大绅少梦五色笔笔有花如菡蓞及长以文名落笔千言无所疑滞吾学编曰钱习礼字习礼吉水人为文如源泉浑浑
　　沛然千里又如园林得春羣芳烂然状写之工极其天趣他人不足已乃有余　明诗纪事曰杨士竒太和人其诗文号台阁体　吾学编曰胡俨字若思学问该博文章简直不事浮藻　明纪曰丘濬颖悟絶人无书不读著述之富当代罕出其右刘健尝戏谓曰仲深有一屋防钱只欠索子应之曰刘希贤有一屋索子只欠防钱刘黙然甚媿　吾学编曰李东阳字賔之茶陵人慧悟夙成文章流丽代言敷奏眀畅尔雅裒然一代宗工也有怀麓堂集行世　又曰倪岳字舜咨钱唐人徙上元为文敏防若不经意又长于奏议一写千言舂容畅达无不会文切理　眀诗纪事曰杨慎字用脩新都人七嵗拟古战塲文时人传诵以为渊云再出　又李梦阳字献吉庆阳人诗文以复古自命与信阳何仲黙相和倡时谓唐有李杜明有李何　吾学编曰王鏊字济之学赡为文舂容尔雅议论条畅　明诗纪事曰李维桢海内谒文者如市洪裁绮制摇笔挥洒　又王世贞字元美太仓人与济南李于鳞脩西京以上之诗文以标帜一世
　　文章三【敏防　叹赏附】
　　原主气　本形【魏文帝典论曰文以气为主气之清浊有体不可以力强而致　挚虞文章流别论曰今赋以事形为本以义正为助也】　粲匹　华文【魏文帝典论曰王粲长于词赋徐干时有逸气然粲匹也　下张华详赋】　润色　诋诃【论语曰为命裨谌草创之世叔讨论之行人子羽脩饰之东里子产润色之　曹植与杨修书曰刘季绪才不能逮于作者而诋诃文章掎摭利病】辞条　言叶【上见陆机文赋　王充论衡曰学问习熟则能推兴文文由外而兴未必实才学与文相副也且浅意于华叶之言无根荄之深不见大体也】　笙簧　鼓吹【抱朴子曰五典为笙簧案书钞作百家为笙簧详经典　刘义庆世说曰孙兴公三都二京五经之鼓吹】　雕龙画虎【史记曰雕龙奭谈天衍邹衍之文饰之若龙文故号雕龙　曹植与杨修书曰孔璋之才不娴词赋而多自谓能与司马长卿同风譬画虎不成反为狗也】　体弱　辞壮【魏文帝与吴质书曰仲宣独自善于词赋惜其体弱不足起其文至于所善古人无以逺过　傅元叙连珠曰班固喻美词壮文章丽最得其体也】　雕玉　镂冰【扬子法言曰或曰良玉不雕美言不文何谓也曰玉不雕璠璵不作器言不文典谟不作经　桓寛盐铁论曰内无其质而外学其文若画脂镂冰费日损功】　丹青　绡縠【扬子法言曰或问屈原智乎曰如玊如莹爰变丹青李轨注曰夫知者达天命如玊如莹磨而不磷今屈原放逐感激爰变虽有文采丹青之论耳　李充翰林论曰潘安仁之为文犹翔禽之羽毛衣被之绡縠】　彰汉　述殷【扬雄剧秦美新论曰昔司马相如作封禅一篇以彰汉氏之休　程晓与傅元书曰文公咏周孔父述殷声扬千载业传后嗣】　舜敷　文治【虞舜诞敷文徳舞干羽于两阶七旬而有苗格　文王以文治】　经纬　弛张【经天纬地曰文张而不弛文武不能也弛而不张文武不为也以弓喻也】　成化　润业【观乎人文以化成天下　润色鸿业】吐凤　吞鸟【上见著述三　罗含梦吞五色鸟后有文章】　宿构　立成
　　【王粲举笔成文时人以为宿构　汉枚臯为文疾受诏立成相如为文迟故所作少也】　阁笔焚研【魏王粲才高钟繇王朗等阁笔不敢措手　陆云尝与兄机书曰君苗见兄之文欲焚笔研】有章　曲中【出言有章　其言曲而中】　焕乎　斐然【焕乎其有文章　小子狂简斐然成章】　郁郁　彬彬【周监于二代郁郁乎文哉吾从周　文胜质则史文质彬彬然后君子】　懿徳　行礼【君子以懿文徳文辞以行礼】　文囿　辞林增何刘　卢薛【何逊刘孝绰见上卢柔薛寘见上】　宫体　官様【徐摛见上青箱杂记王安国曰文章格调须是官様】　三多　四杰【后山诗话曰永叔谓为文有三】
　　【多看多做多商量多也　王勃杨炯卢照邻骆賔王见上】　苏李　燕许【又曰苏味道九岁能文辞与里人李峤俱以文翰显时号苏李　张说苏颋见上】　温李　杨刘【温庭筠李商隐见上　杨亿刘筠见上】　膏粱　谷帛【唐书儒学传序曰武为救世砭剂文其膏粱欤　司马温公行状曰公之文如金如玊谷帛药石必有适于用】　述才　载道【栁宗元杨君文集序曰述于才曰文　通书曰文者所以载道也】　天与　神护【详见下文章五唐书传曰刘禹锡常言其诗在处有神物防持】　灵物　竒气【李徳裕文章论曰文之为物自然灵气恍然而来不思而至　李朴曰文章者天地之竒气造物者常啬于与人】　报国　补时【柳宗元献平淮西雅曰思报国恩独有文章　权徳舆崔祐甫文集序曰是惟无作作则有补于时】　铺陈藻缛【陆贽翰苑集序曰尝读贾谊书观其经制人文铺陈帝业术亦工矣　郑亚会昌一品集序曰】
　　【铺舒名实藻缛文采】　宰匠　宗工【韩休苏颋集序曰自我心极为之宰匠　金史传曰元好问七嵗能诗为箕山琴台等篇赵秉文见之以为近代无此作于是名震京师蔚为一代宗工四方碑版铭志尽走其门】　辞源　笔路【杜甫诗曰辞源倒流三峡水笔阵独埽千人军　朱熹曰常见傅安道谓为文法有所谓笔力有所谓笔路】　无价　有神【刘禹锡诗曰人间无价是文章　杜甫诗曰文章有神交有道】　云霞　风水【李白上安州长史书曰都督马公谓李勉曰他人之文犹山无云霞春无草李白之文清雄奔放名章俊语络绎间出　苏洵字说曰风行水上涣是亦天下之至文也】　三变　一更【唐文三变见上　顾况陶氏集序曰文章大抵十年一更有体病而才赡有言纡而事直有文胜而理乖】　黼黻　琳琅【白居易文曰郁郁哉溢目之黼黻洋洋乎盈耳之韶濩可以轹风骚超轶今古润色帝业发挥皇猷　韩愈诗曰平生十万篇金薤垂琳琅是也】华国　润身【蔡肇上宇文学士启曰韬以经传之学发为华国之文　宋史传曰欧阳修学者求见与言未尝及文章惟谈吏事谓文章止于润身政事可以泽物】　陆海　潘江【俱详上】韩潮　苏海【书韩文如潮苏文如海】　原此四科　若五色【魏文】
　　【帝典论曰夫文本同而末异盖奏议宜雅书论宜理铭诔尚实诗赋欲丽此四科不同故能之者偏也　下见后陆机文赋】　握蛇珠　骋骥足【曹植与杨修书曰当此之时人人自谓握灵蛇之珠家家自谓抱荆山之玉　魏文帝典论曰斯七子者于学无所遗于辞无所假咸自骋騄骥于千里仰齐足而并驰】　徇木铎　避笔端【每岁孟春遒人以木铎徇于路振文敎也又天将以夫子为木铎　君子避文士之笔端】　増锦绣堆　花蕚集【潜确书曰谢廷诰以辞赋著名号锦绣堆　唐书传曰李又工属文中书令薛元超曰是子且有海内名兄尚一尚贞兄弟同为一集号李氏花蕚集又所着甚多】　干气象　动精灵【杜甫诗曰彩笔昔曽干气象　张以宁贺尚书王本中诗曰青箱传逺大彩笔动精灵】　原游鱼出渊　飞兔越海【上见陆机文赋　陈琳答东阿王牋曰清词妙句焱絶焕炳譬犹飞兔流星超山越海龙骥所不追况驽马可得齐足哉】长卿温丽　公干妙絶【西京杂记曰枚臯文章敏疾长卿制作淹迟皆尽一时之】
　　【美遇而长卿首尾温丽枚皐时有累句故知疾行无善迹矣　魏文帝与吴质书曰公干有逸气但未遒耳其五言诗之善者妙絶时人】　王赋阮章　孔书陆议【魏文帝典论曰王粲长于词赋陈琳阮瑀之章表书记今之俊也　李充翰林论曰或问曰如何斯可谓之文答曰孔文举之书陆士衡之议斯可谓成文矣以上初学记】　掷地振玉　掞天凌云【孙兴公详赋司马相如】三代同风　五藏出地【班固东都赋序曰大汉之文章炳焉三代同风　见下赋】
　　【二】　君子博学　壮夫不为【于文　扬子童子雕虫篆刻而壮夫不为】　増字挟风霜　气吐虹霓【世说曰淮南着鸿烈解二十篇自云句中皆挟风霜之气　江淹谓郭巩曰子之咳唾成珠玉吐气作虹霓】　驰骋古今　牢笼天地【司马迁传賛曰贯串经传驰骋古今上下数千载斯以勤矣　史通曰淮南子牢笼天地博极古今】　五经鼓吹　一片宫商【注见上本条鼓吹　北梦言曰沈光有洞庭乐赋华岫曰此赋乃一片宫商】烂若披锦　炳如绘素【世说孙兴公曰潘文烂若披锦无处不善陆文若披沙拣】
　　【金往往见寳　白居易文曰掩黄卷之丽藻吐白之竒姿炳如绘素铿若钟鼓】　清思浓采秀句竒章【文心雕龙时序篇曰微言精理函满元席清思浓采时洒文囿　钟嵘诗评曰谢脁】
　　【竒章秀句往往惊遒足使叔源失歩明逺变色】　经典枝条　词林根柢【刘勰文心雕龙自序曰予齿在逾立尝夜梦执丹漆之礼器从仲尼而南行寤而喜曰大哉圣人之难见也敷演圣防莫若着经而马郑之已精惟文章之用实经典枝条由是摛笔和墨乃始论文其为文用四十有九而已　杜甫李邕诗曰词林有根柢】　弹毫珠生　挥翰雾防【赵宗钦与髙允诗曰尔应其求翰飞东观口吐琼音手挥睿翰弹毫珠生落纸锦粲李白集从弟令闻尝目白曰兄心肝五脏皆锦绣耶不然何开口成文挥翰雾防也】　扬葩振藻　含英咀华【周书传论曰孝武之世扬葩振藻者如林而二马王杨为之冠东京之朝咀徴含商者成市而班傅张蔡为之雄　注见上著述三】咀徴含商　回宫转角【上见扬葩注　李朴曰皇甫湜白居易闲澹简质断出雕篆而拙迹每见回宫转角之音随时间作乏韶濩】　绣虎雕龙　腾蛟起鳯【王筠论家集曰史传安平崔氏汝南应氏并累叶有文才所以蔚宗云崔氏雕龙然不过父子两三世耳非有七叶之中名徳重光爵位相继人人有集如吾门者也　潜确类书曰曹子建七歩成章世目为绣虎目王仲宣为泥下潜蛙　王勃王阁序曰腾蛟起鳯孟学士之词宗】　衙官屈宋　仆风骚【唐书传曰杜审言字必简常语人曰吾文章当得屈宋作衙官吾书当得王义之北面少与李峤崔融苏味道为文章四友号崔李苏杜　杜牧曰李贺元和中韩吏部颇道其歌诗贺能探寻前事今古未尝经道者贺未死仆风骚可也】　良金美玉　太羮酒【张说与徐坚论近世文章曰李峤崔融薛稷宋之问之文如良金美玉无施不可　又曰韩休之文如太羮酒有典有则而薄滋味】　轻缣素练　明金綷羽【又曰张九龄如轻缣素练而窘边幅刘賔客集曰得董生之文杳如翠屛浮层澜视聴所遇非尘埃间物亦犹明金綷羽得于遐裔欲弗寳可乎】　周情孔思尧醴舜茎【李汉韩昌文集序曰日光玊洁周情孔思千态万状卒归于道徳仁义炳如也　裴延龄杜樊川集后序曰吾尝见韩吏部歌诗累百首变醨养瘠尧醴舜茎】　茹古涵今　跟经躏史【韩昌墓志铭曰先生之文无圆无方至是归工抉经之心执圣之权茹古涵今无有端涯解缙廖自公传曰公防能文章跟经躏史】　锦心绣口　玉佩琼琚【柳宗元乞巧文曰抽黄对白啽弄飞走骈四俪六锦心绣口韩愈祭柳子厚文曰玊佩琼琚大放厥词】　轇轕三光　雕镂万化【柳宗元答问曰其文则汗漫辉煌呼噏阴阳轇轕三光陶镕帝皇　李朴曰锦绣五脏雕镂万化明以寓物象之形容幽以露鬼神之竒怪小而咏歌乎虫鱼鸟兽之情大而羽翼乎礼乐刑政之具】　掀雷抉电　驱涛涌云【司空图柳柳州集后序曰吾尝见韩吏部歌诗累百篇其驱驾气势掀雷抉电撑扶于天地之垠　李翺祭韩退之文曰建武以还文卑质丧俪花鬪叶颠倒相向及兄为之思动神拨去其华得其本根开合变骇驱涛涌云六经之风絶而复新】　行云流水　铣溪虬户【苏轼见上　朝野佥载曰徐彦伯为文多求新异以鳯阁为鹓闱龙门为虬户金谷为铣溪玉山为琼岳以刍狗为卉犬以竹马为篠骖以月为隂魄以风牛为猋犊后进效之谓为涩体】风樯阵马　牛鬼蛇神【杜牧李贺诗序曰烟云緜联不足为其态也风樯阵马不】
　　【足为其勇也鲸呿鼇掷牛鬼蛇神不足为其虚荒诞幻也】　笔补造化　口吐天文【李贺诗曰殿前作赋声摩空笔补造化天无功　记纂渊海曰唐诗口吐天上文】　心炉笔炭月斧云斤【刘禹锡董氏文集序曰心源为炉笔端为炭锻链元本雕磨羣形　黄庭坚诗曰月】
　　【斧云斤凿肺肝】　子昻风华　燕公宏茂【梁肃独孤及集序曰陈子昻以风华革浮伪张公说以宏茂广波澜】　退之淳粹　子厚雄健【李朴曰子厚雄健飘肆有悬崖峭壁之势不幸而不发于仁义而发于躁诞至退之然后淳粹温润骎骎乎为六经之苗裔】　景濂丰饶　伯温流利【王世贞文评曰宋景濂如酒池肉林直是丰饶而寡芍药之和刘伯温如崇台少年入说社便辟流利小见口才】　伯安快爽　賔之敷腴【又曰王伯安如食哀家梨吻咽快爽不可言李賔之如开讲法师上台敷可听而实寡精义】　绮旨星稠繁文缛合【宋书传论曰降及元康潘陆特秀律异班贾体变曹王缛防星稠繁文绮合缀平台之逸响采南皮之髙韵遗风余烈事极江左】　潜思渊停　秀藻云布【魏书髙允荅赵秉钦诗曰响骇伊何金声允着潜思渊停秀藻云布】　综采繁缛　杼轴清英【晋书文苑传序曰综采繁缛杼轴清英写广内之靑编缉平台之丽曲】　含畅灵　导扬隐伏【俱注见文章一】　笔有余力　词无竭源【隋书文学传序曰太和天保之间洛阳江左文雅尤盛于时作者江淹沈约任昉温子升邢子才魏伯起等并学穷书圃思极人文英华秀发波澜浩荡笔有余力词无竭源】　逸气上济　髙情四达【顔真卿孙文公集序曰学穷百氏不读非圣之书文统三变特深稽古之道故逸气上济高情四达羌索隐乎浑元之始表独立乎常均之外】　陵顔轹谢　含任吐沈【并见上】　摧钟拉贾　驾王超陈【韩休苏颋文集序曰繁间发缛采相辉歌发而白云遂孤赋成而黄金有价岂惟摧钟拉贾驾王超陈而已】　镂心鸟迹之中　织辞鱼网之上【又曰若乃综述性灵敷写气象镂心鸟迹之中云云】　言泉合于九流　文律谐于六变【晋书文苑传序曰洎姬厯云季歌颂滋繁荀宋之流导源自逺总金羁而齐骛扬玊轪而并驰言泉云云】　推倒一世智勇　开拓万古心【宋史传曰陈亮字同甫尝曰研精义理之精微辨析古今之同异原心于杪忽较理于分寸则于诸儒诚有媿焉若乃堂堂之阵正正之旗风雨云雷交发而并至龙蛇虎豹变现而出没推倒一世之智勇开拓万古之心自谓差有一日之长】　敏捷八叉手　七举足【北梦言曰温庭筠工赋每八叉手而八韵成　陈楷宋濓行状曰尝奉制咏鹰令七举足即成】　据案制书　当食草奏【文心雕龙神思篇曰阮瑀据案而制书又曰祢衡当食而草奏】　对使答书　立马草制【南史传曰蔡景厯陈武帝镇朱方素闻其名以书要之景厯对使人答书笔不停辍文无所改帝得书甚钦赏即日授征北府中记室参军宋史传曰刘敞为文尤赡敏掌制时将下直会追封王主九人立马却坐顷之九制成欧阳修于事有疑折柬来问对其使挥笔答之不停手】　分阴可就　寸晷便成【权徳舆张建封文集序曰每牙旗旣抜芝泥将熟尝于前席亲授笔札公亦分阴可就落简如飞　宋史传曰朱台符时太宗试贡士多擢敏速者台符与同軰课疏尺晷成一赋】　夕草五制　日赋十题【又曰鼂宗慤在翰林一夕草将相五制褒扬训诫人得所宜　金史传曰高衎少能赋同舍生欲试其才使一日赋十题衎执笔未暮十赋皆就】　马上占辞　酒中下笔【唐书传曰薛収时方讨王世充军事繁错収为书檄露布或马上占辞敏如素搆　又曰胡楚賔属文敏甚必酒中然后下笔高宗命作文尝以金银杯酌酒赐之】　试六论立成　赋十题皆就【宋史传曰曾巩年十二试作六论援笔而成辞甚伟　吾学编传曰吴伯宗太祖制十题命赋援笔立就辞语峻洁太祖曰伯宗才子】原叹赏悬日月　比金玉【扬雄答刘歆书曰张伯松不好雄赋颂之文然亦有以竒之常为雄道言其父及其先君喜典训属雄以此篇目颇示其成者伯松曰是悬诸日月不刋之书也　论衡曰永平中神雀集孝明诏上神雀颂百官颂上皆比瓦石惟班固贾逵傅毅杨终侯讽五颂比于金玉】增凿天心　出月胁【记纂渊海曰凿天地心开生人闻见　皇甫湜曰逸歌长句骏发蹈厉若穿天心出月胁】　琅玕腹　锦绣心【韩愈诗曰排云叫阊阖披腹呈琅玕　下见敏捷注】　似子长　拟眉山【唐书传曰柳宗元韩愈评其文雄深雅健似司马子长虞集牟应龙墓志曰其为文沛然若江河之决时以为眉山】　原笔墨渊海　言谈林薮【论衡曰刘歆字子骏汉朝智囊笔墨渊海世说云裴仆射时人谓言谈之林薮】　文辞美赡　才藻逸【欧阳建别传曰建文辞美赡搆理精微　魏志云阮籍才藻艶逸而倜傥放荡行已寡欲以庄周为模则】　增妙絶时人　文冠当世【魏文帝与吴质书云公干五言诗之善者妙絶时人　王辅学有俊才与茂陵马季长同郡曹师梁葛元甫南阳张平子南郡胡伯始安定胡节信等文冠当世】　宋班香　孙金卢采【四六集谓宋玊班固也吕温祭杨郎中文曰孙金卢采百赋千诗】　琬琰为心　冰雪在口【南史传曰刘遵除中庶子卒皇太子深悼惜之与遵从兄孝仪书曰贤从弟中庶奄至殒逝痛可言乎其孝友淳深立身贞固内含玉润外表澜清文史该富琬琰为心词章博赡言贲成采　药房唱和序曰珠玊随风冰雪在口】鼇防笔海　鹤翥文场【李白诗曰鼇防笔海虎攫词场卢照邻驸马都尉乔君集序曰龙腾学海鹤翥文场】　鼇掷鲸呿　隼击鹰扬【上见牛鬼蛇神注　皇甫湜曰沈谘议之文则隼击鹰扬灭没空碧】　气劘屈贾　目短曹刘【杜甫诗曰气劘屈贾垒目短曹刘墙】　驰驱屈宋　鞭挞扬马【李阳冰语】　摛藻如春华振笔若天文【班固賔戏云器不贾于当时用不效于一世虽驰辨如涛波摛藻如春华无益】
　　【于殿最也　傅元客难云振笔若天文运思若廻云】　英辞振金石　髙价越璠璵【杜甫诗云】　笔力动乾坤　芒端转寒燠【上张承吉诗云韩愈诗曰芒端转寒燠变化若雷霆】　笔力千钧重　光焰万丈长【欧阳公诗曰兴来笔力千钧重　韩愈诗曰李杜文章在光焰万丈长】　观赋至于压藩　读述为之阁笔【唐书传曰杨収善属文人多造门观赋诗至压败其藩　宋史传曰鼂补之十七岁从父倅钱塘着七述谒通判苏轼轼先欲有所赋读之叹曰吾可以阁笔矣】　雕文将锦绣同美惠气与芝兰等馥【李峤上高长史述和诗云云】
　　文章四【敏防　叹赏附】
　　增三杰【唐书传曰时又有富嘉谟吴少微皆有名皆尉晋阳有魏谷者为太原主簿并有文辞时称北京三杰】原辞锋【王勃上武侍极书曰吞九流于笔海若控牛涔抗五岳于辞锋如临蚁垤】　丽藻　摛藻【以上白帖】　增二陆【机云见上】　二髙【魏书传曰髙闾字阎士其文亦髙允之流后称二髙为当时所服】　三易【顔之推家训曰沈隐侯曰文章当从三易易见事一也易识字二也易读讲三也】　患才多【见上文章二】　为文敎【吾将以为文教】　吴均体　徐庾体　吴冨体【俱见上】　吴蔡体【元史传曰蔡松年文词清丽与吴激齐名时号吴蔡体有集行于世】　永明体【见上】　元和体【唐书传曰元稹尤长于诗与白居易名相埒天下传讽号元和体往往播乐府宫中呼元才子】　舍人様【又曰徐坚属文典厚杨再思每目为鳯阁舍人様】　台阁体【杨士竒见上】　礼部格【苏舜钦哀穆伯长文曰独为古文其语深峭宏大羞为礼部格】　翰林体【明诗纪事曰黄辉字平倩南充人异时馆课皆沿袭格套人目为翰林体及王李之学盛行则词林又改而从之天下皆谓翰林无文平倩入馆乃刻意为古文杰然自异】　唐一篇【朱子曰孟子而后只有原道一篇】　宋四篇【刘子澄曰本朝只有四篇文字好太极图西铭易传序春秋传序】　名唐二　名宋五【吴澂贡仲章文集序曰理到气昌意精词达如星粲云烂风行水流名于唐者二名于宋者五而巳】　原言以足志文以足言【左传云子西伐陈陈及郑平仲尼曰志有之言以足志文以足言不言谁知其志】　言之无文行之不逺【又曰言之无文行之不逺晋为伯郑入陈非文辞不为功慎辞哉】　会众彩以成锦绣集众字以成辞义【释名云文者会集众彩以成锦绣会集众字以成辞义如文绣然也】　女工有绮縠音乐有郑卫【汉书云宣帝令王褒与张子侨等并待诏数从游猎所幸宫馆为歌颂第其高下以差赐帛议者多以为滛靡不急上曰不有博奕者乎为之犹贤乎已辞赋大者与古诗周义小者辨丽可喜譬如女工有绮縠音乐有郑卫今世俗犹皆以此娱说耳目词赋比之尚有仁义风谕鸟兽草木多闻之观】　宏邈淫非碑诔之施直踊实非诗赋之用【抱朴子】　纵横有义反复成章【挚虞文章流别论云图防之属虽非正文之制然以取其纵横有义反复成章】　炳若缛绣凄若繁【陆机文赋】　小文犹寸锦【抱朴子曰小文虽巧犹之寸锦撮□□□之珍不得近盈尺之璧也】　片言以居要【陆机文赋】　若沧海之芥【抱朴子云世谓王充一代英伟汉兴以来未有充比若所着文时有小疵犹邓林之枯枝若沧海之流芥有未易为贬者】若江汉之潢【又云吾见二陆之文犹元圃积玊方之他人若江汉之潢及其精处妙絶汉魏】
　　【之人也】　屈原优游按衍　相如穷侈极妙【魏文帝典论云或问屈原相如之赋孰愈曰优游按衍屈原之尚也浮沉漂淫穷侈极妙相如之长也然原据托譬喻其意周旋绰有余度长卿子云意未能及】　相如封禅靡而不典扬雄美新典而不实【张瞻注扬雄剧秦美新论云云】　孔璋不闲词赋【详初学记】　伯喈长于为碑【李充起居戒云中世蔡伯喈长于为碑　以上北堂书钞】　文王脩文【文王伐崇三旬不降退脩文徳因垒而降】　武王偃武【武王克商乃偃武脩文】　不在兹乎【文王旣没文不在兹乎天之将丧斯文也后死者不得与于斯文也】　谓之文也【孔子曰敏而好学不耻下问是以谓之文也】　文明以止【人文也】　文辞何为【子朝于景王之命文辞何为】　两都赋理胜其辞　三都赋文过其意【陆逵三都赋序云】　子太叔美秀而文　晋公子文而有礼　文足昭也　辞之辑矣【以上白帖】　增禀经以制式酌雅以富言【文心雕龙曰若禀经而制式酌雅以富言是仰山而铸铜煑海而为盐也】　摛词期之鞶帨发议必在芬香【北齐祖与阳休之书曰振佩紫台之上鼓袖丹墀之下采金匮之漏简访玊山之遗文徒敝精神于丘坟尽心力于河汉摛词期之鞶帨发议必在芬香兹自美耳吾无取焉】　高文典册用相如飞书走檄用枚臯【西京杂记扬子云曰军旅之际戎马之间飞书走檄用枚臯庙廊之下朝廷之中高文典册用相如】　刻石铭座者取崔蔡论都及政者宗班固【崔祐甫穆氏四子讲艺记曰欲以文经者宜贾董欲以文动众者宜扬马刻石铭座云云】　整扬马之牙阵耸曹刘之气骨【陆希声李观文集序曰虽緜逺穷幽浓魁岩笔酣兴健窕眇碎细包诗人之轨宪整扬马之牙阵耸曹刘之气骨拨顔谢之物色然未尝不拨斸治本絙幅道义钩深于经史觚系乎理化也】　舒顔谢之物色蔼何刘之婉雅【姚文粹自序曰至于魏晋文风下衰宋齐以降益以滋薄然其间鼓曹刘之气焰耸潘陆之风格舒顔谢之物色蔼何刘之婉雅虽风兴或缺而篇翰可观】　山林草野之文朝廷台阁之文【吴处厚青箱杂记曰文章有二山林草野之文其气枯槀著书立言者之所尚也朝廷台阁之文其气温润演纶视草者之所尚也】　发挥造化之微鼓动江山之气【韩休苏颋集序云云】　驰骛古今之际高歩天地之间【梁肃补阙李君集序云云】　八纮驰骋于思绪万象出没于毫端【杨炯王勃集序云云】穷縁情之绮靡尽体物之浏亮【宇文道庾信集序云云】　斥沈思于宇外摭流景于目前【王世贞艺苑巵言云云】　梦神龟【李商隐为崔从事寄彭城公啓曰郭璞神龟每通于梦想】　梦金龟【潜确类书曰刘赞梦吞金龟文思大进】梦吞珠【又谢谔儿时梦吞珠六十颗及长善为诗】　梦青镂管【纪少瑜见上】　梦丹漆器【刘勰见上】　梦遗墨【酉阳杂俎曰王勃梦人遗以墨盈袖自是文章日进】　梦裁锦【文章襟喉曰萧颖士少梦有人授纸百畨开之皆是绣花又梦裁锦因此文思大进】　梦五色笔【钟嵘诗品曰江淹梦人授以五色笔由是文藻日丽后宿冶亭梦一人自称郭璞谓淹曰吾有笔在公处多年可见还淹乃探怀中得五色笔以授之尔后为诗絶无美句时谓之才尽】　梦五色云【南唐野史曰张迥少梦五色云自天而下因取一团吞之遂精于诗】　梦紫文鸟【唐书传曰张鷟为儿时梦紫文大鸟五色成文止其庭大父曰吾闻五色赤文鳯也紫文鸑鷟也兹儿壮殆以文章瑞朝廷乎遂命以名登第苏味道见其所对称天下无双员半千数为公卿称赞鷟文词犹青钱万选时号鷟青钱学士】梦五色翼【元史传曰燕公楠母雷氏梦五色巨翼入帏遂生公楠十岁能属文】　梦笔
　　生花【天寳遗事曰李白少时梦笔头上生花后天才赡逸名闻天下】　梦仙赠墨【明诗纪事曰唐寅字伯虎吴县人少尝乞梦九鲤仙梦赠墨一丸自是文思并进】　梦异鹊集庭【唐书传曰崔信明之生五月五日日方中有异鹊鸣集庭树太史令史良为占曰五月为火火主离离为文日中文之盛也雀五色而鸣此儿将以文显及长强记羙文章高孝基曰崔生才冨为一时冠】　梦瑞芝产门【郑济华川王袆行状曰前公生之夕山长公梦五色芝产门楣翌日公生识者以为文章之兆】梦沙石成籀文【见上文章二】　梦笔花如菡蓞【见上文章二】　敏捷驻马书鞭【魏文帝临涡赋序云余从上拜坛墓遵渭水徜徉乎高下驻马书鞭为临涡赋】驻马书文【曹植郦生序颂曰余道经郦生之墓聊驻马书此文于其碑侧】　书檄应
　　命立成【晋孙惠事详下檄四】　露布手不暂停【世说曰桓宣武北征袁虎时从被责免官会须露布文唤袁倚马前令作手不辍笔俄得七纸殊可观东亭在侧极叹其才袁虎云当令齿舌间得利】　下笔即成【晋应詹事详下檄四】　出口为论【魏志云曹植年十余岁诵读诗论及词赋数十万言善属文太祖常视其文谓植曰汝倩人耶植跪曰言出为论下笔成章顾当面试奈何倩人】　操翰成章【先贤行状曰徐干清元体道六行脩僃聪识洽闻操翰成章】　笔不停缀【祢衡鹦鹉赋序云时黄祖太子射賔客大会有献鹦鹉者举酒于衡前曰此鸟自逺而至眀慧聪善羽族之可贵愿先生为之赋使四坐咸共荣观衡因为赋笔不停缀文不加防　以上北堂书钞】　注水箭【唐书传曰陆扆为中书舍人工属词敏速如注射言如注水射箭之疾也】　下水船【摭言曰朱梁时姚泊为学士梁祖问及裴延裕曰卿颇知其人思敏泊曰向在翰林号下水船帝曰卿便是上水船泊甚慙】　应诏成赋【文心雕龙神思篇曰枚臯应诏而成赋淮南崇朝而赋骚】　击鉢成诗【南史传曰萧文琰丘令楷江拱并以文学称竟陵王子良尝刻烛一寸为诗四韵文琰曰烧一寸烛成四韵诗何难之有乃与江拱等共击铜鉢响灭而诗成】　二刻便成【梁书传曰到漑字茂灌时高祖宴华元殿命羣臣赋诗独诏漑为二百字二刻便成其文甚美】　一夜便就【周书传曰宗懔宇元标梁元帝镇荆州令兼记室尝夕被诏使制龙川庙碑一夜便就帝叹美之】　五吏分占【唐书传曰王勮长夀中为鳯阁舍人夀春等五王出阁有司具仪注忘载册文羣臣已在乃悟其阙宰相失色勮召五吏执笔各占其词粲然皆毕人人叹服】　七吏分授【又曰岑文本时顔师古为侍郎自武徳以来诏诰皆师古草定及得文本号善职而敏速过之或防令丛遽吏六七人泚笔分口占授咸无遗意】思如涌泉【韩休蘓颋文集序曰若乃天章焕发王命急宣则翰动若飞思如涌泉】　辨
　　如悬河【范传正李太白墓碑曰天寳初召见于金銮殿草荅蕃书辨如悬河笔不停缀】　优于七歩【唐书传曰柳公权字诚悬从幸未央宫帝驻辇曰朕有喜边戍赐衣久不时今仲春而衣已给公权为数十言称贺帝曰当贺我以诗宫人廹之公权应声成文婉切而丽令再赋复无留思帝大恱曰子建七歩尔乃三焉】　不待八义【杨基梁园饮酒歌曰五龄琢句对卢实聨青俪黄配竒偶客来当坐赋短章四韵不待八又手】　驾天高浪【昌诗曰崔矦为文苦敏捷高浪驾天输不尽】　立地书厨【宋史传曰吴时敏于为文未尝属草学者目之曰立地书厨】　书吏腕脱【唐书传曰苏颋明皇平内难书诏填委颋在太极殿后阁口所占授功状百绪轻重无所差书吏曰匄公徐之不然手腕脱矣】　听者耳骇【独孤及李华中集序曰学博而识有余才多而体愈迅每述作则笔端风生听者耳骇】　下笔立成便得事理【陈书传曰顔晃字元明永定二年高祖幸大庄严寺其夜甘露降晃献颂词义该典髙祖甚竒之其表奏诏诰下笔立成雅有气质】　援笔拟之便有佳致【又曰陆从典字由仪八岁读沈约集见廻文研铭援笔拟之便有佳致】　援笔立成理趣不凡【唐书传曰孙逖幼有文名属思警敏年十五见雍州长史崔日用令赋土火炉援笔立成理趣不凡日用骇叹因与成交】　援笔立成思致清丽【金史传曰胡砺天会间大军下河北砺为军士所掠亡匿香山寺与佣保杂处韩昉见而异之使赋诗以见志砺操笔立成思致清丽】飞书之急马上立成【席豫杨宣墓碑曰授嶲州台登县尉劔南节度使益府长史韦】
　　【抗奏公为管书记飞书之急马上立成】　白刃之中搦管即成【唐书传曰令狐楚为太原掌书记郑儋在镇暴卒不及处分军中汹汹将有急变中夜忽十数持刃廹楚至军门诸将遽令之草遗表楚在白刃之中搦管即成读示三军无不感泣军情乃安】　如书他人之辞【柳开补亡先生传曰先生凡作之书每执笔出其文当稾如书他人之辞其敏速有如此】　他人疾书不过【刘定之杂志曰李翺谓退之下笔时他人疾书之冩诵之不是过也其敏亦至矣】　叹赏原文若雕龙【见上文章三】　文犹积玊【抱朴子云陆机之文犹圃积玊】　文艶春兰【傅咸襄邑侯诔云言研其几文艶春兰】　文譬春华【石崇赠欧阳建诗云文藻譬春华谈话如芳兰】　辞藻星布【左太冲七讽】　妙句如云【仲长统昌言云英才如雨妙句如云】　摛藻扬辉【刘珍赞贾逵诗曰摛藻扬辉如山如云世有令闻以迄于君】敷藻云浮【潘尼赠潘岳诗云华茂九春实繁三秋驰思泉涌敷藻云浮云云】　逸藻波腾【传咸答曹志书云英气泉涌逸藻云腾又潘尼侍中铭云雅论博逸藻波腾】　彤管雨散【成公绥集云寳翰电流彤管雨防】　华若望春【曹植长乐观画赞云妙哉平安才巧若神辞赋之作华若望春】　文如泻水【世说云王长史问孙兴公曰郭子元定何如孙曰词致清雅奕奕有余吐章成文如悬河泻水注而不竭】　文雅纵横飞【刘桢赠五官中郎将诗云凉风吹沙砾霜气何皑皑明月照缇幕华灯防炎晖赋诗连篇章极夜不知归君侯多壮思文雅纵横飞小臣信顽鲁僶俛安能追】　散礼风云起【刘桢诗】　桓谭絶才【东观汉记云桓谭能文有絶才而喜非毁俗儒由是多见非诋哀平间位不过郎】　阮籍神笔【魏志云魏封晋文王为晋公僃礼九锡文王让不受郑冲驰遣使从阮籍求其文籍其时在袁孝尼家宿醉扶起作书无所防定时人以为神笔】圣谟洋洋【尚书伊训曰圣谟洋洋嘉言孔彰】　书记翩翩【魏文帝与吴质书曰】
　　【元瑜书记翩翩致足乐也】　高义厉青云【刘公干赠徐干诗猥防恵咳唾贶以大雅声髙义厉青云灼灼灿华星】　高谕逞元妙【朱徳懋赠传氏诗曰猗猗彼君子逍遥集华堂髙谕逞元妙弹笔播文章】　叹意不可及【傅咸别传云咸少属文不贵词人之赋颍川庾纯尝叹曰傅长虞之文意不可及也】　叹不与同时【汉书司马相如传云武帝尝读子虚赋而叹善之曰吾独不得与此人同时哉】　凌前邈后【傅元七谟云陈思王七启刘氏七华乃凌前而邈后扬清风于儒林】　难与并驱【抱朴子云友人滕永叔问我嵇君道何如人也余答曰一代之伟器难与并驱也】　张载称为妙赋【详赋】　杜防诔辞最高【详诔】　读陈琳之书翕然愈疾【见下檄二】　读二陆之文恐其卷尽【抱朴子云君道曰每读二陆之文未尝废书而恐卷尽】　得见此人死不恨矣【史记曰韩非者韩之诸公子也喜刑名法术之学而其归本于黄老非为人口吃不能道说而善著书人或传其书至秦秦王见孤愤五蠹之书曰嗟乎寡人得见此人与之游死不恨矣】　其人安在吾欲擢之【康集云康着游山九吟魏文帝异其文词问左右曰斯人安在吾欲擢之遂起家为浔阳长】　含玊吐金烂然成章【傅元矫情赋序曰我太宗文皇帝命臣作西征赋又命陈齐诸臣作箴皆含玉吐金烂然成章】　金声玊振飞影摛光【傅元云】　灼以扬其藻斐以敷其【王叔师云屈原宋玊枚乗相如王褒扬雄班固传毅灼以扬其藻斐以敷其】　文彩巨丽慰喻绸缪【吴质答东阿王书云质白信到奉所惠贶发函伸纸是何文彩之巨丽而慰喻之绸缪乎】　终贾杜口扬班韬翰【潘尼赠潘岳诗】　笔下摛藻席上敷珍【潘岳讲汉书诗详史】　发言可咏下笔成篇【曹植王仲宣诔云文若春华思若涌泉发言可咏下笔成篇何道不洽何艺不闲棊局逞巧博奕惟贤】　摛文润世宣论笃俗【左太冲七讽】　元思泉涌笔翰云生【潘岳庾尚书诔】　沈思渊洞逸藻云浮【郑丰赠陆士龙诗】　应宾之渊懿温雅连防之壮厉忼慨【挚虞文章流别论云若解嘲之缓优大应賔之渊懿温雅连防之壮丽忼慨应间之绸缪契濶郁郁彬彬靡有不长焉矣】　七依之卓轹一致七辨之纒緜精巧【傅元七谟序云若七依之卓轹一致七辨之纒緜精巧七启之奔逸壮丽七释之精密闲理亦近代之所希也】仲宣独歩于汉南　孔璋鹰扬于河朔　伟长擅名
　　于靑土　公干振藻于海隅【陈思王与杨徳祖书云云　以上北堂书钞】增小东坡【宋史传曰赵逵文章似苏轼故称为小东坡】　小韩子【明方孝孺见上】乃逢于君【南史传曰沈约见王筠文叹曰自谢朓诸贤零落平生意好俱尽不惟疲暮乃逢于君】今复得子【白居易见上】　日下无双【梁书传曰伏挺字士标为五言诗善效谢】
　　【康乐体父友乐安任昉深赏叹曰此子日下无双】　天下无双【张鷟见文章注】　一代词宗【任昉见上】　一代文宗【马祖常元明善神道碑曰其文出入于秦汉之间蔚乎其华敷鐄乎其古声倡古学于当世为一代之文宗者柳城姚燧曁公而已】　后来独秀【南史传曰王筠尝以诗赠沈约约报书叹咏又尝为筠叔志曰贤子弟文章之美可为后来独秀】　后来之英【唐书传曰徐浩有文辞张说荐为集贤校理见喜雨五色鸽赋咨嗟曰后来之英也】　文中鸣鳯【文心雕龙曰翚翟僃色而翔翥百歩肌丰而力沈也鹰隼无采而翰飞戾天骨劲而气猛也文章才力有似于此若风骨乏采则集翰林采乏风骨则雉窜文囿若藻耀而高翔固文中之鸣鳯也】　文中骐骥【石介赠张绩禹功诗曰吾宋兴国末文人如栉比黄州才专胜汉公气全粹晦之号絶羣平地走虎兕谓之虽駮杂亦文中骐骥】　辞锋犀利【唐书传曰令狐楚辞锋犀利絶人逺甚】　波澜老成【杜甫诗曰毫髪无遗憾波澜独老成】　得中和气【唐书传曰许景先神龙初东都造服慈阁景先献赋李迥秀见其文叹曰是宜付太史与齐澣王丘韩休张九龄更知制诰以雅厚称张说曰许舍人之文虽乏峻峰急流然辞防丰美得中和之气】　有老成风【卢藏用陈子昂集序曰汉兴二百年贾谊司马迁为之冠冕文章礼乐有老成人之风】　文苑羽仪【骆賔王集曰并文苑之羽仪诗人之龟鉴】　国风哲匠【顔真卿孙逖文集序曰洵可谓人文之宗师国风之哲匠】　辇金如山【刘禹锡祭韩吏部文曰公鼎侯碑志隧表阡一字之价辇金如山】　谒文成市【见文章二】　钱称万选【张鷟见上】　篇易一金【唐书传曰白居易最工诗鸡林行贾售其国相率篇易一金其伪者辄能辨之】　文阵雄帅【南部烟花记曰张九龄尝览苏廷硕文谓同列曰苏生之俊赡无敌真文阵雄帅也】　文章司命【李泰伯文集曰韩退之文章司命】文章老宿【李峤见上】　文章宗祖【宋史传曰苏轼高宗以其文置左右读之终日忘倦谓为文章之宗祖神宗尤爱其文宫中读之膳进忘食称为天下竒才】　笔能扛鼎【韩愈诗曰文章日娯戏金石相击撞龙文百斛鼎笔力独能扛】　笔可回牛【黄庭坚与秦少游诗曰东南淮海维扬州国士无双秦少游欲攀天阊无九虎但有笔力回万牛】　称为李北海【唐书传曰李邕之文于碑颂是所长人奉金帛请其文前后所受钜万计邕虽诎不进而文名天下称李北海】　必曰穆参军【穆脩见上】　叹今之伯喈【梁书传曰陆云公字子龙制泰伯庙碑吴兴太守张缵罢郡经途读其文叹曰今之伯喈也】　叹后来王粲【唐书传曰苏晋数岁知为文作八卦论吏部侍郎房颍叔秘书少监王绍宗叹曰后来之王粲也】　叹江左以来未有【南史传曰顾协字正体举秀才尚书令沈约览其防而叹曰江左以来未有斯作】　叹郊居以后无此【梁书传曰刘杳字士深着林庭赋王僧辨见之叹曰郊居以后无复此作】　叹三都为之作序【世说曰左思作三都赋请序于皇甫谧谧见之嗟叹遂为作序于是相訾者莫不敛衽赞述之】　叹汜池为之延誉【晋书传曰张载为汜池赋司校尉傅见而嗟叹以车迎之言谈竟日为之延誉遂知名】　叹谪仙人【李白见上】　叹王佐器【宋史传曰杨亿见王曾赋嗟叹曰乃王佐器也】　叹赋帝京篇【唐书传曰李百药七岁能属文帝尝与偕赋帝京篇叹其工手诏曰卿何身老而才之壮齿宿而意之新乎】　叹赋龙虎台【元史传曰马祖常文宗驻跸龙虎台祖常应制尤被叹赏谓中原硕儒惟祖常云】　叹不在弟子之列【宋史传曰刘顔着儒术通要经济枢言石介见其书叹曰恨不在弟子之列】　叹不与李翺上下【欧阳脩读李翺文曰最后读幽怀赋然后置书而叹不已恨翺不生于今不得与之交又恨余不得生翺时与翺上下其论也】　一文一咏云辄嗟赏【梁书传曰何逊字仲言范云见其对防大相称赏因结交好自是一文一咏云辄称赏谓所亲曰顷观文人质则过懦丽则伤俗其能合清浊中今古见之何生】　每有一作屡加赏进【李贻孙欧阳詹文集序曰故相常衮来为闽之观察使有文章高名推拔于寒素中至之日比君为芝英每有一作屡加赏进】　是子且有海内名【唐书传曰李乂工属文中书令薛超曰是子且有海内名】　异日必得名天下【宋史传曰胥偃少力学河东栁开见其所为文曰异日必得名天下】　残膏賸馥霑漑后人【注见上文章二】　笔端肤寸膏润天下【刘禹锡云】　数十年后无斯文【苏轼鳬绎先生诗集序曰先君适京师归以鲁人鳬绎先生诗文十数篇示曰小子识之后数十年天下无复为斯文者也】　二百年来无此作【欧阳修梅圣俞墓志曰初在河南王文康公见其文曰二百年来无此作矣】　契丹高丽皆传其文【宋史传曰范镇学本六经不为释老申韩之说契丹髙丽皆传诵其文】　殊方异域咸慕其名【元史传曰范梈为文章善叙事语简而当诗尤清婉丽密朝廷大典册及元茂徳当代铭辞必以命焉殊方异域咸慕其名得其文莫不以为荣】　家传墓版得请者以为荣【独孤及李华中集序曰吴之士君子撰家传修墓版及郡邑颂贤守宰功徳者靡不赍货币帛越江湖求文于公得请者子孙以为荣】武夫悍卒得知其文为重【贝琼杨铁崖传曰武夫悍卒识与不识皆知其文为重】新罗传黒水碑【唐书传曰源寂使新罗其国人传定黑水碑画鹤记韦休符使西蕃所馆】
　　【写定商山记于屏】　日本购潜溪集【楼琏潜溪续文粹序曰海外殊絶罕至之国朝贡之使接于国门必问公安否购公文集以归日本至摹刻传诵于其境内】　万象鼓舞入有名之地五音繁难出无声之境【张说洛州张司马集序云云】　动摇文律宫商有奔命之劳沃荡辞源河海无息肩之地【杨炯王勃集序云云】　诡然而蛟龙翔蔚然而虎鳯跃【李汉韩昌文集序曰汗漫卓跞奫澄深诡然而蛟龙翔蔚然而虎鳯跃锵然而韶濩发】
　　文章五
　　增诗唐钱起美杨侍郎清文见示诗曰层峰与清流逸势竞奔蹙清文不出户仿像皆在目雾雪看满怀兰荃坐盈掬孤光碧潭月一片昆仑玉初见歌阳春韶光变枯木再见吟白雪便觉云肃肃则知造化源方寸能展缩　孟郊酬友人见寄新文诗曰白日照清水浅深无隐姿君子业高文怀抱多正思砥行碧山石结交靑松枝碧山无转移靑松难倾移落落出俗韵琅琅大雅词自非隋氏掌明月安能持千里不可到一返无近期如何非意中良觏忽在兹道语必疎澹儒风易凌迟愿存贞坚莭勿为霜霰欺
　　原赋晋陆机文赋曰余每观文士之作窃有以得其用心夫其放言遣辞良多变矣妍蚩好恶可得而言每自属文尤见其情恒患意不称物文不逮意非知之难能之难也故作文赋以述先士之盛藻因论作文之利害所由他日殆可谓曲尽其妙伫中区以览颐情志于典坟遵四时以叹逝瞻万物而思纷悲落叶于劲秋喜柔条于芳春心懔懔以怀霜志眇眇而凌云咏世徳之骏烈诵先人之清芬慨投篇而援笔聊宣之乎斯文其始也皆収视反听耽思傍讯精骛八极心游万仞其致也情曈昽而弥鲜物昭晢而互进倾羣言之沥液潄六艺之芳润于是沈辞怫恱若游鱼衔钩而出重渊之深浮藻联翩若翰鸟缨缴而坠曾云之峻収百世之阙文探千载之遗韵谢朝华于已披启夕秀于未振观古今于须臾抚四海于一瞬然后选义按部考辞就班抱景者咸叩怀响者毕弹或因枝以振叶或縁波而讨源或妥帖而易施或龃龉而不安笼天地于形内挫万物于笔端伊兹事之可乐固圣贤之所钦课虚无以责有叩寂寞而求音函緜邈于尺素吐滂霈乎寸心言恢之而弥广思按之而愈深播芳之馥馥发清条之森森粲风飞而飇竖郁云起乎翰林故夫夸目者尚奢惬心者贵当言穷者无隘论达者惟旷诗縁情而绮靡赋体物而浏亮碑披文以相质诔纒緜而凄怆铭博约而温润箴顿挫而清壮颂优游以彬蔚论精微而朗畅奏平彻以闲雅说炜晔而谲诳虽区分之在兹亦禁邪而制放要词达而理举故无取乎冗长其为物也多姿其为体也屡迁其会意也尚巧其遣言也贵妍曁音声之迭代若五色之相宣或仰偪于先条或俯侵于后章或辞害而理比或言顺而义妨离之则双美合之则两伤考殿最于锱铢定去留于毫芒立片言以居要乃一篇之警防虽众辞之有条必待兹而效绩或藻思绮合清丽芊眠烂若缛绣凄若繁必所拟之不殊乃闇合乎曩篇虽抒轴于予怀怵他人之我先石韫玉而山辉水怀珠而川媚彼榛楛之勿翦亦蒙荣于集翠或寄辞于瘁音言徒靡而弗华混妍媸而成体累良质而为瑕象下管之偏疾故虽应而不和或奔放以谐合务嘈囋而妖冶徒恱目而偶俗固声高而曲下寤防露与桑间又虽悲而不雅或清虚以婉约每除烦而去滥阙太羮之遗味同朱之清汜虽一唱而三叹固旣雅而不若夫丰约之裁俯仰之形因宜适变曲有微情或言拙而喻巧或理朴而辞轻或袭故而弥新或沿浊而更淸或览之而必察或研之而后精譬犹舞者赴节以投袂歌者应弦而遣声是盖轮扁所不得言故非华说之所能精普辞条与文律良余膺之所服虽濬发于巧心或受嗤于拙目彼琼敷与玉藻若中原之有菽同橐籥之罔穷与天地乎并育若夫应感之会通塞之纪来不可遏去不可止藏若影灭行犹响起思风发乎臆言泉流于唇齿纷葳蕤以馺遝惟豪素之所拟文徽徽以溢目音泠泠而盈耳及其六情底滞志徃神留兀若枯木豁若涸流览营魂以探赜顿精爽而自求理翳翳而愈伏思轧轧而若抽是故或竭情而多悔或率意而寡尤伊兹文之为用固众理之所因配霑润于云雨象变化乎神被金石而徳广流管弦而日新
　　増训明王袆文训曰华川王生学文于豫章黄太史公三年而不得其要伥伥焉食而不知其味皇皇焉寝而不安其居望望焉如有求而不获也太史公一日进生而训之曰子之学文有年于兹志则勤矣吾闻天地之间有至文焉子岂尝知之乎夫云汉昭回日星宣朗烟霞卷舒风霆鼓荡者天文之所以畅山岳错峙江河流行鸟兽蕃衍草木茂荣者地文之所以成天地之文不能以自私诞敷于人人则受之故圣贤者出以及瓌人畯士相继代作莫不大肆于厥辞盖自孔氏以来兹道大阐家脩人励致力于斯其间鞠明究曛疲敝岁月刓精竭思耗费简劄者纷趋而竞驰孰不欲争裂绮绣仰攀日月高视万物之表雄峙百代之下卓然而有为然而踯躅而不进骩骳而不振思穷力蹙吞志而殁者往往而是而能登名文章之箓者其实无几则所谓至文者固夫人所罕知子岂尝知之其试以语我生曰文之为物贵适时好粲然相接合喜投乐有如正始不完文气遂偏俗尚化迁而排偶之习兴焉四属六比骈谐俪联抽黄对白调朱施五采相宣八音相便握摛秾纎啽哢寒晅丰腴醲酣丽媚妍珠玑溢缄脍炙满篇又如大雅既逺诗歌日变玉台西昆其流也渐支为词曲争嫩竞字分重轻句协长短浮声切响清浊和闲羽振宫潜商流徴泛笙簧触手锦绘迷盼风月留连莺花凌乱振妙韵于沈托葩辞于清婉性情因之而畅宣光景因之而呈献好会暌离欢欣悲叹莫不假是以托情固无间于贵贱也若是者其为文何如太史公曰古语变而四六古声变而词曲文之弊也甚矣请置勿道为言其他生曰命郷选士之法废而科举乃兴以文取士设为范程汉有射防唐有明经复有诗赋逮宋益増经衍为义而三篇以明赋本于律而八韵以成咸各专其科各精其能其义则意融防切言粹辞达枝语蔓引丛论英发刬圣秘而立辨斡天机而生说其赋则句练字戞音覈韵轧藻秀春撷花晴掇校妍丑于锱铢品抑扬于毫髪他若宏词制举大科别设文法靡不该文格罔弗列又必学称博极才号闳杰乃能攻其业凡习于斯者若贾勇词塲角雄艺闼不厉兵而白战争夺弧而先抜若工若拙三年是力若胜若劣一日而及其中文衡入文彀则遂围棘声彻榜金名揭上贤书于天府承洪恩于帝阙乃跻膴仕乃展遐辙若卿若相鲜不由兹而出矣上以此而求贤士以此而致身文之用世信不可诬也欤太史公曰科举之文趋时好以取世资特干禄营宠之具耳学古之君子耻言之生曰文之古者登诸金石记志颂铭具有成式或钟鼎是勒或琬琰是刻或镌于丽牲悬繂之碑或镵于封岳磨崕之壁莫不炫燿崇烜焯茂徳载丕丕之嘉猷纪赫赫之休绩然皆一笔之力九鼎可扛一字之价千金是値尔其雄奥之思雅徤之姿瑰玮之辞攟摭马班凌厉蔡陈蹂躏韩柳玉采金声焜焜煌煌鍧鍧锵锵衮章绣纹炳炳焞焞缤缤纭纭诡然而蛟龙翔蔚然而虎鳯昂翕然而律吕张正音谐韶濩变态类云霆劲气排甲兵沈以之而开褰幽閟以之而着宣逖逺以之而緜延然非儒林宗匠艺营宿将擅鸿笔揽魁柄称文章之大家者孰当仁而不让此其为文也不几于古乎太史公曰文至于是谓之古宜也虽然其为用殆不止是已生曰朝廷之上有巨文焉典谟誓诰制册令诏蔼为王言涣为大号而帝王之制作存焉灏灏噩噩浑浑洋洋凌厉蓬孛挥霍奋扬或温润而精粹或宏伟而秀雄或严肃而简重或衍裕而深长经纬天地橐籥阴阳黼黻万化轇轕三光封职则气含阴雨之润授官则义炳重离之明敕戒则吐皇汉之华治戎则扬洊雷之轰肆赦则垂滋于春露明罚则示烈于秋霜一字之褒沛漏泉于下地一言之感被挟纩于蒸朝出九重暮行四方如风动而草偃如山鸣而谷应奋迅乎防外旁薄乎域中鼓舞乎广夏陶镕乎帝王文章之用盖与造化而侔功矣若是何如太史公曰记曰王言如丝其出如纶诗曰辞之辑矣民之协矣辞之绎矣民之莫矣文之为用诚莫盛于此矣姑舍是岂无复有可闻者乎生曰文之难者莫难于史故良史之才古今或无皇道帝徳王略覇图运祚兴衰治道隆汚将相卿士武烈文谟贤智忠孝凶慝奸谀天文五行地理河渠礼乐兵刑食货赋租选举职官冕服车舆凡一代之本末皆藏乎史故曰史者一代之成书是故事以实之辞以给之法以立之例以律之作史之要必备乎此然非其能足以通古今之体明足以周万事之理智足以穷难知之意文足以发难显之义者曾乌得以称良史盖自纪表志传之制马迁创始班固继作纲领昭昭条理凿凿三代而下史才如二子者可谓特起拔出隽伟超卓及乎蔚宗陈夀之流则遂肆意妄篹曲笔滥笺暧昧其本防而义驳以偏破碎其大体而辞谫以纤况乎范陈之不若者则又卑陋而无足观矣故史所以明乎治天下之道而为之者亦必天下之才然后胜其任兹其所为难乎太史公曰噫史之为文诚难乎其尽美矣文而为史诚极天下之任矣抑吾闻之文有二有纪事之文有载道之文史者纪事之文于道则未也生曰圣人旣没道术为天下裂诸子者出各设户分门立言以为文是故管夷吾氏以覇略为文邓析氏以两可辨说为文老耼氏以秉要执本持谦处卑为文列御寇氏以黄老淸净无为为文墨翟氏以贵俭兼爱上贤明非命上同为文公孙龙氏以坚白名实为文庄周氏以通天地之统序万物之性达生死之变为文慎到氏以刑名之学为文申不害氏韩非氏复流于深刻之文尹文氏又合黄老刑名为文鬼谷氏以捭阖为文苏秦氏张仪氏因肆为纵横之文孙武氏吴起氏以兵形军势图国料敌为文荀卿氏扬雄氏则以明先圣之学为文淮南氏则以总统道徳仁义而蹈虚守静出入经道为文凡若此者殆不可遽数也虽其文人人殊而其于道未始不有明焉譬犹水火相灭亦以相生和敬相反亦以相成易所谓天下一致而百虑同归而殊途者言本于一揆而已文以载道其此之谓乎太史公曰诸子之文皆以明夫道固也然而各引一端各据一偏未尝窥夫道之大全人奋其私智家尚其私谈支离颇僻驰骋凿穿道之大义益以乖大体益以残矣此固学术之而道之所以不传也生曰圣人之文厥有六经易以显阴阳诗以道性情书以纪政事之实春秋以示赏罚之明礼以谨节文之上下乐以着气运之亏盈凡圣贤传心之要帝王经世之具所以建天奠民极立天下之大本成天下之大法者皆于是乎有徴斯盖羣圣之渊源九流之权衡百王之宪度万世之准绳犹之天焉则昭云汉而揭日星布烟霞而鼓风霆犹之地焉则山岳峙而江河行鸟兽蕃而草木荣故圣人者参天地以为文而六经配天地以为名自书契以来载籍以往悉莫与之京斯其为文不亦可以为载道之称也乎太史公冁然而惊喟然而叹曰尽之矣其蔑有加矣此固载道之器而圣人之至文矣嗟乎世之学者无志乎文则已茍有志焉舍是无以议为矣是故本之诗以求其恒本之易以求其变本之书以求其质本之春秋以求其断本之乐以求其通本之礼以求其辨夫如是则六经之文为我之文而吾之文一本于道矣故曰经者载道之文文之至者也后圣复作其蔑以加之矣今子知及乎此则于文也其进孰愈焉特在加之意而已矣生于是再拜谢曰谨受敎敢不拳拳服膺是则是效以无忝夫子之训吿
　　增赞宋孙何文赞曰尧制舜度绵今亘古周作孔述炳星灼日是曰六经为世权衡万象森罗五常混并游夏之徒得粗喜精空传其道无所发明后贤谁嗣惟轲及卿仁门义奥我有典型圣人观之犹足化成嬴侯刘帝屈指西京仲舒贾谊名实絶异相如子长才智非常较其工拙互有否臧扬雄歘马刷翼孤翔可师数子擅文之场东汉而下寂无雄覇亹亹建安格力犹完当涂之后文失其官家怀往迹户掠陈言陵夷怠惰至于江左轻浅淫丽迭相唱和圣心经体尽坠于地千词一语万指一意缝烟缀云图山画水骈枝俪叶颠首倒尾治乱莫分兴亡不纪齐倾梁絶陈倾隋圯奕奕李唐木铎再扬文之纪纲断而更纯钜手魁手磊落相望凌轹百代直趋三王续典绍谟韩领其徒还雅归颂杜统其众土徳旣衰文复喧卑制诰之俗侪于四六风什之讹邻于讴歌怀经囊史孰遏頽波出入五代兵戈不称天祐斯文启我大君蒲帛诏聘鸿硕纷纶邪返而正漓澄而醇凡百儒林宜师帝心语思其工意思其深勿听淫哇丧其雅音勿视彩饰亡其正色力树古风坐臻皇极无俾唐文独称往昔贱臣司箴歌吿执事
　　增书唐裵度寄李翺书曰文之异者在气格之高下思致之浅深不在磔裂章句隳废声韵也人之异者在神气之清浊心志之通塞不在倒置眉目反易冠帯也又曰三五之代上垂拱而无为下不知其帝力其微被于天地万物不可得而传也殷周之际圣贤相遇其文在于盛徳大业又鲜得而传也　宋苏辙上韩太尉书曰辙生好为文思之至深以为文者气之所形然文不可以学而能气可以飬而至　张耒答李推官书曰学文之端急于明理夫决水于江河淮海顺而行之滔滔汨汨日夜不止冲砥柱絶吕梁其舒为沦涟鼓为波涛蛟龙鱼鼈喷薄出没因其所遇而变生焉沟渎东决而西涸下满而上虚日夜激之欲见其竒只蛙蛭之玩耳江淮河海理道之文也不求奇而奇至矣激沟渎而求水之奇此无见于理而欲以言语句读为竒之文也方希古与赵伯钦书曰近世之文辞所以不古若者以文辞为业而不知道术今有至乎穷谷者言其所见则不过泉石木禽兽虫鱼之状而已比游乎雄都巨邑者见宫室之壮丽车马之蕃庶人民物产之瑰异变怪其言岂不有间哉故圣贤之文辞所以不可及者造道深而自得者逺　朱夏答程伯大论文书曰古之为文非有意于文也若风之于水适相遭而文生也故鼓之而为涛含之而为漪蹙之而为縠澄之而为练激之而为珠玑非水也风也二者适相遭而文生也天之于文也独不然乎纤者浓者丹者垩者莫不极其美丽而造物者岂物物而雕之哉彼昧于此者三年而刻楮增序唐刘禹锡吕温文集序云五行秀气得之居多者为隽人其色潋灎于顔间其声发而为文章天之所与有物来相　元吴澂别赵子昂序曰为文而欲为一世之人好吾悲其文为文而使一世之人不好吾悲其人明杨守陈诚意伯刘基集序曰发之文辞若四岳之
　　出云无穷若大海浩溔中蓄虬螭防防罨□之属观者骇愕而莫能名然皆载道之航轮济世之粱帛　屠隆汉魏丛书序曰羲农太古其文则隐周孔神圣其文则经顔曾温温其文粹美子舆岩岩其文高隽庄列超旷其文洸洋灵均忠愤其文凄怨左氏赡博其文华菀增论晋挚虞文章流别论曰文章者所以宣上下之象明人伦之叙穷理尽性以究万物之宜者也王泽流而诗作成功臻而颂兴徳立而铭着嘉美终而诔集祝史陈辞官箴王阙
　　増说宋苏轼杂说曰吾为文如万斛泉源不择地皆可平地滔滔汨汨虽一日千里无难及其与石山曲折随物赋形而不可知也所可知者常行于当行止于不可不止如是而已矣









　　御定渊鉴类函卷一百九十六
&lt;子部,类书类,御定渊鉴类函&gt;
　　钦定四库全书
　　御定渊鉴类函卷一百九十七
　　文学部六【诏　敕附　制诰　章奏　表书记　檄　移　圗　防　符】
　　诏一【敕附】
　　増易曰随风防君子以申命行事　书曰文命敷于四海　史记管仲传曰下令如流水之有源令顺民心故论卑而易行　汉书刘向上封事曰涣汗其大号言号令如汗汗出而不反者也　后汉书陈忠疏荐周兴曰古者帝王有所号令言必雅辞必温丽垂于后世列于典经故仲尼嘉唐虞之文章从周室之郁郁　中说问易篇曰程元问叔恬曰续书之有志有诏何谓也叔恬以吿文中子曰志以成道言以宣志诏其见王者之志乎其恤人也周其致用也悉一言而天下应一令而不可易非人智博通则天明命其孰能诏天下乎　文心雕龙诏防篇曰渊黙黼扆而响盈四表惟诏防乎又曰王言崇秘大观在上故授官贤则义炳重离之
　　辉优文封防则气含风雨之润敕戒诏诰则笔吐星汉之华治戎燮伐则声有洊雷之威眚灾肆赦则文有春露之滋明罚敕法则辞有秋霜之烈此诏防之大略也又曰戒敕为文实诏之切者周穆命郊文受敕宪此
　　其事也魏武称作敕戒当指事而诰勿得依违晓治要矣　周必大宋文鉴序曰典册诏诰则欲温厚而有体潜确类书照人之闇曰诏　王袆文训曰朝廷之上
　　有巨文焉典谟誓诰制册令诏蔼为王言涣为大号又曰一字之褒沛漏泉于下地一言之感被挟纩于黎蒸朝出九重暮行万里
　　诏二【敕附】
　　増书曰舜命龙曰汝作纳言夙夜出纳朕命　文心雕龙诏防篇曰秦并天下改命曰制汉初定仪则命有四品一曰防书二曰制书三曰诏书四曰戒敕敕戒州郡诏诰百官制施赦命防封王侯防者简也制者裁也诏者诰也敕者正也　文章縁起曰诏起秦时　汉书武帝纪赞曰号令文章焕然可述后嗣得遵洪业而有三代之风　又匡衡传曰诸见罢珠崖诏书莫不欣欣人自以将见太平也　蔡邕独断曰诏书者诏诰也有三品其文曰吿某官官如故事是为诏书羣臣有所奏请尚书令奏之有制曰天子答之曰可若下某官云云亦曰诏书羣臣有所奏请无尚书令奏制字则答曰已奏如书本官下所当至亦曰诏　又曰戒书戒敕州刺史太守及三边营官被敕文曰有诏敕某官是为戒敕也世皆名此为防书失之远矣　南史传曰颜晃字元明陈天嘉初累迁散骑常侍兼中书舍人掌诏诰下笔立成便得事理　隋书传曰李徳林字公辅周武帝尝于云阳谓羣臣曰我常日惟闻李徳林名及见其与齐朝作诏书移檄我止谓其是天上人岂言今得其驱使复为我作文书极为大异　唐书传曰张昌龄贞观末翠微宫成献颂阙下召见试息兵诏少成文帝大悦又曰崔元翰举进士年五十矣于邵以其文推异等曰后当司诏令　又曰孙逖开元间苏颋齐澣苏晋贾曾韩休许景先及逖典诏诰为代言最而逖又精密张九龄视其草欲易一字卒不能也　又曰徐安贞开元中为中书舍人集贤学士每上属文作手诏多令安贞视草　又曰徐浩肃宗立由襄州刺史召授中书舍人四方诏令多出浩手遣词赡速而书法至精帝喜之　又曰刘瑑宣宗始复闗陇裁处丛繁书诏夜数十虽捉刀遽成辞皆允切　又曰韦承庆属文敏无留思虽大诏令未尝着稾　又曰李徳裕字文饶善为文章其处机急武宗一切令徳裕作诏徳裕数辞帝曰学士不能尽吾意　又曰杜让能僖宗时方闗东兵兴书诏丛浩让能属思精敏处事値机无所遗算帝倚重焉　五代史传曰李琪为梁太祖翰林学士征伐四方所下诏书皆琪所为下笔辄得太祖意　又曰张文蔚是时制度已隳文蔚居翰林制诰四方独守大体　宋史传曰刘一止为文不事纤刻制诰坦明有体书诏一日数十辄办　又曰张方平进诏草帝亲批之曰卿文章典雅焕然有三代风又善以丰为约意博而辞寡虽书之诰命殆无以过也　金史传曰韩昉虽贵读书未尝去手善属文最长于诏册　又曰党怀英能属文工篆籀章宗曰近日制诏惟党懐英最善移刺履进曰进士擢第后习吏事不复读书近日始知为学矣　元史传曰徐世隆至元元年迁翰林侍讲学士兼太常卿朝廷大政咨访而后行诏命典册多出其手　又曰张文谦为左丞建立纲纪讲明利病以安国便民为务诏令一出天下有太平之望　又曰曹元用文宗时草寛恤之诏帝览而善之赐金织文绮　吾学编仁宗在东宫专志爱民细询疾苦既即位尽行其志每一诏下万姓欢呼　吴讷文章辨体序题曰发敕者授六品以下官用之即所谓吿身也
　　诏三【敕附】
　　増徳音　实意【董仲舒贤良对防曰发徳音下明诏玊海太史公书髙景二纪诏皆不书上独文纪凡诏皆称上曰以其出于帝之实意也】　皂囊　紫橐【汉诏纪緑绨方底用御史中丞印通官文书不着姓诏书皂囊施检报书緑囊　徐彦伯送李峤入都祔庙诗曰恩级青纶赐徂装紫橐悬】紫泥　墨宣【玊海晋诏书以青纸紫泥　李绅忆夜直金銮奉诏诗曰墨宣外渥催飞诏草】
  </div>
  <div class="pagination">
   <a href="御定渊鉴类函_page139.html">
    上一页
   </a>
   <span>
    ...
   </span>
   <a href="御定渊鉴类函_page135.html">
    135
   </a>
   <a href="御定渊鉴类函_page136.html">
    136
   </a>
   <a href="御定渊鉴类函_page137.html">
    137
   </a>
   <a href="御定渊鉴类函_page138.html">
    138
   </a>
   <a href="御定渊鉴类函_page139.html">
    139
   </a>
   <span class="current-page">
    140
   </span>
   <a href="御定渊鉴类函_page141.html">
    141
   </a>
   <a href="御定渊鉴类函_page142.html">
    142
   </a>
   <a href="御定渊鉴类函_page143.html">
    143
   </a>
   <a href="御定渊鉴类函_page144.html">
    144
   </a>
   <a href="御定渊鉴类函_page145.html">
    145
   </a>
   <span>
    ...
   </span>
   <a href="御定渊鉴类函_page141.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
