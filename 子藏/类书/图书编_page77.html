<!DOCTYPE html>
<html>
<head>
    <meta charset="UTF-8">
    <title>图书编 - 第 77 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 77 页/共 220 页</h1>
    <div class="content">















　　顺天府其名汉广阳宋燕山【民贫赋重丁少差多烦剧难治】其属州五县二十二通州【三十二里冲烦】昌平州【二十七里陵寝重地且近黄花镇民疲】涿州【四十六里冲疲军民杂】霸州【三十一里多贼盗好讼僻】蓟州【二十六里古渔阳僻冲烦疲】附郭之县大兴【四十九里钱粮难追】宛平【一百二里卜钱粮难追夕】良乡【二十五里民贫冲烦】固安【三十八里烦僻地颇饶】东安【四十四里贫僻多盗】香河【十里贫僻简淳】永清【二十一里屯营杂难多盗】属通三河【三十六里民贫冲烦】武清【二十里贫烦】漷【一十五里冲疲】寳坻【三十二里僻烦冲饶】属昌平顺义【古范阳二十七里】宻云【十九里镇兵防聚烦冲】懐柔【十四里简有水患】属涿房山【一十六里僻简差多】属霸文安【四十四里多盗好讼僻】大城【二十三里简僻有水患】保定【六里地瘠丁少裁僻】属蓟玉田【十六里冲烦民淳】遵化【二十三里邉塞要害兵马屯聚凋残】丰润【二十二里近邉海多盗颇刁悍】平谷【十三里僻简近邉民少】其形胜山雄水环其风俗多感慨多豪杰
　　保定府其名秦上谷钜鹿其属州三县十七【土城冲且地邉闗军夷杂处难治】附郭清苑【二十四里多豪占地烦冲】外满城【二十里裁冲】安肃【十六里多豪贵难治冲烦】定兴【二十一里民疲冲烦难治】庆都【二十一里烦冲民饶】完【十八里有矿徒】容城【六里裁僻有水患】蠡【二十七里贫盗】新城【三十六里冲难治】雄【十四里水冲为患】唐【二十二里民顽粮多侵欠】博野【二十一里僻简刁】祁州【十四里裁僻简近邉多盗】属县深泽【十一里民疲】束鹿【十七里僻丰俗侈】安州【十四里裁僻地多斥卤水患民贫】属县高阳【十四里冲】新安【十七里水患】易州【三十八里瘠】属县涞水【二十五里近闗】其形胜重三闗控幽蓟其风俗质朴劲勇略浮华事耕织
　　河间府其名汉河间宋瀛海【近京冲烦地赋重多盗轻生难治】其属州二县十六附郭为河间【二十七里路冲烦刁差多】外献【二十七里冲疲健讼】青【十七里路冲难治】阜城【二十六里冲烦差多难治】肃寕【十四里】兴济【十里路冲疲】任丘【二十三里民疲盗多】静海【十九里差烦】交河【十五里丁多烦僻】寜津【二十五里地僻丁差匀】景州【古渤海十八里好讼难治】属县吴桥【十五里裁僻简易治】故城【八里差重冲烦易治】东光【九里僻淳】沧州【二十八里水路冲烦差重难治】属县南皮【九里僻瘠易治】庆云【十一里赋重简易治】盐山【二十七里濵海地薄】其形胜防九河居五垒濒沧海麓大行其俗务农桑尚淳朴
　　真定府其名古中山汉恒山隋博陵【地瘠民贫防邉事冲】其属州五县二十七附郭真定【十八里贫冲欠粮多盗】外井陉【十三里欠冲多讼】栾城【十三里裁冲刁】获鹿【十一里地饶】无极【十三里地瘠水患】元氏【十七里民淳地饶】平山【二十一里瘠悍】灵夀【十三里民刁粮欠】阜平【十一里有矿徒】藁城【十三里僻简】定州【三十四里冲烦难治】属县新乐【十一里地冲】行唐【二十二里刁僻】曲阳【二十五里疲刁山野喜告讦】冀州【十七里僻刁悍】属县南宫【三十里僻饶】枣强【二十七里简饶】新河【十二里僻简地沙】武邑【二十三里僻】晋州【十九里僻简淳】属县安平【十二里僻简】武强【十四里地薄民多逃】饶阳【十七里僻淳饶】赵州【古邯郸钜鹿二十里冲饶】属县栢乡【十里冲刁】临城【十三里僻简】隆平【十一里简瘠】賛皇【十二里僻】高邑【二十五里僻民悍】寜晋【二十里富饶俗侈】深州【十七里僻饶】属县衡水【七里简僻】其形胜临滹水倚恒山左瀛海右太行其俗习文武尚礼义
　　顺徳府其名秦钜鹿隋防国【京师要地人性强悍素号难治郡多山水颇为胜地】其属县九附郭邢台【三十二里冲烦多沙】外沙河【十九里冲烦地多沙石好讼】钜鹿【十四里僻好讼】南和【十七里简疲】唐山【十五里僻多讼】平乡【十三里粮欠讼多】内丘【十九里烦疲】广宗【十二里简瘠】任【十九里简水患】其形胜镇太行萦漳水其俗稼穑质厚少文气勇尚义广平府其名汉广平隋武安【土城夹于漳潞二水间地而僻事简民淳】其属县九附郭永平【二十二里饶冲烦】外曲周【三十二里烦难】城安【二十七里军民杂处刁烦】肥乡【四十八里饶简淳】威【十里僻沙广淳】鸡泽【十一里刁难治】清河【八里民刁悍】广平【十九里民顽僻】邯郸【三十里冲烦刁诈多盗】其形胜北通燕涿南有郑卫万山盘错泉流环汇其俗勤稼穑多畜牧
　　大名府其名汉魏郡魏阳平宋天雄军【地接黄河年年修筑役费烦多俗淳粮完】属州一县十附郭元城【三十八里丁差略冲】外大名【十九里裁僻简】内黄【三十四里难治】南乐【四十二里僻简地薄】濬【五十里民稠畧冲难治】魏【四十八里僻饶简淳】清丰【四十二里僻淳】滑【八十九里好讼难治】东明【十九里盗多民刁】开州【一百二十里烦多讼】长垣【七十八里僻饶俗奢】其形胜南鸿沟东淮颍西长城北河外其俗近梁鲁崇礼
　　永平府其名古孤竹秦北平魏卢龙【差多路冲民淳事简】属州一县五附郭卢龙【十一里与卢龙东二卫杂处难治】迁安【二十二里简瘠】昌黎【二十六里民安土薄难治】抚寕【十七里裁冲疲】滦州【六十七里军民杂处健讼难治】属乐亭【二十七里近海地沃】其形胜负山带河四塞险固其俗习戎马先孝义
　　延庆州其名汉广唐妫州辽缙【计十四里邉方要路】属县永陵【五里邉地僻残】其形胜南挹居庸北拒龙门其俗近朴保安州其名辽武定金徳兴【七里邉方要地】其形胜属河东控险阻其俗尚武
　　万全都司其名上谷唐武州其属卫十五宣府左宣府右宣府前万全左万全右懐安保安右懐来隆庆右开平龙门守御千户所二兴和龙门堡伍长安岭雕鹗赤城云州马营其形胜望京师控沙漠挹居庸拥云中其俗鸷悍乐战
　　上林苑监【六里在京城】
　　京师为畿内之府八曰顺天【广阳燕山幽州上谷渔阳郡燕国范阳燕京大都路民贫赋重而多差多烦剧难治】曰保定【上谷清苑钜鹿涿郡泰州保塞军保州冲难治】曰河间【河间国瀛州瀛海军唐叔封邑周乡侯国京冲烦地赋重多盗轻生难治】曰真定【恒山郡真定国恒州镇州成德武顺顺徳军瘠贫冲裁】曰顺徳【钜鹿襄国邢州保义安国二军信徳冲悍难治】曰广平【武安平干国洺州广平路夹于漳潞二水间地民僻】曰大名【都尉阳平魏州武阳兾州天雄军东京兴唐虽非冲要地接黄河修筑役烦】曰永平【孤竹北平卢龙平州南京兴平军差多路冲】州二曰隆庆【广沩州儒州隆庆一十四县一永寕五里】曰保安【武定徳兴永兴涿鹿威塞奉圣七里】都司一曰万全
　　处置
　　北直畿甸重地根本系焉永平逼近邉陲屡遭外患顺天役赋并繁禁厰庄田星罗棊布事务掣肘而养兵之累则诸县同焉河间类多水患真定保定路极冲繁军屯达坞交错其间抚辑为难且每秋防守三闗更为劳费顺徳俗淳讼简大名广平地僻土饶赋税易办长民者持亷敦俭加意抚绥可不劳而治矣
　　议垦田
　　今保瀛燕蓟之墟巨浸洪洋在在皆是萑苇芦荻萧然弥望抑何惑乎民贫而赋莫给也宜设营田宪使如前代择有心计忠实给工本募农人教土耆为水田重事权久任弗移如此岂惟赡民且可以限冦骑备漕便轻南运尚亦有利矣
　　议防御
　　北畿防御之势山西行都司当其冲万全都司防其背大寜都司蔵其备蓟州守备防其径万全都司一卫一所嵌山西行都司之境辽逺之道也大寜都司五卫一所嵌蓟州守备之境夹持之法也
　　议地利
　　按京畿之地西北多高山大川东濒海沮洳之塲也每嵗霖輙泛溢为害愚徴今凖古有转移之策焉畧具于左嘉靖中给事中秦敖言畿辅之地北抵滦州南距庆云一带州县地广人稀生理鲜少然水深土厚地方沃饶乞选江浙之士为之长吏使之访募江南作田如法水耕随其高下或凿渠以畜水或筑圩以防田仍乞仿行古者孝弟力田之科有能率众垦田万亩者授某官其千亩者亦如之有司果能劝课有法不吝超迁如此则三数年后必有万仓之积矣王畿足则天下无不足之忧而嵗漕之数可省矣富国之道莫先于此詹事霍韬亦言臣尝询访邉闗地利自真定至永平滦州近邉之境皆有山涧之泉惟北人不知水利反以为害若能慎选守令劝民农亩开导沟洫旱以灌溉潦以泄淫沿沟之堤徧植果木可以资用戎马遇之可以限隔不敢长驱此古昔明王设险保国之要道也愚按二公非徒言无徴一本于前代已验之成效观大学衍义补所载宋陈恕何承矩营田河北及元托克托议立分司农司召募江南人耕种京畿则地无遗利不烦海运而京师足食可知矣今诚因二公之言推而行之实所谓裁成天地之道辅相天地之宜左右斯民参賛化育之第一义尚何水旱之足忧乎
　　议设辅镇
　　北京宻切邉境近辅之城少虽曰大同北辅易州西辅永平东辅临清南辅甚逺也东南通州二城矣东大寜已废移于保定矣宜东直门外二十里上筑一城如通州为近京东北之辅西北因上陵筑沙河城矣西南良乡北界筑一城如沙河为近京西南之辅实设险一助也范仲淹请修京城立四辅虑逺哉丘文庄注意于此有志之臣也临清出紫荆闗甚近宜设重镇控之可也
　　议战守
　　自古建立都邑率在北土葢不止我朝而我朝近边为甚且如汉袭秦旧都闗中匈奴入冦烽火輙至甘泉唐袭隋旧亦都闗中吐蕃入冦辄至渭桥宋袭周旧都汴西无灵夏北无燕云其去元为逺唐契丹界直浃旬耳景徳之役亦辄至澶渊三治朝幅葢广矣而定都若此者何御敌便也我朝定鼎燕京东北去辽阳尚可数日去渔阳百里尔西北去云中尚可数日去上谷亦仅倍渔阳尔近敌甚则常时封殖者尤勤常时封殖则一旦规画措置也尤亟是故去敌之近制敌之便莫有如今日者也昔汉文帝朝晁错有实塞分戍临阵合刄诸説而文帝取焉唐徳宗朝陆贽有险以固邦国兵以服凶犷诸説而徳宗取焉宋仁宗朝范仲淹有守兵聚散多寡战兵主客劳逸诸説而仁宗亦取焉今其言载在三史中班班可攷岂非经时石画哉然汉卒患匈奴唐卒患吐蕃宋卒患契丹西夏何也所行与所谈悖也今之论议毋亦类是乎夫分境画疆秉持阨塞可谓确矣然外有弃野所伤实多是移其祸而以异壌当之也于此不得以忘战也驱兵防马冲撃郊原可谓雄矣然内无良材所损非细是积其弱而以异日当之也于此不得以忘守也
　　议豫保障
　　夫全寜徙患丛于辽左渔阳矣今处辽左渔阳得不以全寕为鍳乎开平兴和迁患丛于上谷矣今处上谷得不以开平兴和为鍳乎东胜移患丛于云中矣今处云中得不以东胜为鍳乎愚故知疆之臣无一时自寜于心也
　　抚循三卫
　　督臣议设垣墙墩堡议大城京后将重险而豫防一劳而永逸也因以复大寜之戍奠开平之都詟诸敌之心息四郊之燧其见卓矣然而堑山堙谷嫌于絶地画境分圻能无弃野异日者叩垣登陴恐贻与共之戚矣矧物力方虚闾左复发岂节民之道耶又儒臣议于幽冀之域土著之民一切赋役咸与蠲贷惟饲马而供税列屯而置队也因以固疆圉之守施寛假之恩张制御之威成拱翼之势其见逺矣然而借民为兵近于保甲月操嵗阅能不妨时异日者揭竿挺锄恐贻腹心之患矣矧公计方殷输将悉罢岂裕国之谟耶是故两议者皆非要也夫宣大急矣犹为外户若蓟镇则堂奥也东起山海西抵居庸延袤几二千里而近膺筦钥之司者懐震惊之虑胡可不审其要哉逺徴延固近檄宣辽在我仰给于客兵在彼实疲于逺戍戎心洊启滋蔓难图于役靡遑爪牙莫代甲胄苦于虮虱杼轴竭于转输非久逺之画经畧之臣谓宜先拊之参卫伺彼虚实絶彼乡道以敌攻敌至善防也夫拊循者惠而慑服之者威也威振矣而惠施焉而后弗敢玩也所以振其威者惟练兵之为要乎
　　拣兵垦田
　　夫天下大势譬人一身京师元首也而朝廷政令出焉则心也四方四体也体戴夫首则外有统而其势尊心运夫体则内有主而其势顺居尊而达顺则重常在我重常在我然后天下不劳而治自古帝王垂拱而天下宴如者凡以能制轻重之势而加意于本原之地也国家肇基自南而定鼎于北上应北辰以象天极南面而聼天下谨按舆图以观其势土门辽阳上谷云朔者肩背也河渠咽喉也伊洛湘汉江淮之间腹心也齐鲁秦晋左右手也闽蜀腋也交广滇粤足也肩背欲厚咽喉欲通腹之欲实左右手腋欲彊足无盭相承而奉元首以聼命于心而心与元首则又精神所聚防以运用百体而营卫灌注焉然后形气充畅而外邪不奸也二祖开基列圣缵绪逾二百年于兹朝廷清明百官守职万姓安堵四夷向风可谓极治矣乃愚所私忧过计不在形体而在精神也夫嵗简久邉之鋭卒以戍蓟门徒罢于奔命而亡益然其始犹曰土兵未练也今练之几何歳而戍未尽撤是欲背之厚而不恤肩寒也诿河渠于不可治而更求便道始犹曰海运可复也今海舟报罢而河渠如故是不急咽喉之塞而求他窍也伊洛湘汉多旷土淮江多游民而洛人苦宗藩淮人苦水潦平居无事常皇皇若不聊生是枵腹旦夕也齐鲁南支河渠秦晋北羌闽蜀交广滇粤又西南万里而反冦弥山海民无所号顷虽荡定如窭人病起休养无所资又虞复病是手足腋且倒悬也如此以为安葢俞扁不顾圣明在御贤公卿在列岂以内寜而忘外忧夫蓟门教练取浙卒为渔阳突骑故甲于天下岂曰无兵而南取浙居则南兵倍其食急则北兵当其锋南骄北怨败道也顷冦一小入辄破军杀将其效可睹已愚以为不罢浙卒则土兵不成土兵不成则久边之戍未得息肩也河故湍悍隄束其流洲绾其口豪侠贵势宅菰苇田沮洳以当水道者有司不敢问以故数治数淤数淤数决往往坐此迄无成功顷疎草湾报决矣愚以为不并力下流则漕渠不通漕渠不通则徐淮间未得安枕也新政一务节约帑庾不盈水旱盗贼不加于往时而皇皇不聊生者旧逋杂征而催科急也天子幸哀怜小民不待建白一旦而下缓征之诏民鼓舞若更生矣谚曰东南熟天下足东南之粟转毂赡天下而交广江淮创夷昏垫之民终歳不复喁喁待泽其它山徼海壖君门万里民悬命于有司此尤当念愚以为不覈实有司则徳意不宣徳意不宣则穷陬遐壌之未得被泽也然此皆末论非本原至计夫顺天八郡于周为燕赵诸国于唐为成徳卢龙魏博范阳等军当是时各阡陌其地什伍其民无庸外助今其地与民犹昔也而班操止徐豫之军漕籍江淮之粟旁引百郡以为助而犹不足乃欲开京东濒海萑苇之塲用浙人筑隄捍水之法聼富民田其中合众分地计亩授官此元臣虞集之议也然洪武中葢有开荒田土永不起科之令矣其后荆棘未尽剪而有司者辄履亩而税之矣抑或田成业定而中贵外戚辄请为已业而豪夺之矣如此尚有应令者乎愚以为今即不能如令第募民田以三年起轻科而信守之岂惟京东将隙地无不可耕者且使粟价无踊防民有归万世之利也又欲仿汉唐置三辅宋四辅郡意东永平西易州南临清北宣府各宿重兵二万而罢直河南山东班军此先臣丘濬之议顾安所得兵若募市人徒益餽饷缓急不可恃若籍民丁前代葢有名寓于农而实编于官者矣既编于官后必勾补又或有调征移戍者矣是无辜坐谪也葢洪武中太平诸郡数蠲田租海内不以为私若曰此吾汤沐邑缓急共之愚以为诚举四辅赤子付之良有司俾悉心爱养勿挠以贵势而又寛其徭赋时加惠焉稍以其间分曹角射课艺习兵民业既成皆安土乐生而戴其上虽不设四辅隠然保障之固亦万世之利也至若三营精鋭国之威也半杂老弱而敝装羸马四方逋逃民之贼也羣萃渊薮而作奸犯科甚非所以重京师而示天下也今嵗时简练团营精采固已改观而市井游惰尚多窃匿搜而逐之则伤覆载之仁保而容之则滋奸宄之党愚以为此二事者乃金吾廵徼戎臣开府一有司之事耳而国家之精神不与焉夫齐秦霸臣尚能保伍其民令无匿奸李光弼为将而旌旗壁垒皆变是故精神诚通凡此类者皆不问而举今朝廷下尺檄而中外诸吏恐惧奔走此乃形体相摄属而非精神相流贯故法严令具而辇毂之下且有令之不行禁之不止者又何以责四方宜明目达聪开诚广益时召公卿坐论治理间引郡县亲对便宜烛闾阎于衿带运要荒于几席使上之情常通于下如星辰垂象而易知下之情常通于上如声响乘虚而易达然后天下之势聫合为一身无复有壅阏者虽尺寸之肤癣疥之疾心所拊循手不待命而至首所向往足不烦谕而行此所谓不在形体而在精神者也
　　议扼险阻
　　按秦都长安张良谓闗中为用武之地阻三面而守独以一面东制诸侯今世都燕真所谓用武之地比之关中其所阻者亦有三面而亦独以一面制天下之大凡虞州十二夏州九春秋国十二战国国七其地皆在所临制也较之闗中则西有巴蜀之饶南有商邓之险以为退歩之地然则前之进者无穷尽后之退者有界限则是今日京师之势大非汉唐都闗中比也闗中地被山此则被乎太行一带之险阻闗中带河此之所襟带则大海也然汉之邉在北咸阳去朔方千余里唐邉在西长安去吐蕃界亦几千里焉今京都北抵居庸东北抵古口西南抵紫荆闗近者百里逺者不过三百里所谓居庸则吾之背者也紫荆则吾之吭也据闗中者将以扼中国之吭也而拊其背都幽燕者切近于北敌则又将恐其反扼我之吭而拊我之背所以防备之者尤当深加之意葢制人而不得犹不至于失己守己而有所失则其害岂但不得于人而已哉
　　议设险
　　易重坎象曰王公设险以守其国险必以水守国者尚之燕都古冀州并州之域职方氏称冀北曰并州其川嘑池沤夷其浸涞易禹贡叙冀州恒卫既从大陆既作故涞易恒卫燕之寳也昔召公始封于此迨其衰也秦欲并之犹恐督亢之地水绸缪而难入及荆卿献图而大喜曹儒云燕南之地以水为固瀛莫间诸淀钩连埂道如线耳陈贯所谓天造地设者也今畿内千里之水皆防于直沽不可以因境内诸川滙成地险哉且武清有三角淀即古之雍奴长濶百余里寳坻有七里海亦然巨浸也昔在直沽之内今不引之相通而更障之置巨壑于无用之地不惟河流不安亦且天险弗设良可憾已岂惟诸河即运河常患水浅及山水一发奔冲特甚常损漕船倘使诸淀相通水少则开淀以济运水溢则由淀以分其怒防之至便者也是有沟有洫可以限戎马可以消水患即可以治井田兴水利得非古人之良法万世不易之定论哉
　　议转漕
　　防川闸连庆丰惠和诸闸起都城而抵通州元世祖时都水监郭守敬上言昌平县白浮村神山泉西折南向过双塔榆河至都城南引一亩玉泉至西门入都城汇积水潭复东折而南入三里河经十里河至烟墩港入浑河东下每十里置一闸以时启闭漕舟自通州直抵都城民无陆挽之劳国有贮积之富首事于至元二十九年春成于三十年秋公私便之世祖自上都还过积水潭见轴轳蔽水而悦赐名通惠国朝永乐间亦以通漕今遂废葢运船一只载米三百石自通州上车费脚价三十七两有奇船直抵京则车家顿失此利不免流言惑众任耳者信之又人多势要渉利生怨相与排击阻难闻宫阃震惊龙御之心用遂奸欺之志其端有自来者然闻自通抵京仅五十里许而高低实逾五十尺其源防浅而其去直遂仗数闸以节之行遇天时久旱则舟澁难行莫若因故闸之遗址而为五坝每坝置剥船百只米置布袋中转剥而前可省脚价十分之九仍聼车戸易车造船在河生理则官不劳而事可集利不专而谗谤息矣
　　京东水利
　　方今筹民生国计者大都言西北水利云夫燕秦赵魏古称沃饶国也非王侯所自立授井田以贡助者哉何至近世竟弃之为萑苇沮洳而不图一开垦也古无自艺之田亦无天之粟委地利而不治长民者溺其职矣胡不引载籍徴之郑国开泾水为渠泰之所以益富厚轻诸侯也史起导漳水于邺魏之所以实河内雄三晋也他如文翁湔防口于蜀郡卲信臣造卢陂于南阳皆国頼其饶民歌其惠非已事之良规往哲之芳躅乎我国家宅鼎燕京嵗用率仰给于漕运舳舻千里衔尾而云集率取足于东南顾灾沴频仍催科务急东南之民力寖竭矣于是体公识逺之臣谭漕运则虞阻谭江南则虞诎谭无事则虞朘膏谭有事则虞扼吭始有发愤上书言西北水者思深哉非为国忠谋宜不及此请置西北而论京东虞文靖尝有言曰京东濒海数千里宜听民愿得官者合其众捍水为田能以万夫耕者为万夫长千夫百夫亦如之三年而后征五年而后命以官十年不废得世袭丘文荘亦曰譬之富家东南别业也海濵负郭也若能遵用集防可以安享其利而逺近有资两公之论固今日之嚆矢也苐言发盈庭迹同谋道为水利左袒者什五而右袒者亦什五其左袒称便者则谓蓄泄有备也纳支流杀河势也招南人耕北田民均田亦均也漕运渐减頼以寛东南也可以使沟浍代金汤限敌骑也可以使防惰者有归业无盗贼也近邉田垦转输不烦也脩水利因举屯政也人聚则兵足可省募戍停勾补也在各省者可给授以代宗禄也是为十利夫河流猛悍人力无所施周定王时井田如故也不尝大决乎边马出入溪涧上下山陂周宣王时沟浍未废也不尝侵镐及方乎民性犷悍聚则必争南北杂处能保其无齮龁而民田两均乎屯田之使项背相望竟未得其要领水利兴果能使屯政举乎谪戌之条下大辟一等今方募之为农而遽简之为兵人心肯乐从乎姑举一省如河南八郡荒田几何荒田而可垦者几何宗室万余果能尽给乎乃所谓蓄泄有备防惰有归省转输而寛东南者其説不可废也右袒言不便者则谓北方泽恒在夏秋暵干则泛溢时难齐也富民安土重迁势难彊也窭人下户官给工本费难办也欲募富民必资官品窃恐章服被于庸奴世爵加于贾竖虽曰虚衔亦闗名器其源不可开也千则役万则仆物之理也兹复假名器为之长小必武防于一乡大则恣睢路扈而抵法禁其流不可忽也招募既广则奸人亡命恃为逋逃萃为渊薮其萌不可植也无论难垦即垦矣而令北民有之则南人必不愿将令南人为世业乎安在其为利畿内也无论北民即勲贵外戚将请乞而豪夺之亦安在其为利南人也借曰水田岂必常稔脱或污莱方辟凶歉荐臻能使招来者枵腹以待嵗乎始欲驱游惰而归农今将聚流移而为盗未可知也南方防于文学往往入赀以图进取若应募占籍许试有司则冒百亩而业诸生其费更省是上本借士以劝农下实假农以售士未可知也是为十害夫天下熙熙皆为利来富商大贾有不弃家逺游者乎诚居积饶羡何重迁之足虞王者有分土无分民侯彊侯以古无佣耕力食者乎诚处置得宜何北民之不利济大事者畧小费即稍给工本庸足恡乎杜禁请乞即勲贵外戚庸可夺乎富民第加散官不予世爵则名器可无滥矣招募严诘所从来则奸宄靡所容矣乃所谓天时不齐武防占籍丰歉靡常者其説不可不察也大抵言便者其计详因其计而善用之则可以奏功言不便者其虑逺因其虑而预防之则亦可免于贻患语云事无百利亦无百害天下寜有无害之利哉责在当事者权轻重蕲于害不胜利耳
　　京都形势説
　　本朝之燕都也葢与古不同稍难于周汉而大胜于东汉赵宋矣夫周汉建都西北地资建瓴之险人借风气之劲天下莫之竞焉东汉宅雒已失全势宋人按燕云则又无限敌之防故卒不能为守我朝都燕虽风气之禀士马之强不及周汉然据险防患居外驭内其视周汉一也故自其常论之则京后为最急宣大次之辽东次之陜西又次之去京有逺近也夫京师为最急则大寜之内徙三卫之盘据不可不讲也宣大次之则独石之孤悬丰胜之沦没不可不讲也讲大寕则宣蓟无阻隔而辽东之右臂伸讲丰胜则山陜有交应而甘肃之左臂伸此立国之宏规保安之上画也而永乐宣徳之间但知乌梁海之诚欵开平之艰逺豊胜之丁口不立甘心弃土畧不顾惜得非往事之恨乎自其变论之则大寕不可复而京后之重垣宜设宣辽不可合而和坦诺延之交搆宜防开平东胜已沦异域而宣大之士马不可一日忘战而成化治之间但知和硕之通贡山海之征商宣大之凿堑筑敌台京后之防一不措之筹防又非往事之恨乎夫始也乘开创之盛东斥大寕西闗丰胜无难也继也借生养之富大垣京后盛兵宣大无难也时日因循不以为意偷安既久衅孽乃生敌犯太原则増忻代泽潞之兵而乘寜雁之塞敌犯洪蔚广昌则城宣府之塞而弛东北之防夫阻太原之冦在力战于大同偏头之间恤洪蔚之当不忘乎朝河川黄花镇之备増忻代泽潞之兵则度支急弛东北之防则畿辅震近年之经营得微亦有过乎嗟乎白刄在前不顾流矢彼既指宣大矣垣宣大可也明哲所烛防患未然因垣宣大而并垣京后亦可也积薪必燃防川必决以宣大为饵而先垣京后亦可也悉力宣大置京后不讲则所谓轻重缓急之间失权多矣于戱往有恨无能追也近有过亦幸无大失也今宣大之垣役告成而隆永之荼毒极惨懔矣大城京后以奠金汤宣大以战而为守京后以守而为战宣太遇秋则乗塞余时有入舆之战京后有警则乗塞余时分为畨休以习禁军之劳逸斯皆所谓即体酌用备形势之道也

　　图书编卷三十五
<子部,类书类,图书编>
　　钦定四库全书
　　图书编巻三十六
　　明　章潢　撰
　　南直隶图叙
　　南直隶古州地南京即六朝旧都也我祖宗创业实基于此然限南北古今恃为天险【周时已有王气秦始皇谓东南有天子气诸葛亮谓龙蟠虎踞真帝王之都即此地也】江北则徐颍二州【鳯阳府所属】地跨中原连数省竝称雄镇故淮安特建兵府【漕运衙门】守以文武重职虽职司转运亦示控扼之势焉江南则安庆当长江委流西全楚【江西湖广俱楚地】为江表门户沿海兵戍本以备倭而崇明常熟【俱苏州府属县】之民间作弗靖与江洋一带出没波涛四行摽刼者不可胜计故今江防海备其重一也若庐州则民习游惰地不尽利鳯阳习俗本同加以髙墙留守之冗费故皆易以告饥苏【苏州】松【松江】则田赋不均供亿日困丰沛【俱徐州属县】之间浊河泛滥几沦鱼鼈转饷既艰民亦凋瘵盖水患莫甚于斯者也徽州多山少田民逐末利风俗用偷池州在山麓江浒军民统理不一冦盗因以窜匿镇江则当京口之冲凿山围水海潮出没土田嵗易处【谓山田多荒四围田多坍江】民劳甚矣
　　沿革
　　古金陵之地自周末时已有王气秦始皇谓东南有天子气诸葛亮谓龙蟠虎踞真帝王都即此地也吴晋宋齐梁陈及南唐虽尝于此建都然无功徳以当之仅保一隅不能混一天下至我太祖髙皇帝隆盛奄有四海乃定鼎于此为京始足以当形势之胜永乐中于北平肇建北京正统中以北京即为京师遂以此为南京实根本重地云




<子部,类书类,图书编,卷三十六>
　　南直隶府十四属州一十三县八十七又州四属县八总为里一万三千七百四十三户一百九十六万二千八百一十八口九百九十六万七千四百三十九夏秋二税共米麦五百九十九万五千三十四石丝一十万九千九百一十两绢三万八千四百五十二疋麻布二千七十七疋钞八千七百七十锭马草五百八万四千二百一十七包
　　两淮海运司额辨小引盐七十万五千一百八十引盐运一【在州】领盐课司三十【淮安九泰州十通州十一】
　　亲军卫一十六【属州一百一十二】守御千户所一在京属府卫三十二【属所一百九十六】守御千户所一在外直隶卫二十八【属所一百四十五】守御千户所十五
　　中都留守司领卫八【属所四十】守御千户所一
　　京营马歩官军舍余共十二万有奇在外卫所除中都留守司南京北直隶山东河南各二班京操外马歩官军舍余共四万四千八百
　　南京太仆寺所属应天等府种马凡数万疋
　　钦差总理粮储兼巡抚都御史四【漕运驻淮　浙直军务驻杭　巡抚鳯阳一应天一】都御史操江一　巡按御史三【泗州一　太平一　苏州一】提学御史一　巡盐御史一　印马御史一　巡仓御史一











<子部,类书类,图书编,卷三十六>
　　应天府其名楚金陵秦秣陵吴建业晋建康元集庆【勲戚豪右举动掣肘烦剧为最素号难治】其属县八附郭上元【二百二里冲烦一年一差】江宁【七十四里两县俱差多民困】外句容【二百五十一里冲烦好讼】溧阳【二百二十六里好讼颇烦】溧水【二百五十五里讼烦民饶】江浦【二十里冲烦】六合【十七里军民杂治难】髙淳【十二里简刁】其形胜龙盘虎踞四方根本赤山为成臯长淮为伊洛钟山为曲阜大江为黄河三吴为东门荆蜀为西户七闽二广为南府其俗君子勤礼小人尽力风流人物冠映古今
　　鳯阳府其名古濠梁钟离【陵寝重地差少粮少冲烦难治】其属州五县十三附郭县鳯阳【三十九里冲烦军民杂】外临淮【四十里烦疲】定逺【三十三里烦】虹【十九里讼烦民疲】懐定【四十八里差重烦冲】五河【二十五里水陆冲烦】夀州【四十八里水陆冲烦好讼】霍丘【二十七里烦饶僻】城【三十八里裁烦朴】泗州【五十里水陆冲烦多盗民淳】旴【三十七里多盗水陆冲烦】天长【十里简多讼颇饶】宿州【七十里冲地荒民顽讼多】灵璧【四十一里烦冲】颍州【五十五里水陆冲烦颇饶】颍上【十三里冲烦】太和【三十里僻饶多讼】亳州【四十一里僻烦多盗】其形胜连三吴引荆汝通江淮接中原其俗尚武勤农苏州府其名古吴会姑苏东汉吴郡宋平江【地肥俗淳浇相半民冨秀而轻侈冲烦】其属州一县七附郭吴县【五百二里冲烦差重讼刁】昆山【四百五十一里冲烦差重】常熟【六百四十一里冲烦民刁差重多盗】吴江【五百六十七里冲烦粮重民疲】嘉定【六百六十八里僻烦粮多】太仓州【二百三十里近海冲烦民刁有盗】属崇明【二百二十里多盗民顽恶烦】其形胜具区之薮五湖之浸海陆之饶水国之胜丽湖海吞大荒其俗士风清嘉习尚奢靡
　　松江府其名晋云间【粮多差重烦剧旱则东乡収潦则西乡困好讼上海尤甚】属县二附郭华亭【八百四里粮多差重民刁】外上海【六百三十一里粮多讼烦】其形胜负海枕江平畴沃野其俗淳秀之风兴仁之尚鱼盐之利
　　常州府其名古延陵汉毘陵晋晋陵【百姓富冲烦俗悍粮欠讼多】属县五附郭县武进【四百二十四里冲烦刁】外无锡【四百二里冲烦刁粮多差重】江隂【四百二十九里僻烦刁多盗】冝兴【三百十里僻顽】靖江【五十五里事简盗多】其形胜三江雄润五湖腴表山长水逺气秀地灵其俗克逊尚义秀而多文
　　镇江府其名吴京口宋南徐唐丹阳【沿江浩烦冲剧有盗】属县三附郭丹徒【二百七十里冲疲多盗】外丹阳【二百七十里冲烦】金坛【二百三十六里僻烦饶】其形胜东通吴会南接江湖西接汉沔北拒淮泗内连天堑外蔽京畿其俗小人尚战君子习礼
　　州府其名古淮海维汉江都广陵北齐江阳【水陆冲烦防倭费处】属州三县七附郭江都【一百十八里冲烦兵费】外仪真【十四里烦疲多盗】泰兴【一百一十二里刁僻防倭】髙邮州【八十里冲刁烦】属兴化【七十二里僻刁烦】寳应【三十里冲烦刁贫】泰州【一百七十八里僻烦有徒草冦】属如臯【四十二里僻简】通州【一百十五里近海多倭患】海门【三十九里邑小僻简有倭患】其形胜东南佳丽江淮都会其俗轻繁侈儒雅朴野淮安府其名古淮隂晋山阳【四通八达两京要路冲烦剧疲】其属州二县九附郭山阳【一百二十一里烦冲剧疲】外盐城【八十五里僻有盐盗】清河【四十六里冲烦有水灾】安东【五十五里僻疲粮欠】桃源【四十八里贫冲有盐盗】沭阳【八十一里简僻有盐盗】海州【一百十六里贫烦难治多盐盗】属贑榆【五十六里贫烦难治】邳州【四十七里冲疲烦悍】属宿迁【五十九里贫冲】睢宁【二十六里僻简粮欠】其形胜南北襟喉江淮要冲其俗强悍习战淳实尚义庐州府其名汉庐江合肥金斗【西南山多路险民俗淳顽相半易治】属州二县六附郭合肥【六十里颇冲近淳】外舒城【四十五里俗薄刁】庐江【十四里刁】无为州【四十九里简富横刁临江有盗】属巢【三十里僻饶濵江刁盗】六安州【七十里僻刁有盗】属英山【二十七里山险民刁】霍山【十二里山险淳烦】其形胜淮右襟喉江北唇齿其俗尚力习鬭多业农贾安庆府其名古皖城舒国晋熈隋同安【冲烦民颇淳】其属县六附郭怀宁【四十六里冲烦而浇】外桐城【五十九里冲烦淳饶】潜山【五十八里冲烦民刁】太湖【六十五里山险水冲难治】宿松【四十六里冲烦民疲粮欠】望江【二十二里民贫悍冲烦】其形胜淮服屛蔽江界要冲其俗尚淳好俭贱商务农
　　太平府其名古姑熟晋当涂【府当水陆冲烦】属县三附郭当涂【一百六十九里民淳朴】外芜湖【三十八里商民杂冲烦】繁昌【十二里僻简】其形胜左天门右牛渚东铁瓮北石头采石之险甲于东南其俗士质民俭人安物阜
　　宁国府其名汉丹阳晋宣城【事烦颇冲】属县六附郭宣城【二百十七里刁剧】宁国【六十里稍冲多盗】泾【六十四里冲多盗刁烦】太平【十九里僻淳】南陵【八十八里多盗刁疲】旌徳【四十一里僻在山中徤讼多盗】其形胜作藩南夏据吴上游其俗和柔嚣豪诡浮
　　池州府其名古池阳隋秋浦【沿江土肥冲烦】其属县六附郭贵池【二十七里冲烦颇饶】外青阳【十六里饶刁难治】铜陵【十六里瘠烦】石埭【十三里僻朴】建徳【九里民奸】东流【七里僻瘠稍淳】其形胜山川清旷其俗民淳气和
　　徽州府其名吴新都晋新安【僻山烦悍多讼民饶】其属县六附郭歙【三百十五里好讼刁民饶颇烦】休宁【二百五里刁讼烦民饶】婺源【一百六十四里讼烦悍近多矿贼】祁门【四十六里颇烦淳饶】黟【二十四里简悍颇饶】绩溪【二十五里简稍疲】其形势山水幽竒其俗务竒喜鬭
　　广徳州其名桐汭【二百五十三里烦冲民顽粮欠】其属县一建平【一百四里刁】其形胜三峰拱前溪流枕后其俗力田尚鬼和州其名晋厯阳宋南豫【四十一里军民杂烦刁冲】其属县一含山【十八里颇淳】其形胜江淮水陆之冲姑熟金陵之蔽其俗躁劲果决
</div>
    <div class="pagination">
<a href="图书编_page76.html">上一页</a><span>...</span><a href="图书编_page72.html">72</a><a href="图书编_page73.html">73</a><a href="图书编_page74.html">74</a><a href="图书编_page75.html">75</a><a href="图书编_page76.html">76</a><span class="current-page">77</span><a href="图书编_page78.html">78</a><a href="图书编_page79.html">79</a><a href="图书编_page80.html">80</a><a href="图书编_page81.html">81</a><a href="图书编_page82.html">82</a><span>...</span><a href="图书编_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
