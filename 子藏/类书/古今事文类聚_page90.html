<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 90 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 90 页/共 485 页</h1>
    <div class="content">　　六十一嵗至七十嵗
　　黄鲁直六十嵗谪宜州六十一嵗卒
　　马援年六十二自请击武陵五溪蛮据鞍顾盼以示可用帝笑曰矍铄哉是翁也遂遣征五溪
　　苏子瞻年六十二谪昌化年六十五移亷州又提举玉局观任便居住年六十六至金陵告老致仕未防而薨吕洞賔谒张洎留诗云功成当在破瓜年俗以破瓜为二八洎年六十四卒
　　孔子七十而从心所欲不逾矩
　　老莱子年七十父母犹存服班斓衣为婴儿戯于亲前魏田豫年老逊位司马宣王以豫克壮书喻未听答曰年过七十而居位譬犹钟鸣漏尽而夜行不休是罪人也拜大中大夫食卿禄年八十薨
　　杜甫曲江诗朝回日日典春衣每到江头尽醉归酒债寻常行处有人生七十古来稀
　　七十一嵗至八十嵗
　　先零反赵充国年七十余上问曰谁可将充国曰无逾老臣矣愿驰至金城图上方略
　　张柬之年七十余以贤良召狄仁杰荐柬之虽老宰相材
　　孔子年七十三卒
　　晋悼食舆人之城杞者綘县人或年长矣有与疑年使问之年曰臣小人也不知纪年臣生之嵗正月甲子朔四百有四十五甲子矣其季于今三之一也吏走问诸朝师旷曰七十三年矣史赵曰亥有二首六身下二如身是其日数也士文伯曰然则二万二千六百有六旬也【襄三十】
　　赵抃字阅道以太子少保致仕退居于衢有溪石松竹之胜与山僧野老游不复有贵势居六年卒年七十七諡清献
　　太公姓姜字子牙八十钓于渭濵文王出猎同载而归胡广为三公年已八十而心力克壮练逹事体
　　宋沈庆之年八十为废帝所杀是嵗旦庆之梦人以两匹绢与之曰此绢足度寤曰老子今年不免矣两匹八十尺也足度无盈余果死
　　富弼致仕年八十上疏论治乱知无不言【本传】刘器之云富郑公年八十书座屏云守口如瓶防意如城【晁氏家语】
　　八十一嵗至九十嵗
　　武帝使使束帛加璧安车驷马迎申公时已年八十余矣
　　沈鳞年过八十耳目犹聪明手冩细书二三年满数十箧
　　苏公颂以太子太保致仕薨年八十二
　　陈尧佐临终自志其墓曰有宋颍川先生尧佐字希元年八十二不为夭官一品不为贱卿相纳禄不为辱三者粗可归息于父母栖神之域矣
　　齐桓公见畆丘人曰叟年几何对曰臣年八十三矣公曰美哉夀也
　　赵槩以太子少师致仕居睢阳十五年而卒年八十八諡康靖
　　九十一嵗至百嵗
　　济南伏生年过九十失其本经口以传授【书序】
　　文潞公彦博请老致仕再起平章军国重事请老不已复以太师致仕时年九十二
　　晋衞武公年九十有五犹箴警于国曰茍在朝者无谓我老耄而舍我也必共恪于朝夕以警戒我
　　香山九老防中有洛中遗老李元爽年一百三十六张苍口中无齿饮乳妻妾以百数曽孕者不复幸年百余嵗乃卒
　　李守为承防奉使过海至琼道逢一翁自称扬避举年八十一其叔父皆年一百二十余又见其祖宋卿年九十五次见鸡窠中有小儿出头下视宋卿曰此九代祖也不语不食不知其年嵗【洞防志】
　　钟离人顾思逺年一百十二嵗七子少者年已六十头有肉角长寸又穣城有人年一百四十嵗不复能食谷饮曽孙妇乳又荆州人张元始年一百十六嵗卒九十七方生儿儿遂无影将亡人人告别乃至山林处处履行未防而终【萧映传】
　　古今文集
　　杂著
　　白苏诗纪年嵗
　　白乐天为人诚实洞逹故作诗述懐好述年嵗因阅其集辄杼録之此生知负少年心不展愁眉欲三十莫言三十是年少百嵗三分已一分何况才中年又过三十二不觉明镜中忽年三十四我年三十六冉冉昏复旦非老亦非少年过三纪余行年欲四十有女曰金銮我今欲四十秋懐亦可知行年三十九嵗暮日斜时忽因时节惊年嵗四十如今欠一年四十为野夫田中学鉏谷四十官七品拙官非由他毛鬓早改变四十白髪生况我今四十本来形貌羸衰病四十身娇痴三嵗女自问今年防春秋四十初四十未为老忧伤早衰惫莫学二郎吟太苦才年四十鬓如霜下有独立人年来四十一若为重入华阳院病髪愁心四十三已年四十四又为五品官面瘦头班四十四逺谪江州为群吏行年四十五两鬓半苍苍四十六时三月尽送春争得不慇憅我今四十六衰醉卧江城鬓发苍浪牙齿踈不觉身年四十七明朝四十九应转悟前非四十九年身老日一百五夜月明天衰鬓蹉跎将五十闗河迢逓过三千青山举眼三千里白髪平头五十人宦途气味已谙尽五十不休何日休五十江城守停杯忽自思莫学尔兄年五十蹉跎始得掌纶五十未全老尚可且欢娱长庆二年秋我年五十一二月五日花如雪五十二人头似霜老校于君合先退明年半百又加三前嵗花前五十二今年花前五十五倘年七十犹强健尚得闲行十五春去年五十五今年五十六我年五十七荣名得几许我年五十七归去诚已迟身为三品官年已五十八五十八翁方有后静思堪喜亦堪嗟半百过九年艳阳残一日火销灯尽天明后便见平头六十人六十河南尹前途足可知不准拟身年六十上山乃未要人扶不准拟身年六十游春犹自有心情我今悟已晩六十方退闲今嵗日余二十六来嵗年登六十二心情多少在六十二三人六十三翁头雪白假如醒煞欲何为行年六十四安得不衰羸我今六十五走若下坡轮年开第七帙屈指防多人五十八归来今年六十六无忧亦无喜六十六年春共把十千沽一斗相看七十欠三年七十欠四嵗此生那足论六十八衰翁乗衰百疾攻又问年几何七十行欠二更过今年年七十假如无病不宜休今日行年将七十犹须慙愧病来迟且喜开年满七十莫嫌疾病莫嫌贫旧语相传聊自慰世间七十老人稀皤然七十翁亦足称夀考昨日复令辰悠悠七十春人生七十稀我今幸过之白须如雪五朝臣又入新正第七旬时年七十二行开第八帙可谓尽天年吾今已年七十一眼昏髪白头风七十人难到过三更较稀七十三人难再到今春不是别花来七十三翁旦暮身誓开险路作通津风光抛得也七十四年春夀及七十五俸霑五十千其多如此苏公素重乐天故间亦效之如龙钟三十九劳生已强半嵗暮日斜时还为昔人叹正引用其语又四十岂不知头颅畏人不出何其愚我今四十二衰髪不满梳忆在钱塘正如此回头四十二年非行年四十九还此北牕宿我今四十九赖此一笑喜嗟我与君皆丙子四十九年穷不死五十之年初过二衰顔记我今如此白髪苍顔五十三家人强遣试春衫先生年来六十化道眼已入不二门纷纷华髪不足道当返六十过去魂我今六十一頺景薄西山结髪事文史俯仰六十余虽君皆四子各已三万日翫味庄诵便如阅年谱也【容斋随笔】
　　诗话
　　而立者稀
　　东坡再谪惠州日与一老举人年六十九为隣其妻三十嵗生子为具邀公公欣然而徃酒酣乞诗公戯赠一聫云圣善方当而立嵗顽尊已及者稀年【侯鲭】



　　古今事文类聚前集卷四十六
　　钦定四库全书
　　古今事文类聚前集卷四十七
　　宋　祝穆　撰
　　婴疾部
　　疾病【问病　君问病　癞疾　羸弱　　好洁痟渴　风疾　　杂病　余见耳目手足部】
　　羣书要语无妄之灾勿药有喜注非妄之灾勿治自复非妄而药之则凶故曰勿药有喜【易】有负薪之忧【曲礼】有采薪之忧注言病不能采薪【孟子】狗马之疾【严助传】玉体不安【文选】两胫惟骨拜履俱艰双瞳虽存黒白难辨【欧集】诗句胀腹堪成鼓羸形渐比柴耳鸣疑暮角眼暗助昏霾【元防之】
　　古今事实
　　河为祟
　　楚昭王有疾卜之曰河为祟【左】
　　请祷
　　子疾病子路请祷子曰丘之祷乆矣
　　病在膏肓【见医门】
　　何恙不已
　　公孙病笃上书愿乞骸骨上报曰君不幸罹霜露之疾何恙不已今事少间君其存精神止念虑辅助毉药以自持因赐告牛酒杂帛居数月有瘳视事
　　有隂徳
　　丙吉病宣帝忧其不起夏侯胜曰此未死也有隂德者必享其乐以及子孙后果愈
　　移病
　　杨敞皇惧移病师古曰谓移书言病也
　　躬行致药
　　盖寛饶为卫尉司马躬按行士卒庐室视其饮食居处有疾病者常自抚循临问致医药遇之甚恩
　　死鬼为崇
　　魏管辂传信都令舎妇女病头痛心痛辂筮之曰北屋西头有两死男子一男持矛主刺头故头痛一男持弓矢主射胸腹故心痛徙掘骸骨家中并愈
　　贤者疾笃
　　王羲之帖曰蔡公遂委笃深可忧当今人物眇然而艰疾若此令人短气
　　造化小儿
　　杜审言病甚宋之问武平一省候何如答曰甚为造化小儿相苦尚何言然吾在乆压公等今且死矣大慰但恨不见替人
　　七十无病
　　张万福始终七十年未尝一日言病
　　一服清凉散
　　程子仪三入翰林意望入两府颇不怿移疾不出朝士问候者继至询之云虚热上攻石中立在坐云只消一服清凉散意谓两府始得用清凉伞也【翰林杂志】
　　既死复苏
　　前辈多知人或云各有术但不言尔夏文庄公知蕲州厐庄敏公为司法尝得时疾在告方数日忽吏报庄敏死矣文庄大骇曰此人当为宰相安得便死吏言其家已发哀文庄曰不然即自徃见取烛视其面曰未合死见医语之曰此阳证伤寒汝等不善治误尔亟煎承气汤灌之有顷庄敏果苏自此遂无恙世多传以为异【石林燕语】
　　康节知命【见死门】
　　问病独留【以下系问病】
　　丞相丙吉病中二千石上谒问疾遣家丞出谢已皆去陈万年独留昏夜乃归言病甚上自临问吉荐万年竟代于定国为御史大夫
　　问病防
　　卢杞有口才体陋甚鬼貌蓝色不耻恶衣菲食人未悟其不情郭子仪病甚百官省不屏姬侍及杞至则屏之隐几而待家人怪问其故曰彼外陋内险左右见必笑使后得权吾族无类矣
　　问病尝粪
　　唐郭霸为侍御史时大夫魏元忠病僚属省候霸独后请视便液即染指尝騐疾轻重贺曰甘者病不瘳今味苦当愈无患元忠恶其媚暴语于朝
　　穿壁问疾【以下系君问疾】
　　吕防有疾孙权欲数见其顔恐劳其起动尝穿壁瞻视之见小能下食则喜不然则夜分不寐
　　凿墙问疾
　　房龄疾剧太宗凿苑墙开门累遣中使候问
　　遣医不絶
　　马周病消渴弥年不瘳时驾幸翠防宫勅求胜地为周起宅召医中使相望不絶每令尚食以膳供之太宗躬为调药太子亲临问疾
　　老妪问疾
　　李卫公疾太宗诏曰有昼夜视公疾老妪令一人来朕欲熟知公起居状权文公视此诏尝泣曰君臣之际乃如是耶【韦端符故易记】
　　剪须和药
　　李世勣病太宗剪须和药因顿首大哭帝曰吾为社稷计耳
　　亡之命矣【以下系癞疾】
　　伯牛有疾子问之自牖执其手曰亡之命矣夫斯人也而有斯疾也注先儒以为癞
　　啖松脂
　　上党有赵瞿者病癞垂死或言不如及活弃之否则子孙转相染其家乃送之山穴中遇仙人以松脂啖之卒为地仙【抱朴子】
　　癞可
　　诗僧祖可身被恶疾人号癞可【西清诗话】
　　体羸帯减【以下系羸弱】
　　梁沈约与徐勉书曰开年以来病増虑切常思生灵有限劳役过差总此凋竭归之暮年牵防行止努力祗事时观旁覧尚以全人而形骸力用不相综摄常须过自束持方可僶俛解衣一卧支体不复相闗常移孔以手握臂率计月小半分
　　难近妇人
　　胶西王隂痿一近妇人病数日【汉景十三王传】
</div>
    <div class="pagination">
<a href="古今事文类聚_page89.html">上一页</a><span>...</span><a href="古今事文类聚_page85.html">85</a><a href="古今事文类聚_page86.html">86</a><a href="古今事文类聚_page87.html">87</a><a href="古今事文类聚_page88.html">88</a><a href="古今事文类聚_page89.html">89</a><span class="current-page">90</span><a href="古今事文类聚_page91.html">91</a><a href="古今事文类聚_page92.html">92</a><a href="古今事文类聚_page93.html">93</a><a href="古今事文类聚_page94.html">94</a><a href="古今事文类聚_page95.html">95</a><span>...</span><a href="古今事文类聚_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
