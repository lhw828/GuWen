<!DOCTYPE html>
<html>
<head>
    <meta charset="UTF-8">
    <title>艺文类聚 - 第 112 页/共 154 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺文类聚 - 第 112 页/共 154 页</h1>
    <div class="content">    晋潘岳莲花赋曰：伟玄泽之普衍，嘉植物之并敷，游莫美於春台，华莫盛於芙蕖，於是惠风动，冲气和，眄清池，玩莲花，舒绿叶，挺纤柯，结绿房，列红葩，仰含清液，俯濯素波，柯婀娜，柔茎苒弱，流风徐转，回波微激，其望之也，晔若日烛昆山，其节之也，晃若盈尺映蓝田。
    晋夏侯湛芙蓉赋曰：临清池以游览，观芙蓉之丽华，潜灵藕於玄泉，擢茎乎清波，焕然荫沼，灼尔星罗，若乃回萦外散，菡萏内离，的出艳发，叶恢花披，绿房翠蒂，紫饰红敷，黄螺圆出，垂蕤散舒，缨以金牙，点以素珠，固陂池之丽观，尊终世之特殊，尔乃采淳葩，摘圆质，析碧皮，食素实，味甘滋而清美，同嘉异乎橙橘，参嘉果以作珍，长充御乎口实。
    晋潘岳芙蓉赋曰：荫兰池之丰沼，育沃野之上腴，课众荣而比观，焕卓荦而独殊，狎犭葛云布，咤星罗，光拟烛龙，色夺朝霞，丹拂红，飞鬓垂的，斐披赫，散焕熠，流芬赋采，风靡云旋，布磊落，蔓衍夭闲，发清阳而增媚，润白玉而加鲜。
    宋傅亮芙蓉赋曰：考庶卉之珍丽，总美於芙蕖，潜幽泉以育藕，披翠莲而挺敷，轻荷以冒沼，列红葩而曜除，徼旭露以滋采，靡朝风而肆芳，表丽观於中，播郁烈於兰堂，在龙见而萌秀，于火中而结房，岂呈芬於芷蕙，将越味於沙棠，咏三闾之披服，美兰佩而荷裳，伊玄匠之有瞻，悦嘉卉於中渠，既晖映於丹墀，亦纳芳於绮疏。
    宋鲍昭芙蓉赋曰：感衣裳於楚赋，咏夏思於陈诗，访群英之艳绝，В高名於泽芝，青房兮规接，紫的兮图罗，树妖遥之弱，散菡萏之轻柯，上星光而倒景，下龙鳞而隐波，戏锦鳞而夕映，濯绣羽而景过，结游童之湘吹，起旁妾之□［○本集作吴。］歌，被碧塘之周流，绕金渠之空曲，排积雾而杨芬，镜洞泉而含绿，叶折水而为珠，条集露而成玉，润蓬山之琼膏，晖葱河之银烛，冠五华於仙草，超四照於灵木。
    梁简文帝采莲赋曰：望江南兮清且空，对荷华兮丹复红，卧莲叶而覆水，乱高房而出丛，楚王暇日之欢，丽人妖艳之质，且弃垂钓之鱼，未论芳苹之实，唯欲回渡轻船，共采新莲，傍斜山而屡转，乘横流而不前，於是素腕举，红袖长，回巧笑，堕明，荷稠刺密，亟牵衣而绾裳，人喧水溅，惜亏朱而坏妆，物色虽晚，徘徊未反，畏风多而榜危，惊舟移而花远，歌曰：常闻蕖可爱，采撷欲为裙，叶滑不留纟延，心忙无假薰，千春谁与乐，唯有妾随君。
    梁元帝采莲赋曰：紫茎兮文波，红莲兮芰荷，绿房兮翠盖，素实兮黄螺，於时妖童媛女，荡舟心许，首徐回，兼传羽杯，棹将移而藻挂，船欲动而萍开，尔其纤腰束素，迁延顾步，夏始春馀，叶嫩花初，恐沾裳而浅笑，畏倾船而敛裾，故以水溅兰桡，芦侵罗衤チ，菊泽未反，梧台迥见，荇湿г衫，菱长绕钏，泛柏舟而容与，歌采莲於枉渚，歌曰：碧玉小家女，来嫁汝南王，莲花乱脸色，荷叶杂衣香，因持荐君子，原袭芙蓉裳。
    梁昭明太子芙蓉赋曰：色兼列采，体繁众号，初荣夏芬，晚花秋曜，兴泽陂之徽章，结江南之流调。
    梁江淹莲花赋曰：蕊金光而池色，藕冰折而玉清，戴红莲以吐秀，披终华以舒英，故河北棹歌之姝，江南采菱之女，春水广兮楫潺，秋风兮舟容与，看缥芰兮出波，揽缃莲兮映渚。
    【颂】颜延之碧芙蓉颂曰：泽芝芳艳，擅奇水属，练气红荷，比符缥玉，棹丽沧池，飞映云屋，实纪仙方，名书灵躅。
    【赞】晋郭璞芙蓉赞曰：芙蓉丽草，一曰泽芝，泛叶云布，映波<赤>熙，伯阳是食，飨比灵期。
    【表】晋范宁为豫章郡守，新淦县听事前陆地，生一莲花，入冬花，十六年，更生四枚，今年复生二十六枚，鲜明可爱。
    【启】刘表［○按当作孝。］威谢东宫赉藕启曰：色华玉树，味夺琼浆，根出杨池，闻之僮约，子为灵散，得自庄篇，楚后江萍，秦公海枣，凡厥水羞，莫敢相辈。
    ◇菱
    《说文》曰：菱，{艹陵}也。
    《广志》曰：钜野大於常{艹陵}，淮汉以南，凶年以菱为蔬，犹以橡为资也。
    《周官》曰：冬食{艹陵}藕枣栗杼实。
    《国语》曰：屈到嗜芰，有疾，召其宗老而属之曰：祭我必以芰，［屈到，楚卿也，宗老，家臣也，属，也。］《楚辞》曰：制芰荷以为衣。
    《吕氏春秋》曰：杜厉叔事莒公，自以为不见知，居於海上，夏食菱芡，冬食橡栗，莒公有难，将死之，其友曰：不知故去，今往死之，是知与不知无别也，厉叔曰：吾将以丑後世人主不知其臣者也。
    《幽明录》曰：东平吕球，丰财美貌，乘船至曲阿湖，值风不得行，泊菰际，见一少女，乘船采菱，举体皆衣荷叶，因问姑非鬼耶，衣服何至如此，女则有惧色，答云，子不闻荷衣兮蕙带，倏而来兮忽而逝乎，然有惧容，回舟理棹，逡巡而去，球遥射之，即获一獭，向者之船，皆是蘩藻之叶，见老母立岸侧，如有所候望，见船过，因问云，君向来，不见湖中采菱女子耶，球云近在後，寻射，复获老獭，居湖次者，咸云，湖中常有采菱女，容色过人，有时至人家，结好者甚众。
    【诗】梁简文帝采菱诗曰：菱花落复含，桑女罢新蚕，桂棹浮星艇，徘徊莲叶南。
    梁费昶采菱诗曰：妾家五湖口，采菱五湖侧，玉面不关妆，双眉本翠色，日斜天欲暮，风生浪未息。
    梁江淹采菱诗曰：秋日心容与，涉水望碧莲，紫菱亦可采，试以缓愁年，参差万叶下，泛漾百流前，高采溢通壑，香氛丽广川，歌出棹女曲，舞入江南弦。
    梁陆罩采菱诗曰：参差杂荇枝，田田竞荷密，转叶任香风，舒花影流日，戏鸟波中荡，游鱼菱下出，不与文王嗜，羞持比萍实。
    梁江洪采菱诗曰：风生绿叶聚，波动紫茎开，含花复含实，正待佳人来。
    又曰：白日和清风，轻云杂高树，忽然当此时，采菱复相遇。
    【启】梁庾肩吾谢赉菱启曰：上林紫水，杂藻而俱浮，云梦清池，间芙蓉而外发，珍逾百味，来荐昼盘，恩重千金，遂沾菲席，凌霜朱橘，愧此开颜，含露蒲桃，惭其不饣。
    ◇蒲
    《山海经》曰：孟于之山，其上多蒲。
    《尔雅》曰：莞，符离，其上{艹鬲}，［今水中莞蒲，可作席也。］
    《毛诗》曰：彼泽之陂，有蒲与菅。
    又曰：鱼在在藻，依于其蒲。
    《左传》曰：齐侯泽之蒲，舟鲛守之，不与民共。
    又曰：臧文仲妾织蒲。
    古歌曰：蒲叶何离离。
    《离骚》曰：抽蒲兮陈坐，援英兮为盖。
    《文选》：新蒲含紫茸。
    又曰：新蒲节转促。
    《史记》，［○冯校本云，史记不书献蒲事，今见文选潘安仁西征赋野蒲变而为脯注。］赵高将为乱，先设验，献蒲以为脯，惑二世，有言蒲者，诛之。
    《汉书》：路温舒父为里监门，使温舒牧羊，乃取泽中蒲，截以为牒，编用写书。
    又曰：元帝疾，时史丹以亲密侍疾，唯上独寝，直入卧内，顿首伏青蒲上，［青，绿，蒲，席也。又以蒲青为席，铺地也。］《东观汉记》曰：刘宽迁南阳太守，温仁多恕，吏民有过，但用蒲鞭罚之，示辱而已。
    《秦记》曰：符洪之先，居武都，家生蒲，长五丈，状如竹，咸异之，谓之蒲家，因以氏焉，洪後以谶文草付应王，遂改姓苻［○原讹符，据冯校本改。］氏。
    《续述征记》曰：乌常沉湖［齐人谓湖为沉。］中，有九十台，皆生结蒲，云秦始皇游此台，结蒲系马，自此蒲生则结。
    《幽明录》曰：河东常丑奴，将一小儿，湖边拔蒲，暮恒宿空田舍中，时日向暝，见一少女子，姿容极美，乘小船，载莼，迳前投丑奴舍寄住，因卧，觉有臊气，女已知人意，便求出户，变为獭。
    【诗】古诗曰：青蒲绿蒂，生我池中。
    齐谢咏蒲诗曰：离离水上蒲，结水散为珠，初萌实雕俎，暮蕊杂椒涂，所嗟堂上曲，遂铄黄金躯。
    梁元帝赋得蒲生我池中诗曰：池中种蒲叶，叶影荫池滨，未好中宫荐，行堪隐士轮，为书聊可截，匹柳复宜春，瑞叶生符苑，镂璧献周人。
    ◇萍
    《尔雅》曰：苹，萍也，其大者曰。
    《周礼》曰：雨一日，萍始生，萍不生，阴气增盈。
    《秋官》曰：萍氏，掌禁川游者，萍草无根，取名不沈溺。
    《异术》曰：万年血为萍。
    古诗曰：泛泛江汉萍，漂荡水无根。
    《江赋》曰：萍实时出而漂泳。
    《东都赋》：发藻潜鱼。
    《风赋》：起青之末。
    何晏诗曰：原为绿草，身寄清池。
    刘灵曰：俯观万物，扰扰焉如水之载浮萍。
    王逸曰：自比如萍，随水浮游。
    《本草经》曰：水萍一名水华，味辛寒，治暴热，身痒下水，乌鬓发，久服轻身，一名水帘。
    《毛诗》曰：于以采，南涧之滨。
    《礼记月令》曰：季春之月，萍始生。
    《吕氏春秋》曰：菜之美者，昆仑之。
    《家语》曰：楚昭王渡江，江中有物，大如斗，圆而赤，直触王舟，舟人取之，问群臣，莫能识之，使问孔子，孔子曰：此谓萍实，可剖而食之，吉祥也，唯霸者能获焉，王遂食，大美。又遣问孔子，何以知之，子曰：吾昔过陈，闻童谣曰：楚王渡江得萍实，大如斗，赤如日，剖而食之甜如蜜，吾是以知之。
    《淮南子》曰：夫萍树根於水，木树根於土。
    【诗】晋司马彪萍诗曰：江汉萍，飘荡永无根。
    梁庾肩吾赋得池萍诗曰：风翻乍青紫，浪起时疏密，本欲叹无根，还惊能有实。
    【赋】晋夏侯湛浮萍赋曰：步长渠以游目，览随波之微草，既纷氵敝以澄茂，羌孤生於灵沼，罔纤根以自滋，乃逸荡乎波表，散圆叶以舒形，发翠采以含缥，荫鱼之华鳞，翳兰池之清潦，既澹淡以顺流。又雍容以随风，有缠薄於崖侧，或回滞乎湍中，纷上下而靡常，漂往来其无穷，停不安处，行无定轨，流息则宁，涛扰则动，浮轻善移，势危易荡。
    晋苏彦浮萍赋曰：余尝舟游观，鼓楫川湖，睹浮萍之飘浪，乃触水而自居，体任以应会，亦随遇而靡构，伊弱卉之无心，合至理之冥符。
    【赞】郭璞萍赞曰：萍之在水，犹卉植地，靡见其布，漠尔鳞被，物无常，孰知所寄。
    【论】晋杜恕笃论曰：夫萍与菱之浮，相似也，菱植根，萍随波，是以尧舜叹巧言乱德，仲尼恶紫之夺朱。
    ◇苔
    《尔雅》曰：{艹潭}，石衣也。
    《说文》曰：苔，水衣也。
    《淮南子》曰：穷谷之污，生青苔。
    《风土记》曰：石发，水衣也，青绿色，皆生於石。
    游名山志曰：石{贡}［○《太平御览》一千作箦，按据御览四十七引贺循会稽记，当作篑。］山，缘崖而上，高百许丈，里悉青苔，无别草木。
    《古今注》：苔或紫或青，一名员藓，一名绿钱，一名绿藓。
    《拾遗记》曰：晋武帝时，租梨园［○《太平御览》一千作祖梨国。］献蔓苔，亦曰金苔，亦曰夜明苔。
    江文通诗曰：青苔日夜黄。
    江赋，绿苔{髟沙}乎研上，［研，石也。］
    江淹青苔赋，凿山楹为室，有老苔焉。
    天台山赋，践莓苔之滑石。
    古诗，青苔依空墙。
    【诗】梁沈约咏青苔诗曰：缘阶已漠漠，水复绵绵，微根知欲断，轻丝似更联。
    梁庾肩吾新苔诗曰：随潮染岸石，逐脉聚浮查，徒令阿谷丽，停筐不汰沙。
    【赋】江淹青苔赋曰：嗟青苔之依依，无色类而可方，必居闲而就寂，似幽意而深伤，故其处石则松栝交阴，泉雨长注，横涧俯视，崩壁仰顾，若其在水，则镜带湖沼，绵匝池林，春塘秀色，阳乌好音，乃生水而摇荡，遂出波而沉淫。
    ◇菰
    《说文》曰：蒋，菰也。
    《广雅》曰：蒋菰，其米谓之胡。
    《广志》曰：菰可以为席，温於蒲，生南方。
    《庄子》曰：孔子之楚，舍於蚁丘之蒋。
    《礼记》曰：十月收水泽之赋。
    江赋曰：泛泛之游蒋。
    吴都赋，菰穗胡，菰子作饼。
    宋玉之，［○《太平御览》九百九十九作赋曰二字。］主人女为炊胡饭。
    【诗】梁沈约咏菰诗曰：结根布洲渚，垂叶满皋泽，匹彼露葵羹，可以留上客。
    ◇荻
    《尔雅》曰：，也，［似苇而小。］
    《毛诗》曰：蒹葭苍苍，白露为霜。
</div>
    <div class="pagination">
<a href="艺文类聚_page111.html">上一页</a><span>...</span><a href="艺文类聚_page107.html">107</a><a href="艺文类聚_page108.html">108</a><a href="艺文类聚_page109.html">109</a><a href="艺文类聚_page110.html">110</a><a href="艺文类聚_page111.html">111</a><span class="current-page">112</span><a href="艺文类聚_page113.html">113</a><a href="艺文类聚_page114.html">114</a><a href="艺文类聚_page115.html">115</a><a href="艺文类聚_page116.html">116</a><a href="艺文类聚_page117.html">117</a><span>...</span><a href="艺文类聚_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
