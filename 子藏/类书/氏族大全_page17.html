<!DOCTYPE html>
<html>
<head>
    <meta charset="UTF-8">
    <title>氏族大全 - 第 17 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族大全 - 第 17 页/共 82 页</h1>
    <div class="content">　　封夫人
　　陈恕为参政入见太宗曰卿娶谁氏对曰臣无妻上曰王克正江南望族一女令淑可作卿配遂妻之不数日封郡夫人
　　晚婚
　　陈敏修号市隠居士绍兴中进士第三人玉音云卿便是陈敏修年几何对曰七十三问几子对曰未娶乃出内人施氏嫁之年三十赀奁甚厚时人语曰新人若问郎年纪五十年前二十三
　　陈郎
　　陈峤字景山年近六十方及第有儒家以女妻之合夕作诗云彭祖尚闻年八百陈郎犹是小孩儿　闲居诗云小桥风月年年事争奈潘安老去何
　　寄食外家
　　陈后山郭提刑槩慕其贤以女妻之后山家贫常寄食外家有诗上槩云嫁女不离家生男已当户曲逆老不侯知人公岂误
　　陈不识女妻牧羊奴　陈忠女妻葛勃
　　陈云之妻李白女孙也
　　陈京善文辞宰相常衮以兄之女妻之
　　前陈　横陈　陈阵
　　秦【征音　天水　伯益裔孙非子周孝王封之于秦因氏焉】
　　饮上池
　　扁鹊姓秦名越人少时遇桑君饮以上池之水能隔墙视病尽见五脏征结特以诊脉为名耳
　　万石秦氏
　　秦彭字伯平汉建初中守颍川有凤凰麒麟嘉禾甘露之瑞及去百姓攀辕　一门为二千石者五号万石秦氏
　　论天
　　秦宓蜀人有才学诸葛亮迎为别驾迁学士　吴遣张温来聘命宓馆伴与论天温大服
　　金瓶之宠
　　秦琼字叔宝佐唐太宗定天下克敌有功上赐之黄金瓶图形凌烟阁
　　南安髙士
　　秦系字公绪天宝末避乱剡溪客泉州南安有大松百余结庐其上水石为研注老子号南安居士　与刘长卿相和权徳舆曰长卿自以为五言长城系以偏师攻之
　　大小秦君
　　秦景道唐人与弟晖皆精汉书号大秦君小秦君
　　仙橘
　　秦精入武昌山采药遇仙人长一丈通体皆毛探懐中橘二十枚与之
　　大虚公
　　秦观字少游号大虚公元祐初东坡以贤良方正荐于朝除大学博士　山谷诗云少游五十策其言明且清以初应制科进防五十篇也　坡荐之安石安石曰君奇秦君口之而不置我得其文手之而不释尝鼎脔防可知矣　官至国史编修　弟觏
　　从师学道
　　秦觏字少章又名觌字少仪从东坡学于杭州后山诗送之云斑衣儿啼真自乐从师学道也不恶但得新年胜旧年即如常在郎罢前
　　秦祖封少梁伯秦非汧阳伯秦商上洛伯皆孔门弟子
　　秦周汉党人八厨之一
　　秦桧字防之绍兴中居相位十八年以和误国秦仔宋靖康中二圣北狩仔赍蜡诏回命髙宗图恢复
　　婚姻
　　秦少游女妻范祖禹之子元实　秦少游娶坡妹考苏谱所载非是不可用
　　秦虢　秦晋之盟　谓秦无人　秦公
　　荀【征音　河内　周文王第十七子郇侯之后以国为氏其后去邑为荀　晋有荀林父荀防　荀首】
　　羽翼六经
　　荀卿名况赵人著书数万言羽翼六经増光孔氏
　　八龙
　　荀淑字季和少有髙行名贤李固李膺皆宗师之　桓帝朝出补朗陵侯相涖事明理称为神君　子八人俭绲靖焘汪爽肃専并有名称时称八龙颍隂令以昔髙阳氏有才子八人改其所居西豪里曰髙阳里
　　无双
　　荀爽字慈明十二嵗通春秋时语曰荀氏八龙慈明无双或问许邵靖爽孰贤曰二人皆玉慈明外光叔明内润
　　修汉纪
　　荀悦字仲豫献帝时与孔融侍讲禁中帝命悦依左氏体修汉纪三十篇诏尚书给笔札
　　二仁
　　荀彧字文若举孝防何颙见而竒之曰王佐才也后为曹操谋臣及操受九锡彧饮药卒　位尚书令諡敬侯荀攸字公达彧从子从曹操征伐谋谟帷幄奇防十二操曰公达人之师表也　封陵亭侯　文中子曰荀氏有二仁生也以济时死也以明道
　　佐命
　　荀顗字景倩当晋武时有佐命弼导之勲铭功太常配享清庙为侍中　八公攀龙【见何曽】
　　凤凰池
　　荀朂字公曽晋武朝领秘书监得汲郡冡中古人竹书撰次以中经列在秘书　自中书迁尚书令人贺之曰夺我凤凰池诸君何贺邪
　　少年方伯
　　荀羡字令则褚裒奇之曰荀生逸羣之气将有冲天之举东晋朝为徐州刺史时年二十八中兴方伯未有如羡之年少者
　　荀昱淑兄子也汉党人八俊之一
　　荀雍与四友以文章赏防【见何长瑜】
　　荀士逊仕齐为中书舍人状貌甚丑曰丑舍人
　　女徳婚姻
　　守节
　　荀采爽之女事隂瑜瑜死守节不嫁父母强之再事郭弈伪为欢寻以粉书扇曰尸还隂氏家自经死
　　国色
　　荀粲字奉倩娶曹洪女国色后病热而死粲貌悴而神伤曰佳人难再得未几亦卒
　　荀杨　孟荀
　　辛【征音　陇西　姒姓之后夏启支子封于萃子孙去草为辛氏】
　　使酒
　　辛武贤汉宣时为酒泉太守羌人畏服及其弟汤为护羌校尉使酒醉酗羌人乃畔　子庆忌
　　虎臣
　　辛庆忌字子真父子皆以勇武闻叙云武贤父子虎臣之俊　上书救列辅　叩头救朱云二事可与汲黯王章同科　汉成朝为左将军
　　引裾
　　辛毗字佐治諌魏文帝徙民实河南帝怒而入毗随引其裾上曰卿持我何大急邪　为侍中
　　不事二姓
　　辛勉晋人字伯力刘聪署为光禄大夫固辞曰大丈夫岂亏髙节事二姓哉
　　幽居赋
　　辛徳源字孝基隋初隠林虑山着幽居赋以自寄　枕藉六经渔猎百氏
　　好消息
　　辛叡唐武后时为屯田郎中尝云儿子从官者有人来云贫乏不能自存此是好消息如闻赀货充足衣马轻肥此是恶消息
　　五龙
　　辛樊兄弟五人并有才识时人曰五龙一门金枝玉昆
　　书剑
　　辛谠学诗书善击剑有济时志少耕于野有牛鬬而两持其角久之竟折其角里人骇异　唐末为岭南节度使
　　文武兼资
　　辛仲甫字之翰赵祖问赵普以文武兼资者普以仲甫对拜右补阙出知光州课种栁防行路郡人谓为补阙栁
　　受果返金
　　辛次膺字起季防声着闻程迈送果置白金奁内公受果返金　绍兴中参大政逾月求去
　　勇退
　　辛幼安名弃疾号稼轩居士宋宁理朝拥节钺奉身勇退悉以家事付儿曹作西江月云万事云烟忽过一身蒲栁先衰而今何事最相宜宜醉宜游宜睡　早起催科了纳更量出入收支乃翁依旧管些儿管竹管山管水
　　女徳
　　辛宪英羊耽之妻也聪明有才鉴从子祜尝送锦被宪英嫌其华反而覆之其俭约如此
　　申【商音　魏郡　炎帝之后封于申号申伯其后以国为氏　春秋时有申繻申叔时　申无宇　申句须申丹】
　　哭秦庭
　　申包胥楚大夫也定公四年吴师入郢包胥如秦乞师依庭墙而哭日夜不絶声勺水不入口七日秦师乃出救楚楚王赏功包胥逃赏
　　著书
　　申不害学黄老刑名韩昭侯用为相终申子之身十五年国治兵强　著书二篇曰申子
　　安车
　　申公鲁人也武帝以束帛加璧安车蒲轮迎之至则以为大中大夫舍鲁邸　弟子为博士者十余人
　　使君手迹
　　申徽仕魏为襄州刺史性防谨画杨震像于寝室以自戒迨归题诗清水亭长幼竞来读曰此是申使君手迹
　　生申　申意
　　郇【商音】
　　唐大厯中晋州男子郇模献三十字一字为一事朝廷馆之客省
</div>
    <div class="pagination">
<a href="氏族大全_page16.html">上一页</a><span>...</span><a href="氏族大全_page12.html">12</a><a href="氏族大全_page13.html">13</a><a href="氏族大全_page14.html">14</a><a href="氏族大全_page15.html">15</a><a href="氏族大全_page16.html">16</a><span class="current-page">17</span><a href="氏族大全_page18.html">18</a><a href="氏族大全_page19.html">19</a><a href="氏族大全_page20.html">20</a><a href="氏族大全_page21.html">21</a><a href="氏族大全_page22.html">22</a><span>...</span><a href="氏族大全_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
