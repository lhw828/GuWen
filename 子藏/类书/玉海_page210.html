<!DOCTYPE html>
<html>
<head>
    <meta charset="UTF-8">
    <title>玉海 - 第 210 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 210 页/共 284 页</h1>
    <div class="content">　　纪文帝三年五月十年冬幸甘泉【注师古曰甘泉在云阳本秦林光宫】武帝元鼎四年六月得寳鼎【以礼祠迎至甘泉蔵帝庭合明应】五年十一月辛巳朔旦冬至立泰畤于甘泉天子亲郊见朝日夕月【汉仪注郊泰畤皇帝平旦出竹宫东向揖日其夕西向揖月不用春秋也晋礼仪志同　黄图甘泉祠宫以竹为宫天子居中汉旧仪竹宫去坛三里】天汉四年正月朝诸侯王于甘泉宫太始三年三月行幸甘泉宫飨外国客后元二年正月朝诸侯王于甘泉宫宣帝元康四年三月神爵集甘泉泰畤殿中甘露三年正月黄龙元年正月行幸甘泉匈奴呼韩邪单于稽侯狦来朝【匈奴传甘露三年正月朝天子于甘泉宫】元帝初元三年六月诏罢甘泉宫卫令就农成帝永始四年正月幸甘泉郊泰畤神光降集紫殿　郊祀志【兼纪年月】建元三年武帝因齐人少翁【拜为文成将军】言作甘泉宫中为台室画天地太乙诸神而置祭具以致天神元鼎四年夏六月得鼎【汾阴得宝鼎藏于甘泉宫羣臣皆上寿贺】公孙卿曰黄帝接万灵明庭明庭者甘泉也五年冬十月幸甘泉具泰一祠六年冬公孙卿言见仙人迹缑氏城天子幸缑氏元封二年春公孙卿言见神人东莱山天子幸缑氏遂至东莱无所见见大人迹云公孙卿曰仙人可见上往常遽以故不见今陛下为舘如缑氏城置脯枣神人冝可致且仙人好楼居于是上令长安作飞亷桂舘甘泉作益寿延寿二舘使卿持节设具而候神人乃作通天台置祠具其下于是甘泉更置前殿始广诸宫室【选注因秦林光宫増通天迎风储胥露寒】夏六月有芝生甘泉殿房中【史记云防内中】天子为塞河兴通天若有光云【汉旧仪九茎金色緑叶朱实夜有光】廼下诏甘泉房中生芝九茎赦天下太初元年春受计甘泉公孙卿曰黄帝就青灵台十二日烧黄帝乃治明庭明庭者甘泉也方士多言古帝王有都甘泉者其后天子又朝诸侯甘泉甘泉作诸侯邸宣帝神爵元年正月幸甘泉郊见泰畤数有美祥修武帝故事盛车服齐祠之礼颇作诗歌甘露三年正月上郊泰畤因朝单于于甘泉宫黄龙元年正月复幸甘泉郊泰畤又朝单于于甘泉宫元帝即位遵旧仪间岁正月一幸甘泉郊泰畤成帝建始元年十二月徙甘泉泰畤于长安南北郊永始元年三月复甘泉祠　礼乐志武帝祠大一于甘泉就干位也【师古曰言在京师之西北】正月上辛用事甘泉圜丘昏祠至明夜有神光集祠坛天子自竹宫望拜【韦昭曰以竹为宫天子居中师古曰汉旧仪云竹宫去坛三里】　列传金日防母诏图画于甘泉宫【又图画李夫人于甘泉宫】　上幸林光宫注师古曰林光宫秦二世所造【郊祀志注秦离宫名】汉又于其旁起甘泉宫【括地志秦之林光宫汉之甘泉在雍州云阳西北八十里】　刘德数言事召见甘泉宫武帝谓之千里驹翟方进为司直从上甘泉行驰道中既至甘泉宫防
　　殿中　扬雄孝成帝时方郊祀泉泰畤汾阴后土以求继嗣雄从上泉还奏赋以讽【文选注汉书曰永始四年正月行幸泉七畧曰泉赋永始三年正月待诏臣雄上汉书无幸泉之文疑七畧误】其辞曰惟汉十世将郊上定泰畤云云离宫般以相烛兮封峦石关迆靡虖延属大夏云谲波诡嶊嶉而成观翠玉树之青葱兮璧马犀之瞵防金人仡仡其承钟虡兮嵌岩岩其龙鳞配帝居之县圃兮象泰壹之威神洪台崛其独出兮防北极之嶟嶟列宿乃施于上荣兮日月才经于柍桭歴倒景而绝飞梁兮浮蔑蠓而撇天左欃枪而右冥兮前熛阙而后应门【熛赤色】览樛流于高光兮【服防曰高光宫名】溶方皇于西清【西箱】前殿崔巍兮和氏珑玲炕浮柱之飞榱兮神莫莫而扶倾乗云阁而上下兮纷笼以棍成曵红采之流离兮飏翠气之宛延排玉戸而飏金铺般倕弃其剞劂兮王茧投其钩绳珍台闲馆琁题玉英蜵蜎蠖濩之中齐虖阳灵之宫集虖礼神之囿登乎颂祗之堂度三峦兮偈棠棃増宫防差骈嵯峨兮云云甘泉本秦离宫既奢泰武帝复增通天高光迎风宫外近则洪厓旁皇储胥弩阹逺则石关封峦鳷鹊露寒棠棃师得游观屈竒瑰伟【师古曰棠棃官在甘泉苑垣外师得宫在栎阳界其余皆甘泉苑垣内之宫观也】其为已久非成帝所造欲谏则非时欲黙不能已故遂推而隆之乃上比于帝室紫宫若曰非人力所为傥鬼神可也又是时赵昭仪方大幸每上甘泉常法从　王褒甘泉颂甘泉山天下显敞之处也【文选注甘泉山名下有甘泉水因以名之】前接大荆后临北极左抚仁乡右望素域其宫室也镂螭龙而造牖采云气以为楣神星罗于题鄂虹蜺往往而绕榱想圣主之优游时娱神而欵纵坐凤皇之堂听和鸾之弄临麒麟之域验符瑞之贡咏中和之歌读太平之颂【本传元帝为太子喜褒所为洞箫及甘泉颂　西京赋注引王褒甘泉颂曰编瑇瑁之文防魏都赋注引王褒甘泉赋】　刘歆赋回天门而凤举蹑黄帝之明庭　续志大驾公卿奉引大将军骖乗属车八十一乗备千乗万骑西都行祠天郊甘泉备之官有其注名曰甘泉卤簿【服防曰大驾八十一乗作三行尚书御史乗之最后一乗揷豹尾以前皆为省中　东方朔别武帝幸甘泉长平阪朔在属车中】　黄图甘泉宫一曰云阳宫史记始皇二十七年作甘泉宫及前殿筑甬道自咸阳属之【又三十二年为直道道九原通甘泉】　闗辅记
　　甘泉宫一曰云阳宫一曰林光宫本秦造在今池阳县西甘泉山宫以山为名周匝十余里汉武建元中增广之周十九里去长安三百里望见长安城黄帝以来员丘祭天处开山图云阳先王之墟也武帝造赤阙于南以象方色于甘泉宫更置前殿始广造宫室有芝生甘泉殿边房中汉旧仪九茎金色緑叶朱实夜有光乃作芝房歌又起紫殿雕文刻镂黼黻以玉饰之甘泉有高光宫又有林光宫【黄图又云林光宫纵广各五里在云阳县界】有长定宫竹宫通天台通灵台武帝作迎风馆【元封二年】后加露寒储胥二馆皆在甘泉中西厢起彷徨观筑甘泉苑建元中作石关封峦鳷鹊观于苑垣内宫南有昆明池苑南有棠梨宫　西都赋冠以九陪以甘泉乃有灵宫起乎其中秦汉之所极观渊云之所颂叹注汉宫阙疏曰甘泉林光宫秦二世造　西京赋覛往昔之遗馆获林光于秦余【臣賛曰林光秦离宫名】处甘泉之爽垲乃隆崇而敷既新作于迎风增露寒与储胥【李善注元封二年増】托乔基于山冈直墆霓以高居【文景常幸甘泉不言有宫恐是林光如故武帝后方増剏一宫耳】　元和郡县志甘泉宫武帝以五月避暑于此八月乃还【汉传征和二年夏上辟暑甘泉宫】　洞防记武帝起超仙之台于明庭宫北明庭者甘泉别名思赵倢伃起通灵台于甘泉宫汉甘泉宫记【唐仲友】汉有区夏作都长安封畿之内宫馆环列葢数十百所天子以时讲事銮舆行幸各有攸处而文物之盛莫如甘泉葢自孝文迄于元成尝于此整军经武祀神考政行庆赏朝防之礼非止为清暑也其珍台闲馆增饰崇丽极屈竒伟之观亦非它宫比当时鸿儒硕生若相如枚臯王褒扬雄之俦从属车之清尘预观盛典类能持简操笔扬厉伟迹故讃功论德则有子渊之颂主文谲谏则有子云之赋辞意既盛美矣独未闻登载本末勒诸金石非阙文欤谨追述而记之曰琁穹垂象躔次彪列营室之东离官辨位王良之南阁道循轨王者宪天御极肇建宸居必有增宫别馆以备临幸夫岂事奢泰以侈游观哉葢将隆上都规亿载非壮丽亡以重威不轨物何以示训是以夏都冀方啓有钧台之飨周宅镐京康有酆宫之朝考室之制其来尚矣粤兹灵宫奠居干维昔帝鸿氏于此接万灵祭上帝是谓明庭天尝假力于秦以营宫室是谓林光汉曰甘泉葢因山以更命之也爰自孝文实始巡幸命将抚师克固吾圉稽古礼文我则未暇洎我孝武重熈累洽乃诏共工缮治增益元朔之初则作台室以画鬼神元鼎之间则立泰畤以展郊拜延寿通天前殿诸侯王邸又剏于元封太初之际故其缭墙之内宫馆相望近则洪厓旁皇储胥弩阹逺则石关封峦鳷鹊露寒高光迎风起于中棠梨师得接于外光明神丽迤靡连属紫宫元圃之居不是过也始元朔迄于后元法驾清跸相继戾止搜讲坠典靡不在焉受计者一郊泰畤者三朝诸侯王者再外国之客飨于是汾阴之鼎藏于是祠神君赐宗室东封北巡发轫弭节周旋于兹号令文章焕焉可述矣孝宣中兴复修故事葢尝即此四拜泰一再朝呼韩功烈茂盛增光祖宗降及元成犹遵遗业执珪币以事上帝凡九至焉兹礼乐之所自出徳业之所由着岂与长杨五柞为校猎之地萯阳宣曲置更衣之所穷奢极欲以快心目者同日道哉武宣之世上天降鉴眷顾与宅灵芝产斋房黄云覆寳鼎路弓获鹿于中山美光兆祥于泰畤神爵五采万数翔集神光并见烛曜斋宫滋至之休着于兹宫者史不绝书矣成帝之初丞相御史议罢泰畤则天出警戒风毁作宫暨帝复行荐飨则仍有神光降集紫殿得非斯宫之作克厌帝心哉虽然虒祈筑而谤兴灵台作而民附宫室之建祸福之阶也则夫垂衣拱手蜵蜎蠖濩之中可不思乎是故饬躬斋精必念夫逆厘三神负扆听断必念夫施泽四海四夷君长俯伏渭桥必思夫威德之所加冠裳玉帛羣后咸在必思夫恩礼之所浃神祗降嘏则抑畏自度天戒垂示则恐惧修省夫然故事无过举方外福宫室之奉可安享也茍不思政事而乐逸游不修典礼而怀宴安则厥鍳不逺在秦皇之世居是宫者甚可畏哉若乃玉树马犀金人钟虡之属子云已能赋之至于日防之母图于宫中昭仪之宠丽于法从衞尉之罢置郊畤之因革皆不系于作宫之防班史具在兹不复书　程大昌曰古以甘泉名宫者三秦甘泉在渭南汉甘泉在云阳磨石岭上隋甘泉在鄠县长安志曰磨石岭有甘泉十道志曰甘泉出石皷西原汉宫在山上即秦林光宫旁取石皷甘泉以名隋宫在鄠县西南二十里对甘泉谷【鄠即夏之扈古有甘亭唐有甘泉乡】惟秦之甘泉史尝明言在渭之南而无言在渭南何地者始皇纪迎太后于雍入咸阳复居甘泉宫【括地志秦甘泉官去长安三百里望见长安】徐广曰表云咸阳南宫秦时咸阳跨渭南北则此宫在渭南又曰章台上林皆在渭南自极庙道通郦山作甘泉前殿筑甬道自咸阳属之则甘泉前后必近上林即鄠县也安知隋宫不袭秦旧邪秦之林光至汉犹存元封二年始即磨盘岭山秦宫之侧为宫是为汉甘泉孟康曰甘泉一名林光师古曰汉于林光旁起宫非一名也文景皆幸甘泉不曰有宫当是秦林光尚可用也战国策范睢说秦王曰北有甘泉谷【史记秦地北有甘泉谷口之固】即云阳县甘泉山也武帝虽别剏一宫而林光如故帝非特备游观信方士明庭之语求自通于仙故增之又增如泰畤仙掌露盘泰壹诸画象尽在其上此山距长安巳三百里而望见长安城堞上有通天台云雨悉在台下宫殿台观略与建章比而百官皆有邸舍帝以五月避暑八月乃归元和志曰登山必自车箱阪阪在云阳西北三十八里萦纡才通单轨上阪即平原宏敞楼观相属黄图与史不合如思子宫在湖之渭南也万岁宫在汾阴河东也而图皆以宫甘泉甘泉自在渭北非误邪　北史后周有云阳宫　唐志京兆府鄠县东南三十里有隋太平宫西南二十二里有隋甘泉宫云阳有甘泉山　通鉴唐太宗贞观二十年八月鐡勒十一姓入贡壬申上幸汉故甘泉宫
　　汉高光宫
　　见上
　　汉长杨宫　五柞宫
　　地理志扶风盩厔县有长杨宫有射熊馆秦昭王起纪武帝后元二年二月行幸盩厔五柞宫注有五柞木因以名宫　武帝徃来长杨五柞宫注师古曰二宫并在盩厔皆以树名之【宣纪】　元帝永光五年冬幸长杨宫射熊馆布车骑大猎　成帝元延二年冬幸长杨官从胡客大校猎宿萯阳宫赐从官　列传东方朔武帝微行丞相御史使右辅都尉徼循长杨以东后乃私置更衣从宣曲以南十二所投宿诸宫长杨五柞倍阳宣曲尤幸朔进谏云云　司马相如尝从武帝至长杨猎天子好自击熊豕驰逐壄兽因上疏谏　雄上长杨赋曰振师五柞习马长杨　张放从上微行出游北至甘泉南至长杨五柞　黄图长杨宫在盩厔县东南三十里【元和志三十三里】本秦旧宫汉修饰之以备行幸宫中有垂杨荫数亩因以为名门曰射熊秦汉游猎之所长杨榭在长杨宫秋令校猎其下命武士搏射禽兽天子登此以观焉【台上有木曰榭】五柞宫汉之离宫也【元和志云秦五柞宫】在盩厔【元和志在县东南三十八里】宫中有五柞树因以名中有青梧观【执金吾广意待诏五柞官】　水经注渭水北流长杨宫西　西都赋歴长杨之榭　西京赋集乎长杨之宫相羊乎五柞之馆上林禁苑掩长杨而联五柞【注长杨五柞皆宫中五柞亦馆名有五株柞树】　潘岳西征赋清暑之馆五柞之宫交渠引漕激湍生风乃有昆明池乎其中
　　汉棫阳宫
　　文纪后二年夏行幸雍棫阳宫注秦昭王所作也　地理志右扶风雍县棫阳宫秦昭王起　郊祀志武帝征和四年修封泰山是岁雍县无云如靁者三或如虹气苍黄若飞鸟集棫杨官南有司以为美祥　苏武传长君【武兄嘉】为奉车从至雍棫阳宫　黄图棫阳宫在今岐州扶风县东北　文选注东观汉记曰济阳有武帝行过宫
　　汉回中宫
　　匈奴传孝文十四年骑兵入烧回中宫候骑至雍甘泉注师古曰回中在安定【原州】其中有宫【应劭注同】　黄图秦始皇二十九年巡陇西过回中文帝十四年匈奴入萧关烧回中宫元封四年冬十月幸雍通回中道【注见下首山宫】遂北出萧关【天汉二年春行幸东海还幸回中】又有三良宫相近　括地志秦回中宫在岐州雍县西四十里【一云三十里　元和志谓宫为秦官在鳯翔天兴县西黄图曰官在汧】



　　玉海卷一百五十五
<子部,类书类,玉海>
　　钦定四库全书
　　玉海卷一百五十六
　　宋　王应麟　撰
　　宫室
　　宫【二】
　　汉宜春宫　棠梨宫　宣曲宫
　　司马相如上林赋蹷石关歴封峦过防鹊望露寒【注张楫曰此四观建元中作在云阳甘泉宫外】下棠梨息宜春【张楫曰棠梨宫名在云阳南三十里一云东南三十里师古曰宜春宫名在杜县东即今曲江池是其处也】西驰宣曲濯鹢牛首【张楫曰宣曲宫名在昆明池西牛首池名在上林苑西头】登龙台掩细柳【观名】相如尝从上至长杨猎还过宜春宫奏赋以哀二世行失曰登陂陁之长阪兮坌入曾宫之嵯峨临曲江之隑洲兮望南山之参差【张楫曰隑长也苑中有曲江之象中有长洲师古曰临曲岸之洲今谓曲江史记正义曲池武帝造周廻五里在宜春苑中】观众树之蓊薆兮览竹林之榛榛　东方朔建元三年微行北至池阳西至黄山南猎长杨东游宜春置更衣从宣曲以南十二所中休更衣投宿诸宫长杨五柞倍阳宣曲尤幸【师古曰皆宫名】　扬雄棠梨师得【师古曰棠棃官在甘泉苑垣外师得宫在栎阳界】百官表长水校尉掌宣曲胡骑【师古曰宣曲观宫】　黄图宣曲宫在昆明池西孝宣帝晓音律尝于此度曲因以名宫宜春宫本秦之离宫在长安城东南杜县东近下杜在鄠者宜春观【郭璞曰在渭南】棠梨宫在甘泉苑垣外云阳南三十里　括地志秦宜春宫在雍州万年县西南三十里宜春苑在宫之东杜之南
　　汉龙渊宫【龙渊劒】
　　武纪元光三年夏五月河决濮阳汜郡十六发卒十万救决河起龙渊宫注孟康曰在西平界其水可用淬刀劒特坚利古龙渊之劒取于此水服防注宫在长安西作铜飞龙故以冠名也如淳曰黄图云有龙渊宫今长安城西有其处沟洫志救河决亦起龙渊宫于其旁师古曰黄图云龙渊庙在茂陵东不言宫也此言救决河而起龙渊宫即不在长安西矣又章帝赐尚书韩棱龙渊劒孟说是【刘攽曰非因救河起宫黄图所说是徳阳庙亦云宫】　韩棱楚龙渊注晋太康地记云汝南西平县有龙渊水可淬刀劒汝南即楚分野【史记公孙龙为坚白同异之辨注同】　国史志澶州濮阳县有龙渊宫　景纪中四年春三月起徳阳宫
　　注臣瓉曰景帝庙也西京故事云景帝庙为徳
　　阳
　　汉宣防宫
　　见河渠　括地志故龙泉宫俗名瓠子宫在濮州濮阳县北十里州西北九十里元光中河决瓠子塞决河之傍龙泉之侧因以为名
　　汉三雍宫　三宫【见明堂】
　　河间献王献王修学好古其学举六蓺修礼乐被服儒术山东诸儒多从之游武帝时献王来朝【元光五年十月】献雅乐对三雍宫及诏策所问三十余事其对推道术而言得事之中文约指明注三雍宫灵台辟雍明堂也雍和也言天地君臣人民皆和也　蓺文志儒家河间献王对上下三雍宫五篇　后桓荣传永平二年三雍初成拜荣为五更【李躬为三老】每大射养老礼毕帝辄引荣及弟子升堂执经自为下说　又中元元初建三雍
　　汉扶荔宫
　　黄图在上林苑元鼎六年破南越起扶荔宫以植所得竒草异木菖蒲山姜桂龙眼荔支槟榔橄榄甘橘之类西京杂记初修上林苑羣臣远方各献名果异木亦
　　有制为美名以标竒丽就上林令虞渊得朝臣所上草木名二千余种　宋朝嘉祐中刘敞守长安得林华宫行镫铭莲勺宫铜博山炉下槃铭皆汉五鳯中造　金石録廪丘宫镫铭甘露三年造宫不见于史
　　汉首山宫　高灵馆
　　武纪元封四年冬十月行幸雍通回中道【孟康曰回中在北地武帝故宫黄图云回中宫在汧】六年冬行幸回中春作首山宫二月幸河东祠后土诏曰朕礼首山昆田出珍物化或为黄金祭后土神光三烛注应劭曰首山在上郡于其下立宫庙也文頴曰在河东蒲阪界师古曰文说是　黄图武帝元封元年封禅后梦高祖坐明堂朝羣臣于是祀高祖于明堂以配天作首山宫以为高灵馆
　　汉建章宫　前殿　鳯阙　玉堂　璧门　天梁宫　四殿　汉宫室制度图
　　武纪太初元年二月起建章宫【注师古曰在未央官西今长安故城西俗所称正女楼即此宫之阙也】太始四年五月还幸建章宫大置酒赦天下【天汉四年夏征和元年春正月皆行幸史罕书临幸皆从飞阁越城以出也】　郊祀志柏梁灾【太初元年十一月乙酉】粤人勇之曰粤俗有火灾复起屋必大用厌胜之于是作建章宫度为千门万戸前殿度高未央其东则鳯阙高二十余丈其西则商中【商庭也西方之庭】数十里虎圏其北治大池渐台高二十余丈名曰太液池中有蓬莱方丈瀛洲壶梁象海中神仙鱼之属其南有玉堂璧门大鸟之属立神明台井干楼高五十丈辇道相属焉　东方朔传陛下以城中为小图起建章左鳯阙右神明号称千门万戸土木衣锦绣撞万石之钟击雷霆之鼓使民不奢侈难矣能燔甲乙之帐却走马示不复用尧舜可比矣【史记东方朔传建章后阁有驺牙见】　百官表太初元年置建章营骑【李陵卫青为建章监青给事建章召为建章监侍中】　纪昭帝始元元年二月黄鹄下建章宫太液池中公卿上寿元鳯二年四月上有建章宫徙未央大置酒宣帝元康元年冬置建章卫尉甘露三年正月匈奴呼韩邪单于来朝置酒建章宫飨赐单于观以珍寳元帝初元三年六月罢甘泉建章宫卫　黄图建章宫在长安城外于未央宫西跨城池作飞阁通建章宫构辇道以上下宫之正门曰阊阖高二十五丈亦曰璧门左鳯阙高二十五丈【三辅旧事鳯凰阙武帝造高二十五丈五尺一名别风阙又曰嶕峣阙门内二百步】右神明台门内北起别风阙高五十丈对峙井干楼高五十丈连阁皆有罘罳前殿下视未央其西则广中殿受万人有玉堂函德等二十六殿太液池唐中池三辅旧事建章宫周回三十里又于宫门北造圆阙高二十五丈上有铜鳯皇【古歌云长安城西有双阙上有双铜爵即铜鳯皇也】　闗中记上林苑中有宫十二建章其一也圆阙临北道　括地志建章宫在雍州长安县西二十里长安故城西【元和志同】　西都赋辇路经营修涂飞阁自未央而连桂宫北弥明光而亘长乐陵墱道而超西墉混建章而外属【东都赋建章甘泉馆御列仙】设璧门之鳯阙上觚棱而栖金爵内则别风之嶕峣眇丽巧之竦擢张千门而立万戸顺阴阳而开阖尔乃正殿崔嵬层建厥高临乎未央经骀荡而出馺娑洞枍诣以与天梁【官名】上反宇以葢戴激日景而纳光【注三辅故事曰建章宫有折风阙闗中记一名别风又闗中记曰建章宫有馺娑骀荡枍诣承光四殿　黄图骀荡宫春时景物满官中也馺娑宫马行迅疾一日遍宫中言宫之大也枍诣宫木名宫中美木茂盛也天梁官梁木至于天言官之高也四宫皆在建章宫又有竒华殿鼔簧宫】神明鬰其特起遂偃蹇而上跻轶云雨于大半虹霓回带于棼楣攀井干而未半目眴转而意迷步甬道以萦纡又杳窱而不见阳排飞闼而上出若游目于天表似无依而洋洋前唐中而后太液览沧海之汤汤【注未央官在西长乐在东桂宫明光宫在北建章宫在城西】西京赋柏梁既灾越巫陈方建章是经用厌火祥营宇之制事兼未央圆阙竦以造天若双碣之相望鳯骞翥于甍标咸遡风而欲翔阊阖之内别风嶕峣干云雾而上达状亭亭以岧岧神明崛其特起井干叠而百层上飞闼而仰眺正睹瑶光与玉绳馺娑骀荡枍诣承光反宇业业飞檐防防流景内照引曜日月天梁之宫实开高闱长廊广庑连阁云蔓闬庭诡异门千戸万珍台蹇产以极壮嶝道逦倚以正东似阆风之遐坂横西洫而绝金墉城尉不弛柝而内外潜通前开唐中顾临太液清渊洋洋神山峩峩列瀛洲与方丈夹蓬莱而骈罗立脩茎之仙掌承云表之清露屑琼蘂以朝餐必性命之可度【薛琮注圆阙上作铁鳯凰令张两翼举头敷尾以函屋上下有转枢向风如将飞】　晋张华传武帝尝问汉宫室制度及建章千门万戸华画地成图左右属目帝甚异之
　　汉迎年宫　延年宫　望仙宫
　　郊祀志太初三年上东巡海上考神仙之属未有验者方士有言黄帝时为五城十二楼【昆仑圃五城十二楼仙人所居】以候神人于执期【地名】名曰迎年【若言析年】上许作之如其方名曰祈年上亲礼祀上犊黄焉太始三年东幸琅邪礼日成山登之罘【地理志东莱腄县有之罘山祠也】浮大海用事八神延年【即迎年也　按元封元年四月癸卯封太山诏用事八神】　汉宫阁名长安有祈年宫延寿宫汉武故事长安有通天宫　郭子横洞防记元封三年起望仙宫
　　汉明光宫　明光殿省
　　武纪太初四年秋起明光宫注师古曰黄图云在城中元后传成都侯商病欲避暑从上借明光宫注在城
　　内近桂宫　平纪元始元年六月罢明光宫及三辅驰道　黄图明光宫在长乐宫后南与长乐宫相属武帝求仙起明光宫发燕赵美女二千人充之三秦记曰桂宫中有明光殿皆金玉珠玑为帘箔处处明月珠昼夜光明明光殿以金为戺玉为阶【一本云此宫在甘泉宫中】　西都赋弥明光而亘长乐注三辅旧事曰桂宫内有明光殿西京赋属长乐与明光径北通于桂宫注明光殿直北通桂宫　汉官仪尚书奏事于明光殿省中以丹朱采地曰丹墀尚书伏其下奏事【程氏以此殿为东都之殿后汉门名有建礼门黄门侍郎揖疏受事】　程大昌曰汉有明光宫三一在北宫与长乐相连一在甘泉宫中一为尚书奏事之地
　　汉桂宫　四寳宫　北宫
　　三辅黄图桂宫汉武帝太初四年秋起周回十余里【一本云周匝四十里】在未央宫北【元和志在长安县北十三里长安故城中】汉书桂宫有紫房复道通未央宫关辅记桂宫通未央宫北中有明光殿土山复道从宫中西上城西至建章宫神明台蓬莱山三秦记未央宫渐台西有桂宫中有明光殿皆金玉珠玑为帘箔缀明月珠金戺玉阶昼夜光明西京杂记武帝为七寳牀杂寳案寳屏风列寳帐设于桂宫时人谓之四寳宫【长安记曰桂宫在未夹宫北亦曰北官】北宫在长安城中近桂宫俱在未央宫北周回十里高帝时制度草创孝武增修之中有前殿广五十步珠帘玉戸如桂宫汉书曰孝惠孝成皇后废处北宫哀帝皇后居桂宫　西都赋辇路经营修涂飞阁自未央而连桂宫　西京赋钩陈之外阁道穹窿属长乐与明光径北通乎桂宫郊祀志置寿宫北宫【括地志在长安西北十三里】张羽旗设共具以礼神君神君所言上使受书名曰画法【策画之法】　东方朔传武帝尝从董偃游戏北宫驰逐平乐于是上为窦太主置酒宣室朔时陛防殿下辟防而前有诏更置酒北宫引董君从东司马门入更名东交门　霍光传昌邑王驾法驾皮轩鸾旗驱驰北宫桂宫注师古曰在未央宫北　宣纪元康四年三月诏曰神爵集北宫　成纪为太子居桂宫上尝急召太子出龙楼门不敢绝驰道【师古曰黄图桂宫在城中近北宫非太子宫】建始二年三月北宫井水溢出平纪孝哀皇后傅氏退居桂宫注师古曰桂宫在城
　　中非未央宫中　孔光传光议定陶太后宜改筑宫何武曰可居北宫上从武言北宫有紫房复道通未央宫傅太后果从复道朝夕至帝所
　　汉长信宫　永信宫　中安宫　长秋宫　储元宫　永乐宫　东宫　东朝
　　哀纪绥和二年上即位五月丙戌尊定陶太后丁姬各置左右詹事食邑如长信宫中宫【注成帝母王太后居长信宫中宫皇后之宫】建平二年夏四月诏尊共皇太后曰帝太太后称永信宫共皇后曰帝太后称中安宫　百官志詹事属官有长信詹事掌皇太后宫景帝中六年更名长信少府平帝元始四年更名长乐少府注居长信宫则曰长信居长乐宫则曰长乐　东方朔传武帝夜出夕还赍五日粮防朝长信宫注五日一朝长信宫故赍五日粮长信太后之宫也　霍光传出入长信宫殿中通籍长信宫　王嘉传哀帝为董贤治器自贡献宗庙三宫犹不至此【刘原父曰太皇太后称长信宫傅太后永信宫丁姬中安宫故称三宫】　班媫妤传求共养太后长信宫上许之退处东宫作赋曰奉共养于东宫托长信之末流　杜钦传唯陛下数御安车由辇道亲二宫之饔膳注韦昭曰卭成太后与成帝母续志帝祖母称长信宫故有长信少府【后汉都洛阳亦有长信宫长乐宫又有长秋宫　汉官仪帝祖母称长信宫帝母称长乐宫后曰永乐】　黄图云长乐殿西有长信宫长秋殿【又云后宫在西秋之象也秋主信故以长秋长信为名】水经亦曰殿西有长信长秋等殿则皆在长乐宫中也长安志别出长信等七宫不以统诸长乐殆疑也　百官表将行秦官景帝中六年更名大长秋詹事属官有中长秋注师古曰秋者秋成之时长者常久之义故以为皇后宫名　冯昭仪传为信都太后与王俱居储元宫注师古曰黄图在上林苑中　后后纪马后永平三年春有司奏立长秋宫注皇后所居宫也长者久也秋者万物成熟之初也故以名焉　匽后和平元年尊为孝崇皇后宫曰永乐置太仆少府以下皆如长乐宫董后尊号曰孝仁皇后居南宫嘉德殿宫称永乐
　　叔孙通传惠帝为东朝长乐宫及间往数跸烦民作复道方筑武库南　爰盎传上朝东宫赵谈骖乗　张汤传呉楚七国反景帝往来东宫间　田蚡传武帝二年御史大夫赵绾请毋奏事东宫【窦太后】　灌夫传东朝廷辩之注如淳曰东朝太后朝也　夏侯胜传羣臣奏事东宫太后省政胜用尚书授太后　许后传成帝报曰其孝东宫毋阙朔望注东宫太后所居也【刘向言王氏依东宫之尊】叙传上朝东宫太后曰班侍中伯大将军所举宜宠
　　异之伯每朝东宫常从
　　汉后宫八区　后宫十四位　椒房　掖庭十四级
　　班倢伃传为倢伃居增成舍注应劭曰后宫有八区増成第三　黄图武帝时后宫八区有昭阳飞翔增成合欢兰林披香鳯皇鸳鸯等殿　西都赋后宫则有掖庭椒房后妃之室合欢增成安处常宁若椒风披香发越兰林蕙草鸳鸾飞翔之列【注黄图长乐宫有椒房殿汉宫阙名有合欢披香鸳鸾飞翔殿余亦殿名新论曰董昭仪居舍号曰椒房】昭阳特盛隆于孝成【注昭阳殿名孝成赵皇后弟绝幸为昭仪居昭阳舍】屋不呈材墙不露形裛以藻绣络以编连随珠明月错落其间金釭衔璧是为列钱翡翠火齐流耀含英悬黎垂棘夜光在焉于是墀扣砌玉阶彤庭碝磩采致琳珉青荧瑚碧树周阿而生红罗飒纒绮组缤纷精曜华烛俯仰如神后宫之号十有四位窈窕繁华更盛迭贵　西京赋后官则昭阳飞翔增成合驩兰林披香鳯皇鸳鸾馆室次舍采饰纎缛裛以藻绣文以朱緑金戺玉阶彤庭辉辉珊瑚琳碧瓀珉璘彬珍物罗生焕若昆崘虽厥裁之不广侈靡逾乎至尊列爵十四竞媚取荣盛逾无常惟爱所丁　外戚传汉帝母称皇太后祖母称太皇太后适称皇后妾皆称夫人又有美人良人八子七子长使少使之号武帝制偼伃娙娥傛华充依各有爵位而元帝加昭仪之号凡十四等云【注自昭仪以下至秩百石十四等】昭仪位视丞相偼伃视上卿娙娥视中二千石傛华视真二千石美人视二千石八子视千石充依视千石七子视八百石良人视八百石长使视六百石少使视四百石五官视三百石顺常视二百石无涓共和娱灵保林良使夜者皆视百石上中家人子视有秩斗食　后皇后纪秦并天下官备七国爵列八品汉兴因循其号武元之后掖庭三千増级十四光武中兴六宫称号惟皇后贵人金印紫绶又置美人宫人采女三等并无爵秩　霍光上官桀有椒房中宫之重注师古曰椒房殿名皇后所居以椒和泥涂壁取其温芳也在未央宫　谷永传愿抑损椒房玉堂之盛宠　许后传省减椒房掖庭用度　后第五伦椒房之亲注后妃以椒涂壁取其繁衍多子故曰椒房　礼内宰六宫注若今称皇后为中宫疏汉旧仪有此事
　　汉犬台宫
　　江充传召见犬台宫　黄图在长安西二十八里上有犬台宫外有走犬观
　　汉钩弋宫　尧母门
　　赵偼伃传居钩弋宫太始三年生昭帝号钩弋子十四月乃生命所生门曰尧母门注黄图宫在城外汉武故事在直门南【括地志在长安城中】　黄图林光宫中有长定宫三辅决录曰后从帝行幸甘泉宫居长定宫长门宫在长安城孝武陈后居之【东方朔窦太主献长门园更名长门宫注如淳曰长门在长安城东南】昭台宫在上林苑中　西京杂记赵王如意年幼未就外傅使赵媪傅之号其室曰养徳宫后改为鱼藻宫
　　汉交门宫　鼎湖宫
　　武纪太始四年夏四月幸不其祠神人于交门宫若有乡坐拜者作交门之歌注晋灼曰琅邪县有交门宫武帝所造　黄图鼎湖宫在湖城县界【晋灼曰在蓝田引黄图】昔黄帝采首山铜以铸鼎鼎成有龙下迎帝仙去小臣攀龙髯而上者七十二人汉武帝于此建宫【详见郊祀志】
　　汉万岁宫　亭
　　黄图万岁宫武帝造汾阴有万岁宫宣帝元康四年幸万嵗宫神爵翔集以元康五年为神爵纪元　宣纪神爵元年正月行幸甘泉郊祀泰畤三月幸河东祠后土诏曰乃元康四年嘉谷元稷降于郡国神爵仍集金芝九茎产于函德殿铜池中九真献竒兽南郡获白虎威鳯为寳朕之不明震于珍物饬躬斋精祈为百姓东济大河天气清静神鱼舞河幸万岁宫神爵翔集注服防曰万岁宫在东郡平阳县今有津晋灼曰黄图汾阴有万岁宫是时幸河东师古曰晋说是　后黄琼传顺帝永建中公车召琼李固遗书曰闻渡伊洛在万岁亭注亭在洛州嵩阳县西北武帝元封元年登太室闻山呼万岁者三因以名亭【又桓帝纪注洛阳夏门外有万岁亭】　三齐记曲城齐城东有万岁水水北有万岁亭汉武所造西征记【戴延之】汉武帝于太室山作登仙台及万岁亭
　　汉日华宫
　　黄图河间献王德筑日华宫置客馆二十余区以待学士【又见西京杂记】梁孝王作曜华宫筑兎园有鴈池鹤洲鳬渚【广川王太后居长寿宫】
　　汉步夀宫
　　郊祀志神爵二年正月鳯皇集祋祤于所集得玉寳起步寿宫乃下诏赦天下【厥后五凤纪年凤皇名殿】　黄图秦亦有步寿宫今按其地与秦异则秦汉各有步寿宫秦在新丰县步髙宫西　汉宫阁名长安有延寿宫祈年宫元和志汉步寿宫在华原县东北三里【本汉祋祤】
　　隋志京兆渭南有步寿宫　初学记黄图曰京兆有步髙宫【元和志秦步髙宫在渭南县西南二十里】　有熊迎年孝武益寿
　　汉太子宫
　　疏广传宣帝幸太子宫受为家令迎谒应对及置酒宴奉觞上夀　王褒传诏使褒等皆之太子宫虞侍太子朝夕诵读竒文及所自造作太子喜褒所为甘泉及洞箫颂　成纪元帝在太子宫生甲观画堂帝为太子初居桂宫【师古曰三辅黄图桂宫在城中近北宫非太子官】　元后传送政君太子宫见丙殿甘露三年生成帝于甲馆画堂为世适皇孙　哀纪定陶王立为皇太子谢曰材质不足以假充太子之宫　戾太子传及冠就宫上为立博望苑　后班彪传中宗令刘向王褒萧望之周堪之徒保训东官申屠刚传言皇太子宜时就东宫简任贤保以成其
　　德　阴识传守执金吾辅导东宫
　　汉阳灵宫
　　扬雄甘泉赋葢天子穆然珍台闲馆璇题玉英蜵蜎蠖濩之中惟夫所以澄心清魂储精垂思感动天地逆厘三神者乃搜逑索耦臯伊之徒冠伦魁能函甘棠之思挟东征之意相与齐乎阳灵之宫【注齐同也祭天之所故曰阳灵之宫也】集乎礼神之囿登乎颂只之堂
　　汉萯阳宫　属玉观
　　纪宣帝甘露二年十二月行幸萯阳宫属玉观注应劭曰宫在鄠秦文王所起　成帝元延二年冬行幸长杨宫大猎宿萯阳宫赐从官　黄图萯阳宫【东方朔传作倍阳】在今鄠县西南二十三里【元和志同】　西都赋天子登属玉之馆歴长杨之榭【以玉饰因名焉】
　　汉池阳宫
　　宣纪甘露三年春正月呼韩邪单于来朝使有司道单于先行就邸长安宿长平上自甘泉宿池阳官上登长平阪诏单于母谒　黄图池阳宫在池阳南上原之阪去长安五十里【或谓即秦兰池之阳　元和志在泾阳县西北八里】　地理志左冯翊池阳县惠帝四年置【应劭曰在池水之阳】东方朔传武帝微行北至池阳　百官表有胡骑校尉掌池阳胡骑【屯于池阳者】　后章纪建初七年十月幸长安进幸长平御池阳宫东至南陵造舟于泾而还
　　汉蒲陶宫
　　匈奴传元寿二年单于来朝以太岁厌胜所在舍之上林苑蒲陶宫告之以加敬单于　黄图蒲陶宫在上林苑
　　汉神光宫
　　文选扬子云羽猎赋入西园切神光注张晏曰神光宫名　初学记黄图长安有望逺宫
　　汉兰池宫
　　地理志扶风渭城县有兰池宫　杨仆传受诏不至兰池宫　文选西都赋注黄图曰兰池观在城外长安图曰周氏陂南一里汉有兰池宫　黄图秦始皇三十一年微行咸阳逢盗兰池注渭城县有兰池宫　史记景纪驰道木填兰池正义秦兰池在雍州咸阳县界三秦记云始皇都长安引渭水为长池筑为蓬莱山刻石为鲸长二百丈　元和志秦兰池宫在咸阳县东二十五里　兰池陂即秦之兰池也在县东二十五里初始皇引渭水为池东西二百里南北二十里筑为蓬莱山刻石为鲸鱼长二百丈　唐书太宗出征突厥高祖饯之兰池宫
　　汉济阳宫　鳯皇庐　光武碑
　　光武纪南顿君初为济阳令以建平元年乙卯岁十二月甲子夜生光武于县舍有赤光照室中是岁县界有嘉禾生一茎九穗因名曰秀【注蔡邕光武碑文云光武将生皇考以令舍不显开宫后殿居之而生】建武五年十二月诏复济阳二年徭役注帝生于济阳宫　明纪永平五年十月诏丰沛济阳受命所由加恩报德适其宜也　安纪延光三年二月丙子东狩丁丑告陈留太守祠南顿君光武于济阳　郡国志陈留郡济阳注有行宫光武生【呉都赋注光武纪云济阳有武帝行过宫】论衡光武以建平元年十二月甲子生于济阳宫后
　　殿第二内中室内自明是岁嘉禾生三本一茎九穗长于禾一二尺元帝之初有鳯皇下济阳故今济阳宫有鳯皇庐始与李父等俱起遇贼兵走济阳旧庐见光若火正赤在旧庐道南光燿上属天【水经注云光明照室】　蔡邕光武济阳宫碑帝乃龙见白水渊跃昆滍云云先民有言乐乐其所自生礼不忘其本是以虞称妫汭姬美周原作颂曰应期潜见扶阳而飞
　　汉怀宫
　　光武纪建武元年八月癸丑祠高祖太宗于怀宫　列伏隆建武二年诣怀宫光武亲接之　范升建武三年召诣怀宫拜议郎　耿纯世祖即位从攻王郎还诣怀宫注怀河内县名有离宫　枚叔七发乃下置酒于虞怀之宫
　　汉洛阳南宫【又见上】　却非殿　九龙殿　前殿
　　光武纪建武元年七月围朱鲔于洛阳九月朱鲔举城降十月癸丑车驾入洛阳幸南宫却非殿遂定都焉十四年正月起南宫前殿注蔡质汉典职仪云南宫至北宫中央作大屋复道三行天子从中道从官夹左右十步一卫两宫相去七里又洛阳宫阁名有却非殿　顺帝纪帝即位尚书以下从辇到南宫登云台【又质帝桓帝迎入南宫即位】　马后纪诸贵人徙居南宫　五行志南宫宣室殿承善闼黄龙千秋万岁殿长秋和欢殿钩盾掖　传论显宗图二十八将于南宫云台　列传张酺永平九年显宗为四姓小侯开学于南宫酺数讲于御前　冯鲂永平十五年东巡郡国留鲂宿卫南宫　贾逵建初元年诏入讲北宫白虎观南宫云台　东平王苍建初三年帝飨卫士于南宫因从皇太后周行掖廷池阁因阅阴太后旧时衣服赐苍及琅邪王京书　郑章帝以前后所陈补益王政皆着之南宫以为故事【谢承汉书明帝条沛相李寿前后所上便宜为南宫故事】　杨赐灵帝徙南宫阅録故事得所上张角奏及前侍讲注籍乃感悟下诏封赐临晋侯宦者传灵帝修南宫玉堂　东都赋皇城之内宫室
　　光明阙庭神丽奢不可逾俭不能侈【李通传建武二年拜大司农帝每征讨四方常令通居守京师镇抚百姓修宫室起学宫】　东京赋于南则前殿云台和欢安福謻门曲榭邪阻城洫竒树珍果钩盾所职西登少华亭候修饬九龙之内实曰嘉德西南其戸匪雕匪刻我后好约乃宴斯息【九龙本周时殿名也门上有三铜柱三龙相纠绕故曰九龙嘉德殿名在九龙门内也我后谓明帝也　桓帝延熹二年南宫嘉德殿黄龙见】　又有朱雀苍龙白虎武阙司马门掖门承明门金马门鸿都门青琐门崇德殿宫之正门也章德殿宫之前殿也有玉堂前后殿明光殿建始殿东有太仓武库又有鳯皇黄龙千秋万岁殿云台【一作灵台】阿阁兰台东观仁寿闼咸在焉【洛阳宫又有却非门　汉表云分为二　周有逃责之台注刘德曰雒阳南宫謻台是也】
　　汉太驾宫　修西京宫室　六王邸
　　光武纪建武十九年修西京宫室　杜笃笃以关中表里山河先帝旧京不宜改营洛邑乃上论都赋曰皇帝以建武十八年二月甲辰升舆洛邑巡于西岳推天时顺斗极排阊阖入函谷观阸于殽黾图险于陇蜀其三月丁酉行至长安经营宫室伤愍旧京遂天旋云游造舟于渭北泾流衍陈于岐梁东横乎大河瘗后土礼邠郊【四月反于洛都】明年有诏复函谷关作大驾宫【胡广汉制度曰天子出有大驾法驾小驾大驾言即天子行幸也】六王邸高车廏于长安修理东都城门【长安外城门】桥泾渭往往缮离观东临灞浐西望昆明北登长平规龙首橅末央覛平乐仪建章
　　汉洛宫　三宫
　　东京赋昔先王之经邑也审曲面势泝洛背河左伊右瀍西阻九阿东门于旋盟津达其后太谷通其前太室作镇揭以熊耳底柱辍流镡以大岯龙图授羲书畀姒召伯相宅卜惟洛食周公初基其绳则直经涂九轨城隅九雉度堂以筵度室以几京邑翼翼四方所视世祖龙飞白水鳯翔参墟叡喆览都兹洛宫曰止曰时昭明有融既光厥武仁洽道丰登岱勒封与黄比崇逮至显宗六合殷昌乃新崇德【殿名在东】遂作德阳【西】啓南端之特闱立应门之将将昭仁惠于崇贤【东门】抗义声于金商【西门】飞云龙【东门】于春路屯神虎【西门】于秋方建象魏于两观旌六典之旧章其内则含德章台天禄宣明温饬迎春寿安永宁【八殿在应门之内】飞阁神行莫我能形于南则前殿【路寝】云台龢驩安福謻门【外室门也】曲榭邪阻城洫九龙【周时殿名】之内实曰嘉德西南其戸匪雕匪刻我后好约乃宴斯息于东则鸿池清籞緑水澹澹其西则平乐都场示逺之观【李尤赋曰设平乐之显观处金商之维陬】龙雀【飞亷也】蟠蜿天马【铜马也】半汉经始勿亟成之不日犹谓为之者劳居之者逸慕唐虞之茅茨思夏后之卑室乃营三宫布教颁常复庙重屋八达九房【谓明堂】规天矩地授时顺乡造舟清池维水泱泱左制辟雍右立灵台因进拒衰表贤简能冯相观祲祈裭禳灾【薛综注徳阳殿东有辟雍西有灵台谓于其上班教令者曰明堂大合乐射乡者曰辟雍司厯纪侯节气者曰灵台】　东都赋至于永平重熙累洽增周旧修洛邑扇巍巍显翼翼光汉京于诸夏总八方而为极皇城之内宫室光明阙庭神丽奢不可逾俭不能侈【赋序云京师修宫室浚城隍起苑囿以备制度】
　　汉北宫【又见上】
　　纪明帝永平三年起北宫及诸官府【夏旱钟离意諌曰成汤六事自责今宫室大作人失农时所谓宫室荣也】八年十月北宫成　和帝永元四年四月庚申幸北宫　顺帝召虎贲羽林士屯南北宫诸门【文选注蔡质汉官典职曰南宫北宫相去七里中间作大屋复道三行】　窦后【章】见于北宫章德殿　邓后【和】自御北宫增喜观阅问宫人即日遣五六百人　列传钟离意永平三年夏旱而大起北宫意诣阙上疏帝敇太匠止作诸宫减省不急遂应时注雨后德阳殿成百官大防帝思意言谓公卿曰钟离尚书在此殿不立注汉宫殿名曰北宫中有德阳殿井丹建武末沛王辅等五王居北宫皆好宾客请丹
　　不能致【逸民】　贾逵入讲北宫白虎观　张禹永元十五年以太尉兼卫尉留守注东观记曰留守北宫　马融阳嘉二年对策北宫端门　五行志有北宫盛馔门阁东掖庭
　　汉濯龙宫　池
　　桓纪延熹五年十月换王侯租以助军粮出濯龙中藏钱还之九年七月庚午祠黄老于濯龙宫论曰饰芳林以考濯龙之宫设华葢以祠浮屠老子注续汉志祠老子于濯龙宫用郊天乐　马后纪明帝幸濯龙中诸才人下邳王以下在侧请呼皇后帝笑曰是家志不好乐虽来无欢建初二年太后诏曰前过濯龙门见外家问起居者车如流水马如游龙置织室于濯龙中数往观视以为笑乐注续汉志曰濯龙园名也近北宫【少府属官有濯龙监一人四百石】　李云传桓帝在濯龙池管霸奏云等事李尤赋德阳之北斯曰濯龙文防曜水甘果成丛
　　洛都赋【毅】顾濯龙之台观淳清沼以泛舟　东京赋濯龙芳林九谷八溪芙蓉覆水秋兰被涯注洛阳图经曰濯龙池名
　　汉胡桃宫
　　匈奴传顺帝汉安二年六月丙寅立南单于兠楼储诏太常祖防飨赐作乐角抵百戏帝幸胡桃宫临观之
</div>
    <div class="pagination">
<a href="玉海_page209.html">上一页</a><span>...</span><a href="玉海_page205.html">205</a><a href="玉海_page206.html">206</a><a href="玉海_page207.html">207</a><a href="玉海_page208.html">208</a><a href="玉海_page209.html">209</a><span class="current-page">210</span><a href="玉海_page211.html">211</a><a href="玉海_page212.html">212</a><a href="玉海_page213.html">213</a><a href="玉海_page214.html">214</a><a href="玉海_page215.html">215</a><span>...</span><a href="玉海_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
