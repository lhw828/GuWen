<!DOCTYPE html>
<html>
<head>
    <meta charset="UTF-8">
    <title>喻林 - 第 43 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 43 页/共 195 页</h1>
    <div class="content">　　蚓蛾以不才陆槁蠎蛇以腾骛暴鳞连城之宝藏于褐里三秀虽艶糜于丽采香恶乎芬贾恶乎在【补文选郭璞客傲】顾兹蓬蔚厠根兰陂膏泽虽均华不足披逮春不茂未秋先萎【广文选潘正叔陆士衡诗】
　　芝兰萧艾之秋形殊而并悴羽毛鳞介之怨声异而俱哀【艺文类聚人部怀旧铭】
　　不见巫山火芝艾岂相离【艺文类聚人部隐逸上诗】
　　当其潜光荆野抱璞未理众视之以为石独见知于卞子矌千载以遐弃倐一旦而见齿为有国之伟宝礼神只于明祀岂连城之足云嘉遭遇乎知己【艺文类聚宝玉部玉赋】寒虫夕呌含轻重而同悲秋叶晚伤杂黄紫而俱坠【艺文类聚人部言志书】
　　气氤桃李花青跗含素萼既为风所开复为风所落【文苑英华沈约天部六诗】
　　不见高巅树摧抗下为薪岂甘【一作目覩】井中泥时至出作尘【文苑英华刘孝威乐府十九诗】
　　松生数寸时遂为草所没未见笼云心谁知负霜骨弱干可摧残纤茎易凌忽何当数千尺为君覆明月【文苑英华吴均寄赠一诗】
　　河津一名龙门水陆不通鱼鼈之属莫能上海大鱼薄集龙门下数千不得上上则为龙【太平御览居处部门】
　　田者命悬于天也人力虽修水旱不时则一年功弃矣【太平御览资产部田】
　　铜俱出于石为铃则小铸钟则大丝俱生于蚕为绘则贱为锦则贵【太平御览珍宝部铜】
　　在物莫尚于珠玉珠玉不覩王公则不为宝【太平御览珍宝部珠下】
　　不谓夷之初旦明而未融虹蜺扬煇弃和取同【何氏语林识鉴范晔后汉书】
　　譬如池水莲花中生开敷鲜荣甚可爱乐遇天霜雹悉皆毁坏【海空智藏经持诫品】
　　犹如盲值大浮木【元阳妙经卷八】
　　物有先贵后贱先富后贫犹如朱夏赫曦冬凛冽天既炎凉不定人亦贵贱何常【道德经注疏卷三】
　　如有病者乃假医药若无其疾医药无用【波罗蜜多经卷五百六十六】
　　若如彼陶家埏埴作瓦器或盛甘露蜜或受酪酥食计泥本一等为器各别异所受又不同因盛而立名【法华经卷三】
　　或有时沟涧暴雨溢满流疾趣下声震四逺彼岸人唤此不闻声此间人唤彼不闻声或时沟涧水尽无余【出矅经一无常品】
　　昔有羣贼共行刼盗多取财物即共分之等以为分唯有鹿野钦婆罗色不纯好以为下分与最劣者下劣者得之恚恨谓呼大失至城卖之诸贵长者多与其价一人所得倍于众伴【百喻经卷】
　　昔有导师入海采宝时有五百人追之共行导师谓曰海中有五难一者激流二者洄波三者大鱼四者女鬼五者醉菓能度此难乃可共行众人要讫乗风入海到宝渚各行采宝一人不胜菓香食之一醉七日众人宝足颿风已到欲严还出鸣鼔集人一人不满四布求之见卧树下醉未曾醒共扶来还折树枝柱之共归还国家门闻喜悉来迎逆醉者见无所得独甚愁慼醉人不乐拄杖入市市人求价乃至二万两金其人与之问杖有何德曰此为树宝捣烧此杖熏诸瓦石悉成珍宝【众经撰杂譬喻经】
　　譬如大赦及者得脱不及者则不【大智度论卷八十八】
　　如坏军得值大将则活遇小兵则死【大智度论卷十五】
　　奋激
　　今寡人念吴犹躃者不忘走盲者不忘视【吴越春秋句践归国外传】水不激不能破舟矢不激不能饮羽【后汉书冯衍传注】
　　天生少为队将十人同火屋后有一大阬广二丈余十人共跳之皆渡唯天生坠阬天生乃取实中苦竹剡其端使利交横布阬内更呼等类共跳并畏惧不敢天生曰我向已不渡今者必坠此阬中丈夫跳此不渡亦何须活乃复跳之徃反十余曾无留碍众并叹服【宋书孝义卜天与传】
　　人仕宦不出当入不入当出安能长居户限上【南史刘穆之传】驶雪多积荒城之隈急风好起沙河之上克己类出瓮牗之氓决命必在吞气之士何者寒荒之地风雪之所积慷慨之怀忠义之所聚【刘子激通】
　　平原五逹易行之衢也孤峯九折难陟之迳也从高越下驽马之步也腾峭登危飞鼯之足也以险而陟然后为贵以难而升所以为贤【刘子激通】
　　冲颷之激则折木湍波之涌必漂石风之体虚水之性弱而能披坚木转重石者激势之所成也【刘子激通】
　　楩柟郁蹙以成缛锦之瘤蚌蛤结疴以衔明月之珠鸟飞则能翔青云之际矢惊则能逾白雪之岭斯皆仍瘁以成明文之珍因激以致高逺之势【刘子激通】
　　夫雷霆必发而潜底震动枹鼔铿锵而介士奋竦故物不震不发士不激不勇【文选王褒四子讲德论】
　　越王思报吴冬则抱氷夏则握火【艺文类聚火部火】
　　王彦深不为羣从所礼常怀耻慨欲以将领自奋每抚刀曰龙泉太阿汝知我者【何氏语林言志】
　　利之所激深宫之女皆仪秦也【困学纪闻卷十诸子】
　　昔有二人各畜力牛一人自夸欲得与彼牛角力若不如者要金钱五百试牛并耕一牛力实胜之其牛主骂曰弊牛努力牛闻其骂即便卧地输金钱五百枚复至后日主责牛曰名汝为快牛乃使我失钱令我惭愧牛报其主曰更可试之当尽我力当还倍得彼钱即复更耕如牛所言倍得彼钱【出曜经七口品】
　　昔有人捕得大象系以铁鎻属王波斯匿闭在华堂系绊不与食犹暴难禁制是时王家更被暴象皆着器仗有所征伐夫战象法有所攻伐必同声唤时彼系象闻知有外来寇侵境者象怀瞠恚顿鎻自掷踏坏华堂驰走东西命敌而行【出曜经五无放逸品之余】




　　喻林卷二十五
<子部,类书类,喻林>
　　钦定四库全书
　　喻林卷二十六　　　　　明　徐元太　撰人事门【二十四】
　　頼借
　　九二涣奔其机悔亡象曰涣奔其机得愿也【易涣】
　　城之为体由基土陪扶乃得为城今下不陪扶城则损坏以此崩倒反复于隍犹君之为体由臣之辅翼今上下不交臣不扶君君道倾危故云城复于隍【周易正义泰】葛也藟也延蔓于木之校本而茂盛喻子孙依缘先人之功而起【郑氏笺诗旱麓】
　　周礼上瞽四十人中瞽百人下瞽百六十人有视了者相之【郑氏笺诗有瞽】
　　王刍篇竹所以美盛者由得淇水浸润之故武公所以德盛者由得康叔之余烈【毛诗正义淇澳】
　　芃兰之支以柔弱恒延蔓于地有所依缘则起以兴防穉之君以幼时恒闇昧于政有所任用乃能成其德教【毛诗正义芃兰】
　　子皮赋野有死麕之卒章赵孟赋常棣且曰吾兄弟比以安尨也可使无吠【左传昭公元年】
　　所以倾而未颠决而未溃岂非仁人君子心力之为乎【后汉书黄琼传论】
　　周书小开篇曰呜呼汝何敬非时何择非德德枳维大人大人枳维公公枳维卿卿枳维大夫大夫枳维士登登皇皇国枳维都都枳维邑邑枳维家家枳维欲无疆言上下相维递为藩蔽也【后汉书冯衍传注】
　　明珠招骇于闇至蟠木取悦于先容【宋书顾觊之传】
　　图南因于积风伐国在于资给【魏书邢峦传】
　　五方易辨尚待指南百世可知犹湏吹律【北齐书文苑李广传】今之禽兽麋鹿蜚鸟贞虫因其羽毛以为衣裘因其蹄蚤以为绔履因其水草以为饮食故唯使雄不耕稼树艺雌亦不纺绩织絍衣食之财固已具矣今人与此异者也頼其力者主不頼其力者不主【墨子非乐上】
　　汤武圣主也而不能与越人乗翰舟而浮于江湖伊尹贤相也而不能与胡人骑騵马而服騊駼孔墨博通而不能与山居者入榛薄险阻也由此观之则人知之于物也浅矣而欲以徧照海内存万方不因道之数而专已之能则其穷不逹矣【淮南子主术训上】
　　隂不能制于阳附于金柅易之柔道牵也【京氏易传姤上】秋冬夜行照览星辰【焦氏易林同人之咸】
　　不畏猛虎依人为辅【焦氏易林遯之家人】
　　枯匏不朽利以济舟渡逾江海旡有溺忧【焦氏易林震之震】犬畏虎狼依人作辅【焦氏易林未济之随】
　　浩浩之海济楼航之力也航人无楫如航何【扬子寡见】次四鉴贞不迷于人攸资测曰鉴贞不迷诚可信也【大经第六瞢】
　　日之照幽不湏灯烛贲育当敌不待辅佐使将相知力若日之照幽贲育之难敌则文吏之能无所用也病作而医用祸起而巫使如自能按方和药入室求祟则医不售而巫不进矣桥梁之设也足不能越沟也车马之用也走不能追远也足能越沟走能追远则桥梁不设车马不用矣【王充论衡程材篇】
　　且圆物投之于地东西南北无之不可策杖叩动才微辄停方物集地壹投而止及其移徙须人举动贤儒世之方物也其难转移者其动须人也【王充论衡状留篇】
　　湍瀬之流沙石转而大石不移何者大石重而沙石轻也沙石转积于大石之上大石没而不见贤儒俗吏并在世俗有似于此是故金铁在地焱风不能动毛芥在其间飞扬千里夫贤儒所怀其犹水中大石在地金铁也其进不若俗吏速者长吏力劣不能用也【王充论衡状留篇】火之光也不举不明有人于斯其知如水其德如山力重不能自称须人乃举而莫之助【王充论衡効力篇】
　　奡育古之多力者身能负荷千钧手能决觔伸钩使之自举不能离地智能满胷之人宜在王阙须三寸之舌一尺之笔然后可动不能自进【王充论衡効力篇】
　　良玉须切磋璵璠就其形隋珠岂不曜雕莹啓光荣【嵇中散集阮德如答】
　　夫寻端之理犹猎师以得禽也纵使寻迹时有无获然得禽曷尝不由之哉【中散集答释难宅无吉凶摄生论】
　　损黎于洿泞非夜光之不真也由莫识焉投彤卢而不弯非防弱之不劲也坐莫赏焉故琼瑶俟荆和而显连城之贾乌号须逢而着陷坚之功飞兎待子豫而飊腾俊民值知己而宣力【抱朴子外篇名实】
　　火之然也不风不盛盛则景耀而声扬【太经第二释解】缾所以出水须繘以汲之犹君须于民以及禄也【太经第六剧解】
　　夫火以吹爇生熖镜以莹拂成鉴火不吹则无外耀之光镜不莹必阙内影之照故吹为火之光莹为镜之华人之寓代亦须声誉以发光华犹比火镜假吹莹也【刘子因显】
　　目不夜见非暗昼见非明有假也【庄子音义天下】
　　指之取火以针刺鼠以锥故假于物指是不至也【庄子音义天下】
　　因云洒润则芬泽易流乘风载响则音徽自远是以德教俟物而济荣名缘时而显【文选陆机演连珠】
　　钻燧吐火以续旸谷之晷挥翮生风而继飞亷之功是以物有微而毗着事有而助洪【文选陆机演连珠】
　　且宦无金张之援游无子孟之资而图富贵之荣望殊异之宠是陇西之游越人之射耳【文选应璩与岑文瑜书】
　　膺腾撇波而济水不如乘舟之逸也冲渉田而致远未若遵涂之疾也才蔽于无人行衰于寡党此古今之患【文选王襃四子讲德论】
　　牵弱葛之蔓延寄陵风于松指曲蓬之直逹固有凭于原枲【补文选谢眺酬德赋】
　　之燕入楚待騣足凌河越海寄轻舟【艺文类聚内典部内典颂】夫苍龙非不神不能白日升天飘风虽疾不以霖雨不能扬尘故苍蝇之飞不过十步自托骐骥之髪乃腾千里之路【艺文类聚虫豸部蝇书】
　　晋献公虽与指南车终不觉矣齐桓公中才矣有指南而悟失之则惑管仲桓公指南车也【太平御览车部指南车】譬如有人年百二十老耄衰朽又加众病所谓风病热病痰病或三杂病是老病人欲从牀座起徃他处而自不能有两健人各扶一腋徐策令起而告之言莫有所难随意欲徃我等二人终不相弃必逹所趣安稳无损【波罗蜜多经卷三百一十二】
　　如诸贫人依富长者方出险难【波罗蜜多经卷五百六十八】
　　如险旷野行人疲倦遇善将导能令安稳【波罗蜜多经卷五百六十八】
　　譬如大火若遇草木必无退还是诸草木皆顺益火发其光明【波罗蜜多经卷五百七十二】
　　如人左手佐助右手【放光波罗蜜经】
　　譬如有城无有楼阁园林池沼亦无象马游行之处彼城之主虽有力安处而城无楼阁诸功德故则非庄严【大宝积经二十】
　　如人处险要因机杖亦如执炬覩见诸器【本缘经鹿品】譬如老人夜行无杖则蹶【大智度论卷十四】
　　譬如絶崖险道假梯能上又如深水因船得度【大智度论卷十八】
　　譬如水性自冷假火故热止火停久水则还冷【大智度论三十一】
　　譬如苦药服之甚难假之以蜜服之则易【大智度论三十五】譬如登楼得梯则易上【大智度论三十五】
　　如人闇道中然灯亦能自益亦能益人【大智度论卷三十九】譬如老病人依恃他力能行能立【大智度论卷五十三】
　　如夜中有所见皆是星月力【大智度论卷五十八】
　　如盲人为有目者所将防故终不坠落沟壑【大智度论卷八十五】
　　因托
　　贲其须与上兴也【易贲】
　　如木既颠厥巢其犹有枝叶作休【汲周书尝麦解】
　　緜緜葛藟【音垒】在河之浒【音虎】　緜緜葛藟在河之涘【音俟】緜緜葛藟在河之漘【音辱　诗国风葛藟】
　　南有樛【音鸠】木甘瓠【音防】累【音雷】之【诗小雅南有嘉鱼】
　　茑【音鸟】与女萝【音罗】施【音异】于松栢　茑与女萝施于松上【诗小雅頍弁】
　　葛生延而楚蘝生蔓于野喻妇人外成于他家【毛诗葛生注】
　　木枝以下垂之故故葛藟也得累而蔓之而上下俱盛【郑氏笺诗樛木】
　　小鸟知止于丘之曲阿静安之处而托息焉小臣择卿大夫有仁厚之德者而依属焉【郑氏笺诗緜蛮】
　　岐山之南周之原地膴膴然其土地皆肥美也其地所生堇荼之菜虽性本若今尽甘如饴味然【毛诗正义绵】莫莫然而延蔓者是葛也藟也乃施于木之条枚之上而长也以兴依缘者此大王王季也乃依缘已之先祖之功业而起也【毛诗正义旱麓】
</div>
    <div class="pagination">
<a href="喻林_page42.html">上一页</a><span>...</span><a href="喻林_page38.html">38</a><a href="喻林_page39.html">39</a><a href="喻林_page40.html">40</a><a href="喻林_page41.html">41</a><a href="喻林_page42.html">42</a><span class="current-page">43</span><a href="喻林_page44.html">44</a><a href="喻林_page45.html">45</a><a href="喻林_page46.html">46</a><a href="喻林_page47.html">47</a><a href="喻林_page48.html">48</a><span>...</span><a href="喻林_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
