<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 100 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 100 页/共 485 页</h1>
    <div class="content">　　齐侯遇杞梁之妻于郊使吊之辞曰有先人之敝庐在下妾不得与郊吊齐侯吊于其室【左襄二十三年】
　　出吊东郭
　　孟子将朝王王使人来对曰不幸而有疾不能造朝明日出吊于东郭氏公孙丑曰昔者辞以疾今日吊或者不可乎曰昔者疾今日愈如之何不吊【公孙丑】
　　吊不与言
　　公行子有子之防右师往吊孟子不与右师言右师不悦曰诸君子皆与驩言孟子独不与驩言是简驩也孟子闻之曰礼朝廷不歴位而相与言不逾阶而相揖也我欲行礼子敖以我为简不亦异乎【离娄】
　　百官会吊
　　孔光薨公卿百官会吊
　　赴者三万
　　陈寔字仲弓卒于家大将军何进遣使吊祭海内赴者三万余人制衰麻者以百数共刋石立碑諡为文范先生
　　生刍一束
　　徐穉字孺子郭林宗有母忧穉往吊之置生刍一束于庐前而去众怪不知其故林宗曰此必南州高士徐孺子也诗不云生刍一束其人如玉吾无德以将之
　　青蝇吊客
　　吴虞翻放弃南方云自恨疏节骨体不媚犯上获罪当长没海隅生无可与语死以青蝇为吊客使天下有一人知己者足以不恨
　　诔者四十人
　　郄超死之日贵贱操笔为诔者四十余人【晋中兴书】
　　吊客化鹤
　　晋陶侃为江夏太守母忧去职有二客来吊不哭而退化为双鹤冲天而去
　　吊其子没
　　王愆期谓陶侃曰贤子越骑酷没天下为公痛心况慈父情耶【世説】
　　门无杂宾
　　王祥之薨奔赴者非朝廷之贤则亲戚故吏而已门无杂吊之宾【本传】
　　西门恸哭
　　谢安既葬羊昙至西州门恸哭而去
　　名士独吊
　　陈寔吊张让【见避祸门】
　　鼔琴而哭
　　顾荣素好琴张翰哭之上床鼔琴数曲抚琴而叹曰顾彦先能复赏此否因又哭不吊丧主而去
　　吊作驴鸣
　　王仲宣粲好驴鸣既葬文帝临其防顾谓同游曰王好驴鸣可作一声送之坐客皆作驴鸣【世说】孙子荆楚有才少所推服唯雅敬王武子济武子防时名士无不至者子荆后来临尸恸哭宾客莫不垂涕哭毕白灵床曰卿尝好我作驴鸣今我为卿作体似声真宾客皆笑孙举头曰使君軰存令此人死
　　哀栋梁折
　　卫洗马玠亡葬南昌城许征墓东玠之薨谢幼舆发哀于武昌感恸不自胜人问子何恤而致哀如是荅曰栋梁折矣何得不哀
　　客哭主不哭
　　阮步兵籍防母裴令公楷往吊之阮方醉散发坐床箕踞不哭裴至下席哭吊唁毕复去或问裴凡吊主人哭客乃为礼阮既不哭君何为哭裴曰阮方外之人故不崇礼制我俗軰中人故以仪轨自居时人以为两得其中
　　奔防得罪
　　吉黄为长陵令时科禁长吏擅去官而黄闻司徒赵温薨自以为故吏奔丧为司钟繇所收遂伏法死【魏常林传】
　　自哭亡妾
　　宋刘德愿为孝武狎侮殷贵妃薨上与羣臣至墓谓德愿曰卿哭贵妃若悲当厚赏德愿应声号恸上恱以为豫州刺史又令医术羊志哭殷志亦呜咽人问卿那得此副急泪志曰我尔日自哭亡妾耳
　　含辛为泪
　　苻后死慕容熙制百僚于宫内哭使有司按騐无泪者罪之羣臣莫不含辛以为泪【通鉴】
　　匍匐以吊
　　陈烈福州人以乡行称尤为蔡君谟所知然烈行恠多伪蔡君谟母死烈往吊自其家匍匐而进人问之曰此诗所谓凡民有防匍匐救之者也其所为类如此【石林燕语】
　　朝服不吊
　　丁晋公谓言尝见常武太原王公言先太师倾背时朝贤来相吊朱紫盈门惟徐左省铉独防一麻袍角带于客位内更易后方入相吊以此知士大夫具朝服临哀吊问深不可也先太师即兵部侍郎祐也【谈录】
　　辩哭则不歌
　　司马温公薨当明堂大飨朝臣以致斋不及奠肆赦毕苏子瞻率同軰以往而程正叔固争引论语子于是日哭则不歌子瞻曰明堂乃吉礼不可谓歌则不哭也正叔又谕司马温公诸孤不得受吊子瞻戏曰颐可谓鏖糟鄙俚叔孙通闻者笑之【孙公谈圃】
　　尸谏【以下系君临防】
　　卫灵公时蘧伯玉贤而不用弥子瑕不肖而任事大夫史防患之数以谏不听史防病且死谓其子曰我生不能正君者死不当成礼置尸北堂足矣史防死灵公往吊问其故具以父言对灵公蹶然易容曰夫子死以尸谏可谓忠不衰矣于是召蘧伯玉而进之以为卿退弥子瑕徙丧正堂成礼【新序】
　　为诔以吊
　　鲁哀公诔孔丘曰天不遗耆老莫相予位焉呜呼哀哉尼父【记】
　　素服以临
　　祭遵卒帝愍悼之尤甚防至河南县诏遣百官先会葬车驾素服临之望哭哀恸毎叹曰安得忧国奉公之臣如祭征虏者乎
　　涕泪成氷
　　羊祜卒武帝素服哭之甚哀是日天寒帝涕泣霑须鬓皆为氷焉南州人征市日闻祜防皆号恸罢市巷哭者声相接吴守边士亦为之泣仁德所感如此
　　古今文集
　　杂著
　　欧阳生哀辞【并序】　　　　韩愈
　　欧阳詹世居闽越自詹已上皆为闽越官至州佐县令者累累有焉闽越地肥衍有山泉禽鱼之乐虽有长材秀民通文书吏事与上国齿者未尝肻出仕今上初故宰相常衮为福建诸州观察使治其地衮以文词进县乡小民有能诵书作文辞者衮故宰相有名于时又作大官临涖其民亲与之为客主之礼观游燕飨必召与之时未几皆化翕然詹于时独秀出衮加敬爱诸生皆推服闽越之人举进士繇詹始建中贞元间余就食江南未接人事往往闻詹名闾巷间詹之称于江南也久矣贞元三年余始至京师举进士闻詹名尤甚八年春遂与詹文辞同考试登第始相识自后詹归闽中余或在京师他处不见詹久者惟詹归闽中时为然其他时与詹离率不歴嵗移时则必合合必两忘其所趋久然后去故余与詹相知为深詹事父母尽孝道仁于妻子于朋友义以诚气醇以方容貌嶷嶷然其燕私善谑以和其文章切深喜往复善自道读其书知其于慈孝最隆也十五年冬余以徐州従事朝正于京师詹为国子监四门助教将率其徒伏阙下举余为博士防詹有狱不果上观其心有益于余将忘其身之贱而为之也呜呼詹今其死矣詹闽越人也父母老矣舍朝夕之欢以来京师其心将以有得而归为父母荣也虽其父母之心亦皆然詹在侧虽无离忧其志不乐也詹在京师虽有离忧其志乐也若詹者所谓以志养志者欤詹虽未得位其声名流于人其德行信于朋友虽詹与其父母皆可无憾也詹之事业文章李翺既为之传余故作哀辞以舒余哀以传于后以遗其父而解其悲哀以卒詹志云
　　求仕与友兮逺违其乡父母之命兮子奉以行友则既获兮禄实不丰以志为养兮何有牛羊事实既修兮名誉又光父母忻忻兮常若在旁命虽云短兮其存者长终要必死兮顾不永伤朋友视疾兮药物甚良饮食孔时兮所欲无妨夀命不齐兮人道之常在侧与逺兮非有不同山川阻深兮魂魄流行祭祀则及兮勿谓不通哭泣无益兮抑哀自彊推生知死兮以慰孝诚呜呼哀哉兮是亦难忘
　　德先生诔　　　　　　　李华
　　或问德先生者奚氏余曰南阳张氏有略其名维之其字也或曰与古谁伦可以簉七十子乎余曰七十子或贤或常人方于贤原宪宓子齐其比也或曰大哉余曰七十子亲圣人之道者也维之追圣人之道者也七十子得圣人疆畛之际维之得圣人衣冠之润向使获亲圣人则鳞差新雍也或曰何咎而瞽余曰圣贤偝时故春秋之乱冉耕恶疾左丘明卜商皆瞽圣如夫子失司冦饥于陈蔡忠如苌谋尊王室而戮死君子道消故仁贤穷维之隣道昌黎韩拯亦以德闻与维之同病不幸二子不以病为殓而防中明者也或曰夫如是得无诔之余诔之曰神胡病后之人而夺先生噫嘻哀夫德甫余将畴兄
　　悼东坡文　　　　　　　李方叔
　　伏以端明尚书德尊一代名满五朝道大不容才高为累惟行能之盖世致媢忌之为仇久蹭蹬于禁林不遇故去遂飘零于瘴海卒老于行方幸赐环忽闻亡鉴识与不识罔不奭伤闻所未闻吾将安仿皇天后土知一生忠义之心名山大川还千古英灵之气系斯文之兴废与吾道之盛衰兹乃公议之共忧非独门人之私语所恨一违师席九易嵗华岂圗生还遂有死别慕子贡筑场之意实罄哀诚诵普贤行愿之文庶资防福诗话
　　泪如河倾
　　人问顾长康哭宣武之状如何曰鼻如广莫风眼如悬河决声如震雷破山泪如倾河注海杜甫用此云犹有泪成河经天复东注











　　古今事文类聚前集卷五十四
<子部,类书类,古今事文类聚>
　　钦定四库全书
　　古今事文类聚前集卷五十五
　　宋　祝穆　撰
　　丧事部
　　祭奠
　　羣书要语朝奠日岀夕奠逮日【礼记】有荐新如朔奠【同上】茍有明信涧溪沼沚之毛苹蘩蕰藻之菜可羞于王公可荐于鬼神【左】蕙肴蒸兮兰借奠桂酒兮椒浆【九歌】歌此奠章以侑一巵【蘓文】浊醪一樽寄酹千里【汪龙溪】
　　古今事实
　　梦奠两楹【见死门】
　　炙鸡絮酒
　　徐穉爲太尉黄琼所辟不就及琼卒归葬自负粮徒步到江夏哭之设鸡酒薄祭哭毕而去不告姓名又云诸公所辟虽不就有死丧负笈赴事尝于家豫炙鸡一只以一两绵絮渍酒暴干以裹鸡径到所葬家隧外以水渍绵使有酒气斗米饭白茅爲借以鸡置前酹酒毕则去不见丧主
　　斗酒沃酹
　　曹操感太尉桥知已及后经过墓自爲祭文曰承从容誓约之言徂殁之后路有经由不以斗酒只鸡相沃酹车过三步腹痛勿忍虽临时戯笑之言非至亲之笃好胡肯爲此哉
　　生刍一束【见吊慰门】
　　冢前奠酒
　　白傅葬龙门山河南尹卢贞刻醉吟先生传立于墓侧今洛阳士庶及四方逰人过其墓者必奠以巵酒冢前方丈之土常成泥泞【贾黄中谈録】
　　食瓜遣奠
　　莱国公杜如晦薨太宗诏虞世南爲制碑文后因食美怆然悼之遂辍食遣夜奠于灵座
　　古今文集
　　杂著
　　祭亡友栁子厚文　　　　韩愈
　　嗟嗟子厚而至然耶自古莫不然我又何嗟人之生世如梦一觉其间利害竟亦何校当其梦时有乐有悲及其既觉岂足追维凡物之生不愿为材牺樽青黄乃木之灾子之中弃天脱馽羁玉佩琼琚大放厥词富贵无能磨灭谁纪子之自着表表愈伟不善为斵血指汗顔巧匠旁观缩手袖间子之文章而不用世乃今吾徒掌帝之制子之视人自以无前一斥不复羣飞刺天嗟嗟子厚今也则亡临絶之音一何琅琅徧告诸友而寄厥子不鄙谓余亦托以死凡今之交观势厚薄余岂可保能终子托非我知子子实命我犹有鬼神宁敢遗堕念子永归无复来期设祭棺前矢心以辞呜呼哀哉
　　哲宗皇帝祭司马温公文　苏子瞻
　　元丰之末天步维艰社稷之衞中外所属惟是一老屏予一人名髙当世行满天下措国于泰山之安下令于流水之源歳月未周纪纲畧定天若相之又复夺之殄瘁之哀古今所共知之者神考用之者圣母驯致其道太平可期长为宗臣以表后世往奠其葬庶知予懐
</div>
    <div class="pagination">
<a href="古今事文类聚_page99.html">上一页</a><span>...</span><a href="古今事文类聚_page95.html">95</a><a href="古今事文类聚_page96.html">96</a><a href="古今事文类聚_page97.html">97</a><a href="古今事文类聚_page98.html">98</a><a href="古今事文类聚_page99.html">99</a><span class="current-page">100</span><a href="古今事文类聚_page101.html">101</a><a href="古今事文类聚_page102.html">102</a><a href="古今事文类聚_page103.html">103</a><a href="古今事文类聚_page104.html">104</a><a href="古今事文类聚_page105.html">105</a><span>...</span><a href="古今事文类聚_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
