<!DOCTYPE html>
<html>
<head>
    <meta charset="UTF-8">
    <title>太平御览 - 第 210 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 210 页/共 737 页</h1>
    <div class="content">良太守下
《北史》曰：西魏裴侠，除河北郡守。侠躬履俭素，爱人如子，所食惟菽麦盐菜而已，吏人莫不怀之。此郡旧制，有渔、猎夫三十人以供郡守，侠曰：“以口腹役人，吾所不为也。”乃悉罢之。又有丁三十人供郡守役，侠亦不私，并收庸直为市官马，岁时既积，马遂成群。去职之日，一无所取，人歌之曰：“肥鲜不食，丁庸不取；裴公贞惠，为世规矩。”
《北史》曰：宋世良为清河太守，才识闲明，尤善政术，在郡未几，声问甚高。阳平郡移治劫盗三十馀人，世良讯其情状，惟送十二人，馀皆放之。阳平太守魏明朗大怒，云：“辄放吾贼？”及推问，送者皆实，放皆非，明朗大服。郡东南有曲堤，成公一姓阻而居之，群盗多萃於此。人为之语曰：“宁度东吴会稽，不历成公曲堤。”良施八条，制盗奔他境，人又谣曰：“曲堤虽险贼何益，但有宋公自屏迹。”是冬醴泉出於界内。及代至，倾城祖道，有老人丁金刚者，泣而前谢曰：“老人年九十，记三十五政，府君非惟善政，清亦彻底；今失贤者，人何以济！”莫不攀援涕泣。
《北齐书》曰：赫连子悦除林虑太守。文襄往晋阳，由郡境问不便，悦云：“临水、武安去郡遥远，山岭重叠，车步艰难，若东属魏郡，则地平路近。”文襄笑曰：“卿徒知便人，不觉损。”悦答曰：“所言者，人所疾苦，不敢以私润负公心。”文襄善之，乃敕依事施行，自是人属近便行路称之。
《北齐书》曰：崔伯谦，字士逊，博陵安平人也。除济北太守，恩信大行，又改鞭用熟皮为之，示耻而已。
《北齐书》曰：苏琼，字珍之，长乐武强人也，除南清河太守。性清慎，不发私书。
《陈书》曰：孔奂，字休文，除晋陵太守。晋陵自宋齐以来为大郡，虽经寇扰，犹为全实，前後二千石多行侵暴。奂清白自守，妻子并不之官，惟以单船临郡。所得秩俸，随即分赡孤寡，郡中号曰“神君”。曲阿富人殷绮，见奂居处俭素，乃饷以衣毡一具。奂曰：“太守身居美禄，何为不能办此，但百姓未周，不容独享温饱。劳卿厚意，幸勿为烦。”
《隋书》曰：于义迁安武太守，专崇德教，不尚威刑。有郡民张善安、王叔儿争财相讼，义曰：“太守德薄不胜任之所致，非其罪也。”於是取家财，倍与二人，谕而遣去。善安等各怀耻愧，移语他州。於是风教大洽。其以德化人，皆此类也。
又曰：于仲文迁安固太守。有任、杜两家各失牛，後得一牛，两家俱认，州郡久不能决。益州长史韩伯俊曰：“于安固少善听察，可令决之。”仲文曰：“此易解耳。”於是令二家各驱牛群至，乃放所认者，遂向任氏群中。又阴使人微伤其牛，任氏嗟惋，杜家自若。仲文於是诃诘杜氏，杜氏服罪而去。
又曰：柳俭，炀帝特授朝散大夫，拜弘化太守，赐物一百段而遣之。俭清节愈厉。大业五年入朝，郡国毕集，帝谓纳言苏威、吏部尚书牛弘曰：“其中清名天下第一者为谁？”威等以俭对。又问其次，威以涿郡丞郭绚、颍川郡丞敬肃等二人对。帝赐俭帛二百匹。令天下朝集使送至郡邸，以旌异焉。
又曰：车驾西巡还，谓武威太守樊子盖曰：“人道公清，定如此不？”子盖谢曰：“臣安敢言清，止是小心，不敢纳贿耳。”由此赐之口味百馀斛。
《唐书》曰：颜真卿为平原太守。安禄山逆节颇著，真卿以霖雨为托，修城浚濠，阴科丁壮，储廪实；乃阳会多士，泛舟於池，饮酒赋诗。或谗於禄山，亦密侦之，以为书生不足虞也。无几，禄山果反，河朔尽陷，独平原城守具备，乃使司兵参军李平驰奏之。玄宗初闻禄山之变，叹曰：“河北二十四郡，岂无一忠臣乎！”得平原，大喜，顾左右曰：“朕不识颜真卿形状，何如所为得如此！”
《五代史□晋史》曰：郭延鲁清泰中迁复州守。延鲁临任，忽惊叹曰：“先人曾为沁牧，九年不移，我得不遵其家法而使政有纰缪者乎！”由是正俸之外，未尝敛贷，庶事致理，一郡赖焉。及秩满，百姓上章举留，将离境，攀卧遮围者不能去，朝廷闻而嘉之。
《华阳国志》曰：张翕，字子阳，巴郡人。为阴平郡守，布衣蔬食，俭以化民。自乘二马之官，久之，一马死一马病。翕曰：“吾将步行矣。”夷、汉甚安其惠爱，在官十九年卒，百姓号慕，送葬者以千数。天子嗟叹，赐钱十万为立祠堂。後太守数烦扰，夷人叛乱。翕子端方察孝廉，天子起家拜越太守，迎者如□。
又《华阳国志》曰：孝顺帝永建中，太山吴资为巴郡太守，民歌之曰：“习习晨风动，澍雨润乎苗。郡后恤时务，我民以优饶。”及资迁去，民人思资，又歌曰：“望远忽不见，惆怅当徘徊。恩泽实难忘，悠悠心永怀。”
《益部耆旧传》曰：张霸，字伯饶。为会稽太守。举贤士劝教讲授，一郡慕化，但闻诵声；又野无遗寇，民语曰：“城上乌呜哺父母，府中诸吏皆孝子。”
锺ヴ《良吏传》曰：王堂，字敬伯，广汉妻阝人也。为汝南太守。属城多ウ弱，堂简选四部督邮，奏免四十馀人。以陈蕃为功曹，应嗣为主簿，教曰：“简核众职，委功曹拾遗补缺，仰恃明俊，古人有言：劳於求贤，逸於得士。太守不敢妄有符教。”
《崔氏家传》曰：崔实除五原太守。郡处边陲，不知耕桑之业，民多饥寒之患。於是乃劝人农种，教其织，以赈贫穷，民用获济，号曰“神惠”焉。
《桓阶别传》曰：上已平荆州，引为主簿，每有深谋疑事，尝与君筹之，或日昃忘食，或夜坐彻旦。擢为赵郡太守，会郡僚送之，上曰：“北边未清，以卿威能震敌，德怀远人，故用相烦，是亦寇恂河内之举。”阶在郡，时俸尽，食酱孚，上闻之，数戏之曰：“卿家酱颇得成不耶？”诏曰：“昔子文清俭，朝不谋夕而有脯粮之秩；宣子守约，箪食鱼飧而有加梁之赐。岂况光光大魏，富有四海。栋宇大臣而有蔬食，非吾所以礼贤之意也，其赐射鹿师二人，并给媒。”（齐入谓曲孽为媒。）
《江祚别传》曰：祚为安南太守，民思其德，生子多以“江”名子。
《孟宗别传》曰：宗为豫章太守，人思其惠，路有行歌，故时人之生子以“孟”为名。
《召氏家传》曰：邵训，字伯春，为陈留太守。以君性多弘恕，追诏勉厉之曰：“陈留太守，讲授省中，六年于兹，经术明笃，有匡生解颐之风，赐钱三十万及刀剑衣服、居家之具。”
《宣城记》曰：泾县洪短，吴时为庐江太守。以清称。征还。船轻，皆载土。时岁暮，逐除者就乞，所获甚少，洪乃语之，逐除人见土而去。
《秦子》曰：孔文举为北海相，有遭父丧，哭泣墓侧、色无憔悴，文举杀之。有母病差，思食新麦，家无，乃盗邻人熟麦而进之，文举闻，特赏之。盗而不罪者，以为勤养於母也；哭而见杀者，以为哀而不实也。
《世说》曰：周ダ罢临川郡，还都未及上，泊青溪渚，王丞相往看之。时是夏月，暴雨卒至，舫既狭小而又漏，殆无复可坐处。王曰：“胡威之清，何以遇此？”即启用焉。
吴兴太守《论衡》曰：淮阳铸为伪钱，吏不能禁。汲黯为太守，不坏一垆，不刑一人，高枕安卧，淮阳政清。
《风俗通》曰：秦昭王使李冰为蜀郡太守。开成都两江，溉田万顷。江神岁取童女二人以为妇。冰自以其女与神为婚，径至神祠，劝神酒，杯但澹淡。冰厉声责之，因忽不见。良久，有两苍牛斗於岸旁。有间，冰还，流汗，谓官属曰：“吾斗大，极不胜，当相助，南向腰中正白者，我绶也。”主簿刺杀北面者，江神遂死。蜀人慕其气决抗壮健者，因名子曰冰儿。
酷太守
《汉书》曰：王温舒为广平都尉，择郡中豪敢往吏十馀人为爪牙，使督盗贼。道不拾遗，迁河内太守。素居广平时，皆知河内豪奸之家。以九月至郡，令具私马五十匹，驿自河内至长安，部吏如广平时方略，捕郡中豪猾，相连坐千馀家。上书请，大者至族，小者乃死，家尽没入偿赃。奏行不过二日，得可，事论报，至流血十馀里。河内皆怪其奏，以为神速。尽十二月，郡无犬吠之盗。其颇不得，失之旁郡，追求，会春，温舒顿足叹曰：“嗟乎，令冬月益展一月，足吾事矣。”
又曰：严延年，字次卿，东海人。为涿郡太守。大姓西高氏、东高氏，自郡吏已下皆畏避之，莫敢与语，咸曰：“宁负二千石，无负豪大家。”宾客放为盗贼，发，辄入高氏，吏不敢追。延年至，遣掾蠡吾赵绣案高氏得其死罪。绣见延年，为两劾，欲先白其轻者，观延年意。延年已先知之。赵掾至，白其轻者，延年索怀中，得重劾，即收送狱。夜入晨杀，吏分拷两高，穷竟其奸，诛杀各数人。郡中震恐，道不拾遗。三岁，迁河内太守。
《东观汉记》曰：樊晔为天水郡。其政严猛，好申、韩之术，不假下以权，道路不敢相盗，商人行旅以钱物於大道旁，曰：“以付樊父。”後还，其物如故，道不拾遗。凉州为之语曰：“游子常苦贫，力子天所富。宁见乳虎穴，不入冀城寺。嗟我樊府君，安可再遭值！”
《晋阳秋》曰：庐陵太守羊舟，疑郡人简良等为贼，杀一百九十人，徙谪百有馀人。有司奏舟罪死，以景献皇后有属八议，帝曰：“此古人所无，何八议之有乎？未忍肆之市朝，其赐命狱所。”琅琊王太妃山氏，舟之甥也，诣阙请命。丞相以太妃为言，於是减死罪。既出，有疾，见简良为祟，旬日而卒。
《三国典略》曰：齐广陵太守敬长瑜多受财贿，刺史陆骏将启劾之。长瑜以货求於散骑常侍和士开，以画屏风诈为长瑜之献，齐王大悦。骏启寻至，遂不问焉。
《梁书》曰：南淮侯萧推，字智进，梁王弟安城康王秀之子。姿貌丰悦，举动可观，历淮南、宣城、晋安、吴郡四太守，所临之郡必赤地大旱，吴人号为“旱母”。
又曰：臧厥为晋安太守。郡居山海，常结聚逋逃，前二千石虽募讨捕，而寇盗不止。厥下车，宣风化，凡诸凶党，皆襁负而出，居民复业，商旅流通。然为政严酷少恩，吏民小事必加杖罚，百姓谓之“臧兽”。
《唐书》曰：李邕，天宝初为汲郡、北海二太守。邕性豪侈，不护细行，所在纵求财货，驰猎自恣。五载，奸赃事发。又尝与左骁卫兵曹柳马一匹，及下狱，吉温令引邕谈及休咎，厚相赂遗，词状连引，敕刑部员外祁顺之、监察御史罗希驰往就郡决杀之，时年七十馀。
卷二百六十三　职官部六十一
别驾
应劭《汉官仪》曰：元帝时，丞相于定国条州大小为设吏员，治中别驾、诸部从事秩皆百石。
《汉书》曰：黄霸为扬州刺史。三岁，宣帝诏赐车盖特高一尺别驾主簿车，缇纟由屏星於轼前，以彰有德。
《东观汉记》曰：郭在并州行部，童儿骑竹马迎拜，问使君何日当还，语别驾，计日告之。
《後汉书》曰：袁绍领冀州，以审配为别驾，委以腹心，并总幕府。绍又以田丰为别驾，丰劝迎天子，绍不纳，及败，曰：“吾惭田别驾。”
谢承《後汉书》曰：周景为豫州，辟陈蕃为别驾，不就。景题别驾舆曰：“陈仲举座也。”不复更辟。蕃惶惧，起视职。
又曰：陈茂，豫州刺史周敞辟为别驾从事。与俱行部，到颍川阳翟传。传中有置美酒一押，敞去，敕御驺载酒以行。茂见，於外取押击柱破之，敞问茂：“刺史年老酒益气，别驾破押，名亦何益？”茂答曰：“所过皆有，以明使君传车骖载酒非宜也。”
《魏志》曰：崔琰，字季。太祖破袁氏，领冀州牧，辟琰为别驾，语琰曰：“比案户籍，可得三十万众，故为大州也。”琰曰：“今天下分崩，九州幅裂，二袁兄弟亲寻干戈，冀方蒸庶暴骨原野。未闻王师仁声先路，存问风俗，救其涂炭，而计校甲兵，惟此为先，斯岂彼州士女所望於明公哉！”太祖改容谢之。于时宾客皆复失色。
又曰：李膺自蜀使至都，武帝悦之，谓曰：“今李膺何如昔？”对曰：“今胜昔。”问其故，对曰：“昔事桓灵之主，今逢尧舜之君。”帝嘉其对，以如意击席者久之，乃以为益州别驾。
又曰：王基，字伯舆，东莱人。时青土初定，刺史王凌表请基为别驾。凌流称青土，盖亦由基协和之辅也。
《吴书》曰：陆逊为右护军、镇西将军。权嘉逊功德，欲殊显之，虽为上将军、列侯，犹欲令历本州举命，乃使扬州牧吕范就辟别驾从事。
《晋书》曰：王祥，徐州刺史吕虔檄为别驾。祥乃应召，虔委以州事。于时寇盗充斥，祥率励兵士，频讨破之。州界清靖，政化大行。时人歌之曰：“海沂之康，实赖王祥。邦国不空，别驾之功。”
邓粲《晋记》曰：王澄为荆州，宗厥以酒色礼澄。澄叱左右ㄏ之。别驾郭舒厉色曰：“使君醉。”澄曰：“狂邪！狂我醉。”因炙舒眉。
《晋中兴书》曰：初，魏徐州刺史任城吕虔有佩刀，工相之，以为必三公可服此刀。虔语别驾王祥曰：“苟非其人，刀或为害，卿有公辅之量，故以相与。”祥始辞之，虔强与乃受。祥死之日，以刀授弟览曰：“吾儿凡，汝後必兴，足称此刀，故以相与。”
又曰：长沙邓粲，高洁著名，桓冲召粲为别驾。粲起就职，时南郡刘尚公亦治操不仕，粲既就职，尚公语粲曰：“卿道广学深，众所推怀，忽然改节，诚失所望。”粲笑答曰：“足下可谓有志於隐，而未知隐之为道，朝亦可隐，市亦可隐；初在我，不在於物。”尚公无以难之。虽然，粲名誉解半矣。
又曰：邓骞，字长真，长沙人也。谯王承为魏所败，求骞甚急，乡人为惧，骞笑曰：“欲用我耳。”乃往诣，喜谓曰：“君可谓古之解扬也。”以为别驾。
《续晋安帝纪》曰：益州刺史李邈，微时居汉川，与别驾姜显饯送刺史。显忽邈，邈曰：“大丈夫何至守偏地。”为姜显所陵，即不复还家，仍附船下。自是十五年，而镇梁、汉，显犹栖迟，即檄为别驾。
《後周书》曰：柳庆为雍州别驾。有贾人持金二十斤，诣京师交易，寄人停止。每欲出行，常自执管钥。无何，缄闭不异而失之。谓是主人所窃，郡县讯问，主人遂自诬服。庆闻而叹之，乃问贾人曰：“卿钥恒置何处？”对曰：“恒自带之。”庆曰：“颇与人同宿乎？”曰：“无。”“与人同饮乎？”曰：“日者曾与一沙门再度酣宴，醉而昼寝。”庆曰：“主人特以痛自诬，非盗也。彼沙门乃真盗耳。”即遣吏逮捕沙门，乃怀金逃匿。後捕得，尽获所失之金。
《隋书》：赵轨为齐州别驾，征入朝。父老相送者各挥涕曰：“别驾在官，水火不与百姓交，是以不敢以壶酒相送。公清若水，请酌一杯水奉饯。”轨受而饮之。
《唐书》曰：德宗命王虔休幕客昭义军节度掌书记卢顼为州别驾知州事，赐绯鱼袋赏有功也。时元谊据州，顼白於虔休请入城说下之，顼见诣为陈利害，诣请随顼归朝，故顼不次授官。
《三辅决录》曰：苏章为冀州刺史，召安平崔瑗为别驾。
《豫章烈士传》曰：孔恂，字巨卿，新淦人。为别驾。车前后旧有屏星，如刺史车曲翳仪式。时刺史行部发去日晏，怒命去之。恂曰：“明使君发自晏而饮，撤去屏星，毁国旧仪，此不可行。别驾可去，屏星不可省。”即投传而去。
《曹操别传》曰：武皇帝为兖州，以毕谌为别驾。兖州乱，张孟卓劫谌母弟，帝见谌，曰：“孤绥抚失和，闻卿母弟为张邈所执，人情不相远，卿可去。孤自遣不为相弃。”谌弟泣曰：“当以死自效。”帝亦垂涕答之。谌明日便走，后破下邳，得谌，还以为掾。
《王允别传》曰：允仕郡，民有路拂者少无行，而太守王珠召以补吏。允犯颜固争，珠怒收允，欲杀之。刺史邓盛闻而驰传，辟为别驾从事。允由是知名，路拂以之废弃。
《管辂别传》曰：赵孔耀言辂於冀州刺史裴徽，即檄召辂。一相见，清论终日，不觉疲倦。天时大热，移床在庭前树下，乃至鸡鸣向晨然後出。自尔四见，引辂为别驾。
《江氏家传》曰：统字应元。太傅东海王领州牧，请君为别驾，与君书曰：“昔子师作豫州，未下车辟荀慈明，下车辟孔文举。贵州人士有堪此求者不知，君举高平郗道微为贤良，陈留阮宣子为直言，济北程弘叔为方正，皆於时选为允。”
《顾和别传》曰：顾球，时为扬州别驾，顾荣谓球曰：“卿速步公孝，如是超卿矣。”（和，字公孝。）
《庾亮集□答郭逊书》曰：别驾旧与刺史别乘，同流宣化於万里者。其任居刺史之半，安可任非其人。
应享《与州将笺》曰：诲命欲求佳别驾，自顷诸府大开，搜延路广，海无遗蚌，山亡逸璞。归数日，卧思，始得一人。陈国有袁字惠瑛者，才识可以经於治乱，栖寺可以劝砺後进，享具所服，闻而未尝接颜交言也。又宗令文，早有名辈相与通，家门素所具，抑亦其次。
治中
《通典》曰：治中从事史一人，居中治事，主众曹文书，汉制也。
谢承《後汉书》曰：陈禅为州治中从事。刺史为人所劾受纳赃赂，禅当传拷，乃至笞掠无算，五毒毕加。禅神意自若，辞对无屈，事遂释。
应劭《汉官仪》曰：司隶功曹从事，即治中也。
《魏志》曰：审配，字正南，魏郡人。少忠烈慷慨，有不可犯之节。袁绍领冀州，委配心腹之任，以为治中别驾。
又曰：太祖令曰：“频年已来，不闻嘉谋，岂吾开延不勤之耶？自今已後，诸掾属治中别驾，常以月旦各言其失，吾将览也。”
又曰：毛，字孝先，陈留平丘人也。少为县吏，以清公称。将避乱荆州，未至，闻刘表政令不明，遂住鲁阳。太祖临兖州，辟为治中从事。
《蜀志》曰：庞统以从事守耒阳令，不治，免官。鲁肃遗先主书曰：“庞士元非百里之才，使处治中别驾之任，始当展其骥足耳。”乃以为治中。
《江表传》曰：孙权克荆州，将吏悉皆归附，而潘独称疾不见。权遣人以床就家舆致之，伏面着床席，涕泣交横。权至，慰劳与语，使亲近以手巾拭其面。起，下地拜谢。即以为治中。
王隐《晋书》曰：唐彬檄为治中别驾，忠肃公亮，匡救违阙，尽规诲以纳善，不显谏以彰主失，当朝正色焉。
又曰：谯郡太守李诠称散吏戴炽当尽州席坐，後竟为治中。
檀道鸾《晋纪》曰：习凿齿少博涉，才情秀逸，桓温奇之。自州从事，岁中三转，至治中。
《梁书》曰：萧洽为南徐州治中，既近畿重镇，吏数千人，前後居之者皆致巨富。洽为之，清身率职，馈遗一无所受，妻子不免饥寒。
又曰：陆襄，字师卿。为扬州治中，襄父终此官，乃固辞，高祖不许，听与府司马换廨居之也。
《益部耆旧传》曰：柳琮，字伯骞。为治中，与人交结，久而益亲，其所拔进，皆世所称，致位牧守。乡里为之语曰：“得黄金一笥，不如柳伯骞所识。”
又曰：张彦，字伯春，为治中从事，刺史每坐高床，治中单席於地。
邓德明《南康记》曰：昔有卢耽，仕州为治中。少有栖山之术，善解飞，每夕辄凌虚归家，晓则还州。曾元会，晓不及朝，则化为白鹄，至阁前回翔欲下。威仪以帚掷之，得一只履，耽乃惊还就列。时步骘为广州刺史，意恶之，便以状列闻，遂至诛灭。
《世说》曰：习凿齿才具不常，桓宣武器之，未三十用为荆州治中。谢笺曰：“不遇明公，荆州老从事耳！”
长史
《後周书》曰：刘为萧循益州长史。及太祖既纳萧循之降，又许其返国。循至长安累月，未之遣也。因侍宴，太祖曰：“我于古谁比？”对曰：“常以公命世英主，汤、武莫逮；今日所见，曾齐桓、晋文之不若。”太祖曰：“我不得比汤、武，望与伊、周为匹，何桓、文之不若乎？”对曰：“齐桓存三亡国，晋文不失信於伐原。”语未终，太祖抚掌曰：“我解尔意，欲激我耳。”於是即命遣循。
《陈书》曰：萧济为扬州长史。高宗尝敕取扬州曹事躬自省览，见济条理详悉，文无滞留，乃顾谓左右曰：“我本期萧长史长於经传，不意精练繁剧乃至於此。”
《隋书》曰：荣毗。杨素荐毗为华州长史，世号为能。素之田宅多在华阴，左右放纵，毗以法绳之，无所宽贷。毗因朝集，素谓之曰：“素之举卿，适以自罚也。”毗答曰：“奉法一心者，但恐累公所举。”素笑曰：“前者戏耳。卿之奉法，素之望也。”
又曰：高祖时，制刺史二佐，每岁暮更入朝，上考课。
《唐书》曰：张惟一为荆州长史，以防御使陈希昂为司马。希昂，衡州酋帅，家兵千人，在部下自为藩卫。有牟遂金仕至将军，为惟一将。希昂积憾，持兵领众入惟一衙，索遂金头。金藏於惟一後院，惟一惧截头，遂与之，兵始退。自此之後，政归希昂，惟一寄坐而已。
司马
《北史》曰：魏苏亮拜黄门侍郎。文帝子宜都王武为秦州刺史，以亮为司马。帝谓亮曰：“黄门郎岂可为秦州司马，以朕爱子出藩，故以心腹相委，勿以为恨。”
《三国典略》曰：齐以太子率更令崔龙子为司州司马。初，龙子为司徒功曹，嫁女与穆提婆以求此职，提婆许之，以其品悬绝，先转为率更令。至是成婚既毕，即便用之。寻有谣言榜於路侧曰：“司州司马崔老鸱，取钱能疾判事迟。”御史冯士见而劾之，遂免其官。
《北史》曰：隋房恭懿历泽、德二州司马，卢恺复奏其政美，上甚异之，复赐以帛。诸州朝集，称为劝励之首，以为“上天宗庙之所佑助，岂朕寡薄能致之乎！”
《隋书》曰：刘模为岚州司马。杨谅既作乱，刺史乔锺葵发兵将赴逆，模拒之曰：“汉王所图不轨，公荷国厚恩，致位方伯，谓当竭诚效命以答慈造，岂有大行皇帝梓宫未掩，翻为厉阶！”锺葵失色曰：“司马反耶！”临之以兵，气辞不挠，锺葵义而释之。军吏进曰：“若不斩模，何以厌众心。”於是囚之於狱。悉取模资财分赐党与。及谅平，炀帝嘉之，拜开府，授天兴令。
卷二百六十四　职官部六十二
功曹参军
韦昭《辩释名》曰：曹，群也。功曹，吏所群聚；户曹，民所群聚也。其他皆然
《汉书》曰：萧何为主吏。（孟康曰：主吏，功曹也。）
又曰：朱博为琅琊郡守。召见功曹，闭阁数责，与笔札使自记，受取一钱已上，无得有所匿。欺谩半言，断头矣！功曹惶怖，具自书奸赃，大小不敢隐。博知其对以实，乃令就席，受敕自改而已。投刀使削所记，遣出就职。
</div>
    <div class="pagination">
<a href="太平御览_page209.html">上一页</a><span>...</span><a href="太平御览_page205.html">205</a><a href="太平御览_page206.html">206</a><a href="太平御览_page207.html">207</a><a href="太平御览_page208.html">208</a><a href="太平御览_page209.html">209</a><span class="current-page">210</span><a href="太平御览_page211.html">211</a><a href="太平御览_page212.html">212</a><a href="太平御览_page213.html">213</a><a href="太平御览_page214.html">214</a><a href="太平御览_page215.html">215</a><span>...</span><a href="太平御览_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
