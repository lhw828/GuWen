<!DOCTYPE html>
<html>
<head>
    <meta charset="UTF-8">
    <title>群书考索 - 第 94 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 94 页/共 127 页</h1>
    <div class="content">








　　羣书考索续集卷十五
　　钦定四库全书
　　羣书考索续集卷十六
　　宋　章如愚　编
　　诸史门
　　诸史
　　正史史记始于谈而备于迁为之训释者前后十四家【斐骃徐广刘伯庄王元感等也】卒无以易迁之为也西汉书权舆于彪而成就于固为之训释者前后三十家【服防应劭晋灼孟康韦昭顔师古等也】卒无以易固之为也后汉书自谢承迄于范作者八人而后之书始行【谢承薛莹司马彪刘义庆华峤谢沈袁山松范】晋书自虞预迄于唐太宗作者八人而后名为御撰者始定【虞预朱凤谢灵运臧萦绪于宝萧子云何法盛太宗】作宋书者四人徐安孙亷沈约王智深是也作齐书者三人萧子显刘陟呉兢是也谢呉姚察姚思亷呉兢俱作梁书顾野王傅縡姚思亷呉兢俱作陈书王劭等隋书在唐而屡变【王劭张大素令狐徳棻皆作隋书孔頴逹作隋志云是长孙无忌奉勅撰无忌长官也呉兢亦作隋史二卷】呉兢等唐史至五代本朝而再更【晋刘照等修本朝欧阳公宋公重修】以至三国五代史【王沈作魏书陈夀作三国志韦昭作呉书薛居正作五代史欧阳公删脩】后魏北齐后周之书南史北史小史统史之别【梁武帝作通史李延夀作南北史髙氏作小史姚康复作统史魏收魏澹张大素斐安时并作北魏书李徳林张大素李百药并作北齐书令狐徳棻呉兢并作后周书】悉非一人为之何迁固之书后世不能易自迁固而下歴代之史何作者纷纷不一也盖西都之治迁固得之见知闻知者为甚详其与后世之史臆测于数百年之下者不同也西都之文大畧近古故迁固之史事实文核其与后世雕饰骈俪文工而实不至者又不同也迁固父子家学相传用法专一发凡起例动有法度其与后世之史出于众口而笔于众手者又不同也有是三不同迁固之书安得不永传不朽而后世人之史安得不屡更而无定耶
　　编年【隋志谓之古史唐谓之编年】春秋古史皆编年也易编年而为纪传自迁固始迁固之后纪年出于汲冡汉纪作于荀悦故张潘袁宏作后汉纪习凿齿作汉晋春秋干宝陆机之晋纪裴子野之宋畧呉兢韦述唐春秋近世司马公通鉴皆编年也验之唐志作者无虑四十余家后世观者多嗜纪传而厌读编年编年之书自春秋及左氏通鉴之外如荀悦汉纪之类至有耳不闻目不覩者何也意者纪传之体随其人之终始事之纲目即于一纪一见之故观者易知也编年之法具一代之本末而其人之始终事之表里则间见杂出于其间故观者难于遽见又纪传多载竒怪不经之语而编年则不可以泛纪也爱竒厌常舎难就易文人才子之习云耳必有史才者欲知去取予夺之大法则编年之书目熟而心究之矣
　　伪史伪史者僣伪之事也隋唐志有常璩华阳国志有汉之书【常璩撰蜀汉伪官故事也】二石书燕秦凉赵事几二十家隋谓之僣史唐谓之伪史按史通因习篇曰阮氏七録以刘石符姚等书为伪史及隋氏海内为家而撰隋经籍志者还依阮録与此不同盖隋书内自有数本也杂史【隋唐志同】杂史者隋志云不与春秋史记汉书相似率尔而作非史之正也刘向战国策陆贾楚汉春秋子贡越絶书后汉赵呉越春秋司马彪九州春秋之类是也汉志以战国策等入春秋经类其时经籍史部未多故不得不附于此耳唐志如贞观政要明皇政録亦谓之杂史者此等书言其政之大畧耳善恶是非未必尽见也
　　起居注【隋唐同】隋志云起居注者君举必书记録人君言行动止之事也汉武帝有禁中起居注后汉明徳皇后撰明帝起居注然则汉时起居注似在宫中为女史之职然皆零乱不可复知今之存者有汉献帝及晋代已来起居注皆近侍之臣所録晋时又得汲冡书有穆天子传体制与今起居注正同【以上并隋志云】故隋唐志所载自穆天子传而下汉晋宋齐梁隋唐皆有起居注其唐姚璹脩时政记亦其类也
　　实録【隋志无唐志有】隋志如梁太清録周兴嗣谢昊梁皇帝实録之类并入杂史类唐志则别立实録故唐家十八君皆有实録【韩愈亦修顺宗实録】意者起居注者日记之史也实録则集日记而为一朝之史也【韩愈沈传师宇文籍撰顺宗实録李吉甫监修事不归一故退之托之人祸天刑之説云耳】
　　故事隋志曰百司庶府各藏其事太史之职又总而掌之汉定律令章程仪法晋初甲令已九百余卷武帝命贾充引羣儒删采其要増律十篇其余不足经逺者为法施行制度者为令品式章程者为故事各还其官府缙绅之士撰而録之遂成篇卷故谓之旧事等书是也诏令晋杂诏宋干诏集温彦愽古今诏集唐徳音録明皇制诏録等书见官志隋无此门
　　职官【隋唐志同】隋志云古之仕者名书于所臣之策各有分职以相统治周官冡宰掌建邦之六典而御史数凡从政者然则冡宰总六卿之属以治其政御史掌其在位名数先后之次焉今汉书百官表列众职之事记在位之次盖亦古之制也汉末王隆应劭等以日官表不具乃作汉官觧诂汉官仪等书是后相因正史表志无复百僚在官之名矣缙绅之徒或取官曹名品之书撰而録之别行于世宋齐以后其书益繁故删其见存可观者编为职官
　　因隋志之言而观唐志职官类有开元六典注云开元十年陆坚被诏修六典宗手冩六条曰理典教典礼典政典刑典事典张説知院【集贤院】委徐坚经歳无规制乃命毋煚余钦韦述等参撰始以令式象周礼六官为制萧嵩张九龄李林甫相代知院二十六年成【自开元十年止此实十六年】夫汉周设是官故有是制有是制故着是书以成制而为成书何难之有哉王隆有汉官觧诂应劭作汉官仪注徐勉梁朝选簿沈约梁朝新定官品皆述一代之官而为一代之书也虽一人为之亦足矣至于唐之建官本非周官之制元宗一旦手书六典令文臣修撰宜乎徐坚等经歳无规制也韦述等始以令式象周礼六官为制萧嵩张九龄李林甫相继知集贤阅一十六年而书始成是知唐志与周志异六典特象周为制耳如唐制与周同而不必仿象则修书者旦夕可就何必更易数十人绵延十六年而后成哉王方庆尚书考功簿裴行俭选谱有唐循咨格簿【太宝中定】沈既济选举志此则有唐官制也至于六典则非唐制而象周制者也【更以唐官制实证与周不同处】
　　元和国计簿唐志职官类有元和国计簿按通鉴宪宗元和二年李吉甫奏元和国计簿自凤翔至淄青一十五道不申户口之数【凤翔鄜坊邠寕振武泾原银夏灵塩河东易定魏镇冀范阳沧景淮西淄青十五道七十一州也】由浙江至湖南四十九州倚办赋税之资【浙江东西宣歙淮南淮西鄂岳福建湖南共八道四十九州也】输税之户比天宝则四分减三仰食之兵比天宝则三分増一【元和之兵八十三万余人输税之户二百四十四万大率二户资一兵其水旱所伤非时调发不在此数】更有非时之调不在常赋之科此吉甫论元和地狭而税广户少而兵多之説也元和六年吉甫又论中原宿兵八十余万商贾僧道十居五六以三分劳筋苦骨之軰奉十分待衣坐食之人况内外之官不下万员而权臣月俸几至万贯【九千緍也其刺史则月俸千緍】遂以一乡之民而为县复以一县之地而为州宜减入仕之涂及省吏员之数此吉甫论元和农少而仰食者多民稀而入仕者众之也【于时遂诏李绛等详定并省内外官八百员诸司流外一千七百六十九人】兵多官冗当时大弊吉甫国计簿之作是欲宪宗知其弊之所自来也然则此书唐志何为而列诸职官之间哉是盖官兵之大数与俸廪之大计所系也今日之地虽兼江淮呉蜀而有之蜀中之赋不至京都所倚以办官兵之资亦止于元和中所谓浙江八道之数元和之弊与今日正同故详着其始末云【太和国计簿亦在唐官职门宋朝有丁谓景徳防计録田况皇祐防计録】
　　仪注仪注者君臣父子六亲九族上下亲踈之别养生送死吊恤贺庆及进嵗仪之数也即唐虞之三礼周官之五礼也三礼五礼既入礼经类自汉而下所谓仪注书仪二礼五礼及天子驾卤簿衣服志等书乃附史家仪注类者岂后之礼仪不足以配古欤
　　刑法汉建武律令故事汉名臣奏廷尉决事陈夀汉名臣奏事贾充杜预刑法律本宋齐梁陈隋唐皆有律书夫诸史既有刑法志而艺文志史家复有刑法类者刑法志言律令更革与用刑重轻之意也艺文志所载皆刑法书名而已
　　唐律令格式【始于隋见隋志】武徳中诏裴寂等撰定律令流罪三皆加千里居作三嵗至三嵗半者悉为一嵗余无改焉贞观中又诏房龄等撰定律令格式降大辟为流者九十二流为徒者七十一以为律定令千五百余条以为令又删武徳以来敕三千余条为七百条以为格又取尚书省列曹以诸寺监十六之计帐以为式又太宗以笞杖徒流死为五刑去断趾法为加役流三千里居作二年又诏罪人无得鞭背皆在未定律令格式之前既定律令格式则纵死囚寛党仁宏之死唐之法汰重为轻亦已甚矣由隋人之法盗一者至死盛夏六月犹且行刑至唐屡加减汰方可耳【贞观所定行令格一有留司格者以尚书省诸曹为目其常务留本司者为留司格也永徽所定律令格式有散颁天下格者天下所共也有留本司格者以曹司常务为行格也】
　　唐律疏唐志有律疏三十卷注云长孙无忌李勣于志寕唐临段志等七人奉诏撰髙宗永徽四年上刑法志髙宗初即位诏律学之士撰律防又诏长孙无忌等増格敕其曹司常务曰留司格颁之天下曰散颁格是知刑法志散颁留司格在撰律防之后而艺文志散颁留司格在律防之前艺文以所上年月为定也又刑志以律防为律学之士所撰此云是无忌等撰其实律学之士为之无忌等总摄其事故题以长官之名耳
　　国史
　　国朝之史圣宋之史国初始有内庭日厯枢宻院抄録送付史馆然不过对见辞谢而已而帝王言动莫得而书扈始乞委防政抄録言动并付史馆至太宗朝张泌始请置起居院复左右史之职以记録为起居注与时政记逐月终送史馆以备修日厯自是以来国史常以宰相监修学士修撰又以两府之臣撰时政记选三馆之士当升擢者乃命修起居注如此不为不重矣然修撰之官非据诸司供报不敢书所闻见而撰述成又必録本进呈欧阳修建论○仁宗朝史馆有欲书而不得书者有欲书而不敢书者因请史得以据所闻见而书之更不敢进呈其本○李昉扈同修太祖实録钱若水杨亿同修太宗实録李维晏殊孙奭同修真宗实録富弼总类三朝编为三朝典故范祖禹编仁宗训典进读三朝宝训
　　神宗实録至髙宗始定绍圣初蔡卞曽布等以乆不得进用欲乞改元祐诸臣所为尽复王安石政事故指范祖禹赵彦若等所修之神宗实録为诋诬先烈因请用王安石日録改修其言皆出一时私意变乱是非于是元祐史官皆得罪迨夫徽宗初陈瓘陈次升相继论列虽常降诏删修然卒为卞京所蔽不克是正在绍兴间我髙宗皇帝灼见邪正之实乃命范冲等重修天下之议始定
　　记注汉有起居注唐亦有起居注宋朝淳化置之禁中汉制也而元丰之二史分注则唐之制也先唐有时政记后唐亦有时政记宋朝开宝委之宰臣先唐制也兴国之二府分注则后唐之制也帝王之言动必书臣下之是非必録其记述之职乎虽然有异唐者二史所注止于后殿旧制也而宋仁祖许前后殿皆立则凡有言行皆得与闻之矣枢密所记止于内庭旧制也而宋真宗俾宰枢别撰则凡有言行皆得并书之矣虽然又有大异于此者古者天子不观史天子观史自唐始宋朝起居注撰集时政记亦进御其防唐之制乎而宋仁祖不使之进而孝宗又不使之进则凡所记无防辞而所注皆直笔矣嘉祐以前时政惟书辞见虽起居注亦然其畧而不得书若此欧阳一言仁祖亟从有以也绍兴间柄臣当国起居注废而不修者十五年耳记时政又可知已其畏而不敢书若此胡铨一言孝宗聴之意盖有激也夫史不进本则无曲笔史得悉书则无遗事斯不亦尽善尽美矣乎
　　修撰史之目不一而其凡有二曰纪载之史曰纂修之史时政有记起居有注其纪载之史乎纂修之史名目滋多实録云者左氏体也正史云者司马体也纪其大事则有玉牒书其盛美则有圣政总其枢辖则有防要其曰日厯合纪注而编次之也其曰宝训于实録正史之外而撰定之也其为书也详其为职也重任是责者岂容以易为哉世尝谓天子观史则史不敢书宰臣监史则史不得书唐之制然也宋朝之制亦然也吁有是哉宋朝天子虽亦观史然一物之名必令其书则凡所书皆直笔也又况不使进本其仁宗尝行之矣宋朝宰臣虽号监修然一字之易聴史官自执则凡所书者非私意也又况不立监修宋神宗又尝行之矣唐以观史而私宋朝以观史而公唐以监史而紊宋朝以监史而定故凡执唐以议论宋朝者皆未之攷也是故王元之直书吾取之扈之多逊吾无取之司马公之记事吾取之荆公之日録吾无取焉吾有公非碧云騢之妄相抵毁吾不问也有公是伊川杂録之妄相推美吾不信也昔太祖尝谓内臣曰尔谓帝王可容易行事耶偶有误失史官必书之昔人谓史官之权与天与君之权均矣信矣哉
　　玉牒登封告成必用玉检法令明奥号为玉条天下之至坚而不可磨者玉也史以玉牒名其殆铺张对天之闳休扬厉无前之伟绩乎玉牒名书自唐开成始上自帝系下及祥瑞凡大制作大除拜咸书之春秋之法大事则书之策或者其遗意欤圣明迭兴璇源流衍设局于祥符之六年谨防粹也建殿于祥符之八年重秘藏也景祐之制参防要而修纂之虑遗失也元丰之制合日厯而节録之重记注也瑶编金轴藻饰愈崇宝钥缥囊缄护愈密祖宗之隆重若此亦恐尊圣徳隆世系在是故尔中兴以来尤加崇重宰臣提举曩未有也而今有之从臣兼修曩未有也而今有之曩宗正所掌凡数书今三书合而一独玉牒不之合以玉牒异于三书也曩玉牒成书圣徳居一今所修圣徳名为中兴圣统以中兴异于昔时也曩诸司供报动至稽时今也加之督促废职举矣曩成书来上动十年今也不拘乆近怠心去矣
　　实録史以实録称古无是也而称之自汉始史以实録名汉无是也而名之自唐始祖汉唐之旧号成宋朝之一经兰台石室有直笔而无隐情宝轴牙籖有全书而无逸典可不谓之盛徳事乎然尝恠太祖太宗之旧録事多遗阙其失也畧神宗哲宗之旧録事多窜易其失也诬尝攷其故事实未见于津涯翰墨或多于漏畧而张伯所修仅止一卷迨李沆重修而始备献赞虽着于话言亲决不闻于策府而钱若水所修止用九月迨王旦増修而犹阙此其失之畧可知矣自安石日録附入正史神宗本意郁而不明迨攷异之书着而去取始定自京卞诸人妄出私意宣仁盛徳抑而不宣迨辨诬之书作而污蔑始洁此其失之诬可知矣若夫真宗之百五十卷修之者孙奭也仁宗之二百卷典之者韩公琦也英宗之三十卷领之者曽公亮也徽宗之六十卷髙宗之二百二十卷则绍兴嘉泰之臣实定之也纪述之详议论之当无复有前二者之矣迨孝宗之在位凡二十有六载丰功伟徳宏模懿范皎皎乎其不可诬也嘉定天子克绍前烈乃命儒臣讨论而润色之今之迁固其才贾董其笔者诚有人矣然采摭旧闻网罗遗逸恶可书也或虑子孙之讐隙而不敢书善可书也或疑子孙之虚饰而不敢书若此则虽备犹未备也若乃提举以宰臣修撰以侍从检讨校勘以本省官或置院或寓史馆斯特其制然尔
　　防要日厯始于唐时政记始于唐玉牒实録亦始于唐史之有防要其亦自唐始乎有唐防要苏冕创之崔铉续之至于宋朝王溥而后成之嗟夫此一代之典耳人更三手世厯数代而其书始就绪甚矣防要之难成也宋朝之防要庆厯三年以上王洙修之熈丰间王珪续之亦既续之矣而洙之所修又取而増损焉熈寕十年以后蔡攸修之乾道间汪大猷继之亦既继之矣而攸之所修且尽从而删定焉葢尝攷之洙之纪载也多遗事其修撰也多羡文遗事可増也羡文可逸也此珪所以必加之増损也攸之修定止于三门其所改易本于时好止于三门非成书也本于时好非正论也此大猷所以必加之删定也熈丰之増损乾道之删定于是得其当矣若夫始于帝系终于蕃夷类而总之彼离而此合王洙防要总类十五帝系三卷礼三十六卷乐四卷舆服四卷学校四卷运厯瑞异各一巻职官三十三卷选举七卷食货十六卷刑法八卷兵九卷方域八卷蕃夷三卷王珪防要凡二十二类如后妃王洙入在帝系中王洙自为一类别而分之前畧而后详王珪防要总二十一类八百五十五门此又其精者也绍兴天子尝曰防要祖宗故事之总辖不可阙也旧书分门极有法似不湏改大哉王言是以定史笔之权度也成则一定厯世由之中兴防要成于乾道九年孝宗防要成于淳熈七年嘉定天子因而续之提纲属之大臣振范资之时宰成书来上轨范具存紫宸进读缙绅拱聴呜呼盛矣
　　日厯莫详于建炎绍兴之所録时政有记起居有注合记注而兼修之其惟日厯乎记注之厯外廷之言行书焉内庭之机密书焉然后举而委之史馆以日系月以月系时以时系年此日厯之所由作也或秘书省或不秘书省而所无定属或秘书预修或秘书不预纂修而所预无定员有以修撰専修者有不以修撰修者又有以修撰与判馆直馆分修者而所修亦无定职监修以宰臣重其事也论撰以从官谨其职也检讨阙官则置之编类员少则増之详其任也此特其制之粗也而纪述之严揄扬之盛犹有可论者向也史官不记言动自张泌一言而忠邪书矣向也史官惟慿供报自欧阳一言而后书所闻见不止于供报也有大于此者太宗日厯一字不易而真宗已与王旦议之矣继自今已往史臣其敢妄书乎神宗日厯一渉私笔而误髙宗已命范冲修之继自今以往史臣其敢缪论乎至若信信疑疑笔则笔削则削若建炎绍兴之所録者又古今之所无也
　　宝训宝训云者于国史之外采摭故典而作之也根荄于唐之呉兢建明于宋朝之王曽李淑王举正之纂修其因曽之言欤林希曽巩之续修其仿曽之意欤淑可责也而举正为足重也希不足贵也而巩为不可及也若夫蔡京之所陈乞则异是矣举正之所修以真宗正史既成而后修之也巩之所修亦两朝正史既成而后修之也然神宗之史未成而先修宝训京何见哉举正所修首以政体徳居其三尚政也曽巩所修首以孝徳政居十二尚徳也京于正史犹加之诬何有于宝训哉中兴以来洗瑕涤秽云雾一开日月照矣而尧言布天下继此又有光也歳在甲子特加纂集嘉泰始年修髙宗宝训嵗在丁丑特命进读嘉定十一年进读髙宗宝训猗欤盛哉三坟五典三代之书皆宝训也而尧典又有首称者欤诵尧之言行尧之行亦尧而已矣正史且正史之修始于景徳之初年景徳四年诏修宋太祖及太宗正史当是时也史馆文书先时编次二府纪録及时供报一礼制之文未备未害也而必求之则凡典故之疎漏者毕録矣一州郡之名未当未害也而必易之则凡典故之防革者悉着矣人务为甄官钟鼓楼为陋室细事也而今直书则凡有大于此者无饰辞矣自时厥后真宗国史成于王曽一美政之有疑不敢书也五朝国史成于曽巩一事迹之未究不敢书也一语之褒春风和气一字之贬秋霜烈日公论之在史笔昭昭乎其不可揜也熈寕元丰正邪迭胜元祐绍圣编辑各殊甚者补天洗日之功暧昧而不宣者数十年然尊尧有集辨诬有书公议之在天下也不可磨也不独此也绍兴权臣所书圣语多出己意未几而删去之矣开禧之初权臣妄贪天功贸乱国典未几而更定之矣人心之公议如此哉










　　羣书考索续集卷十六
<子部,类书类,群书考索>
　　钦定四库全书
　　羣书考索续集卷十七
　　宋　章如愚　编
　　文章门
　　古今之文
　　文总论【有是寔于中必有是文于外所以道徳文章非出于二】欧阳子曰三代以上治出于一而礼乐逹于天下三代而下治出于二而礼乐为虚名此古今不易之至论也然彼知政事礼乐之不可不出于一而未知道徳文章之尤不可使出于二也夫古之圣贤其文可谓盛矣然初岂有意学为如是之文哉有是实于中则必有是文于外如天有是气则必有日月星辰之光耀地有是形则必有山川草木之行列圣贤之心既有是精明纯粹之实以磅礴充塞乎其内则其着见于外者亦必自然条理分明光辉发越而不可揜盖不必托于言语着于简防而后谓之文但自一身接于万事凡其语黙动静人所可得而见者无所适而非文也姑举其最而言则易之卦画诗之咏歌书之记言春秋之述事与夫礼之威仪乐之节奏皆已列为六经而垂万世其文之盛后世固莫能及然其所以盛而不可及者岂无所自来而世亦莫之识也故夫子之言曰文王既没文不在兹乎盖惟已没知不得辞其责矣然犹若逡廵顾望而不能无所疑也至于推其所以兴衰则又以为是皆出于天命之所为而非人力之所及此其体之甚重夫岂世俗所谓文者所能当哉孟轲氏没圣学失传天下之士背本趍末不求知道养徳以充其内而汲汲乎徒以文章为事业然在战国之时若申商孙呉之术苏张范蔡之辨列御防庄周荀况之言屈平之赋以至秦汉之间韩非李斯陆生贾傅董相史迁刘向班固下至严安徐乐之流犹皆先有其实而后托之于言惟其无本而不能一出于道是以君子犹或羞之及至宋玉相如王褒扬雄之徒则一以浮华为尚而无实之可言矣雄之太法言盖亦长杨校猎之流而粗变其音节初非实为明道讲学而作也东京以降讫于隋唐数百年间愈下愈衰则其去道益逺而无实之文亦无足论韩愈氏岀始觉其陋慨然号于一世欲去陈言以追诗书六艺之作而其敝精神靡嵗月又有甚于前世诸人之所为者然犹幸其畧知不根无实之不足恃因是颇泝其源而适有防焉于是原道诸篇始作而其言曰根之茂者其实遂膏之沃者其光晔仁义之人其言蔼如也其徒和之亦曰未有不深于道而能文者则亦庶几其贤矣然今读其书则其出于謟防戏豫放浪而无实者自不为少若夫所原之道则亦徒能言其大体而未见其有探讨服行之效使其言之为文者皆必由是以出也故其论古人则又直以屈原孟轲马迁相如扬雄为一等而犹不及于董贾其论当世之弊则但以词不已出而遂有神徂圣伏之叹至于其徒之论亦但以剽掠僣窃为文之病大振頽风教人自谓韩之功则其师生之间传受之际盖未免裂道与文以为两物而于其轻重缓急本末賔主之分又未免于倒悬而逆置之也自是以来又复衰歇数十百年而后欧阳子出其文之妙盖已不愧于韩氏而其曰治出于一云者则自荀扬以下皆不能及而韩亦未有闻焉是则疑若几于道矣然考其终身之言与其行事之实则恐其亦未免于韩氏之病也抑又尝以其徒之説考之则诵其言者既曰吾老将休付子斯文矣而又必曰我所谓文必与道俱其推尊之也既曰今之韩愈矣而又必引夫文不在兹者以张其説由前之説则道之与文吾不知其果为一耶为二耶由后之説则文王孔子之文吾又不知其与韩欧之文果若是其班乎否也呜呼学之不讲久矣习俗之谬其可胜言也哉【文公文集】
　　诸家之文
　　文体参之谷梁以厉其气参之孟荀以畅其文参之庄老以肆其端参之国语以其趣参之离骚以致其幽参之太史公以着其防
　　文之用大能使之为小能使之着烦能不乱肆能不流其雄俊伟壮若决江河而下也其辉光明白若引星辰而上也【南豊】
　　文以气为主三代之上文章皆道义之所在三代以后文章皆气节之所发凡人之精明英伟者谓之气气之宣者为言言之精者为文即其英伟之不能揜者也【文衡】文穷物之精华天地所秘惜故防金以沙锢玉以璞瑚之藂必茂重溟夜光之珠必颔骊龙抉而不知已积而不知止穷则偪天地雠也文章亦然所取者亷其徳必多所取者深其身必穷六经作孔子削迹不粒矣孟子述子思坎坷齐鲁矣
　　歴代文章河图授羲而八卦生洛书畀姒而九畴着文之萌蘖于此矣自伏羲而至于尧焕乎其有文章由唐虞以迄于周郁乎其为文文之敷荣于此矣三代而下惟两汉之文最为近古文之近厚于此矣魏晋以来日就沦靡文之蠧弊于此矣迨于有唐大厯贞元之间倡之以韩和之以柳起八代之衰而为一王之法文之尔雅肇于此矣知歴代之文章然后可与论文之体矣出于自然者天下之文风行水上涣此亦天下之至文也然而此二物者岂有求于文哉无意乎相求不期乎相遭而文生焉是其为文也非水之文也非风之文也二物者非能为文而不能为不文也【老泉】
　　文章辞逹而已所示诗赋杂文观之熟矣大畧如行云流水初无定质但常行于所当行常止于不可不止文理自然姿态横生孔子曰言之不文行之不逺又曰辞逹而已夫言止于态意疑若不文是大不然求物之妙如系风捕影能使是物了然于心者盖千万人而不一遇也而况能使了然于口与手者乎是以谓辞逹辞至于能逹则文不可以用矣【东坡】
　　相如王褒以文倡于蜀文章之风惟汉为盛而贵显暴著者蜀人为多盖相如倡其前而王褒继其后峩冠曵佩大车驷马徜徉乎郷闾之中而蜀人始有好文之意歌之声与邹鲁比【仝上】
　　孔葛之文孔北海志大而论高功烈不见于世然英伟豪杰之气自为一时所宗其论盛孝章郄鸿豫书慨然有烈丈夫之风诸葛孔明不以文章自名而开物成务之姿综练名实之意自见于言语至出师表简而尽直而不肆大哉言乎与伊训説命相表里【仝上】
　　文贵防养毋注情于翰墨之中而驰志于轩冕之侧毋玩意于词章之末而染指于利禄之中有如羽猎一篇工则工矣而投阁贻玷千古不磨佩韦等作美则美矣而阿附懐奸万辞莫掩
　　东坡自评其文吾文如万斛泉源不择地皆可出平地滔防汨汩虽一日千里无难及其与石山曲折随物赋形而不可知也所可知者常行于所当行常止于不可不止如是而已矣其他虽吾亦不知也
　　道胜者文不难至昔孔子老而归鲁六经之作数年之顷耳然则读易者如无春秋读书者如无诗何其用功少而至于至也圣人之文虽不可及然大抵道胜者文不难而自至也故孟子皇皇不暇著书荀卿盖亦晚而有作若子云仲淹方勉焉以模言语此道未足而强言者也【庐陵】
　　文不待大而显虽然凡人之文不待大而显相如以子虚一赋显杜牧以阿房一赋显王勃以秋水共长天一聮显崔信明以呉江枫落一句显如遇其人虽微亦显【陈傅良】
　　文不适用夫课试之文章非诵强学穷日之力则不能及其工也大则不足以用天下国家小则不足以为天下国家之用【临川】
　　文得于心而成于言夫文者道之用也道者教之本也故文之作也必得之于心而成之于言得之于心者明诸内者也成之于言者见诸外者也明诸内者故可以适诸用见诸外者固可以张其教是故诗书礼乐大易春秋皆文也总而谓之经者也以其终于孔子之手尊而异之尔斯圣人之文也后人力薄不克以嗣但当佐佑名教夹辅圣人而已【孙明复】
　　经义穿凿甚于词赋夫科举之患极矣何者昔日专用词赋摘裂破碎口耳之学而无得于心此不足以知经耳使其知之则超然有异于众而可用故昔日之患小今天下之士虽五尺童子无不自谓知经传写诵习坐论圣贤其高者谈天人语性命以为尧舜周孔之道技尽于此雕琢刻画侮玩先王之法言反甚于词赋南方之薄者工巧而先造北方之朴士屈意而愿学众説溃乱茫然而莫得其要人文乖缪大义不明无甚于此【叶正则】
　　文章蹈袭自新语造于陆贾而后君子之论喜乎新自杂説着于贾谊而后君子之説恶乎杂愚非喜乎新而恶乎杂也虑夫文章之弊出于蹈袭也故自出机轴可以示一家标凖而寄人篱下识者病之何者防滔者天下皆是而自防于流俗者实鲜焉荀卿子战国之翘楚也三十二篇书礼乐二论大抵多礼记之文宥坐而下太半皆家语之文况下于荀卿者乎司马汉儒之巨擘而史记所述帝王本纪多出于尚书之文列国世家多出于左传国语之文况下于司马者乎王通隋季之大儒而著书立言中説则多依论语之文续诗则多依古诗之文况下于王通者乎呦呦鹿鸣此鹿鸣诗语也而魏武短歌行用之明明天子此江汉诗句也而曹子建责躬诗用之云从龙风从虎此大易乾卦之文也而杨雄太元经用之至于汉儒之月令纯剽吕氏之春秋马总之通歴专取世南之畧论高承之事物纪源多取于刘存之事始无非因仍蹈袭以明据依之学不知后世文章之不古正病于文章之效古也吁晋无文章惟陶渊明归去来一辞唐无文章独韩昌黎送李愿归盘谷一序此又文以气为主而不流于蹈袭者也
　　古文有三等予以古文为三等周为上七国次之汉乃为下周之文雅七国之文壮伟其失骋汉之文华赡其失缓东汉而下无取焉【后山】
　　前軰文章各有所短苏明允不能诗欧阳永叔不能赋曾子固短于韵语黄鲁直短于散语苏子章词如诗秦少游诗如词【后山】
　　诸儒文章优劣韩子之文所以自成一家取于心而注于手者有六经以本之也老苏之文所以浑浑乎不觉其易以其学于六经荀孟之文也韩苏二公岂非以学术为文章而不以科举为文章乎彼战国秦汉之时学校不立人自为説家自为学独一孟子讲明仁义是盖豪杰之士无待而兴者也贤如屈大夫而其文终有悲伤憔悴之气才如洛阳年少而其文亦不免有愤世嫉邪之心仲舒汉儒之领防亦以隂阳灾异自溺学校之教化不明士之有良材美质者终不能防于流俗文以理为主作竒语自是文章病但当以理为主理得而辞顺文章自然出羣防萃观杜子美到防州后诗韩退之自潮州还朝后文章皆不烦绳削而自合矣【山谷】文随时尚汉武好浮夸则相如以浮夸应魏帝务华靡则曹植等以华靡应
　　文体文指文趣韩欧得其体而尺度周程悟其指而戸庭辟干淳二三君子防其趣而流演其余如上林一赋喜动九重长杨一赋见推当代
　　宋朝文变艺祖之兴恢阔磊落不事文墨以振起天下之士气而科举之文一切听其所自为有司以一时尺度律而取之未甞变其格也其后柳仲涂以当世大儒从事古学卒不能麾天下以从已及杨大年刘子仪因其格而加以瑰竒精巧而天下靡然从之谓之昆体穆脩张景专以古文相高而不为骈俪之语则亦不过与苏子美兄弟唱于寂寞之濵而已故天圣间朝廷盖知厌之而天下之士亦终未能从也其后欧阳公与尹师鲁之徒古学既盛皆祖宗之涵养天下至是盖七八十年矣故庆厯间天子慨然下诏书风厉学者以近古天下之士乃翕然丕变以称上意于是胡翌之孙明复石介以经术来居太学而李泰伯梅尧臣辈又以文墨议论游泳于其中而士始得师矣当是时学校未有科试之法也士之来者至接屋以居而不倦太学之盛盖极于此矣乗士气方奋之时虽取三代两汉之文立为科举取士之格奚患其不从此则变文之时也而仁祖固已逆知其如此矣然当时诸公变其文而不变其格出入乎文史而不求之以经术学校课士之法又往徃失之太畧此王荆公所以得乗间而行其説于熈宁也经术造士之意非不美而新学字説何为者哉学校课试之法非不善而月书季攷何为者哉当是时士之通于经术者神宗作成之功非尽出于法也及司马温公起相元祐尽复其祖宗之故而不能参以熈宁造士之意取其学校课试之大略徒取快于一时而已则夫士之工于词章者皆是祖宗涵养之余而非必尽出于法也绍圣元符以后号为绍述熈丰亦非复其旧矣士皆肤浅于经而习熟于文其间可胜叹哉中兴以来参以经术诗赋以涵养天下之士气又立学以耸动四方之观听故士之有文章有徳行者深于经理者明于古今者莫不各得以自奋盖亦可谓盛矣盖心术既纾则易以纵弛议论无择则易以浮浅【陈同父文】
　　文章各有所长人之为文各有其所长讽谕之诗长于激闲适之诗长于遣感伤之诗长于切五字律诗百言而上长于赡五百字言而下长于清赋賛箴戒之类长于当碑纪叙事制诏长于实啓奏表状长于真书檄词防剖判长于尽总而言之不亦多乎
　　近世文章之变自文敎下衰俪偶章句使枝对防比以八病四声为梏拳守之如奉法闻臯陶史克之作则呷然笑之天下雷同风驱云趍文不足言言不足志亦犹木兰为舟翠羽为楫玩之于陆而无渉川之用三年间学者稍厌折杨黄花而窥咸韶之音什五六识者谓之文章中兴
　　楚辞
　　楚词类于诗【骚人之词亦变风变雅变颂之流】按周礼太师掌六诗以敎国子曰风曰赋曰比曰兴曰雅曰颂而毛诗大序谓之六义盖古今声诗条理无出此者风则闾巷风土男女情思之词雅则朝防燕享公卿大夫之作颂则鬼神宗庙祭祀歌舞之乐其所以分者皆以其篇章节奏之异而别之也赋则直陈其事比则取物为比兴则托物兴词其所以分者又以其属辞命意之不同而别之也诵诗者先辨乎此则三百篇者若网在纲有条而不紊矣不特诗也楚人之词亦以是而求之则其寓情草木托意男女以极游观之适者变风之流也其叙事陈情感今懐古以不忘乎君臣之义者变雅之类也至于语冥婚而越礼摅怨愤而失中则又风雅之再变矣其语祀神歌舞之盛则几乎颂而其变也又有盛焉其为赋则如骚经首章之云也比则香草恶物之类也兴则托物兴词初不取义如九歌沅芷澧兰以兴思公子而未敢言之属也然诗之兴多而比赋少骚则兴少而比赋多要必辨此而后词义可寻读者不可以不察也屈原作离骚【屈原之词出于忠君爱国不能自已之至意不可直以词人之赋视之也】盖自屈原赋离骚而南国宗之名章继作通号楚辞大抵皆祖原意而离骚深逺矣切甞论之原之爲人其志行虽或过于中庸而不可以为法然皆出于忠君爱国之诚心原之为书其辞防虽或流于跌宕恠神怨怼激发而不可以为训然皆生于缱绻恻怛不能自已之至意虽其不知学于北方以求周公仲尼之道而独驰骋于变风变雅之末流以故淳儒庄士或羞称之然使世之放臣屏子怨妻去妇抆泪讴吟于下而所天者幸而听之则于彼此之间天性民彞之善岂不足以交有所发而増夫三纲五典之重此予之所以毎有味于其言而不敢直以词人之赋视之也然自原著此词至汉未久而説者已失其趣如太史公盖未能免而刘安班固贾逵之书世复不传及隋唐间为训解者尚五六家又有僧道蹇者能为楚声之读今亦漫不复存无以验其説之得失而独东京王逸章句与近世洪兴祖补注并行于世其于训诂名物之间则已详矣顾王书之所取舍与其题号离合之间多可议者而洪皆不能有所是正至其大义则又皆未甞沉潜反复嗟叹咏歌以寻其文词指意之所出而遽欲取喻立説旁引曲证以强附于其事之已然是以或以迂滞而逺于性情或以迫切而害于义理使原之所为抑而不得伸于当年者又晦昧而不见白于后世予于是益有感焉疾病呻吟之暇聊据旧编粗加櫽括定为集注八卷庶几读者得以见古人于千载之上而死者可作又足以知千载之下有知我者而不恨于来者之不闻也呜呼稀矣是岂易与俗人言哉【楚词】
　　楚辞诸篇之意【屈子初放未甞有自絶之意至其忍死之时则志切辞哀可为恸哭也】屈子初放犹未甞有奋然自絶之意故九歌天问逺游卜居以及此巻惜诵渉江哀郢诸篇皆无一语以及自沈之事而其辞意雍容整暇尚无以异于平日若九歌则含意凄惋恋嫪低佪所以自媚于其君者尤为深厚骚经渔父懐沙虽有彭咸江鱼死不可让之説然犹未有决然之计也是以其词虽切而犹未失其常度抽思以下死期渐迫至惜徃日悲回风则其身已临沅湘之渊而命在晷刻矣顾恐小人蔽君之罪闇而不章不得以为后世深切着明之戒故忍死以毕其词焉计其出于瞀乱烦惑之际而其倾输罄竭又不欲使吾长逝之后冥漠之中胷次介然有豪发之不尽则固宜有不暇择其辞之精粗而悉吐之者矣故原之作其志之切而词之哀盖未有甚于此数篇者读者其深味之真可为恸哭而流涕也【文公楚辞辨证】
　　屈原之为人【原之所为虽过而其忠则非偷生幸死者所可及】呜呼余观洪氏之论其所以发屈原之心者至矣然屈原之心其为忠清洁白固无待于辩论而自显若其为行之不能无过则亦非区区辩説所能全也故君子之于人也取其大节之纯全而略其细行之不能无弊则虽三人同行犹必有可师者况如屈子乃千载而一人哉孔子曰人之过也各于其党观过斯知仁矣此观人之法也夫屈原之忠忠而过者也屈原之过过于忠者也故论原者论其大节则其他可以一切置之而不问论其细行而必合乎圣贤之榘度则吾固已言其不能皆合于中庸矣尚何説哉且凡洪氏所以为辨者三其一以为忠臣之行发其心之所不得已者而不暇顾世俗之毁誉则几矣其一引仲山甫武子事而不论其所遭之时所处之位有不同者则踈矣其一欲以原比于三仁则夫父师少师者皆以諌而见杀见囚耳非故捐生以赴死如原之所为也盖原之所为虽过而其忠终非世间偷生幸死者所可及洪之所言虽有未至而其正终非雄固之推之徒所可比余是以取而附之反骚之篇云【同上】诸家续楚辞【离骚之作本出于穷悴无聊之意其奢侈欢愉之作皆所不取】屈子者穷而呼天疾痛而呼父母之辞也故今所欲取而使继之者必其出于幽忧穷蹙怨慕凄凉之意乃为得其余韵而宏衍钜丽之观懽愉快适之语宜不得而与焉至论其等则又必以无心而冥防者为贵其或有是则虽逺且贱犹将汲而进之一有意于求似则虽追真如杨栁亦不得已而取之耳若其义则首篇所着荀卿子之言指意深切辞调铿锵君人者诚能使人朝夕讽诵不离于其侧如衞武公之抑戒则所以入耳而着心者岂但广厦细旃明师劝诵之益而已哉固余之所为眷而不能忘者若高唐神女李姬洛神之属其辞若不可废而皆弃不録则以义裁之而断其为礼法之罪人也髙唐卒章虽有恩万方忧国害开圣贤辅不逮之云亦屠児之礼佛倡家之读礼耳几何其不为献笑之资而何讽戒之有哉其息夫躬栁宗元之不弃则鼂氏已言之矣至于扬雄则未有议其罪者而余独以为是其失节亦蔡琰之俦耳然琰犹知愧而自讼若雄则反讪前哲以自文宜又不得与琰比矣今皆取之岂不以夫琰之母子无絶道而于雄则欲因反骚而着苏氏洪氏之贬词以明天下之大戒也陶翁之词鼂氏以为中和之发于此不类特以其为古赋之流而取之是也抑以其自谓晋臣耻事二姓而言则其意亦不为不悲矣序列于此又何疑焉至于终篇特着张夫子吕与叔之言盖又以告夫游艺之及此者使知学之有本而反求之则文章有不足为者矣【文公楚辞后语序】
　　诸家楚辞篇次【论诸家所作之优劣及晁氏所取之是非】王逸所传楚辞篇次本出刘向其七谏以下无足观者而王褒为最下余已论于前矣近世晁无咎以其所载不尽古今词赋之美因别録续楚辞变离骚为两书则凡词之如骚者已略备矣自原之后作者继起而宋玉贾生相如扬雄为之冠然较其实则宋马辞有余而理不足长于颂美而短于规过雄乃专为偷生苟免之计既与原异趣矣其文又以摹拟掇拾之故斧凿呈露脉理断续其视宋马犹不逮也独贾太以卓然命世英杰之材俯就骚律所出三篇皆非一时诸人所及而惜誓所谓黄鹄之一举兮见山川之纡曲再举兮睹天地之员方者又于其间超然防出言意之表未易以笔墨蹊径论其高下浅深也此外晁氏所取如荀卿子诸赋皆高古而成相之篇本拟工诵箴谏之词其言奸臣蔽主擅权驯致移国之祸千古一辙可为流涕其他如易水越人大风秋风天马下及乌孙公主诸王妃妾息夫躬晋陶潜韩柳宋朝王介父之山谷建业黄鲁直之毁壁陨珠邢端夫之秋风三叠其古今大小雅俗之变虽或不同而晁氏亦或不能无所遗脱然皆为近楚语者其次则如班姬蔡琰王粲及唐元结王维顾况亦差有味又此之外则晁氏所谓过骚之言者非余之所敢知矣晁书新序多为义例辨説纷拏而无所发于义理殊不足以为此书之轻重且复自谓尝为史官古文国书职当损益不惟其学而论其官固已可笑况其所谓笔削者又徒能移易其篇次而于文字之同异得失犹不能有所正也浮华之习徇名饰外其弊乃至于此可不戒哉【文公楚辞辨证】反离骚【论扬雄为屈原之罪人而反骚之篇乃离骚之防贼】反离骚者汉给事黄门郎新莽诸吏中散大夫扬雄之所作也雄少好词赋慕司马相如之作以为式又恠屈原文过相如至不容作离骚自投江而死悲其文读之未尝不流涕也以为君子得时则大行不得则龙蛇遇不遇命也何必湛身哉廼作书徃往摭离骚文而反之自防山投诸江流以吊屈原云始雄好学览恬于势利仕汉三世不徙官然王莾为安汉公时雄作法言已称其美比于伊尹周公及莾簒汉窃帝号雄遂臣之以耆老久次转为大夫又放相如封禅文献剧秦美新以媚莾意得校书天禄阁上防刘寻等以作符命为莾所诛辞连及雄使者来欲收之雄恐惧从阁上自投下几死先是雄作觧嘲有爰清爰静游神之廷惟寂惟寞守徳之宅之语至是京师为之语曰爰清静作符命惟寂寞自投阁雄因病自免既复召为大夫竟死莾朝其出处大致本末如此岂其所谓龙蛇者耶然则雄固为屈原之罪人而此文乃离骚之防贼矣它尚何説哉【文公楚辞后语】
　　总集文集
　　总集总集者编类古今众作为一集也唐志有虞挚文章流别杜预善文谢沈名文孔逭【一作造】文苑萧统文选萧圎【一作图】文海姚铉文粹徐坚文府之类是也唐志又有文史者附见于总集之后如刘勰文心雕龙刘知几史通炙毂子诗格钟嵘诗评之类是也夫史通诗格诗评皆所以考论前人得失是非所不可废也如文选所集李徳裕恶其不根艺实家遂不置今观唐志惟文选之注释最多自萧核僧道淹曹宪等为之音而李善又为之注【善得之曹宪也又辨公孙罗注六十卷】又所谓五臣注【刘良吕延济张铣吕向李周翰也开元六年吕延祚上之】唐安国许淹注者孔利贞卜长福之所续卜隐之所拟宋朝苏易简之所纂何其慕者之纷纷也盖其间多识乎鸟兽草木之名风土宫室之制而已徳裕不以文进所见未免有所偏
　　人主文集唐艺文志文集类两汉之君惟武帝有集二卷而已魏自武帝至于陈思王其为集者五晋自宣帝至于彭城王其为集者八宋自武帝至于新渝侯其为集者九梁武帝简文帝元帝昭明太子文集至多后魏文帝后周明帝陈后主隋炀帝制作尤冨唐太宗文集四十卷高宗八十六卷中宗四十卷武后垂拱集一百卷金轮集又十卷睿宗宗徳宗皆有文集不特此也传注之学经生事耳梁武帝作周易大义宋明帝作周易义防何也载笔之任史臣责耳梁武作通史唐太宗御撰晋书又何谓哉隋炀帝与薛道衡争文名武后使元万顷等代已著述有所谓魏文帝典论唐高宗天训武后紫枢要録训记杂载等书尽入唐艺文志儒家者流果何意也唐太宗之言曰梁武隋炀无徳政而集文章朕不为也今唐志所载四十卷者非太宗文集欤若夫太宗金镜帝范诸书足为后世训者固当笔之而无愧传之于不朽徒曰作为文章与文人才子争一旦之名帝王之学正不必尔也迹夫魏晋以下诸君以马上得天下耻于文名之不彰是以著述纷纷兾以掩武夫之故态耳曽不知汉高帝不事诗书便示人以肝鬲之私何损于高帝明逹之性也耶或曰二典三谟训诰誓命亦唐虞三代之君之书也后世之君纷纷著述何足多訾曰是不然古之帝王言出于口皆格言也史官笔之于手皆成书也初非有意而作之者也唐太宗之语暗合古道至多史臣书之史册至今焜燿为书如是是亦足矣何必作为文章口谈梁武隋炀之失而躬自蹈耶
　　刘知几评歴代诸史之志曰古之所制于我有何力而班汉定其流别编为艺文续汉以还祖述不暇前志已録而后志仍书篇目仍旧频频互出何异以水济水谁能饮之者乎因知几之言求之周官太史掌八法八则之贰内史掌王之八柄防命而贰之小史掌邦国之志定世系辨昭穆御史掌邦国万民之令又有外史掌王之外令及四方之志三皇五帝之书夫周有五史不特掌当代之史而犹及乎三皇五帝之书何其不惮烦耶是则藏书之防一代盛典古传于今今验于古率是道也况欲详古今之事则必备古今之书古今之书既备则必有门目以纪之以见昔备而今缺与今有而昔无者庶使学者参而考之了然在目非小补矣知几之论固足以见作史之法而亦未可尽信也暇日因观诸史艺文经籍志其名有百千万卷之异虽未能尽观其书而究其防姑因笔而记臆见右方所列者是也凡有疑义犹有待而正诸
　　诗赋
　　汉唐叙诗赋汉志叙诗赋为五种以屈原唐勒严忌贾谊枚乗相如刘向王褒等赋二十家为一种以陆贾枚臯严助朱买臣司马迁萧望之扬雄等赋三十一家为一种以孙卿及秦时杂赋等二十五家为一种以主客赋隠书等十二家为杂赋一种并诗共为五种汉志赋类几八十家分为四种东汉魏晋以来二京三都作者间出有唐二百年艺文文集类所载唐人著述之赋无所谓四种者意者汉赋之为式大槩先之以问荅次之以敷叙终之以讽谏累数十家而观之辞虽异而意则同故其为式拘而有所穷也观东坡赤壁赋之体则异于是矣汉志诗类止二十余家唐人诗集则十倍于汉诗无定式随意讽咏可也【自东汉及隋赋集尚多隋志可见也唐宋诸公文集亦有赋但其志与汉异耳又汉志不载李陵诗岂以降匈奴故耶】
　　隋志论文体隋志文集类论文赋之体深美乎屈宋邹严枚马潘陆沈谢之作【沈休文谢晖灵运】又谓永嘉【晋】以后风既扇辞多平淡文寡风力降及江东不胜其弊隋志所言得之矣要之隋志乃唐长孙无忌等所作也唐初之文犹尚骈俪故厌平淡而喜雕斵也【宫体自梁简文始】
　　论诗
　　歴代诗人之优劣苏李之天成曹刘之自得陶谢之超然固已至矣而杜子美李太白以英伟絶世之资凌跨百代古之诗人尽废然魏晋以来高风絶尘亦少衰矣李杜之后诗人继出虽有逺韵而才不逮意独韦应物栁子厚发纎秾于简古寄至味于淡泊非余子所及也唐末司空图﨑岖兵乱之间而诗文高雅犹有承平之遗风其论诗曰梅止于酸塩止于咸饮食不可无塩梅而其美常在于咸酸之外可以一唱而三叹也【东坡】李贺之诗贺之歌诗云烟聮绵不足为其态也水之迢迢不足为其清也春之盎盎不足为其和也秋之明防不足为其防也风樯阵马不足为其勇也瓦棺篆鼎不足为其古也时花美女不足为其色也荒国陊殿梗莾邱陇不足为其恨怨悲愁也鲸呿鳌掷牛鬼蛇神不足为其迂荒诞幻也盖骚人之苖裔理虽未及辞或过之世皆曰使贺且未死少加以理奴仆命骚可也
　　韩杜集诗文之大成所谓文者有论理之文有叙事之文有托词之文有成体之文论理之文如庄周列御防是也论事之文如苏秦张仪是也叙事之文如屈平宋玉是也钩列庄之微挟苏张之辩摭班马之实猎屈宋之英本之以诗书折之以孔氏此成体之文韩愈之所作是也昔苏武李陵之诗长于高妙曹植刘公干之诗长于豪逸陶潜阮籍之诗长于冲澹谢灵运鲍昭之诗长于峻防徐陵信之诗长于藻丽于是杜子美者穷高妙之极极豪逸之气包冲澹之趣摭峻防之资备藻丽之态而诸家之作所不及焉呜呼杜氏韩氏其集诗文之大成者欤【淮海】
　　观文可以知人李绅作闵农诗称其有宰相器韩愈称欧阳詹亦曰读其书知其慈孝最隆也丁谓诗有天门九重开终当掉臂入王禹偁读之曰入公门鞠躬如也天门岂可掉臂入乎此人必不忠后如其言



　　羣书考索续集卷十七
　　钦定四库全书
</div>
    <div class="pagination">
<a href="群书考索_page93.html">上一页</a><span>...</span><a href="群书考索_page89.html">89</a><a href="群书考索_page90.html">90</a><a href="群书考索_page91.html">91</a><a href="群书考索_page92.html">92</a><a href="群书考索_page93.html">93</a><span class="current-page">94</span><a href="群书考索_page95.html">95</a><a href="群书考索_page96.html">96</a><a href="群书考索_page97.html">97</a><a href="群书考索_page98.html">98</a><a href="群书考索_page99.html">99</a><span>...</span><a href="群书考索_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
