<!DOCTYPE html>
<html>
<head>
    <meta charset="UTF-8">
    <title>太平御览 - 第 231 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 231 页/共 737 页</h1>
    <div class="content">又曰：西魏末，东魏遣将侯景、高敖曹等围西魏将独孤信於洛阳。东魏大将齐神武继後。西魏大将周文帝率军救信，进军东。景等夜解围去。及晨，周文率轻骑追之，至於河上。景等北据河桥，南属邙山为阵，与诸军合战。周文马中流矢，惊逸，遂失之，因此军中扰乱。都督李穆下马授周文兵复振，于是大捷，斩高敖曹，虏其甲士万五千，赴河死者以万数。是日置阵既大，首尾悬远，从辰至未，战数十合，氛雾四塞，莫能相知。独孤信、李远居右，赵贵、怡峰居左，战并不利，又不知周文所在，皆弃其率先归开府。唐公等为後军，遇信等退，即与俱还。由是乃班师，洛阳亦失守。大军至弘农，守将皆已弃城西走。
又曰：後魏末，贼莫折後炽所在寇掠州人。李贤率乡兵与泾州刺史史宁讨之，後炽列阵以待。贤谓宁曰：“贼聚结岁久，徒众甚多，数州之人，皆为其用，我若总为一阵，并力击之，彼既同恶相济，理必总萃於我，势既不分，众寡莫敌，我便救，首尾无以制之。今若令诸军分为数阵，多设旗鼓，掎角而前，以胁诸栅，以别统精兵直指後炽，按甲而待，莫与交锋；後炽欲前，则惧我疑兵。令其进不得战，退不得走，以俟其懈攻之，必破。後炽一败，则众栅不攻自拔矣。”宁不从，屡战频北。贤乃率数百骑径入後炽营，收其妻子僮隶五百馀人，并辎重等。属後炽与宁战胜，方欲追奔，忽与贤遇。乃弃宁与贤接战，贼遂大败，後炽单骑遁走。
《北史》曰：後魏孝文南伐齐，齐将陈显达率众拒战。元嵩身备三仗，免胄直前，勇冠三军，将士从之，显达奔溃。帝大悦，曰：“任城康王大有德福，文武顿出其门，以功赐爵高平县侯。”
《後周书》曰：天和六年，宇文宪帅众二万出自龙门。齐将新蔡王康德以宪兵至，潜军宵遁。宪乃西归，仍掘移汾水水南堡，复入於齐。人谓略不及远，遂弛边备。宪乃渡河攻其伏龙等四城，二日尽拔。又进攻张辟，克之，获其军实，夷其城垒。斛律明月时在华谷，不能救之，乃北攻姚襄城，陷之。时汾州又见围日久，粮援路绝，遣柱国宇文盛运粟以馈之。宪自入两乳谷，袭克齐相杜成，进军姚襄，齐人婴城固守，以为汾州之援。齐平原王段孝先、兰陵王高长恭引兵大至，宪命将士阵而待之。大将军韩欢为齐人所乘，遂以奔退。宪身自督战，齐众稍却。会日暮，乃各收军。
又曰：齐神武遂渡河逼华州，刺史王罴严守，知不可攻，涉洛，军於许原西。太祖据渭南，征诸州兵皆会，乃召诸将，谓之曰：“高欢越山渡河，远来至此，天亡之时也。吾欲击之何如？”诸将咸以众寡不敌，请待欢更西，以见其势。太祖曰：“欢若得至咸阳，人情转骚扰。今及其新至，便可击之。”即造浮桥於渭，令军人赍三日粮轻骑渡渭，辎重自渭南夹渭而西。冬十月壬辰至沙苑，距齐神武军六十馀里。齐神武闻太祖至，引军来会。癸巳旦，候骑告齐神武军且至，望太祖军少，竟驰而进，不为行列，总萃於左。军兵将交，太祖鸣鼓，士皆奋起，于谨等六军与之合战，李弼等率铁骑横击之，绝其军为二，遂大破之，斩六千馀级，临阵降者二万馀人。
《通典》曰：後周末，隋文帝作相，辅少主。相州总管尉迟迥举兵不从，隋文遣将韦孝宽讨之。迥男率众十万入武德，军於沁东拒之，与孝宽隔水相持。乃布兵二十馀里，麾军小却，欲待孝宽军半度而击之。孝宽因其却，乃鸣鼓齐进，遂大败。
又曰：後周末，隋文帝遣将韦孝宽率兵讨尉迟迥於相州，军进至州，迥悉出其卒十三万，阵于城南。迥旧习军旅，虽老犹被甲临阵，其麾下三千兵皆关中人，为之力战。孝宽等军失利而却，邺中士女观者如堵，高与李询乃整阵先犯观者，因其扰而乘之，迥众大败，遂拔其城。
又曰：後汉末，曹公征张鲁於汉中，使张辽与乐进、李典等将千馀人守合肥，教与护军薛悌，署函边曰：“贼至乃发。”俄而，吴主孙权率十万众围合肥。乃共发教，教云：“若权至著，张、李将军出战；乐将军守，护军勿得与战。”诸将皆疑。辽曰：“公征在外，比救至，败我必矣。是以教及其未合逆击之，折其盛势，以安众心，然後可守。成败之机，在此一战，诸君何疑？”李典亦与辽同。於是辽夜募敢死之士，得八百人，椎牛飨将士，明日大战。平旦，辽披甲持戟，先登陷阵，杀数十人，斩二将，大呼自名，冲垒入，至权麾下。权大惊，众不知所为，走登高冢，以长戟自守。权不敢动，遥见所将众少，乃聚围辽。率左右麾，直前急击，围开，辽将麾下数十人得出，馀众号呼曰：“将军弃我乎？”辽复还突围，拔出馀众。权人马皆披靡，（披，匹靡反。）无敢当者。自朝战至日中，吴人夺气，还修守备，众心乃安，诸将咸服。权攻合肥十馀日，城不可拔，乃引退。辽率诸军追击之，几复获权。（孙盛曰：夫兵固诡道，奇正相资，若将帅不知，则弃师之道也。至於合肥之守，悬弱无援，专任勇者则好战生患，专任怯者则惧心难保。且彼众我寡，心必怀贪堕，以致命之兵，击贪堕之卒，其势必胜，胜而後守必固。是以魏武杂选武力，参以同异，为之密教，宜其用事。至是而应，若合符契，妙矣！）
《北齐书》曰：慕容绍宗与侯景战於涡阳，大破景军，溺死於涡水，水不为流。景走淮南。
卷三百一十　兵部四十一
战下
《後周书□梁台传》曰：时大军围洛阳，久而不拔。齐骑奄至，齐公宪率兵御之，乃有数人为敌所执。已去阵二百馀步，台望见之，愤怒，单马突入，射杀两人，敌皆披靡，执者遂得还。齐王宪每叹曰：“梁台果毅胆决，不可及也。”
又曰：田弘讨西平反羌及凤州叛兵等，并破之。弘每临阵，摧锋直前，身被一百馀箭，破骨者九，马被十槊，朝廷壮之。
又曰：李标字灵杰。长不盈五尺，性果决，有胆气。少事尔朱氏。累迁右将军。魏孝武以标从为太祖帐内都督。从复弘农，破沙苑。标时跨马运矛，冲坚陷阵，隐身披甲之中。敌人见之，皆曰：“避此小儿”。太祖初亦闻标骁悍，未见其能，至是方嗟叹之。谓标曰：“但使胆决如此，何必要须八尺之躯也。”
又曰：贺若敦，太祖时群盗蜂起，各据山谷。大龟山贼张世显潜来袭统，敦挺身赴战，手斩七八贼，贼乃退走。父统大悦，谓左右僚属曰：“我少从军旅，战阵非一，如此儿年时胆略者，未见其人。非惟成我门户，亦当为国名将。”
又曰：王雅从战邙山。时大军不利，为敌所乘，诸将皆引退，雅独回骑拒之。敌人见其无继，步骑竞进。雅左右奋击，频斩九级，敌众稍却，雅乃还军。太祖叹曰：“王雅举身悉是胆也。”
又曰：蔡字承先，从太祖战於河桥，乃下马步斗，手杀数人。左右劝乘马以备急卒。怒之曰：“丞相养我如子，今日岂以性命为念！”遂率左右十馀人，齐声大呼，杀伤甚多。敌以其无继，遂围之十馀重，谓曰：“观君似是勇士，但弛甲来降，岂虑无富贵耶。”骂之曰：“死卒！吾今取头，自当封公，何假贼之官号也。”乃弯弓持满，四面拒之。东魏人弗敢逼，乃募厚甲长刀者，直进取去。可三十步，左右劝射之，曰：“吾曹性命，在一矢耳，岂虚发哉。”敌人渐进，可十步，乃射之，正中其面，应弦而倒，便以槊刺杀之。因此，战数合，惟失一人。敌乃稍却。徐引退。是战也，我军不利。太祖已还。至弘农，夜中与太祖相见。太祖见，至字之曰：“承先，尔来，吾无忧矣。”太祖心惊，不得寝，枕股上，乃安。
又曰：王雄从晋公护东征。至邙山，与齐将斛律明月接战。雄驰杀三人，明月退走，雄追之。明月左右皆散，矢又尽，惟馀一奴一矢在焉。雄案槊不及明月者丈馀，曰：“惜尔不杀得，但生将尔见天子。”明月反射雄，中额，雄抱马退走，至营而薨。
又曰：耿豪本名令贵。沙苑之战，豪杀伤甚多，血染甲裳尽赤。太祖见之，叹曰：“令贵武猛，所向无前，观其甲裳，足以为验，不须更论级数也。”
又曰：王勇从讨赵青雀，平之，论功居最，除卫大将军、殷州刺史，加通直散骑常侍，兼太子武卫。邙山之战，勇率敢死之士三百人，并执短兵，大呼直进，出入冲击，杀伤甚多，敌人无敢当者。是役也，大军不利，惟勇及王文达、耿令贵三人力战，皆有殊功。太祖於是赏帛二千匹，令自分之。军皆拜上州刺史。以雍州、岐州、北雍州拟授勇等，然州颇有优劣，又令探筹取之。勇遂得雍州，文达得岐州，令贵得北雍州。仍赐勇名为勇，令贵名豪，文达名杰，以彰其功。
又曰：耿豪从太祖战於邙山，家谓所部曰：“大丈夫见贼，须右手拔刀，左手把槊，直刺直斫，慎莫皱眉畏死。”遂大呼独入，敌人锋刃乱下，当时咸谓豪殁。俄然奋刃而还。战数合，当豪前者，死伤相继。又谓左右曰：“吾岂乐杀人，但壮士除贼，不得不尔。若不能杀贼，又不为人所伤，何异逐坐人也。”太祖嘉之，拜北雍州刺史。
《隋书》曰：突厥入寇，隋将杨素击之。先是，诸将与虏战，每虑胡骑奔突，皆戎车步骑相参，舁鹿角为方阵，骑在其内。素谓之曰：“此乃自固之道，非取胜之方也。”於是悉除旧法，令诸军为骑阵。突厥达头可汗闻之大喜，率精骑十馀万而至。素奋击，大破之。素多权略，乘机赴敌，应变无方，然大抵驭戎严整，有犯军令者，立斩之，无所宽贷。每将临寇，求人过失而斩人，多者百馀人，少不下十数。流血盈前，言笑自若。及其对阵，先令一二百人赴敌，陷阵则已，如不能陷阵而还者，无问多少，悉斩之。又令二三百人复进，还如向法。将士股栗，有必死之心，由是战无不胜，时称名将。
又曰：张须陀将兵拒东郡贼翟让，前後三十馀战，每破走之。转荥阳守。时李密说让取洛口仓，让惮须陀，不敢进。密劝之，让遂与密率兵逼荥阳，须陀拒之。让惧而退，须陀乘之，逐北十馀里。时李密先伏数千人於林木间，邀击须陀军，遂败绩。密与让合军围之，须陀溃围辄出，左右不能尽出，须陀复跃马入救之。往来数四，众皆散，乃仰天曰：“兵败如此，何面见天子乎？”乃下马战死。时年五十二。其所部兵，昼夜号泣，数日不止。
又曰：麦铁杖辽东之役，将渡辽，谓其三子曰：“阿奴当备浅色黄衫，吾荷国恩，今是死日。我既被杀，尔当富贵，惟诚与孝，尔其勉之！”及济，桥未成，阵去东岸尚数丈，贼大至，铁杖跳上岸，与贼战死，武贲郎将钱士雄、孟金文亦死之，左右更无及者。帝为之流涕，购得其尸。
又曰：权袭庆仕周，从武元皇帝与齐师战于并州，被围百馀重。袭庆力战矢尽，短兵相接，杀伤甚众，於是刀槊皆折，脱胄掷地，向贼大骂曰：“何不来斫头也！”贼遂杀之。
又曰：高智惠作乱江南，史万岁以行军总管从杨素击之。万岁率众二千，自东阳别道而进，逾岭越海，攻陷浮洞不可胜数。前後七百馀战，转斗千馀里，寂无声闻者十旬，远近皆以万岁为没。万岁以水陆阻绝，信使不通，乃置书竹筒中，浮之於水。汲者得之，以言於素。素大悦，上其事。高祖嗟叹。
又曰：宇文庆从周武帝攻河阴，先登攀堞，与贼短兵接战，良久，中石乃坠，绝而后苏。帝劳之曰：“卿之馀勇，可以贾人也。”复从武帝拔晋州，其後齐师大至，庆与宇文宪轻骑觇，卒与贼相遇，为贼所窘。宪挺身而遁，庆退据汾桥，众贼争进，庆引弓射之，所中人马必倒，贼乃稍却。及破高纬，拔高辟，克并州，下信都，擒高谐，功并居最。
《唐书》曰：高祖为山西、河东抚慰大使，至龙门县，有贼母端儿帅众数千人奄至城下。时诸军无备，为贼所乘。高祖亲率十馀骑横出击之，所射应弦而倒，贼大溃，逐北数十里，伏尸相继於道。时高祖射七十发，明日斩首筑为京观，於尸上尽得所射箭，其妙如此。
又曰：至德中，宜春郡太守刘秋子率士卒攻贼。兵尽矢穷，秋子张空拳大呼於军前，死战而胜。诏嘉其忠勇，授淮阳太守。
又曰：白孝德，胡人也，骁悍有胆力。乾元中，李光弼为偏裨。史思明攻河阳，使骁将刘龙仙率铁骑五十临河挑战。龙仙勇捷自恃，举右足加马鬣上，手运两矢，骂光弼。光弼登城望之，诸将皆侍，顾曰：“孰可取者？”仆固怀恩前请行，光弼曰：“此非大将所为。”历选其次无可，於是左右窃议曰：“孝德可。光弼闻之，乃招孝德前问：“可得手？”孝德曰“得。”光弼问：”所加几何人而可？”曰：“独往则可，加人不可。”光弼曰：“壮哉！”终问所欲，对曰：“愿备五十骑於壁门候。既入然後进，及诸大将鼓噪以借威，他无所用。”光弼抚其背以遣。孝德挟二矛，策马截流而渡。半济而怀恩贺曰：“克矣。”光弼曰：“未及，何知其克？”怀恩曰：“观其揽便辟，可万全者。”龙仙始见其独来，甚易之，足不降鬣。稍近，将动，孝德摇手示之，若使其不动，然龙仙不测，又止。孝德呼：“太尉使予致辞，非他。”龙仙去三十步与之言，亵骂如初。孝德息马伺便，久之，因目曰：“贼识我乎？”龙仙曰：“谁？”曰：“我，国之大将白孝德。”龙仙曰：“是猪狗乎？”孝德发声然，执矛突前而搏之，城上万鼓齐噪，五十骑以继进。龙仙矢不及发，环走堤上。孝德以匹马逐之，胡骑五十皆披靡，若猛犬之猎群狐也。遂斩之，提首而归。
又曰：王难得试卫尉卿，至凤翔为都知兵马使，兼兴平军事。尝有裨将靳元曜，当合战，堕马，呼难得，难得俯马救之。贼射难得，中眉，皮穿，下蔽目。难得乃拔去箭，并皮掣弃之，勇冠三军，由是士众多附之。
《五代□周史》曰：王殷迁奉国右厢都指挥使。汉祖受命从征杜重威於邺下。殷与刘词皆率先力战，矢中於首。久之出，折镞於口中。以是汉祖嘉之。
《三国典略》曰：茹茹寇肆，齐主自晋阳讨之，虏骑散走，大军遂还。齐主率二千馀骑为殿，夜宿黄瓜堆。茹茹别部数万骑扣鞍而进，四面围逼麾下。齐主安卧，平明方起，神色自若，指画军形，溃围而出。虏骑追击之，伏尸二十里，获罗辰妻子生口三万馀，令都督高阿那肱率骑数千塞其走道。那肱以兵少请益，齐主更减其半，那肱骑奋击，亦大克捷。
战不顾亲
《史记》曰：项王为高俎，置太公其上，告汉王曰：“今不急下，吾烹太公。”汉王曰：“吾与项羽俱北面受怀王，约为兄弟，吾翁即乃翁。必欲烹而翁，即幸分我一杯羹。”项王怒，欲烹之。项伯曰：“天下事未可知，且为天下者不顾家，虽杀之无益，祗益祸耳。”项王从之。
《後汉书》曰：邳彤，字伟君，世祖拜为後大将军，常从战攻信都。复反为王郎所置信都王捕击彤父弟及妻子，使为手书呼彤曰：“降者封爵，不降者族灭。”彤涕泣报曰：“事君者不得顾家。彤亲属所以至今得安於信都者，刘公之恩。公方争国事，彤不得复念私也。”会更始所遣将攻拔信都，王郎兵败走，彤家得免。
又曰：世祖遣宗正刘延攻天井关，与上党太守田邑连战十馀合，延不得进。邑迎母弟妻子，为延所获。冯衍乃遗邑书，邑报书曰：“仆虽驽怯，亦欲为人者也，岂苟贪生而畏死哉。闻老母诸弟见执於军，而邑安然不顾者，岂非重其节乎？若使人居天地，寿如金石，要长生而避死地可也。今百年之期未有能至，老壮有间相去几何？诚使故朝尚在，忠义可云？虽老亲受戮，妻儿横分，邑之愿也。”
又曰：赵苞字威豪，迁辽西太守。到官，遣使迎母及妻子，垂当到郡，道经柳城，值鲜卑万馀人入塞寇钞，苞母及妻子遂为所劫质，载以劫郡。苞率步骑二万，与贼对阵。贼出母以视苞，苞悲号谓母曰：“为子无状，欲以微禄奉养朝夕，不图为母作祸。昔为母子，今为人臣，义不得顾私恩，毁忠节，惟当万死，无以塞罪。”母遥谓曰：“威豪，人各有命，何得相顾，以亏忠义！尔其勉之。”苞即时进战，败之，其母妻皆为所害。
《东观汉记》曰：孔奋为武都郡丞，时在郡为隗嚣馀党所攻，杀太守，得奋妻子。奋追贼，贼推奋妻子於军前。奋年五十，惟有一子，不顾，遂擒贼，而其子见屠。帝嘉其忠，迁武都太守。
《九州春秋》曰：初，清河李雍以俞叛袁绍，而降公孙瓒，遣兵卫之。绍遣朱灵攻之。灵家在城中，瓒以灵母、弟置城上，诱呼灵，灵望城上泣曰：“丈夫一出身与人，岂复顾家耶！”战遂拔之，生擒雍，而灵家皆死。（灵字文博。）
《蜀志》曰：姜维与母相失。（孙盛《杂记》曰：姜维得母书，并求当归。维曰：良田百顷，不在一亩；但有远志，不见当归。）
《续帝王世纪》曰：晋师度岘，慕容超使拒之，闻晋兵盛，自将四万继之。及晋人战於临昭，燕兵大败，超单马奔入城。八月，将封。融自河北奔晋师，使诏诱城内，超怒，缚其母，悬诸城上。融曰：“姜维有言，良田百顷，不在一亩。”
《梁书》曰：羊侃长子，为侯景所获，执来城下示侃。侃谓曰：“我倾宗报主，犹恨不足，岂得计此一子？幸尔早能杀之。”数日复持来，侃谓曰：“久以汝为死，犹在耶？吾以身许国，誓死行阵，终不以汝而生进退。”因引弓射之。贼感其忠义，亦不害也。
战伤
《左传》曰：齐晋将战，郄克伤於矢，流血及屦，未绝鼓音。
《魏书》曰：孙观迁青州刺史，从征孙权於濡须口，为流矢所中，穿左足，穿力战不顾，太祖劳之曰：“将军被疮深重，而猛气益奋。”及疮甚，遂卒。
《魏志》曰：诸葛亮出祁连山，诏张督诸军至洛阳。亮还保祁连山，追至木门，与亮军交战，飞矢中右膝，薨。
又曰：夏侯字元让。太祖自徐州还，从征吕布，为流矢所中，伤左目。
又曰：公到宛，张绣降，既而悔之。复反，公与战，军败，为流矢所中。（《魏书》曰：公所乘马名绝影，为流矢所中，伤颊及足，并中公右臂。）
《蜀志》曰：先主进围络县，庞统率众攻城，为流矢所中，卒。
《三国典略》曰：陈薛安都引兵破留异，成州刺史韩子皋单马入阵，伤顶之左，一髻半落。安都为流矢所中，流血至踝，乘舆车，容止不变。
《北史》曰：彭乐天平四年，从神武西讨，与周文相拒，神武欲缓持之。乐气奋，请决战，曰：“我众贼少，不可失也。”神武从之，乐因醉入，深被刺，肠出，内之，不尽，截去复战，身被数疮，军势遂挫，不利而还。神武每追论以戒之。
《後周书》曰：河桥之战，王思政下马，用长槊左右横击，掊数人。时陷阵既深，从者死尽，思政被重创闷绝。会日暮，敌亦收军。思政久经军旅，每战惟著破敝甲，敌疑非将帅，故免。有帐下督雷五安於战处哭求思政，会其已苏，遂相得。乃割衣裹创，扶思政上马，夜久方得还。仍镇弘农。思政以玉璧地在险要，请筑城。即自营度，移镇之，迁并州刺史，仍镇玉璧。
又曰：韦法保每与敌人交兵，每身先士卒，单马陷阵，是以战必被伤。尝至关南与东魏人战，流矢中颈，从口中出，当时气绝。舆至营，久之乃苏。
又曰：李弼从太祖，与齐战於渭桥。弼深入，陷阵。身被七创，遂为所获。弼佯殒绝於地，守者稍懈。弼睥睨，傍有马，因跃上西驰，得免。
《隋书》曰：开皇二年，突厥叶护及番那可汗众十馀万，寇掠而南，诏以达奚长孺为行军总管，率众二千击之。遇於周，众寡不敌，军中大惧，长儒慷慨，神色愈烈。为虏所冲，突厥散而复聚，且战且行，转斗三日，五兵咸尽，士卒以拳殴之，手皆见骨，杀伤万计，虏气稍夺，於是解去。长儒身被五疮，通中者二；其战士死伤者十八九。突厥本欲大掠秦、陇，既逢长儒，兵皆力战，虏意大沮。明日，於战处焚尸恸哭而去。
卷三百一十一　兵部四十二
请战
《左传》曰：帅师以来，固敌是求，敌至不击，将何俟矣。
又曰：晋师至于靡笄之下，齐侯使请战。
又曰：子玉使伯棼请战，曰：“非敢必有功也。愿以间执谗慝之口。”
又曰：晋侯逆秦师，使韩简视师，（韩简，晋大夫，韩万之孙。）复曰：“师少於我，斗士倍於我。”公曰：“何故？”对曰：“出因其资，（谓奔梁求秦也。）入用其宠，（为秦所纳。）饥食其粟，三施而无报，是以来也。今又击之，我怠秦奋，倍犹未也。”公曰：“一夫不可狃，况国乎？”（狃，忄太也。言辟秦则使忄太来。）遂使请战，曰：“寡人不佞，能合其众而不能离也。君若不还，无所逃命。”秦伯使公孙枝对曰：“君之未入，寡人惧之；入而未定列，犹吾忧也；苟列定矣，敢不承命！”
又曰：子玉使斗勃请战，曰：“请与君之士戏，君凭轼而观之，得臣与寓目焉。”晋侯使栾枝对曰：“烦夫子谓二三子，戒尔车乘，敬尔军事，诘朝将见。”
《梁传》曰：请一战，不克请再，再不克请三，三不克请四，四不克请五，五不克举国而授，於是而与之盟。
《史记□楚世家》曰：六年，秦使白起伐韩於伊阙，大胜，斩首二十四万。秦乃与楚王书曰：“楚倍秦，秦且率诸侯伐楚，争一旦之命。愿王之饬士卒，得一乐战。”楚顷襄王患之，乃谋与秦平。
《後汉书□王霸传》曰：霸军中壮士路润等数十人，断请战。
挑战
《孙子》曰：忿速可侮。（急疾之人可忿怒而致死。忿速，易怒者也。）主不可以怒而兴军，将不可以愠而致战。合於利而用，不合於利而止。（人主聚众兴军，以道理胜负之计，不可以己之私。举兵则以策，不可以愠恚之故而合战也。）怒而可以复喜，愠而可以复悦，亡国不可以复存，死者不可以复生。（主怒兴伐，人无素谋明计，则破亡矣。将愠怒而斗，仓卒而合战，所杀伤必多。怒忿复可以悦喜，言亡国不可以复存，死不可以复生，言当须愤之也。）故曰：明王慎之，良将儆之，此安危之道也。（儆，戒也。）
《左传》曰：赵旃求卿未得，且怒於失楚之致师者。请挑战，弗许。请召盟，许之。
《左传》曰：楚许伯御乐伯，摄叔为右，以致晋师。许伯曰：“吾闻致师者，御靡ユ摩垒而还。”（靡，近也。靡于驰也。）乐伯曰：“吾闻致师者，代御执辔，御下两马，掉鞅而还。”摄叔曰：“吾闻致师者，右入垒，折馘，（馘，断耳也。）执俘而还。”皆行所闻而复。晋人逐之，左右角之。乐伯左射马而右射人，角不能进，矢一而已。麋兴于前，射麋丽龟。
《战国策》曰：魏武侯问吴起曰：“两军相常，不知其将欲击，何如？”起曰：“令贱而勇者，将而击锐，交和而北，告而勿罚，观敌进取，一来一起，其政以理，奔北不追，见利不取，此将有谋。若其众追北，旗帜杂乱，自止自行，或纵或横，贪利务得，凡若此类。将令不行。”
《史记》曰：《吴世家》曰：夏，吴伐越，越王勾践迎击之李。（贾逵曰：越地也。）越使死士挑战，三行造吴师，自刭。（《左传》曰：使罪人三行属剑於颈。）吴师观之，越因伐吴，败之姑苏。
又曰：汉王项羽相与临广武间而语。项羽欲与汉王独身挑战。汉王数项羽十罪，项羽大怒，伏弩射中王胸，汉王扪足曰：“虏中吾指！”
又曰：王翦代李信击荆，荆兵数挑战，终不出。久之，翦使人问：“军中戏乎？”曰：“方投石超距。”翦曰：“士卒可用矣。”
《汉书》曰：项羽使人谓汉王曰：“天下匈匈，以吾两人。愿与王挑战，决雌雄，无徒罢天下父子为。”汉王笑谢曰：“吾宁斗智，不斗力。”羽令壮士出挑战。三合，楼烦辄射杀之。羽大怒，自被甲挑战。楼烦欲射，羽目叱之。楼烦目不能视，手不能发，走还入壁，不敢复出。汉王使问之，乃羽。汉王大惊。
又曰：楚汉相持彭城，数绝楚粮道。项羽欲讨越，谓其将曹咎曰：“谨守皋，即汉欲挑战，慎勿与战，无令得东。我十五日必诛彭越，定梁地。”汉果数挑战，楚军不出，使大辱之。五六日，曹咎怒，度兵汜水，汉击之，大破楚军，尽得楚国货赂。曹咎自刎汜水上。
《後汉书》曰：张堪为谒者。使送委输缣帛，并领骑七千匹，诣大司马吴汉代公孙述，在道追拜蜀郡太守。时汉军馀七日粮，阴具船欲遁去。堪闻之，驰往见汉，说述必败，不宜退师之策。汉从之，乃示弱挑敌，述果自出，战死城下。
又曰：王霸讨苏茂，贼聚众挑战，霸坚不出，方飨士作倡乐。茂矢射营中，中霸前酒樽，霸安坐不动。军吏皆曰：“茂前日已破，今易击也。”霸曰：“不然。苏茂客兵远来，粮食不足，故数挑战，以徼一切之胜。（徼，要也。一切犹权时也。）今闭营休士，所谓不战而屈人之兵，善之善者也。”茂既不得战，乃引还营。
又曰：李宪叛，马成拜扬武将军，发会稽、丹阳、九江、六安四郡兵击李宪，进围宪於舒，令诸军各深沟高垒。宪数挑战，成坚壁不出，守之岁馀，至六年春，城中食尽，乃攻之。遂屠舒。斩宪。
《魏志》曰：公西征马超，进军度渭。超等数挑战，不许。公乃克日会战，先以轻兵挑之，战良久，乃纵虎骑夹击，大破之。
《魏氏春秋》曰：诸葛亮遇司马宣王，因挑战，致巾帼妇人之饰，以怒宣王。
《魏略》曰：太祖在汉中，而刘备栖於山领，使刘封下挑战，太祖骂曰：“卖履舍长，使假子拒汝公乎？呼我黄须儿来，令击之。”乃召曹彰晨夜进追，西到长安，而太祖已还。
崔鸿《十六国春秋》曰：姚襄据黄落，前秦苻坚遣将黄眉、邓羌等率步骑讨之。襄深沟高垒，固守不战。邓羌说黄眉曰：“伤弓之鸟，落於虚发。襄频为晋将桓张平所败，锐气丧矣。今固垒不战，是穷寇也。襄性刚狠，易以刚动。若长驱鼓行，且压其垒，襄必忿而出师，可一战擒也。”黄眉从之。遣羌追骑三千军於襄垒。果怒，尽锐出战。羌伪不胜，引骑而退。襄追至于三原，羌回骑拒襄。俄而，黄眉至，大战，斩之，尽俘其众。
《宋书》曰：沈攸之反，自江陵举兵东下，分兵出夏口，据鲁山。攸之既至郢，以郢城弱小足攻，（宋郢州，今江夏郡。）遣人告郢州守将柳世崇曰：“被太后令，当还都，卿既相与奉国，想行此意。”世崇答曰：“东下之师，久承声闻，郢城小镇，自守而已。”攸之将去，世崇遣军於西渚挑战。攸之果怒，令诸军登岸烧郭邑，筑长围攻之。世崇随宜拒应，众皆披却，攸之军日久败溃。
《隋书》曰：陈茂从高祖与齐师战於晋州。贼甚盛，高祖将挑战，茂固止不得，因捉马。高祖忿之，拔刀斫其额，流血被面，词气不挠。高祖感而谢之，厚加礼敬。
又曰：窦荣定之击突厥也，史万岁诣辕门请自效。荣定素闻其名，见而大悦。因遣人谓突厥曰：“士卒何罪过，令杀之。但当各遣一壮士决胜负耳。”突厥许诺，因遣一骑挑战。荣定遣万岁出应之，万岁驰斩其首而还。突厥大惊，不敢复战，遂引军而去。
《唐书》曰：高祖初起，师次霍邑，隋将宋老生拒之。上谓诸将曰：“老生若婴城自守，当即攻之。主客势悬，卒难致力，其计若何？”太宗进曰：“老生勇而无谋，请以轻兵挑之。必出战，则成擒矣。”从之。太宗以数骑诣其城下，举鞭指麾，若将围城者。老生果怒，开门出兵。太宗驰白高祖曰：“事谐矣。”高祖因谓陇西公建成曰：“汝看两阵将交，引左军直趋东门。”令太宗引右军直趋南门，以断其归路。老生之军背城而阵，高祖以中军与建成合阵于城东，太宗及柴绍阵於城南。老生麾兵疾进，先薄高祖，而建成坠马，老生乘之，中军与左军咸却。太宗自南原遥见尘起，知义师退，率二百骑驰下峻坂，杀一贼将，遂横断其军，出于阵後，表里齐讠，响若崩山，隋师大溃，各舍杖而走。县门发，老生不得入城，乃弃马投堑，甲士斩之，致其首於麾下，流血数里，僵死尸相枕，四面乘胜进薄其城。时无攻具，士卒缘槊而上，一时攀堞，无敢当者，遂平霍邑，抚其馀众而用之。
又曰：杜伏威既败隋师，炀帝又遣将军陈棱讨之，棱不敢战，伏威知其怯懦，因遗棱妇人之服以激怒之，棱果大怒恚，率众而至。伏威逆拒，杀数千人，棱仅以身免。
又曰：窦建德自荥阳西上，太宗以数百骑出武牢关二十馀里以挑之。往往设伏，比至贼营才四骑而已，谓左右曰：“贼见我而旋是其上计，乘险逐我，是其下策，”贼初见骑少，疑为斥候。太宗谓曰：“我秦王也。”因引弓射之，毙其一将。贼以兵六十骑并援枪而至，从者咸失色。太宗谓之曰：“尔但前去，我自殿後。”於是按辔徐行，贼至，引弓射之，毙一将，贼惧而止。止而复来，如是再三，每来必毙，贼乃不敢复逼。太宗且挑且还，伏兵相次而发，合击破之，获其大将殷秋、石瓒，斩首数百级。
决战上
《六韬》曰：周武王将伐纣，问太公曰：“今敌人围我，断後绝粮，吾欲徐以为阵，以败为胜，奈何？”太公曰：“不可。”此天下困兵也，暴用之则胜，徐用之则败。可为四冲阵，以骁骑惊其三军，左军疾左右，右军疾右，中军迭前迭後，往敌之空。吾军疾击鼓而当之。”
又曰：“敌疏其阵，又远其後，跳我流矢以弱我弓弩，劳我士卒，为之奈何？”太公曰：“发我锐士先击其前，军骑猎其左右，引而分队，以随其後，三军疾战。凡以少击众，避之於易，要之於险，避之以昼，取之以夜。故曰：以一击十，莫善於厄；以十击百，莫善於险；以千击万，莫善於阻。用众者务易，用少者务厄也。”
《左传》曰：晋师伐齐，阵于莘。（所臻切。）晋解张御郄克，郑丘缓为右。及战，郄克伤於矢，流血及屦，未绝鼓音。（中军将自执旗鼓，故虽伤而击鼓不息也。）曰：“余病矣！”张侯曰：“自始合，而矢贯余手及肘，余折以御，左轮朱殷，岂敢言病。吾子忍之。”丘缓曰：“自始合，苟有险，余必下推车，子岂识之？然子病矣！”（以其不识己推车也。）张侯曰：“师之耳目，在吾旗鼓，进退从之。此车一人殿之，可以集事，（殿，镇也。集，成也。）若之何以病败君之大事也？擐甲执兵，固即死也。（擐，贯。即，就也。擐，音患。）病未及死，吾子勉之！”左并辔，（并，毕正切。）右援χ（音桴。）而鼓，马逸不能止，师从之。（晋师从郄克车。）齐师败绩。
又曰：齐侯伐晋夷仪。敝无存之父将室之，辞，以与其弟，（无存，齐人也。室之，为取妇。）曰：“此役也不死，反，必娶於高、国。”（高氏、国氏，齐贵族也。无存欲必有功还，取卿相之女也。）先登，求自门出，死於ニ下。（既入城，夷仪人不服，故斗死于门屋ニ下也。）齐侯克夷仪，谓夷仪人曰：“得敝无存者，以五家免。”（给五家不使役。）乃得其尸。公三衤遂之；（衤遂，衣也。比殡三加衤遂，深厚礼之也。）与之犀轩直盖，（犀轩，卿车。直盖，高盖也。）亲推之三。（齐侯自推丧轮三转也。）
《国语》曰：齐庄公且伐莒，为车五乘之兵，而杞梁、华舟独不与焉，故归而不食。其母曰：“汝生而无义，死而无名，则虽非五乘孰不汝笑也；生而有义，死而有名，则五乘之兵尽汝下也。”趣食乃行，杞梁、华周同车侍于庄公，而行至莒，莒人逆之。杞梁、华舟下斗，获甲首三。庄公止之曰：“子止与子同齐国。”杞梁、华舟曰：“君为五乘之兵，而舟、梁不与焉，是少吾勇也；临敌涉难，止我以利，是恶吾行也；深入多杀者，臣之事也。齐国之利，非吾所知也。”遂进斗，坏军陷阵，三军不敢当。
《战国策》曰：齐上将田单率师将攻狄，鲁仲连子曰：“将军攻狄，必不能下也。”单曰：“单以破亡馀卒破万乘之燕，今攻狄而不能下，何也？”上车不谢而去。遂攻狄，三月不克。齐婴儿谣曰：“大冠若箕，修剑柱归。”单乃惧，问仲连子。对曰：“将军在即墨之时，坐即织篑，立即杖插，为士卒倡，当此之时，将军有死之心，而士卒无生之气。闻是言莫不掩泣奋臂而欲战，此所以破燕也。当今将军东有掖邑之封，西有淄土之宝，是以乐生而恶死。此以不胜也。”田单明日结励气，立於矢石间，引χ而鼓之，狄人乃下。
《汉书》曰：御史大夫韩安国曰：“魏其言灌夫父死事，荷戟驱不测之吴军，身被数十创，名冠三军，此天下壮士也。非有大恶，争杯酒，不足引他过以诛之。”
《後汉书》曰：刘伯升起兵，光武守昆阳，莽将王寻、王邑来讨，兵号百万。先至昆阳以十万，围数重。时伯升已拔宛三日，而光武尚未知，乃伪使持书报城中，云宛下兵到而佯堕其书，寻、邑得其书，不喜。诸将既经累捷，胆气益壮，无不一当百。光武乃与敢死者三千人从西城水上冲其中坚，寻、邑阵乱，乘势崩之，遂杀王寻。城中亦鼓噪而出，中外合势，震呼动天，莽兵大溃，走者相腾践。
又曰：郏令冯鲂力战死，帝曰：“此健令。”
又曰：吴汉率兵围苏茂於广乐。刘永将周建来救，汉将轻骑迎战，不利，堕马伤膝，还营。诸将谓汉曰：“大敌在前而公伤卧，众心惧矣。”汉乃勃然裹疮而起，椎牛飨士，令众军曰：“贼众虽多，皆劫掠群盗，胜不相让，败不相救，非有杖节义者也。今日封侯之秋，诸君勉之！”於是军士激怒，人倍其气。明日，建、茂出围兵汉。选四部精兵三千馀人，齐鼓而进，建军大溃，还，奔城。汉长驱追击，大破之。
</div>
    <div class="pagination">
<a href="太平御览_page230.html">上一页</a><span>...</span><a href="太平御览_page226.html">226</a><a href="太平御览_page227.html">227</a><a href="太平御览_page228.html">228</a><a href="太平御览_page229.html">229</a><a href="太平御览_page230.html">230</a><span class="current-page">231</span><a href="太平御览_page232.html">232</a><a href="太平御览_page233.html">233</a><a href="太平御览_page234.html">234</a><a href="太平御览_page235.html">235</a><a href="太平御览_page236.html">236</a><span>...</span><a href="太平御览_page232.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
