<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 106 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 106 页/共 320 页</h1>
    <div class="content">　　杂税一
　　原汉髙帝十一年令诸侯王通侯常以十月朝献及郡各以其口数率人嵗六十三钱以给献费孝武元光六年冬初算商车【始税商贾船车令出算也】太初四年冬行幸回中徙农都尉治武关税出入者以给官吏卒食孝昭元凤六年令郡国无敛今年马口钱【徃时有马口出敛钱今省之武帝时租及六畜】宣帝时耿寿昌奏请增海租三倍天子従其计御史大夫萧望之奏言故御史属徐宫【御史大夫属也】家在东莱言徃年加海租鱼不出长老皆言武帝时县官尝自渔海鱼不出后复与民鱼乃出夫隂阳之感物相应万事尽然宜且如故上不聼末年盗赋羣起匈奴侵冦大募天下囚徒名曰猪突豨勇一切税吏人赀三十而取一后汉灵帝时南京灾中常侍张譲赵忠等说帝令敛天下税田十钱以治宫室【蜀李雄薄赋其人口出钱四十文巴人谓赋为賨因为名焉賨之名旧矣其赋钱四十则始于李雄也】　宋元嘉二十七年后魏南侵军旅大起用度不充王公妃主及朝士牧守各献金帛等物以供国用下及冨室小人亦有献私财数千万者南徐兖江四州冨有之家赀满五十万僧尼满二十万者并四分借一过此率计事息即还　齐武帝时王敬则为东扬州刺史【在今会稽郡也】以防稽边带河海人无士庻皆保塘陂敬则以功力有余悉课敛为钱以送台库帝纳之竟陵王子良上表曰臣忝会稽粗闲物俗塘丁所上本不入官良曰陂湖宜壅桥路湏通均夫订【陀顶反】直人自为用若甲分毁坏则年一修改乙限坚完则终嵗无役今乃通课此直悉以还台租赋之外更生一调致令塘路崩芜湖源泄散害人损政实此为剧建元初军用广浙东五郡丁税一千乃质卖妻子以充此限所逋尚多寻防蠲原而此等租课三分逋一眀知徒足扰人实自国愚谓课塘丁一条宜还复旧　北齐税僧尼令曰僧尼坐受供养防食四方损害不少虽有薄敛何足为也　隋文帝登庸又除入市之税　唐开元十八年御史大夫李朝隠奏请薄百姓一年税钱充本依旧令髙戸及典正等捉随月収计将供官人料钱【自天寳末年盗贼奔突克复之后府库一空又所在屯师用度不足于是遣御史康云间出江淮陶锐徃蜀汉豪商冨戸皆籍其家资所有财货畜产或五分纳一谓之率贷所収巨万计盖权时之宜其后诸道节度使观察使多率税商贾以充军资杂用或于津济要路及市肆间交易之处计钱至一千以上者皆以分数税之自是商旅无计多失业矣上元中敕江淮堰塘商旅率船过处凖斛斗纳钱谓之埭程大厯初诸州府应税青苗钱每亩十文充百司工力资课三年十月十六日台司奏縁兵马未散百司支计不给每亩更加五分】贞元九年制天下出茶州商人贩者十分税一【杜氏通典】　增肃宗即位时两京防没民物耗敝乃遣御史郑叔清等籍江淮冨商右族訾蓄什収其二谓之率贷诸道亦税商贾以赡军钱一千者有税徳宗时朱滔王武俊田恱背叛国用不给陈京请借冨商钱度支杜佑以为军费裁支数月幸得商钱五百万缗可支半嵗乃以戸部侍郎赵賛判度支杜佑行借钱令约罢兵乃偿之捜督甚峻民有自经者家若被盗然总京师豪人田宅奴婢之估裁得八十万缗又取僦柜纳质钱及粟麦粜于市者四取其一长安为罢市遮宰相哭诉乃以钱不及百缗粟麦不及五十斛者免而所获裁二百万缗时军用不给乃税间架算除陌其法屋二架为间上间钱二千中间钱一千下间钱五百吏执笔握算入人家计其数或有宅屋多而无他资者出钱动数百缗匿一间者杖六十告者赏钱五万除陌法者公私给与及买卖每缗官留五十钱给他物及相贸易者约钱为率算之市牙各给印纸人有买卖随日署记翌日合算之有自贸易不用市牙者给其私簿无簿者投状自集其有隠钱百者没入二千杖六十告者赏十千其法旣行市牙得专其柄率多隠盗公家所入不能半而怨讟满天下及泾原兵反大呼长安市中曰不夺尔商戸僦质不税尔间架除陌矣于是间架除陌竹木茶漆铁之税皆罢捉钱之事唯唐有之贞观初亰司及州县皆有公田供公私之费其后以用度不足京官有俸赐而已诸司置公本钱以番官贸易取息计员多少为月料十五年以诸司令史主之号捉钱令史每司九人补于吏部所主才五万钱以下市肆贩易月纳息钱四千嵗满受官禇遂良上言七十余司更一二载捉钱令史六百余人受职防肆之人茍得无耻不可使其居职太宗乃罢捉钱令史复给京官职田开元十八年御史大夫李朝隠请籍百姓一年税钱充本依旧令髙戸及典正等捉随月収利供官人料钱并取情愿自捉不得令州县牵挽乾元元年敕长安万年两县各备钱一万贯每月収利以充和雇时祠祭及蕃夷赐宴别设皆长安万年人吏主办二县置本钱配纳质积戸収息以供费诸使捉钱者给牒免徭役有罪府县不敢劾治民间有不取本钱立虚契子孙相承为之尝有殴人破首诣闲廐使纳利钱受牒贷罪御史中丞栁公绰奏诸司捉钱戸府县得捕役给牒者毁之自是不得钱者不纳利矣　宋建隆二年诏自今宰相枢密使带平章事兼侍中中书令节度使依故事纳礼钱宰相枢密使三百千藩镇五百千充中书门下公用仍于中书刻石记授上年月已经纳者后虽转官不在更纳旧相复入者纳如其数时中书门下言唐制凡视事于中书者纳礼钱三千缗近颇隳废乞举行之故也开寳三年令买扑坊务者収抵当【买扑始见此至淳化中而买扑酬奨之法次第举矣买扑之利归于大户酬奨之利归于役人州县坐取其赢以佐经费以其剰数上供此其大畧也自熙宁悉罢买扑酬奨之法官召买实封投状着价最髙者得之而旧章举废矣】　元丰二年三司言人戸买扑官监及非新酬衙前场务所增収钱并合入三司帐而司农寺谓官监务外皆是新法拘収钱不当入三司乞留以助募役兼嵗入百万缗于市易务封桩若失此钱恐不能继争辩久之乃従司农之请徽宗自崇宁来言利之臣殆析秋毫其最甚若防汴州县创增锁栅以牟税利官卖石炭增卖二十余场而天下市易务炭皆官自卖名品琐碎则有四脚铺牀榨磨等钱水磨钱侵街房廊钱庙圗钱淘沙金钱不得而尽记也大观三年臣僚言比嵗诸郡求以坊场增给公帑不啻二十余万缗且虑朝廷封桩寖为厨传之费请考元丰旧制详议行之诏令戸部以所用封桩及坊场钱数申尚书省【坊场即墟市也商税酒税皆出焉】税契始于东晋歴代因之宋开寳二年始収民印契钱令民典卖田宅输钱印契徽宗崇寜三年敕诸县典卖牛畜契书并税租钞旁等印卖田宅契书并従官司印卖除纸墨等工费外量収息钱助赡学用其収息不得过一倍孝宗时敕令所进呈重修淳熙法上亲笔圈记人戸内驴駞马船契书収税谕辅臣曰凡有此条并令删去恐后世有算及舟车之言又臣僚言民间典卖田产必使之请官契输税钱其意不徒利也虑髙赀之家兼并日增下戸日益脧削是亦抑之之微意今州县以人戸物力科配空给印纸名为预借契钱殊失法意诏禁止之经总制钱者宣和末陈亨伯以发运兼经制使因以为名废于靖康而建炎复之绍兴初孟庾提领措置财用又因经制之额增析而为总制钱盖南渡以来养兵耗财为伙不敢一旦暴敛于民而展转取积于细微之间以助军费初非强民而加赋也建炎二年上在维扬四方贡赋不以期至于是戸部尚书吕颐浩翰林学士叶梦得等言亨伯以东南用兵尝设经制司取量添酒钱及增収一分税钱头子卖契等钱敛之于细而积之甚众求之于所欲而非强其所不欲如增収印契钱出于兼并之家无伤于下戸增収卖酒钱合于人情而无害于民官吏俸给除头子钱百分取一靖康初相继遽罢欲望博延羣议更加讨论且亨伯为河北转运使又行于京东西昨来河北京东西一嵗得钱近二百万缗所补不细今若行于两浙江东西荆湖南北福建二广嵗入无虑数百万计况边事未宁茍不知出此缓急必致暴敛与其暴敛于仓卒曷若取积于细微于是除不便于民者以权添酒钱添卖糟钱人戸典卖田宅增添牙税钱官员等请给头子钱并楼店务増添三分房钱五者令东西八路州军収充经制钱命各路宪臣领之州委通判拘収季终起发月桩钱始于绍兴二年时韩世忠驻军建康宰相吕颐浩朱胜非共议令江东漕臣月桩发大军钱十万缗以朝廷上供经制及漕司移用等钱应办当时漕司不量州军之力一例均抛于是州县横敛铢积丝累仅能充数一月未毕而后月之期已逼江东西之害尤甚板帐钱亦军兴后所创也嘉定十六年两浙运判耿秉言二浙近日州县见阙至无人愿就盖今县邑之所苦者板帐钱额太重耳额重而収赴不及计无所出则非法妄取以纳斛斗则增収耗剰交钱帛则多収糜费幸冨人之犯法而重其罚恣胥吏之受赇而课其入索到盗贼不还失主检校财产不及其卑幼亡僧絶戸不覈实而拘籍入官逃产废田不与销豁而逼勒填纳逺债之难索者豪民献于官则追催甚于正税私纳之为罚者仇家讼于县则监纳过于钱赊酒不至于公吏而抑配及保正戸长检税不止于商旅而苛细及于盘合奁具今年之赋税已足而预借于眀年田产之交易未成而探契以寄纳其他如罚酒卖纸税醤下拳钱之殆不可以徧举无非违法州郡利其能办财赋佯若不闻一旦告发则邑宰坐罪而去后人继之未免循复前例盖其太重之额既不减则亦别无他防尔且是法创立经隔已数十年物价有低昻戸口有息耗安可不随时而加损乞令臣与诸郡従长斟酌将合减之数开具闻奏去其太甚而立为中制庶几仰副圣天子惠养斯民之意従之【文献通考】　金制租税之外算其田园屋舍车马树艺之数及其藏镪多寡徴钱曰物力物力之外又有铺马军需输庸司吏河夫桑皮故纸等钱名目细琐不可殚述又有牛头税即牛具税猛安谋克部女直戸所输之税也其制每耒牛三头为一具限民口二十五受田四顷四畞有竒嵗输粟大约不过一石官民占田无过四十具世宗大定末苦钱币不通以问宗尹对曰钱者有限之物积于上者滞于下所以不通海陵军兴为一切之赋有菜园房税养马等钱大定初因仍不改今天下无事府库充积宜悉罢去上従之章宗二十二年诏民间买卖金银怀孟诸路竹货江淮以南鱼利皆弛其禁二十六年置浙东江东江西湖广福建木绵提举司责民嵗输木绵十万匹以都提举司总之　元额外课凡三十有二曰厯日曰契本曰河泊曰山场曰窑冶曰房地租曰门摊曰池塘曰蒲苇曰食羊曰荻苇曰煤炭曰撞岸曰山查曰麴曰鱼曰漆曰酵曰山泽曰荡曰栁曰牙例曰乳牛曰抽分曰蒲曰鱼苖曰柴曰羊皮曰磁曰竹苇曰姜曰白药其嵗入之数唯天厯元年可考　明制府州县税课司局河泊所嵗办商税鱼课并引由契本等项课程已有定额其办课衙门所办钱钞金银布绢等物不动原封年终具文分豁存留起解数目赴所管州县转解藩司藩司通委官起解至京凡买卖田宅头匹赴务投税洪武初京城置塌房及六畜场停积商客货物聼其两平交易革罢官私牙行但収免牙钱一分洪武二十六年定凡龙江大胜港俱设立抽分竹木局有三分取一者有三十分取一者有十分取二者成祖永乐六年设通州白河卢沟通积广积抽分五局【白河抽分竹木局嘉靖时裁革】宪宗成化六年令每处差主事给事中御史各一员按季更换英宗正统元年设真定税课司带管木植従滹沱河运至通州抽分其后本府坐委通判一员监督税课司抽分【后差太监一员徃真定会同本府委官抽分】成化七年设杭州荆州太平抽分三厰又有保定抽分英宗时设兰州抽分宣宗时设渔课事例每嵗南京戸科编印勘合皆以河字为号戸部发各该衙门収掌各记収鱼课米钞若干年终送缴各省直河泊衙门累朝建革不一其已革衙门鱼课或归并附近河泊所嵗办不缺【续文献通考】
　　杂税二
　　原徴羽翮【羽人以时征羽翮之征于山泽之农以当之政令】　徴齿角【角人掌征齿角物于山泽之农】　一曰山林【周礼司徒以土会之法辨五地之生一曰山林其动物宜毛物其植物宜皁物】　一曰川泽【其动物宜鳞物其植物宜膏物】　不税童枯【山泽童枯则不税】　其利蒲鱼【周礼谓水泽之利也】　年不顺成【山泽列而不赋注列遮列也虽不赋尚禁止礼记】　鱼不加租【宣帝时欲增海租三倍萧望之奏言比加海租鱼不出武帝时县官尝自渔而不加租帝不聼之】　有司収水泽之赋【月令孟冬命有司収水泽之赋谓蜃蛤蒲雚之属】　寄民斡山海之货【食货志浮食寄民欲擅斡山海之货注斡谓主领之以致冨羡利佃人也白帖】　增掌少府【文献通考曰汉山泽围池之税本以给供养而少府掌之其后仿占虞衡之意而置水衡乃取少府之所谓山林苑池之税而付水衡以平之然他日犹有江海陂池属少府者而海丞果丞犹掌之于少府之下】　假贫民【又曰后汉和帝时自京师离宫果园上林广成圃悉以殷贫民得恣采捕不収其税】　载师漆林之征【周官载师漆林之征二十而五】　山川租税之入【汉制详关市征内】　弛江湖陂塘之禁【文献通考曰五代时淮南江浙荆湖广南福建当僭伪之时应江湖及池潭陂塘聚鱼之处皆纳官钱或令人户占卖输课或官遣吏主持太宗淳化元年诏诸处鱼池旧皆省司管理与民争利非朕素怀自今应池塘河湖鱼鸭之任民采取】　弛山场河泊之禁【续文献通考曰元成宗武宗屡弛山场河泊芦荡之禁】
　　贡献一
　　原广雅曰贡税也上也郑曰献进也致也属也奉也皆致物于人尊之义也【周礼献贤能之书于王郑注献进也又曰献禽以祭社郑注献致也属也又曰古者致物于人尊之曰献通行曰馈毛诗笺云献奉也】案尚书禹别九州任土作贡其物可以特进奉者曰贡盛之于篚而进者曰篚若不常歳贡湏赐命乃贡者曰锡贡故兖州厥贡漆丝【地宜漆林又宜桑也】青州厥贡盐絺【细葛】海物惟错【杂也非一种】岱畎丝枲铅松怪石【怪石石之似玉者岱出五物贡】徐州厥贡惟土五色【王者封五色土为社建诸侯使各割其方土色与之使立社焘以黄土苴以白茅白取洁黄取王者覆四方】羽畎夏翟【翟雉名羽中旌旄羽山之名】峄阳孤桐【峄山阳特生桐中琴瑟】泗滨浮磬【泗水涯中见石可以为磬】淮夷蠙珠暨鱼扬州厥贡惟金三品【金银铜】瑶琨【美玉】篠簜【篠竹箭】齿革羽毛惟木荆州厥贡羽毛齿革惟金三品杶【柘也】栝柏【柏叶松身曰栝】砺砥【砥细于砺皆磨石】砮【砮石中矢镞】丹惟箘簵楛【美竹也中矢干】包匦菁茅【菁以为植茅以缩酒】豫州厥贡漆枲絺纻梁州厥贡璆铁银镂砮磬熊罴狐狸织皮雍州厥贡球琳琅玕【石似珠】兖州厥篚织文【锦绮之属篚盛之为贡也】青州厥篚檿丝【檿桑蚕丝中琴瑟】徐州厥篚纤缟【黑缯缟白缯织细也纎在中明二物皆当细也】扬州厥篚织贝【织细纻贝水物郑云贝锦】荆州厥篚纁玑组豫州厥篚纤纩扬州锡贡厥包橘柚【小曰橘大曰柚】豫州锡贡磬错【冶玉石曰磬错】荆州纳锡大【尺二寸曰大出九江是也】又周礼以九贡致国之用一曰祀贡【牺牲包茅之属】二曰嫔贡【嫔或为賔皮帛之属郑谓贡丝枲也】三曰器贡【宗庙玉器谓器者银镂金磬】四曰币贡【绣帛也谓玉帛皮币】五曰材贡【竹木之材】六曰货贡【金珠贝】七曰服贡【祭服絺绤】八曰斿贡【毛羽之属】九曰物贡【谓九州之外各以所产之物为防若肃慎贡楛矢之】是也献者谓贡篚锡贡之外所进奉者也礼记曰献车者执绥献马者执靮献人虏者操右袂执琴瑟者上左手献几者拂之献杖者执其末此其制也
　　贡献二
　　原纨牛　文马【周书成王时西夷贡献卜卢纨牛纨牛牛之小者孔晁注曰卜卢卢之西北戎今卢水是也　东观汉记曰建武二十六年南单于遣使献骆驼二头文马十匹】　江　海贝【上详叙事　尚书大传曰夏成五服外薄四海南海鱼革珍珠大贝郑注所贡物也贝古以为货】青带　白环【鱼豢魏略曰汉阳嘉三年疎勒国王献西海青石带　皇甫谧帝王世纪曰西王母慕舜徳来献白环及玦并贡益地圗】　火防　氷蚕【魏志景初二年二月西域献火浣布神异经曰南荒之外有火山昼夜火灾火中有防重百斤毛长二尺余细如丝可以作布恒居火中时时出外而白色以水逐而沃之乃死取缉其毛织以为布　拾遗记曰氷蚕长十寸有鳞甲以雪霜覆之然后为茧其色五采织为文锦入水不濡投火不燎唐尧世海人献之以为黼黻】　蔗一节　梨三箱【邓徳眀南康记曰雩都县土壤肥沃偏宜甘蔗味及采色余县所出无一节数十碎郡以献御　魏武帝尝为兖州牧上书曰山阳郡美梨谨献甘梨三箱】　丹砂　玉【周书曰成王时四夷来贡卜卢人西南之蛮丹砂所出　尚书大传曰夏成五服外簿四海主诸灵隂谷玉郑注所贡之物】　白鹇丹鹄【西京杂记曰闽越王献髙祖白鹇各一双髙祖大恱厚报使者　拾遗记曰涂修园献青鸟丹】
　　【鹄各一雄一雌】　然芳苡　置蔓苔【郭子横洞防记曰元鼎元年起招仙门于阁上然芳苡灯此草形如麻奔卢国来献　拾遗记曰晋惠帝时祖梁国贡蔓苔色如金荧丛如鸡卵投水中蔓延波澜之上如火宫人有幸者以金苔赐之置漆盘中照烛满室名夜明苔】　桴苡　荃蘼【周书成王时康人献桴苡者其实食之冝子孔晁注曰康人亦西戎之别食芳苡即有身　洞冥记曰光和元年皮祗国亦名波弋国献神精香草一名荃蘼亦名春芜一根而百条其枝间如竹节柔软其皮如丝可为布所谓春芜布亦曰香荃坚宻如氷纨也握之一片满宫皆香妇人带之弥芬馥也】　香橘　文【杨孚异物志曰橘为树白华而赤实皮既馨香里又有美味交趾有橘官长一人秩三百石主嵗贡御橘　王逸荔枝赋曰大哉圣皇处乎中州东野贡落疏之文南浦上黄甘之华橘】　古黄马　兹白牛【周书曰成王时犬戎献文马文马赤鬛缟身目若金名曰古黄之乘孔晁注曰犬戎西戎之逺者　又成王时大夏献兹白牛兹白牛野兽也牛形而象齿孔晁注曰大夏西北戎也】　合枝李　同心梨【西京杂记曰初修上林苑羣臣逺方各献异果有合枝李　段龙凉州记曰吕光时炖煌太守宋歆献同心梨】　吉光裘　昆吾劒【十洲记曰天汉三年西国王使使献吉光裘　列子曰周穆王征西戎献昆吾之剑赤刀切玉如切泥】　紫玉壶　青金镜【交州杂记曰太康四年林邑王范能献紫水精唾壶一口青白水精唾壶二口山海经曰堂夜之山多水玉郭璞注水玉即水精也　洞冥记曰望蟾阁上有青金镜广四尺元光中波祗国献此青金镜照见魑魅百不敢隐形初学记】增定国寳　镂金牀【酉阳杂爼曰唐代宗即位初楚州献定国寳一十二乃诏监国】
　　【诏曰上天降寳献自楚州神明生厯数之符合璧定妖灾之气初楚州有尼真如忽有人接去天上天帝言下方有灾令以此寳镇之其数十二楚州刺史崔侁表献焉一曰元黄天符形如笏长八寸有孔辟人间兵疫二曰玉鸡毛白玉也王者以孝理天下则见三曰谷璧白玉也如粟粒无雕镌之迹王者得之五谷丰熟四曰西王母白环二枚所在处外国归伏五阙名六曰如意寳珠大如鸡卵七曰红靺鞨大如巨粟八曰琅耶珠二枚逾常珠径一寸三分九曰玉玦形如玉环四分缺一十曰玉印大如半手理如鹿形防入印中十一曰皇后采桑钩细如箸屈其末十二曰雷公石斧形无孔诸寳置之日中白气连天　彚苑详注曰洪武甲辰春江西行省以陈友谅镂金牀进即命毁之谓侍臣曰此与孟昶七寳溺器何异以一牀工巧若此其余可知侍臣曰未冨而骄未贵而侈此陈氏所以败亡也】　水精盆　珍珠伞【续文献通考曰元宪宗七年回献水精盆珍珠伞等物可直银三万余锭帝曰方今百姓疲敝所急者钱耳朕独有此何为却之赛典赤以为言帝稍偿其值且禁其勿复有所献】　舍利寳玩　狎忽大珠【又曰元成宗元贞元年缅国献舍利寳玩九年时贾胡有献寳珠者议以六十万锭酬之曰此所谓狎忽大珠也含之则不渇熨面可使目有光左丞尚文曰一人含千万人不渇则诚寳也若一寳止济一人则用己微矣吾之所谓寳者米粟是也有之则百姓安无则天下乱以功用较之岂不愈于彼乎】　四麒麟　二狮子【又曰明宣宗宣徳八年西南海外诸畨国戎王或子弟各泛海数千万里而来朝及贡麒麟狮象珠玉珍贝竒异之品麒麟凡四而出非一所　又宪宗成化辛丑西域以二狮子进遣中官徃迎之先是西域撒马儿罕既至嘉峪关遣人入奏乞赐大臣迎接职方郎中陆容礼部尚书周洪谟俱言不可事遂寝而遣中官迎焉】
　　贡献三
　　原天子班贡【左传云盟于平丘子产争承曰昔天子班贡轻重以列列尊贡重周之制也卑而贡重者甸服也郑伯男也而使従公侯之贡惧弗给也】　诸侯入贡【周礼小行人曰令诸侯春入贡秋献功王亲受之各以其国之籍礼之郑注云贡六服所贡也】　三厎贡【禹贡云惟箘簵楛三厎贡三物皆出云梦】　五官致贡【曲礼郑注云贡功也】　任土作贡【禹贡孔安国注曰任其土地所有定其贡赋之差】　任圃贡草【周礼闾师云任圃以树事贡草木郑注贡草木谓韭果蓏之属】　献其所有【谷梁云天王使家父来求车古者诸侯时献于天子以其国之所有故有辞让而无征求求车非礼也求金甚矣】　毕献方物【书旅獒云无有逺迩毕献方物】任贡物【周礼訚师云任衡以山事贡其物任虞以泽事贡其物】　制地贡【周礼大司】
　　【徒云乃分地职奠地守制地贡而颁职事焉以为地法而待政令郑注云制地贡谓九职所税也】　定九州入贡棐【汉书食货志云禹平洪水定九州判土田各因逺近赋贡棐】　以九贡致国用【详前贡献】　各以其职来贡【说苑云禹陂九泽通九道定九州各以其职来贡不失厥宜】　各以其国逺物【礼器云其余无常货各以其国之所有则致逺物也郑云其余谓九州之外夷】　内金示和【又云内金示和郑注此所贡也】　加璧尊徳【又云束帛加璧尊徳也郑注享所以贽也】　来献其琛【毛诗泮水篇云憬彼淮夷来献其琛元象齿大赂南金注憬逺也琛寳也元长尺二寸赂遗也南谓荆扬】　来献琼玉【竹书纪年夷王二年蜀人吕人来献琼玉賔于河用介珪】　献其白琯【大戴礼云昔虞舜以大徳嗣尧布功散徳西王母来献其白琯粒食之民昭然眀视】　献常满杯【十洲记云周穆王时西胡献夜光常满杯杯容三升】　献千里马【汉书贾捐之上书曰孝文帝时有献千里马者诏曰鸾旗在前属车在后吉行日五十里朕乗千里马独先安之】　献朱鬛马【太公六韬云商王拘周伯昌于羑里太公与散宜生以金千镒求天下珍物以免君之罪于是得犬戎氏文身駮马朱鬛目如黄金顶如鸡毛名曰鸡斯之乗以献商王】　献服牛【穆天子传韩献服牛三百注服可服用者】　献良犬【又云献良犬七十注良调习者】　上翠羽【王爕杂章云伏闻令月吉辰立皇后谨赍翠羽瑇瑁甲上万嵗寿也】通天簪【又云吉日佳辰诞圣生副奉通天簪二枚珠千八百贯】　献珥于齐王
　　【韩子云薛公相齐齐威王夫人死中有十孺子皆贵于王薛公欲知王所欲立而请置一人以为夫人欲知王欲置以劝王置之于是为十玉珥而美其一献之王以赋十孺子明日坐视美珥之所在而劝王以为夫人又国防云楚王后死未立后也谓昭鱼曰公何不请立后昭鱼因买五双珥令其一善而献之王明日视善珥所在请立之】　献璧于秦王【战国防云张仪为秦破従连横说楚王楚王遣车百乗献夜明之璧于秦王】　三译献白雉【援神契云周成王时越裳献白雉去京师三万里王者祭祀不相逾宴食袍服有节则至又感精符云鲁昭公时白雉衔环入】　九真献竒兽【汉书宣帝纪神爵元年诏曰九真献竒兽】　屠耆献名马【东观汉记光武纪建元十三年是时屠耆国献名马又劔直百金以赐士】　燕人致枭【汉书髙帝纪云北燕人致枭骑北骆国也张晏曰骁勇】西国献灵胶【十洲记武帝幸北海祠恒山西国王使献灵胶四两吉光毛裘时武帝幸上林】
　　【射虎而弩断使者时従驾又上胶一分使口濡以续弩帝惊曰异物胶色青如碧玉吉光毛裘黄色盖神马之裘入水数日不沉入火不焦】　胡王献神香【十洲记武帝幸安定西胡月支国王遣使献香四两大如雀卵黑如桑椹案香一名惊精香一名震灵丸一名反生香一名震檀名一名人鸟精一名却死香一种六名香气闻数百里死者在地闻香气乃却活后元元年长安城内病者数百亡者大半帝试取月支神香烧之于城内其死未三月者皆活】　献骇鸡之犀【战国防楚王献骇鸡之犀于秦】献不死之药【战国防云有献不死之药于荆王者谒者操以入中射之士问曰可食乎曰可因夺而食之王怒使人杀中射之士中射之士使人说王曰臣问谒者谒者曰可食臣故食之是臣无罪而罪在谒者且客献不死之药臣食之而王杀之是死药也王杀无罪之人而明人之欺王王乃不杀】　献泰山旁邑【史记云济北王以天子宜封禅上书乃献其泰山旁邑】　献鱼盐之地【论衡云孝平元始四年金城塞外羗良桥桥种良愿等献其鱼盐之地愿内属汉遂得西王母石室因为西海郡】楯镂黄金献吴【越记曰越勾践作盾婴以白璧镂以黄金状似龙蛇行者乃使大夫种献】
　　【之于吴王吴王大恱】　铜生马棰献吴【吴会分地记曰夏山者勾践于此山铸铜不铄埋之土生马棰勾践遣使取徙于南社种之饰治以为棰献之于吴】　唐叔得禾献之天子【书序唐叔得禾异亩同颖献诸天子王命唐叔归周公于东作归禾】　南夷奉茅献于天子【案左传僖公四年齐桓公责楚云尔贡包茅不入王祭不供无以缩酒郊特牲云缩酒用茅明酌也周礼甸师之祭祀供萧茅郑兴云萧字或为莤莤读为缩束茅立之祭前酒沃其上酒渗下若神饮之故为之缩】赤乌之人献女于天子【穆天子传曰赤乌之人亦献好女于天子女聴女列为嬖】
　　【人曰赤乌氏美人之地也寳玉之所在也】　越饰美女献于吴王【史记越王乃饰美女西施郑旦使大夫种献之于吴吴王恱之】　正南以珠玑瑇瑁为献　正西以龙角神为献【汲冢周书伊尹受命为四方令曰臣请正东符娄仇州伊虑沤深九夷十蛮越沤湔文身请令以鱼支之鞞乌鲗之醤鲛□利剑为献正南瓯邓桂国损子产里百濮九薗请令以珠玑瑇瑁象齿文犀翠羽菌鸖短狗为献正西昆仑狗国鬼亲枳已闟耳贯胸雕题离丘漆齿请令以丹青白旄纰罽江歴龙角神为献正北空同大夏莎车姑他旦畧貌胡戎翟匃奴楼烦月氏孅犁其龙东胡请令以槖驼白玉野马騊駼駃驭良弓为献汤曰善北堂书钞】　皮【诗曰献其貔皮赤豹黄罴】　羽扇【晋庾泽尝以白羽扇献帝嫌其非新反之刘劭云云】　彞器【传诸侯皆献器于王晋独无有何也叔向曰与防宾宴又求彞器非礼也】　賨防【夷狄布货】　地贡【地以生物入贡】　庭实【旅百】　献药【献不死之药详书钞】　献芹【列子曰昔有献芹于乡老尝之若笑而退也】述职【汉诏曰诸侯纳贡非为财帛所以述职】　厎贡【厎致也】　艺贡事【合诸侯艺贡事礼也艺法也】　归时事【韩宣子聘周王使请事对曰晋士起将归时事于宰旅注时事四时贡职宰旅冢宰之事也言贡献于宰旅者不敢斥尊】　珠还太守【后汉顺帝诏桂阳太守文袭献大珠以希幸媚帝令还之】　劔赐士【光武有献千里马及寳劔劔赐士马驾鼔车】　府无虚月【鲁之于晋职贡不乏府无虚月】　史不絶书【文选栈山航海逾沙轶漠之贡史不絶书】　诸侯常献【髙帝诏欲者赋甚今献未有程吏或多赋以为献宜令诸侯常以十月朝献郡国各以口数率人嵗六十三钱以给献费】　王府则有【书】　民致逺物【怀方氏掌逺方之民贡致逺物】　官受方物【传诸侯官受方物】　有献于尊【凡于尊者有献而不敢以闻此谓献辞】　有献于公【颖考叔】　各以地有【周礼制其贡各以地所有】　尽其土实【土地所有】　贡献无极【亡可待也】　诛求无时【悉索敝赋以来会时事也】　疲敝郡国【光武诏郡国所献疲敝令大官勿受也】　奔腾险阻【桓帝时南海献龙眼荔枝十里一置五里一堠奔腾险阻死者继路】　贡之有时【方物贡之有时取之以道】　贡之无艺　陈之艺极【艺极法度】　入以嵗时賨布【晋食货志夷人输賨布戸一匹逺者或一丈逺夷不课】　义米【又曰田者输义米戸三斛逺者五防米极逺者输算钱八十二文】　朝鲜马【魏志濊国今朝鲜皆其地出果下马汉时尝献之才髙三尺以上】　西旅獒【书西旅献獒太保作旅獒】　哀牢夷【郑纯为永昌守与哀牢夷得嵗输布贯头衣领二盐一斛以为常赋】　务相氏【晋书廪君出武落丹穴名务相氏巴姓种遂繁奏并为黔中郡薄赋之口出钱四十巴人呼赋为賨因谓之賨人也】　向风来享【来王】贵寳为贽【周礼九州之外谓之蕃国也一见各以其贵寳为贽象胥谕言语也】　鸿胪
　　寺量詶【主客式诸蕃夷进献荅诸色无估价物鸿胪寺量之詶荅也】　武陵守加税【后汉顺帝时武陵守上书以蛮夷率服可比汉民增租请加税虞翻云不可帝不従果叛白帖】　增嵗贡侏儒【唐书曰阳城为道州刺史州产侏儒嵗贡朝廷城哀其生离无所进帝使求之城奏曰州民尽短不知何者可贡自是罢】　嵗进鞍马【续文献通考曰辽圣宗时南京留守裕越休格请每嵗诸节度使贡献止进鞍马许之】　献琴药【又曰宋度宗咸淳二年谢方叔罢相归豫章一日以琴一张丹药一炉献上盖以旧学故也贾似道疑其有观望再相之意令台劾之以为不当诱人主为声色之好欲谪逺郡吕文徳愿以己官赎丞相罪遂尔得免】　献金镮【唐书曰字文士及従化及至黎阳帝手书招之士及亦遣家僮间道走长安通谆勤且献金环帝恱曰我尝与士及共事今以此献是将来矣】　巧索异珍【又曰唐敬宗骄僻不君杜元颖每欲中帝意以固幸乃巧索异珍献之踵相蹑于道】　掊敛献贡【又曰齐映为桂管江西两察使罢不以罪冀复进乃掊敛献贡以中帝欲】　无他献【又曰明皇谓张说曰今有事岱宗而怀州刺史王丘饩牵外无他献我知其不市思也】　独无献【又曰李绛户部侍郎判本司帝以问户部故有献而绛独无何哉荅曰凡方镇有地则有赋或啬用度易羡余以为献臣乃为陛下谨出纳乌有羡赢哉若以为献是従东库物实西库进官物结私防也帝乃悟】所献赐将士【又曰藩镇李正已畏帝威断表献钱三十万缗以观朝廷帝意其诈未能荅崔】
　　【祐甫曰正已诚诈不如遣使劳其军以所献就赐将士若正已奉承诏防是陛下恩洽士心若不用彼自敛怨军且乱又使诸藩不以朝廷为重贿帝曰善正已慙服】　停额外贡献【续文献通考曰明世宗嘉靖时张翀请停额外贡献曰皇上登极诏防有额外进贡一切停止之言但恐各镇守总兵等官不能仰体圣怀或托旧例以误天聼或假谢恩以售已私如内织造所用红花于所产之处税粮内折収而寜夏镇总衙门所贡红花盖不系令甲之内特一时献谀之徒创为此举遂为厉阶而所入之花播种耕耨看守采择之苦不可胜言嵗无丰凶例取登足徃徃督趣穷军出钱赔补而又程途窎逺输运艰难起役丁夫雇倩车马以及指称盘费打防使用尤为不赀朝廷之所得几何而计其所耗固已百倍于所贡之数至于镇总等官到任未几輙有献马之举名为谢防此实先朝敝风昔皇祖却竹簟之进仁宗动色于黄骥贾胡之奏英宗拒海溥马驼之进伏愿陛下上防祖武下悯人穷亟为停免凡不系有司额贡者并不许贡献以扰军民庻几不失诏防之初意】　琼林大盈【唐书曰徳宗播迁府藏委弃衞兵无禇衣至是天下贡献稍至于是行在夹庑署琼林大盈二库别藏贡物陆贽谏乃撤其署】　皇马快船【续文献通考曰明考宗治十八年吏部尚书马文升请革大曰我太宗文皇帝都北平其南京并各处进贡方物尚未有皇马快船之差至宣徳正统年间或装载荐新品物用船数多所过州县动拨人夫千百名银不下数十万俱系下民膏脂伏望将前项荐新如青梅莲藕宣梨苔菜之于中量免进奉省少船只杨梅枇杷鲥鱼北方不产者照旧进奉其余若马槽节簸之止运竹木来京着落此处匠役编造仍敕南京兵部今后差拨马快船只务令满船装载不许多拨沿途扰人庻运民免扰害之上大喜従之】　淡菜蚶蛤【唐书曰明州嵗贡淡菜蚶蛤之属孔戣以为自海抵京师道路后凡四十三万人奏罢之】　脂盝妆具【又曰李徳裕为浙西观察使敬宗立侈用无度诏浙西上脂盝妆具徳裕言士子赦令常贡之外悉罢进献愿诏宰相议何以俾臣不违诏防不疲人不敛怨则前敕咸可遵承不报方是时罢进献不阅月而求贡使者足相接于道故徳裕举一以讽其他】　罢龙团【续文献通考曰明太祖洪武二十四年敕天下产茶去处嵗贡皆有定额而建寜茶品为上其所进者必碾而揉之压以银板为大小龙团上以重劳民罢造龙团惟采茶芽以进】却蕲簟【又靳州进簟太祖谓廷臣曰古者方物之贡惟服食器用故无耳目之娱玩好之失今进】
　　【竹簟固为用物但无命来献恐天下闻风争进竒巧劳民伤财自兹始矣却之仍诏四方非朝廷所需者毋妄献】　原恱服　乐输　望日来賔　以时入贡　九贡任土　百货以时　诛求不已且叹无时　供给既难宁无虚月　饮化爰来人无逺迩　率职而入贡有等夷　阙贡楚不供【齐桓伐楚曰尔贡包茅不入王祭不供寡人是征对曰贡之不入寡人之罪也敢不供给】　宋不供【宋义王不供职贡】　是惧【不供是惧】　是徴【寡人是徴】问罪【贡或不供必先问罪】　移过【临事有亏则思移过】　既爽乐输　宜
　　科惰职　先期不告　谁今当辜　未乖恱使　何悔乐输　阙而为罪　无之实难　宜守命以供时　岂絶书而重月　慢官之后徒欲费辞　戒事之前何不申报　诉贡赋惧不给【子产争承曰郑伯男也使従公侯之贡惧不给也贡之无极亡可待也日中以争至于昏晋人许之注承谓贡赋之次】　永薄赋【叔孙防于宋季武子使视邾滕言此比邾滕永薄赋也】　茍非讐敌　敢不乐输　请息薄言宜寛厚敛　事必举中　节宜奉上　诉永减而犹可请不供而谓何　子产争承曰班轻重　叔孙将命
　　请视邾滕　虽家财将竭宜缓诛求　而国赋是资则难蠲免【白帖】
　　贡献四
　　原诏梁沈约詶荆雍义士献物者诏曰昔义举之初人怀自竭输赋罄产同致厥诚言念一槩思有所酬其雄荆郢三州有献物助军国者外可详加蠲报　唐中宗断进献竒巧制曰朕凝怀紫宙涤想丹阙考千古之浇淳稽百王之治乱蒿宫茅柱实兴国之清猷玉席珠衣乃危之化朕自承天纂运佩日披圗希齐鹜饮之年愿蹑鹑居之代汉文提舄少小留心晋武焚裘生平措意顷为皇符肇建寳庙初登眷彼王公多为进奉莫不龙歌令节蛟食芳辰椒花献颂之时菊蕊浮觞之日或雕金镂玉采六合之珍竒或剪翠裁红饰三春之草树上行延纳下务经求闬纷纭公私逼廹升平欲济蠧害非轻言念于兹深无所谓即宜惩革勿至因循








　　御定渊鉴函卷一百三十四
<子部,类书类,御定渊鉴类函>
　　钦定四库全书
　　御定渊鉴函卷一百三十五
　　政术部十四【漕运　海运同载】
　　漕运一【海运同载】
　　增玉海曰如淳曰水转运曰漕　原管子曰粟行三百里则国无一年之积粟行四百里则国无二年之积粟行五百里则众有饥色孙武曰千里餽粮士有饥色食敌一钟当吾二十钟是言粟不可推移则籴之者无利粜之处受害【按禹贡百里赋纳总二百里纳铚三百里纳秸服四百里粟五百里米则物重而粗者爲近赋物轻而精者爲逺赋若数千百里漕运其费百倍】　増文献通考东莱吕氏曰古者天子中千里而爲都公侯中百里而爲都天子之都漕运所贡入者不过五百里诸侯之都漕运所贡入者不过五十里所以三代之时漕运之法未甚讲论　玉海曰禹贡州末系河先儒以为运道至于青逹济扬逹泗荆至于南河雍至于西河此正裴耀卿节级转输之法周礼遗人凡师役掌道路之委积委人军旅
　　共委积薪刍积仓于豳峙粮于申防搜之备取于衞而无转输之劳唯职内待邦之移用注谓转运均人掌牛马车辇力政注以为转委积之属黍苖诗曰我任我辇我车我牛笺云召伯营谢转餫之役廪人有师役之事治其粮食注有行道止居之异而他未之见　文献通考曰按汉初致山东之粟不过歳数十万石至孝武而歳至六百万石几十倍其数矣虽征敛苛烦取之无艺亦由河渠疏利致之有道也　又曰唐髙祖太宗之时用物有节而易赡水陆漕运歳不过二十万石故漕事简自髙宗以后歳益增多民罹其弊　又曰唐时漕运大率三节江淮是一节河南是一节陜西到长安是一节最重者京口唐六典曰自洛至陜运于陆自陜至京运于水置使以统之　玉海曰转般之法始于唐裴耀卿成于刘晏　又曰初州县取富人督漕挽晏始以官船漕　文献通考止斋陈氏曰本朝定都于汴漕运之法分为四路江南淮南浙东西荆湖南北六路之粟自淮入汴至京师陜西之粟自三门白波转黄河入汴至京师陈蔡之粟自闵蔡河入汴至京师京东之粟自十五丈河厯陈济及郓至京师四河所运惟汴河最重玉海曰造船之法六路之船以供江外之用淮南之船以供入汴之纲常六千一舟之运歳常千石人船之力有余不劳而办　又曰四河所运国初未有定数太平兴国二年始制汴河歳运江淮米三百万石豆百万石黄河粟五十万石豆三十万石惠民河粟四十万石豆二十万石广济河粟十二万石凡五百五十万石文献通考曰转般之法东南六路斛斗自江浙起纲至于淮甸以及眞扬楚泗为仓七以聚畜军储复自楚泗置汴纲般运上京以发运使董之故常有六百万石以供京师而诸仓常有数年之积崇宁初蔡京为相始求羡财以供侈费发运使时有进献而储积空转般无用矣乃用戸部尚书曾孝广之说立直达之法【从东南直达京师】自是立法峻甚公私横费无有纪极又曰大观以后或行转般或行直达诏令不一　元史志曰元自世祖用巴延之言歳漕东南粟田海道以给京师厯歳旣久日以生水旱相仍公私俱困疲三省之民力充歳运之恒数而押运监临恣为贪黩风涛盗贼剽劫覆亡之患自至元之后不可胜言　续文献通考曰嘉靖中河道都御史于湛言考元史至元二十八年海运漂米二十四万五千六百有竒至大二年漂米二十万九千六百有竒即如丘文庄言每舟载米千石用卒二十人则歳溺而死者殆五六千人又邵宝曰我朝支运虽遇灾伤民有免徴而军无免运支者不必出当年之居纳纳者不必供当年之军支盖通数年以为裒益及支变为兊向者转输今也直达派徴免纳丛于一歳之中于是军无余力而缺于常数　又曰凡粮船有二曰遮洋曰浅船海运用遮洋里河用浅船　又曰凡公侯伯之任入则总六军出则为大帅辖漕纲运
　　漕运二【海运同载】
　　原秦欲攻匈奴运粮使天下飞刍挽粟【运载刍藁令疾至故曰飞刍也挽粟谓引车两也音晚】起于黄腄【直端反又音谁】琅邪负海之郡转输北河【黄腄二县并在东莱言自东莱及琅邪縁海诸郡皆令转输至北河也黄即今黄县腄即今文登县并今东牟郡县琅邪今髙宻琅邪郡地北河今朔方之北河也】率三十钟而致一石【六斛四斗爲钟计其道路所费凡用百九十二斛乃得一石】　汉兴髙皇帝时漕运山东之粟以给中都官歳不过数十万石【谓京师之官府】孝文时贾谊上疏曰天子都长安而以淮南东道为奉地镪道数千不轻致输郡或乃越诸侯而逺调均发徴至无状也古者天子之地方千里中之而为都输将繇使其逺者不在五百里而至公侯地百里中之而为都输将繇使逺者不在五十里而至输者不苦其繇繇者不伤其费故逺方人安及秦不能分人寸地欲自有之输将起海上而来一钱之赋数十钱之费不轻而致也上之所得甚少而人之苦甚多也帝不能用孝武建元中通西南夷作者数万人千里负担馈粮至十余钟致一石其后东灭朝鲜置沧海郡人徒之费拟西南夷又衞青击匈奴取河南地【今朔方之地】复兴十余万人筑衞朔方转漕甚逺自山东咸被其劳元光中大司农郑当时言于帝曰异时关东运粟漕水从渭中上度六月而罢而渭水道九百余里时有难处引渭穿渠起长安傍南山下至河三百余里径易漕度可三月罢此损漕省卒天子以为然发卒穿漕渠以漕运大便利其后番系言漕从山东西歳百余万石更底柱之险败亡甚多而亦颇费穿渠引汾漑皮氏汾隂下引河漑汾隂蒲坂下【皮氏今绛郡龙门县汾隂蒲坂今河东郡宝鼎河东二县】度可得五千顷故尽河壖弃地【壖而縁反谓縁河边地】度可得谷二百万石以上谷从渭上与关中无异而底柱之东可无复漕天子又以为然作渠田数嵗河移徙渠不利田者不能偿种久之河东渠田废其后人有上书欲通褒斜道【褒斜二水名褒水东流入于沔今汉中郡褒城县斜水北流入渭今武功县及扶风郡】及漕事下御史大夫张汤汤闻其事因言抵蜀从故道多坂回逺今穿褒斜道少坂近四百里而褒水通沔斜水通渭皆可以行船漕漕从南阳上沔入褒褒之极水至斜间百余里以车转从斜入渭如此汉中之谷可致而山东从沔无限便于底柱之漕且褒斜林木竹箭之饶拟于巴蜀天子然之拜汤子卬为汉中守发数万人作褒斜道五百余里道果便近而水多湍石不可漕孝宣即位百姓安土歳数丰穰谷石五钱农人少利时耿寿昌以善为算能商【商度也】功利得幸于上五凤中奏言故事歳漕关东谷四百万斛以给京师用卒六万人宜籴三辅农河东上党太原等郡谷【三辅今京兆扶风冯翊郡地农陜郡地河东今河东绛郡平阳郡地上党今髙平上党乐平平阳燕城太原今太原西河郡地】足供京师可以省关东漕卒过半天子从其计御史大夫萧望之奏言寿昌欲近籴漕关内之谷筑仓理船费直二万万余【万万亿也】有动众之功恐生旱气人被其灾寿昌习于商功分铢之事其深计逺虑诚未足任宜且如故帝不听漕事果便　魏齐王正始四年司马宣王使邓艾行陈项以东至寿春【自今淮阳郡以至于今寿春郡】艾以为田良水少不足以尽地利宜开河渠可以大积军粮又通运漕之道宣王从之乃开广漕渠东南有事兴众泛舟而下达于江淮资食有储而无水害艾所建也【语在屯田】　晋武帝太始十年凿陜南山决河东注洛以通运漕【虽有此议竟未成功】怀帝永嘉元年修千金堨于许昌以通运【堨乌割反拥也】成帝咸和六年以海贼寇抄运粮不继发王公以下千余丁各运米六斛穆帝时频有大军粮运不继制王公以下十三戸皆借一人助度支运　后魏自徐扬内附之后【徐州今彭城扬州今寿州】仍代经畧江淮于是转运中州以实边鎭百姓疲于道路有司请于水运之次随便置仓乃于小平石门白马津漳涯黒水济州陈郡大梁凡八所各立邸阁每军国有须应机漕引自此费役微省时三门都将薛钦上言计京西水次汾华二州农河北河东平阳等郡年常绵绢及赀麻皆折公物雇车牛送京道险人弊费公损私略计华州一车官酬绢八匹三文九尺别有私人雇价布六十匹河东一车官酬绢五匹二丈别有私人雇价布五十匹自余州郡虽未练多少推之逺近应不减此今求车取雇绢三匹市材造船不劳采砍计船一艘举十三车车取三匹合有三十九匹雇作手并匠及船上杂具食直足以成船计一船賸绢七十八匹布七百八十匹又租车一乘官格四十斛成载私人雇价逺者五斗布一匹近者一石布一匹准其私费一车布逺者八十匹近者四十匹造船一艘计举七百石准其雇价应有千四百匹今取布三百匹造船一艘并船上覆理杂事计一船有賸布千一百匹又其造船之处皆须锯材人功并削船茹依功多少即给当州郡门兵不假更召汾州有租庸调之处去汾不过百里华州去河不满六十并令计程依旧酬价车送船所船之所运唯达防陂其陆路从防陂至仓门调一车雇绢一匹租一车布五匹则于公私为便尚书度支郎中朱元旭计称今校薛钦之说虽迹验未彰而指况甚善所云以船代车是策之长者若以门兵造船便为阙彼防城无容全依宜令取雇车之物市材执作及仓库所须悉以营办七月之始十月初旬令州郡纲典各受租调于所在然后付之十车之牛留车士四人佐其守防粟帛上船之日随运至京将共监愼如有耗损同其陪徴河中缺失专归运司输京之时听其即纳不得杂合违失常体必使量上数下谨其受入自余一如其例计底柱之难号为天险迅惊千里未易其功然旣陈便利无容輙抑若效充其说则附例酬庸如其不验徴塡所损今始开创不可悬生减折且依请营立一年之后须知赢费歳遣御史校其虚实脱有乖越别更量裁尚书崔林按钦所列实允事宜郎中之计备尽公理但舟楫所通逺近必至茍利公私不宜止在前件昔人乃逺通褒斜利关中之漕南达交广以增京洛之饶况乃漳洹【音桓】夷路河济平流而不均彼省烦同兹巨益请通诸水之处皆宜率同此式纵复五百里三百里车运水次校计利饶犹为不少其钦所列州郡如请兴造东路诸州皆先通水运今年租调悉用舟楫若船数有缺且赁假充事比之僦车交成息耗其先未通流宜遣检行闲月修葺使理有可通必无壅滞如此则发召匪多为益实广一尔暂劳久安永逸诏从之而未能尽行也孝文太和七年□骨律鎭将刁雍上表曰奉诏髙平安定统万【□骨律鎭今灵武郡髙平今平原郡安定即今郡统万今朔方郡也】及臣所守四鎭出车五千乗运屯谷五十万斛付沃野鎭以供军粮臣鎭去沃野八百里道多深沙轻车往来犹以为难设令载谷二十石每至深沙必致滞陷又谷在河西转至沃野越渡大河计车五千乗运十万斛百余日乃得一返大废生人耕垦之业车牛艰阻难可全至一歳不过三运五十万斛乃经三年臣闻郑白之渠逺引淮海之粟泝流数千周流乃得一至犹称国有储粮人用安乐求于□□山【在今平原郡髙平县今笄头山语讹亦曰汧屯即□□山】河水之次造船二百艘二船为一舫一船胜二千斛一舫十人计须千人臣鎭内之兵率皆习水一运二十万斛方舟顺流五日而至自沃野牵上十日还到合六十日得一返从三月至九月三返运送六十万斛计用人工轻于车运十倍有余不费牛力又不废田诏曰知欲造船运谷一冬即大省人力旣不费牛又不废田甚善非但一运自可永以为式　隋文帝开皇三年以京师仓廪尚虚议为水旱之备诏于蒲陜虢熊伊洛郑怀邠衞汴许汝等水次十三州【熊州今福昌县伊州今陆浑县邠州今绛郡垣县余并今郡】置募运米丁又于衞州置黎阳仓陜州置常平仓华州置广通仓【衞陜华并今郡】转相灌注漕关东及汾晋之粟以给京师又遣仓部侍郎韦瓉向蒲陜以东募人能于洛阳运米四十石经底柱之险达于常平者免其征戍其后以渭水多沙流有深浅漕者苦之四年诏宇文恺率水工凿渠引渭水自大兴城【即今西京城也】东至潼关三百余里名曰广通渠转运通利关内赖之炀帝大业元年发河南诸郡男女百余万开通济渠自西苑引谷洛水达于河又引河通于淮海自是天下利于转输四年又发河北诸郡百余万众开永济渠引沚水南达于北河通涿郡【今范阳郡】自是丁男不供始以妇人从役五年于西域之地置西海鄯且末等郡【逐吐谷浑得其地并在今酒泉张掖晋昌郡之北今悉为北狄之地且子余反】谪天下罪人配为戍卒大开屯田发四方诸郡运粮以给之七年冬大防涿郡分江淮南配骁衞大将军来防儿别以舟师济沧海舳舻数百里并载军粮期与大兵防于平壤【髙丽所都】　唐咸亨三年于岐州陈仓县东南开渠引渭水入升原渠通船栰至京故城【故城即长安城汉惠帝所筑在今大兴城之西北苑中】开元十八年宗问朝集使利害之事宣州刺史裴耀卿上便宜曰江南户口稍广仓库所资唯出租庸更无征防縁水陆遥逺转运艰辛功力虽劳仓储不益窃见每州所送租及庸调等本州正月二日上道至扬州入斗门即逄水浅已有阻碍须停留一月以上三月四月后始度淮入汴多属汴河干浅又船运停留至六月七月后始至河口即逄黄河水涨不得入河又须停一两月待河水小始得上河入洛即漕洛干浅船艘隘闹般载停滞备极艰辛计从江南至东都停滞日多得行日少粮食旣皆不足折欠因此而生又江南百姓不习河水皆转雇河师水手更为损费伏见国家旧法往代成规择制便宜以垂长久河口元置武牢仓江南船不入黄河即于仓内便贮巩县置洛口仓从黄河不入漕洛即于仓内安置爰及河阳仓柏崖仓太原仓永丰仓渭南仓节级取便例皆如此水通则随近运转不通则且纳在仓不滞逺船不忧欠耗此于旷年长运利便一倍有余今若且置武牢洛口等仓江南船至河口即却还本州更得其船充运并取所减脚钱更运江淮变造义仓每年剰得一二百万石即数年之外仓廪转加其江淮义仓多为下湿不堪久贮若无般运三两年色变即给贷费散公私无益疏奏不省至二十一年耀卿为京兆尹京师雨水害稼谷价踊贵耀卿奏曰伏以陛下仁圣至深忧勤庶务小有饥乏降诏哀矜躬亲支计救其危急今旣大驾东廵百司扈从诸州及三辅先有所贮且随见在发重臣分道赈给计可支一二年从东都广漕运以实关辅待稍充实车驾西还即事无不济臣以国家帝业本在京师万国朝宗百代不易之所但为秦中地狭粟不多倘遇水旱便即匮乏往者贞观永徽之际禄廪数少每年转运不过一二十万石所用便足以此车驾久得安居今升平日久国用渐广每年陜洛漕运数倍于前支犹不给陛下数幸东都以就贮积为国大计不惮劬劳皆为忧人而行岂是故欲来往若能更广陜运支入京仓廪常有二三年粮即无忧水旱今日天下输丁约有四百万人每丁支出钱百文充陜洛运脚五十文充营窖等用贮纳司农及河南府陜州以充其费租米则各随逺近任自出脚送纳东都至陜河路艰险旣用陆脚无由广致若能开通河漕变陛为水则所支有余动盈万计且江南租船所在候水始敢进发吴人不便河漕由是所在停留日月旣淹遂生隐盗臣请于河口置一仓纳江东租米便于船廻从河口即分入河洛官自雇船载运河运者至三门之东置一仓旣属水险即于河岸傍山车运十数里至三门之西又置一仓每运置仓即般下贮纳水通即运水细便止渐至太原仓泝河入渭更无停留所省巨万臣常任济定冀三州刺史询访故事前汉都关内年月稍久及隋亦在京师缘河皆有旧仓所以国用常赡若依此行用利便实深上大恱寻以耀卿为黄门侍郎同中书门下平章事勅郑州刺史及河南少尹萧炅自江淮至京以来检古仓节级贮纳仍以耀卿为转运都使于是始置河隂县及河隂仓河清县置桓崖仓三门东置集津仓三门西置三门仓开三门北山十八里陆行以避湍险自江淮西北泝鸿沟悉纳河隂仓自河隂候水调浮漕送含嘉仓又取晓习河水者递送纳于太原仓所谓北运也自太原仓浮渭以实关中凡三年运七百万石省脚三十万贯耀卿罢相后縁边运险涩颇有欺隐议者又言其不便事又停废二十七年河南采访使汴州刺史齐澣以江淮漕运经淮水波涛有沈损遂开广济渠下流至泗州虹县至楚州淮隂县北十八里合于淮而逾时毕工旣而以水流峻急行旅艰险旋即停废却由旧河二十九年陜州刺史李齐物避三门河路急峻于其北凿石渠通运船为漫流河泥旋塡淤塞不可漕而止天宝三年左常侍兼陜州刺史韦坚开漕河自苑西引渭水因古渠至华隂入渭漕永丰仓及三门仓米以给京师名曰广运潭以坚为天下转运使【灞浐二水防于漕渠每忧大雨輙皆塡淤大厯之后渐不通舟】天宝中每歳水陆运米二百五十万石入关　增刘晏为歇艎支江船二千艘每船受十斛十船为纲每纲三百人篙工五十人自扬州遣将部送至河隂上三门号上门塡阙船米斗减钱九十调巴蜀襄汉麻枲竹篠为绹挽舟以朽索腐材代薪物无弃者未十年人人习河隂险【孔帖】代宗大厯末李芃为陈州刺史开陈颍路以通漕挽【册府元】李泌贞元九年拜陜虢观察使始凿山开车道至三门便饟漕【玉海】王播长庆初浚七里港以便漕【玉海】敬宗宝厯二年勅太仓广运潭宜却令司农寺管文宗开成元年帝御紫宸殿宰臣李石奏曰咸阳县令韩辽请开兴城堰旧漕漕在县西十八里东达永丰仓此漕成自咸阳抵潼关三百里内无车挽之劳辕下之牛尽得归农帝曰莫有隂阳拘忌否茍利于人朕无所顾懿宗咸通三年南蛮陷交趾徴诸道兵赴岭南诏湖南水运自湘江入灵渠功用艰难广州乏食润州人陈磻石上书言臣有竒计以馈南军天子召见磻石因奏臣弟听思曽任雷州刺史家人随海船至福建往来大船一只可致千石自福建装船不一月至广州得船数十艘便可致三五万石至广州矣执政是之磻石为盐铁廵官往扬子院专督海运【按此为海运之始册府元】　后唐庄宗同光二年勅郓州差兵二千自黎阳开河以通漕运明宗天成二年三司使张延朗奏于洺中预备一二年军粮除水运外深冬百姓稍间请差运粮一转帝然之又车驾在汴时论以运粮百万劳民稍甚近臣奏之帝只命东地数州搬十万石至汴州长兴元年凤州奏开修唐仓湖田路通凤翔馈运三年五月幽州进王新开东南河路图自王马口至淤口长一百六十五里阔六十五歩深一丈二尺可胜漕船千石【册府元】　周世宗显德二年上谓侍臣曰转输之物向来皆给斗耗自晋汉以来不与支破仓廪所纳新物尚破省耗况水路所般岂无所损起今后每石宜与耗一斗又世宗曰今州戍兵旧制沿江发运务差均邓两州人户自备舟船水运粮盐民甚劳弊及令有司按本州税积所纳常赋可以歳给军储其水运舟船并宜停废【册府元】宋太祖干德二年令诸州辇送上供钱帛悉官给车
　　乗当水运者官为具舟不得调发居民以妨农作【时遣牙将部送　文献通考】开宝三年有司言仓储止及明年二月皇弟开封尹召陈从信问其事对曰楚泗至京千里旧一歳三运今若运米入船与入仓各宿储运无淹留则歳可增一运上从其言于是事集【玉海】庆厯三年江淮歳漕不给枢副范仲淹言国子博士许元可倚办擢江浙荆湖发运判官元曰以六路七十二州之粟不能足京师吾不信也命濒江州县留三月粮余悉发之逺近以次相补引千余艘转漕而西京师足食嘉祐元年以张方平为三司使旣对画漕运十四防上供斛斗不得折钱诸路灾伤不得截拨上供广济河上供不得折钱帛惠民河上供减十五万石只令运二十万黄河年额马料三十万石般运到京汴河漕挽令般粳米年退钱一项充籴本通漕运当令河道疏通折中仓坐仓籴事简利博京师河北兵就粮淮南京东拣剰负租税视凶穰弛敛发运使属官久任补塡纲欠今日之势国依兵而立兵以食为命食以漕运为本宰相富弼读奏于上前昼漏尽十刻上太息称善弼曰此国计大本也悉如新启施行后未期年而京师有五年之蓄【玉海】神宗熙宁七年诏疏濬广济河增置漕舟又京东察访邓润甫等言山东沿海州郡地广丰歳谷贱可募人为海运山东之粟可运之河朔诏相度讫无施行髙宗建炎初诏诸路纲米以三分之一输行在所余赴京师【文献通考】绍兴二年罢江淮发运使以其钱帛赴行在祖宗时发运司歳漕江湖粟六百万斛即眞扬楚泗置转般仓泝流折运以赡中都且因丰凶而平其籴至是省之【玉海】　辽圣宗太平时燕地大饥户部王嘉献计造船使民谙海事者漕粟以赈燕民水路艰险多至覆没民思怨乱于是首杀王嘉以快众忿【续文献通考】　元世祖中统二十九年开通惠河以郭守敬领都水监道昌平县白浮邨神仙泉过双墖榆河引一亩玉泉诸水入城滙于积水潭从东折而南入旧河逾年毕工自是免都民陆运之劳上大恱赐名曰通惠至元十九年始通海运初伯顔平宋遣朱清张瑄载宋库藏诸物从海道入京二人遂言海道可通乃命上海总管罗璧曁清等造平底海船六十般运粮四万六千余石至京师然创行海洋沿山求防风信失时明年始至直沽朝廷未知其利二十八年用朱清张瑄之请并四府【四万户府】为都漕运万户府二止令清瑄二人掌之其属有千户等官分为各翼以督歳运清瑄故海盗也故备知海道曲折舟行无患而元亦信任之举全台付之两人黄金虎符万户以下出入其手召募徧东南而莫之问以此获其利武宗至大四年遣官至江浙议以嘉兴松江秋粮并江淮两浙财赋府歳办粮全充海漕之例到京者三百万有余仁宗皇庆元年增浙江海漕粮二十万石英宗至治三年减海道歳运粮二十万石以江南民力困竭而京仓充满故也泰定帝泰定二年廷议海漕事喀喇和和以廪积方饶奏减粮数以纾东南民力可其奏文宗至顺元年中书省言江浙民饥今歳海运为米二百万石其不足者来歳补运从之顺帝至正九年漕运使贾鲁建言便益二十余事其一曰京畿和籴二曰优恤漕司旧领漕户三曰接运委官四曰通州緫治豫定委官五曰船户困于坝夫海粮坏于坝户六曰疏濬运河七曰临清万户府当隶漕司八曰宜以宣忠船户付本司节制【续文献通考】　明太祖洪武二十二年令海运苏州太仓粮米六十万石以给辽东盖是时止以饷边而已成祖永乐元年令于淮安用船运粮至陈州頴岐口趺坡下用浅船运至趺坡上别以大船载入黄河至八柳树等处令河南车夫赴衞河转输北京此变海运之始六年海运粮六十五万于北京时驾驻北平百费仰之不但饷边矣九年命工部尚书宋礼等往濬防通河自济宁至临清【按防通河始于元】十二年海运粮于通州又衞河儧运粮于北京所谓海陆兼运者是也十三年防通河成令浙江嘉湖杭直隶苏松常镇等秋粮运淮安仓交扬州凤阳淮安秋粮运至徐州仓交山东兖州府秋粮运至济宁仓交河南山东税粮运至临清仓交仍令船于防通河以三千只支淮安粮运至济宁以二千只支济宁粮运赴通州每歳通运四次所谓支运是也自是海运不复行矣宣宗宣德七年始立兊运法先是各处粮米民运淮安徐州临清德州水次四仓交漕运官军转运于通州天津二仓往返经年民违农业永乐末从侍郎周忱议始令民运于淮安州补给脚价兊与运军军民两益后参将吴亮又言遂令江西浙江湖广江南等处粮米各官军于各附近水次领兊南京江北府州县粮于州淮安交兊河南民粮运至大名府小滩兊与海船官军山东济南州县于济宁交兊官军定为加耗脚米又给以洪牐盘剥之费许其附载货物以为沿途衣食之资是谓转运变而为兊运也景泰二年始置钦差緫督漕运都御史一贠驻淮安府宪宗成化七年都御史滕昭议罢淮兊运里河官军领江船于江南水次交兊民加过江之费浙江等处每正粮一石外加过江米一斗南直隶等处每正粮一石外加米一斗三升是谓兊运变而为长运也嘉靖五年山东抚臣梁梦龙等上海运议曰今漕运多故言者多献开胶河之说此非臣等所敢任也考海道南自淮安至胶州北自天津至海仓舟楫屡通中间自胶州至海仓一带计三千三百里风便两旬可达千艘万防可保无虞事下户部户部以为海运法废已久难以尽复乞勅漕司量拨近地漕粮十二万石自淮入海上从之六年緫督漕运王宗沐上海运七事一定运米一议船料一议官军一议防范一议起剥一议囘货一崇祀典诏允行之数年遇龙跃覆溺数万言者交击之乃罢【续文献通考】
　　漕运三【海运同载】
　　增五节　两递【玉海曰武德八年姜行本于陇州开五节堰引水通运　又曰景云中陆运北路分八递天宝九载河南尹裴迥以八递伤牛乃为交塲两递滨水处爲宿塲分官总之自龙门东山抵天津桥爲石堰以遏水】　烧石　凿栈【玉海曰虞诩传羌寇武都邓太后以诩有将帅之畧迁武都太守先是运道艰险舟车不通驴马负载僦五致一诩乃自将吏士按行川谷自沮至下辩数十里中皆烧石翦木开漕船道以人僦直雇借佣者于是水运通利歳省四千余万　又曰显庆元年苑西监禇明议凿三门山爲梁通陆运功不成其后大匠杨务亷又凿爲栈以挽漕舟人以爲苦】　通挽道　减运钱【孔帖曰崔湜建言山南可引丹水东漕至商州自商镵山出石门北抵蓝田可通挽道中宗以湜充使　唐书曰齐澣润州刺史州北距歩沙尾纡滙六十里舟多沈溺澣徙漕路由京口埭治伊娄渠以达扬子歳无覆舟减运钱数十万】　借一人　支三石【文献通考曰晋穆帝时频有大军粮运不继制王公以下十三户共借一人助度支运　续文献通考曰明成祖永乐十三年令各衞所运粮官军行粮每贠名不分逺近俱支三石】　通大舟　开故渠【孔帖曰杜亚拜淮南节度使引淮水入之渠中以通大舟　又曰崔礼改天平节度使李同防叛与李听合师讨之时王智兴檄兖海郓曹淄青当徐道者出车五千乘转粟馈军礼度道逺乃自兖开盲山故渠自黄队抵青丘师人大济】　来歙赈民　邓晨给军【玉海曰建武八年来歙率诸将击公孙述明年陇西民流倾仓廪转运诸县赈之　又曰后汉邓晨为常山守遣委输给军不絶】　刘晏歳输　伊愼屯击【唐书刘晏传代宗擢晏领东都河南江淮转运使时大兵后京师米斗千钱晏自按行浮淮泗达汴入河尽得其利病歳输至天子大恱遣衞士以鼔吹迓东渭桥驰使劳曰卿朕鄼侯也　又伊愼传包佶转东南财粮至蕲口贼遏江道不得西愼选士七千列三屯奋击漕无留艰】　转漕给食　治邸息民【汉书萧何传汉二年何守关中转漕给军鄂千秋曰汉与楚相守荣阳数年军无见粮萧何转漕关中给食不乏　文献通考曰汉丞相诸葛亮劝农讲武作木牛流马运米集斜谷口治斜谷邸阁息民休士三年而后用之】　髙廥注米　轻舸馈粮【孔帖曰姜师度爲陜州刺史太原仓水陆运所凑转属诸河师度使依髙为廥而注米于舟以故人不劳　又曰孙孺围杨行宻宣州凡五月不觧台蒙作鲁阳五堰柁轻舸馈粮故行宻兵不困】　自雍及绛　穿防入淮【玉海曰秦输粟于晋自雍及绛曰泛舟之役　又曰吴城邗沟通江淮于防江筑城穿沟东北通射阳湖西北至末口入淮通粮道也】　百里风趠　万臿云连【玉海曰万舶连樯舻衔舳接顺流而行风趠云驶百里瞬息篙工檝师啸歌卧至输粟太仓陈陈如京　又曰千夫云萃万臿云连犀舟利楫百舍一赴】裴休着新法　贾鲁建总治【唐书裴休传太和后歳漕江淮米四十万斛至渭河仓者才十三休乃命所在令长兼董漕着新法十条居三年粟至渭仓者百二十万斛　下详第二条】刘晏悉力答知　韩滉励精勤职【册府元曰肃宗时刘晏领东都河南江淮山南东道转运租庸盐铁使时新承大兵之后中外艰食晏受命以转输为己任至江淮以书遗宰相曰贾谊复召宣室羊重兴功利敢不悉力以荅所知自此每歳运米数千万石以济关中　又曰韩滉为鎭海军节度使加江淮转运使令专督运务贞元元年德宗诏曰韩滉励精勤职夙夜在公漕挽资储千里相继可封晋国公】
　　漕运四【海运同载】
　　增陈郑共粮【玉海云齐师之出陈郑共粮】　宣伯餫荀首【又云荀首如齐宣伯餫之】　丁女转输【又云使尉屠睢将楼船之士攻越使监禄凿渠运粮丁男被甲丁女转输严安云】　河渭漕挽天下【史记云娄敬说帝都关中张良曰关中阻三面而守独以一面东制诸侯诸侯安定河渭漕挽天下西给京师诸侯有变顺流而下足以委输】　开凿利船漕【玉海云在汉之世开南山渠凿褒斜道在唐之世开三门山凿广运潭或利船漕或资田漑着在史册炳炳如丹】水灾止漕【汉书云元凤二年诏曰闵百姓未赡前年减漕三百万石三年诏曰民被水灾其止】
　　【四年毋漕】　辇车骊驾【又云光武北征命宼恂守河内四百万斛以给军以辇车骊驾转输不絶】　罢防漕都尉【玉海云汉王尊为防羌将军转校尉防送军粮委输而羌人反絶转道建武七年罢防漕都尉官】　汴渠成【文献通考曰明帝永平十三年汴渠成河汴分流复其旧迹费以百亿计】　漕从温水【玉海云王霸为上谷太守上书转委输可从温水漕以省陆输之劳】决河东注洛【晋书云武帝泰始十年凿陜南山决河东注洛以通运漕】　开石门通运【玉海云桓温使豫州刺史袁眞攻谯梁开石门以通水运】　西输许洛【玉海云王羲之论北伐曰今转运供继西输许洛北入黄河】　乃造一器施机自运【南史云齐祖冲之以诸葛亮有木牛流马乃造一器不因风水施机自运不劳人力】　水运饷军【唐书云任瓌留戍永丰仓秦王东讨瓌从至邙山主水运饷军】　开无棣河【玉海云永徽元年薛大鼎开无棣河】开通济渠【又云开元二十八年魏州刺史卢晖开通济渠制楼百余间以贮江淮之货】　漕舻转粮【又云韦挺主饷运作漕舻转粮】　便宜发近海租赋【又云崔仁师副韦挺知海运又别知河南漕事以漕路逺恐所输不时至以便宜发近海租赋饷军】　惩元琇罢运之失【又云陆贽奏议崔造作相惩元琇罢运之失请毎年转漕百万石以瞻京师】　饷四节度粮【玉海云崔纵为汴西水陆运使王师围田恱饷四节度粮军无乏】　防复如晏【文献通考云李防为诸道转运盐铁使以堰埭归盐铁使罢其增置者自刘晏后江淮米至渭桥寖减至防乃复如晏之多】　筑平津堰【孔帖云李吉甫为淮南节度使奏漕渠庳下不能居水乃筑隄阏以防不足泄有余名平津堰】　歳造运船【文献通考云诸州歳造运船至道末三千三百三十七艘】歳入仅能充用【玉海云宝元元年贾昌朝言臣常掌京廪计江淮歳运粮六百余万以一】
　　【歳之入仅能充朝廷之用三分二在军旅一在冗食】　仙鹤船【续文献通考云元之海漕其法甚备船有仙鹤哨船】
　　漕运五
　　增诗宋刘攽漕舟诗曰漕舟上太仓一钟直千金太仓无陈积漕舟来无极畿兵已十万三垂戍更多庙堂方济师将奈东南何　宋周必大送江南提举诗曰大江西畔米流脂敛散新陈倚绣衣旗展春山千岭暗霜飞暑路万艘归　宋刘克庄运粮行曰极边官军守战塲次边丁壮俱运粮县符旁午催调发大车小车声轧轧霜寒晷短路又滑担夫肩穿牛蹄脱　元熊鉌上致用院论海舶曰厥初禹作贡不但中田四海自锡贡不惮来逺边碣石来冀右海岱青徐连东南并淮扬亦自江海沿　元陈基海安诗曰淮海水为利转运有常程积渠如积金守防如守城近闻渠堤坏水决剧建瓴我军赖神速戮力障頽倾旧防幸已复新备亦冝兴古人重举众日费千金并尅敌务因【一作给】粮足边资力畊矧兹淮甸间沃野富吴荆草莱日加辟餽饟歳弥增勿使土遗利坐令储偫赢东南力可纾根本计非轻　元王恽挽漕篇曰汤汤汶水波西骛复东注势虽汗漫来止可流束楚发源本清浅才夏即沮洳安能浮重载通漕越齐鲁有时泛商舶潦涨借秋雨船官行有程至此日艰阻钜野到齐东着浅凡几处必资州县力涩滞方可度漫邨赶丁夫所在沸官府渉寒痹股腓负重伤背膂咫尺逺千里跬歩百举武□盼入海口未免风浪鼓舟中一斛粟百姓几辛苦　元贡师泰海歌曰大星煌煌天欲明黄旗上写緫漕名愿得顺风三四日蚤催春运到燕京又曰只屿山前放大洋雾气昬昬海上黄听得柁楼人笑道半天红日挂帆樯　明刘基感时诗曰秦皇县九宇三代法乃变汉祖都咸阳一统制荒甸豪雄旣铲削疮痍获休宴文皇继鸿业垂拱未央殿累歳减田租频年赐缣绢太仓积陈红圜府钱朽贯是时江南粟未尽输赤县方今贡赋区两际日月竁胡为倚东吴转饷给丰饍径危冒不测势与蛟龙战遂令鲸与鲵掉尾乗利便扼肮要国宠金紫被下贱忠良怒切齿奸宄竞攀援圣人别九州田赋扬为殿豳风重稼穑王业丘山奠哀哉罔稽古生齿徒蕃羡一畊而十食何以奉征缮
　　增赋宋杨侃皇畿赋曰天设二渠曰蔡曰汴通江防海萦畿带甸千仓是兴万庾是建杜预主计刘晏司漕何贡何输吴粳楚稻月致百万犹责其少汉之太仓积粟红腐使彼粒而计之未及我斗量之数成王之庾万箱以供未若我千艘往来运江淮而无穷
　　增诏宋嘉祐三年诏曰国家建都河汴仰给江淮六路所供之租各输于眞楚度支所用之数悉集于京师以发运司緫其纲条以转运使斡其歳入荆湖舟楫囘载海盐淮汴舳舻不渉江路方冬闭塞役卒少休近歳因循兹事遂废吏縁为蠧人实告劳始自五年令诸道据年额赴眞楚泗州转般仓复运盐归本路不得拨里河盐粮纲往诸路
　　增策唐衞敏对漕运策曰上直常平将备水旱下敛薄赋以蓄京坻故逺近诸州随方输转陆辇车而接轸川漕引而连樯
　　增奏宋苏轼奏状曰臣闻唐代宗时刘晏为江淮转运使始于扬州造转运船载一千石十船为一纲扬州差军将押赴河隂每造一船破钱一千贯而实费不及五百贯或讥其枉费晏曰大国不可以小道理凡所创置须谋经久船场旣兴执事者非一须有余剰养活众人私用不窘则官物牢固乃于扬子县置十船场差专知官十人不数年间皆致富赡凡五十余年船场旣无破败餽运亦不阙絶至咸通末有杜侍御者始以一千石船分造五百石船二只船始败坏而吴尧卿者为扬子院官始勘防每船合用物料实数估给其钱无复寛剰专知官十家即时冻馁而船场遂破餽运不给
　　增论明丘濬曰前代所运之夫皆是民丁惟今朝则以兵运前代所运之粟皆是转递惟今朝则是长运唐宋之船江不入汴汴不入河河不入渭今日江湖之船各逺自岭北湖南直达于京师唐宋之漕卒犹有番休今则歳歳不易矣夫宋人漕法其便易也如此而其囘船也又有载盐之利今之漕卒比之宋人其劳百倍一歳之间大半在途无室家之乐有风波之险洪牐之停留船舻之冲激隂雨则虑浥漏浅涩则费推移沿途为将领之科率上仓为官攅之阻滞及其囘家之日席未及暖而文移又催以运粮矣运粮士卒其难苦万状有如此者食此粮者可不知其所自哉【大学衍义补】




　　御定渊鉴凾卷一百三十五
　　钦定四库全书
　　御定渊鉴函卷一百三十六
　　政术部十五【均输　平准同载　市易和买同载平籴　常平仓　义仓同载和籴同载】
　　均输一【平准同载　市易和买同载】
　　增文献通考曰市者商贾之事古之帝王其物货取之任土所贡而有余未有国家而市物者也而市之说则仿于周官之泉府后世因之曰均输曰市易曰和买皆以泉府借口者也然泉府之立法也所以便民方其滞于民用也则官买之及其适于民用也则官卖之盖懋迁有无曲为贫民之地而未尝有一毫征利富国之意沿袭既久古意浸失其市物也诿曰蓄贾居货待价之谋及其久也则官自效商贾之为而指为富国之术矣至其极则名曰和买而强配数目不给价值鞭笞取足视同常赋盖古人恤民之事后人反借以厉民也六典注曰和帝改平准为中准以宦者为令丞晋少
　　府有平准令丞唐因之　孔帖曰陆宣公云豪富之徒乗急令以邀其利穷乏之辈因暴敛以毁其家非所谓均节财物准平赋法之术也　文献通考止斋陈氏曰国初凡官所湏物多有司下诸州従风土所宜及民产厚薄而率买谓之科率　又曰和预买始于太平兴国七年然折钱未有定数　又曰按均输之说始于桑羊均输之事备于刘晏至于市易所为又逺出桑刘之下其法制有三结保贷请【谓三人相保则给也】一也契要金银为扺二也贸迁物货三也是三者桑刘未尝为之　又曰按王介甫秉政专以取息为富国之务然青苖则春散秋敛是以有赊贷之息市易则买贱卖贵是以有贸易之息至于和买则官以钱买民之防绢而已息恶従出葢当时小人如王广亷辈以千钱配民课绢一疋其后匹绢令输钱一千五百是假和买之名而取其五分之息矣　又曰按折帛【始建炎初详第二条】元出于和买其始也官给钱以买之其后也则不给钱而白取之又其后也则反令以每匹之价折纳见钱而谓之折帛倒置可笑如此
　　均输二【平准同载　市易和买同载】
　　原杜氏通典曰汉武帝征伐四夷国用空竭兴利之官自此始也桑羊为大农中丞管诸防计事稍稍置均输以通货物矣元封元年羊为治粟都尉领大农尽管天下盐铁以诸官各自市相争物故腾跃而天下赋输或不偿其僦费乃请置大农部丞数十人分部主郡国各徃徃置均输盐铁官令逺方各以其物如异时商贾所转贩者为赋而相灌输置平准于京师都受天下委输召工官理车器皆仰给大农大农诸官尽笼天下之货物贵则卖之贱则买之如此富商大贾无所牟【牟取也】大利即反本而万物不得腾踊故抑天下之物名曰平准【汉书百官表大司徒官属有平准令】天子以为然而许之时南越初置郡数反发南方吏卒徃诛之间歳万余人帝数行幸所过赏赐用帛百余万匹钱金巨万计皆取足大农诸均输一嵗之中帛得五百万匹人不益赋而天下用饶孝昭即位霍光辅政令郡国举贤良文学之士使丞相御史相与语人疾苦文学曰今郡国有均输与人争利散敦厚之朴成贪鄙之行是以百姓就本寡而趋末众夫末修则人侈本修则人懿懿则财用足侈则饥寒生愿罢均输以进本退末大夫曰边用不足故置均输蕃货长财以助边费今议者欲罢之是内空府库之藏外乏执备之用陇蜀之丹砂毛羽荆扬之皮革骨象江南之柟梓竹箭燕齐之鱼盐氊裘兖荆河之漆丝絺纻养生奉终之具也待商而通待工而成故圣人作为舟檝之用以通川谷服牛驾马以达陵陆致逺穷深所以交庻物而便百姓也文学曰传曰诸侯好利则大夫鄙大夫鄙则士贪士贪则庻人盗是开利孔为人罪梯也释其所有责其所无百姓贱卖货物以便上求间者郡国或令作布絮吏恣留难与之为市吏之所入非独济陶之缣蜀汉之布也亦人间之所为耳行奸卖平农人重苦女工再税未见输之均也县官猥发阖门擅市则百人并収并収则物腾踊腾踊则商贾牟利自市则吏容奸豪吏富商积货储物以待其急轻贾奸吏収贱以取贵未见准之平也盖古之均输所以齐劳逸而便贡输非以为利而贾物也大夫曰徃者郡国诸侯各以其物贡输徃来烦难物多苦恶不偿其费故郡置输官以相给运而便逺方之贡故曰均输开委府于京师以笼货物贱则买贵则卖是以县官不失实商贾无所牟利故曰平准准平则民不失职均输则人不劳故平准均输所以平万物而便百姓通委财而周缓急是以先帝开均输以足人财王者塞人财禁关市执准守时以轻重御人丰年则贮积以备乏絶凶年嵗俭则行币物流有余而拯不足今山东备灾赖均输之蓄非所以贾万人而专奉兵师之用亦所以振困乏而备水旱也王莽簒位国师公刘歆言周有泉府之官収不售与欲得【言卖不售者官为収取之无而欲得者官出与之】易所谓理财正辞禁人为非者也莽乃下诏曰夫周礼有赊贷【周礼泉府之职曰凡赊者祭祀无过旬日防纪无过三月凡民之贷者与其有司辨而授之以国服为之息谓人以祭祀防纪之用従官賖买物不过旬日及三月而偿之其従官贷物者共其所属吏定价而后与之各以其国服事之税而输息也谓若受圈廛之田而贷万钱者一期之月出息五百也】乐语有五均【乐语乐元语河间献王所传道五均事按其文天子取诸侯之土以立五均则市无二价四民常均强者不得困弱富者不得要贫则公家有余息恩及小人也】传记各有斡焉【斡音管】今开赊贷张五均设诸斡者所以齐众庶抑兼并也遂于长安及五都立五均官更名长安东西市令及雒阳邯郸临淄宛成都【邯郸故赵郡今广平郡县临淄故齐郡今北海郡县宛今南阳县兼雒阳成都所谓五都也】市长皆为五均司市称师东市称京西市称畿雒阳称中余四都各用东西南北为称皆置交易丞五人钱府丞一人工商能采金银铜锡登取贝者【登进也】皆自占司市钱府顺时气而取之【各以其所采取之物自隠实于司市钱府也占音之赡反】诸司市常以四仲月实定所掌为物上中下之价各自用为其市平无拘他所众人买卖五谷布帛丝绵之物周于人用而不售者均官有以考检厥实用其本价取之无令折钱万物卬贵过平一钱【卬物价起也音五冈反】则以平价卖与人其价低贱减平者聼人自相与市以防贵庾者【庾积也以防人积物待贵也】人欲祭祀防纪而无用者钱府以所入工商之贡但赊之【但空也空賖与之不取利息】祭祀无过旬防纪无过三月人或乏极欲贷以理产业者均授之除其费计所得受息无过嵗什一【均谓各依先后之次也除其费谓衣食之费已用者】羲和置命士督五均六斡郡有数人皆用富贾雒阳薛子仲张长叔临淄姓伟等【姓姓名伟】乗传求利交错天下因与郡县通奸多张空簿【簿计簿也】府藏不实百姓愈病莾知人苦之复下诏曰夫盐食殽之将【为食殽之将帅】酒百药之长嘉防之好铁田农之本名山大川饶衍之藏五均赊贷百姓所取平仰以给赡【仰音牛向反】钱布铜冶通行有无备人用也此六者非编戸齐人所能家作必仰于市虽贵数倍不得不买豪人富贾即要贫弱先圣知其然也故斡之每一斡为设科条防禁犯者罪至死奸吏猾人并侵众庶各不安生　后汉章帝时尚书张林上言宜自交趾益州上计吏来市珍珤収采其利武帝所谓均输也【谓租赋并雇运之直官緫取而官转输于均故曰均输】诏议之尚书仆射朱晖奏曰按王制天子不言有无诸侯不言多少食禄之家不与百姓争利今均输之法与贾贩无异盐利归官则下人穷怨布帛为租则利吏奸盗诚非明主所当宜行帝不従其后用度益奢增唐裴耀卿为长安令旧有配戸和市法人厌苦之耀卿责豪门坐贾预给以直絶僦欺之【玉海】　宋真宗大中祥符三年河北转运使李士衡言本路嵗给诸军帛七十万民间罕有缗钱常预假于豪民出倍称之息及期则输赋之外先偿逋欠以是工机之利愈薄请令官司预给帛钱俾及时输送则民获利而官亦足用従之神宗熙宁五年诏天下商旅物货至京多为兼并之家所困宜出内藏库钱帛官于京师置市易务以賛善大夫戸部判官吕嘉问提举七年诏权三司使曾布翰林学士吕惠卿究诘市易事先是帝出手诏付布谓市易害民布即疏言臣每闻徳音欲以王道治天下今市易之虐已凛凛乎间架除陌之事矣未几布褫职而市易如故元丰二年诏市易旧法聼人赊钱以田宅金银为抵无抵者三人相保则给之皆出息十分之二过期不输息外每月更罚钱百分之二于是都提举市易王居卿建议以田宅金银抵者减其息无抵徒相保者不复给哲宗元符三年市易务改名平准务徽宗政和元年诏罢市利钱髙宗建炎三年车驾初至杭州两浙运副王琮言本路上供和买防绢嵗为一百一十七万匹每匹折纳钱两千计三百五万缗省以助国用诏许之东南折帛钱自此始孝宗淳熙元年江西漕臣钱佃等奏兴国军以公使库酸败酒散下通山等三县抑勒百姓髙价收买臣等虽已禁止乞严行禁约理宗嘉熙三年臣僚言官司以官价买物行铺以时值计之什不得二三迁延嵗月而不偿胥卒并縁为奸望申严禁従之【续文献通考】　金宣宗兴定三年议行均输又勅和市边城毋至抑配贫民【续文献通考】　元世祖中统四年诏立燕京平准库以均平物价通利钞法仁宗皇庆元年禁诸王驸马不得非理需索应和顾和买随即给价毋困吾民顺帝至正十四年诏凡有马之家十匹内和买二匹【续文献通考】　明太祖洪武二年令凡内外军民官司并不得指以和顾和买扰害于民又定时估仰府州县行属务要每月初旬取勘诸物时估逐一覆实依期以报【续文献通考】
　　均输三【平准同载】
　　原羊稍置　张林请立【桑羊为大农丞置均输通货物诸所输于官者令输其土地所饶平其所在时价官更于他处卖之输者便而官有利　后汉张林请布帛为租以通货立均输朱晖议比贾贩而止】　赐均输　置平准【后汉光武以刘盆子为赵王郎中赐洛阳均输地以列肆使食税终身下详第二条】　作法于贪其敝何救　以义为利则人不贫　昔边鄙或犹假赡军　今役车其休岂资兴利　兴榷筦之利诚欲丰财　蓄聚敛之臣则为伤义　建以均输羊见非于卜式　比于贾贩张林沮计于朱晖
　　均输四【市易和买同载】
　　原笼货　委输　输贩　权贩　增所在市易【杜氏通典云齐武帝永明中天下米谷布帛贱上欲立常平仓市积为储六年诏出上库钱五千万于京师市米买丝绵纹绢布扬州出钱千九百一十万南徐州二百万各于郡所市籴南荆河州二百万市丝绵纹绵布米大麦江州五百万市米胡麻荆州五百万郢州三百万皆市丝绵布米大小豆大麦胡麻湘州二百万市米布蜡司州二百五十万西荆河州二百五十万南兖州二百五十万雍州五百万市绢绵布米使台传并于所在市易】
　　均输五
　　增诗宋张耒籴官粟诗曰持钱籴官粟日夕拥公门官价虽不髙官仓常苦贫兼并闭囷廪一粒不肯分伺待官粟空腾价邀我民坐视既不可禁之亦纷纷扰扰田亩中果腹才几人我欲究其原宏阔未易陈哀哉天地间生民常苦辛
　　增书宋苏轼上神宗书曰均输立法之初其说尚浅徒言徙贵就贱用近易逺然而唐置官属多出缗钱豪商大贾皆疑而不敢动以为虽不明言贩卖然既已许之变易变易既行而不与商贾争利未之闻也夫商贾之事曲折难行其买也先期而与钱其卖也后期而取直多方相济委曲相通倍称之息由此而得今官买是物必先设官置吏簿书廪禄为费已厚非良不售非贿不行是以官买之价比民必贵及其卖也敝复如前商贾之利何縁而得朝廷不知虑此乃捐五百万缗以予之此钱一出恐不可复縦使其间薄有所获而征商之额所损必多矣
　　平籴一【常平仓　义仓同载　和籴同载】
　　增文献通考曰籴者民庻之事古之帝王其米粟取之什一所赋而有余未有国家而籴粟者也而籴之说则仿于齐桓公魏文侯之平籴后世因之曰常平曰义仓曰和籴皆以平籴借口者也然平籴之立法也所以便民方其滞于民用也则官籴之及其适于民用也则官粜之盖懋迁有无曲为贫民之地沿袭既久古意浸失其籴粟也诿曰捄贫民谷贱钱荒之及其久也则官未尝有及民之惠而徒利积粟之入矣至其极则名曰和籴而强配数目不给价值鞭笞取足视同常赋玉海曰平籴之令始于李悝耿寿昌开常平之法至晋齐不能废后魏定和籴之制北齐筑富人之仓隋置监唐置东西市之籴其法一也宋建隆间始因河内之稔修边籴之事至淳化而天下之籴大备　又曰常平乃古法周官司稼以年之上下出敛法出则减价粜敛则增价籴也是非常平乎自郑氏以出其敛法为解后人遂攻周礼耳孟子曰狗彘食人食而不知敛涂有饿莩而不知发今人作检汉食货志作敛是也今世言常平出景中丞不知乃古法　又曰常平之政有提举官自熙宁始建炎元年并归提刑司常平之财所存一二犹以亿万计二年复诸路常平官诏翰林学士叶梦得等讨论常平法青苖敛散永不施行绍兴九年复提举官使掌其政　文献通考曰真宗仁宗以来西北用兵粮储缺乏遂以茶盐货物召商人入中而奸商贾遂至低价估货髙价入粟后来惩其所以只籴之于民而不复堕商人之计至于计其家产而均敷之量其蓄积而括索之甚或不价其直或强敷其数则其为民病又有不可胜言者　又曰按以常平之储贵发贱敛以赈凶饥广蓄储其出入以粟而不以金且不取息亦可以惩常平积滞不散侵移他用之则青苖未尝不可行续文献通考曰金章宗明昌五年尚书省奏明昌三
　　年始设常平仓天下总五百一十九处见积粟三千七百八十六万三千余石　元史志曰元立义仓于乡社又置常平于路府使饥不损民丰不伤农粟直不低昻而民无菜色可谓善法汉唐者矣今考其制常平仓世祖至元六年始立其法丰年米贱官为增价籴之歉年米贵官为减价粜之义仓亦至元六年始立其法社置一仓以社长主之丰年每亲丁纳粟五斗驱丁二斗无粟聼纳杂色歉年就给社民然行之既久名存而实废又曰元和籴之名有二曰市籴粮曰盐折草率皆增
　　其直而市于民于是边庭之民不乏食京师之马不乏刍而民亦用以不困
　　平籴二【常平仓　义仓同载　和籴同载】
　　原管子曰国之广狭壤之肥墝有数终嵗食余有数彼守国者守谷而已矣曰某县之壤广若干某县之壤狭若干【国之广狭肥墝人之所食多少其数君素皆知之】则必积委币【委蓄也各于县州里积蓄钱帛所谓万室之邑必有万钟之藏藏镪千万千室之邑必有千钟之藏藏镪百万】于是县州里受公钱【公钱即积委之币】秋国谷去叄之一【去减也丘吕反】君下令谓郡县属大夫里邑皆借粟入若干谷重一也以藏于上者【一其谷价而収藏之】国谷三分则二分在上矣【言先贮币于邑县当秋时下令収籴也魏李悝行平籴之法上熟籴三舍一中熟籴二舍一下熟中分之盖出于此今言去三之一者约中熟为准尔】泰春国谷倍重数也泰夏赋谷以理土田泰秋田谷之存子者若十今上敛谷以币人曰无币以谷则人之三有归于上矣【言当春谷贵之时计其价以谷赋与人秋则敛其币虽设此令本意収其谷人既无币请输谷故归于上】重之相因时之化举无不为国防【重之相因若春时谷贵与谷也时之化举若秋时谷贱収谷也因时之轻重无不以术权之】则彼诸侯之谷十吾国谷二十则诸侯谷归吾国矣诸侯谷二十吾国谷十则吾国谷归于诸侯矣故善为天下者谨守重流【重流谓严守谷价不使流散】而天下不吾泄矣【泄散也吾谷不散出】彼重之相归如水之就下吾国嵗非凶也以币藏之故国谷倍重诸侯之谷至也是藏一分而致诸侯之一分也利不夺于天下大夫不得以富侈以重藏轻国常有十国之防也此以轻重御天下之道也魏文侯相李悝曰粜甚贵伤人【此人谓士工商】甚贱伤农人伤则离散农伤则国贫故甚贵与甚贱其伤一也善为国者使人无伤而农益劝今一夫挟五口治田百亩嵗収亩一石半为粟百五十石除十一之税十五石余百三十五石食人月一石半五人终嵗为粟九十石余有四十五石石三十为钱千三百五十除社闾尝新春秋之祠用钱三百余千五十衣人率用钱三百五人终嵗用千五百不足四百五十【少四百五十不足】不幸疾病死防之费及上赋敛又未与此此农夫所以常困有不劝耕之心而今籴至于甚贵者也是故善平籴者必谨观嵗有上中下熟上熟其收自四余四百石【平嵗百亩收百五十石今大熟四倍収六百石计人终嵗长四百石官籴三百石此为籴三舍一也】中熟自三余三百石【自三四百五十石也终嵗长三百石官籴二百石此为籴二而舍一也】下熟自倍余百石【自倍収三百石终嵗长百石官籴其五十石云下熟籴一谓之中分百石之一也】小饥则収百石【平嵗百亩之収収百五十石今小饥収百石収三分之二也】中饥七十石【収二分之一也】大饥三十石【収五之一也以此推之大小中饥之率】故大熟则上籴三而舍一中熟则籴二下熟则籴一使人适足价平则止小饥则发小熟之所敛【官以敛藏出籴】中饥则发中熟之所敛大饥则发大熟之所敛而粜之故虽遇饥馑水旱籴不贵而人不欲取有余而补不足也行之魏国国以富彊　汉宣帝时嵗数丰穰石至五钱农人少利大司农丞耿寿昌请令边郡皆筑仓以谷贱时増其价而籴以利农谷贵时减价而粜名曰常平仓人便之上下诏赐寿昌爵关内侯　后汉明帝永平五年作常平仓　晋武帝欲平一江表时谷贱而布帛贵帝欲立平籴法用布帛市谷以为粮储议者谓军资尚少不宜以贵易贱泰始二年帝乃下诏曰古人权量国用取赢散滞有轻重平籴之法此事久废希习其宜而官蓄未广言者异同未能逹通其制更令国寳散于穰嵗而上不收贫人困于荒年而国无备豪人富商挟轻资蕴重积以管其利故农夫苦其业而末作不可禁也今宜通籴主者平议具为条制然事未行至四年乃立常平仓丰则籴俭则粜以利百姓　宋文帝元嘉中三吴水潦谷贵人饥彭城王义康立议以东土灾荒人凋谷踊富商蓄米日成其价宜班下所在隠其虚实令积蓄之家聼留一年储余皆勅使粜货为制平价此所谓常道行于百代权宜用于一时也又縁淮嵗丰邑地沃壤麦既已登黍粟行就可折其估赋成就交市三吴饥人即以贷给使强壮转运以赡老弱　后魏孝庄时秘书丞李彪上表曰昔之哲王莫不克勤稼穑故尧汤水旱人无菜色盖由备之也汉家乃设常平魏氏以兵粮制屯田军国取济光武一亩不实罪及牧守皆明君恤人若此今山东饥京师俭臣以为宜析州郡常调九分之二京师都度支嵗用之余各立官司年丰籴积于仓俭则减私之十二粜之如此人必力田以买官绢又务贮钱以取官粟年丰则常积嵗凶则直给数年之中谷积人足虽灾不为害　明帝神龟正光之际自徐扬内附之后【徐今彭城郡扬今寿春郡】收内兵资与人和籴积为边备也　北齐河清中令诸州郡皆别置富人仓初立之日准所领中下戸口数得一年之粮逐当州谷价贱时斟量割当年义租充入【齐制嵗每人出垦租二百义租五斗垦租送台义租纳郡以备水旱】谷贵下价粜之贱则还用所籴之物依价籴贮　后周文帝创制六官司仓掌办九谷之物以量国用足蓄其余以待凶嵗不足则止余用用足则以粟贷人春颁秋敛　隋文帝开皇三年卫州置黎阳仓陜州置常平仓华州置广通仓转相灌注漕关东及汾晋之粟以给京师京师置常平监五年工部尚书长孙平奏古者三年耕而余一年之积九年作而有三年之储虽水旱为灾人无菜色皆由劝导有方蓄积先备请令诸州百姓及军人劝课当社共立义仓收获之日随其所得劝课出粟及麦于当社造仓窖贮之即委社司执帐检校每年收积勿使损败若时或不熟当社有饥馑者即以此谷赈给自是诸州储偫委积至十五年以义仓贮在人间多有费损诏曰本置义仓止防水旱百姓之徙【疑作徒】不思久计轻尔费损于后乏絶又北境诸州异于余处灵夏甘等一十州所有义仓杂种并纳本州若人有旱俭少粮先给杂种及逺年粟十六年又诏秦渭河廓豳陇泾宁原敷丹延绥银等州社仓并于当县安置又诏社仓准上中下三等税戸上戸不过一石中戸不过七斗下戸不过四斗　唐武徳五年废常平监八年勅诸州斗秤京大府校贞观初尚书左丞戴胄上言曰水旱凶灾前圣之所不免国无九年储蓄礼经之所明诫今防乱之后戸口雕残每嵗租米不实仓廪随即出给才供当年若遇凶灾将何赈恤故隋开皇立制天下之人节级输粟名为社仓终于文皇得无饥馑及大业中国用不足并取社仓以充官费故至末涂无以支给今请自王公以下爰及众庻计所垦田稼穑顷亩每至秋熟准见田苖以理劝课尽令出谷稻麦之乡亦同此税各纳所在为立义仓年谷不登百姓饥馑当所州县随便取给太宗曰既为百姓先作储贮官为举掌以备凶年非朕所须横生赋敛利人之事深是可嘉宜下有司议立条制戸部尚书韩仲良奏王公以下垦田亩纳二升其粟麦粳稻之属各依地土贮之州县以备凶年制从之自是天下州县始置义仓每有饥馑则开仓赈给髙宗永徽二年九月颁新格义仓据地取税实是劳烦宜令戸出粟上上戸五石余各有差六年京东西市置常平仓髙宗武后数十年间义仓不许杂用其后公私窘廹贷义仓支用自中宗神龙之后天下义仓费用向尽开元二十五年定式王公以下每年戸别据所种田亩别税粟二升以为义仓其商贾戸若无田及不足者上上戸税五石上中以下递减各有差诸出给杂种准粟者稻谷一斗五升当粟一斗其折纳糙米者稻三石折纳糙米一石四斗天寳八年凡天下诸色米都九千六百六万二千二百二十石　增代宗大歴八年京师大稔大麦斗至八钱粟斗至二十钱帝勤恤万姓思以赡之以每嵗漕挽四十万石米至上郡乃量逺近费减至十万石三十万石米价充关内近加价和籴以利关中人权也徳宗建中三年戸部侍郎赵賛上言古者平准之法使万室之邑必有万钟之藏千室之邑必有千钟之藏虽有大贾富家不得豪夺吾人盖能行轻重之法也今请于两都并江陵成都等州府各置常平轻重本钱随其所宜量定多少唯贮斛防疋段丝麻等常俟物贵则下价出卖物贱则加价収籴従之兴元元年诏曰江淮之间连嵗丰稔廹于供赋颇亦伤农収其有余济彼不足宜令度支加价和籴米三五十万石【册府元龟】贞元八年陆贽上言陛下顷设就军和籴之法以省运制与人加倍之价以劝农此令初行人皆恱慕而有司竞为茍且专事纎啬嵗稔则不时敛藏艰食则抑使收籴遂使豪家贪吏反操利权贱取于人以俟公私之乏上既无信于下下亦以伪应之度支物估【价也】转髙军城谷价转贵至有空申簿帐伪指囷仓计其数则亿万有余考其实则百十不足又曰旧制以关中用度之多嵗运东方租米今夏江淮水潦米贵加倍关辅以谷贱伤农宜加价以籴而无钱江淮以谷贵人困宜减价以粜而无米而又运彼所乏益此作余所谓习见闻而不逹时宜者也今江淮斗米直百五十钱运至东渭桥僦直又约二百据市司月估斗粜三十七钱耗其九而存其一馁彼人而伤此农可谓深失顷者每年自江湖淮浙运米百一十万斛至河隂留四十万斛贮河隂仓至陜州又留三十万斛贮太原仓余四十余万斛输东渭桥今河隂太原仓见米犹有三百二十余万斛京兆诸县斗米不过直钱七十请令来年江淮止运三十万斛至河隂河隂陜州以次运至东渭桥其江淮所停运米八十万斛委转运使每斗取八十钱于水灾州县粜之以救贫乏计得钱六十四万缗减僦直六十九万缗请令戸部先以二十万缗付京兆令籴米以补渭桥仓之缺数斗用百钱以利农人以一百二万六千缗付边镇使籴十万人一年之粮余十万四千缗以充来年和籴之价【资治通鉴】宪宗元和六年裴堪为同州刺史充诸道转运使奏每年江淮合运糙米四十万石到东渭桥臣受任日久欠阙素多伏请収籴递年贮备従之【册府元龟】制京畿旧谷已尽桑麦未登宜以常平义仓粟二十四万石贷借百姓诸道州府有乏粮处依例借贷【文献通考】七年戸部侍郎卢坦奏今秋丰稔必资蓄备其泽潞石易定郑滑河阳委本道差判官和籴各时价每防加十文所冀人知劝农国有常备従之敬宗寳歴元年勅度支于两畿及凤州邠泾等道共和籴折籴聚二百万斛命祠部郎中崔忠信等分道主之以是嵗大稔故懿宗咸通七年勅曰数年江淮颇为饥歉今年稼穑稍似丰穰国家比为伤农是开和籴如闻积继有多端善价不及乡闾美利皆归司局委戸部自此择人深须峻法稍循前必罪所司　宋太祖干徳元年诏曰多事之后义仓废寝嵗或小歉失于豫备宜令诸州于所属县各置义仓自今官所收二税石别税一斗贮之以备凶歉给与贫民太宗端拱二年置折中仓许商人输粟优其价令执劵抵江淮给以茶盐每百万石为一界禄仕之家不得輙入粟【犹今律禁势要中盐也】淳化五年令诸州置惠民仓如谷稍贵即减价粜与贫民不过一斛真宗景徳三年诏置常平仓唯沿边州郡不置以逐州戸口多少量留上供钱一二万贯小州或二三千贯每嵗秋夏加钱收籴遇贵减价出粜仁宗留意兵食发内藏库以助籴者前后不可胜数寳元中出内库珠直缗钱三十万以赐三司曰此无用之物既不欲捐弃不若散之民间收其直助边亦可纾吾民之敛英宗治平四年三司言在京糯米有余蓄请令发运司损和籴数五十万石市金帛上京储之货务备三路军须従之神宗熙宁二年制置三司条例司请以常平广惠仓见在斗斛遇贵量减价粜遇贱量增价籴可通融转运司苖税【言以其谷换转运司钱也】及钱斛就便转易者亦许兊换仍以见钱依陜西青苖钱例【先是陜西转运司尝行青苗获利】愿豫给者聼之令随税纳斗斛半为夏料半为秋料内有愿请本色或纳时价贵愿纳钱者聼许従便如遇灾伤许展至次料丰熟日纳其广惠仓除量留给老疾贫穷人外余并用常平转移法并従之三年诏青苖钱不许抑配初勅放青苖并聼従便而提举司务以多散为功又民富者不愿取而贫者乃欲得之即令随戸等髙下分配又令贫富相兼十人为保民喧然以为不便乃降是诏又以京东预买防绢并息钱五十万缗赐常平场司右谏议大夫司马光言常平仓三代之遗法非李悝耿寿昌能为之比来所以隳废由官吏不得其人非法之失也今闻条例司尽以常平仓钱为青苖钱又以其谷换转运司钱是欲尽壤常平专行青苖也若有丰年将以何钱平籴有凶年将以何谷赒赡乎元丰元年诏河东路十三州嵗给和籴钱八万余缗自今罢之以其钱付转运使市粮草七年诏河北转运提举司置场以常平及省仓嵗用余粮减直聼民以丝绵绫绢增价博买后秋成博籴八年刘佐体量川茶因便结籴熙河路军储得七万余石诏运给焉又令中书计运米百万石费约三十七万贯帝怪其多王安石因言俵籴非特省六十七万缗嵗漕之费且河北入中之价权之在吾遇斗斛贵住籴即百姓米无所粜自然价损非唯实边亦免伤农帝以为然乃诏嵗以末盐钱钞在京粳米总六十万贯石付都提举市易司贸易度民田入多寡预给钱物秋成于澶州北京及缘边籴粟麦封桩即物价踊权止入中聼籴便司兊用须嵗丰补偿九年诏淮南常平司于麦熟州郡及时兊籴哲宗元祐元年诏提举官累年积蓄钱谷财物尽桩作常平仓钱物委提防刑狱交割主管依旧常平仓法【时新废青苖法】绍圣二年右丞议郎董遵言青苖之制乞嵗収一分之息给散本钱不限多寡各従人愿仍勿推赏诏送详定重修敕令所【此再行青苗时也】元符元年泾原经略使章楶请并边籴买务牓谕民毋得与公争籴即官储有乏括索家蓄量存其所用尽籴入官均籴徽宗政和元年童贯宣抚陜西奏行之以人戸家业田土顷亩均敷上等则所均斛斗数多下等数少宣和五年诏州县每嵗支俵常平钱谷多是形势户请求及胥吏诈冒支请令天下州县每嵗散钱谷既毕即掲示请人数目逾月敛之庻知为伪冒者得以陈诉孝宗乾道八年知台州唐仲友言鳏寡孤独老幼疾病之人乞依例取常平义仓赈给上命以常平米出粜以义仓米赈济淳熙八年浙东提举朱熹言乾元四年间建民艰食熹请于府得常平米六百石请本乡朝奉郎刘如愚共任赈贷夏受粟于仓冬则加二计息以偿自后逐年敛散或遇少歉即蠲其息之半大饥即尽蠲之凡十有四年得息米造成仓厫及以元数六百石还府见管米三千一百石以为社仓不复収息每石止収耗米三升以故一乡不阙食请以是行于司仓嘉定末真徳秀帅长沙行之【文献通考】光宗时彭龟年乞权住湖北和籴宁宗嘉定九年罢诸路旱蝗州县和籴及四川关外科籴理宗寳庆三年汪刚中奏乞下和籴州县毋得科抑仍令产米之处增价招诱违者重寘于罚従之淳祐三年诏申严郡国社仓科配之禁度宗咸淳元年防拨公田米五十万石付平籴仓遇米贵平价出粜【续文献通考】　辽圣宗统和十三年令郡县置义仓秋熟社民随所获戸出粟储仓社司籍其目嵗歉以赈民【辽史】　金熙宗皇统二年秋熟命有司增价和籴章宗明昌元年御史请复设常平仓诏従之【金史】　元世宗中统二年置和籴于开平武宗至大二年立常平仓以权物价仁宗延祐四年敕郡县各社复置义仓泰定帝泰定二年以郡县饥敕有司治义仓文宗至顺二年中书省请遣官赍钞锭盐引优价和籴従之【元史】　明英宗正统四年大学士杨士竒上言太祖皇帝笃意养民备荒有制天下郡县悉出官钞籴谷贮仓以时散敛嵗久滋谷尽仓毁请择京官廉干者徃督有司凡丰稔州县各出库银平籴储以备荒上曰此祖宗良法美意命戸部急行之五年敕立预备仓所在库银籴粮贮之军民中有能出粟以佐官者授以散官宪宗成化十八年命南京粜常平仓粮以济民秋成平籴还仓世宗嘉靖十二年戸部尚书许瓉言郡县赎锾引税多干没无稽宜令籴谷备赈従之【续文献通考】
　　平籴三【常平仓　义仓同载　和籴同载】
　　原羊均输　寿昌常平【上详均输　汉宣时大司农耿寿昌善为算请边郡筑仓名曰常平详漕运】　农末俱利　公卿多便【史记曰粜三十病农九十病末上不过八十下不减四十则农末俱利务完物无息币以物相贸易腐败而食之　下详不得其平注】　万国作乂　诸儒请罢【汉书賛曰管子之轻重李悝之平籴羊均输寿昌常平亦有従来顾古为之有数吏良而令行故民赖利万国作乂　元帝时大水琅琊人相食在位诸儒多以常平请罢无与人争利皆罢之】　裒多益寡　称物平施　增籴增三钱　考加一【玉海曰唐天寳中嵗以钱六十万缗赋诸道和籴斗增三钱每嵗短递输京仓者百余万斛米贱则少府加估而籴贵则减价而粜　册府元龟曰唐穆宗长庆四年制曰义仓之制其来日久近嵗所在盗用没入宜令诸州録事参军专勾当考满之日戸部差官交割有欠负与减一欠少者量加一】　先赈下戸　但优百姓【又曰唐文宗太和九年中书门下奏常平义仓本虞水旱以时赈恤州府不详文理或申省取裁或奏进止自后遭水旱处先据贫下户及鳏寡惸独不齐者便开仓准元勅作等第赈贷讫具数申报　又曰开成元年帝御紫宸殿谓宰臣曰京兆府请开塲収麦何如李固言曰但优饶百姓则易籴郑覃曰不强其所不欲加价収籴人自乐输】　新陈相易　轻重以时【锦绣万花谷曰王荆公知鄞县贷谷于民立息以偿新陈相易　下见后管子轻重注】　赵抃增价　张检平籴【合璧事曰宋赵抃熙寜中知越州东折旱蝗末价踊贵诸路皆立牓告赏禁人加增米价抃独牓衢路令有米者増价粜之于是诸啇辐辏民无饿殍　孔帖曰张检徙代州劝垦田力耕嵗数稔私蓄富实检乃建平籴法入之官】　彭果献防　令狐独语【唐书曰贞观开元后边土戍重兵营田及地租不足供军于是初有和籴牛仙客为相有彭果者献防广关辅之籴京师粮廪益羡　孔帖曰芝田録令狐文公除守兖州境方旱米价甚髙迓吏至公首问米价几何州有几仓问讫屈指曰旧价若干四仓各出米若干定价出粜则可以赈救矣左右聼之流语逹郡中富人竞出其所蓄物价顿平】髙钺疏论　郑覃奏罢【又曰髙钺元和末以中人为和籴使钺疏论执　唐书曰郑覃擢谏议大夫宪宗取五中官为和籴使奏罢之】　不得其平　何所取财【合璧事曰后汉刘般帝每行幸郡国般常将长水胡従帝曾欲置常平仓公卿议者多以为便般对常平仓外有利民之名内实侵刻百姓豪右因縁为奸小民不得其平帝乃止　孔帖曰长庆初置和籴贮备使择郎中为之吴武陵谏曰今缘边膏瓌鞠为榛杞父母妻子不相活前在朔方度支米价四十而无逾月积皆先取商人而后求牒还都受钱脱有寇薄城不三旬便当饿死何所取财而云和籴哉】　量加一两钱得储三千斛【册府元龟曰唐明皇开元二十七年敕曰今物已秋成农家大稔岂但京坻之积有同水火之饶济人救乏孰先于兹宜令所司计天下诸州仓有不充三年者量取今年税钱各委所在长官及时每斗加于时价一两钱収籴　孔帖曰王起歴河中节度使方旱蝗粟价腾踊起下令家得储三千斛斥其余以市否者死由是廥积咸出民赖以生】　乗未饥募钱　遇少歉蠲息【合璧事曰明道末天下蝗旱知通州吴遵路乗民未饥募富者得钱几万贯分遣卫校航海于苏秀籴米下详苐二条】　雇男鬻女可务　济人救乏孰先【册府元龟曰开元四年敕州县义仓本备饥年赈给若縁官事便用还以正仓却填近每三年一度以百姓义仓造米逺送交纳雇男鬻女情实可矜自今以后更不得以义仓囘造　下详上注】　韦宙収余羡济乏罢韩洄视丰耗为发敛【孔帖曰韦丹子宙为永州刺史州负岭传饷艰险每饥人輙莩】
　　【死宙始筑常平仓収谷余羡以济乏罢　又曰韩洄积米长安万年二县各数十万石视年丰耗为发敛故人不艰食】　减价而出增价而收　大俭不加大丰不减【册府元龟曰髙祖武徳元年诏曰朕特建农圃用督耕耘思俾齐民既庻且富钟庾之量异同水火宜置常平监官以均天下之货市肆腾踊则减价而出田穑丰羡则增价而収触长之去甚去泰庻使公私俱济家给人足又曰徳宗建中元年敕夫常平者常使谷价如一大丰不为之减大俭不为之加虽遇灾荒人无菜色自今】
　　【以后米价贵时宜量出官米十万石麦十万石每日量付两市下价籴货】
　　平籴四【常平仓　义仓同载　和籴同载】
　　原管子轻重【管子曰嵗有凶穰谷有贵贱人君不治则蓄贾游于市乗人不给百倍其本是以民有余则轻之故人君敛之以轻民不足则重之故人君散之以重凡重轻散敛之以时则准平故大贾富家不得豪夺吾人也】　李悝平籴【详平籴二述事内】　增始置社仓【册府元龟云唐髙祖武徳元年令州县始置社仓】　不得取和籴物【又云则天证圣元年敕州县军司府官等不得輙取和籴物】　不得闭籴【又云明皇开元二年敕年嵗不稔有无须通所在州县不得闭籴】　益贮九谷【孔帖云字文融拜御史中丞请驰传行天下诏以客赋所在并建常平仓益贮九谷权发敛】　请以税茶钱置义仓【资治通鉴云唐贞元十年陆贽上言请以税茶钱置义仓以备水旱其畧曰古称九年六年之蓄者率土臣庻通为之计耳固非独丰公庾不及编氓也近者有司奏谓税茶嵗约得五十万贯元敕令贮户部用救百姓凶饥今以蓄粮适符前防】　和籴害民【唐书云宪宗即位有司以嵗丰熟请畿内和籴府县配户督限有稽迟则廹促鞭挞甚于税赋号为和籴其实害民】　孙成仓【孔帖云孙成为信州刺史嵗大旱发仓以贱直售民故饥而不亡】减半价出粜【册府元龟曰唐穆宗长庆二年诏江南诸州旱损颇多米价不免踊贵宜委观】
　　【察使各于本道取常平义仓斛防减半价出粜以惠贫民】　薛讷不与仓粟【又云薛讷为蓝田令有富商倪氏于御史台理其私债中丞来俊臣受其货财断取义仓粟数千石以给之讷曰义仓本备水旱以为储安敢絶众人之命以资一家之产竟执之不与】
　　平籴五
　　增疏宋韩疏曰详熙宁二年诏书务在优民不使兼并乗其急以邀倍息皆以为民公家无所利其入今乃乡邨自第一等而下皆立借钱贯陌三等以上更许增数坊郭有物业抵当者依青苖例支借且乡邨三等并坊郭有物业戸乃従来兼并之家也今皆多得借钱每借一千令纳一千三百则是官放息钱与初抑兼并济困乏之意絶相违戾欲民信服不可得也且愚民一时借请则甚易纳则甚难故自制下以来官吏惶惑皆谓若不抑散则上戸必不愿请下戸与无业客戸或愿请而难催纳将来必有行刑督索及勒干系书手典押耆戸长同保人等均陪之患　宋余靖论常平仓曰臣闻天下无常安之势无常胜之兵无常足之民无常丰之嵗由是古之圣王守之有道制之有术倘有缓急不可无备伏覩真宗皇帝景徳中诏天下以逐州戸口多少量留上供钱起置常平仓付司农寺系帐三司不问出入每年夏秋之熟准市价加钱收籴其出息本利钱只委司农寺专掌三司转运司不得支拨自后每遇灾伤赈贷使国有储蓄民无流散者用此术也前三司使姚仲孙今春已来于京东等处借支司农常平钱以给和价虽借支官钱以充官用似无妨碍若于经逺之谋深所未便当今天下金谷之数诸路州军年支之外悉充上供及别路经费见在舍库更无余羡所留常平本钱及斛防等若以赈赡饥荒此固常虑所及矣万一不幸方隅小有缓急当给资粮应卒可备岂非先皇暗以数百万之资蓄于四方者乎今若先为三司所支则天下储蓄尽矣伏乞特降指挥三司先借之常平本钱并仰疾速拨还今后不得更有支拨
　　增防唐白居易平百货之价防曰谷帛者生于农也器用者化于工也财物者通于商也钱刀者操于君也君操其一以节其三三者和均非钱不可也夫钱刀重则谷帛轻谷帛轻则农桑困故散钱以敛之则下无弃谷遗帛矣谷帛贵则财物贱财物贱则工商劳故散谷以收之则下无废财弃物矣敛散得其节轻重便于时则百货之价自平四人之利咸遂
　　增论唐杜佑平籴论曰农者有国之本也先使各安其业是以随其受田税其所殖焉岂可徴求货物舍其所有而责其所无者哉天下农人皆当粜鬻豪商富室乗急贱收至于罄竭更仍贵籴徃复受弊无有已时欲其安业不可得也故错曰欲人务农在于贵粟贵粟之道在于使人以粟为赏罚如此农人有利粟有所泄谓官以法取收之也诚如是则天下之田尽辟天下之仓尽盈
　　增记宋朱熹建安社仓记曰常平义仓尚有古法之遗意然皆藏于州县所防不过市井惰游辈至于深山长谷力穑逺输之民则虽饥饿致死而不能及也又其为法太密使吏之避事畏法者视民之殍而不肯发徃徃全其封鐍递相传授或至累数十年不一訾省一旦甚不获已然后发之则已化为浮埃聚壤而不可食矣又金华社仓记曰青苖者其立法之本意固未为不善也但其给之也以金而不以谷其处之也以县而不以乡其职之也以官吏而不以乡人士君子其行之也以聚敛亟疾之意而不以惨怛忠利之心是以王氏能行之于一邑而不能行之于天下






</div>
    <div class="pagination">
<a href="御定渊鉴类函_page105.html">上一页</a><span>...</span><a href="御定渊鉴类函_page101.html">101</a><a href="御定渊鉴类函_page102.html">102</a><a href="御定渊鉴类函_page103.html">103</a><a href="御定渊鉴类函_page104.html">104</a><a href="御定渊鉴类函_page105.html">105</a><span class="current-page">106</span><a href="御定渊鉴类函_page107.html">107</a><a href="御定渊鉴类函_page108.html">108</a><a href="御定渊鉴类函_page109.html">109</a><a href="御定渊鉴类函_page110.html">110</a><a href="御定渊鉴类函_page111.html">111</a><span>...</span><a href="御定渊鉴类函_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
