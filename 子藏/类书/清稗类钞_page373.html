<!DOCTYPE html>
<html>
<head>
    <meta charset="UTF-8">
    <title>清稗类钞 - 第 373 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 373 页/共 432 页</h1>
    <div class="content">
　　京剧角色之名称，曰生、旦、净、丑。汉剧则别为一末、二净、三生、四旦、五丑、六外、七小、八贴、九夫、十杂十行。末即京剧之白须生，净即京剧之大面。 「 大面之名，见于《乐府杂录》云：「大面出于北齐兰陵王长恭，才武而貌美，常着假面以对敌，击周师勇冠三军，齐人壮之，为此舞以效其指麾击刺之容，谓之《兰陵王入阵曲》。」」 而汉剧分净为红净、黑净、粉净，红净如姜维，李克用，黑净如高旺、包文正，粉净如姚期、曹操等是也。生即黑须生，旦即青衣，外即做工老生及文武老生，贴即花衫，夫即老旦，杂即武二花，丑则京、汉文武皆同。

　　二黄各剧，以正生为多，故正生为二黄之中坚，其它皆副材也。亚于正生者惟武生，则以工架为能事。

　　武旦分三派，一专讲技击，一专尚柔术，一专讲排面。

　　花旦派别最多，大抵不出闺门旦、 「 即青衣旦。」 顽笑旦、刀马旦、 「 与武旦微别。」 粉旦数种，而以口齿犀利、情态逼真为贵则一。

　　京班分青衣旦为二派，一为二黄花旦，一为梆子花旦，各以一人专习，无兼唱者。二黄花旦则口齿须锋利，梆子花旦之唱工尤须以京艳取胜，令人有百回不厌之能力而后可。

　　花旦须得喜怒哀急四字诀，二黄花旦有喜字怒字，而无哀字急字，如《双沙河》、《破洪州》等戏，四字不能得一字，《鸿鸾喜》、《马上缘》等戏，仅占一喜字，尚不能痛快淋漓，《探亲相骂》、《乌龙院》等戏，仅占一怒字，均不能令阅者夺目。梆子花旦如《新安驿》、《胡蝶梦》、《红梅阁》、《烈女传》、《日月图》等戏，则兼四者而有之。余如《梵王宫》、《真珍珠》、《拾玉镯》等戏，但缺一怒字，而唱工亦至可听。要之，态度须深沉，装饰贵素净，大雅不凡，无儿女气者，斯为上品。

　　俗呼旦脚曰包头者，盖昔年伶人皆戴网子，故曰包头。晚近则梳水头，与妇女无异，乃犹袭包头之名，诚哉觚不觚矣。

　　京旦之饰小脚者，昔时不过数出，举止每多瑟缩。自魏长生擅名而后，无不以小脚登场，足挑目动，在在关情，其媚人之状，若晋侯之梦与楚子搏焉。

　　丑角以优孟、曼倩为先声，开幕最早，伶界以此为最贵，无论扮唱与否，均可任情谈笑，随意起坐，不为格律所拘，相传唐明皇曾为之。至本朝，高宗亦尝扮此，故人人尊视，异乎其俦。此角以利口为长，而真有学力者，究以台步技术并优者为上。昆曲无论矣，若在皮黄，则以能唱《羣英会》中之蒋干，《吊金龟》中之张益，有白有唱，谐正兼行者为首选。

　　戏园中有跑龙套者，其品格甚低，而其为用则甚大。每逢要角登场，此辈必全数出台，或执旗吶喊，或跕班助威，实戏场中不可少之附属品也。

　　伶界有所谓戏包袱者，言无所不能，若衣包然，生旦净末之装，悉可收贮，故以包袱名，殆随取皆是也。伶界亦颇重之，班中亦不可少。盖拾遗补阙，若医门败鼓之兼收；问字传声，作野寺闲钟之待叩。先辈之仪型在目，虽不能效而能言；剧场之词句填胸，虽不可歌而可风。其人或本名伶，或原杂外，非废于病，即限于天，穷老可怜，令其饮啜于此，亦梨园养老之不可无者也。

　　燕舞环歌，女伶远祖，近三百年，当以陈圆圆为第一。圆圆为李自成唱昆曲，李不胜其柔细，而自唱秦腔，殿下皆呼万岁。以是知其善于扮唱，非妓实伶，不仅能琵琶工小调已也。传者谓其色甲天下之色，声甲天下之声，一侍明思宗，再侍李自成，三侍吴三桂。三桂因圆圆冲冠一怒，乃出关借兵，其人有关世变，实非常人可比。外此则顾眉楼扮《燕子笺》一剧，亦举国若狂。李丽贞教其女香君学歌，苏昆生辈复为之按腔谱节，遂亦名盖南都，声动朝列矣。

　　女伶之以生、净、丑、外、末诸角著者，虽不乏人，然终不若旦之易于出色当行，殆限于天禀也。且若辈唱曲，以童声为贵，教者防护甚密，若与人通，则歌喉不复圆润，发口转吭，便已知之。

　　京师旧无女伶，光、宣间始有之，固不若天津、奉天、武昌、上海之久着也。

　　台湾之梨园子弟，垂髫即穴耳，傅粉施朱，俨如女子。

　　伶之派别

　　伶人初无所谓派别也，自程长庚出，人皆奉为圭臬，以之相竞。张二奎名在长庚下，于三胜英挺华发，独据方面，是为前三派。汪桂芬为长庚琴师，谭金福亦在长庚门下，平日模楷，各自不同。长庚既谢世，分道扬镳。桂芬则纯宗长庚之法，谭鑫培已旁得三胜之神，惟孙菊仙特立孤行，不事阿附，说者已谓其有似二奎。然兹三人，亦能确乎不拔，谓为后三派亦无不可。夫所宗何派，即有何剧之长。长庚所长为《文昭关》、《取成都》、《战长沙》，而桂芬与之相同。三胜所长为《李陵碑》、《捉放曹》、《乌盆记》，而鑫培亦精。二奎所长为《回龙阁》、《乾坤带》、《打金枝》，而菊仙亦并能焉。谭派 「 即鑫培。」 之人，如张毓庭、王雨田、贵俊卿，皆确守榘矱，不可劘灭。汪派 「 即桂芬。」 惟王凤卿一人，魄力自雄。孙派则双处既老，后起无人。至于奎派 「 即二奎。」 中人，昔有杨月楼、炉台子等，后惟许荫棠、白文奎。王九龄一派，昔有王仙丹，后惟时慧宝而已。若夫作工，则贾洪林具有典型，此外皆不足当正流焉。

　　徽班世家

　　嘉庆以还，京师苏班日就衰微，徽班乃遂铮铮于时。班中上流，大抵徽人居十之七，鄂人间有，不及徽人之多也。其初入都，皆操土语，侨居数代，变而为京音，与土著无异。伶界最重门阀，而徽、鄂人后裔之流寓在京者，大抵均世其业，称为世家。诸家姻娅相连，所居皆在正阳门外五道庙一带。

　　伶人畜徒

　　京师伶人，辄购七八龄贫童，纳为弟子，教以歌舞。身价之至钜者，仅钱十缗。契成，于墨笔划一黑线于上，谓为一道河。十年以内，生死存亡，不许父母过问。

　　同、光间，京师曲部每畜幼伶十余，人习戏二三折，务求其精。其眉目美好，皮色洁白，则别有术焉。盖幼童皆买自他方，而苏、杭、皖、鄂为最，择五官端正者，令其学语、学视、学步。晨兴，以淡肉汁盥面，饮以蛋清汤，肴馔亦极醲粹，夜则敷药遍体，惟留手足不涂，云泄火毒。三四月后，婉娈如好女，回眸一顾，百媚横生。惟貌之妍媸，声之清浊，秉赋不同，各就其相近者习之。或曰，八九岁时，恒延师教曲于家，必先习须生而喊嗓子，每日黎明，至广漠之处，或林边水隈，随意发声，由丹田冲喉直呼，彷佛道家之炼呼吸。久之，愈喊愈宏，则登场发声，自能充满四座。若喉小，始习青衫，其次习小生，貌劣者习花脸，纤妍而嗓不高者习花旦。盖伶界最重须生，其次青衫，其次花旦，小生又其次也。

　　童伶学戏，谓之作科。三月登台，谓之打炮。六年毕业，谓之出师。鬻技求食，谓之作艺。当就傅时，鸡鸣而起喊嗓后，日中归室，对本读剧，谓之念词。夜卧就湿，特令发疥，痒辄不寐，期于熟记，谓之背词。初学调成，琴师就和，谓之上弦。闭门教演，师弟相效，禁人窃视，凡一嚬笑，一行动，皆按节照式为之，稍有不似，鞭棰立下，谓之排身段。凡此种种，皆科班所必经，其难其苦，有在读书人之上者。故学者十人，成者未必有五。剧词满腹，无所用之，不得已，乃甘于作配角，充兵卒，谓之挡下把。否则为人执役，谓之润场；料量后台，谓之看衣箱；前台奔走，谓之拉前场。伶人至此，一生已矣。

　　王紫稼风流儇巧

　　王稼，字紫稼，一作子玠，又作子嘉，明末之吴伶也。风流儇巧，明慧善歌。顺治辛卯，年三十矣，从龚芝麓入京师。先至常熟，告别于钱牧斋，牧斋乃为送行十四绝句，以当折柳，盖于赠别之外，杂有寄托，谐谈无端，讔谜间出也。诗云：「桃李芳年冰雪身，青鞋席帽走风尘。铁衣毳帐三千里，刀软弓欹为玉人。」「官柳新栽辇路旁，黄衫走马映鹅黄。垂金曳耧千千树，也学梧桐待凤凰。」 「 自注：时闻燕京郊外夹路栽柳。」 红旗曳制倚青霄，邺水繁花未寂寥。如意馆中春万树，一时齐让郑樱桃。」「筚篥休吹芦管喑，金尊檀板夜沉沉。莫言北地无鸜鹆，乳燕雏莺到上林。」「多情莫学野鸳鸯，玉勒金丸傍苑墙。十五胡姬燕赵女，何人不愿嫁王昌。」「压酒胡姬坠马妆，玉缸重碧腊醅香。山梨易栗皆凡果，上苑频婆劝客尝。」「阁道雕梁双燕栖，小红花发御沟西。太常莫倚清斋禁，一曲看他醉似泥。」 「 自注：王郎云，此行将倚龚太常。」 「可是湖湘流落身，一声红豆也沾巾。休将天宝凄凉曲，唱与长安筵上人。」「邯郸曲罢酒人衰，燕市悲歌变柳枝。无复荆高旧徒侣，侯家一妪老吹箎.」 「 自注：以下三首寄侯家故妓冬哥。」 凭将红泪裹相思，多恐冬哥没见期。相见只烦传一语，江南五度落花时。」「江南才子杜秋诗，垂老心情故国悲。金缕歌残休怅恨，铜人泪下已多时。」「灰洞溟蒙朔吹哀，离魂昔昔绕苏台。红香翠暖山塘路，燕子杨花并马回。」 「 自注：范石湖云，涿南、燕北谓之灰洞。」 春风作态楝花飞，清醥盈觞照别衣。我欲覆巾施梵咒，要他才去便思归。」「左右风怀老渐轻，捉花留絮漫多情。白头歌叟今禅老，弥佛灯前咀汝行。」 「 自注：锡山云间徐叟。」 熊雪堂侍郎文举闻之，和韵以讽曰：「金台玉峡已沧桑，细雨梨花枉断肠。惆怅虞山老宗伯，浪垂清泪送王郎。」牧斋见之，不怿者累日。

　　紫稼既入都，诸贵人皆惑之，吴梅村尝作《王郎曲》云：「王郎十五吴趋坊，覆额青丝白皙长。孝穆 「 指明徐文靖公沂。」园亭常置酒，风流前辈醉人狂。同伴李生柘枝鼓，结束新翻善财舞。锁骨观音变现身，反腰贴地莲花吐。莲花婀娜不禁风，一斛珠倾宛转中。此际可怜明月夜，此时脆管出帘栊。王郎水调歌缓缓，新莺嘹呖花枝暖。惯拋斜袖卸长臂，眼看欲化愁应懒。摧藏掩抑未分明，拍数移来发曼声。最是转喉偷入破，殢人断肠脸波横。十年芳草长洲绿，主人池馆惟乔木。王郎三十长安城，老大伤心故园曲。谁知颜色更美好，瞳神翦水清如玉。五陵侠少豪华子，甘心欲为王郎死。宁失尚书期，恐见王郎迟。宁犯金吾夜，难得王郎暇。坐中莫禁狂呼客，王郎一声声顷息。移床敧坐看王郎，都似与郎不相识。往昔京师推小宋，外戚田家旧供奉。只今重听王郎歌，不须再把昭文痛。时世工弹白翎雀，婆罗门舞龟兹乐。梨园子弟受传头，请事王郎教弦索。耻向王门作伎儿，博徒酒伴贪欢谑。君不见康昆仑，黄幡绰，承恩白首华清阁。古来绝艺当通都，盛名肯放优闲多，王郎王郎可奈何！」此曲成而芝麓口占赠之曰：「蓟苑霜高舞柘枝，当年杨柳尚如丝。酒阑却唱梅村曲，肠断王郎十五时。 」

　　甲午春尽，紫稼南归，芝麓和牧斋韵以送之云：「吴苑曾看蛱蝶身，行云乍绕曲江尘。不知洗马情多少，宫柳长条欲似人。醉拋锦瑟落花傍，春过蜂须未褪黄。十里芙蕖珠箔卷，试歌一曲凤求凰。香鞯紫络度烟霄，金管瑶笙起碧寥。谁唱凉州新乐府，旧人弹泪觅红桃。渔阳鼓动雨铃喑，长乐萤流皓月沉。不信铜驼荆棘后，一枝瑶草秀中林。将身莫便许文鸯，罗袖能窥宋玉墙。归到茱萸沟水上，一丛仙蕊拥唐昌。盘髻搊筝各鬬妆，当筵弹动舞山香。酒钱夜数留人醉，不是胡姬不可尝。生成珠树有鸾栖，丞相钟鸣邸第西。为报五侯鲭又熟，平津花月贱如泥。长恨飘零入洛身，相看憔悴掩罗巾。后庭花落肠应断，也是陈隋失路人。萧骚蓬鬓逐春衰，入座偏逢白玉枝。珍重何戡天宝意，云门谁与奏埙箎.天半明霞系客思，杜鹃无赖促归期。红泉碧树堪销暑，妬杀银塘倚笛时，金谷人宜障紫丝，杜陵犹欠海棠诗。玉喉几许骊珠转，博得虞山绝妙辞。烟月江南庾信哀，多情沉炯哭荒台。流莺正绕长楸道，不放春风玉勒回。韦公祠畔乳莺飞，花下闻歌金缕衣。细雨左安门外路，一行芳草送人归。初衣快比五铢轻，越水吴山并有情。不舸便寻香粉去，不须垂泪祖君行。」

　　紫稼返苏而祸作矣。时掖县李琳枝给谏森先方巡按下江，访拏三遮和尚，而紫稼亦与焉，枷于阊门，三日而死。其后有人自北濠归家，闻水滨有二人闲话云：「恶人受报不爽，三遮和尚死后，仍问斩罪，紫稼死后，又问徒罪，变成马骡之类，日日受负重行远之报。」互相叹息。其人驻足审视，二人豁然入水而去，方知为落水鬼也。

　　徐紫云为陈其年所眷

　　徐紫云，广陵人，冒巢民家青童，獧巧善歌，与阳羡陈其年狎。其年因赠其师陈九《满江红》一阕云：「铁笛钿筝，还记得白头陈九，曾消受妓堂丝竹，球场花酒。籍福无双丞相客，善才第一琵琶手。叹今朝寒食草青青，人何有。弱息在，佳儿又，玉山皎，琼枝秀。喜门风不堕，家声依旧。生子何须李亚子，少年当学王昙首。对君家两世湿青衫，吾衰丑。」赋成，书于陈九之扇。其年又为雪郎合卺赋《贺新郎》词一阕云：「小酌酴釄酿，喜今朝钗光簟影，灯前滉漾。隔着屏风喧笑语，报道雀翘初上。又悄把檀奴偷相，扑朔雌雄浑不辨，但临风私取春弓量。送尔去，揭鸳帐，六年孤馆相依傍。最难忘，红蕤枕畔，泪花轻扬。了尔一生花烛事，宛转妇随夫唱，努力做藁砧模样。只我罗衾浑似铁，拥桃笙，难得纱窗亮。休为我，再惆怅。」

　　魏长生为伶中子都

　　魏三，名长生，字婉卿，四川金堂人，京伶中之子都也。幼习伶伦，困阨备至。干隆己亥入都，时双庆部不为众赏，歌楼莫之齿及，长生告其部人曰：「使吾入班两月，而不为诸君增价者，甘受罚无悔。」既而以《滚楼》一剧，名动京城，观者日千余人，六大班顿为之减色。其它杂剧子冑，无非科诨诲淫之状，使京腔旧本置之高阁，一时歌楼观者如堵。

　　长生尤工《葡萄架》、《销金帐》二出，广场说法，以色身示人，轻薄者至推为野狐教主。壬寅秋，奉禁入班，其风始息。

　　长生齿既长，物色陈银官 「 即汉碧。」 为徒，传其媚态，以邀豪客。庚辛之际，征歌舞者，无不以双庆部为第一也。且为人豪侠好施，一振昔年委靡之气，乡人之旅困者多德之。未几归。及年六十余，复入京师，理旧业，鬑鬑有须矣。日携其十余岁之孙赴歌楼，众人属目，谓老成人尚有典型，登场一出，声价十倍。夏月自剧场归，暴卒。

　　陈银官为李载园所眷

　　魏长生尚有弟子一人曰陈金官，人但知银官而已。金官白皙，银官面微麻。银官负盛名，常以白眼待人。时李载园太守年少下第，留京过夏，银官独倾倒之。每值梨园演剧，载园至，必为致殽核，下场周旋。观者万目攒视，咸啧啧叹羡，望之如天上人。或赴他台，闻载园至，亟脱身以往。后与金官同买屋于孙公园，别宅而居。园为亢氏所有，中有古墓。既归银，复赂亢氏子孙，使迁葬。大兴土木，穷极侈丽，不三月而祸作，门外筑马墙犹未竟也。

　　李桂官为状元嫂

　　京师伶人李桂官识毕秋帆尚书沅于未遇，秋帆及第，史文靖公贻直戏呼李为状元嫂。

　　郭郎为孙渊如所昵

　　干隆时，毕秋帆抚陕，孙渊如观察客其幕。西安有歌者郭郎，与孙昵。一日，孙留之节署，至夜而出，则门已扃，乃引郭梯后苑墙，以缒诸外，为干棷所得，絷于长安县。毕闻之，命速释，谓无使孙知。

　　荷官为百菊溪所眷

　　百菊溪相国龄总制江南时，阅兵江西，胡果泉中丞设席宴之。百严厉威肃，竟日无言，自中丞以下，莫不震慑。次日，再宴，演剧。有伶曰荷官者，旧在京师，色艺冠伦，为百所昵。是日承值，百见之色动，顾问：「汝非荷官耶？何至是？年亦稍长矣，无怪老夫之鬓皤也。」荷官因跪进至膝，作捋其须状曰：「太师不老。」盖依院本貂蝉语。百大喜，为之引满三爵，曰：「尔可谓荷老尚余擎雨盖，老夫可谓菊残犹有傲霜枝矣。」荷官叩谢。是日四座尽欢，核阅营政，亦少举劾。然不知此承值者，适然而遇耶，抑预储以待也？

　　林韵香工愁善病

　　林韵香以失身舞裙歌扇间，居恒郁郁不自得。虽在香天翠海中，往往如嵇中散，土木形骸，不假修饰。而何郎汤饼，弥见自然。既工愁，复善病。日日来召者，纸如山积，困于酒食，至夜漏将尽，犹不得已，每揽镜自语曰：「叔宝璧人，则吾岂敢。然看杀卫玠，是大可虑。」道光甲午，三年期满，将脱籍去。其师，黠人也，密遣人自吴召其父来，閟之别室，父子不相见，啖以八百金，再留三年。既成券，韵香始知之，慨然曰：「钱树子固在，顾不能少忍须臾耶？」乃广张华筵，集诸贵游子弟，筹出师计，得三千金，尽以畀其师，乃得脱籍去。于是署所居室曰梅鹤堂。

　　其父固庖人也，时自入厨下调度，以故韵香家殽馔清旨冠诸郎。于时文酒之会，茶瓜清话，必在梅鹤堂。韵香周旋其间，或称水煮茶，或按拍倚竹，言笑宴宴，皆疑天上非人间矣。而愁根久种，病境已深，居三月而疾作，不半载竟死。死之日，扶病起，誓佛曰：「泪痕洗面，此生已了，愿生生世世勿再作有情之物。」时方十二月也。年仅十八耳。

　　庆龄为男子中之夏姬

　　京伶有庆龄者，善琵琶，故称琵琶庆，男子中之夏姬也。嘉庆朝即擅名。道光时，年过不惑，而犹韶颜穉态，为男子装，视之纔如弱冠。若垂鬟拥髻，扑朔迷离，真乃如卢家少妇春日凝妆。岂楞严十种仙中，固有此一类耶？且于酒人中当推为大户，巨觥到手，如骥奔泉，未尝见其有醉容。又吸阿芙蓉膏，日尽两许，服之二十余年，而丰腴润泽，视畴昔少好时容华不少衰。

　　沈蕊仙为甘某所眷

　　道光时，都城有太史甘某自经致死事，或谓伶人沉蕊仙致之，而实不然。时蕊仙已自立门户，与甘情好方深，无阻之者。某日，甘开筵宴客，蕊仙亦在座。入夜客去，甘约蕊仙清晨过寓，联车出游。次晨，蕊仙至，室未启扉，隔窗呼之，不应，抉门入视，则缢矣。其家人言客散后，得家书，无他事，特怪其用钱太多，言此后不复筹寄旅费也。

　　某庶常渔色而殒
</div>
    <div class="pagination">
<a href="清稗类钞_page372.html">上一页</a><span>...</span><a href="清稗类钞_page368.html">368</a><a href="清稗类钞_page369.html">369</a><a href="清稗类钞_page370.html">370</a><a href="清稗类钞_page371.html">371</a><a href="清稗类钞_page372.html">372</a><span class="current-page">373</span><a href="清稗类钞_page374.html">374</a><a href="清稗类钞_page375.html">375</a><a href="清稗类钞_page376.html">376</a><a href="清稗类钞_page377.html">377</a><a href="清稗类钞_page378.html">378</a><span>...</span><a href="清稗类钞_page374.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
