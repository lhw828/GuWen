<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 540 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 540 页/共 737 页
  </h1>
  <div class="content">
   《後汉书》曰：板蛮者，秦昭襄王时，有一白虎，常从群虎，数游秦、蜀、巴、汉之境，伤害千馀人。昭王乃募国中有杀虎者，赏邑万家。时有巴郡阆中夷人能作白竹之弩，乃登楼射杀白虎。昭王嘉之，以其夷人，不欲加封，乃刻石盟要，复夷人顷田不租，十妻不算，（一户免其一顷田之租税，虽有十妻，不输口算之钱也。）伤人者论，杀人得以亻炎钱赎死。（何承天《纂文》曰：亻炎，蛮夷赎罪货也。亻炎，音徒滥反。）盟曰：“秦犯夷，输黄龙一双；夷犯秦，输清酒一锺。”夷人安之。
又曰：汉高帝为汉王，发夷人还伐三秦。（今汉中秦川。）秦地既定，上遣还巴中，复其渠帅罗、朴、督、鄂、度、夕、龚七姓不输租赋，馀户乃岁入ク钱口四十，世号为板蛮夷。阆中有渝水，其人多居水左右，天性劲勇。初，为汉前锋，数陷阵。俗喜歌舞，（喜，音虚记切。）高祖观之，曰：“此武王伐纣之歌也。”乃命乐人习之，所谓巴渝舞也。
又曰：灵帝光和中，巴郡板叛，寇掠三蜀及汉中诸郡。帝欲大发兵，乃问益州计吏考以征讨方略。汉中上计程苞对曰：“板七姓，射杀白虎，立功先世，复为义人，其人勇猛，善於兵战。昔安帝永和初中，羌入汉川，郡县破坏，得板救之，羌死败殆尽，故号为神兵。羌人畏忌，传语种辈勿复南行。至建和二年，羌复大入，实赖板连摧破之。前车骑将军冯绲南征武陵，虽丹阳精兵之锐，亦倚板以成其功。近益州郡乱，太守李亦以板讨而平之。忠功如此，本无恶心，但长吏乡亭更赋至重，仆役楚过於奴虏，阙庭悠远，不能自闻，含怨呼天，叩心穷谷，故邑落相聚以致叛戾，非有谋主僭号以图不轨。今但选明能牧守，自然安集，不烦征伐也。”帝从其言，遣太守曹谦宣诏赦之，即皆降服。
《北史》曰：自刘石乱後，蛮渐得北迁，陆浑以南，满於山谷。道武既定，中山蛮王梅安率渠帅数千朝京，求留质子以表忠款，拜安侍子豹为安远将军。延兴中，大阳蛮首桓诞拥河水以北、氵蚩叶以南八万馀落内属，孝文嘉之，拜诞东荆州刺史。襄阳王诞，字天生，桓玄子也，既内属，居朗陵。王师南伐，请为前驱，讨义阳，不果而旋。太和十七年，蛮首田益宗率部曲四千馀户内属，襄阳蛮首雷婆思等十一人率千馀户内徙，求居大和川，诏给廪食。後开南阳，全有沔北之地，蛮人安堵，不为寇贼。宣武景明初，太阳蛮首田育丘等二万八千户内附，诏置四郡十八县。鲁阳蛮鲁北燕等聚众万馀，攻逼频阳，遣右卫将军李宗讨平之，徙万馀家於河北及六镇，寻叛南走，所在追讨，比及河杀之皆尽。正始二年，梁沔东太守田清喜拥七郡三十一县户万九千内附。永平初，东荆州太守桓叔兴表前後招慰大阳蛮归者一万七百户，请置郡十六县五十，诏前镇东府长史郦道元检行置之。後二荆两郢蛮大扰动，断三亚路，杀都督，寇盗至於襄城、汝水，百姓多被其害。连年攻讨，散而复合，其暴滋甚。有冉氏、向氏、田氏陬落最盛，大者万家，小者千户，更相崇树，僭称王侯，屯据三峡，断遏水路，荆、蜀行人至有假道者。周文略定伊。声教南被，诸蛮畏威，靡然向风。後唐州蛮田鲁嘉叛，自号豫州伯，王雄等讨平之。寻而蛮帅舟令贤、向五子王等反，攻陷白帝。天和初，开封陆腾讨斩之，以其骸骨於水逻城侧为京观，後蛮见辄大哭。自此，狼戾之心去矣！
俚
《後汉书》曰：建武十二年，九真徼外蛮里张游，（里，蛮之别号，今则呼为俚人。）率种人慕化内属，封为归汉里君。
沈怀远《南越志》曰：晋康郡夫辰（音纯）县人夷曰彳带（世尺切。）其俗栅居，实惟俚之城落。
《南州异物志》曰：广州南有贼曰俚。此贼在广州之南，苍梧、郁林、合浦、宁浦、高凉五郡中央，地方数千里。往往别村各有长帅，无君主，恃在山险，不用城。自古及今，弥历年纪。民俗蠢愚，惟知贪利，无有仁义道理。土俗不爱骨肉，而贪宝货及牛犊。若见贾人有财物、水牛者，便以其子易之，夫或鬻妇，兄亦卖弟。若邻里有负其家债不时还者，其子弟中愚者谓其兄曰：“我为汝取钱，汝但当善殡葬我耳！”其处多野葛，为钩挽数寸，径到债家门下，谓曰：“汝负我钱，不肯还我，今当自杀。”因食野葛而死债家门下。其家便称怨，宗族人众往债家曰：“汝不还我钱，而杀我子弟，今当击汝！”债家惭惧，因以牛犊、财物谢之数十倍，死家乃自收死者罢去，不以为恨。
裴渊《广州记》曰：俚獠贵铜鼓，惟高大为贵，面阔丈馀，方以为奇。初成，县於庭，克晨置酒，招致同类，来者盈门。其中豪富子女，以金银为大叉，执以叩鼓，竟留遗主人，名为铜鼓钗。风俗好杀，多构仇怨。欲相攻击，鸣此鼓集众，到者如云。有是鼓者，极为豪强。
卷七百八十六　四夷部七□南蛮二
哀牢
《後汉书》曰：哀牢夷者，其先有妇人名沙壹，居牢山，尝捕鱼，水中触沉木，若有感，因怀妊，十月产子男十人。後沉木化为龙出水上，沙壹忽闻龙语曰：“若为我生子，今悉何在？”九子见龙惊走，独小子不能去，背龙而坐。龙因舐之。其母鸟语，谓背为九，谓坐为隆，因名其子曰九隆。沙壹将九隆居龙山下。後九隆长大，诸兄以九隆能为父所舐而黠，遂共推以为王。後牢山下有一夫一妇，复生十女子。九隆兄弟皆娶以为妻。後渐相滋长。种人皆刻画其身象龙文，衣皆著尾。九隆死，世世相继，乃分置小王。往往邑居，散在溪谷，绝域荒外山川阻深，生人以来，未尝交通中国。建武二十三年，其王贤栗遣兵乘箅船（箅，音蒲佳切。）南下江汉，击附塞夷鹿{艹多}。（音多）鹿{艹多}人弱，为所擒获。於是震雷疾雨，南风飘起，水为逆流，翻涌二百馀里，箪船沉没，哀牢之众溺死者数千人。贤栗复遣六王，将万人以攻鹿{艹多}。鹿{艹多}王与战，杀其六王。哀牢耆老共埋六王，夜虎复出其尸而食之。馀众惊怖，立引去。贤栗惶恐，谓其耆老曰：“我曹入边塞，自古有之。今攻鹿{艹多}，辄被天诛，中国其圣帝乎？天助之，何其明也！”二十七年，贤栗等遂率种人诣越太守郑鸿降，求内属，光武封贤栗等为君长。自是岁来朝贡。
又曰：永平十二年，哀牢王柳邈遣子率种人内属。显宗以其地置哀牢、博南二县，割益州郡西部都尉所领六县，合为永昌郡。始通博南山，渡兰仓水。行者苦之，歌曰：“汉德广，开不宾，度博南，越兰津，渡兰仓，为他人。”
又曰：西部都尉广汉郑纯，为政清洁，化行夷貊。天子嘉之，即以为永昌太守。纯与哀牢夷人约：邑豪岁输布贯头衣二领、盐一斛，以为常赋。夷俗安之。
《九州记》曰：哀牢人，皆儋耳穿鼻。其渠帅自谓王者，耳皆下肩三寸，庶人则至肩而已。土地沃美，宜五谷、蚕桑。知染彩、文绣。有兰于细布，（獠言也。）织成文章如绫锦。有梧桐木华，绩以为布，幅广五尺，洁白不受垢污。先以覆亡人，然後服之。有濮竹，节相去二丈。地出铜、铁、铅、锡、金、银、光珠、琥珀、水精、琉璃、轲虫、蚌珠、孔雀、翡翠、犀、象、猩猩、豹兽。
《唐书》曰：麟德元年五月，於昆明之扌弄拣川置姚州都督府，每年差兵募五百人镇守。武太后神功二年，蜀州刺史张东之上表曰：“姚州者，古哀牢之旧国也。本不与中国交通，前汉唐蒙开夜郎、滇笮，而哀牢不附。至光武贾岁，始请内属。汉置永昌郡，以统理之，税其盐布毡，以利中土。其国西通大秦，南通交址。奇珍进贡，岁时不阙。及诸葛亮五月渡泸水，收其金银盐布，以益军储，使张伯歧选其劲卒，以增武备。前代置郡，其利颇深。今盐布之税不供，珍奇之贡不入，而空竭府库，驱率平人受役蛮夷，肝脑涂地。汉以得利既多，更置博南、哀牢二县，蜀人愁怨，行者作歌。今於国家无丝发之利，在百姓受终之酷，伏乞省罢姚州，使隶府，岁时朝觐，同之番国。”
乌浒
《後汉书》曰：交址西有啖人国，生首子辄解而食，谓之“宜弟”；味旨则以遗其君；君喜而赏其父。取妻美，则让其兄。今乌浒人是也。
《南州异物志》曰：交、广之界，民曰乌浒，东界在广州之南、交州之北。恒出道间，伺候二州行旅，有单辈者，辄出击之，利得人食之，不贪其财货也。地有棘竹，厚十馀寸，破以作弓，长四尺馀，名狐弩。削竹为矢，以铜为镟，长八寸，以射急疾，不凡用也。地有毒药，以傅矢金，入则挞皮，视未见疮，顾盼之间，肌肉便皆坏烂，须臾而死。寻问此药，云取虫诸有毒螫者，合着管中曝之，既烂，因取其汁，日煎之。如射肉，在其内地则裂，外则不复裂也。鸟浒人便以肉为ゾ俎，又取其髑髅，破之以饮酒也。其伺候行人小有失辈，出射之，若人无救者，便止以火燔燎食之；若人有伴相救，不容得食，力不能尽相担去者，便断取手足以去。尤以人手足掌为珍异，以饴长老。出得人归家，合聚邻里，悬死人中当，四面向坐，击铜鼓歌舞饮酒，稍就割食之。春月方田，尤好出索人，贪得之，以祭田神也。
《异物志》曰：乌浒，取翠羽、采珠为产；又能织班布，可以为帷幔。族类同姓，有为人所杀，则居处伺杀主，不问是与非，遇人便杀，以为肉食也。
裴渊《广州记》曰：晋兴有乌浒人，以鼻饮水，口中进啖如故。
林邑国
《南史》曰：林邑国，大汉日南郡象林县，古越裳界也。伏波将军马援开南境北县，其地从广可六百馀里，城去海百二十里，去日南界四百馀里。北接九德郡。其南界地北水步道二百馀里，有西图夷，亦称王。马援所植二铜柱，表汉界处也。其国有金。山石皆赤色，其中生金。金夜则出飞，状如萤火。又出玳瑁、贝齿、古贝、沉木香。古贝者，树名也，其花成时如鹅毳，抽其绪纺之，以作布。布与布不殊，亦染成五色，织为班布。沉木香者，土人斫断，积以岁年朽烂而心节独在，置水中则沉，故曰沉香，次浮者栈香。汉末大乱，功曹区连杀县令，自立为王数世。其後王无嗣，外甥范熊代立，死，子逸嗣。晋成帝咸康三年，逸死，奴文篡立。文本日南西卷县夷帅范幼家奴，常牧牛於山涧，得鲤鱼二，化而为铁，因以铸刀。刀成，文向石咒曰：“若斫石破者，文当王此国。”因斫石，如断刍藁，文心异之。范幼尝使之商贾，至林邑，因教林邑王作兵车器械，王宠任之。後乃谗言，诸子各奔馀国。及王死，无嗣，文於邻国迓王子，置毒於浆中杀之，遂胁国人自立。
又曰：林邑王文敌，为扶南王子当根纯所杀，大臣范诸农平乱，自立为王。诸农死，子阳迈立。阳迈初在孕，其母梦生儿，有人以金席藉之，其色光丽。夷人谓金之精者为阳迈，若中国云紫磨者，因以为名。宋永初二年，遣使贡献，以阳迈为林邑王。阳迈死，子咄立，慕其父，复曰阳迈。其国俗，居处为ト，名曰干阑，门户皆北向。书树叶为纸。男子皆以横幅古贝绕腰已下，谓之于漫，亦曰都漫。穿耳，贯小环。贵者着革屣，贱者跣行。自林邑、扶南诸国皆然也。其王着法服，加缨珞，如佛像之饰，出则乘象，吹螺击鼓，罩古贝伞，以古贝为幡旗。国不设刑法，有罪者使象蹋杀之。其犬姓号婆罗门。嫁娶必用八月，女先求男，由贱男而贵女。同姓还相婚姻。使婆罗门引婿见妇，握手相付，咒曰：“吉利，吉利。”为成礼。死者焚之中野，谓之火葬。其寡妇孤居，散发至老。国王事竺乾道，铸金银人像，大十围。元嘉中，阳迈侵暴日南、九德诸郡，交州刺史杜弘之建牙欲讨之，闻有代，乃止。
又曰：宋文帝元嘉二十二年，使交州刺史檀和之、振武将军宗悫伐林邑。和之遣司马萧景宪为前锋。阳迈闻之惧，欲输金一万斤、银十万斤、铜三十万斤，还所略日南户。其大臣{艹毒}（音毒。）僧达谏止之，乃遣大帅范扶龙戌其北界区栗城。景宪攻城，克之，乘胜即克林邑。阳迈父子并挺身逃奔。获其珍异，皆是未名之宝。又销其金人，得黄金数万斤。
又曰：齐永明中，林邑王范文遣使贡献。梁天监中，文赞子天凯奉表献白猴，自此贡献不绝。
《北史》曰：林邑国延袤数千里，土多香木、金宝，物产大抵与交址同。以砖为城，辱炭涂之。皆开北户以向日，或东西无定。尊官有二：其一曰西那婆帝，其二曰{艹隆}婆地歌。其属官三等，其一曰伦多姓，次歌伦致帝，次乙地伽兰。外官分为二百馀部，其长曰弗罗，次曰可伦，如牧宰之差也。王戴金花冠，形如章甫，衣朝霞布，珠玑缨络，足蹑革履，时服锦袍。良家子侍卫者二百馀人，皆执金装。兵有弓箭、刀槊，以竹为弩，傅毒於矢。乐有琴、笛、琵琶，五弦，颇与中国同。每击鼓以惊众，吹蠡以即戎。其人深目高鼻，发拳色黑。俗皆徒跣，以幅布缠身，冬月衣袍，妇人椎髻。书树叶纸，施椰叶为席。王死七日而葬，有官者三日，庶人一日。以函盛尸，鼓舞导从，舆至外次，积薪焚之。收其馀骨，王则内金罂中，沉之於海；有有官者以铜罂，沉之海口；庶人以瓦，送之於江。男女皆截发，哭至水次，尽哀而止，归则不哭。每七日，燃香散花复哭，尽哀而止。百日、三年皆如之。皆奉佛，文字同於天竺。
《隋书》曰：林邑之先，因汉末交址女子徵侧之乱，内县功曹子区连杀县令，自号为王。无子，其甥范熊代立。死，子逸立。日南人范文，因乱为逸仆隶，遂教之筑宫室，造器械。逸甚信任，使文将兵，极得众心。文因间其子弟，或奔或徙。及逸死，国无嗣，文自立为王。其後范佛为晋扬威将军戴桓所破，宋交州刺史檀和之将兵击之，深入其境。至梁、陈，亦通使往来。其国延袤数千里。高祖既平陈，乃遣使献方物。其後朝贡遂绝。时天下无事，群臣言林邑多奇宝者。仁寿末，上遣大将刘方为州道行军总管，率钦州刺史宁长直、州刺史李晕、开府秦雄步骑万馀，及犯罪者数千人击之。其王梵志率其徒乘巨象而战，方军不利。方於是多掘小坑，草覆其上，因以兵挑之。梵志悉众而陈，方与战，伪北，梵志逐之，至坑所，其众多陷，转相惊骇，军遂乱。方纵兵击之，大破之。频战辄败，遂弃城而走。方入其都，获其庙主十八枚，皆铸金为之，盖其有国十八叶矣。方班师，梵志复其故地，遣使谢罪。於是朝贡不绝。
《唐书》曰：贞观中，林邑王梵头利死，率国人共立头利女王诸葛地，头利之姑子女王独任，国中不宁，大臣可伦翁定乃立地为王，妻之以女，主其国乃定。诸葛地自立後，遣使可伦因地盘献火珠，状如水精，日午时正，以珠承影，取艾衣之，火见，云得之於罗刹国。今之环王国主，即梵志之後。在日南郡西，陆行二十馀日方至。
扶南国
萧子显《齐书》曰：扶南国，男子截锦为横幅，女为贯头。贫者以布自蔽。锻金环钅贯、（音贯。）银食器。伐木起屋，国王居重阁，以木栅为城。海边生大箬，叶长八九尺，编其叶以覆屋。国王行乘象。妇女亦能乘象。无牢狱。有讼者，则以金指环若鸡子沸汤中令探之。又烧令赤，着手上，捧行七步。有罪者手皆焦烂，无罪者不伤。又令没水，直者入即沉，不直者不沉。
又曰：扶南在日南之南、大海西湾中，广袤三千馀里。有大江，水西流入海。其先有女人为王，名柳叶。又有激国人名混填，梦神赐弓一张，教乘船入海。填晨起，於神庙树下得弓，即乘船向抚南。柳叶见船，率众欲御之。混填举弓遥射，贯舶一面，通，中人。柳叶怖，遂降。混填娶以为妻，恶其裸露形体，乃穿叠布贯其首。遂治其国，子孙相传。
《南史》曰：扶南王混盘死，国人共举大将军范蔓为王。蔓勇健，有权略，复以兵威攻伐旁国，咸服属之，自号扶南大王。乃作大船，穷涨海，开国十馀，辟地五六千里。蔓死後，大将范寻杀其子长而代立，更缮国内，起观阁，游戏之。朝且中脯，三四见客。百姓以蕉、蔗、龟、鸟为礼。国无牢狱，於城沟中养鳄鱼，门外圈猛兽，有罪者辄以喂猛兽及鳄鱼。鱼、兽不食为无罪，三日乃放之。鳄鱼大者长三丈馀，状如鼍，有四足，喙长六七尺，两边有齿，利如刀剑，常食鱼。遇得獐鹿及人亦啖之。苍梧以南及外国皆有之。
又曰：扶南王╂陈如，本天竺婆罗门也。有神语曰：“应王扶南。”╂陈如心悦，南至盘盘，扶南人闻之，举国欣迎戴而立焉。复改制度，用天竺法。╂陈如死後，王持梨ヌ跋摩，宋文帝元嘉中，三奉表献方物。齐永明中，王╂陈如邪跋摩遣使送珊瑚佛像，并献方物，诏授安南将军，扶南王。其国人皆丑黑拳发。所居不穿井，数十家共一池，引汲之。俗事天神，以铜为像，二面者四手，四面者八手，手各有所持，或小儿，或鸟兽，或日月。其王出入乘象，嫔侍亦然。王生则偏踞翘膝，垂左膝至地，以白叠敷前，设金盆香炉於其上。国俗，居丧则剃发除须。死者有四葬：水葬则投之江流；火葬，则焚为灰炉，土葬则瘗埋之，鸟葬则弃之中野。人性贪吝，无礼义。男女恣其奔随。
《隋书》曰：扶南国王遣贡献，其王姓古龙。诸国多姓古龙。讯耆老，言昆仑无姓氏，乃“昆仑”之讹。
《抱朴子》曰：扶南国出金钢，可以刻玉，状似紫石英。其所生在百丈水底盘石上，如锺乳。人没水取之，竟日乃出。以铁槌之不伤，铁反自损。以羊角扣之，ㄘ然冰泮。
《外国传》曰：扶南人，若户中亡器物者，即以米一升，诣神庙，乞神见盗者，以米着神足下。明日取米，呼户中奴婢，分令啮之，盗者口中血出，米完不碎；不盗者入口即败。从日南至徼外悉尔。
又曰：扶南之东涨海中有大火洲。洲上有树，得春雨时皮正黑；得火燃树皮，正白。纺绩以作手巾，或作灯注，用不知尽。
又曰：扶南国人，最大居舍，雕文刻镂，好布施，多禽兽。王好猎，皆乘象，一去月馀日。
《南州异物志》曰：扶南国在林邑西三千馀里，自立为王，诸属皆有官长，及王之左右大臣，皆号为昆仑。
真腊国
《隋书》曰：真腊国，在林邑西南，本扶南之属国也。去日南郡舟行六十日，而南接车渠国，西有朱江国。其王姓刹利氏，名质多斯那。自其祖渐已强盛，至质多斯那，遂兼扶南而有之。死，子伊奢那先代立，居伊奢那城，郭下二万馀家。城中有一大堂，是王听政之所。其王三日一朝，坐五香七宝床，上施宝帐，帐以文木为竿，象牙金钿为壁，状如小屋，悬金光焰，有同於赤土。前有金香炉，二人侍侧。王着朝霞，古贝缨络腰腹，下垂至胫。头戴金宝花冠，披真珠璎珞。足履革屣，耳悬金。常服白叠，以象牙为ハ。有五大臣，一曰孤落支，二曰高相凭，三曰婆阿多陵，四曰舍磨陵，五曰髯罗娄，及诸小臣。朝於王者，辄於阶下三稽首。王唤，上阶则跪，以两手抱膊，绕王还坐。议政事讫，跪伏而去。其国与参半、朱江二国和亲，数与陀桓、林邑二国战争。其人行止皆持兵仗，若有征伐，因而用之。其俗，非王妻子不得为嗣。王初立之日，所有兄弟并刑残之，或去一指，或劓其鼻，别处供给，不得仕进。人形小而色黑，妇人亦有白者，悉拳发垂耳，性气捷劲。居处器物颇类赤土。以右手为净，左手为秽。每旦澡洗，以杨枝净齿，读颂经咒，又澡洗，乃食。食罢，还用杨枝净齿。饮食多苏酪、沙糖、炕粟、米饼。欲食之时，先取杂肉羹与饼相和，手扌需而食。男婚礼毕，即与父母分财别居。父母死，小儿未婚者，以馀财与之；若婚毕，财物入官。其丧葬，儿女皆七日不食，剃发而哭，僧尼道士亲故皆来聚会，音乐送之，以五香木烧尸，收灰以金银瓶盛，送于大水之内。贫者或用瓦，而以彩色画之。亦有不焚，送尸山中，任野兽食者。其国北多山阜，南有水泽，地气尤热，无霜雪，饶瘴疠毒虫。土宜梁稻，与日南、九真相类。异者有婆那娑树，无花叶，似冬瓜；罗树，花叶似枣，实似李；毗野树，花似木瓜，叶似杏，实似楮；婆田罗树，花叶实并似枣而小异；歌毕他树，花似李，叶似榆而厚大，实似李，其大如升。海中有鱼，名建同，四足，无鳞，其鼻如象，吸水上喷，高五六十尺。有浮胡鱼，其形如鳝，嘴如鹦鹉，有八足。多大鱼，半身出水，望之如山。每五、六月中，毒热气流行，即以白猪、牛、羊，於城西门外祠之；不然者，谷不登，六畜多死。近都有陵伽钵婆山，上有神祠，每以兵二千人守卫。城东有神名婆多利，祭用人肉。每年杀人，以夜祀祷。大业十三年，遣使贡献，帝厚礼之。其後亦绝。
《唐书》曰：真腊国，贞观二年，又与林邑国俱来朝献。太宗嘉其历远疲劳，锡赉甚厚。南方人谓真腊国为吉篾国。自神龙以後，真腊分为二：半以南近海，多陂泽处，谓之水真腊；半以北多山阜处，谓之陆真腊。亦谓之文单国。高宗、则天、玄宗朝，并遣使朝贡。水真腊国，其境东西南北约皆八百里，东至奔陀、浪州，西至堕罗钵底国，南至小海，北即陆真腊，其王所居城号婆罗是拔。国之东界有小城，皆谓之国。其国多象。元和八年，遣李摩那等来朝贡。
参半国
《唐书》曰：武德中，参半国遣使朝贡。其国在真腊西南千馀里。城临大海，土地下湿，风俗物产并与林邑国同。
白头国
《唐书》曰：贞观中，扶南来献白头国二人於洛阳，云其国在扶南之西，参半之西南。男女皆素首，身又凝白。居山洞之中，四面岩险，故人莫至。与参半国相接。
卷七百八十七　四夷部八□南蛮三
赤土国
《隋书》曰：赤王国，扶南之别种也。在南海中，水行百馀日而达。所都土色赤，因以为号。东婆罗剌国，西婆罗婆国，南诃罗旦国，北巨大海，地方数千里。其王姓瞿昙氏，名利富多塞。不知有国近远，称其父释王位，出家为道，传位於利富多塞，在位十六年矣。有三妻，并邻国王之女也。居僧祗城，有门三重，相去各百许步，每门图画仙人菩萨之像，悬金花铃。毛妇女数十人，或奏乐，或捧金花。又饰四妇人，容饰如佛塔边金刚力士之状，夹门而立，门外者持兵杖，门内者执白拂。夹道垂素网缀花。王宫诸屋悉是重阁北户，北面而坐，坐三重之榻，衣朝霞布，冠金花冠，垂杂宝璎珞，四女子立侍左右，兵卫百馀人。王榻後作一龛，以金银五香木杂钿之，龛後悬一金光焰，夹榻又树二金镜，镜前并陈金瓮，瓮前各有金香炉，当前置一金伏牛，牛前树一宝盖，盖左右皆有宝扇，婆罗门等数百人东西重行相向而坐。其官有萨陀迦罗一人，陀达叉二人、加利密迦三人，共掌政事，俱罗末帝一人掌刑法。每城置那耶迦一人、钵帝十人。其俗皆穿耳剪发，无跪拜之礼。以香油涂身敬佛，尤重婆罗门。妇人作髻於项後。男女通以朝霞朝云杂色布为衣，豪富之室恣意华靡，惟金锁非王赐不得服用。每婚嫁择吉日，女家先期五日作乐饮酒，父执女手以授婿，七日乃配焉。既娶则分财别居，惟幼子与父同居。父母兄弟死，则剃发素服，就水上构竹为棚，棚内积薪，以尸置上，烧香建幡吹蠡击鼓以送之，纵火焚薪，遂落於水。贵贱皆同，惟国王烧讫收灰，贮以金瓶，藏於庙屋。冬夏常温，雨多霁少，种植无时，特宜稻祭、白豆、黑麻，自馀物产多同交址。以甘蔗作酒，杂以紫瓜根，酒色黄赤，味亦香美，亦名椰浆为酒。
又曰：炀帝即位，募能通绝域者。大业三年，屯田主事常骏、虞部主事王君政等请使赤土。帝大悦，赐骏等帛各百匹，时服一袭，遣赍物五十段以赐赤土王。其年十月，骏等自南海郡乘舟昼夜二旬，每值便风，至焦石山而过东南，泊陵伽钵拔多洲，西与林邑相对，上有神祠焉。又南行至师子石，自是岛屿连接。又行二、三日，西望见狼牙须国之山。於是南达鸡笼岛，至於赤土之界。其王遣使婆罗门鸠摩罗以舶三十艘来迎，吹蠡击鼓，以乐随使，进金锁以缆骏船，月馀至其都。王遣其子那耶迦请与骏等礼见，先遣人送金盘贮香花，并镜镊金合二枚、贮香油金瓶八枚、贮香水白叠布四条，以拟供使者盥洗。将象二头，持孔雀盖，以迎使人。并致金花盘，以藉诏函。男女百人奏蠡、鼓，婆罗门二人导路。至王宫，宣诏讫，引骏等坐，奏天竺乐。事华，骏等还馆。又遣人送食，以草叶为盘，其大方丈。後请骏等入宴，王前设两床，床上并设草叶盘，方一丈五尺，上有黄、白、紫、赤四色之饼，牛、羊、鱼、鳖、猪、玳瑁之肉百馀品。延骏升床，从者坐於地席，各以金锺置酒，女乐迭奏，礼遗甚厚。寻遣那邪随骏贡方物。既入海，见绿鱼群飞水上。浮海上十馀日至林邑，东南并山而行，其海水阔千馀步，色黄、气腥。舟行一日不绝，云是大鱼粪也。循海北岸，达于交址。至六年春，与那耶迦於弘农谒帝。帝大悦，赐物及官，赏各有差。
蒲罗中国
吴时，康泰为中郎，表上《扶南土俗》曰：拘利正东行，极崎头海边有居人，人皆有尾五、六寸，名蒲罗中国。其俗食人。
优钹国
康泰《扶南土俗》曰：优钹国者，在天竺之东南可五千里，国土炽盛，城郭、珍玩、谣俗与天竺同。
横趺国
康泰《扶南土俗》曰：横趺国在优钹之东南，城郭饶乐不及优钹也。
比扌卢国
康泰《扶南土俗》曰：诸薄之东南有比扌卢洲，出锡，转卖与外徼。
马五洲
康泰《扶南土俗》曰：诸薄之东有马五洲，出鸡舌香，树木多华少实。
薄叹洲
康泰《扶南土俗》曰：诸薄之西北有薄叹洲，土地出金，常以采金为业，转卖与诸贾人，易粮米杂物。
耽兰洲
康泰《扶南土俗》曰：诸薄之西北有耽兰之洲，出铁。
巨延洲
康泰《扶南土俗》曰：诸转薄之东北有巨迹洲，人民无田种芋，浮船海中，截大蚶螺杯往扶南。
滨那专国
康泰《扶南土俗》曰：滨那专国出真（都田切。）马及金，俗民皆有衣被结发也。
乌文国
康泰《扶南土俗》曰：乌文国，昔混滇初，载贾人大舶所成此国。
斯调国
康泰《扶南土俗》曰：斯调洲湾中有自然监，累如细石子。国人取之，一车输王，馀自入。
《南州异物志》曰：斯调，海中洲名也，在歌营东南可三千里。上有王国，城市街巷，土地沃美。
万震《南方异物志》曰：斯调国，又有中洲焉。春夏生火，秋冬死。有木生於火中，秋冬枯死，以皮为布。
林阳国
康泰《扶南土俗》曰：扶南之西南有林阳国，去扶南七千里。土地奉佛，有数千沙门，持戒六齐，曰鱼肉不得入国。一日再市，朝市诸杂米、甘果、石密，暮市但货香花。
《南州物异志》曰：林阳在扶南西七千馀里，地皆平博，民十馀万家。男女行仁善，皆侍佛。
牟奴七国（摸卢国、末利国、卑离国、满都国、纟覃余国、沙楼国）
《晋起居注》曰：太熙元年正月，牟奴等国大小口十七万九千馀人，各遣正、副使诣护东夷校尉何龛。上献方物。
蒲林国
《晋起居注》曰：兴宁元年闰月，蒲林王国新开通，前所奉表诣先帝，今遣到其国慰谕。
师子国
《宋元嘉起居注》曰：师子国王遣使奉献，诏曰：“此《小乘经》甚少，彼国所有，皆可悉为写送之。闻彼邻多有师子，此所未睹，可悉致之。”
《法显记》曰：师子国本无人，止有鬼神及龙居之。诸国商人来共市易，鬼神自现身，但出宝物，显其时直，商人则依价值取物。诸国人闻其土乐，悉亦复来，於是遂成大国。和适，无冬夏之异，草木常茂，田种随人，无有时节。
毗加梨国
《宋元嘉起居注》曰：五年，天竺毗加梨国王月受遣使上表，并奉金刚指环一枚、刚印摩勒金环一枚、一具、白旃檀六段、白赤鹦鹉各一头、细叠两张。
干陀利国
《南史》曰：干ヌ利国在南海洲上。其俗与林邑、扶南略同，出班布、古贝，槟榔特精，为诸国之极。宋孝武世，王释婆罗那邻陀遣长史竺留陀献金银宝器。梁天监元年，其王瞿昙修跋陀罗以四月八日梦一僧谓曰：“中国今有圣主，十年後佛法大兴。汝若遣使，贡奉礼敬，则土地丰乐、商旅百倍。若不信我，则竟土不得自安。”初未之信，既而又梦此僧曰：“汝若信我，我当与汝往观。”乃於梦中至中国，拜觐天子。既觉，心异之。陀罗本工画，乃写梦中所见武帝容资，饰以丹青。仍遣使并画工，奉表献玉盘等物。使人既至，摸写帝形以还其国，比所画则符同焉。因盛以宝函，日加礼敬。後跋陀死，子毗针耶跋摩立，遣长史毗员跋摩奉表献金芙蓉、杂香药等。
狼牙修国
《南史》曰：狼牙修国在南海中，其界东西三十日、南北二十日行，北去广州二万四千里。土气、物产与扶南略同。偏多栈沉婆律香。其俗男女皆袒而披发，以古贝为汗漫。其王及贵臣，乃加云霞布覆胛，以金绳为络带，金环贯耳；女子则布，以缨络绕身。其国累砖为城，重门楼阁。王出乘象，有幡旄旗鼓，罩白盖，兵卫甚严。国人说，立国已四百馀年，後嗣衰弱，王族有贤者，国人归向之。王闻，乃加囚执，其锁无故自断。王以为神，因不敢害，乃逐出境。遂奔天竺，天竺妻以长女。俄而狼牙王死，大臣迎还为王。二十馀年死，子婆伽达多立。天监十四年，遣使阿撤多奉表入贡。
婆利国。
《南史》曰：婆利国，在广州东南海中洲上。去广州二月日行。国界东西五十日行，南北二十日行，有一百三十六聚。土气暑热，如中国之盛夏。谷一岁再熟，草木常荣。海出文螺、紫贝。有石名坩贝，大硬。其国人披古贝如袍，及为都缦，乃用班丝者，以璎络绕身。头着金长冠，高尺馀，形如牟，缀以七宝之饰，带金装剑。偏坐金高座，以金镫支足。侍女皆为金花杂宝之饰，或持白毛拂及孔雀扇。王出，以象驾舆，舆以杂香为之，上施羽盖、珠帘，导从吹螺击鼓。自古来通中国。问其先及年数，不能记，自言白静王夫人即其国女。天监十六年，遣使奉表献金席等。普通三年，其王频伽复遣使珠智献白鹦鹉、青虫、兜鍪、琉璃器、古贝、螺杯，杂色香数十种。
《隋书》曰：婆利国，自交址浮海，南过赤土、丹丹，乃至其国。国界东西四月行，南四十五日行。王姓刹利耶伽，名护滥那婆。官曰独诃邪，次曰独诃氏。国人善投轮刀，其大如镜，中有窍，外锋如锯，远以投人，无不中。其馀兵器与中国略同。俗类真腊，物产同於林邑。其杀人及盗，截其手，奸者锁其足，期年而止。祭祀必以月晦，盘贮酒肴，浮之流水。每十一月，必设大祭。海出珊瑚。有鸟名舍利，解人语。大业十二年，遣使入贡，後遂绝。
诃罗陀国
《南史》曰：诃罗陀国，宋元嘉七年遣使奉表，曰：“伏承圣主重三宝，兴立塔寺，周满国界，今故遣使二人，表此微心。”
诃罗单国
《宋元嘉起居注》曰：去年六月，婆洲河罗单国王毗沙跋摩遣使献奉。
又曰：十一年，诃罗单国王尸梨毗遮耶献银漆盘等。
《南史》曰：诃罗单国都婆洲。元嘉七年，遣使献金刚指环、赤鹦鹉鸟、天竺国白叠、古贝叶、婆国古贝等物。十年，河罗单国王毗沙跋摩奉表曰：“常胜天子陛下，诸佛世尊，常乐安稳，三达六通，为世间尊，是名如来，是故至诚五体敬礼。”其後与子所篡夺。十三年，又上表。二十六年，文帝诏曰：“河罗单国、婆皇、婆达三国，频越遐海，款化纳贡，远诚宜甄，可并加除授。”乃遣使策命之。二十九年，又遣长史婆和沙弥献方物。
  </div>
  <div class="pagination">
   <a href="太平御览_page539.html">
    上一页
   </a>
   <span>
    ...
   </span>
   <a href="太平御览_page535.html">
    535
   </a>
   <a href="太平御览_page536.html">
    536
   </a>
   <a href="太平御览_page537.html">
    537
   </a>
   <a href="太平御览_page538.html">
    538
   </a>
   <a href="太平御览_page539.html">
    539
   </a>
   <span class="current-page">
    540
   </span>
   <a href="太平御览_page541.html">
    541
   </a>
   <a href="太平御览_page542.html">
    542
   </a>
   <a href="太平御览_page543.html">
    543
   </a>
   <a href="太平御览_page544.html">
    544
   </a>
   <a href="太平御览_page545.html">
    545
   </a>
   <span>
    ...
   </span>
   <a href="太平御览_page541.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
