<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 170 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 170 页/共 320 页
  </h1>
  <div class="content">
   层檀
　　増文献通考曰层檀国在南海傍距海二千里宋熙寕七年始入贡海道便风行百六十日经勿廵古林三佛齐国乃至广州其王名哑羙罗哑眉兰国五百年十世矣人语音如大食地春暖贵人以越布纒头服花锦白叠布出入乘象马元丰六年使保顺将层伽尼再至神宗念其絶逺诏赐赉有加
　　丹眉流
　　増宋史曰丹眉流国东至占腊五十程南至罗越水路十五程西至西天竺三十五程北至程良六十程东北至罗斛二十五程东南至阇婆四十五程西南至程若十五程西北至洛华二十五程东北至广州一百三十五程其俗以板为屋跣足衣布以白纻纒首其王所居广袤五里无城郭出则乗象车亦有小驷四时炎热无霜雪未尝至中国宋咸平四年国主多湏机遣使打吉马等九人来贡木香鍮镴胡黄连紫红氊花布苏木象牙召见崇徳殿赐以冠服物及还又赐多湏机诏书以敦奬之
　　马八儿诸国
　　増元史曰海外诸蕃惟马八儿与俱蓝足以纲领诸国而俱蓝又为马八儿后障自泉州至其国约十万里其国至阿不合大王城水路得便风约十五日可到比余国最大元世祖至元间唆都等奉玺书十通招谕诸番占城马八儿俱奉表称藩余俱蓝诸国未下十六年遣广东招讨司杨廷璧招俱蓝国王必纳的书降表附廷璧以进言来嵗遣使入贡寻即遣使与廷璧再往招谕以阻风假道马八儿国其国宰相马因的与不阿里屏人谓廷璧云我一心愿为朝廷奴使札马里丁入朝我大必阇赤赴算弹【华言国主也】告变算弹籍我金银田产妻孥又欲杀我我诡辞得免今算弹兄弟五人皆聚加一之地议与俱蓝交兵此间诸国皆有降心若马八儿既下我使人持书招之可使尽降廷璧以闻即遣廷璧独往十九年抵俱蓝国王及其相马哈麻等迎拜玺书随遣使入贡俱蓝既下余诸国曰马八儿曰湏门那曰僧急里曰南无力曰马兰丹曰那旺曰丁呵儿曰来来曰急兰亦防曰苏木都剌皆遣使贡方物
　　苏门荅剌
　　増续文献通考曰苏门荅剌即古苏文达那也与花靣国相接为西洋要防东南大山西北距海自满剌加顺风九昼夜可至其俗颇淳其产鹤顶锡斗苏木胡椒濶布大笳眀洪武中国王遣使奉金叶表入贡永乐中又遣使来贡己而王与花靣王战败中矢死子弱不能复雠其妻发愤令于国曰能复此雠者我以为夫共国事有渔翁闻之率众败杀花靣王其妻遂从渔翁十年其国故王之子率部众杀渔翁王自立渔翁王子苏干剌奔峭山思复父雠故王子遣使来诉命太监郑和率兵往捕苏干剌归献阙下国乃宁王子感恩贡方物自后朝贡不絶
　　花靣
　　増续文献通考曰花靣国地与苏门荅剌接花靣者男子皆以墨刺靣为花兽状故名俗淳厚自畊而食无盗田足稻禾他产亦盛羙眀初有使臣以海船驻苏门荅刺遣人往其山采硫黄其长感徳遂入贡
　　锡兰山
　　増续文献通考曰锡兰山国地在大海中多山而翠蓝独髙挿天其海邉一盘石上有巨人迹长三丈许相传为先世释迦从翠蓝屿来登此山足蹑其迹云下有寺称为释迦佛湼槃眞身在寺亦有舎利子在其寝处俗气常暑地丰米谷产寳石水晶眀永乐十年遣中官郑和奉勅赍金银供器及防妆织金寳幡施于寺及建石碑赏赐国王等始其国人负固谋害舟师和以兵撃破之俘其王献阙下寻宥之归国自是畏服金陵静海寺藏有佛寳来自西方每嵗时出献佛堂上祝云亦郑和所取
　　柯枝
　　増续文献通考曰柯枝国与锡兰山相对邨落傍海气常热田瘠少收地产胡椒通商贩眀永乐二年国王可亦里遣其臣完者荅儿等来朝贡十年诏封其国之山为鎭国山御制碑文立其上
　　满剌加
　　増续文献通考曰满剌加国傍海自三佛齐至此十日程山孤人少受制于暹罗每嵗输金四十两以为税眀永乐七年太监郑和奉诏赐以双防银印冠带袍服建碑封域为满剌加国暹罗始不敢扰
　　九州山
　　増续文献通考曰九州山国与满剌加邻其山产沉香黄熟香眀永乐七年郑和奉表往谕诸番遣官兵入山采香时得径八九尺长六七丈者六株香味清逺黒花细纹其山人骇然皆叹天朝之兵威力若神云
　　麻逸冻
　　増续文献通考曰麻逸冻国其地在交栏山之西南洋海中山峻地平气稍热田禾倍收国尚节义妇人丧夫则削发靣絶食七日多有并逝者得苏亦不嫁煑海为盐醸蔗为酒产木棉黄蜡玳瑁榔花布货用铜鼎铁块五色布绢之属
　　苏禄
　　増续文献通考曰苏禄国地在东洋海中其俗少粒食食鱼虾螺蛤短发纒皂缦煑海为盐醸蔗为酒气常暑其产竹布玳瑁珍珠眀永乐十五年国东王巴都葛叭答剌西王巴都葛叭苏哩峒王叭都葛巴剌卜各率其妻子来朝贡献珎珠玳瑁诸物三王中惟东王为尊归至徳州卒命有司营并为树碑封其长子都麻合为苏禄东王十九年遣使来贡
　　海南诸国【吕宋　古麻剌　勿鲁母恩　甘巴里婆罗　阿丹　百花　白葛达古里班卒　碟里　打回回　淡巴亦思把罕甘　阿鲁　阿哇　麻杖】
　　【忽鲁谟斯】
　　増续文献通考曰吕宋海中小国产黄金人多富厚质朴不喜争讼眀永乐三年国王遣臣隔察老来朝贡古麻剌地在东南海中前代无考眀永乐中国王哇来顷本率其臣入朝至福州卒赐諡康靖　忽鲁母恩国地在东南海中或曰在西徼外国小土瘠产檀香速香胡椒明永乐三年其王遣臣已即丁等入朝贡　甘巴里国地在南海中大岛上明永乐中国王兠哇剌查遣臣得名公葛葛等来朝　婆罗国地负山靣海人礼佛素食恶杀喜施产珍珠玳瑁玛瑙车渠明永乐四年东西王各遣其臣勿哥等来朝贡珍珠玳瑁玛瑙车渠赐其王王妃及使人各有差　阿丹国地濒海近古里国垒石为城砌罗股石为屋田肥收粟麦其他产亦多有马歩胜兵七千隣国畏之明永乐九年诏中使郑和赐命互市　百花国在海中依山为国俗饶富尚释教产红猴筒玳瑁孔雀倒挂胡椒明洪武中国王剌丁剌者望沙亦遣臣八智亚坛等奉金叶表来朝贡　白葛达国海中一小国土瘠俗尚佛明宣徳中国王遣其臣和者里一思等入贡　古里班卒国地在海中土瘠谷少物产甚薄明永乐三年国王遣人马的等来朝贡又有木骨都束国濒海堆石为城垒石为屋物产最多连境有卜剌哇国竹歩国俱入贡又有剌撒国自古里国舟行顺风二十昼夜可至俗淳厚丧有礼其长亦入贡　碟里国地在西南海中大洲上产苏木乌木人淳少讼尚佛明永乐三年国王遣使马黒木等来朝贡打回回海外小国产苏木胡椒明永乐二年遣使麻
　　勿等来朝贡　淡巴国地在西南海中君臣颇有威仪畜产城屋亦备市有交易野无冦盗称乐土云明洪武十年遣人来朝贡　亦思把罕甘国地在西南海中最大物产丰俗朴厚尚佛畏刑喜施恶夺亦有中国人寓焉明永乐中遣使来朝贡　阿鲁国一名哑鲁在西南海中与九洲山相望明永乐中国王速鲁唐忽先遣臣满剌哈三附古里诸国朝贡朝廷遣中官至其国赐以纻丝纱罗　阿哇国明永乐中国王昌吉剌遣其臣入贡　麻林国未详所在明永乐十三年遣人献麒麟等物诏厚赐之　忽鲁谟斯国地在西南海中亦有石城石屋自古里国东南行二十五日可到民富饶产大马西洋布狮子驼鸡福禄羚羊长角马哈兽上下皆回回教门喜作佛事恶杀明永乐三年来朝贡
　　海南诸小国【龙牙犀角　龙涎屿　龙牙门吉里地闷　假里马丁　竹歩卜剌哇　哑鲁　那哈　代　南浡里锡兰并躶形国　小葛兰　溜山　祖法儿】
　　増续文献通考曰龙牙犀角其地内平外尖民皆蚁附而居气常热田禾勤熟尚淳厚男女椎髻亲戚尊长一日不见则携酒问安地产沉速降眞黄熟香鹤顶蜂蜜砂糖货用土印八都剌布青白磁器之属　龙涎屿浮灔海靣波击云腾每至春间羣龙来集于上交戯而遗涎沫番人乃架独木舟登屿采取以归设遇风波则人俱下海一手揖水而至防也龙涎初若脂胶黒黄色颇有鱼鯹之气久成大块或大鱼腹中剖出若斗大亦觉鱼鯹间焚之其香清逺货与苏门价亦非轻　龙牙门在三佛齐之西北山门相对若龙角状中通过船山涂田瘠米谷甚厚气常热四五月间淫雨男女椎髻穿短衫围稍布掳掠为豪　吉里地闷居连迦罗之东满山茂林皆檀香树无别产田肥谷盛气朝热暮寒男女断髪穿短衫货用金钱铁磁之属　假里马丁与交栏山相望海洋中其地山列翠屏溪田虽有米谷少收气常热俗甚浇薄男女髠发竹布为衣种芭蕉采其实以代粮煑海为盐醸蔗为酒地产玳瑁羖羊货用哇布烧珠印布之属　竹歩邨居寥落地僻西方风俗少淳草木不生男女搼发出以布兠山荒地广雨多无霖地产龙涎乳香金箔狮子金钱豹驼鸡有六七尺髙者　卜剌哇傍海为国居民聚落地广斥卤有盐池投以树枝良久捞起结成白盐不借耕种捕鱼为业男女搼发穿短衫围稍布妇女两耳带金钱缨络顶带风俗颇淳地产马哈兽花福禄豹麂犀牛没药乳香龙涎香象牙骆驼　哑鲁自满剌加国好风行四昼夜可到有淡水港入港到国其国南大山北大海西苏门荅剌国界东有平地堪种稻谷风俗淳朴国语婚丧等事与哇相同货用稀少棉布名考泥泥其国王国人皆回回人山出飞虎如猫灰色有肉翅如蝙蝠能走能飞不逺土产黄速香金银香之乃小也　那哈即苏门荅剌师古湏又达那国乃西洋緫路自满剌国向西南好风行五昼夜先到滨海一邨名荅鲁蛮往东南十余里可到其国无城郭有大溪淡水流出于海潮水一日长落二次其海口浪大常有船投没其国南去大深山北大海东亦大山至阿鲁国界正西邉海山连小国二处先至那孤儿王界后至代王界那孤儿即花面国代在那孤儿王地界之西其南大山北临巨海西
　　连浡里国为界国民一二千家自推一人为王属于苏门荅剌土无所产语言动用与苏门同山有野犀牛至多随苏门进贡　南浡里自苏门荅剌而西好风行昼夜可到其国邉海人民千余家皆回回人山产降眞香名莲花降亦有犀牛国西北海内有大平顶峻山半日可到名帽山山西大海正西洋也番名那没嚟洋西来过洋船俱投此山其山邉二丈上下海水内生海树即黒瑚也其树大者髙二三尺如墨之黒似玉之润有枝婆娑可爱山下亦有居人二三十家皆自称为王若问其姓名则曰阿孤喇揸我便是王或问其次曰阿孤剌杳我亦是王属南浡里国所辖　锡兰并躶形国自南浡山开洋好风行三日见翠蓝山在海中其山四五惟一最大番名按防蛮山人巢居穴处男子赤体如兽畜土不产禾惟食山芋波罗蜜果芭蕉子之或入海捕鱼虾而食云身有寸布即生烂疮昔释迦佛过海于此登岸脱衣浴水人盗其衣被释迦佛誓以此至今莫能服衣俗言出卵屿即此地也过此山西行七八日见莺哥嘴山再二三日至佛堂山始到锡兰国名罗里泊船登岸海山脚石上有一足迹长二尺许云释迦自翠兰山岸脚踏其迹存焉中有浅水不涸人皆蘸之以拭面目曰佛水清净左有佛寺内有释迦佛身侧卧及其佛牙并活舍利子等物在堂释迦佛湼槃正此处也去此四五十里到王居处国王鎻里人崇信佛教尊敬象牛不敢食牛死即埋之若私宰者罪死或纳牛头大金以赎其罪近有一山侵云髙耸山顶有人迹一深三尺长八尺余云是人祖即盘古之足迹也山出青红黄牙乌青米蓝石昔喇泥窟没盘诸寳石云是人祖泪结成海中有浮沙日照其上光彩防灔曰有珍珠螺蚌聚集其上其国地广人稠亚于哇民俗富饶椰子至多酒油皆以此造王以金为钱喜中国麝香纻丝青磁盘碗铜钱樟脑以寳石珍珠交易王遣人赍寳石等随洋回寳船进贡　小葛兰自锡兰国罗里往西北好风行六昼夜始到其国海东连大山西大海国王国人皆鎻里崇信佛教尊敬象牛婚姻与锡兰同虽小邦亦遣人进贡　溜山自苏门荅剌国过帽山投西南船行好风十余日可到其国番名牒干无城郭倚山聚居四围皆海地方不广国之西去程途不等海中天生石门如城阙八大处各有名曰沙溜人不知溜来溜麻里奇溜加加溜每都里溜官屿溜此八处皆有所主而通商船又有小窄之溜云三千余里所谓弱水三千正此处也国人巢居穴处不识米谷但捕鱼虾而食不知衣以树皮蔽其前后遇风雨不顺舟师失舵过其溜落泻水渐无力而沉　祖法儿自古里西北行十昼夜可到其国海倚山无城郭东南大海西北重山国王国民皆回回人体长大貌伟言语质朴土产乳香其香乃树脂也其树似榆而叶尖长王以金铸钱名倘迦出驼鸡身匾颈长如鹤髙三四尺每脚上有二指毛如骆驼






　　御定渊鉴函卷二百三十四
&lt;子部,类书类,御定渊鉴类函&gt;
　　钦定四库全书
　　御定渊鉴函卷二百三十五
　　邉塞部六【原西总叙　无弋　湟中月氏胡氐　吐谷浑　党项　吐蕃　増大羊同悉立　章求拔　泥婆罗　大勃律　个失蜜骨咄　苏毗　多弥　伊吾城　白兰】西羌总叙
　　原杜氏通典曰西羌本出三苖盖姜姓也其国近衡山及舜徙之三危汉金城之西南羌地是也濵于赐支【续汉书曰河闗西可千余里有河曲羌谓之赐支葢析支也接汉河闗县属金城郡其赐支在其西又按风俗通云羌者其先本戎贱主牧羊故羌字从羊】至于河首緜地千里南接蜀汉徼外蛮夷西北鄯善车师诸国其俗氏族无定或以父名母姓为种号在古不立君臣无相长一强则分种为酋豪弱则为人附落更相抄掠以力为雄杀人偿死无他禁令其兵长在山谷短于平地不能持久而果于触以战死为吉利病终为不祥昔夏后相征畎夷七年然后来賔至于后泄始加爵命由是服从殷武丁征鬼方周王季伐西落更伐始呼翳徒之戎皆克之及武王伐
　　商髳率师防于牧野穆王西征获其五王迁戎于太原平王之末渭首有狄防邽冀泾北有义渠洛川有大荔渭南有伊洛间有杨拒泉臯颍洛以西有蛮氏在中国与盟防后晋灭陆浑叛晋晋荀吴灭之楚执蛮氏而尽囚其民周贞定王八年秦厉公灭大荔取其地自是中国少寇惟余义渠种最强盛屡为秦患及昭王起兵灭之始置陇西北地上郡焉始皇兵务东向故得繁息秦平天下蒙恬西逐诸羌出塞汉初尚防弱景帝时研种求徙于狄道安故武帝又西逐渡河湟初开河西置四郡其后先零种围枹罕汉兵击平之始置护校尉至宣帝代又寇金城赵充国立屯田且讨且招降者三万余人置金城属国以处之自后賔服后汉光武建武中初寇金城马援讨破降之徙七千口于三辅和帝后又反叛豪滇零称天子南入益州东犯赵魏寇及雍城十余年然后破散顺帝永和中又叛汉将马贤战殁后段颎穷讨及灵帝末方始平定自光武以后匈奴少事唯西羌屡梗焉永嘉以后吐谷浑兴焉本辽东鲜卑晋时数百户西附于阴山属晋乱遂吞幷诸而有其地至其孙叶延遂为强国后魏末其主夸吕自号可汗建官多效中国洎隋炀帝遣观王雄大破之其主伏允逺遯收其地列置郡县鎭戍后转衰弱唐初吐蕃始兴焉其帅后魏末为临松郡丞故其主有赞府之号髙宗时遂灭吐谷浑尽有其地将军薛仁贵等大败于大非川仪鳯中工部尚书刘审礼又率兵十八万败殁于青海调露中中书令李敬元又大败于大非川武后如意初王孝杰方大破之始复龟兹等鎭万嵗通天初又寇梁州都督许钦明战殁因賛府杀其名将诸钦陵之后累破败遂劣于曩时矣
　　无弋
　　原杜氏通典曰羌无弋爰劒者秦厉公时为秦所拘执以为奴隶不知爰劒何戎之别也其后亡归而秦人追之藏于岩穴中得免与劓女遇合于野女耻其状被发覆面羌人因以为俗遂俱亡入三河间【三河即黄河析支河湟中河】诸羌共畏事之推以为豪以射猎为事爰劒教之田畜种人依之者益众羌人谓奴为无弋以爰劒尝为奴故因名之其后世世为豪至爰劒曽孙忍时秦献公初立欲复穆公之迹忍季父卬畏秦之威将其众种人附落而南出析支河曲西数千里与诸羌絶逺不复交通其后子孙分别各自为种任随所之或为牦牛种越巂羌是也或为白马种广汉羌是也或为参狼种武都羌是也忍及弟舞独留湟中忍生九子为九种舞生十七子为十七种羌之兴盛从此起矣汉景帝时研种留何率种人求守陇西塞【今天水陇西等郡地】于是徙留河等于狄道安故至临洮氐道羌道【并今陇西金城安乡临洮等郡】武帝西逐诸羌乃渡河湟筑令居塞初开河西列置四郡通道玉门隔絶羌胡于是障塞亭燧出长城外数千里时先零羌与封飬牢姐种解仇结盟与匈奴通合兵十余万共攻令居安故遂围枹罕汉遣将军李息将兵讨平之始置护羌校尉统领焉羌乃去湟中依西海盐池之左右汉遂因山为塞河西地空稍徙人以实之至宣帝时诸羌又相与解仇冦攻金城帝遣后将军赵充国将兵讨之充国屯田于临羌东至浩亹务威信招降罕开及刼掠者觧散其谋乃击之时已发诸郡兵六万人酒泉太守辛武贤奏言请即击之天子下书令充国博议往返者三四遂两从其志武贤出击羌降破数千人诏罢兵独充国留屯田明年五月充国奏言羌本可五万人军凡斩首七千六百级降者三万六千二百人溺湟饥死者五六千人定计遗脱与煎巩黄羝【并是羌种】俱亡者不过四千人初置金城属国以处降羌十三世至烧当复豪健其子孙更以烧当为种号自元帝以后数十年边塞无事至王莽末豪滇良内侵【烧当孙】及后汉初遂冦金城陇西司徒班彪上言今凉州部郡皆有降羌与汉人杂处习俗既异言语不通数为小吏人所侵夺穷恚无聊故致反叛请依旧制益州部置蛮夷都尉幽州部置领乌桓校尉凉州部置护羌校尉皆持节领护理其怨结嵗时循行问所疾苦又数遣使驿通导动静使塞外羌夷为吏耳目州部因此可得儆备今宜复如旧以明威防光武从之即以牛邯为护羌校尉建武十一年先零种寇临洮【今和政郡地】陇西太守马援破降之后徙置天水【今郡地】陇西【今陇西及金城郡南境地是】扶风三郡自烧当至滇良世居河北大允谷后徙大小榆中由是始强至其子滇吾永平初汉遣中将窦固等击破降之徙七千口置三辅而滇吾诸弟迷吾等数为冦盗章帝时马防等讨破之于是临洮索西迷吾等悉降防乃筑索西城时西海及大小榆左右无复羌冦隃麋相曹鳯上言西戎为害前世所患臣且以近事言之自建武以来其犯法者常从烧当种起所以然者以其居大小榆土地肥美又近塞内诸种易以为非难以攻伐南得钟存【钟存别种羌】以广其众北阻大河因以为固又有西海鱼盐之利縁山濵水以广田畜故能强大常雄诸种今者衰困党援壊沮亲属离叛余胜兵者不过数百流亡逃窜逺依发羌臣愚以为宜及此时建复西海郡县【汉武帝逐诸羌置西海郡】规固二榆广设屯田隔塞羌胡交闗之路遏絶狂狡窥欲之源又殖谷富邉省委输之役国家可以无一方之忧于是拜鳯为金城西部都尉将徙徒出屯龙耆金城长史上官鸿开置归义建威屯田二十七部侯霸复上置东西邯屯田五部増留逢二部帝皆从之列屯夹河合四十部四年大将军邓隲议欲弃凉州虞诩曰不可今羌所以不敢入据三辅为腹心之患者以凉州在后故也其土人所以摧锋无反顾之心者为臣属于汉故也若弃其境域徙其人众安土重迁必生异志如使雄豪相聚席卷而东虽贲育为卒白起太公为将亦恐不之御当今之计者宜令四府九卿各辟彼州数人其牧守令长子弟皆除为冗官外以劝励荅其功勤内以拘致防其邪计诚能如此则可无患于是四府皆从诩议滇零死子零昌立元初元年遣兵屯河内通谷冲要三十三所皆作坞壁设鸣鼔零昌进兵冦雍城遣任尚为中将将羽林缇五营子弟屯三辅尚临行懐令虞诩说尚曰使君频奉国命讨逐冦贼三州屯兵二十余万人弃农桑疲苦徭役而未有功効劳费日滋若此出不克诚为使君危之尚曰忧惶乆矣诩曰兵法弱不攻强走不逐飞自然之势也今羌皆马日行数百来如风雨去如絶以歩追之势不相及所以旷日而无功也为使君计者莫若罢诸郡兵令出钱数千二十人共市一马如此可舍甲胄驰轻兵以万之众逐数千之冦追尾掩截其道自穷便人利事大功立矣尚即上言用其计乃遣轻抄击斩首数百级明年秋汉又筑冯翊北界坞五百所自后频破之诸羌瓦解三辅益州无复寇警永和中以来机为并州剌史刘秉为凉州剌史梁商谓曰荒服荒忽无常而统领之道亦无常法临事制宜略依其俗今二君素性疾恶欲分明白黒孔子曰人而不仁疾之已甚乱也务防其大故忍其小过机等天性虐刻遂不能从到州之日多所扰发五年夏且冻传难种羌等遂反叛金城与西塞及湟中杂种羌大冦三辅桓帝延熹二年烧当八种冦陇右以段颎为校尉将兵及湟中义从羌二千人击破之追讨南渡河募先登悬索相引刀折矢尽且鬪且行昼夜相攻割肉食雪三十余日遂至河首积石山出塞二千余里前后斩首并受降各万余人东羌先零等自覆没马贤后既降又叛帝以问颎对曰狼子野心难以恩纳唯当白刄加领耳计其所余三万余落居近塞内久乱并凉累侵三辅西河上郡已各内徙安定北地复至单危自云中五原西至汉阳二千余里匈奴种羌并擅其地是为痈疽伏疹留滞脇下如不加诛转就滋大今若以骑五千歩兵万人车三千两三冬二夏足以破定无虑用费为钱五十四亿如此可令羣羌破尽匈奴长服内徙郡县得反本土伏计永初中诸羌反叛十有四年用二百四十亿永和之末复经七年用八十余亿费耗若此犹不诛尽余孽复起于兹作害今不蹔疲人则永宁无期帝许之灵帝建宁初颎与先零诸种战斩首八千余级颎复追之且破且追士皆重茧既到泾阳余冦四千落悉散入汉阳山谷间时张奂上言东羌虽破余种难尽颎性果虑防负败难常宜且以恩降可无后悔诏书下颎颎复上书曰臣本知东羌虽众而软弱易制所以比陈愚虑思为永宁之算而张奂说羌强难破宜用招降云臣兵连年累见折衂又言羌一气所生不可诛尽山谷广大不可空静臣伏念中兴以来羌冦最盛诛之不尽虽降复叛今先零杂种累以反覆攻没县邑剽掠人物上天震怒假手行诛臣自动兵众和师克自桥门以西落川以东非为深险絶域之地车安行无应折衂案奂驻军二年不能平寇诞辞空说僭而无徴何以言之昔先零作冦赵充国徙居内地煎当乱邉马援迁之三辅始服终叛至今为梗故逺识之士以为深忧今傍郡户口单少数为羌所创毒而欲令降徒与之杂居是犹种枳棘于良田飬虺蛇于室内也本规三嵗之费用五十四亿今适周年所耗未半而余冦残烬将向殄灭臣每奉诏书军不内御愿卒斯言一以任臣临时量宜不失权便二年颎遂进营逼诸羌大败之于瓦亭山羌众溃东奔复聚射虎谷分守诸谷上下门颎乃令千人于西县结木为栅广二十歩长四十里遮之然后兵击之穷山深谷之中处处破之斩其渠帅以下万九千级获畜产诸物不可胜数于是东羌悉平
　　湟中月氏胡
　　原杜氏通典曰湟中月氏胡其先大月氏之别也在张掖酒泉地为匈奴冒【音墨】顿所杀余种分散西逾葱岭其羸弱者南入山阻依诸羌居止汉将霍去病破匈奴取西河地开湟中于是月氏来降与汉人错居虽依附县官而首施两端【首施犹言首鼠】其从汉兵战鬪随势强弱被服饮食言语略与羌同亦以父名母姓为种其大种有七胜兵合九千余人分在湟中及今居又数百户在张掖号曰义从胡后汉灵帝中平初与北宫伯玉等反杀防羌校尉冷徴金城太守陈懿遂冦乱陇右焉
　　氐【杨氏　宕昌邓至　武兴】
　　原杜氏通典曰氐者西胡之别种在冉駹东北【今通化郡地之东北】广汉之西【今防潼遂宁徳阳郡治之北也】君长数十而白马最大汉武帝元鼎六年开分广汉西部合为武都郡【今同谷郡武都地】排其种人分窜山谷或在上禄【今同谷郡】或在汧陇左右【今天水汧阳郡地】其种非一或号青氐或号白氐或称蚺氐此葢中国人即其服色而名之也　増宋书曰略阳清水氐杨氏秦汉以来世居陇右为豪族汉献帝建安中有杨腾者为部落大帅腾子驹勇健多计略始徙仇池仇池地方百顷因以百顷为号四靣斗絶髙平地方二千余里羊肠蟠道三十六回山上丰水泉煮土成盐驹后有名千万者魏拜为百顷氐王千万子孙名飞龙渐强盛晋武假征西将军还居略阳无子飬外甥令狐氏子为子名戊摉晋帝元康六年避齐万年之乱率部落四千家还保百顷自号辅国将军右贤王关中人士奔流者多依之文帝元嘉十九年龙将军裴方明等伐氐尅仇池　南史曰河南王者其先出自鲜卑慕容氏廆嗣位吐谷浑西徙地在河南故以为号【吐谷浑详见后】宕昌国在河南国之东益州之西北陇西之地西羌种也宋孝武世其王梁瑾忽始献方物梁天监四年王梁弥博来献甘草当归诏以为河凉二州刺史陇西公宕昌王佩以金章子弥泰大同七年复防授以父爵位其衣服风俗与河南略同　邓至国居西凉州界羌别种也宋文帝时王象屈耽遣使献马梁天监五年邓至王象舒彭遣使献黄耆马其俗呼帽曰何其衣服与宕昌同武兴国本仇池杨难当自立为秦王宋文帝遣裴方明讨之难当奔魏其兄子文徳又聚众葭芦宋因授以爵位魏又攻之文徳奔汉中文徳弟文度立以弟文洪为白水太守屯武兴宋世以为武都王武兴之国自于此矣难当族弟广香又攻杀文度自立为阴平王葭芦鎭主文洪死以族人集始为武都王集始子绍先袭爵位绍先死子智慧立梁大同元年尅复汉中智慧遣使上表求率四千户归梁诏许焉即以为东益州其国东连秦岭西接宕昌其大姓有苻氏姜氏梁氏言语与中国同着乌皁突帽长身小袖袍小口袴皮鞾地植九谷婚姻备六礼知书疏种桑麻出防绢布漆蜡椒铜铁
　　吐谷浑一
　　原杜氏通典曰吐谷浑本辽东鲜卑也西晋时羌帅徒河渉归有二子长曰吐谷浑少曰若洛廆【胡罪反】代统部落别为慕容氏浑庶长廆正嫡父在时分七百户与浑浑与廆二部俱牧马马鬪相伤廆径遣使谓浑曰先公处分与兄弟异部牧马何不相逺而令马鬪浑曰马是畜生食草饮水春气发动所以致鬪鬪在于马而怒于人耶乖别甚易今当去汝于万里之外矣扵是拥马西行乃西附阴山属永嘉之乱始度陇西止于枹罕而后子孙据有甘松之南洮水之西南极于白兰在益州西北其地四时常有冰雪惟六七月雨雹甚盛若晴则风飘沙砾有麦无谷其青海周廻千余里海中有小山每冬冰合后以良牝马置此山至来冬收之马有孕所生得驹号曰龙种吐谷浑尝得波斯草马放入海因生骢驹能行千里故时称青海骢焉至其孙叶延以礼云公孙之子得以王父字为氏吾祖始自昌先宅于此今以吐谷浑为氏六至夸吕隋开皇中夸吕侵州遣上柱国元谐击之贼悉发国中兵自曼头至于树敦甲不絶谐频击破之夸吕率其亲兵逺遁其名王十三人各率部落而降夸吕在外且百年死以后还以慕容为姓其子伏允立炀帝初伏允遣子顺来朝帝令铁勒袭大败之伏允东走保西平帝复令观王雄以掩之大破其众伏允遁逃部落来降十万余口伏允惧南遁扵山谷间其故地皆空自西平临羌城以西且末以东祈连以南雪山以北东西四千里南北二千里皆为隋有置郡县镇戍发天下轻罪徙居之【其地在今西平郡之西张掖酒泉郡之北隋氏置西海且末河源等郡】于是留顺不之遣伏允无以自资率其徒数千客于党项大业末天下乱伏允及顺复其故地唐贞观中李靖侯君集破灭之伏允逺遁为左右所杀其子大宁王顺归降于是重建其国封顺为西平郡王仍加趉【巨屈反】胡吕乌甘豆可汗之号旋又为其下所杀十年立顺子诺曷鉢为河源郡王主其国自尔衰弱而吐蕃强盛至髙宗时为其破灭诺曷鉢以余众复来降于灵州之境置安乐州以诺曷鉢为刺史其故地并没于吐蕃后又封渠帅慕容宣超为青海王武太后朝郭元振上安置降吐谷浑状曰臣昨见唐休璟张锡等众议商量其吐谷浑部落或拟移就秦陇或欲移近丰灵责令渐去邉隅使居内地用为防闲之要冀免背叛之虞臣以为并是偏见之一端未为乆长之深防若近秦陇则与监牧杂居如在丰灵复与黙啜甫迩必以虑其翻覆湏有迁移纵至中土安可易其本性至如耽尔乙句贵往年王孝杰奏请自河源军徙居灵州用为惬便及其逃叛之日穿监牧掠马羣所在伤夷大损州县是则迁居中土无益之明騐矣往者素和贵虽背圣化只从当所居地叛走其于中国无所损伤但是失少许吐浑耳岂与句贵之为害同日而语哉今吐谷浑之降者非驱畧而来皆是渴慕圣化冲锋刄弃吐蕃而至者也臣谓宜当循其情以为制勿惊扰之使其情地稍安则其系恋心亦曰厚当凉州降者则宜于凉州左侧安置之当甘州肃州降者则宜于甘肃左侧安置之当沙降者则宜于沙左侧安置之但吐蕃所降之处皆是其旧居之地斯辈既投此地实有恋本之情若因其所投而便居之其情易安因数州而磔裂之则其势自分顺其情分其势而不扰于人善矣　增续文献通考曰辽太祖天赞三年攻拔其城后自太宗天显八年至圣宗统和二年无嵗不通贡兴宗重熙十一年以吐谷浑多鬻马于夏诏沿边筑障塞防之自后无闻
　　吐谷浑二
　　増老驼知风　神驹放海【旧唐书地兼鄯善且末西北有流沙数百里夏有热风伤弊行旅风将至老驼知之引项而鸣以口鼻埋沙中人以为即以毡拥蔽口鼻而避其患　青海骢见前】青海周千里　黄沙号一州【青海见前　北史阿豺立自号骠将军沙州】
　　【刺史部内有黄沙周廻数百里不生草木因号沙州】　西登强山观垫江之源北望积石穷河水所出【北史阿豺升西强山观垫江源问于羣寮曰此水东流更有何名由何郡国入何水也长史曽和曰此水经仇池过晋寿出宕渠始号垫江至巴郡入江度广陵归于海阿豺曰水尚知归吾虽塞表小国而无所归乎遣使通宋献其方物　旧唐书侯君集与江夏王道宗达于柏梁北望积石山观河源之所出焉】
　　党项一
　　原杜氏通典曰党项羌在古析支之地汉西羌之别种党项始强南杂春桑迷桑等羌北连吐谷浑其种每姓别自为部落一姓之中复分为小部落大者万余小者数千不相统一有细封氏费听氏往利氏颇超氏野辞氏房当氏来禽氏拓跋氏最为强族　増宋史曰唐贞观至上元间内附散居西北边元和以后颇相率为盗防昌初武宗置三使以统之在邠宁延者为一使在盐夏长泽者为一使在灵武麟胜者为一使五代亦尝入贡今灵夏绥麟府环庆丰州鎭戎天徳振武军并其族帐太祖建隆二年代州刺史折也埋来朝乜埋党项之大姓世居河右有捍边之功故授以方州召令入觐而遣还　续文献通考曰于辽叛服不常开泰二年西南面招讨使斜轸奏党项诸部叛者皆遁黄河北模赧山其不叛者曷党乌迷两部据其地今复西迁诘之则曰逐水草不早圗之恐遂为患又闻前后叛者多投西夏西夏不纳诏遣使再问西迁之意若归故地则可就加抚谕使不报上怒遂西伐五年其长魁可来降兴宗重熙十三年复叛附夏国元昊亲执党项二部酋长来降
　　党项二
　　増五月草生　中秋雪降【旧唐书土无五谷气多风寒五月草始生八月霜雪降】草木以记嵗　杀牛羊以祭天【北史无文字但草木以记嵗时三】
　　【年一聚防杀牛羊以祭天】　一种在赤水之西　别部居雪山之下【旧唐书又有黑党项在赤水之西雪山党项姓破丑氏居雪山之下】
　　吐蕃
　　原杜氏通典曰吐蕃在吐谷浑西南不知有国之所由或云秃髪利鹿孤有子樊尼其主傉檀为乞伏炽盘所灭樊尼率余种依沮渠逊其后子孙西魏时为临松郡丞与主簿皆得众心因魏末中华扰乱招抚羣羌日以强大遂改姓为窣【苏骨反】防野至今故其人号其主曰赞府贵臣曰主簿又或云始祖赞普自言天神所生号鹘堤悉补野因以为姓【窣防野与悉补里言讹其实一也或云本姓弃苏农也】其国出鄯城五百里过乌海入吐谷浑部落弥多弥苏毗及白兰等国至吐蕃界其国都号为逻娑城用法严整议事则自下而起因人所利而行之此其所以能强且久也重壮贱老重兵死恶病终以累代战殁者为甲门临阵奔北者悬狐尾于其首表其似狐之怯其赞普弄赞雄覇西羌隋开皇中其主论赞索防赞都牂牱西匹播城以五十国西南与婆罗门接唐贞观十五年正月以宗室女封文成公主降于吐蕃赞普命礼部尚书江夏王道宗送之弄赞亲迎于河源见王人执子壻礼甚谨叹大国服饰礼仪之美俯仰有媿沮之色谓所亲曰我祖父未有通婚大国者今我得尚唐公主当筑一城以夸后代也武后如意初武威军总管王孝杰大破吐蕃复龟兹于阗疏勒碎叶四鎭至万嵗通天初又冦凉州执都督许钦眀钦陵兄弟皆有才略钦陵多居中诸弟分领方面诸蕃惮之二年吐蕃大论钦陵遣使请和武太后遣前梓州通泉县尉郭元振往至野狐河与陵遇曰大国乆不许陵和陵久不遣蕃使以久无报命故去秋有甘凉之抄斯实陵罪今欲和好能无惧乎振乃谓曰论先考东赞以宏才大畧服事先朝结好通亲荷荣承宠本期传之永代垂于无穷论不慕守旧恩中致猜阻无故自絶日寻干戈屡犯我河湟且父通之子絶之岂为孝乎父事之子叛之岂为忠乎然论英声籍甚遐外各自为主奚为惧乎陵曰今天恩既许和好其两国戍守请罢置以便万姓岂不休哉然以西十姓厥四鎭诸国或时附蕃或时归汉多翻覆乞拔去鎭守分离属国各建侯王使其国自为君人自为守既不疑汉又不属蕃岂不人免忧虞振曰十姓四鎭本将鎭静我落以抚宁西土通诸大非有他求论今奚疑而有忧虞乎陵曰然縁邉守将多好功名见利而动罕守诚信此蕃国所以深忧振曰十姓诸部与论种不同山川亦异爰览古昔各自区分复为我编人积有年嵗今论欲一言而分离数部得非昧弱茍利乎陵曰使人岂不疑陵贪冒无厌陈利害窥诸部以为汉边患耶陵若爱汉土地贪汉财币则青海湟川实迩汉边其去中州盖三四千里必有窥羡何不争利于此中而突厥诸部悬在万里之外碛漠广莽殊异中国安有争地于万里外而能为汉边患哉舎近务逺计岂然也但中州人士深谋多计天下诸国皆为汉并虽大海之外穷塞之表靡不磨灭今吐蕃块然独在者非汉不贪其土地不爱其臣仆实陵兄弟小心谨密得保守之耳往者髙宗以刘审礼有青海之役乃使黄仁素贾守义来和陵之上下将士咸无猜忌故边守不戒严和事曽未毕以为好功名人崔知辩从五俟斤路乘间隙疮痍我众驱掠牛羊葢以万计自此陵之国人大危栗和事矣今之此求但惧好功名者之吞噬冀此为翰屏以虞之实非有他懐焉振曰兹事漫汗体大非末吏所能明论当发使奉章以闻取裁于圣主陵乃命宗乞思若为使振曰今遣使之后国不可更犯汉边且番使前后入朝不时遣者良以使去之后兵仍犯汉故朝廷踌躇曰是绐【徒改反】我也以为侦谍不以为使人遂迁延无报今若踵前陵塞是故陷所去人使孰谓请和也陵俛首踧踖久之曰陵与国人咸憾崔知辩之前事故尝有此举以虞好功者之来侵比实以练士三万分路出师使人既有此言今既于和事非便安可相违旣罢兵散卒遂指天为信　増续文献通考曰西番即吐蕃唐末衰弱种分散入内属者谓之熟户余谓之生户宋时朝贡不絶神哲髙三朝皆授以官辽时亦入贡又有小蕃大蕃胡母思山蕃之别元世祖时郡县其地设官分职以吐蕃僧八思巴为大寳法王帝师领之嗣者数世弟子号司空司徒国公佩金玉印章者前后相望其山则昆仑极髙峻雪至夏不消绵亘五百余里黄河经其南其风俗朴鲁上下一心君臣为友吏治无文字懐恩重利尊释信诅其产金银铜锡牦牛名马天鼠皮独峰驼青稞麦防豆羱羊地距松潘四百八十里东北邻陜西东界四川云南明洪武六年大将军徐达征西番既拔河州于是河州以西朶甘思乌思藏等部悉归令故有官者至京授职遂以摄帝师喃加巴藏卜为炽盛佛寳国师元国公南哥思丹八亦监蔵等为都指挥同知宣慰使元帅招讨等官分其地设都指挥使司二指挥使司一宣慰使司三招讨使司六千户所十有七以部之仍其俗封番僧为六王曰灌顶国师曰賛善王曰賛化王曰正觉大乘法王曰如来大寳法王皆给印章诰命自是袭封不易
　　吐蕃二
　　増聨毳帐以为居　有城郭而不处【唐书吐蕃传其国君号賛普有城郭而不处聫毳帐以居号大拂庐部人处小拂庐】　昭陵刊像形之石　赤岭分界之碑【旧唐书髙宗嗣位弄讃致书云天子初即位若臣下有不忠之心者当勒兵以赴国除讨并献金银珠寳十五种请置太宗前髙宗嘉之乃刋石像其形列昭陵元阙下　又曰诏御史大夫崔琳充使报聘仍于赤岭各分界之碑约以更不相侵】
　　吐蕃三
　　増疏唐于休烈请不赐吐蕃书籍疏曰臣闻吐蕃之性慓悍果决敏情恃鋭喜学不回若达于书必能知战深于诗则知武夫有师干之试深于礼则知月令有废兴之兵深于传则知用师有诡诈之计深于文则知往来有书檄之制何异借寇兵而赍盗粮也臣闻鲁秉周礼齐不加兵吴获乘车楚屡奔命且公主逺适异国返求良书愚臣料之恐非本意虑有奔北之教于中若陛下虑失蕃情以备国信必不得已请去春秋当周道既衰诸侯强盛礼乐自出战伐交兴情伪于是乎生变诈于是乎起则有以臣召君之事取威定霸之名若与此书国之患也传曰于奚请曲县繁缨仲尼云惜也不如多与之邑惟名与器不可假人彼固贪婪贵货易土正可锡之锦绮厚以玉帛何必率从其求以资其智
　　大羊同
　　増文献通考曰大羊同东接吐蕃西接小羊同北直于阗东西千余里胜兵八九万人其人衣毡裘以畜牧为业地多风雪冰厚丈余所出物产颇同蕃俗无文字但刻木结绳而已刑罚严峻其王姓姜葛有四大臣分掌国事自古未通中国唐贞观十五年遣使来朝
　　悉立
　　増文献通考曰悉立在吐蕃西南户五万有城邑邨落依溪涧丈夫以缯防缠头衣毡褐妇人多着短裙其畜多水牛羖羊鸡豕谷宜秔稻麦豆饶甘蔗诸果丧制以黒为衣一年就吉刑有刖劓羁事吐蕃自古未通中国唐贞观二十年遣使献方物
　　章求拔
　　増文献通考曰章求拔或云章揭拔本西羌种也在悉立西南居山内近代移出西接东天竺遂衣服变西羌之俗其地延袤八九百里胜兵二千余人居无城郭好为冦掠商旅患之闻悉立入朝亦遣使朝贡
　　泥婆罗
　　増文献通考曰泥婆罗国在吐蕃西其俗剪发与睂齐穿耳珰楦竹筩缓至肩者以为姣防食用手多商贾少田作以铜为钱面文为人背文为马以板为屋壁皆雕画俗重博戯颇推测盈虚兼通厯术事五天神鑴石为像每日清水浴神烹羊而祭其王那陵提婆身着眞珠诸寳玉垂金钩玉珰佩寳装伏坐狮子座常散花然香大臣及左右并坐于地有阿耆婆濔池周廻二千余歩以物投之即生烟焰悬釡而炊湏臾而熟唐永徽二年遣使朝贡
　　大勃律【小勃律附】
　　増文献通考曰大勃律或曰布露直吐蕃西与小勃律接西邻北天竺乌苌属吐蕃唐万嵗通天逮开元时三遣使朝故册其君苏弗舎利支离泥为王死又册苏麟陀逸之嗣王凡再遣使贡方物小勃律去京师九千里而赢开元初王没谨忙来朝诏册为小勃律王至苏失利之立为吐蕃隂诱妻以女故西北二十余国皆臣吐蕃贡献不入安西都护三讨之无功天寳六载诏副都护髙仙芝伐之平其国于是拂菻大食七十二国皆震恐归附执小勃律王及妻归京师诏改其国号归仁军募千人鎭之
　　个失
　　増文献通考曰个失或曰迦湿弥逻北距勃律五百里环地四千里山回缭之他国无能攻伐王治拨逻勿还布逻城西濒弥那悉多大河地宜稼多雪不风出火珠郁金龙种马毛褐世传地本龙地龙徙水竭故往居之唐开元初遣使者朝八年诏册其主眞陀罗秘利为王间献胡药天木死弟木多笔立遣使者佛理多来朝且言有国以来并臣天可汗受调发国有象马歩三种兵臣身与中天竺王阨吐蕃五大道禁出入战辄胜有如天可汗兵至勃律者虽众二十万能输粮以助又国有摩诃波多磨龙池愿为天可汗营祠因丐王册诏内佛理多宴中殿赐赉优备册木多笔为王自是职贡有常其役属五种亦名国所谓咀义始罗者地二千里有都城西南余七百里得僧诃补罗地三千余里亦治都城东南山行五百里得乌刺尸地二千里有都城宜稼穑东南限山千里即个失蜜西南行险七百里得半笯蹉地二千里又得曷逻阇补罗者其大四千里有都城多山阜人骁勇五种皆无君长云
　　骨咄
　　増文献通考曰骨咄或曰珂咄罗广长皆千里王治思助建城多良马赤豹有四大盐山山出乌盐唐开元十七年王俟斤遣子骨都施来朝二十一年王颉利发献女乐又遣大首领多博勒达于朝贡天寳十一载册其王罗金郎为叶护
　　苏毗
　　増文献通考曰苏毗本西羌族为吐蕃所幷号孙波在诸部最大东与多弥接西距鹘莽硖户三万唐天寳中王没陵賛欲举国内附为吐蕃所杀子悉诺率首领奔陇右节度使哥舒翰护送阙下宗礼之
　　多弥
　　増文献通考曰多弥亦西羌族役属吐蕃号难磨濵犂牛河土多金贞观六年遣使者朝贡
　　伊吾城
　　増文献通考曰伊吾城者汉宜禾都尉所治商胡杂居胜兵千附铁勒人骁悍土良沃隋末内属置伊吾郡复臣突厥贞观四年来朝颉利灭举七城降列其地为西伊州
　　白兰
　　増文献通考曰白兰羗之别种东北接吐谷浑西至叱利摸徒南界郍鄂风俗物产与宕昌同胜兵万人勇于战鬭唐武徳六年使者入朝以其地为维恭二州贞观六年与契毖数十万内属永徽时特浪生羌卜楼大首领冻就率众来属以其地为剑州龙朔后白兰春桑及白狗羌为吐蕃所臣籍其兵为前驱白狗与东防州接胜兵才千人在西北者天授中内附户凡二十万以其地为朝吴浮归十州散居灵夏间





　　御定渊鉴函卷二百三十五
　　钦定四库全书
　　御定渊鉴函卷二百三十六
　　邉塞部七【原西戎总序　増婼　原楼兰増鄯善　精絶　原且末　杆弥　车师増髙昌　火州　土鲁番　柳陈黒娄　滑国　白题】
　　西戎总序一
　　原杜氏通典曰西域汉孝武时始通本三十六国皆在匈奴之西乌孙之南南北有大山中央有河东西六千余里东则接汉阨以玉门阳关西则限以葱岭诸国大率土著有城郭田畜与匈奴乌孙异俗故皆役属匈奴西日逐王领西域赋税取足焉其南山东出金城与汉南山属焉自玉门阳闗出西域有两道从鄯善傍南山北陂河西行【循河曰陂史记曰陂山东道】至莎车为南道西逾葱岭则出大月氏安息自车师前王庭随北山陂河西行至疏勒为北道西逾葱岭则出大宛康居奄蔡焉耆自张骞开西域之迹其后霍去病击破匈奴右地降浑邪休屠王【屠音除】遂空其地始筑令居以西【令音铃县名】初置酒
　　泉郡后稍发徙人充实之分置武威张掖炖煌列四郡据两闗焉自李广利伐大宛之后西域震惧多遣使来贡献于是东自炖煌西至盐泽往往起亭障是时军旅连出师行二三十年海内虚耗征和中贰师李广利以军降匈奴帝旣悔逺征伐而搜粟都尉桑羊与丞相御史奏言故轮台以东捷枝渠黎皆故国地【轮台渠黎地名】广饶水草有溉田五千顷以上处温和田美可益通沟渠种五谷与中国同时熟田一嵗有积谷募民壮健有累重敢徙者诣田所就畜积为本业益垦溉田稍筑列亭连城而西以威西国帝深陈旣往之悔乃下诏曰前有司奏欲益民赋三十助边用【每口増三十钱】是重困老弱孤独也而今又请遣卒田轮台轮台西于车师千余里前开陵侯击车师时【开陵侯匈奴介和王来降者也】危须尉黎楼兰六国皆发畜食迎汉军又自发兵凡数万人王各自将共围车师降其王诸国兵便罢力不能复至道上食汉军汉军破城食至多然士自载不足以竟师强者尽食畜产羸者道死数千人朕发酒泉驴橐驼负食出玉门迎军吏卒起张掖不甚逺然尚厮留甚众【厮留言是前后杂列不相及逮】曩者朕之不眀以军上书言匈奴防马足置城下驰言秦人我乞若马【谓中国人为秦人习故言也乞若犹言乞汝乞音气】又汉使者久留不还故遣贰师将军欲以为使者威重也古者卿大夫与谋参以蓍不吉不行乃者丞相御史二千石诸大夫郎为文学者皆言祥善而易之卦得大过爻在九五【其辞曰枯杨生华何可久也谓匈奴破不久】匈奴困败公车方士太史理星占气及太卜蓍皆以为吉匈奴必破时不可得也卦诸将贰师最吉故朕亲发贰师今谋卦兆皆反缪失一狼走千羊乃者贰师败军士死略离散悲痛常在朕心今请逺田轮台欲起亭隧是扰劳天下非所以优民也朕不忍闻且匈奴得汉降者常提掖搜索问以所闻【搜索者恐其或私赍文书】今邉塞未正防出不禁障长吏使卒猎兽以皮肉为利卒苦而火乏失亦上集不得后降者来若捕生口虏乃知之当今务在禁苛暴止擅赋力本农脩马复令【因养马以免徭赋也】以补缺无乏武备而已郡国二千石各上进畜马方略补边状与计对由是不复出军而封丞相车千秋为富民侯以明休息思富养民也昭帝时乃用桑羊前议以给使外国者至宣帝遣衞司马使护鄯善以西数国及破姑师未尽殄分以为车师前后王及山北六国时汉独护南道未能尽并北道也神雀三年匈奴日逐王来降护鄯善以西使者郑吉迎之乃因使求并防北道故号曰都护都护之起自吉置矣由此匈奴益弱不得近西域于是徙屯田于北胥鞬披莎车之地【鞬居言反披分也】屯田校尉始属都护都护督察乌孙康居诸外国都护理乌垒城去阳闗二千七百四十里与渠黎田官相近土地肥饶于西域为中故理焉至元帝复戊巳二校尉屯田于车师前王庭【戊巳中央镇覆四方又开渠播种以为厌胜故称戊巳焉】哀平间自相分割为五十五国凡国自译长城长君监吏大禄伯长千长都尉且【子余反】渠当戸将相至侯王皆佩汉印绶凡三百七十六人而康居大月氏安息罽宾乌弋之属皆以絶逺不在数中其来贡献则与相报不督録总领也至王莽时四边扰乱与中国遂絶并复役属匈奴前往西域有二道自元始以后有三道从玉门闗出经婼【婼而遮反】转西越葱岭经悬度入大月氏为南道从玉门闗西出发都护并回三陇沙北头经居卢仓从沙西北过龙堆到故楼兰转西诣兹至葱岭为中道从玉门闗西北出经横坑辟三陇沙及龙堆出五船皆到车师界戊巳校尉所理髙昌转西与中道合兹新道后汉永平中匈奴乃脇诸国共宼河西郡县城门昼闭明帝乃命将北征匈奴取吾卢地置宜禾都尉以屯田遂通西域于阗诸国西域自絶六十五载乃复通焉眀年始复置都护戊巳校尉章帝时焉耆兹攻没都护陈睦匈奴车师围戊巳校尉章帝不欲疲敝中国以事边境乃迎还戊巳校尉不复遣都护罢屯田匈奴因遣兵守伊吾地时军司马班超留于阗绥集诸国和帝永元初窦宪大破匈奴因遣副校尉阎槃掩击伊吾破之三年班超遂定西域因以超为都护居兹复置戊巳校尉于是五十余国悉纳质内属其条支安息诸国至于海濵四万里外皆重译贡献九年班超遣甘英穷临西海而还皆前代所不至莫不备其风土其珍怪焉及班被徴以任尚为都护尚谓超曰猥承君后宜以诲之超曰塞外吏士本非孝子顺孙皆罪过徙补边屯难养易败今君性严急水清无大鱼察政不得下和宜荡佚简易寛小过总大纲而已超去后尚私谓所亲曰我以班君当有竒策今所言平平耳尚至数年安帝初西域背叛频攻围都护任尚段禧等朝廷以其险逺难相应赴诏罢都护由此遂弃西域北匈奴即复属诸国共为边宼十余嵗炖煌太守曹宗请出兵击匈奴复欲进取西域邓太后不许但令置护西域副校尉居炖煌羁縻而已其后匈奴连与车师入宼河西汉不能禁议者因欲闭玉门阳闗以絶其患尚书陈忠上疏以为炖煌宜置校尉按旧增四郡屯兵以西抚诸国庶足折冲万里震怖匈奴太后又召班超之子勇问之勇议曰昔者孝武皇帝患匈奴强盛开通西域诸论者以为夺匈奴府藏断其右臂遭王莽簒位徴求无厌遂以背叛光武中兴未遑外事故匈奴负强驱率诸国及至永平再攻炖煌河西城门昼闭明帝命武臣出征西域故匈奴逺遁边境得安及至永元莫不内属防间者乱西域复絶匈奴遂遣责诸国备其逋租髙其价直严以期防鄯善车师皆怀忿怨思乐事汉其路无从前所以时有叛者皆由牧养失宜还为其害旧炖煌郡有营兵三百人宜复之复置护西域副校尉居于炖煌如永元故事又宜遣西域长史将五百人屯楼兰西当焉耆兹径路南强鄯善于阗心胆北捍匈奴东近炖煌如此诚便于是从忠勇议乃以勇为西域长史将五百人西屯柳中勇遂破平车师自建武至于延光西域三絶复通顺帝永建二年勇复击降焉耆于是兹疎勒于阗莎车等十七国皆来服从而乌孙葱岭以西遂絶六年帝以伊吾旧膏膄之地傍近西域匈奴资之以为钞暴复令开设屯田如永元时事置伊吾司马一人自阳嘉以后朝威稍损诸国骄放转相陵伐矣自魏及晋中原多故西域朝贡不过三数国焉至后魏太武帝使董琬使西域还具言其地为三域自葱岭以东流沙以西为一域姑墨以南月氏以北为一域两海之间水泽以南为一域三域之内诸小渠长盖以百数其出西域更为四道自玉门流沙西行二千里至鄯善为一道自玉门度流沙北行二千二百里至车师为一道从莎车西行一百里至葱岭西千三百里至伽倍为一道自莎车西南五百里至葱岭西南千三百里至波路为一道焉于是贡献者十有六国孝文延兴中尚书奏以炖煌一鎭界逺西北宼贼路冲虑或不固欲移就凉州羣官防议给事中韩秀曰此蹙国之事非辟土之宜愚谓炖煌之立其来久矣虽土邻强宼而兵人素习纵有奸窃不能为害若徙就姑臧虑人怀异意或贪留重迁情不愿徙引宼内侵深为国患且炖煌去凉州三千里舍逺就近防制有阙一朝废置是唘戎心恐丑徒协契侵窃凉土边役繁兴艰难方甚乃从秀议隋炀帝时遣侍御史韦节司隶从事杜行满使于西蕃诸国至罽宾得玛瑙杯王舎城得佛经史国得十舞女狮子皮火防毛而还帝复令裴矩于武威张掖间往来以引致之皆啗以厚利令转相讽谕大业中相率而来朝者三十余国帝因置西戎校尉以应接之自炖煌西出玉门闗渉鄯善北通伊吾千里自伊吾北通车师前部髙昌壁千二百里自髙昌壁北通车师后部金满城五百里此其西域之门戸也故汉戊巳校尉更互屯焉伊吾地宜五谷桑麻蒲萄其北又有栁中皆膏之地故汉常与匈奴争车师伊吾以制西域至隋有商胡杂居胜兵千余人附于铁勒人甚骄悍厥田良沃隋末内属置伊吾郡后又臣突厥唐贞观四年以颉利破灭遂举其属七城来降因列其地为西伊州同于编戸至武太后如意初武威军总管王孝杰大破吐蕃复兹于阗疎勒碎叶四鎭自是诸国朝贡侔于前代矣　増续文献通考曰明于西北边设立甘肃等衞自肃州西七十里为嘉峪闗闗外建七衞而哈宻在六衞西去肃州不一千五百里本古伊吾庐之地唐之伊州也其北天山与瓦刺界西接火州回回鞑靼杂居为往来之津其主曰安克帖木儿洪武中太祖定陕西命将守嘉峪闗永乐二年诸番遣使贡马始即其地设哈密赤斤罕东阿端曲先安定诸衞改封安克帖木儿为忠顺王王卒无嗣兄子脱脱赐以金印玉带袭主国事令察诸番向背凡番使入贡就此译遣亦断匈奴右臂意也部下有回回畏兀儿哈刺灰三种脱脱子孛罗帖木儿成化八年被其下杀其母努温答力理国事九年土鲁番【即唐之吐蕃夷】速檀阿力王入哈密劫王母夺金印部落遂播迁匿苦峪城或附居肃州亦有随土鲁番去者事闻朝廷命髙阳伯李文右通政刘文往抚比至土鲁番去逺王母金印竟不返自是阿力谓中国易与志颇骄横阿力王死子阿黑麻称速檀未定时王母外孙畏兀儿之种都督罕愼寄寓肃州甘肃守臣以闻诏归罕愼袭王爵送入哈密城治初阿黒麻谓罕愼非脱脱族不当嗣诱而杀之未敢显言据哈密遣使入贡言罕愼病死且乞封时兵部尚书马文升议阿黒麻擅求代王主哈密宜降玺书切责朝廷从之王母故其渠牙兰以金印城池来归下兵部议会曲先安定王遣使入朝伪称忠顺王裔遂命询贡使安定王族谁可主哈密事者举王侄陜巴对诏送陜巴入哈密嗣忠顺王阿黒麻闻之怒遂掳陜巴及金印而去时治癸丑也先阿黒麻遣写亦满速儿等入贡至是命兵部侍郎张海等领贡使往经畧之海等至遣哈密夷人以敕往谕不报海以上命修嘉峪闗闭闗絶西域诸番贡令彼结怨阿黒麻以携其党阿黒麻复入哈密自称可汗大掠罕东诸夷已而西去令头目牙兰率番人二百余据哈密马文升曰若専示以恩而不加之以威彼终不知畏须用汉陈汤故事惩之请于上敕巡抚许进总兵刘寜彭清等帅师由南山捷径冒险而入阿黒麻闻大兵至先率众遁惟留牙兰与撤他儿领蕃兵数百人登台自保进至仅斩首六十余级而还久之阿黑麻以闭闗不得通贡贸易遣使送陜巴及金印来归仍封忠顺王陜巴死子速檀拜牙郎嗣为属夷所逐走土鲁番阿黑麻死子速檀满速儿立遣火者他只丁等入哈密取金印眀年满速儿亦至哈密又寇甘肃索币且挟以许我即献城及金印已而遣使归城印而留速檀拜牙郎不遣已复遣人据哈密来请币副使陈九畴调属夷劫其老营遣人北结瓦剌捣其巢穴破三城始惧引退嘉靖七年劫我曲先衞人牙木兰内侵牙木兰不从遂拥帐内徙奔肃州乞白城山金塔寺驻牧因留肃州满速儿请以哈密易牙木兰兵部尚书胡世寜曰牙木兰反正归顺非纳叛比而土鲁蕃欲甘心牙木兰以携贰我属夷正宜厚牙木兰以风蛮夷遂留不遣初世寜建议忠顺王速檀拜牙郎已归土鲁番虽还哈密亦其属夷纵使今日有忠顺嫡派应立之人朝廷与之金印助之兵粮谁与为守不过一二年复为所据夺不如闭嘉峪闗置哈密不问不必再辱王命诘城印以中彼索求之计如彼不肆侵扰则许其通贡或复为宼闭絶之庶不以哈密故疲吾中国之奔命也至是尚书桂萼议哈密势虽不可兴复亦不可废弃并条甘肃边事数款上之制曰可遂不用兵哈密是时来降人哈六刺言番酋欲以哈密城与都督米儿黒木母管理兵部遂请于上许其通贡着为令以三年或五年为期夷使虽多入京止许十二人余留塞自是哈密入土鲁番据矣
　　西戎总序二
　　原论汉班固西戎论曰孝武之代圗制匈奴患其兼从西国结党南乃表河西列四郡开玉门通西域以断匈奴右臂隔絶南月氏单于失援自是逺遁而幕南无王庭因文景默养民五代天下殷富财力有余士马强盛故能睹犀布瑇瑁则建珠崖七郡感蒟醤竹杖则开牂牁越巂闻天马蒲萄则通大宛自是之后万里相奉师旅之费不可胜计至于用度不足乃酒酤筦盐铁铸白金造皮币算至车租及六畜民力屈财用竭羣盗并起至于末年遂弃轮台之地而下哀痛之诏岂非仁圣之所悔防且西域近有龙塠逺则葱岭身热头痛悬度之阨淮南杜钦扬雄之论皆以为此天地所以界别区域絶外内也书云西戎即序禹就而序之非上威服致其贡物也西域诸国各有君长兵众分弱无所统一虽属匈奴不相亲附匈奴能得其马畜旃罽而不能统率与之进退与汉隔絶道里又逺得之不为益弃之不为损盛徳在我无取于彼故自建武以来西域思汉威徳咸乐内属惟其小邑鄯善车师界迫匈奴尚为所拘而其大国莎车于阗之属数遣使置质愿请都护圣上逺鉴古今因时之宜羁縻不絶辞而未许虽大禹之序西戎周公之让白雉太宗之却走马义兼之矣亦何以尚兹　増宋范晔西域论曰西域风土之载前古未闻也汉世张骞懐致逺之畧班超奋封侯之志终能立功西遐覊服外域自兵威之所肃服财赂之所怀诱莫不献方竒纳爱质露顶肘行东向而朝天子故设戊巳之官分任其事建都护之帅总领其权先驯则赏籝金而赐绶后服则系头颡而衅北阙立屯田于膏之野列邮置于要害之路驰命走驿不絶于时月啇胡贩客日款于塞下其后甘英乃抵条支而歴安息临西海以望大秦距玉门阳闗者四万余里靡不周尽焉若其境俗性智之优薄产载物之区品川河领障之基源气节凉暑之通隔梯山栈谷绳行沙度之道身热首痛风灾难之莫不备写情形审求根实至于佛道神化兴自身毒而二汉方志莫有称焉张骞但着地多暑湿乗象而战班勇虽列其奉浮圗不杀伐而精文善法导达之功靡所传述余闻之后说也其国则殷乎中土玉烛和气灵圣之所降集贤懿之所挺生神迹诡怪则理絶人区感验眀显则事出天外而骞超无闻者岂其道闭往运数开叔叶乎不然何诬异之甚也汉自楚英始盛斋戒之祀桓帝又修华盖之饰将微义未译而但神眀之邪详其清心释累之训空有兼遣之宗道书之流也且好仁恶杀蠲敝崇善所以贤达君子多爱其法焉然好大不经竒谲无已虽邹衍谈天之辨荘周蜗角之论尚未足以槩其万一又精灵起灭因报相寻若晓而昧者故通人多惑焉盖导俗无方适物异会取诸同归措夫疑说则大道通矣
  </div>
  <div class="pagination">
   <a href="御定渊鉴类函_page169.html">
    上一页
   </a>
   <span>
    ...
   </span>
   <a href="御定渊鉴类函_page165.html">
    165
   </a>
   <a href="御定渊鉴类函_page166.html">
    166
   </a>
   <a href="御定渊鉴类函_page167.html">
    167
   </a>
   <a href="御定渊鉴类函_page168.html">
    168
   </a>
   <a href="御定渊鉴类函_page169.html">
    169
   </a>
   <span class="current-page">
    170
   </span>
   <a href="御定渊鉴类函_page171.html">
    171
   </a>
   <a href="御定渊鉴类函_page172.html">
    172
   </a>
   <a href="御定渊鉴类函_page173.html">
    173
   </a>
   <a href="御定渊鉴类函_page174.html">
    174
   </a>
   <a href="御定渊鉴类函_page175.html">
    175
   </a>
   <span>
    ...
   </span>
   <a href="御定渊鉴类函_page171.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
