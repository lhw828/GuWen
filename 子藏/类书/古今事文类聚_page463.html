<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 463 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 463 页/共 485 页</h1>
    <div class="content">　　寳元元年七月新作舎人阁上亲篆其榜曰紫微阁又刘攽字贡父元祐中拜中书舎人请复古制建紫微阁于西省
　　命典王府
　　曾巩元丰为中舎时哲宗为延安郡王命巩典王府牋奏故事翰林掌之上特命巩【防要】
　　献皇极箴
　　治平元年知制诰祖无择献皇极箴赐诏奬之【职官分纪】
　　赐烛归院
　　丁未録夕时上神宗召知制诰郑毅夫【獬】对内东门小殿命草呉奎知青州张方平防知政事制赐双烛送归舎人院二府无知者明旦且进草遂付中书出诰【国史】
　　召赴曲宴
　　太宗皇帝留心儒术旌赏文翰时纶阁之士始召赴曲宴或令和诗舎人从逰宴自此始也【职官分纪】
　　失却君房
　　真庙时日本国入贡求本国神光寺记舍人辞不工令学士张君房代之张退食多潜饮市楼掖垣求之不得大窘时种放以司谏归华山杨大年为闲忙令云世上何人最为闲司諌拂衣归华山世上何人最号忙紫微失却张君房【湘山野録】
　　连名缴奏
　　林大中迁中书舍人风裁如台中时侂胄来见公接之无他语使人通问因愿内交又笑却之彭龟年抗论侂胄甚有防龟年除职与邵公在西掖楼钥在闼连名上疏又同缴奏【楼攻媿集】
　　两上章论
　　曽文昭公肇元祐初迁中书舍人门下侍郎韩维面奏范百禄所为不正黜维知邓州公不草制两上章论之【言行録】
　　得缴词头
　　富郑公知制诰制下遂复国之封郑公缴还词头封命遂寝唐制唯给事中得封还诏书中书舍人缴词头盖自郑公始【龙川志】旧制执政除罢皆宣麻吕恵公弼因争新法求去王安石隂沮之乃使舍人院命词蔡齐掌外制缴词头举典故论之安石劝上内批今后枢密罢更不宣麻【丁未録】
　　抑中人进官
　　胡铨兼中书舍人有防以中人李绰等尝典发军书无误各进官一列公不奉诏绰等泣诉上曰胡铨不肯【杨诚斋撰行状】
　　缴内侍升职
　　陈傅良字君举除中书舍人封还词头遇事輙发张子仁建节陈源除内侍省押班率逢原升都
　　统源供职自如而词命不行终不得俸逢原先被宣劄巳自书防公执奏再三终不奉诏此二事无敢婴其锋者公神色不动来则缴奏旁观者为之寒心【楼攻媿撰行状】
　　独当内外制
　　洪适除中书舎人内直如故方羽檄交驰书诏填委或夜召或细札咨访公独当内外制时时奉诏草制如乞防虞海道降诏亲征多出公手大用之意已定【周益公撰行状】
　　熙寜三舍人
　　李定除御史宋敏求苏颂相继封还词命次至大临亦还之世称为熙宁三舎人【四朝国史李大临传】
　　封还边帅词头
　　王岩叟除中书舍人滕元发自太原易许昌公封还词头言今以走马承受一言便易词头此风防长非委任安边之福命遂【言行録】
　　不草宦官除制
　　刘敞知制诰宦者石金彬正除观察使公封还词头不草制其命遂止【同上】
　　未三十知制诰
　　宋朝未三十知制诰者苏太简二十六呉元中二十七晏元献宋宣献王懿恪张安国皆二十八王文正夏文庄皆三十【杂记】
　　古今文集
　　杂著
　　谢中书舍人表　　　　　　苏子瞻
　　右史记言已尘髙选西垣视草复玷近班皆儒者之至荣岂平生之所望【中谢】窃以词命之职古今所难非独取之于文盖将试之以事至于机务亦或与闻虽四户擅权非当时之公议而五花判事亦前代之羙谈及夫三字之除乃是一切之政但谓内朝之法从安知宰相之属官既任止于训词故权移于胥吏恬不知恠习为故常先皇帝道冠百王法垂万世建六官而修故事辟三省以待异人典章一新名实皆正遂申明于四禁俾分领于六曹逺则追直阁之司近则通检正之任虽未闻政而闻事盖湏有德而有言如臣之愚无一而可草创润色既非郑国之材除书德音又乏唐人之誉忽当此选莫测其由兹盖伏遇皇帝陛下将圣与仁能哲而恵虽在三年不言之际已有十日竝照之光而臣日侍迩英亲闻访道仰天威之甚近知圣鉴之难逃谓臣尝受先朝之知实无左右之助弃瑕往昔责效将来臣敢不益励素心无忘旧学上体周公烦悉之诰助成汉家深厚之文茍无旷官其敢言报
　　再谢中书舍人表　　　　　苏子瞻
　　圣神独断出成命于省中衰病增光溢虗名于朝右训词之重士论所荣【中谢】臣闻有言逆心此古人所以颠沛积毁消骨非圣主莫能保全臣本受知于裕陵亦尝见待以国士嘉其好直许以能文虽窜谪流离之余决无可用而哀怜收拾之意终不少衰抱弓剑以长号分簮履之永弃岂期晩遇又过初心矧外制之秘严极西垣之清要在唐之盛以马周岑文本为得人近世所传有杨忆欧阳修之故事不试而用于今防人遂超同列之先逺继前修之末夫何顽钝有此遭逢兹盖伏遇太皇太后陛下忧国忘身爱民如子忧深故任其事者重爱极故为之虑也长敷求哲人以遗嗣圣所以兼收而并用庶防有得于其间臣敢不尽其所能期于无愧始终自誓故常以道而事君夷险不同则必见危而授命
　　谢除中书舍人表　　　　　苏子由
　　执笔柱下已愧踈空起草禁中尤为清切上慙主眷下愧人言【中谢】伏以西台政教之原紫微论思之地缉熙庶政事得防稽进退百僚言成训诰昔赵孟治晋叔向为之谋主则楚无以当国侨为郑子羽掌其辞令则国鲜败事今臣所领颇近于斯宜得博达详练之人疎通敏捷之士考覈邦典润饰皇猷如臣朴讷少文迃拙自用在仁宗时始以直言见收下第在神考时复以封事获对清光不能自结于一时旋复窜投于万里虽谋身之不暇顾受任以何堪泰坛之樽何取沟中之断清庙之瑟误收灶下之焦此盖伏遇皇帝陛下出震乘龙代天理物黙然思道専意于用人穆若守成选众而求旧怜臣一介之贱偶为三世之陈遗簮以故而见收老马以病而复养不求其用聊广吾仁臣虽力不逮人而诚心未泯学忘其旧而一二犹存敢不靖恭于朝侧听髙宗之言政勉强以俟防见成王之措刑
　　再谢中书舍人表　　　　　苏子由
　　越从左史擢领西垣口出命书身防法从深念山林之迹本无富贵之心闻命若惊固辞不获【中谢】伏念臣生本西蜀家世寒儒学以父兄为师贫无公卿之助私有求于禄养輙自力于文词慨然东游无以上达际防仁祖访求直言策语猖狂恃圣神之不讳考官怪怒恶悻直之非宜孰知牾俗之言特被爱君之诏感激恩遇遂忘死生莫酬国士之知适有私门之祸未填沟壑重迫饥寒时于道途望见神考一封朝奏夕闻召对之音众口交攻终免谪迁之患生虽不遇尝辱顾于二宗时不见容势殆滨于九死厄穷自致黾俛何言敢云衰病之余复被宠光之幸此盖伏遇太皇太后陛下母慈均覆坤德无私欲以任姒之功躬行尧舜之道肆求多士以遗成王耆老毕防于朝廷耕筑不遗于林莾遂令防擢猥及空疎冯唐巳衰犹愿云中之往贡禹虽老未忘封事之勤譬如木之在山生则荷恩而死无所怨水之于地行则润下而止不敢辞臣之事君义亦如此欲报之诚非言所殚
　　辞免中书舍人劄子　　　　汪藻
　　臣窃谓言语之科圣人以先政事代言之任朝廷之中书岂不以尊主庇民维持万世者虽在功名而道王德义风动四方者实由词命故区区之郑能自立于晋楚之间者本国侨能言而唐德宗中兴于肃代之后者亦縁陆防知礼今陛下以英明上圣之资励兴衰拨乱之志方时多故政令未孚凡一话言必欲使民知好恶所在当得如国侨陆防者润色讨论济艰难之业如臣何者辱此诏除此所以承命震惶而莫知所措也伏望陛下察臣学识本非所长加忧患百罹志衰气索比尝权摄三月有余屡进芜词斐然可见特赐追还成命改授时髦岂惟坦明之制不絶圣慈抑使严近之班靡污庸
　　辞除中书舍人表　　　　　汪藻
　　朝廷有命莫严内史之賛书沟渎何知遽补甘泉之法从既冒久虗之选仍叨不试之除【中谢】伏念臣居世寡谐资身无策一官平进安知巧宦之机半世倦防长在穷愁之境昨幸于起废恩复许于防华适值时艰俄遭事变身将沦于异域望已絶于中天岂意生还复膺器使备史职中兴之始摄词臣多士之余所忧芜累之陈不堪代匮乃误便蕃之及遂使为真过分所期循名而惧兹盖伏遇皇帝陛下兼收羣策光复丕图谓聪明睿智之有临须号令文章之可述故掌制诰必以能言而臣学昧渊源文惟雕篆况齿发早衰于多病而精神新耗于百忧大惧旷瘝上孤甄擢虽不能草诏使武夫悍卒之涕流然常愿输忠俾君子小人之情得倘酬大造何有余生
　　谢除中书舍人表　　　　　洪迈
　　记言左史甫沐于序迁掌制中书遽叨于真拜荷光灵之曲被循涯涘以难胜【中谢】伏念臣行能亡以瘉人愚憧而不逮事少年驰骛妄有意于功名壮嵗﨑嵚私自怜于力命未分山林之独往甘从州郡之徒劳正违鸣玉之趍忽防赐环之召径归故步亟侍清光官资兼五职之华翰墨极一时之选顾生成之特异觉报称以至难可以言而言造膝必期于展尽非所据而据谋身敢择于便安深虞羁迹之疾颠乃辱脩门之孟进矧是词臣之贵实为世掌之荣父子相承四上鸾坡之直弟兄在望三陪鳯阁之游共夸遭遇之殊窃有满盈之惧兹盖伏遇皇帝陛下重华协帝下武继文笃实辉光而日新躬行仁义漙博渊泉而时出独化陶钧当循名责实之辰欲砥节奉公之士察其孤立或效一长使居侍从之班仍在丝纶之地臣敢不敬共官次感诵天恩巍巍其有成功方际有为之防断断而无他技誓殚无隠之忠
　　辞免兼权中书舍人劄子　　楼钥
　　自揣侥逾弥增震惕【中谢】某技能至薄见谓顿迟学术素疎且多废忘躐迁左陛曾阅日之未深密侍清光惧记言之非称矧是演纶之要实防造命之严非智略该通不足以裨賛国论非辞章典丽不足以润色王猷可使凡才而与华选暂承人乏虽弗许于控辞退睥时髦顾岂容于冒进欲望朝廷特赐敷奏曲回宸命更选词臣俾専柱下之官庶惬廷中之议
　　谢除中书舍人表　　　　　楼钥
　　史笔屡书深慙无补纶闱久假遽命为真尝控避而弗俞竟周章而就列【中谢】伏念臣受才谫薄渉世阔疎偶承累叶之儒科防顶清朝之官使往分郡寄何有民庸当夀皇御极之时曽四登于文陛逮圣主题期之始遂三入于修门首污郎省之聫旋备贤闗之贰货泉出纳粗谨攸司寳牒纂修复寻故步晋班左墄摄事西垣记注非工有愧螭防之直词章至陋殆为鳯阁之羞矧执愚之不移或遇事而輙发妨贤已甚忤物且多方喜惧之交怀恐颠跻之未免力求引退敢觊褒升才思欲枯安得涌泉之敏身章增焕更贻濡味之讥兹盖恭遇皇帝陛下翕受羣言旁招众俊谓臣粗亲小技故使当训诰之司察臣素禀朴忠或可效防涘之助攷于详试有此误恩臣敢不思称所益共尔位言惟作命少禆风雷鼔舞之神忠以事君当谨朝夕论思之职
　　谢除中书舍人表　　　　　孙觌
　　代言辞掖叨司史之賛书持槖近班缀甘泉之法从缙绅所重翰墨为荣岂谓臣愚亦试可【中谢】恭以圣神独御鉴临万方必有训诰誓命之文大敷羣听用能礼乐征伐之出咸仰至明惟兹辞令之臣特重典刑之任格于兆众以达圣心使四方咨嗟而耸闻百世惊动而兴起昔尧言布天下之广由传诵以至今周书诰羣下之详以烦悉而行逺岂臣么麽所可使令恭惟皇帝陛下有尧舜之文章躬神禹之律度以天纵多能之将圣群臣莫望于清光乃以创残之余猥尘润色之选昭回云汉之在上光景毕陈绘畵乾坤之为容迂愚已甚况臣罹谴逐内积忧伤心则不强身其余防然而见知于欲治之主所遇者难得之时臣敢不洒濯其明慎所职体训辞之深厚期配昔人师讼雅之温纯以章洪烈
　　谢除中书舍人表　　　　　孙觌
　　支郡承流久在散材之目西垣视草遽尘法从之聫【中谢】臣闻极儒者之荣莫重文章翰墨之选鼓天下之动实闗朝廷政令之施制规二帝之谟言合六经之训感厉一时忠义之气而武夫悔祸于片言布宣九重德意之孚而父老贪荣于垂死岂但精诚之格实繄播告之修伏念臣懵学无师自信文辞骫骳久贻酱瓿之讥骨相虺隤敢叹盐车之厄盍图幽屏以谢空飡遽颁命绂之新加贲遗簮之旧延登学省召节巳行还贰宪台宠私未替诏尚方而给札忝内史之賛书三折肱而为医方追惩于枉谬九顿首而重拜遽叨沐于殊私宠至若惊恍惟就列恭惟皇帝陛下聪明元后神武真人龙应于天行涣风孚于邦号当有鸿文硕学之士上副厉精更化之怀顾臣何人廼预兹选老矣既愆之力岂足举明主于三代之隆斐然不腆之辞犹能奏薄技于从官之内誓殚微效上荅深仁
　　辞免兼权中书舍人状　　　呉永叔
　　光命巽申愚衷震惕伏以太一坐紫微之垣下临图书上主词令俱为华选専用英髦如某学不足以知方文不足以饰治曩尘册府曽躐等以三迁比直词垣亦叨荣者一载搜访遗文以补书逸缴还成命以绳官邪虽云粗尽于厥心初亦何裨于更化岂期误渥复及陈人还贰书林岂敢方元祐之人物改权中舎而乃用绍兴之典彛一且不堪二难兼取若令磨鈆吮墨尚殚典校之劳如复飜敇批黄是速颠跻之咎毋拘反汗不敢妨贤
　　再辞免权中书舍人状　　　呉永叔
　　某窃防宥坐之器盈则覆仲尼忧太盛之易衰再实之木根必伤文子惧兼荣之难保今兄弟一门聫登要路可谓太盛矣内外两制皆代王言可谓兼荣矣居盛而不戒则危饕荣而不已则辱若非安当止之分何以免交讁之言比于黄纸之初除五上控辞之牍继以赤之间作三陈祠禄之章且依屡降之指挥不许再行于陈请若退而自嘿防誖戾于先猷复进而有言是重违于圣防某之进退至此周章与其身兼数器而独冒书生之荣曷若知效一官而免供中舎之职矧词章系国脉之隆替而论駮闗朝纲之重轻傥久据于华津岂不妨于贤路今巧匠袖云斤而未试良工椟羙玉而弗沽非甄拔而用之则无以展其器能非磨淬而新之则无以扬其风采輙忘疎陋敢逊誉髦禆谌草创世叔讨论为命岂一人之力宰我言语子游文学设科须众善之长庶于有道之朝得免蔽贤之罚更祈敷奏即赐允俞辞免中书舍人申省状　　　洪咨防
　　浃日再迁寸积悸伏念某赋资至陋遇事最疎甫叨赤墀供奉之官遽劾乌台分察之士宜加诛斥廼被褒除矧讨论欲贲于皇猷而封驳亦闗于国论讵容冒处自速烦言欲望朝廷特赐敷奏收丝纶之新渥畀香火之丛祠所以省劄某未敢祗受
　　辞免兼权中书舍人状　　　刘克庄
　　奎画洊攽危衷交战窃惟书命之职宜属材敏之人曾巩占纸肆书而可传刘敞立马一挥而已就虽云摄乏亦必当仁如某者旧闻久荒拙思尤钝凡片文只字狂简之作皆积日累月鍜链而成盖山林枯槁者之为于朝廷润色而奚取若使不量肤浅冒处髙华非惟包越爼之羞又将起斵之诮欲望朝廷特赐敷奏收还误渥改畀英髦以重词垣以穆朝论
　　辞免兼权直舍人院状　　　呉永叔
　　某被命频仍省躬震惕居编摩之府才及五旬登著作之庭未经一月当明主励精之始正微臣思报之秋而学不足以网罗旧闻识不足以通达时务方虞黜责岂望超陞矧賛书王国之精华而论驳公朝之机脉开寳之后仅闻两中允之除熙宁以来始见三舎人之盛岂宜朴学暂使兼官虽资浅望轻在礼弗容于控免然职亲地禁非才恐速于颠隮伏望朝廷特赐敷奏收回成命改畀时髦庶専农马之能少荅乾坤之施
　　辞免兼直舍人院状　　　　呉永叔
　　冒应兼组增惕孤衷伏念某顿自着庭暂权右掖无英词以鼔天下之动无宏议以植朝廷之纲挂名忝与于判花嫉恶但思于去草粤稽元祐尝用蜀珍咸惟蘓轼范百禄之贤能缴李定张诚一之恶自愧寒乡之晩进敢攀前哲之髙风比还二凶之词荷垂九陛之听然而厯时滋永久假不归纵未致于烦言亦弗宁于方寸正欲露章而控免岂期带职以超迁既升武监之华仍正词垣之直虽军旅之事未之学尚能阅戎器之精粗以帝王之制举而行恐难称皇猷之润色宁専农马之智敢冒熊鱼之兼
　　回郑钱二舍人书　　　　　欧阳修
　　显奉制恩陞华禁掖诞膺圣选式协兴谈朝廷之体尊严王者之居渊黙德泽宣布必使入人心之深号令发挥而能鼓天下之动惟是代言之任实资博古之英伏惟某官履行敦方材猷敏茂蔼一乡之佳誉掩众俊以名科通达古今固已优防于儒学出入侍从是宜顾问于清闲果被佥俞竝司典训竦万方之视听追三代之文章遂陞荣涂益奋贤业共庆得人之盛方深窃抃之私遽辱谦防特贻诲翰感铭之素敷奏奚殚
　　回諌院吴舍人书　　　　　欧阳修
　　光奉制恩入司书命得人为盛舆颂同欣伏惟某官器禀纯明道探渊蕴清名峻望独映于一时硕学髙文素推于羣彦果被上心之简进膺宠命之华红药翻阶直禁垣之清切紫荷持槖拥法从以雍容文章追三代之风号令警四方之听允归鸿笔增重本朝顾惟衰朽之退藏方与缙绅而窃抃岂期谦眷特枉诲函感服之私敷言防既
　　回李舍人书　　　　　　　欧阳修
　　显膺宠命入直禁垣台阁得贤缙绅共庆舍人器涵闳逺德蕴纯深讲仁义之渊源极天水之精梫备言语侍从之列承清闲顾问之荣时望蔚然舆谈久属果被上心之简进司书命之严惟帝制之坦明必训辞之深厚金相玉振焕三代之文章雷动风行警四方之耳目遂归鸿笔增重本朝顾惟衰病之余敢辱眷勤之贶遽先问益认防谦感服欣愉敷陈防既
　　中书门下省官壁记　　　　洪迈
　　两省之官十有二唐制也今散骑常侍缺繇谏大夫而下别为谏院同门而异户唯给事中中书舎人左右起居实同省其员亦十有二渡江以来盖损三之一然亦未尝备也给舍以法从为职凡紫微黄门之政无论小大实书之实行之其未韪者得以告而还之两起居日侍殿上备顾问皆名一时清切要官然去来姓名不谨于掌故四十年间已泮散不可考迈兄弟前后四入省举致意焉迈去右史五年而复至乃竟成之独建炎年时为不整叙或失其所来及所去官姑存之合为百七十有五人其重至三至者二十有五人今廊庙五公皆从吾省干青云而直上异时莫盛焉权官不书独记南阳公所以尊宰相重吾省也题名成又请浙东相公大表其上乾道三年二月二十五日记
　　古诗
　　题舍人古意　　　　　　　徐彦伯
　　巢君緑梧树舞君青闼或言鳯池环禁林仙阁雾沉沉璇题激流日珠缀绵清隂郁穆帝言重荧煌台座深凤张丹戺翮月弄紫庭音
　　律诗
　　贺李舍人　　　　　　　　亡名
　　拜命大西垣偏承圣主恩黄扉陪汉制彩笔代尧言
　　纶阁有感　　　　　　　　司空图
　　风涛曾阻化鳞来谁料蓬瀛路却开欲去迟迟还自笑狂才应不是仙才
　　送崔舍人　　　　　　　　裴度
　　赤墀同拜紫泥封四牡连徴侍九重唯有白须张司马不言名利尚相从
　　早入中书　　　　　　　　钱珝
　　不意云霄能自致空惊鸳鹭忽相随腊雪新晴栢子殿春风欲上万年枝
　　上徐中书　　　　　　　　禇朝阳
　　中禁仙池越凤凰池边词客紫微郎既能作颂雄风起何不时吹兰蕙香
　　喜杨舍人入翰林　　　　　卢肇
　　御笔亲批翰长防夜开金殿送瑶缄平明玉案临宣室已见龙光出傅岩
　　中书宿斋有感　　　　　　权德舆
　　铜壶滴漏斗阑干泛滟金波照露盘遥想洞房眠正熟不堪深夜凤池寒
　　寄王三十四舍人　　　　　司空图
　　防年溪上约同逰拟为莲峰别様楼今日凤凰池畔客五千仭雪不回头
　　中书连直　　　　　　　　白居易
　　今年寒食夜西省凤池头诚知视草贵未免对花愁
　　西省即事　　　　　　　　岑参
　　西掖重云闗禁署北山疎雨防朝衣千门栁色连青三殿花香入紫微
　　又　　　　　　　　　　　白居易
</div>
    <div class="pagination">
<a href="古今事文类聚_page462.html">上一页</a><span>...</span><a href="古今事文类聚_page458.html">458</a><a href="古今事文类聚_page459.html">459</a><a href="古今事文类聚_page460.html">460</a><a href="古今事文类聚_page461.html">461</a><a href="古今事文类聚_page462.html">462</a><span class="current-page">463</span><a href="古今事文类聚_page464.html">464</a><a href="古今事文类聚_page465.html">465</a><a href="古今事文类聚_page466.html">466</a><a href="古今事文类聚_page467.html">467</a><a href="古今事文类聚_page468.html">468</a><span>...</span><a href="古今事文类聚_page464.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
