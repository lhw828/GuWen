<!DOCTYPE html>
<html>
<head>
    <meta charset="UTF-8">
    <title>太平广记 - 第 133 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 133 页/共 323 页</h1>
    <div class="content">一行
沙门一行，俗姓张名遂，郯公公瑾之曾孙。年少出家，以聪敏学行，见重于代。玄宗诏于光大殿改撰历经。后又移就丽正殿，与学士参校。一行乃撰《开元大衍历》一卷，《历议》十卷，《历成》十二卷，《历书》二十四卷，《七政长历》三卷。凡五部五十卷。未及奏上而卒。张说奏上之，诏令行用。初，一行造黄道游仪以进。御制（制原作进，据《大唐新语》改）《游仪铭》付太史监，将向灵台上，用以测候。分遣太史官大相元太等，驰驿往安南、朗、衮等州，测候日影。同以二分二至之日午时，量日影，皆数年方定。安南极高二十一度六分，冬至日影长七尺九寸三分，春秋二分长二尺九寸三分，夏至日在表南三寸一分，蔚州横野军北极高四十度，冬至日影长一丈五尺八分，春秋二分长六尺六寸二分，夏至影在表北二尺二寸九分。此二所为中土南北之极。朗、衮、太原等州，并差互不同。用勾股法算之云："大约南北极，相去才八万余里。"修历人陈玄景亦善算。叹曰："古人云，'以管窥天，以蠡测海'。以为不可得而致也。今以丈尺之术而测天地之大，岂可得哉？若依此而言，则天地岂得为大也。"其后参校一行《历经》，并精密，迄今行用。（出《大唐新语》）


邢和璞
邢和璞好黄老之道，善心算。作《颍阳书疏》。有叩奇旋入空，或言有草，初未尝覩。段成式见山人郑昉说："崔司马者寄居荆州，与邢有旧。崔病积年且死，心常恃于邢。崔一日觉卧室北墙，有人劚声。命左右视之，都无所见。卧空室之北，家人所居也。如此七日，劚不已。墙忽透，明如一粟。问左右，复不见。经一日，穴大如盘。崔窥之。墙外乃野外耳。有数人荷锹钁，立于穴侧。崔问之："皆云，邢真人处分开此。司马厄重，倍费功力。"有顷，导驺五六。悉平帻朱衣。辟曰："真人至。"见邢舆中，白幍垂绶，执五明扇，侍卫数十，去穴数步而止。谓崔曰："公算尽，仆为公再三论，得延一纪。自此无若也。"言毕，壁合如旧。旬日病愈，又曾居终南。好道者多卜筑依之。崔曙年少亦随焉。伐薪汲泉，皆是名士。邢尝谓其徒曰："三五日有一异客，君等可为予各办一味也。"数日，备诸水陆，遂张筵于一亭。戒无妄窥，众皆闭户，不敢謦欬。邢下山延一客。长五尺，阔三尺，首居其半。绯衣宽博，横执象笏。其睫疏长，色若削瓜。鼓髯大笑，吻角侵耳。与邢剧谈，多非人间事故也。崔曙不耐，因走而过庭。客熟视，顾邢曰："此非泰山老师耶？"应曰"是"。客复曰："更一转则失（失原作先，据明抄本改）之千里矣，可惜。"及暮而去，邢命崔曙谓曰："向客上帝戏臣也，言泰山老师，颇记无？"崔垂泣言："某实泰山老师后身，不复忆。"少常听先人言之，房琯太尉祈邢算终身之事，邢言若由东南止西北，禄命卒矣。降魄之处，非馆非寺，非途非署。病起于鱼飧，休材龟兹板。后房自袁州除汉州。罢归，至阆州，舍于紫极宫。适顾工治木。房怪其木理成形。问之，道士称："数月前，有贾客施数断龟兹板，今治为屠苏也。"房始忆邢之言。有顷，刺史具鲙邀房。房叹曰："邢君神人也。"乃具白于刺史，且以龟兹板为讬。其夕，病鲙而终。（出《酉阳杂俎》）



满师
西京太平坊法寿寺有满师善九宫。大理卿王璿尝问之。师云："公某月当改官，似是中书门下，甚近玉阶。"璿自谓黄门侍郎未可得也。给舍又已过矣。"后果改为金吾将军，常侍玉阶。满公又云："王鉷一家尽成白骨。"有所克皆验。


马处谦
扶风马处谦病瞽，厥父俾其学易，以求衣食。尝于安陆鬻筮自给。有一人谒筮，谓马生曰："子之筮未臻其妙。我有秘法，子能从我学之乎？"马生乃随往。郡境有陶仙观，受星算之诀，凡一十七行。因请其爵里。乃云："胡其姓而恬其名。"诫之曰："子有官禄，终至五十二岁。幸勿道我行止于王侯之门。"马生得诀，言事甚验。赵匡明弃荆入蜀，因随至成都。王先主尝令杜光庭先生，密问享寿几何。对曰："主上受元阳之气。四斤八两。"果七十二而崩。四斤八两，即七十二两也。马生官至中郎金紫，亦五十二而殒。（出《北梦琐言》）。


袁弘御
后唐袁弘御为云中从事，尤精算术。同府令算庭下桐树叶数。即自起量树，去地七尺，围之。取围径之数布算。良久曰："若干叶。"众不能覆。命撼去二十二叶，复使算。曰："已少向者二十一叶矣。"审视之，两叶差小，止当一叶耳。节度使张敬达有二玉碗，弘御量其广深，算之曰："此碗明年五月十六日巳时当破。"敬达闻之曰："吾敬藏之，能破否？"即命贮大笼，籍以衣絮，鏁之库中。至期，库屋梁折，正压其笼，二碗俱碎。太仆少卿薛文美同府亲见。（出《稽神录》）





卷第二百十六　　卜筮一
管辂　淳于智　柳林祖　隗照　郭璞　蔡铁　吴中察声者　王子贞　张璟藏凑州筮者　蔡微远　车三　李老　开元中二道士　蒋直


管辂
管辂洞晓术数。初有妇人亡牛，从卜。曰："可视东丘冢中，牛当悬向上。"既而果得。妇人反疑辂，告官按验。乃知是术数所推。又洛中一人失妻。辂令与担豕人斗于东阳门。豚逸入一舍，突坏其墙。其妇出焉。辂乡里范玄龙苦频失火。辂云："有角巾诸生驾黑牛，从东（从东原作故车，据明抄本改）来，必留之宿。"后果有此生来，玄龙因留之。生急求去，不听，遂宿。主人罢入。生惧图己，乃持刀门外，倚薪假寐。忽有一物，以口吹火。生惊斫之死。而视之则狐也。自是不复有灾。又有人捕鹿，获之，为人所窃。诣辂为卦云："东巷第三家，候无人时，发其屋头第七椽，以瓦著椽下。明日食时，自送还汝也。"其夜盗者父患头痛，亦来自占。辂令归之。病乃愈。又治内吏失物。辂使候人静，于寺门，令指天画地，举手四向。暮果获于故处。（出《异苑》）
又平原太守刘邠取山鸡毛置器中，使辂筮之。辂曰："高岳岩岩，有鸟朱身。羽翼玄黄，鸣不失晨。此山鸡毛也。"（出《异苑》）


柳林祖
有日者柳林祖善卜筮。其妻曾病鼠瘘，积年不差。渐困（"困"原作"因"，据明抄本改）垂命。林祖遂占之，得"颐"之"复"。按卦曰："应得姓石者治之，当获灸鼠而愈也。"既而乡里有一贱家，果姓石。自言能除此病。遂灸病者头上三处。觉佳。俄有一鼠，色黄秀，迳前。噞噞然伏而不动。呼犬噬杀之。视鼠头上，有三灸处。病者自差。（出《洞林》）


隗照
晋隗照善易。临终谓妻子曰："后虽大荒，勿卖宅。后五年，诏使龚负吾金，以吾所书板告之。"后如其言。妻赍板诣之。使者惘然，沈吟不语。取蓍筮之。卦成曰："妙哉隗生，吾不负金。贤夫自藏金，以待太平。知吾善易，书板寄意。金有五百斤，盛以青瓷，埋在堂屋。去壁一丈，入地九尺。"妻掘之，果得金也。（出《国史补遣》，明抄本作出《系蒙》。）


郭璞
杨州别驾顾球娣生十年便病，至年五十余。令郭璞筮之。得"大过""之升"。其辞曰："大过卦者义不嘉，冢墓枯杨无英华。振动游魂见龙车，身被重累婴天邪。法由斩树（树原作祀，据明抄本改）杀灵蛇，非己之咎先入瑕。"案卦论之可奈何，球乃访迹其家事。先世曾伐大树，得大蛇杀之。女便病。病后有群鸟数千回翔屋上，人皆怪之，不知何故。有县农行过舍边，仰视，见龙牵车，五色晃烂。甚大非常。有顷遂天。（出《搜神记》）


蔡铁
宋南郡王义宣在镇，府史蔡铁者善卜。王尝在内斋见一白鼠缘屋梁上，命左右射得之。内函中，命铁卜函中何物。卦成笑曰："得之矣。"王曰："状之。""白色之鼠背明户，弯孤射之，绝其左股。鼠孕五子，三雄二雌。若不见信，剖腹而立知。"王便剖之。皆如铁言。赐万钱。（出《渚宫旧事》）


吴中察声者
后魏末，有吴士至北间。目盲而妙察声。丞相嗣渤海王澄使试之。闻刘桃枝之声曰："当代贵王侯将相死于其手。然譬如鹰犬，为人所使耳。"闻赵道德之声曰："亦贵人也。"闻太原公洋之声曰："当为人主。"闻澄之声，不动。崔暹私掐之，乃缪言："亦国王也。"王曰："我家群奴，犹当极贵，况吾身手。"后齐诸王大臣赐死，多为桃枝之所拉杀焉。而澄竟有兰京之祸。洋受禅，是为文宣王。（出《三国典略》）


王子贞
唐贞观中，定州鼓城县人魏全家富，母忽然失明。问卜者王子贞。子贞为卜之曰："明年有从东来青衣者，三月一日来疗，必愈。"至时，候见一人着青紬襦，遂邀为重设饮食。其人曰："仆不解医，但解作犁耳，为主人作之。"其持斧绕舍求犁辕，见桑曲枝临井上，遂斫下。其母两眼焕然见物。此曲枝叶盖井之所致也。（出《朝野佥载》）


张璟藏
周郎中裴珪妾赵氏，有美色。曾就张璟藏卜年命。藏曰："夫人目长而慢视。准相书，猪视者淫。妇人目有四白，五夫守宅。夫人终以奸废，宜慎之。"赵笑而去。后果与人奸，没入掖庭。（出《朝野佥载》）


凑州筮者
杜景佺，信都人也，本名元方，垂拱中更为景佺。刚直严正，进士擢第。后为鸾台侍郎平章事。时内史李昭德以刚直下狱。景佺庭称其公清正直。则天怒，以为面欺。左授凑（明抄本凑作溱，下同）州刺史。初任凑州，会善筮者于路，言其当重入相，得三品而不着紫袍。至是夏终，服紫衫而终。（出《御史台记》）


蔡微远
瀛州人安县令张怀礼，沧州弓高令晋行忠，就蔡微远卜。转式讫，谓礼曰："公大亲近，位至方伯。"谓忠曰："公得京官，今年禄尽。宜致仕可也。"二人皆应举。（明抄本举作选）怀礼授左补缺，后至和复二州刺史。行忠受城门郎，至秋而卒。（出《朝野佥载》）


车三
车三者，华阴人，善卜相。进士李蒙宏词及第，入京注官。至华阴，县官令车三见。诳云李益。车云："初不见公食禄。"诸公云："应缘不道实姓名，所以不中。此是李蒙，宏词及第，欲注官去。看得何官？"车云："公意欲作何官？"蒙云："爱华阴县。"车云："得此官在，但见公无此禄。奈（奈原作如，据明抄本改）何。"众皆不信。及至京，果注华阴县尉授官。相贺于曲江舟上宴会。诸公令蒙作序，日晚序成，史翙先起，于蒙手取序看。裴士南等十余人，又争起看序。其船偏，遂覆没。李蒙、士南等，并被没溺而死。（出《定命录》）



李老
开元中，有一人姓刘不得名。假荫求官，数年未捷。忽一年铨试毕，闻西市有李老善卜，造而问之。老曰："今年官未合成，生曰："有人窃报我，期以必成。何不然也？"老人曰："今年必不成，来岁不求自得矣。"生既不信。果为保所累，被驳。生乃信老人之神也。至明年试毕，自度书判微劣，意其未遂。又问李老。李老曰："勿忧也，君官必成，禄在大梁。得之，复来见我。"果为开封县尉。又重见老人。老人曰："君为官，不必清俭，恣意求取。临满，请为使入城。更为君推之。"生至州，果为刺史委任。生思李老之言。大取财贿。及满，贮积千万。遂谒州将，请充纲使。州将遣部其州租税至京。又见李老。李老曰："公即合迁官。"生曰。某今向秩满后选之，今是何时。岂得更有官也？"老曰："但三日内得官，官亦合在彼郡得之，更相见也。"生疑之，遂去。明日，纳州赋于左藏库，适有凤凰见其处。敕云："先见者与改官。"生即先见，遂迁授浚仪县丞。生益见敬李老。又问为官之方。云："一如前政。"生满岁，又获千万。还乡居数年，又调集，复诣李老。李老曰："今当得一邑，不可妄动也，固宜慎之。"生果授寿春宰。至官未暮，坐贜免。又来问李老。老曰："今当为君言之，不必惭讳。君先代曾为大商，有二千万资，卒于汴州。其财散在人处。故君于此复得之，不为妄取也。故得无尤。此邑之人，不负君财。岂可过求也？"生大伏焉。（出《原化记》）


开元中二道士
开元二年，梁州道士梁虚舟以九宫推算张鷟云："五鬼加年，天罡临命，一生之大厄。"以周易筮之。遇"观"之"涣"，主惊恐。后风行水上，事即散。又安国观道士李若虚不告姓名，暗使推之。云："此人今年身在天牢，负大辟之罪，乃可以免。不然，病当死，无有救法。"果被御史李全交致其罪，敕令处死。（死原作尽，据明抄本改）而刑部尚书李日知、左丞张庭珪、崔玄升、侍郎程行谋咸请之，乃免死。配流岭南。二道士之言，信有征矣。（出《朝野佥载》）


蒋直
天宝十二载，永嘉人蒋直云："郡城内有白幕。太守李江忽丁忧。"李欲归江北。蒋又云："公至缙云郡却回。当有一绯一绿、一碧人来相推按，然终无事。"后果采访使张愿着绯，大理司直杜乔着绿，判官张璘着碧，来推。遇赦而止。（出《定命录》）





卷第二百十七　卜筮二
沈七　颍阴日者　王栖岩　路生　邹生　五明道士　黄贺　邓州卜者


沈七
有沈七者，越州人，善卜。李丹员外谓之曰："闻消息，李侍郎知政事，某又得给事中，如何？"沈七云："李侍郎即被追，不得社日肉吃，后此无禄。公亦未改，不得给事中。"其时去社才十四日，果有敕追李侍郎。去社两日而上道，至汴卒。李亦不得给事中。（出《定命录》）
又天宝十四年，王诸应举，欲入京。于越州沈七处卜。得纯乾卦，下四位动，变观卦。沈云："公今应举，得此卦，观国之光，利用宾于王，本是嘉兆。然交动，群阴咸阳。下成乾卦，上变至四，又不至五。五是君位，未得利见大人。恐公此行，不至京而回。"果至东京。属安禄山反。奔走却归江东。（出《定命录》）


颍阴日者
陈澍为颍阴太守。属安禄山反，遣县尉姓孙向东京。孙不肯行。陈怒挞（挞原作促，据明抄本改）之。至东京，遇禄山，请往颍阳取陈澍头。禄山补孙为颍阴太守，赐绯，并领二十余人取澍。澍闻便欲至，薄晚，出城走。录事参军扣马令回。澍忧闷。服痢药讬疾。令一日者卜之。曰："从今五日，当有家便，未取公。然有五百车禄在，必亦不死。至七日食时，公无恙矣。然当去此，求住不得。"后五日孙到，陈于是潜以库物遗诸衙内人。至夜后，伪作敕书。追入京。令向西两驿上，差人逆来。夜半敕书至。明早，召集诸官宣。便令手刃（明抄本刃作力，下同）就馆中诛杀孙，并手刃二十余人。杀录事参军。其孙尉先令人取妻及女等，夜半齐到，明日平明，尽杀之。令上住知州事，便发入京。以官绢五匹赏卜者。（出《定命录》）
</div>
    <div class="pagination">
<a href="太平广记_page132.html">上一页</a><span>...</span><a href="太平广记_page128.html">128</a><a href="太平广记_page129.html">129</a><a href="太平广记_page130.html">130</a><a href="太平广记_page131.html">131</a><a href="太平广记_page132.html">132</a><span class="current-page">133</span><a href="太平广记_page134.html">134</a><a href="太平广记_page135.html">135</a><a href="太平广记_page136.html">136</a><a href="太平广记_page137.html">137</a><a href="太平广记_page138.html">138</a><span>...</span><a href="太平广记_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
