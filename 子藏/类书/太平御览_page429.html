<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 429 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 429 页/共 737 页
  </h1>
  <div class="content">
   《周礼□天官下□掌皮》曰：掌秋敛皮，冬敛革。
又《地官下旅师》曰：凡用粟，春颁而秋敛之。（因时而施之，饶时而敛之。）委人掌敛野之赋，敛薪刍。凡疏材木材，凡畜聚之物，（聚，敛。野赋，物之园囿，山泽之赋。凡疏材，草木有实者。凡蓄聚之物，瓜瓠葵芋御冬之具也。）以稍聚待宾客，以甸聚待羁旅。
又《地官下》曰：掌染草，掌以春秋敛染草之物，以权量受之，待时而颁之。
《礼记□王制》曰：古者公田藉而不税，（藉之言借也。借民力而治田，美恶取于此。不税，民之所自治也。孟子曰：“夏后氏五十而贡，殷人七十而助，周人百亩而彻。”则云古者。古者谓殷时也。）市廛而不税，（廛，市物邸舍也。）关讥而不征。（讥异服识异言也。征亦税。）
又《太学》曰：百乘之家不畜聚敛之臣。与其有聚敛之臣，宁有盗臣。
《左传□宣上》曰：晋灵公不君，厚敛以雕墙。从台上弹人，观其辟丸者。
又《文下》曰：缙□氏有不才子，（晋□，黄帝时官名。）贪于饮食，冒于货赂；秋覃崇侈，不可盈厌；聚敛积实，不知纪极；不分孤寡，不恤穷匮。（冒亦贪也。盈，满也。实，财也。）天下之民，以比三凶，（非帝子孙，故别以比三凶。）谓之饕餮。（贪财为饕，贪食为餮。）
《梁传□文公》曰：天王使毛伯来求金。求车犹可，求金甚也。
《毛诗□葛屦》曰：《硕鼠》，刺重敛也。国人刺其君重敛，蚕食于民，不修其政，贪而畏人，若大鼠也。“硕鼠硕鼠，无食我黍。三岁贯女，莫我肯顾。逝将去女，适彼乐土。乐土乐土，爰得我所。”
《论语□先进》曰：季氏富於周公，（孔曰：周公，天子之宰卿士。）而求也为之聚敛而附益之。（孔曰：冉求为季氏宰，为之急赋税。）子曰：“非吾徒也。小子鸣鼓而攻之可也。”（郑曰：小子，门人也。鸣鼓，声其罪以责之也。）
《春秋繁露》曰：木有变，春凋冬荣，秋水春多雨，此徭役众，赋敛重，百姓贫穷，道多饥人。救者，省徭役，薄赋敛，出仓，振困穷。
《韩诗外传》曰：晋平公藏宝之台烧，士大夫闻者皆趋车驰马救火，三日三夜乃胜之。公子晏独奉束帛而贺曰：“臣闻王者藏于天下，诸侯藏于百姓，农夫藏于庾，商贾藏于箧匮。今百姓困乏于外而赋敛无已。昔桀、纣残贼，为天下戮。今皇天降灾於藏台，是君之大福也。”
《汉书》曰：秦为乱政虐刑，残灭天下，北为长城之役，南有五岭之戍，外内骚动，百姓罢敝，头会箕敛，（家家箕头数出谷，以箕敛之也。）以供军费，财匮力尽。
又曰：入物者补官，出货者除罪。选举陵夷，廉耻相冒，武力进用，法严令具，兴利之臣，自此而始。
又曰：卫青北击胡，赋税既竭，不足以奉战士。有司请令民得买爵及赎禁锢减罪，置赏官，名曰武功爵。
又曰：孝武时，山东被水灾，民多饥乏。于是天子遣使，虚郡国仓廪以振贫。犹不足，又募豪富人相假贷，而富商贾或滞财役贫，转毂百姓，不佐公家之急，黎民重困。是时禁苑有白鹿而少府多银锡。有司言曰：“古者皮币，诸侯以聘享，金有三等：黄金为上，白金为中，赤金为下。乃以白鹿皮方尺，缘以缋为皮币，直四十万，王侯宗室朝觐聘享，必以皮币荐璧，然後得行。”
又曰：东郭咸阳、孔仅为大农丞，（师古曰：姓东郭，名咸阳；姓孔，名仅，二人也。）领盐铁事，而桑弘羊贵幸。咸阳，齐之大煮盐；孔仅，南阳大冶，皆致产累千金。弘羊，洛阳贾人之子，以心计，故三人言利，析秋毫矣。其明年，大将军骠骑大出击胡，赏赐五十万金。是时财匮，战士颇不得禄矣。大农上盐铁丞孔仅、咸阳言：“山海，天地之藏，宜属少府，陛下弗私，以属大农佐赋，愿募自给费。因官器作鬻盐，官与牢盆。（苏林曰：牢价直，今世人言顾手牢。）浮食奇民欲擅斡山海之货，以致富羡，役利细民。”除故盐铁家富者为吏，吏益多贾人矣。商贾以币之变，多积货逐利。于是公卿言：“郡国颇被灾害，贫民无产业者，募徙广饶之地。陛下损膳省用，出禁钱以振元元，宽贷，而民不齐出南亩，商贾滋众。贫者蓄积无有，皆仰县官。异时算轺车贾人之缗钱皆有差，请算如故。率缗钱二千而算一。（师古曰：率计有二千钱者，则出一。）诸作有租及铸，（以手力所作而卖之者。）率缗钱四千算一。非吏比者、三老、北边骑士，轺车一；（师古曰：比，例也。身非为吏之例，非为三老，非为北边骑士而有轺车者，皆令出一算。比音必寐反。）商贾人车二算；（商贾人有轺车，又使多出一算。重其职。）船五丈以上一算。匿不自占，占不悉，戍边一岁，没入缗钱。（悉犹尽也。）有能告者，以其半畀之。（畀，与也。时必寐反。）贾人有市籍，及家属皆无得名田，（一人有市籍，身及家内皆不得有田也。）以便农。敢犯令，没入田货。”
又曰：董仲舒奏：“古者税民不过什一，其求易供；使民不过三日，其力易足。至秦则不然，用商鞅之法，改帝王之制，除井田，民得买卖。富者田连阡陌，贫者亡立锥之地。又颛川泽之利，管山林之馀，荒淫越制，逾侈以相高。邑有人君之尊，里有公侯之富。小民安得不困？”
又曰：自贡禹在位，数言得失，书数十上。禹以为古民亡赋算口钱，起武帝征伐四夷，重赋于民。民产子三岁则出口钱，故民重困，至于生子辄杀之，甚可悲痛。宜令儿七岁去齿，乃出口钱，年二十乃算也。
又曰：何武兄弟五人皆为郡吏，郡县敬惮之。武弟显家有市籍，租常不入，县数负其课。市啬夫求商捕辱显家，显怒，欲以吏事中商。武曰：“以吾家租赋徭役不为众先，奉公吏，不亦宜乎？”
《东观汉记》曰：马防多牧马畜，赋敛羌胡。帝不喜之，数加谴敕，所以禁遏甚备。由是权势稍损，宾客亦衰。
范晔《後汉书》曰：灵帝南宫灾，张让、赵忠等说帝，令敛天下田亩税十钱以修宫室，发太原、河东、狄道诸郡材木及文石，每州郡部送至京师。黄门常侍辄令谴呵不中者，因强折贱买，十分雇一，因复货之於宦官，复不为，即受材木，遂至腐积。宫室连年不成，刺史、太守复增私调，百姓呼嗟。
《江表传》曰：魏文帝遣使求雀头香、大明珠、象牙、犀角、玳瑁、孔雀、翡翠、斗鸭、长鸣鸡，群臣奏曰：“荆、杨二州，贡有常典。魏所求珍玩物，非礼也。不宜与。”权曰：“彼所求者，于我瓦石耳，孤何惜焉？彼在谅ウ中，而求若是，宁可与言礼哉？”皆具与之。
《晋中兴书》曰：孔严补大中正。时东海王弈信用群下，上疏求海盐、钱塘，以水牛牵埭税取钱直，严启宜寝表。帝诏曰：“奕谓此适，民无损害，岂夺惠恤恤之旨耶？省所启，敬纳忠规。”
又曰：谢安弟石尚书令薨，时年六十二。石无它才望，直以宰相弟兼有大勋，遂居清显，而聚敛无厌，取讥当世。
《管子》曰：鲍叔曰：“必用夷吾之言。”公不听，乃令四封之内修兵，关市之征侈之。（侈谓过常也。谓重其赋税。）
又曰：桓公践位十九年，施关市之征，（征，赋。）五十而取一，（取其货贿五十之一。）上年什取三，中年什取二，下年什取一，岁饥不税。（岁饥谓时岁总饥，故不税。）岁饥施而税。（此岁饥谓有饥者，有不饥者，施故饥而税不饥。）
又曰：地辟而国贫者，舟舆饰、台榭广也；赏罚信而兵弱者，轻用众、使民劳也。舟车饰、台榭广，则赋敛厚矣；轻用众、使民劳，则民力竭矣。赋敛厚则下怨上，民力竭则令不行。下怨上，令不行，而求敌之勿谋已，不可得也。
又曰：桓公问曰：“梁聚谓寡人曰：‘古者轻赋税而肥籍敛，取下无顺於此者矣。’梁聚之言何如？”管子对曰：“梁聚之言非也。彼轻赋税则仓廪虚，肥籍敛则器械不奉，而诸侯之皮币不至。仓廪虚则亻事贱无禄，皮币不衣于天下则国亻事贱。梁聚之言非也。”
又曰：桓公见黄鹄，谓管仲曰：“鸿鹄，东西南北，倏忽千里，所恃者六翼也。今仲父，寡人之翼也。”管子对曰：“民劳而亡，使之不时，民饥而重敛焉，虽黄鹄之有羽翼，其若君何？”
《晏子春秋》曰：为君籍厚敛而托之为民，进谗谀而托之用贤，远公正而托之不顺，君行此三者则危。
《墨子》曰：圣王作舟车，完固轻利，可以任重致远，是以民乐而利之。今则厚敛百姓，饰车以文采，饰舟以刻镂，是以其民饥寒并至，而国乱矣。
又曰：古之民未知饮食，故圣人耕稼，其为食也，以增气充虚。今则厚敛百姓以为美，蒸庖鱼鳖前则方丈，孤寡冻馁，虽欲无乱，不可得也。
《孟子》曰：求也为季氏宰，无能改於其德，而赋粟倍於他日。孔子曰：“求也非我徒也，小子鸣鼓而攻之可也。”
又曰：耕者助而不税，则天下之农皆悦，而欲耕于其野也。
《孙卿子》曰：成侯嗣君聚敛，计数之君也，未及取民者也。郑子产，取民者也，未及为政者也。管仲，为政者也，未及修礼者也。故修礼者王，为政者强，取民者安，聚敛者亡。
《庄子》曰：北宫奢为卫灵公赋敛以锺，为坛于郭门之外，三日而成，上下之悬。王子庆忌见而问焉，曰：“子何术设之？”奢曰：“无敢设也。奢闻之，既，复归於朴。（还其用本性也。）伺乎其无识，（任其纯朴而已。）傥兮其怠疑。（无所取也。）华兮其送往而迎来。（无所欣悦。）来者勿禁，往者无止；（任彼尔也。）从其强梁，（从于众也。）随其曲傅，（无所系也。）因其自穷，（用其不得不尔。）故朝夕赋敛而毫毛不挫，（故无损也。）而况有大涂者乎？”
韩子曰：赵简主出，税吏请轻重。简主曰：“勿轻勿重，重则利入於上，轻则利归於民。吏无有私利而正矣。”
《孔丛子》曰：子思言苟变于卫君曰：“其才可将五百乘。”卫君曰：“吾知其才可。然变尝为吏，赋于民而食人二鸡子，故弗用也。”子思曰：“夫圣人之官人，如大匠之用木也，取其所长，弃其所短。今君以二卵弃城之将，不可使闻於邻国也。”公曰：“谨受命。”
《淮南子》曰：或有罪，而可赏；或有功，而可罪者。始，西门豹治邺（西门豹，魏文候之官。）食无积粟，府无储钱，库无兵甲，官无计会。人数言其过於文侯，文侯身往行其县，果若人言。文侯曰：“翟璜任子治邺，邺大乱。子能变道则可，不能，将加诛於子。”西门豹曰：“王主富民，霸主富武，亡国富府库。今君欲为霸者也，臣故蓄积於民。君以为不然，臣请先登鼓之，甲兵粟米可立直也。”乃登城而鼓之，致甲（甲，铠苛，操箭矢也。）兵弩而出。再鼓，服健载粟而至。（服，驾出也。扌建，担。）文侯曰：“罢之。”西门豹曰：“与民信非一日积也，一举而欺之，其後不可复用也。燕尝侵魏八城，请北击之，以复侵地。”遂举兵击燕，复地而後反。此有罪而可赏者也。解篇为东封，（解篇，魏臣，治东封也。）上计而入三倍。有司请赏之。文侯曰：“吾土地非益广也，人民非益众也，何以三倍？”对以冬伐木而积之，以春浮之河而鬻之。文侯曰：“民寒以力耕，暑以强耘，秋以收敛，冬间无事，又伐林而积之，负轭而浮之於河，是用民不得休息也。民以敝矣，虽有三倍之入，将焉用之？”此有功而可罪者也。
《太公兵法》曰：武王问太公胜负何。如太公对曰：“夫纣之行不由理，精兵酒池，赋敛甚数，百姓苦之。”
《国语》曰：斗且廷见令尹子常。（子常，令尹子囊之孙囊互。）子常与之语，问畜货聚马。归以语其弟曰：“楚其亡乎？不然，令尹其不免乎？吾见令尹，问畜聚积实，实若饿豺虎焉。殆必亡者。”
晁错上书曰：阴阳不和，水旱为灾，一亡也；县官重责，更赋租税，二亡也；贪吏并出，受取不已，三亡也。
《说苑》曰：晋平公好乐，多赋敛，不治城郭。曰：“敢谏者死。”国人忧之。有咎犯者谏，公曰：“善。”乃屏锺鼓，除竽瑟，遂与咎犯参治国焉。
又曰：晏子饮景公酒，令器必新。家老曰：“财不足，敛於民。”晏子曰：“止。夫乐者，上下同之。今上乐其乐，下伤其费，是独乐者也，不可。”
《新序》曰：魏文侯出游，见路人反裘而负刍。文侯曰：“胡为反裘而负刍？”对曰：“臣爱其毛。”文侯曰：“若不知其里尽而毛无所植？”明年，东阳上计钱十倍，大夫毕贺。文侯曰：“此所以贺我者，譬无异夫彼路人反裘而负刍也。将爱其毛，不知其里尽，毛无所植也。今吾田地不加广，士民不加众，而钱十倍，必取士大夫也。吾闻之，下不安者，其上不可居也。此非所以贺我。”
又曰：中行寅将亡，乃召其太祝而欲加罪焉。祝简对曰：“昔吾先君中行密子，皮车十乘，不忧其薄也，忧德义之不足也。今主君有车百乘，不忧德义之薄也，惟患车之不足也。夫船车饰则敛厚，敛厚则民怨谤诅矣。且君苟以祝为有益於国乎，则诅亦将为亡矣。国亡，不亦宜乎？”
桓谭《新论》曰：汉定以来，百姓赋敛一岁为四十馀万万。吏俸用其半，馀二十万万，藏于都内为禁钱。少府所领园地作务之八十三万万，以给宫室供养诸赏赐。
郭子曰：王夷甫妇，郭太宁女，才拙而性刚，聚敛无厌，夷甫患之而不能禁。时其乡人幽州刺史李阳京都大使，犹汉之楼护，（护字君卿。）郭氏甚惮之。夷甫骤谏之，乃云：“非但我言卿不可，李阳亦谓不可。”郭氏乃为少损。
京氏《别对灾异》曰：火起灾何？人君贪财，赋敛尽民货，即火为起。不救，必有日蚀之灾矣。其救之也，举廉贞士为首之。
卷六百二十八　治道部九
贡举上
《周礼□地官》乡大夫之职曰：正月之吉，受教法于司徒，退而颁之于其乡吏，使各以教其所治，以考其德行，察其道艺。以岁时登其夫家之众寡，辨其可任者。以岁时入其书。三年则大比，考其德行道艺，而兴贤者、能者。乡老及乡大夫帅其吏与其众寡，以礼礼宾之。（贤者，有德行者也。能者，有道艺者也。众寡谓乡民之善者无多少也。郑司农云：兴贤者，谓若今举孝廉；兴能者，谓若今举茂才。玄谓变举言兴者，谓合众而尊宠之。）厥明，乡老及乡大夫、群吏，献贤能之书于王，王再拜受之，登于天府，内史二之。（献犹进也。王拜受之，重得贤者。王上其书于天府。天府，掌祖庙之宝藏者。内史副写其书者，当诏王爵禄之时。）
《礼记□王制》曰：命乡论秀士，升之司徒，曰选士。（移名于司徒也。秀士，乡大夫所考有德行道艺者。）司徒论选士之秀者，而升之学，曰俊士。（可使习礼者学大学。）升於司徒者，不征於乡；升於学者，不征於司徒，曰造士。（不征，不给其繇役。造，成也。能习礼则为成士。）大乐正论造士之秀者，以告于王，而升诸司马，曰进士。（司马，夏官，卿主邦政者。进士，可进受爵禄也。）司马辨论官材，论进士之贤者，以告于王，而定其论。（各署其所长。）论定，然後官之；任官，然後爵之；位定，然後禄之。
又《曾子问》曰：凡语於郊者，（语谓论说於郊学。）必取贤敛才焉。或以德进，或以事举，或以言扬。（大乐正论造士之秀者升诸司马曰进士，谓此矣。）
又《射义》曰：古者天子之制：诸侯岁献贡士於天子，天子试之於射宫，其容体比於礼，其节比於乐，而中多者得与于祭。其容体不比於礼，其节不比於乐，而中少者不得与于祭。数与于祭而君有庆，数不与於祭而君有让。天子将祭，必先习射于泽。泽者，所以择士也。已射于泽，而后射于射宫。射中者得与于祭，不中者不得与於祭。
《汉书》曰：高帝十一年，诏曰：“贤士大夫既与我定有天下，而不与吾共安利之，可乎？有肯从我游者，吾能尊显之，以布告天下。御史中执法下郡守，其有意称明法者，必身劝为之驾。遣诣丞相府，署行义年，有其人而不言者免官。”
又曰：惠帝四年，诏举民、孝弟力田者复其身。高后元年，初置孝弟力田二千石者一人。（特置此官而尊其秩，欲以劝勉天下，各令敦行务本。）
又景帝後元二年，诏曰：“廉士，寡欲易足，今訾算十以上乃得官廉士算不必众。有市籍不得宦，无訾又不得宦，朕甚愍之。訾算四得官。”（有市籍谓贾人有财不得为吏。赀，万钱；算，百二十也。十万，时疾吏之贪。以为衣食足知荣辱，故限赀十万乃得为吏。廉士无赀，减至四算乃得官。）
又曰：武帝建元初，始诏天下举贤良方正、直言极谏之士。其理申、商、韩非、苏秦、张仪之言乱国政者，皆罢之。
又曰：元光元年，举董仲舒对策曰：“今郡守县令，民之师帅，所使承流而宣化也。故师帅不贤则主德不宣，恩泽不流。今吏既亡教训於下，或不承用主上之法，暴虐百姓，与奸为市，（言小吏有为奸欺者，守令不举，乃反与之交易求利也。）贫穷寡弱，冤苦失职，甚不称陛下之意。夫长吏多出于郎中、中郎，吏二千石子弟选郎吏又以富赀，未必贤也。且古所谓功者，以其任官称职为差，非所谓积日累久也。故小材虽累日，不离于小官；贤材虽未久，不害为辅佐。是以有司竭力尽知，务理其业，而以赴功。今则不然。累日以取贵，积久以致官。是以廉耻贸乱，贤不肖混淆也。诸侯、列卿、郡守、二千石各择其吏民之贤者，岁贡各二人，以给宿卫，且以观大臣之能。所贡贤者有赏，不肖者有罚。夫如是，诸侯、吏二千石皆尽心於求贤，天下之士，可得而官使也。（授之以官，以使其材。）无以日月为功，实试用贤能为上。量材而授官，录德而定位，（录德存视之也。）则廉耻殊路，贤不肖异处矣。”帝因是令郡国举孝廉各一人，又限以四科。至五年，诏征吏人有明当代之务、习先圣之术者，县次给食，令与计偕。“（计者，上计簿使也。郡国每岁遣诣京师。上之。偕者，俱也。令所征之人与计者俱来，而县次给之也。）
又元朔元年，诏曰：”夫本仁祖义，褒德禄贤，劝善刑暴，（本仁祖义谓以仁义为本始也。）五帝三王所繇昌也。故诏执事兴廉举孝，庶几成风。夫十室之邑，必有忠信；三人并行，厥有我师。今或至阖郡而不荐一人，是化不下究，而积行之君子壅于上闻也。（究，竟也。言见壅遏，不得闻于天子也。）且进贤受上赏，蔽贤蒙显戮，古之道也。其与中二千石、礼官、博士议不举者罪。”是时天下慎法，莫敢谬举，而贡士盖鲜，故有斯诏。有司奏议曰：“古者诸侯贡士，一适谓之好德，再适谓之贤贤，三适谓之有功，乃加九锡。不贡士，一则黜爵，再则黜地，三而黜爵削地矣。夫附下罔上者死，附上罔下者刑，与闻国政而无益于民者斥，在上位而不能进贤者退。其不举孝、不奉诏，当以不敬论；（为其不求士报国也。）不察廉为不胜任也，当免。”奏可。凡国之官，非傅相，其地既自署置，又调属僚及部人之贤者，举为秀才廉吏而贡于王庭，多拜为郎，居三署，无常员，或至千人，属光禄勋。故卿校牧守居闲待诏，或郡国贡送，公车征起，悉在焉。光禄勋复於三署中铨第郎吏，岁举秀才廉吏出于他官以补缺员。（后汉制同。）
又元封五年，诏曰：“盖有非常之功，必待非常之人。故马或奔是而致千里，（是，蹈也。奔是者，乘之即奔，立则是人也。是音徒计反。）士或有负俗之累而立功名。（负俗谓被代讥论也。累音力瑞反。）夫泛驾之马，（泛，覆也。音芳勇反。字本作{西乏}覆後通用耳。覆驾者，言马有逸气而不修轨彻也。）斥弛之士，（斥者，无检局也。弛者，放废不遵度礼也。斥音吐各反。弛音式尔反。）亦在御之而已。其令州县，察吏人有茂材异等（茂材异等者，超等轶群，不与凡同。）可为将相及使绝国者。”（绝远之国。）初，公孙弘以儒术为丞相，天下学士靡然向风。时太常孔臧等曰：“请太常博士官置弟子五十人，复其身。太常择人年十八人以上、仪状端正者补博士弟子。郡国县官有好文学、敬长上、肃政教、顺乡里、出入不悖，所闻，二千石谨察可者，常与计偕，诣太常，得受业如弟子。一岁皆辄通一艺以上，补文学掌故缺；其高第可以为郎中者，太常籍奏；即有秀才异等，辄以名闻。其不事学、若不材及不能通一艺，辄罢之；而诸不称者罚。”
又曰：孝昭始元初，遣故廷尉王平等五人（前为此官，今不居，皆谓之故。）持节行郡国，（行，下更反。）举贤良。孝宣帝时，谏大夫王吉上言曰：“今使吏得任子弟，（子弟以父兄任为郎。）率多骄骜，不通今古，（骜傲同音。）至于积功理人，无益于人，此《伐檀》所为作也。（《伐檀》，诗篇名，刺不用贤也。）宜明选求贤，除任子弟之令。”
又曰：孝元帝永光元年二月，诏丞相、御史举质朴敦厚、逊让有行者，光禄岁以此科第郎从官。（始令丞相御史举其四科人以擢用之，而见在郎及从官又令光禄每岁依此科考校，定其第高下，用知其人贤否。）又诏列侯举茂材。谏大夫张勃举太官献丞陈汤，（献丞，主贡献物。）汤有罪，勃坐削户百。会薨，故赐谥曰缪侯。（以举所举不得人，故加恶谥。缪者，妄也。）其劝勃也如是。故官得其材，位必久安，为吏长子孙，居官以为姓号，三代以降，斯之为盛。
《汉书音义》曰：甲乙科谓作简策难问列置案上，在试者意投射取而答之，谓之射策。上者为甲，次为乙。若录政化得失，显而问之，谓之对策也。
《後汉书》曰：建武七年，下诏曰：“此阴阳错谬，日月薄蚀，百姓有过，在予一人。公卿司隶州牧举贤良、方正各一人，遣诣公车，朕将览试焉。”
又曰：韦彪上议曰：“宜以才行为先，不可纯以阀阅。然其要归，在于选二千石。二千石贤，则贡举皆得其人矣。”帝深纳之。
又曰：章帝建初元年，诏曰：“夫乡举里选，必累功劳。今刺史、守相不明真伪，茂才孝廉，岁以百数，既非能显而当授之政事，甚无谓也。每寻前代举人贡士，或起畎亩，不系阀阅。（《史记》明其等曰阀，积其曰阅。言前代举人，务取贤才，不拘问它。）敷奏以言，则文章可采；明试以功，则政有异迹，文质彬彬，朕甚嘉之。其令太傅、三公、中二千石、二千石、郡国守相举贤良、方正、能直言极谏之士各一人。”
又章帝建初五年，诏曰：“公卿已下，其举直言极谏、能指朕过失者各一人，遣诣公车，将亲临问焉。其以岩穴为先，勿取浮华。”
《汉官仪》曰：建初八年十二月己未，诏书辟士四科：一曰德行高妙，志节清白；二曰经明行修，能任博士；三曰明晓法律，足以决疑，能案章覆问，文任御史；四曰刚毅多略，遭事不惑，明足照奸，勇足决断，才任三辅，皆存孝悌清公之行。自今以後，审四科辟召，及刺史、二千石察举茂才尤异者，孝廉、廉吏务实校试以职。有非其人，不习官事，正举者故举不实，为法罪之。
《後汉书》和帝永光五年，诏曰：“选举贤良，为政之本。科别行能，必由乡曲。而郡国举吏，不加简择，故先帝明敕在所，令试之以职，乃得充选。又德行尤异，不须经职者，别署状上。而宣布以来，出入九年，二千石曾不承奉，恣心从好，司隶刺史，讫无纠察。今新蒙赦令，且复申敕，後有犯者，显明其罚。在位不以选举为忧，督察不以发觉为负，非独州郡也。是以庶官多非其人，下人被奸邪之伤，由法不行故也。”
又永元六年，诏曰：“朕以眇末，承奉鸿烈。阴阳不和，水旱违度。济河之域，凶馑流亡，而未获忠言至谋所以匡救之策。寤寝永叹，用思孔疚。惟官人不得于上，黎民不安於下；有司不念宽和，而竞为苛刻；覆案不急，以妨人事。甚非所以上当天心，以济元元也。思得忠良之士，以辅朕之不逮。其令三公、中二千石、二千石、内郡守相举贤良、方正、能直言极谏之士各一人，昭岩穴，披幽隐，遣诣公车，朕将亲览焉。”帝乃亲临策问，选补郎吏。
语窭元七年，诏曰：“元首不明，化流无良；政失于人，谪见于天。深惟庶事五教在宽，是以旧典因孝廉之举以求其人，有司详选郎官宽博有谋、才任典城者三十人。”既而悉以所选郎出补长相。
语窭平十三年，诏曰：幽、并、凉州户口率少，边役众剧，束修、良吏进仕路狭。抚接夷狄，以人为本。其令缘边郡户口十万以上，岁举孝廉一人；不满十万，二岁举一人；五万以下，三岁举一人。
又曰：安帝永初元年，诏公卿、内外众官、郡国守相举贤良、方正、有道术之士，明政术、达古今、能直言极谏者各一人。
语窭初二年，诏曰：“昔在帝王，承天理人，莫不据璇玑、玉衡以齐七政。朕以不德，遵奉大业。而阴阳差越，变异并见。间令公卿、郡国举贤良、方正，远求博选，开不讳之路，冀得至谋，以鉴不逮。而所对皆循尚浮言，无卓尔异闻。其百僚及郡国吏人有道术、明习灾异阴阳之度、璇玑之数者，各使指变以闻。二千石长吏明以诏书博衍幽隐，朕将亲览，待以不次，冀获嘉谋，以承天诫。”又诏：“其明经，任博士，居乡里有廉清孝顺之称，才任理人者，国相岁移名，与计偕上。”
五年，又诏曰：“为政之本，莫若得人。褒贤显善，圣制所先。济济多士，文王以宁。思得忠良正直之臣，以辅不逮。其令三公、特进、侯、中二千石、二千石、郡守、诸侯相举贤良、方正、达於政化、能直言极谏之士各一人，及至孝与众卓异者，并遣诣公车。朕将亲览焉。”
又曰：胡广，南郡人。初为郡散吏。太守法雄之子真从家来，省其父。真颇知人。会岁终，应举，雄敕真助其求才。雄因大会诸吏，真自於牖间密占察之，乃指广以白雄，遂察孝廉。既到京师，试以章奏，安帝以广为天下第一。旬月拜尚书郎，五迁尚书仆射。
又阳嘉元年，太学新成。诏曰：“试明经者补弟子，增甲乙之科，员各十人。除郡国耆儒皆补郎、舍人。”时尚书令左雄议改察举之制，限年四十以上儒者试经学，文吏试章奏。如有颜回、子奇之类，不拘年齿。尚书仆射胡广、尚书郭虔等驳之曰：“选举因才，无拘定制。六奇之策，不出经学；郑阿之政，非必章奏。甘、奇著用，年乖强仕；终、贾扬声，亦在弱冠。汉承周秦，兼览殷夏，祖德师经，参杂霸轨，圣主贤臣，代以致理。贡举之制，莫或回革。今以一臣之言，不可铲戾旧章。”竟从雄义。於是雄上言：“郡国孝廉，古之贡士，出则宰人，宣协风教。若其面墙，则无所施用。孔子曰‘四十而不惑’，礼称‘强仕’。请自今孝廉年不满四十，不得察举，皆先诣公府。诸生试家法，文吏课笺奏，副之端门，练其虚实，以观异能，以美风俗。有不承科令者，正其罪法。若有茂才异行，自不拘年齿。”帝从之。乃班下郡国。明年，有广陵孝廉徐淑，年未及举，台郎疑而诘之，对曰：“诏书曰：‘有如颜回、子奇，不拘年齿。’是故本郡以臣充选。”郎不能屈。雄诘之曰：“昔颜回问闻一知十，孝廉闻一知几耶？”淑无以对，乃遣还郡。于是济阳太守胡广等十馀人皆坐谬举免黜，惟汝南陈蕃、颍川李膺、下邳陈球等三十馀人得拜郎中。自是牧守畏，莫敢轻举。迄于永熹，十馀年间，察选清平，多得其人。雄又奏征海内名儒为博士，使公卿子弟为诸生，有志操者加其俸禄。及汝南谢廉、河南赵建，年始十二，各能通经。雄并奏拜童子郎。自是负书来学，□集京师。
又桓帝诏曰：“孝廉、廉吏皆当典城牧人，禁奸举善，兴化之本，常必由之。诏书连下，分明恳恻，而在所玩习，遂至怠慢。选举乖错，害及元元。顷虽颇绳正，犹未惩改。方今淮夷未殄，军师屡出，百姓疲瘁，困于征发。庶望群吏，惠我劳人，蠲涤贪秽，以祈休祥。其令秩满百石，十岁以上，有殊才异行，乃得忝选。赃吏子孙，不得察举。杜绝邪伪请托之源，令廉白守道者，得信其操。”（信音申。古字通。）
又曰：初平四年，试儒生四十馀人，上第赐位郎中，次太子舍人，下第者罢之。诏曰：“孔子叹学之不讲，则所识日忘。今耆儒年逾六十，去离本土，营求粮资，不得专业；结童入学，白首空归，长委农野，永绝荣望。朕甚悯焉。其依科罢者，听为太子舍人。”
《齐书》左仆射王俭请解领选，谓褚彦回曰：“选曹之始，近自汉末。今若反古，使州郡贡计，三府辟士，与众共之，犹贤一人之意。古者选众，今则不然。奇材绝智，所以见遗於草泽也。”
《梁书》：天监中，沈约上疏曰：“当今士子繁多，略以万计。常患官少才多，无地以处，秀才自别是一种仕官，非若汉代取人之例也。假使秀才对五问可称，孝廉答一策能过，此乃雕虫小道，何关理功得失？以此求才，徒虚语尔。”
《後魏书》孝文时，韩麒麟子业宗上言曰：“前代取士，必先正名。故有贤良、方正之称。今州郡贡察，徒有秀、孝之名，无秀、孝之实。而朝廷但检其有门望，不复弹坐，如此则可别贡门望，以叙士人，何假置秀、孝之名也？夫门望者，是其父祖之遗烈，亦何益于皇家？苟有奇才，虽屠钓奴虏之贱，亦可用之；苟非其人，虽三后之胤，自坠于皂隶矣。或云代无奇才，不若取士于门。此亦失矣。岂可以世无周、邵，便废宰相而不置哉？但当校其才长铢重者，即先叙之，则贤才无遗矣。”
《北齐书》曰：课试之法：中书策秀才，集书策考贡士，考功郎中策廉良。天子常服乘舆，出坐於朝堂中楹，秀才各以真草对。字有脱误者，呼起立席後；书有滥劣者，饮墨水一升；文理孟浪者，夺席脱容刀。
《後周书》曰：宣帝大成元年，诏州举高才博学者为秀才，郡举经明行修者为孝廉。上州岁一人，下州三岁一人。
《隋书》曰：文帝开皇中，制诸州贡士岁三人，工商不得入仕。
卷六百二十九　治道部十
贡举下
《唐书》曰：贞观中，诸州所举孝廉赐坐于御前，上问以皇王政术，及皇太子问以曾参说《孝经》，并不能答。太宗谓曰：“昔楚庄王议事，君臣莫逮，退而有忧色，曰：‘诸侯能自得师者王，自谋而莫已若者亡。今不之不德，君臣莫吾逮，吾国几於亡乎？’朕发诏征天下俊异，才以浅近问之，咸不能答。海内贤哲，将无其人耶？朕甚忧之。”
又曰：贞观中，考功员外郎王师旦知举。时冀州进士张昌龄、王公直并有俊才，声振京邑。而师旦考其文策全下，举朝不知所以。及奏等第，太宗怪无昌龄等名，因召师旦问之。曰：“此辈诚有词华，然其体性轻薄，文章浮艳，必不成令器。臣若擢之，恐後生相效，有变陛下风雅。”帝以为名言。後并如其说。
又曰：贞观中，文皇帝尝私幸端门，见进士缀行而出，喜曰：“天下英雄入吾彀中矣。”
又曰：调露二年，刘思立除考功员外郎。先时进士但试策而已，思立以其肤浅，奏请帖经及试杂文。自後因以为常。
又曰：载初元年，试贡举人于洛城殿前，数日方毕。（殿前试人，自兹始也。）
又曰：景□中，制曰：四方选集，群才辐辏，操斧伐柯，求之不远。其有能习二经，通大义者；综一史，知本末者；通三教宗旨，究精微者；善六书文字，辨声象者；傅雅曲度，和六律五音者；韬略学孙吴，识天时人事者；畅於词气，聪於受领，善敷奏吐纳者，咸令所司博采明试，朕亲择焉。
又曰：长寿二年，左拾遗刘承庆上疏曰：“伏见比年已来，天下诸州所贡物，至元日皆陈在御前。惟贡人独於朝堂拜列，则金帛羽毛升于玉陛之下，贤良文学弃彼金门之外。恐所谓贵财而贱义，重物而轻人。伏请贡人至元日列在方物之前，以备充庭之礼。”制曰：“可。”
又曰：开元中，诏谓州乡贡进士，见讫，宜令引就国子监谒先师，学官为之讲，质问疑义，仍令所司优厚设食。两馆及监内得解举人亦准此。其日清官五品已上及朝集使并往观礼，即为常式。（谒先师自此始也。）
又曰：开元中，国子祭酒杨上言曰：“伏闻承前之例，每年应举常有千数，及第两监不过一二十人。臣恐三千学徒，虚费官廪；两监博士，滥糜天禄。臣窃见入仕诸色出身，每岁尚二千馀人，方於明经进士多十馀倍，自然服勤道业之士不及胥吏，以其效官，岂识先王之礼义？陛下设学校，务以劝进之；有司为限约，务以黜退之。臣之微诚，实所未晓。今监司课试，十已退其八九；考功及第，十又不收一二。若长以此为限，恐儒风渐坠，小道将兴。若以出身人多，应须诸色都减，岂在独抑明经进士？”上然之。
又曰：开元中，敕：“今之明经、进士，则古之孝廉、秀才。近日已来，殊乖本意。进士以声韵为学，多昧古今。明经以帖谒诵为功，罕穷旨趣，安得为敦本复古？经明行修，以此登科，非选士取贤之道。其明经，自今以後，每经宜帖十，取通五以上免旧试一帖；仍按问大义十条，取六已上，免试经策十条。令若时务策三道，取达裥文性者与及第。其进士宜停小经，准明经帖大经十帖，取通四已上，然后准例试杂文策考，通与及第。其明经中有明五经已上，试无不通者，进士中兼有精通一史，能试策十条得六已上者，委所司奏听进止。其应试进士等唱第讫，具所试杂文策及送中书门下详覆，其所问明经大义日须对同举人考试，度能否共知取舍，无愧有功者达，可不勉欤？”
  </div>
  <div class="pagination">
   <a href="太平御览_page428.html">
    上一页
   </a>
   <span>
    ...
   </span>
   <a href="太平御览_page424.html">
    424
   </a>
   <a href="太平御览_page425.html">
    425
   </a>
   <a href="太平御览_page426.html">
    426
   </a>
   <a href="太平御览_page427.html">
    427
   </a>
   <a href="太平御览_page428.html">
    428
   </a>
   <span class="current-page">
    429
   </span>
   <a href="太平御览_page430.html">
    430
   </a>
   <a href="太平御览_page431.html">
    431
   </a>
   <a href="太平御览_page432.html">
    432
   </a>
   <a href="太平御览_page433.html">
    433
   </a>
   <a href="太平御览_page434.html">
    434
   </a>
   <span>
    ...
   </span>
   <a href="太平御览_page430.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
