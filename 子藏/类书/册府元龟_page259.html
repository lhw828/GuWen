<!DOCTYPE html>
<html>
 <head>
  <meta charset="utf-8"/>
  <title>
   册府元龟 - 第 259 页/共 736 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   册府元龟 - 第 259 页/共 736 页
  </h1>
  <div class="content">
   赵退翁为相深於治道尝议以为政之本选贤才敦节俭薄赋敛宽刑罚每对扬之际必再三奏之贞元八年表上审官六议曰：臣谬登宰辅四年于兹恭承德音未尝不以求贤为切至於延荐职在愚臣虽当代天之功。且乏知人之鉴渐积岁月孤负圣朝无补王猷有妨贤路况多病惫兼虑阙违顷奉表章备陈肝胆陛下以臣性拙近直身病可矜不弃孱微尚加委任自此思省报效尤难莫副尧舜之心空怀尸素之惧伏惟陛下法象应期圣神广运云   行雨施皆发自然训诰典谟悉经会览臣所以不敢援引古昔上烦天听。且以用人之要愿申鄙见复念稽颡丹陛仰对宸严謇讷易穷遽数难辨理详则尘黩颇甚言略则利害未分。若默以求容苟而窃位纵天地之仁幸免在外中之责何逃非陛下用臣之意也。其所欲言者皆陛下思虑之内臣但以顶戴恩造不知所为身被风毒渐忧沉痼是以恳恳勤勤切於愚诚也。臣闻开元贞观之际宰辅论事或多上书所冀获尽情理今臣酌前代之损益体当时之通变谨献审官六议伏惟宴赐其省览其大指议宰臣曰：宜博采众贤用为辅弼今中外知其贤者伏惟陛下用之识其能者任之求其全才不可得也。议进用废官则曰：异同之论是非难辨由考课难於实劾好恶杂於众声所以访之弥多得之弥少选之弥切虑之弥难属者臣因论求才选士古今为难拔十得五贤愚犹半陛下谓臣曰：何必五也。十得三斯可矣。圣主思贤至是而宰臣不能进之非也。进贤在於广任用明殿最举大节弃小瑕随其所能试之以事用人之大纲也。议京诸司阙官则曰：当今要官多阙闲官十无一二文官武官任用资序递迁要官本以才行官多因恩泽朝廷或将任使多拟要官要官则人少阙多官则人多阙少明当选拔者转少在优容者转多宜补阙员务育材用夫大厦永固是梁栋榱桷之全也。圣朝致理亦庶官群吏之能也。议中外考课官则曰：汉以数易长吏谓之弊政其有能理者辄增秩锡金或八九年十馀年乃入为九卿或迁三辅功绩茂异遂至丞相其间不隔数官今陛下内选庶僚外委州府课绩高者不次超致理之法无逾于此臣愚以为黜陟宜立年限。若所居要重未尝迁徙就加爵秩其馀进退令知褒贬之必行迟速之有常如绩在中等年考及限与之平转中外迭处历试其能使无苟。且之心。又无潦滞之虑议举遗滞则曰：官司既广必委宰辅宰辅不能遍知。又询于庶官庶官不能遍知。又询於众人众声嚣然守有臧否十人举之未信一人毁之可疑殆至於今兹弊未改其所举所毁亦尽爱憎也。若不於审实而承声言之大凡常人之心以称人之善为情以攻人之过为直苟有除授多生谤议由是宰臣每将荐用亦自重难日往月来未副圣意宜须听时论所举多者先用必非文故皆不弃之议擢用诸使府僚属则曰：诸使群吏各自精求务于得人既经试效能否可知擢其贤能置之朝列，或曰：外使须才固不可夺臣知必不然也。属使府宾介每有登朝本使殊以为荣自喜知人。且明公选任凡才能之士名位未达多在方镇日月在上谁不知之思登阙廷如望霄汉宜须博采无俾久滞帝曰：朕端拱虚怀精求至理弼违献可允属台臣卿道著直方识通今古思振淹滞以叙彝伦罄竭谋猷裁成议列志在礻卑赞实沃予衷克彰奉职之诚深得大臣之体再三省阅良多嘉重焉。
    贾耽为相贞元十六年九月义成军节度卢群卒甲戌以尚书左丞李元素为义成军节度郑滑等州观察营田使耽奏曰：自今以後诸道节度缺但自朝廷除者冀无他虑。若於军中擢用必有向背喜惧者人心固不安帝以为然及蔡州吴少诚拒命以盐夏节度使韩全义讨之兵败耽奏曰：全义五楼退军贼不敢追趁者，应望国家恩贷伏恐须开其生路帝是之诏雪少诚。
    杜黄裳元和初为相与宪宗语及方镇除授黄裳言德宗朝每方镇死多先命中使探其军情至则纳其副ヘ及大将厚赂归称其美以是因循方镇罕有特命帅守者陛下宜熟思贞元故事稍以法度整肃诸侯则天下何忧不治帝然其言由是用兵诛夏属之後不容藩臣蹇傲克复两河威令复振盖黄裳启其衷也。又帝谓宰臣曰：朕尝览前史见历代帝王或怠於听理或亲於烦政互有得失其理安在黄裳对曰：帝王之务在于修己简易择贤任之宵衣旰食以求民瘼舍己从人以务厚下固不可怠肆安逸然事有纲领大小当务知其远者大者至如簿书讼狱百吏能否本非人主所自任也。秦始皇自程决事见嗤前代诸葛亮霸国之相耳二十罚以上皆自省之亦为敌国所诮知不久堪魏明帝欲案省尚书疑事陈矫称其不可隋文帝日昃听政每令卫士傅食太宗皇帝亦笑其烦察则为人上之体固不可代下司职但择人委任责其成功赏罚苟信谁不尽心传称舜之德曰：夫何为哉！恭己正南面而已诚以能举十六相去四凶也。岂与劳神疲体自任耳目之主同年而语哉！但人主常患在不能推诚人臣之弊在不能自竭由是上疑下诈礼貌或亏欲求共理自然难致苟去此弊何患不至于理帝深然其言。
    武元衡元和为相诏追浙西节度使李称疾请医理俟岁一入朝帝以问宰相郑请如奏元衡曰：不可。且先自请来朝诏既许之即。又称疾是可否在也。今陛下新立天下属耳目焉。若使奸臣得遂其私则威令从此去矣。帝曰：遽追之果计穷而反李吉甫为相宪宗谓宰臣曰：当今政教所施何者为急吉甫对曰：为政所急谅非一端自非事举其中固不可臻於郅理然国以人为本亲人之任莫先牧宰实系一方。若廉察得人委之临抚列郡承式政化自宣苟或非才为蠹实甚由是而言观察刺史之任为切自昔唐虞三载考绩三考黜陟故得久於其事风化可成而末代命官多轻外任选授之际意在沙汰委以藩部自然非才刺史数广益非慎择加以更代促遽人无安志迎送之费竭耗不供此最为弊圣虑所及实穷政本伏望慎守良制改革前失则四海蒙福人无苟。且之心帝深然之时京城诸僧有以请庄免税者吉甫奏曰：钱米所徵素有定额容缁徒有馀之力配贫下无告之氓必不可许帝不止。
    李藩为相元和四年十二月宪宗谓宰臣曰：前代帝王理天下或家给人足或国贫下困其故何也。李藩对曰：古人云：俭以足用盖足用必系於俭约诚使人君不贵珠玉唯务耕桑则人无氵心俗日孰本百姓既足君孰与不足自然府帑充羡稼穑继登。若或人君力贵异物上行下效风俗日奢去本务末衣食益乏则百姓不足君孰与足自然国贫家困贼盗乘隙而作矣。今陛下永鉴前古思跻富庶躬尚勤俭自然理平伏愿以知之为非难保之为急务宫室舆马衣服器玩必须损之。又损示人变风则天下幸甚帝曰：俭约之事是我诚心贫富之繇如卿所说唯当上下相勖以保此道倘有逾滥极言箴规此固深期於卿等也。藩等拜贺而退。
    权德舆为相元和五年宪宗谓宰臣曰：朕以禁中旧殿岁久倾危欲渐修葺缘国用未足每务简俭至於车服饮食亦畏奢侈不知竟可营造否德舆对曰：仲尼谓大禹卑宫室菲饮食恶衣服为无间言汉文帝欲起露台以百金中人十家之产曰：吾奉先帝宫室常恐羞之何以台为，於是遂止是以文帝之代四海富庶俗知礼让今陛下至诚恭俭有过前王实天下幸甚。
    李绛为相元和七年宪宗谓宰臣曰：人之行事常患不通於理己然之失追改复难古人处此复有道否绛对曰：行事过差古之圣人皆所不免故天子置辅弼之任有诤臣七人皆选正直端庄之臣以备其选规主以道德勉主以公正故主心理於中臣论正於外制理於未乱销患於未萌主或过举则谏以止之故上下同体犹手足之於心膂交相为用以致康宁此亦常理非难遵之事但矜得惜失常情所弊古人贵改过不吝从善如流良为此耳陛下以上圣生知研虑于道臣等备位无所发明伏闻圣语益惭愚瞽然无代无贤在用之与否耳昔燕昭王筑台以待贤士郭隗首进请自隗始则四方之贤闻风而至臣等虽以至愚上弼明圣苟不拒愚言同於询刍荛常如今日则真贤将至直谏竞启矣。帝曰：朕之不明固昧於理然擢用卿等唯冀直谏必当尽心无隐数进苦口之言社稷是赖非余敢私也。绛等蹈舞拜谢而出宪宗。又谓宰臣曰：昨者地震草树皆动摇何祥也。绛对曰：在昔玄元皇帝以大圣明睿通於天下之理因周三川之震云：天地之气不过其序人乱之也。人政乖错则上感阴阳之气阳伏而不能出阴迫而不能，於是有地震。又孔子修春秋所记灾异先地震日蚀盖地载万物日为君象政有感伤天地见责书之示戒用儆後王伏愿陛下勉保虔恭之诚动以利万物绥四方为虑则变异自销休徵可致也。帝深韦贯之为相元和中以淮西之役镇州盗发辇下杀宰相武元衡伤御史大夫裴度及度为相二寇并征议者以物力不可贯之请守镇以养威攻蔡以专力宪宗方急於太平未可其奏贯之进言陛下，岂不知建中之事乎！天下之兵始於蔡急魏应齐赵同恶德宗率天下兵命李抱真马燧急击之物力用屈，於是朱Г乘为乱朱滔随而向阙致使梁汉为府奉天有行营皆陛下所闻见非他不能忍待次第速於扑灭故也。陛下独不能宽岁月俟拔蔡而图镇耶帝深然之。
    崔群为相元和十四年诛李师道宪宗顾谓群曰：师古虽自袭祖父然朝廷待之始终其妻於师道即嫂叔也。虽云：逆族。若量罪轻重亦宜降等。又李宗虽抵严宪其情比之大逆亦有不同其妻之族也。今其子女俱在掖庭於法皆似稍深卿等留意否群对曰：圣情仁恻罪止元凶其妻近属傥获宽宥实合弘煦之道，於是师古妻女宜娘诏出於邓州安置宗妻韦氏及男女先没掖庭并释放其婢奴资货皆复赐之。又盐铁福建院官权长孺坐赃诏付京兆府决杀长孺母刘求哀於宰相群因入对言之宪宗愍其母耄年乃曰：朕将屈赦长孺何如群曰：陛下仁恻赦之当速令中使宣谕如待正敕即无及也。长孺竟得免死长流群之启奏平恕多此类也。其年帝谓宰臣曰：听受之间大是难事推诚选任谓所委者必合悉心及至临事亦闻皆有颇曲朕临御已来岁月渐久虽不明不敏然见物理渐详每欲於事察审比令学士编录古今疑谤类昨以披阅见暧昧似是之事颇为鉴戒群等奏曰：情无曲直辨之至易稍涉欺诈审之实难孔子所谓众好之必察焉众恶之必察焉诚以巧言浸润微昧难觉故古之鞠狱皆听三讯虑其冤诬择贤任之严法断之使人务诚直理归公正则亦何由致蔽伪也。陛下览今古惑听之说以广聪明鉴往知来实天下幸甚时欲收复河湟国用不足郡府长吏由是希旨往往捃拾自为进贡会处州刺史苗稷直进羡馀钱七千贯群请下令却赐本州代贫逃户税钱遏兹时弊物论归之。
    裴度为相元和四年宪宗常与宰臣议及人臣事主当力行善事自致公望何乃好树朋党朕甚恶之度对臣闻方以类聚物以群分故君子小人未有无徒者但君子为徒则是同德小人为徒则是朋党此是外甚相似中实相远在圣主观其所行之事以辨之度等退相贺曰：圣上今日论君子小人之事可谓诚言是则圣主以为难辨则易矣。以为易辨则难矣。今陛下以为辨之难则君子与小人弥当自区别矣。他日宰臣，或以当今利病欲有所改及陈为臣事君之道帝必往复诘问既尽理之後则曰：凡事口说则易躬行则难卿等既为朕言当须行之勿空陈说而已宰相起而对曰：《书》曰：非知之艰行之惟艰陛下今日处分可谓至言臣等敢不勖厉以副天心然亦以天下之人从陛下所行不从陛下所言臣等亦愿陛下每言之则行之耳帝大悦十二年以杨元卿授蔡州刺史兼御史中丞未行改授光禄少卿初朝廷比令元卿与李会议於唐州东境选要便处权置行蔡州如百姓等渐有归顺者便准敕优恤必令全活既而召见元卿遽奏请借度支钱及言事颇多不合旨度亦以诸将讨贼三年功成在旦暮如更分土地与元卿即虑相侵生事故罢前命而改授焉。
    宝历二年四月乙丑送幽州春衣中使内养杨文瑞流崇陵李孝温元陵艰难已来朝廷春衣常命中人赐方镇及将士时服今春衣所赐幽州时服朱克融嫌疏弱执中使以闻帝特优容别命中人宣谕仍更赐衣服杨文瑞等先是克融留春衣使。又奏云：伏闻陛下欲幸东都今请将兵马并丁匠五千人赴东都修理宫阙迎候车驾。又奏三军今年无春衣拟於朝廷请一年春衣约三十万端疋方可足用不然三军不安帝览表召宰臣等问如何处分为宜我欲遣一重臣宣慰兼便索春衣使得无度对曰：克融本凶族无故。又敢悖慢必将灭亡陛下不足为虑譬如有一豺虎於山林间自吼自掷但不采顾自然无事此贼只敢於巢穴内无礼动必不得今亦不要遣使宣慰亦不要索所留敕使但更缓旬日与一诏云：闻中官至彼稍失去就待到我当有处分所赐卿春衣有司制造不谨我甚要知已令科处所请兵马及丁匠五千人赴东都固是虚语臣料贼中必出不得今欲直挫其奸意即云：卿所请丁匠修宫阙可速来已敕魏博等道令所在排比供拟料得此语必忄章惶失计。若未能如此犹示含容则报云：东都宫阙所要修理事在有司不假卿遣丁匠远来。又所言三军春衣自是本道事比来朝廷或有赐予皆缘徵发须至优恩。若寻常则无此例我固不惜三二十万疋物只是事体不可独与范阳卿宜知悉只如此处分即得陛下更不要介意帝从之遂进诏草及诏到後皆如度所料。
    ●卷三百十四
    ○宰辅部　谋猷第四
    唐李石为相太和末文宗御紫宸殿石奏曰：请准今月三日诏命起居郎起居舍人执笔记言记事帝问石曰：坊市人得渐安未石对曰：亦已渐安然近日苦寒盖缘刑杀致此阴。又罪人索联枝党未已伏乞圣恩特赐宽宥郑覃曰：所坐周亲已有处分讫。若不宽解即恐连累至多石。又奏曰：昨闻郑注到凤翔招召兵士至多所招募者皆被杀戮窃恐边上乘此生事伏乞降诏书安谕帝曰：政贵宽恕固宜如此覃石等对曰：遏恶扬善古圣所重帝曰：朱叔夜入言罪人须早令御史鞫问如无过即与洗雪勿令虚受赃之名。又曰：宰相之务在选贤任用石奏曰：臣与郑覃俱为辅弼不立肝胆岂敢不尽但以人各有求苟遂所欲则美誉至稍不如意则谤议生覃曰：事有百司请各委任帝曰：各须求才仍委百司宰相，岂可一一领慎不得惧百司有权覃曰：臣尝闻李林甫忌嫉好人帝曰：林甫奸臣也。岂足论石曰：比者选才先试以吏事文武兼才者或主边兵或营钱苟有能事然後入用近日皆以资序进用由是乏人帝曰：国朝近来取士与向前颇异覃曰：臣闻南朝多用文华所以不理今日以才堪即用不必文辞借如中书舍人草制诏每人只要三数句语粗说其人岂必全序官资历任帝曰：凡进士及第有方镇奏请判官者第一任未经作州县官莫依但第一任曾作县官即第二任依奏覃曰：此科多轻薄不必尽用帝曰：轻薄敦重色色皆有亦未必全在此科况此科已二百年亦不可遽改覃曰：亦乞不崇树石曰：人家兄弟十数人或三五人但稍有智慧者即业文学。若州县有一文学人在其中虽地至偏远必少差事陛下。若尽令选授州县官即不减选帝曰：今加至四十人三年即选与州县官得资即任诸处奏充判官卿便处置奏来帝曰：朕十年孜孜求理迄今竟未见太平如何覃曰：究其根源盖以黎民困弊臣闻百姓富则国富国富在藏之於野欲天下理莫。若恤苍生石曰：明主志恤苍生恤。若得术亦应不难根本在朝廷事在节用革去冗食祗如司农寺木炭价每年约支八万贯有司无以是防奸吏夤缘所支不啻一倍以臣亲见。且去簿书奸盗然後百司理百司理则天下理。若网在纲则百事整帝曰：我每思贞观开元之时睹今日之事即往往愤气填膺覃曰：陛下频言及此臣等不胜庆忭臣与石等渐期条理以副圣心石曰：求理之道在乎！自上而下至於禁中衣服装饰外皆仿亻效以为时尚陛下躬俭节用风俗已移长裙大袂日渐减少。若更令戚属绝其侈立不虑下不从教帝曰：如左街副使张元昌便用金唾盂何奢侈之甚昨因李训事已斩矣。覃对曰：如张元昌事宜付有司诫约此辈则人自惕惧帝曰：此事亦难家至户到诫饬但要以自俭约化之朕尝闻前时内库有两领锦暖子其上饰以金乌一领玄宗皇帝幸温汤时著一领与杨贵妃著当时贵重如此如今奢靡岂复贵之料今富家亦应往往而有石曰：毛为吏部尚书性本清俭时人尚不敢鲜衣美食况万乘之留情故可便为一时之法帝曰：周孔文武之业後犹陵迟亦可叹也。石。又言曲江亭比奉诏令百司修造今将兴功更候进止帝曰：且止石曰：开元之时亭台至盛今将亻效之未知可否帝曰：在开元之际天下太平过有兴役已是当时末事岂为宜哉！石。又曰：请於旧亭子两边令京兆府量造小屋馀请停罢回充馆工并昨所被诛戮数家家资器用并请敕度支送官司充用宰臣退帝命起居郎郑朗等所纪录者将来一观郑朗对曰：臣执笔所纪便自为史臣闻自古帝王不合观史帝曰：故事何在朗曰：臣不敢远徵故实尝闻太宗皇帝欲亲览国史用知得失谏议大夫朱子奢上表云：史官所述义归尽善。若至曾会已後或非上智中主庸君饰非护短见极陈善恶史官何地逃刑。又闻褚遂良对曰：今之起居古之左右史以记人君言行善恶必书，庶几不为非法不闻帝王躬自观史帝。又谓朗曰：来所纪自是直书未有否臧一见无爽朗乃进所纪帝略览曰：卿宜门外重写录进来其日晚内出诏宣示宰臣曰：来郑朗等奏朝来所纪之事拟不进本人君之言良史善恶必书或有平生之闲话不关理道之体要垂诸将来实为愧耻异日临朝，庶几稍改何妨一见得戒鬼言开成初帝御紫宸殿石与郑覃等进曰：陛下改元御殿中外宁谧全放京兆府一年租税。又停天下四节度进奉恩泽所该实当要切近年赦令皆不及此帝曰：朕务行其实不欲崇长空文覃曰：在守之而已石曰：赦书须内置一本陛下时看之。又十道黜陟使去日更付与公事根本令向外与长吏详择施行方尽利害之要帝召监仓御史问太仓粟数御史崔虞对曰：见粟有二百五十万石帝曰：无九年之蓄曰：不足无六年之蓄曰：急无三年之蓄曰：国非其国今约岁费不少而所蓄非多深可轸虑石曰：京畿频旱无以添置待至来年徵西税麦时纳麦时纳自然国蓄渐实人亦乐输帝曰：如今用粟处。且给假钱来年折纳务优农人覃曰：若不优之折纳为害石。又奏泾阳水利方春作时请禁碾秋冬水闲任却动用覃曰：务农乃厚其本也。游手末作自当禁止帝曰：百司弛慢要须条举因指御炉曰：此物始亦华好用之既久乃无光采。若不修饰何繇复初石曰：百司皆有官长在陛下各责其事而已覃曰：丕变风俗当考实效晋时嵇阮之流竟何礻卑益帝曰：阮籍居母丧饮酒食肉隳紊礼教覃曰：三十年以来不务实事相尚为颜黄石曰：此本因理平人人无事安逸所致今之民俗但远慕王夷甫耻不能及帝曰：卿等辅朕为理必在振举法度法者三王之鞭策乘马不执鞭策可望致远乎！郑覃李石谢石曰：陛下抚念万方形於忧叹臣等虽甚驽庸敢不力奉圣志湖南观察使卢周仁奏请进羡馀见钱二万贯杂物八万贯覃以为不可受恐朝廷生好货之风有土者率相效尚则侵削之患多矣。不如还之使代贫下征徭帝深嘉之二年前秘书监吴士矩以任江西日加给将士粮料贬蔡州别驾己丑帝御紫宸谓宰臣曰：吴士矩初至洪州在库钱二十万贯今交割所奏止有九万贯不可不就洪州推按石曰：士矩擅有添给诚合推穷以其关涉众多恐怀连累之惧臣所以请先事贬官今口语不息事须更尽理按问军人情状难保须为之防故前推董昌龄追至梧州後处置萧洪亦追离本道帝然之因许就东台推鞫帝。又问王晏平冒没官马百匹及器甲事覃石言方镇因缘宠任侮易朝章。若法在必行亦宜革之有渐。
    杨嗣复为相开成中文宗问宰臣曰：人言护辞岂实有乎！嗣复曰：光武好谶多以谶决事，於是谶书大行为後代笑班叔皮书著王命论以止庸妄奸乱者之心李班曰：丧乱之时佐命者务称符命致理之代只合推诸人事帝然之帝。又谓宰臣曰：南朝唯以写经造佛为功德此岂谓功德邪嗣复曰：古称博济生人谓之功布泽无私谓之德彼岂足称功德莫大於济生人德及後嗣宜哉！帝。又谓宰臣曰：少有如今日四方无事时班曰：譬如人四体平和常将息如恃之自忽即病立至亦繇朝廷常於无事时尤须思政求理即必无患嗣复曰：苞桑之戒诚不可忘所谓乱者有其理亡者有其存帝曰：朕在位十四五年无功无德幸遇天下无事固不敢望贞观开元嗣复曰：自古帝王但能认得所遇之时即好陛下今日不在更思开疆拓土勿以为不足然亦不可便谓已足更虑须益兢戒帝曰：嗣复所言是定朕心帝。又谓宰臣曰：天后朝用人自布衣便与宰相当时还得力否嗣复曰：天后朝与今日事异深行刑辟轻用官爵乃自图之计才。若历试方见其用当艰难之时则要拔擢今既无事。且循资级古人云：三纲失序拔士为相四夷交侵拔卒为将此盖不得已之时非理平之事时姚勖初除省郎左丞韦温不放上帝问宰相韦温不许姚勖上何如嗣复曰：韦温志在铨择清流姚勖亦不闻有缺落事行自殿中授职盐铁元崇之孙复有公才今乃奖之如有公才即不为清流恐无人作官有似衰晋之风嗣复曰：使府判官今人数猥多徒有縻费臣欲条流帝曰：莫限及才人否嗣复曰：有人才自别但澄去滓弊者菁华自出帝曰：萧复为相难言者必言贞正之相也。卿其志之。
    李德裕为相会昌五年六月奏云：臣等按《史记》仲尼在位听狱讼文辞有可与人共者不独有也。伏见汉魏已来朝廷大政必令公卿奏议讲求理道博尽群情所以政必有经人皆务学著在史策粲然可观臣等商量如有事关礼法群臣疑滞者望各令本司申尚书都省下礼官学官详议见意不同者任为别状如是刑狱亦令法官同议然後丞郎已下详其可否闻奏如郎吏有能驳难者皆许上闻并须先据经义其次取正史前贤故事不得自为意见言涉浮华如礼官学官才识出人议论精当向後擢授台省官郎吏即别与迁擢所冀汉魏之风复行今日从之十一月。又奏云：臣等闻恤贫宽疾著於周典无告常馁存于王制国朝立悲田养病置使专知开元五年宰臣宋苏奏所称悲田乃关释教此是僧尼职掌不合定使专知请令京尹按此分付其家玄宗不许至二十二年十月断京城乞儿悉令病坊收管官以本钱收利给之今缘诸道僧尼尽已还俗悲田坊无人主领必恐贫病无告大致困穷臣等商量缘悲田出于释教并望改为养病坊其两京及诸州各于子录事耆寿中拣一人有名行谨信为乡闾所称者专令勾当其两京望给寺田十顷大州镇望给田七顷其他诸州望委观察使量贫病多少给田五顷以充粥食如州镇有羡馀官钱粮与置本收利最为稳便。若能如此方圆不在给田之限从之十二月。又奏云：臣等每蒙延英召对获闻圣言尝欲朝廷尊臣下肃此是陛下深究为理之本伏以管仲古之大贤明于理国其言可以为百代之法管仲云：凡国之重器莫重于令令重君尊则国安故安国在乎！尊君尊君在乎！行令明君察于理人之本莫要于令。故曰：亏令者死益令者死不行令者死不从令者死四者死而无赦。又曰：令虽在上而论可与不可者是上失其威下系於人也。自太和已来其风大弊令出于上非之者在下此弊不除无以理国事韦弘质所论宰相不合兼领钱臣等敢以事体闻奏昔汉相衡云：所以为大臣者国家之股肱万姓所瞻仰明王慎择也。《传》曰：下轻其上贱人图柄则国家摇动而人不静今韦玄质受人教导辄献封章是则贱人图国柄矣。臣等。又以萧望之是汉朝名儒重德为御史大夫奏云：今首岁日月少光咎在臣等上以望之意轻丞相乃下侍中御史中丞诘问。又贞观中监察御史陈师合上书云：人之思虑有限一人不可兼总数职太宗云：此妄有毁谤欲离间我君臣流师合於岭外。又闻诸贾谊云：人主之尊譬如堂群臣如陛众庶如地故陛有级廉远地则堂高陛无级廉近地则堂卑亦繇将相重则君尊其势然也。如宰相奸谋隐慝则人人皆得上论至於制置职业固是人主之柄非小人所得干议古者朝廷之士各守其官思不出位韦玄质贱人岂得以非所宜言上黩明主此是轻宰相矣。後汉大学诸生颇干时政其时谓之处士横议皆是乱风深要惩绝伏望陛下知其奸计从朋党而来每事明察遏将来之渐则朝廷安静邪党自消臣等不胜感愤望时赐省览。又奏伏见天宝已前中书舍人六员除机密迁授之外其他故事皆同商量宰臣姚崇奏云：事有是非理均与夺人心既异所见或殊御史雷同情有不尽臣既居官长望於状後略言事理优劣奏听进止自艰难已来务从权便政颇去於台阁事多系於军期决遣万机事在宰弼伏以陛下神武功成末旦思理精庶政在广询谋诗云：不愆不忘率由旧章前汉魏相每观故事以为古今异制方在奉行故事已数条汉兴已来国家便宜行事奏请有司支遣钱等外台阁常务关於沿革州县奏请系於典章及刑狱等并令中书舍人依故事商量臣等详其可否当别闻奏从之。
    郑畋僖宗朝为相乾符五年黄巢起曹郓南犯荆襄东渡江淮众号百万所经屡舀郡邑六年五月陷安南府据之致书与浙东观察使崔ギ求郓州节钺ギ言贼势难图宜因受之以绝北顾之患天子下百僚议初黄巢之起也。宰相卢携以浙西观察使高骈素有军功奏为淮南节度使令扼贼冲寻以骈为诸道行营都统及崔ギ之奏朝臣之议有请假节以纾患者畋采群议欲以南海节制縻之携以始用高骈欲其立功以图胜携曰：高骈将略无双淮土甲兵甚锐今诸道之师方集蕞尔饥寇不足平殄何事舍之示怯而令诸军解体邪畋曰：巢贼之乱本因饥岁人以利合乃至实繁江淮已南荐食殆半国家久不用兵士皆忘战所在节将闭门自守尚不能支不如释咎包容权降恩泽彼本以饥年利合一遇丰岁孰不怀思乡土其众一离则巢贼几上肉耳此所谓不战而屈人兵也。若此际不以计攻全恃兵力恐天下之忧未艾也。群议然之左仆射于琮曰：南海有舶之利岁贡珠玑如令妖贼所有国藏渐当废竭帝亦望骈成功乃依携议及中书商量制敕畋曰：妖贼百万横行天下高公迁延玩寇无意剪除。又从而保之彼得计矣。国祚安危在我辈三四人画度公倚淮南用兵吾不知税驾之所矣。携拂衣而起袂染於砚因投之僖宗闻之怒曰：大臣相诟何以表仪四海二人俱罢知政事以太子宾客分司东都广明元年贼自岭表北渡江浙虏崔ギ陷淮南郡县高骈止令张邻控制冲要闭壁自固天子始思政畋前言二人俱徵还拜畋礼部尚书。
    後唐庄宗同光二年四月中书奏诸道节度防御刺史各著功名并全忠孝洎蒙奖皆荷渥恩虽萌为治之心未展分忧之效况闻藩府不可以久虚侯伯不可以久阙藩府虚则兵不辑侯伯阙则化不行繇此观之为务甚急请令归本任不奉诏旨不得辄离治所从之（是时诸藩府连帅或屯师于边或在阙下皆遣人权典後事人望既卑法多聚敛时议甚危之宰相故有是奏帝虽依允终却迟留及王室危难[C260]起邺都皆由此也。）。
    赵凤明宗天成三年为中书侍郎平章事时车驾将幸大名而六师家口才自雒阳迁於汴水亟闻师动初有难色及至百官上表圣虑未回颇有狂说定州王都正多疑虑人情相恐军士惶惑在位咸不敢言凤手疏於枢密使安重诲直谕其事重诲自惊具白於帝翌日诏罢行期内外谧然安帖。
    王建立为右仆射中书侍郎同中书门下平章事天成三年五月以时所急务陈六条以奏之其一以南北节气有殊赋税起徵无别请不预定月日但考其年终殿最其二请不令省使差人徵督州县乞明以赏罚委於长吏其三以藩侯郡守频有替移州县以迎送为劳牧伯无化治之意请立考限其四请所在仓场许每斗加纳三合为雀鼠之耗其五以凡於内班差使臣请选其夙旧或谙练事体者充免取笑於四方实有辱其君命其六诸道军职唯守本处转迁乞罢宣补之命奉敕皇王宣政侯伯分忧薄赋轻徭方为济物迎新送故必恐扰人徵赋以不虐黎庶为先衔命以不辱朝廷为贵乃至藩方职列无非戮力奉公各有区分不令逾越朕自临大宝每尚淳风动不疑人静惟恭已中外无间上下相劝建立既列台司兼权邦计所述否臧之事皆穷利病之源情切参礻卑理当俞允宣准往例州县官三十月为限刺史以二十五月为限仍以到任日为数其节度使以山河是与牧宰有殊系自朕怀难拘常限。若频有除替何暇葺绥宜仍旧馀依所奏。
    冯道为中书侍郎平章事天成三年七月帝延宰臣於便殿道曰：数州霖雨虽秋稼以伤时物皆贱边鄙河水泛涨契丹未可南顾闰八月延宰臣於玄德殿道。又以居安思危有始有卒申於鉴诫四年五月帝问宰臣曰：时事如何道对曰：时熟人安帝曰：此外如何道曰：陛下淳德上合天心臣闻尧舜之君人所慕之桀纣之主人皆恶之盖为有道无道也。今陛下恭修俭德留心治道民无徭役故相与言曰：尧年舜日不过人安俗阜尔自贞观十年已後魏徵等奏太宗曰：愿当如贞观之初臣今亦愿陛下尝思登极之初则天下幸甚八月帝御中兴殿道奏往年淄州四县水损田省司额定租税州使徵督甚急以至户口流散今岁特宜优恤从之戊午帝御中兴殿对宰臣论时政何者为切道对曰：务惜生灵为切臣记近代词人为古调诗云：二月卖新丝五月粜新粟救得眼前疮剜却心头肉我愿君王心化作光明烛不照绮罗筵偏照逃亡屋此词义虽浅规谏道深臣讽诵之实觉有理帝深纳之九月戊寅帝御中兴殿。又顾谓宰臣曰：时事近日何如道奏曰：臣省事已来无岁不闻战伐盖政令不一王纲弛紊伏自陛下纂隆五载服之以武威怀之以文德任贤不二去邪不疑天下归心人知耻格近岁已来可谓无事赵凤进曰：诗云：靡不有初鲜克有终愿陛下常保此道始终则运祚无穷矣。长兴三年三月帝顾谓宰臣曰：春雨稍多久未晴霁何也。道对曰：水旱作虽是天之常道然季春行秋令臣之罪也。更望陛下广敷恩泽久雨无妨於圣政也。四年二月帝对宰臣於中兴殿道奏曰：新授尚书令秦王昨向中书领事禀承睿训其德日新每日朝谒五鼓待漏左掖门夫亲贤国之基本臣闻古人有善为师傅教太子者太子食有邪蒿师傅遽命去之曰：其名不正不可以食太子蒿非邪也。但恶其名况人事乎！臣思庄宗皇帝二十年血战定天下而不修德政三载覆亡郭崇韬辅佐先朝。又不喜见创业勋旧夫国以人为本今之亲人者节度刺史令录而已得其人则治非其人则乱不可不慎选书云：若蹈虎尾涉于春冰日慎一日唯陛下安不忘危治不忘乱而已矣。十月以上尊号应在朝文武臣僚并宜加恩其有八月四日已後迁官者不在此限时上旨欲遍与百寮转官而道等以为转官须论资考乃奏叙阶勋而已。
    卢文纪为中书侍郎平章事末帝清泰元年上疏曰：臣闻事君尽忠孔子激扬於直道无功受禄周诗讥讽於旷官敢因灾之时辄贡倾输之恳臣伏见比年以来朝廷多故人事则兵丧祸乱天时则水旱虫霜。若非陛下拯溺救焚移灾作福则生灵受弊宗社何依今则区宇甫宁人神胥悦但以自忧愆阳及秋霖雨虽劳圣虑过切闵伤盖属当否数之辰尤费消禳之力虽斯民鲜福亦天道使然为君之难实见于此臣闻沉潜刚克高明柔克是君宜执柔以御下臣当刚正以报君则冀上下和平君臣合臣思德宗初置学士本不以文翰是供盖献纳论思朝夕延问至於给谏遗补之职是曰：谏官月请谏纸时政有失无不极言望陛下听政之馀招召学士谏官询谋政道俾献谠言明书黜陟之科以责语言之效书云：时阳。若肃时雨。若以洪范言之系於君德臣请严於宗庙社稷精祷於岳渎神祗进忠良退不肖除寇盗恤慎刑罚明举选任贤勿贰去邪勿疑王道砥平无偏无党中外除改请守旧规长兴四年已前敕命繁碎者请重选择如新敕不及旧章更请却依前代如旧章不如新敕便革施行倘不阻於奏陈庶渐臻於治体诏曰：卢文纪早践班行迭更显重动惟稽古言必为时当朕求治之初首居辅弼之位能竭事君之节以申报国之劳引经义而究其本根合时事而先於条贯请宣学士兼召谏臣言阴阳序理之端人事调和之本。又严修祀典精事神祗宜令有司依奏虔洁所云：进忠良而退不肖除寇盗而恤虽责在朕躬亦资於调燮刑法舒惨宜令大理寺御史台明慎详谳勿至冤诬选贤退愚宜令三铨选部精慎选所冀得人新旧制敕宜令御史台与三司官员详择以闻二年。又上疏曰：臣近蒙召对面奉天旨凡军国庶事利害可否卿等位居辅弼并合尽言臣等仰承诏谕退自省循时遇休明名叨辅弼才器不能经纶庶务智术不能康济大猷致陛下宵旰於丕图忧勤於治道有面目待罪岩廊尚沐宸慈犹宽册免莫不克心自励亻免首深惟愿竭愚鄙之诚少副昭回之鉴臣闻古先哲王乐闻已过道涂立诽谤之木门庭树告善之旌从谏如流闻议能服所以卜年长久享祚无穷陛下自缵邦家克敦慈俭守先皇仁政遵列圣彝章人乐和平政皆画一天无之象地无变怪之妖日月无爽於亏盈星纬不差於躔次襞谏纸者无词可措持皂囊者无过可规凡百庶寮奉职不暇臣伏览贞观故事见魏徵马周之章疏王刘洎之奏论或讲贯古今或铺陈政术皆万代之长策非一介之狂言苟异经谋何名献纳臣等伏计宸算图度者必以岭峤未平岛夷犹梗巴梁恃险井络缠妖鲜卑尚挠於边陲将帅未施於方略臣等以为非独人谋未至亦恐天意使然声教苟孚廓清何晚臣略以前事明之何者即如汉高前代之英主也。一剑初奋於彭城五年方诛於项籍洎南平英布北匈奴解曰：登之围避柏仁之难凡十馀年亲当矢石乃混车书如太宗文皇帝本朝之圣祖也。自起义太原佐命高祖乃定江南之草窃殄陇右之陆梁御突厥於便桥擒公┙於京口凡十馀年栉风沐雨命将出师方得华裔向风寰区无挠伏念陛下爰从践祚才历一期虽乃圣乃神不下於汉高文祖而。且耕。且战更详於人事天时侔武王一举荡平体句践十年教战。若治兵之至要御众之大端攻必取而守有馀战必胜而卒无怠发号出令保大定功俾军戍咸惮於机权部校皆存於信义驱之可以蹈汤火使之可以为虫沙此则圣谋悬料於彀中神策已包於术内何假刍荛小辈草野凡生持蠡妄测於沧溟侧管强窥於穹昊不量事体虚费莠言故《论语》载仲尼治卫必也。正名言顺事行勿容苟。且名言之际圣哲攸艰况在凡常岂宜容易思出其位古人所非臣等谬处台衡奉行制敕但缘事理互有区分军戎不在於职司钱非关於局分苟陈异见即类侵官况才不济时识非经远因五日起居之例於两班旅见之时略获对于兼承顾问此际卫士周环於阶陛庶臣罗列於殿庭四面聚观十手所指臣等苟欲伸愚短此时安敢敷陈韩非昔惧於说难孟子亦忧於言责臣窃惟本朝故事肃宗初平寇难再复寰瀛颇经涉於艰难尤勤劳於委任每正衙奏事则泛咨访於群臣及便殿询谋则独对扬於四辅自上元元年後於长安东置延英殿宰臣如有奏议圣旨或有特宣皆於前一日上闻及对御之时只奉冕旒旁无侍卫献可替否得曲尽於讨论舍短从长故无虞於漏泄君臣之际情理坦然伏望圣慈俯循故事或有事关军国谋而否臧未果决於圣怀要询访於臣辈则请依延英故事前一日傅宣或臣等有所听闻切关利害难形文字须面敷易臣等亦依故事前一日请开延英当君臣奏言之时请机要臣寮侍立左右兼乞稍霁严颜恕臣荒拙虽乏鹰之效庶尽葵藿之心恭惟陛下睿略纵横天机沉臣等以愚智而干圣智以凡情而测圣情如萤爝比耀於乌蟾畎浍争流於江海然而天覆地载君义臣行持禄取容即见议於物论有犯无隐虑不惬於圣怀既显奉德音俾令奏对合披愚款先渎宸聪诏曰：朕闻宫鸣商应则律吕和君唱臣随则邦家理兴化之本百代同归朕顾惟&lt;耳少&gt;冲获奉基构虑生灵之未泰忧政教之不明旰食宵衣未尝暂暇副我焦劳之意属於辅相之臣卿等济代英才镇时硕德或缔构於兴王之日或经纶於赞圣之时盐梅之任俱存药石之言并切请复延英之制以伸议政之规而况列圣遗芳皇朝盛事载详徵引良切嘉叹恭惟五日起居先皇垂范俟百寮之俱退召四辅以独接以温颜询其理道计此时作事之意亦昔日延英之流朕叨获嗣承切思遵守将成具美不爽兼行其五日起居令仍旧寻常公事亦可便举奏闻或事属机宜理当密秘量事絮慢不限隔日及当日便可於ト门祗候具榜子奏闻请面敷于即当尽屏侍臣端居便殿伫闻高议以慰虚怀朕或要见卿时亦令常侍宣召但能务致理之实何必拘延英之名有事足可以讨论有言足可以陈述宜以沃心为务勿以逆耳为虞勉罄谋猷以礻卑寡昧。
    张延朗为相兼判三司清泰二年上。表曰：臣滥承雨露擢在均衡兼叨选部之衔仍兼计司之重况中省文章之地洪垆陶铸之门臣自揣量何以当处是以继陈章表叠贡情诚乞浸眷恩免贻朝论岂谓御批累降圣旨不移决以此官委臣非器所以强收涕泗勉遏怔忪重思事上之门细料进忠之路窃以位高则危至宠极则谤生君臣莫保於初终分义难防於毁誉臣。若保兹重任忘彼至公犭旬情而苟免是非固宠而偷安富贵则内欺心府外负圣朝何以报君父之大恩望子孙之延庆臣。若但行王道唯守国章任人必取当才决事须依正理确为形势坚塞亻幸门则可以振举宏纲弥缝大化助陛下含容之泽彰国家至理之风然而谗邪者必起憾词憎嫉者宁无谤议或虑至尊未悉群谤难明不更拔本寻源便使甘瑕受玷纵臣心可忍臣耻可消只恐山林草泽之人称量圣制冠履轩裳之士轻慢相廷臣。又以国计一司掌其经费利权务职在捃收将欲养四海之贫民无过薄赋赡六军之劲卒。又在丰储利害相随取与难酌。若使罄山采木竭泽求鱼则地官之教化不行国本之伤残益甚取怨黔首是渎皇风况诸道所徵赋租虽广数额时逄水旱或遇虫霜其间则有减无添所在。又申逃系欠乃置军储官俸常急急於供须夏税秋租每悬悬於继续况今内外仓库多是罄空远近生民或闻饥歉伏见朝廷尚添军额更益师徒非时之博籴难为系日之区分转大切虑年支有阙国计可忧望陛下节例外之破除於诸额之俭省不添冗食。且止新兵务急去繁以宽经费减省从俭渐俟丰盈则屈者知恩叛者从化弭兵有日富俗可期臣。又闻治民尚清为政务易易则烦苛并去清则偏党无施。若择其良牧委任正人则境内蒸黎必获苏息官中仓库亦绝侵欺伏望试见在之处官无乖抚俗择将来之莅事更审求贤傥一一得人则农无所苦人人致理则国复何忧但奉公善政者不惜重酬末理无功者勿颁厚俸益彰有道兼绝犭旬情伏望陛下念臣布露之前言闵臣惊忧於後患察臣愚直杜彼谗邪臣即仰副天心不防人口，庶几万一少答圣明帝优诏答之召於便殿谓之曰：尔所论奏深中时病朕於恩泽之中不无假借添置军旅比缘戎事近细思之於事无益形之切言深赖救朕之失国计事重日得商量无劳过虑也。
    晋和凝为中书郎平章事高祖将幸邺都时襄州安从进反状已彰凝乃奏曰：车驾离阙安从进或有悖逆何以待之帝曰：卿意如何凝曰：以臣料之先人有夺人之心临事即不及也。欲预出宣敕十数道密付开封尹郑王令有缓急即旋填将校姓名令领兵击之帝从之及闻唐邓奏报郑王如所敕遣骑将李建崇监军焦继勋等领兵讨焉相遇於湖阳从进出於不意甚讶其神速以至於败由凝之谋也。
    ●卷三百十五
    ○宰辅部　公忠
    《诗》曰：我心匪石不可转也。《传》曰：死而利国犹或为之公忠之谓矣。盖策名委质抱公灭私臣之道也。忧国忘家有死无贰臣之节也。若乃居丞宰之重裁邦国之政而能义均休戚节贯屯夷至公以灭私纯心而无骄弥纶阙漏启纳而尽忠扶持颠危周旋而匪懈中立之操至累而益明悃款之诚难至而易见宣股肱之力为社稷之臣亦何代无其人哉！自非明允笃诚经德秉哲服膺善道不为利疚者孰能与於斯邪殷伊尹为相帝太甲既立三年不明暴虐不遵汤法乱德，於是伊尹放之於桐宫（地名有王离宫焉）三年伊尹摄政事当国以朝诸侯太甲居桐宫三年悔过自责反善，於是伊尹乃迎太甲而授之政太甲修德诸侯咸归殷百姓以宁伊尹嘉之作太甲训三篇褒帝太甲称太宗伊陟为相时殷道衰诸侯，或不至太戊立伊陟赞言於巫咸（赞告也。巫咸臣名也。）巫咸治王家有成殷复兴诸侯归之故称中宗。
    周公旦佐武王克商二年天下未集武王有疾不豫群臣惧太公召公乃穆卜周公曰：未可以戚我先王（戚近也。未可以死近先王也。又曰：二公就文王庙卜戚忧也。未可忧怖我先王也。）周公，於是乃自以为质设三坛周公北面立戴璧秉圭（璧以礼神圭以为贽）告於太王王季（告谓祝辞）史策祝（史为策祝词也。又曰：策周公所作谓简书也。祝者读此简书以告三王）曰：惟尔元孙王发勤劳阻疾（阻一作淹）。若尔三王是有丕子之责於天以旦代王发之身（丕子之责谓疾不可救也。不可救于天则当以旦代之死生有命不可请代圣人叙臣子之心以垂世教）旦巧能多材多艺能事鬼神（言可以代武王之意）乃王发不如旦多技多艺不能事鬼神乃命于帝庭敷佑四方（武王受命於天帝之庭布其道以佑助四方）用能定汝子孙于下地四方之民罔不敬畏（言武王用受命帝庭之故故能定先人子孙于天下四方之民无不敬畏也。）无坠天之降保命我先王亦永有依归（言不救则坠宝命保救之则先王上有依归矣。降坠也。宝犹主也。有所依归为宗庙之主也。）今我其即命於元龟（就受三王之命於元龟大卜知吉凶者也。元龟大龟也。）尔之许我我其以璧与圭归以俟尔命（许谓疾瘳待命当以事神也。待汝命武王当愈我当死也。）尔不许我我乃屏璧与圭（不许不愈也。屏藏言不得事神）周公已令史策告太王王季文王欲代武王发，於是乃即三王而卜卜人皆曰：吉发书视之信吉（卜兆书也。）周公喜开乃见书遇吉（藏占兆书管也。）周公入贺武王曰：王其无害旦新受命三王维长终是图（我新受三王命武王维长终是谋周之道）兹道能念予一人（一人天子也。兹比也。）周公藏其策金匮中（藏之于匮缄之以金不欲人开也。）诫守者勿敢言明日武王有瘳周公卒後秋未获暴风雷雨禾尽偃大木将拔周国大恐成王与大夫朝服以开金书王乃得周公所自以为功代武王之说（一作简所藏请命策书本也。）二公及王乃问史百执事（二公及王启之故先见书也。史百执事皆从周公请命者问审然否也。）史百执事曰：信有昔周公命我勿敢言成王执书以泣（泣者伤周公忠孝诚如是而无知之者）曰：自今後其无缪卜乎！（本欲敬卜吉凶今天意可知故也。）周公勤劳王家惟予幼人弗及止知今天动威以彰周公之德惟朕小子其亲迎我国家礼亦宜之（亦宜褒有德也。）王出郊天乃雨反风禾尽起（郊以玉币谢天也。天即反风起禾明郊之是也。反风风还反也。）二公命国人凡大木所偃尽起而筑之（筑拾也。禾为木所偃者起其木拾其下禾乃无所失）岁则大熟初成王幼不能氵位阼（氵位视也。不能视祚阶行人君之事）周公相践阼而治（践履也。代成王履祚阶摄王位治天下也。）抗世子法於伯禽欲令成王之知父子君臣长幼之道也。成王有过则挞伯禽所以示成王世子之道也。（抗犹举也。谓举为子之法使与成王居以学之）周公还政成王北面就臣位躯躯（以成王之过击伯禽则是以感喻焉）如畏然成王少疾病周公乃自扌前其蚤沈之河以祝於神曰：王少未有识奸神命者乃旦也。亦藏其策於府成王病有瘳及成王用事人或讠替周公周公（躯躯敬谨貌）奔楚成王发府见周公祷书乃泣反周公（周公摄政远则四国流言近则王不知周大夫美其不失其圣故作狼跋之诗）。
    召公虎为王卿士时厉王出奔彘（彘晋地汉为县河东今永安也。）属厉王太子静匿虎之家国人闻之乃围之召公曰：昔吾骤谏王王不从以及此难也。今杀王太子王其以我为雠而怼怒乎！夫事君者险而不雠怼（在危险之中）怨而不怒况事王乎！乃以其子代王太子太子竟得脱召公周公二相行政号曰：共和共和十四年厉王死於彘太子静长於召公家二相乃共立之为王是为宣王二相辅之修政法文武成康之遗风诸侯复宗周。
    汉萧何微时与曹参善及为宰相有隙（参自以战功多而封赏每在何後故怨何也。）至何。且死所推贤唯参参代何为相国举无所变更一遵何之约束。
    申屠嘉文帝时为丞相为人廉直门下不受私谒。
    霍光昭帝时为大司马辅幼主政自已出（帝时八岁也。政事一决于光）天下想闻其丰采其後盖主燕王上官桀与子安谋杀光废帝光尽诛桀安等光威振海内帝既冠遂委任光讫十三年百姓充实四夷宾服。
    魏相宣帝初为御史大夫四岁大将军霍光薨上思其功德以其子禹为右将军兄子乐平侯山复领尚书事相因平恩侯许伯奏封事言春秋讥世卿恶宋三世为大夫及鲁季孙之专权皆危乱国家自後元以来禄去王室政繇蒙宰今光死子复为大将军兄子秉枢机昆弟诸胥据权势在兵官光夫人显及诸女皆通籍长信宫（通籍谓禁门之中皆有名籍恣出入也。）或夜诏门出入骄奢放纵恐浸不制（浸渐也。不制不可制节也。）宜有以损夺其权破散阴谋以固万世之基全功臣之世。又故事诸上书者皆为二封署其一曰副领尚书者先发副封所言不善屏去不奏相复因许伯白去副封以防壅蔽帝善之诏相给事中皆从其议霍氏杀许后之谋始得上闻。
    张安世宣帝时为大司马领尚书事尝有所荐其人来谢安世大恨以为举贤达能，岂有私谢邪绝弗复为通（有欲谢者皆不之见一曰告此人而绝之更不与相见也。）。
    张禹成帝时为丞相後以特进为太子师见时有变异。若上体不安择日洁斋露蓍（露筮易蓍于星宿下明日乃用言得天气也。蓍草名筮者所用也。）正衣冠立筮得吉卦则献其吉如有不吉禹为感动忧色。
    孔光安帝时为丞相帝躬行俭约省减诸用政事繇已出朝廷翕然望至治焉褒赏大臣益封光千户时成帝母太皇太后自居长乐宫而帝祖母定陶傅太后在国邸有诏问丞相大司空定陶共王太后宜当何居光素闻傅太后为人刚暴长於权谋自帝在襁褓而养长教道至於成人帝之立。又有力光心恐傅太后与政事不欲令与帝旦夕相近即议以为定陶太后宜改筑宫大司空何武曰：可居北宫帝从武言北宫有紫房衤复道通未央宫傅太后果从衤复道朝夕至帝所欲称尊号贵宠其亲属使帝不得直道行顷之太后从弟子傅迁在左右尤倾邪帝免官遣归故郡傅太后怒帝不得已复留迁光与大司空师丹奏言诏书侍中驸马都尉迁巧佞无义漏泄不忠国之贼也。免归故郡复有诏止天下疑惑无所取信亏损圣德诚不小愆陛下以变异连见避正殿见群臣思求其故至今未有所改（旧有不善之事皆未改除）臣请归迁故郡以销奸党应天戒卒不得遣复为侍中胁於傅太后皆此类也。又傅太后欲与成帝母俱称尊号群下多顺指言母以子贵宜立尊号以厚孝道唯师丹与光持不可（执人不可）帝重违大臣正议（重难也。）。又内迫傅太后猗违者连岁（猗违犹依违耳）光凡为御史大夫丞相各再一为大司徒太傅太师历三世居公辅位前後十七年自为尚书止不教授後为卿时会门下大夫讲问疑难举大义云：其弟子多成就为博士大夫者见师居大位几得其助力光终无所荐举至或怨之其公如此。
    後汉第五伦章帝时为司空奉公尽节言事无所依违诸子或时谏止辄叱遣之吏人奏记及便宜者亦并封上其无私。若此袁安和帝时为司徒安以天子幼弱外戚擅权每朝会进见及公卿言国家事未尝不噫呜流涕。
    鲁恭安帝时再为司徒恭在公位选辟高第至侯郡守者数十人而其耆旧大姓，或不蒙荐举至有怨望者恭闻之曰：学之不讲是吾忧也。诸生不有乡举者乎！终无所言（言人患学之不习耳。若能习自有乡里之举岂待要三公之辟乎！）。
    李安帝时为司空数陈得失有忠臣节会北乡侯立复为司徒及北乡侯病阴与少府河南陶范步兵校尉赵直谋立顺帝会孙程等事先成故功不显。
    李固冲帝时为太尉梁太后临朝固以清河王蒜年长有德欲立之谓冀曰：今当立帝宜择长年高明有德任亲政事者愿将军详审大计察周霍之立文宣戒邓阎之利幼弱冀不从乃立乐安王子缵年八岁是为质帝。
    刘矩桓帝时为司空以蛮夷叛免灵帝初复为太尉矩再为上公所辟召皆名儒宿德不与州郡交通顺辞默谏多见省用。
    陈蕃永昌元年为太傅录尚书事时新遭大丧国嗣未立诸尚书畏惧权官病不朝蕃以书责之曰：古人立节事亡如存今帝祚未立政事日蹙诸君奈何委荼蓼之苦息偃在床於义不足焉得仁乎！诸尚书惶怖皆起视事灵帝初即位窦后临朝蕃与后父大将军窦武同心尽力徵用名贤共参政事天下之士莫不延颈想望太平。
    李咸为太尉灵帝熹平元年中常侍曹节王甫欲别葬窦太后而以冯贵人配诏公卿大会朝堂令中常侍赵忠监议咸时病乃扶舆而起捣椒自随谓妻子曰：若皇太后不得配食桓帝吾不生还矣。既议坐者数百人各瞻望中官良久莫肯先言赵忠曰：议当时定怪公卿以下各相顾望司隶校尉陈球曰：皇太后以盛德良家母临天下宜配先帝是无所疑忠笑而言曰：陈廷尉宜便操笔球即下议曰：皇太后自在椒房有聪明母仪之德遭时不造援立圣明承继宗庙功烈至重先帝宴驾因遇大狱迁居空宫不幸早世家虽获罪事非太后今。若别葬诚失天下之望。且冯贵人冢墓被发骸骨暴露与贼并尸魂灵染。且无功於国何宜上配至尊忠省球议作色亻免仰嗤球曰：陈廷尉建此议甚健球曰：陈窦既冤皇太后无故幽闭臣常痛心天下愤叹今日言之退而受罪宿昔之愿公卿以下皆从球议咸始不敢先发见球辞正然後大言曰：臣本谓尔诚与臣意合会者皆为之愧曹节王甫复争之，於是咸乃诣阙上疏曰：臣伏惟章帝窦后虐害恭怀安思阎后家犯恶逆而和帝无异葬之议顺朝无贬降之文至於卫后孝武皇帝身所废弃不可以为比今长乐太后尊号在身亲常称制坤育天下。且援立圣明光降皇祚太后以陛下为子陛下岂得不以太后为母子无黜母臣无贬君宜合葬宣陵一如旧制帝省奏谓曹节等曰：窦后虽为不道而太后有德於朕不宜降黜节等无复言，於是议者乃定咸在朝清忠权幸惮之。
    荀爽献帝初为司空因从迁都长安爽见董卓忍暴滋甚必危社稷其所辟举皆取才略之士将共图之亦与司徒王允及卓长史何等为内谋会病薨。
    王允初平元年为司徒及董卓迁都关中卓尚留雒阳朝政大小悉委之於允允矫情屈意每相承附卓亦推心不生乖疑故得扶持王室於危乱之中臣主内外莫不倚恃焉允见卓祸毒方深篡逆已兆密与司隶校尉黄琬尚书郑公业等谋共诛之乃以获羌较尉杨瓒行左将军事执金吾士孙瑞为南阳太守并将兵出武关道以讨袁术为名实欲分路征卓而後拔天子还雒阳卓疑而留之允乃引内瑞为仆射瓒为尚书二年卓还长安三年春连雨六十馀日允与士孙瑞杨瓒登台请霁复结前谋瑞曰：自岁末以来太阳不霖雨积时月犯执法彗孛仍见昼阴夜阳雾气交侵此期应促尽内发者胜几不可後公其图之允然其言乃潜结卓将吕布使为内应会卓入贺吕布因刺杀之及李亻郭汜为乱攻长安城将吕布奔走布驻马青锁门外招允曰：公可以去乎！允曰：若蒙社稷之灵上安国家吾之愿也。如其不获则奉身以死之朝廷幼少恃我而已临难苟免吾不忍也。努力谢关东诸公勤以国家为念亻乃收允杀之及宗族十馀人皆见诛害唯兄子晨陵得脱归乡里天子感恸百司丧气後迁都於许献帝思允忠节使改殡葬之。
    赵温为司徒时李亻与郭汜不协亻欲移献帝温与亻《书》曰：公前为董公报雠然实屠陷王城杀戮大臣天下不可家见而户释也。今争睚眦之隙以成千钧之雠民在涂炭各不聊生曾不改悟遂成祸乱朝廷仍下明诏欲令和解诏命不行恩泽亏损而复欲移转乘舆更幸非所此诚老夫所不解也。於易一过为过再为涉三而弗改灭其顶凶不如早共和解引兵还屯上安万乘下全生民，岂不幸甚亻大怒欲遣人害温其从弟应故温掾也。谏之数日乃止。
    杨彪为太尉录尚书事及李亻郭汜之乱彪尽节为主岖危难之间几不免於害彪见汉祚将终自以累世为三公耻为魏臣遂称足挛不复行积十馀年魏文帝即王位欲以为太尉令近臣宣旨彪辞曰：尝仕汉朝为三公值世衰乱不能立尺寸之益。若复为魏臣於国之选亦不为荣也。帝不夺其意。
    蜀诸葛亮为丞相章武三年先主病笃召亮属以後事亮泣曰：臣敢竭股肱之力效忠贞之节继之以死建兴元年魏司徒华歆司空王朗尚书令陈群太史令许芝谒者仆射诸葛璋各有书与亮陈天命人事欲使举国称藩亮遂不报书作正议曰：昔在项羽起不繇德虽处华夏秉帝者之势卒就汤镬为後来戒魏不审鉴今次之矣。免身为幸戒在子孙而二三子各以耆艾之齿承伪指而进书有。若崇竦称莽之功亦将Τ於元过苟免者邪昔世祖之创迹旧基奋羸卒数千摧莽︹旅四千馀万於昆阳之郊夫据道讨淫不在众寡及至孟德以其谲胜之力举数十万之师救张於阳平势穷虑悔仅能自脱辱其锋锐之众遂丧汉中之地深知神器不可妄获旋还未至感毒而死子桓淫逸继之以篡纵使二三子多逞苏张诡靡之说奉进兜滔天之辞欲以诬毁唐帝讽解禹稷所谓徒丧文藻烦劳翰墨者矣。夫大人君子之所不为也。又军诫曰：万人必死横行天下昔轩辕氏整卒数万制四方定海内况以数十万之众据正道而临有罪可得干拟者哉！五年亮率诸军北驻汉中临发上疏曰：先帝创业未半而中道崩殂今天下三分益州疲弊此诚危急存亡之秋也。然侍卫之臣不解於内忠志之士忘身于外者盖追先帝之殊遇欲报之於陛下也。诚宜开张圣听以光先帝遗德恢弘志士之气不宜妄自菲薄引喻失义以塞忠谏之路也。宫中府中俱为一体陟罚臧否不宜异同。若有作奸犯科及为忠善者宜付有司论其刑赏以昭陛下平明之理不宜偏私使内外异法也。侍中侍郎郭攸之费董允等此皆良实志虑忠纯是以先帝简拔以遗陛下愚以为宫中之事事无大小悉以咨之然後施行必能裨补阙漏有所广益将军向宠性行淑均晓畅军事试用於昔日先帝称之曰：能是以众议举宠为督愚以为营中之事悉以咨之必能使行阵和睦优劣得所亲贤臣远小人此先汉所以兴隆也。亲小人远贤臣此後汉所以倾颓也。先帝在时每与臣论此事未尝不叹息痛恨於桓灵也。侍中尚书长史参军此悉贞良死节之臣愿陛下亲之信之则汉室之隆可计日而待也。臣本布衣躬耕南阳苟全性命於乱世不求闻达於诸侯先帝不以臣卑鄙猥自枉屈三顾臣於草庐之中谘臣以当世之事繇是感激遂许先帝以驱驰後值倾覆受任於败军之际奉命於危难之间尔来二十有一年矣。（按刘备以建安十三年遣亮使吴亮以建兴五年抗表北伐自倾覆至此整二十年然备始与亮相遇在败军之前一年时也。）先帝知臣谨慎故临崩寄臣以大事也。受命以来夙夜忧叹恐付不效以伤先帝之明故五月渡泸深入不毛（《汉书》地里志曰：泸津水出郡句町县）今南方已定甲兵已足当奖率三军北定中原庶竭驽钝攘除奸凶兴复汉室还於旧都此臣所以报先帝而忠陛下之职分也。至於斟酌损益进尽忠言则攸之允之任也。愿陛下臣以讨贼兴复之效不效则治臣之罪以告先帝之灵。若无忠益之言责攸之允等之慢以彰其咎陛下亦宜自谋以谘诹善道察纳雅言深追先帝遗诏臣不胜受恩感激今当远离临表涕零不知所言亮与法正虽好尚不同以公义相取亮每奇正智术亮出驻汉中张裔以射声校尉领留府长史尝称曰：公赏不遗远罚不阿近爵不可以无功取刑不可以贵势免贤愚之所以佥忘其身者也。李严尝有书与亮劝亮宜受九锡进爵称王亮答《书》曰：吾与足下相知久矣。可不复相解足下方诲以光国戒之以勿拘之道是以未得默已吾本东方下士误知於先帝位极人臣禄赐百亿今讨贼未效知已未答而方宠齐晋坐自贵大非其义也。若灭魏斩帝还故居与诸子并升虽十命可受况於九邪亮与兄瑾《书》曰：乔本当还成都令诸将子弟皆得转运思惟宜同荣辱今使乔督五六百兵与诸子弟传於谷中。
    吴顾雍为丞相时访逮民间及政职所宜辄密以闻。若见纳用则归之於上不用终不宣泄然於公朝有所陈乔亮子也。及辞色虽顺而所执者正大帝尝令中书郎诣雍有所咨访。若合雍意事可施行即与相反覆究而论之为设酒食如不合意雍即正色改容默然不言无所施设郎设告权曰：顾公欢悦是事合宜也。其不言是事未平也。孤当重思之。
    晋安平王孚初为魏太傅高贵乡公遇害百官莫敢奔赴孚枕尸於股哭之恸曰：杀陛下者臣之罪奏推主者会太后令以庶人礼葬孚与群公上表乞以王礼葬从之孚性至慎宣帝执政尝自投损後逢废立之际未尝预谋景文二帝以孚属尊亦不敢逼後进封长乐公及武帝受禅陈留王就金墉城孚拜辞执王手流涕欷不能自胜曰：臣死之日固大魏之纯臣也。
    卫为司空领太子少傅惠帝之为太子也。朝臣咸谓纯质不能亲政事每欲陈启废之而未敢发後会宴凌云   台托醉因跪帝床前曰：臣欲有所启帝曰：公所言何邪欲言而止者三因而以手抚床曰：此座可惜帝意乃悟因谬言曰：公真大醉邪於此不复有言。
    张华惠帝时为司空贾后谋废太子左卫率刘卞甚为太子所信遇每会宴卞必预焉屡见贾谧骄傲太子恨之形於言色谧亦不能平卞以贾后谋问华华曰：不闻卞曰：卞以寒族自须昌小吏受公成拔以至今日士感知己是以尽言而公更有疑於卞耶华曰：假令有此君欲如何卞曰：东宫俊如林四率精兵万人公居阿衡之任。若得公命皇太子因朝入录尚书事废贾后於金墉城两黄门力耳华曰：今天子当阳太子人子也。吾。又不受阿衡之命忽相与行此是无其君父而以不孝示天下也。虽能有成犹不免罪况权戚满朝威柄不一而可以安乎！及帝会群臣於式乾殿出太子手书遍示群臣莫敢有言者唯华谏曰：此国之大祸自汉武以来每废黜正嫡常至丧乱。且国家有天下日浅愿陛下详之尚书左仆射裴以为宜先检校传书者。又请比较太子手书不然恐有诈妄贾后乃内出太子手书事十馀使众人比视亦无敢言非者议至日西不决后知华等意坚因表乞免为庶人帝乃可其奏初赵王伦为镇西将军挠乱关中氐羌反叛乃以梁王肜代之或说华曰：赵王贪昧信用孙秀变诈奸雄今可遣梁王斩秀刈赵之半以谢关右不亦可乎！华从之肜许诺秀友人辛冉从西来言於肜曰：氐羌自反非秀之为故得免死伦既还讠舀事贾氏因求录尚书事後。又求尚书令华与裴皆固执不可繇是致怨伦秀疾华如雠华少子韪以中台星坼劝华逊位华不从曰：天道玄远惟修德以应耳不如静以待之以俟天命及伦秀将废贾后秀使司马雅夜告华曰：今社稷将危赵王欲与公共扶朝廷为霸者之事华知秀等必成篡夺乃拒之雅怒曰：刃将加颈而吐言如此不顾而出华方昼卧忽梦见屋坏觉而恶之是夜难作诈称诏召华遂与裴俱被收华将死谓张林曰：卿欲作忠臣邪林称诏诘之曰：卿为宰相任天下事太子之废不能死节何也。华曰：式乾之议臣谏事具陈非不谏也。林曰：谏。若不从何不去位华不能答须臾使者至曰：诏斩公华曰：臣先帝老臣中心如丹臣不爱死惧王室之难祸不可测也。遂害之於前殿焉遂夷三族朝野莫不悲痛之时年六十九。
    王浑惠帝时为司徒时楚王玮将害汝南王亮等公孙宏说玮曰：昔宣帝废曹爽引太尉蒋济参乘以增威重大王今举非常事宜得宿望镇厌众心司徒王浑宿有威名为三军所信服可请同乘使物情有凭也。玮从之浑辞疾归第以家兵千馀人闭门拒玮玮不敢逼俄而玮以矫诏伏诛浑乃率兵赴宫。
    傅怀帝时为司徒大将军苟表请迁都使出诣河阴修理舟楫为水行之备及雒阳陷没遂共建行台推祗为盟主以司徒持节大都督诸军事传檄四方子宣先尚弘农公主乃遣宣将公主与尚书令和郁赴告方伯徵义兵祗自屯盟津小城宣弟畅行河阴令以待宣以暴疾薨时年六十九自以义诚不终力疾手笔敕励其二子宣畅辞旨深切览者莫不感激慷慨。
    王导元帝时为侍中司空假节录尚书领中书监王敦之反也。刘隗劝帝悉诛王氏论者为之危心导率群从昆弟子侄二十馀人每旦诣台待罪帝以导忠节有素特还朝服召见之及敦得志加导守尚书令初西都覆没海内思主群臣及四方并劝进於帝时王氏︹盛有专天下之心敦惮帝贤明欲更议所立导固争乃止及此役也。敦谓导曰：不从吾言向致覆族导犹执正议敦无以能夺。又自汉魏以来群臣不拜山陵导以元帝卷同布衣匪惟君臣而已每一崇进皆就拜不胜哀繇是诏百官拜陵自导始也。
    陆晔成帝时为左光禄大夫开府仪同三司苏峻之难晔随帝在石头举动方正不以凶威变节峻以晔吴士之望不敢加害使守留台会匡术以苑城归顺时共推晔督宫城军事。
    何充废帝时为侍中录尚书事以卫将军褚裒皇太后父宜综朝政上疏荐裒参录尚书裒以地逼固求外出充每曰：桓温褚裒为方伯殷浩居门下我可无劳矣。充居宰相虽无澄正改革之能而︹力有器局临朝正色以社稷为己任凡所选用皆以功臣为先不以私恩树亲戚谈者以此重之。
    王坦之与谢安共辅幼主为中书令临终与谢安桓冲书言不及私帷尤国家之事朝野甚痛惜之。
    宋袁粲为尚书令与褚渊等受顾命元徽元年丁母忧葬竟摄令亲职加卫将军不受二年桂阳王休范为逆粲扶曳入殿诏加兵自随府置佐史时兵难危急贼已至南掖门诸将意沮咸莫能奋粲慷慨谓诸将帅曰：寇贼已逼而众情离沮孤子受先帝顾本以死报今日当与诸护军同死社稷因命左右被马辞色哀壮，於是陈显达等感激出战贼即平殄。
    後魏长孙嵩太帝末为司徒明元帝寝疾问後事於嵩嵩曰：立长则顺以德则人服今长皇子贤而世嫡则天所命也。请立之乃定策诏太武临朝监国嵩为左辅。
    陆丽文成时受心膂之任封平原王为司徒公和平六年文成厌世丽疗疾於代郡温泉闻讳欲赴左右止之曰：王德望素重奸臣。若疾民誉虑有不测之祸愿少迟回朝廷宁静然後奔赴犹为未晚丽曰：安有闻君父之丧方虑祸难不即奔波者遂便驰赴。
    後周窦炽为太傅武帝於太德殿将谋伐齐炽时年已衰老乃扼腕曰：臣虽朽迈请执干橹首启戎行得一睹诛翦鲸鲵廓清寰宇省方观俗登岳告成然後归魂泉壤无复馀恨帝壮其志节遂以炽第二子武当公恭为左二军总管。
    隋高为右仆射兼纳言进引贞良以天下为己任唐马周为中书令临终索陈事表草一一手自焚之慨然曰：管晏彰君之过求身後之名吾弗为也。
    温彦博太宗时为中书令自掌知机务即杜绝宾客国之利害知无不言太宗以是嘉之。
    褚遂良高宗永徽中为尚书右仆射知政事高宗欲立武后遂良将以死争之，或曰：长孙太尉当先言之遂良曰：太尉上之元舅脱事有不如意使上有怒舅之名不可曰：英公上之所重当先言之遂良曰：司空国之元勋有不如意使上有罪功臣之名不可遂良起自草茅无汗马功蒙先帝殊遇以至今日。且躬奉遗诏。若不尽其愚诚何以下见先帝遂谋极言忤旨出为潭州都督。
    刘之则天朝为凤阁鸾台三品之谓凤阁舍人贾大隐曰：太后既能废昏立明何用临朝不如返政以安天下之心大隐密奏其言则天不悦谓左右曰：之我所引用乃有背我之心岂复顾我恩也。
    狄仁杰同凤阁鸾台平章事时中宗自房陵还宫则天匿之帐中召仁杰以庐陵为言仁杰慷慨敷奏言发涕流遽出中宗谓仁杰曰：还卿储君仁杰降阶泣贺既已奏曰：太子还宫人无知者物议安审是非则天以为然乃复置中宗於龙门具礼迎归。
    姚元之则天圣历初为夏官侍郎同平章事则天谓侍臣曰：往者周兴来俊臣等推勘制狱朝臣相牵引咸承反逆国家有法朕，岂能违中间宜有枉滥更使近臣就狱亲问皆得手状承引不虚朕以为然即可其奏近日周兴俊臣死後无闻有反逆者。然则已前就戮者不有冤滥邪元之对曰：自垂拱已来被告身死破家者皆是毒酷自诬而死告者特以为功天下号为罗织甚於汉之党铜陛下令近臣就狱问者近臣亦自不保何敢辄有动摇被问者。若。又忄瞿遭其毒手将军张遽勖李安静等皆是也。赖上天降监圣情发明诛锄凶竖朝廷安今日以微躯及一门百口保见在内外官更无反逆者乞陛下得告状但收掌不须推问。若後验反逆有实臣请受知而不告之罪则天大悦曰：以前宰相皆顺成其事陷朕为淫刑之主闻卿所说甚合朕心後则天移居上阳宫中宗率百官就宫起居王公已下皆欣跃称庆元之独呜咽流涕彦范柬之谓元之曰：今日岂是啼泣时邪恐公祸从此始元之曰：事则天年久乍此辞违情发於中非忍所得为昨从公诛凶逆者是臣之常道岂敢出言今辞违旧主悲泣者亦臣子忠节缘此获罪实所甘心无几出为亳州刺史至睿宗朝元之为中书令玄宗在东宫太平公主干涉朝政宋王成器为闲厩使岐王范薛王业皆掌禁兵外议以为不便元之与侍中宋密奏请令公主往就东都出成器等诸王为刺史以安人心。
    崔玄为鸾台侍郎知政事则天不豫宰相不得召见者累日及疾少间玄奏言皇太子相王仁明孝友足可亲侍汤药宫禁事重伏愿不令异姓出入则天曰：深领卿厚意寻以预诛张易之功擢拜中书令封博陵郡公。
    萧至忠中宗景龙中为中书令时宗楚客纪处讷潜怀奸计自树朋党韦巨源杨再思李峤皆唯诺自全无所拯救至忠处其间独存正道时议翕然重之中宗亦曰：诸宰相中至忠最怜我。
    苏瑰为尚书右仆射同中书门下三品神龙末韦庶人秘不发中宗丧召诸宰相韦巨源萧至忠宗楚客纪处纳韦温李峤韦嗣立唐休赵彦昭及入襄禁中会议初草遗制遣韦庶人知政事辅少主授安国相王太尉参谋辅政宗楚客韦温曰：今既通请皇太后临朝宜停相王辅政。且太后於相王居嫂叔不通问之地甚难为仪注理全不可瑰独正色拒之谓楚客等曰：既称遗制安可辄改邪楚客及温大忿固执行其月相王即尊位下制曰：尚书右仆射同中书门下三品监修国史许国公苏环自周旋近密损益枢机谋猷有成翊赞无怠顷者仰惟先帝顾托注意昭明奸回动摇内外危惧独申谠议实挫邪谋况藩邸僚属念殷惟旧无德不报宜准令典司尚书左仆射馀如故。
    刘幽求先天元年为尚书右仆射同中书门下三品时崔附太平公主将谋逆乱幽求乃与右羽林将军张请以羽林兵诛之仍令密奏东宫曰：宰相中有崔岑羲俱是太平公主进用见作方计其事不轻殿下。若不早诛必成大患一朝事出意外太上皇何以得安古人云：当断不断必受其乱唯请急杀此贼刘幽求已共臣作定计讫愿以身正此事赴死如归臣既职典禁兵。若奉陛下命便当除剪玄宗深以为然泄其谋於侍御史邓光宾太子大惧遽列上其状睿宗下幽求等诏狱令法官奏幽求等以疏间亲罪死玄宗屡救获免乃流幽求于封州于绛州岁馀太平公主等伏诛其日制以幽求为左仆射知军国事。
    宋睿宗朝为吏部尚书同中书门下三品时玄宗在春宫太平公主谋不利於玄宗尝於光范门内乘辇伺执政以讽之众皆失色昌言曰：东宫有大功於天下真宗庙社稷之主安得有异议遂与姚元之同奏请令公主就东都以绝其谋玄宗惧抗表加罪於等乃贬为楚州刺史及玄宗即位以为侍中开元四年秋驾幸东都次永宁之崤谷驰道隘狭车骑停拥帝怒河南尹李朝隐及知顿使王怡将罪之入奏曰：陛下富有春秋方事巡狩以窄隘致罪二臣窃恐将来人受其弊帝遽令舍之拜谢曰：陛下责之以臣言而免之是过归於上而恩繇於下请。且使待罪於朝然後诏复其职则进退得其度矣。玄宗深善之十二年车驾东巡为留守帝临发谓曰：卿国之元老为朕之股肱耳目今将巡雒邑为别历时所有嘉猷宜相告也。因极言得失特赐采缯等物仍降手制曰：所进之言书之座右出入观省以诫终身其见重如此。
    源乾曜开元中为侍中上疏曰：臣窃见势要之家并求京职俊之士多任外官王道平分不合如此臣三男俱是京任望出二人与外官以叶均平之道帝从之，於是改其子河南府参军弼为绛州司功大祝为郑县尉因下制曰：源弼等父在枢近深惟谦挹思代官之咸列虑时才之未序率先庶僚崇是让德传不云：乎！范宣子让其下皆让晋国之人，於是大和道之或行仁岂云：远因令文武百僚父子兄弟三人并任京司者任通融各依资处分繇是公卿子弟京官出外者百馀人。
    韦见素为门下侍郎平章事天宝十五年玄宗幸蜀郡见素与杨国忠脱身扈从国忠素无学术不知礼体临难忄凶惧迫乘舆出城道路略无储备玄宗至咸阳望贤宫榛芜蔽路官吏四散从官咸怨国忠及次武功之马嵬驿右龙武军将军陈玄礼素以忠正称乃奏国忠不臣诛之见素为乱兵伤额玄宗命左右传呼曰：莫伤韦见素仍遣亲王以药傅之遂获全见素晨夜匪懈忠节逾厉玄宗益亲重之。
    苗晋卿为侍中代宗即位晋卿年已衰暮广德初吐蕃寇长安晋卿时病卧私第蕃贼闻之舆入逼胁晋卿闭口不言贼不敢害及帝自陕册为太保罢知政事。
    崔甫建中初为相荐延推举无复凝滞日除数十人作相未逾年凡除吏几八百员多称允当帝尝谓曰：有人谤卿所除拟官皆涉亲故何也。甫奏曰：臣频奉圣旨今所有进拟庶官必须谙其才行者臣。若与相识方可粗谙。若平生未曾相见即无繇知其言行获谤之繇实在於此帝亦以为然。
    齐英贞元中为相时吐蕃数入寇人心动摇及上将行幸陕英曰：夷狄乱华臣之罪也。今人情忄凶惧谓陛下理装具糗粮臣闻大福不再奈何不与臣等熟计之俯伏流涕帝亦为感恸。
    陆贽德宗贞元中为相尝自以少年入翰林蒙幸天子天子长养成就之不敢自爱事之不可者皆力争之曰：吾上不负天子下不负吾所学不恤其佗窦易直文宗朝在相位未尝论用亲党凡於公举即无所避。
    韦处厚为相太和元年四月宰相等於延英既出再召处厚独对一刻馀时宰臣启事得请之後往往中变是日处厚与裴度窦易直同对既而从容独进曰：陛下用臣等为宰相使参大政前後论奏皆蒙听纳近日虽云：不阻然臣等既退寻多改易事。若出自圣旨则是陛下示臣等以不信。若与别人商量则臣等不合更居此位。且裴度以元勋旧德历相四朝孜孜竭诚人望所属陛下固宜亲重易直以忠厚长者辅佐先帝陛下亦当委付微臣是陛下首自选擢用非因人所言不从臣合先退乃再拜陈乞帝瞿然曰：卿何事邪朕知卿合作宰相也。昨内难既定朕以人望所属用卿不疑军国事多方所倚赖今即辞免是彰朕之不德朝廷四方其谓朕何慰勉久之而退既出延英门遽命中人复召处厚独入谘访移时略开陈理体者数百言其要以旌别淑慝修举法制为请因复恳言裴度勋大望崇。且其心忠荩可以久於任使帝欣纳焉。
    裴度为司徒中书令及薨文宗怪度无遗表中使问之家人进其藁草其旨以未定储位为忧言不及於家事。
    魏宣宗时为户部侍郎平章事谢日奏曰：臣无稷契之才骤叨社稷之任将何以仰报鸿私今边戎粗安海内宁息臣愚所切陛下未立东宫俾正人傅导以存副贰之重因泣下帝感而听之先是累朝人君不欲人言立储贰。若非人主已欲臣下不敢献言帝春秋高嫡嗣未辨作相之日率先启奏人士重之梁敬翔为相及刘失河朔安彦之丧杨刘翔奏曰：国家连年遣将出征封疆日削不独兵骄将怯亦制置未得其术陛下处深宫之中与之计事者皆左右近习，岂能量敌之胜负哉！先皇帝时河朔半在亲御虎臣骁将独不得志於敌人今寇马已至郓州陛下不留圣念臣所未谕一也。臣闻李亚子自墨统众於今二年每攻城临阵无不亲当矢石昨闻攻杨刘率先负薪渡水一鼓登城陛下儒雅守文未尝如此俾贺瑰辈与之较力而望攘逐寇戎臣所未谕二也。陛下所宜询於黧老别运沉谋不。然则忧未艾也。臣虽驽怯受国恩深陛下必苦乏材乞於边陲效试末帝虽知其恳恻竟以赵张辈言翔怨望不之听及王彦章败於中都晋人长驱而南末帝急召翔谓之曰：朕居常忽卿所奏果至今日事急矣。勿以为怼。且指朕安归翔泣奏曰：臣受国恩已及三纪从微至著皆先朝所遇虽名宰相实朱氏老奴耳事陛下如郎君以臣愚诚敢有所隐陛下初任段凝为将臣已极言小人朋附致有今日晋军即至段凝限水欲请陛下移居避敌陛下必不听从欲请陛下出奇应敌陛下必不果决纵良平复生难以转祸为福请先死不忍见宗庙陨坠言讫君臣相向恸哭及晋主陷都城有诏赦梁氏臣僚李振谓翔曰：有制洗涤将朝新君翔曰：新君。若问其将何辞以对是夜翔在高头里第宿於车坊欲曙左右报曰：崇政李太保已入庙翔返室叹曰：李振谬为丈夫耳朱氏与晋仇雠我等始同谋画致君无状令少主伏剑於国门纵新朝赦罪何面目入建国门邪乃自经而卒。
    ●卷三百十六
    ○宰辅部　正直
    《诗》曰：有觉德行四国顺之《周书》曰：尔身克正罔敢不正斯正直之谓也。盖有为天子之宰居假之任庶民具瞻群司承式而能励骨鲠之操茂羔羊之德临大节而不夺履中道而无二危言抗论进无徒从守法持正事无过举靡犭旬人主之欲而求容悦罔阿贵近之意以紊宪度乃至指佞邪於公朝拒请托於私室孤立特行无所畏惮积毁群吠莫之动挠廷议表介石之节板荡彰劲草之志流风嘉话溢于前闻斯固神明之介福後来之耸慕者已。
    周仲山甫佐宣王柔亦不茹刚亦不吐不畏强御。
    汉周昌高帝时为御史大夫尝燕入奏事（以帝宴时入奏事燕谓安闲之时也。）帝方拥戚姬（拥抱也。）昌还走（还谓却退）帝逐得骑昌项问曰：我何如主也。昌仰曰：陛下即桀纣之主也，於是帝笑之然尤惮昌及帝欲废太子而立戚姬子如意为太子大臣固争莫得帝以留侯策即止而昌廷争之强帝问其说昌为人吃。又盛怒曰：臣口不能言然臣期期知其不可陛下欲废太子臣期期不奉诏（以口吃故每重言期期）帝欣然笑即罢吕后侧耳于东厢听（正寝东西室皆曰：厢言其似箱箧之形）见昌为跪谢曰：微君太子几废（微无也。）。
    王陵惠帝末为左丞相高后欲立诸吕为王问陵陵曰：高皇帝刑白马而盟曰：非刘氏而王者天下共击之今王吕氏非约也。太后不悦问左丞相平及绛侯周勃等皆曰：高帝定天下王子弟今太后称制欲王昆弟诸吕无所不可太后喜罢朝陵让平勃曰：始与高帝唼血盟诸君不在邪（唼小饮也。）今太后女主欲王吕氏诸君纵欲阿意背约何面目见高帝於地下乎！曰：今面折廷争臣不如君（廷争谓当朝廷而谏争）全社稷定刘氏後君亦不如臣陵无以应之，於是吕太后欲废陵乃阳迁为帝太傅实夺之相权陵怒谢病免杜门竟不朝请（杜塞也。闭塞其门也。请音才性反）。
    申屠嘉文帝时为丞相大中大夫邓通方爱幸赏赐累钜万帝尝宴饮通家其见宠如是嘉入朝而通居帝旁有怠慢之礼嘉奏事毕因言曰：陛下幸爱群臣则富贵之至於朝廷之礼不可以不肃（肃敬也。）帝曰：君勿言吾私之（言欲私戒教之）罢朝坐府中嘉为檄召通诣丞相府（檄木书也。长二尺）不来。且斩通通恐入言帝帝曰：汝第往（第。且也。）吾今使人召。若（。若亦汝也。）通至诣丞相府免冠徒跣顿首谢嘉嘉坐自如（如其故也。）弗为礼责曰：夫朝廷者高皇帝之朝廷也。通小臣戏殿上大不敬当斩吏今行斩之（嘉语其吏也。今便行斩之）通顿首首尽出血不解帝度丞相已困通使使持节召通而谢丞相曰：此吾弄臣君释之邓通既至为帝泣曰：丞相几杀臣。
    周亚夫景帝时为丞相帝甚重之帝废栗太子亚夫固争之不得帝由此疏之而梁孝王每朝尝与太后言亚夫之短窦太后曰：皇后兄王信可侯也。帝让曰：始南皮及章武先帝不侯（南皮窦彭祖太后弟长君子章武太后母弟广国）及臣即位乃侯之信未得封也。窦太后曰：人生各以时行耳（言富贵当及已身也。）窦长君在时竟不得侯死後乃其子彭祖顾得侯（顾及也。）吾甚恨之帝趣侯信也。帝曰：请得与丞相计之亚夫曰：高帝约非刘氏不得王非有功不得侯不如约天下共击之今信虽皇后兄无功侯之非约也。帝默然而沮（沮者止坏之意也。）其後匈奴王徐卢等五人降汉（功臣表云：睢徐卢）帝欲侯之以劝後亚夫曰：彼背其主降陛下陛下侯之即何以责人臣不守节者乎！帝曰：丞相议不可用乃悉封徐卢等为列侯亚夫因谢病免相。
    卜式武帝元鼎中代石庆为御史大夫式既在位言郡国不便盐铁而船有可罢帝由是不悦式。
    霍光为大司马大将军昭帝时金日二子赏建俱侍中与昭帝略同年及赏嗣侯佩两绶帝谓光曰：金氏兄弟两人不可使俱两绶耶光对曰：赏自嗣父为侯耳帝笑曰：侯不在我与将军乎！光曰：先帝之约有功乃得侯。
    萧望之为太子太傅宣帝寝疾以望之为前将军与大司马车骑将军史高光禄大夫周堪受遗诏辅政领尚书事太子袭尊号是为元帝初宣帝不甚从儒术任用法律而中书宦官用事中书令弘恭石显久典枢机明习文法亦与车骑将军高为表里论议尝独持故事不从望之等恭显。又时倾仄见诎（恭显不能持正故议论大事见诎于天子也。）望之以为中书政本宜以贤明之选自武帝游宴後庭故用宦者非国旧制。又违古不近刑人义（《礼》曰：刑人不在君侧也。）自欲更置士人由是大与高恭显忤（忤犹相违逆也。）元帝初即位谦让重改作（重难也。未欲更置士人于中书也。）议久不定。
    何武成帝时为大司空多所举奏号为烦碎不称贤公功名略比薛宣其材不及也。而经术正直过之。
    师丹为大司空哀帝即位王太后诏令传太后丁姬十日一至未央宫高昌侯董宏希指（希望天子意指也。）上书言宜立丁姬为帝太后丹劾奏宏怀邪误朝不道帝初即位谦让从丹言止。
    王嘉为丞相时侍中董贤爱幸於哀帝欲侯之帝心惮嘉乃先使皇后父孔乡侯傅宴持诏书视丞相御史，於是嘉与御史大夫贾延上封事谏帝感其言止数月遂下诏封贤高安侯後日食嘉复奏封事言陛下初即位共皇寝庙比比当作（共皇哀帝之父即定陶恭王也。比比犹频频也。共读曰恭）忧闵元元为用度不足（惟思也。）以义割恩辄。且止息今始作治而董贤亦起官寺上林中。又为贤治大第开门乡（乡读作向）北阙引王渠灌园池（王渠官渠也。又田在城东覆盎门外）使者护作赏赐吏卒甚於治宗庙贤母病长安厨给祠具（长安有厨官主为官食）道中过者皆饮食（祷於道中故行人皆得饮食）为贤治器器成奏御乃行或物好特赐其工自贡献宗庙三宫犹不至此（三宫天子太后皇后也。）宜深览前世以节贤宠于是帝浸不悦初廷尉梁相与丞相长史御史中丞及二千石杂治东平王云   狱时冬月未尽二旬而相心疑云   冤狱有饰词（假饰之词非其实也。）奏欲傅之长安（傅谓移其狱事）更下公卿覆治尚书令鞫谭仆射宗伯凤以为可许（宗伯姓也。）天子以为相等幸云   逾冬无讨贼疾恶如仇之意制诏免相等皆为庶人後数日大赦嘉奏封事荐相等书奏上不能平後二十馀日嘉封还益董贤户事帝乃发怒诏假谒者召嘉诣廷尉诏狱嘉下狱叹曰：幸得充备宰相不能进贤退不肖死有馀责吏问贤不肖主名嘉曰：贤故丞相孔光故大司空何武不能进恶高安侯董贤父子佞邪乱朝而不能退罪当死死无所恨嘉不食呕血而死後帝览其对而思嘉言复以孔光代嘉为丞相徵用何武为御史大夫。
    後汉宋弘字仲子光武建武二年为大司空帝尝问弘通博之士弘乃荐沛国桓谭才学洽闻几能及扬雄刘向父子，於是召谭拜议郎给事中帝每宴辄令鼓琴好其繁声弘闻之不悦悔於荐举伺谭内出正朝服坐府上遣吏召之谭至不与席而让之曰：吾所以荐子者欲令辅国家以道德也。而今数进郑声以乱雅颂非忠正者也。能自改邪将令相举以法乎！谭顿首辞谢良久乃遣之後大会群臣帝使谭鼓琴谭见弘失其常度帝怪而问之弘乃离席免冠谢曰：臣所荐桓谭者望能以忠正导主而今朝廷耽悦郑声臣之罪也。帝改容谢使反服其後遂不复令谭给事中弘尝燕见御坐新屏风图画列女帝数顾视之弘正容言曰：未见好德如好色者帝即为撤之笑谓弘曰：闻义则服可乎！对曰：陛下进德臣不胜其喜。
    侯霸建武五年为大司徒在位明察守正奉公不回赵熹为太尉中元末熹受遗诏典丧礼是时藩王皆在京师自王莽篡乱旧典不存皇太子与东海王等杂止同席宪章无序乃正色横剑殿阶扶下诸王以明尊卑时藩国官属出入宫省与百僚无别乃表奏谒者将护分止他县诸王并令就邸唯朝晡入临整礼仪严门卫内外肃然。
    袁安章帝章和元年为司徒及和帝即位窦宪北击匈奴宪弟卫尉笃执金吾景各专威权公於京师使客遮道夺人财物景。又擅使乘驿施檄缘边诸郡发突骑及善骑射有膂力者渔阳雁门上谷三郡各遣吏将送诣第有司畏惮莫敢言者安乃劾景擅发边兵惊惑吏人二千石不待符信而辄承景檄当伏显诛。又奏司隶校尉河南尹阿附贵戚无尽节之义（郑据河南尹蔡嵩）请免官案罪并寝不报宪景等曰：益横尽树其亲党宾客於名都大郡（河南尹王调汉阳太守朱敞南阳太守满殷高丹等皆宾客前《书》曰：十二万户为大郡也。）皆赋敛吏人更相赂遗其馀州郡亦复望风从之安与。
    任隗举奏诸二千石。又它所连及贬职免官者四十馀人窦氏大恨但安隗素行高亦未有以害之任隗为司空和帝即位大将军窦宪秉权专作威福内外朝臣莫不震慑时宪击匈奴国用劳费隗奏议徵宪还前後十上独与司徒袁安同心毕力持重处正鲠言直议无所回隐。
    郑弘为太尉奏尚书张林阿附侍中窦宪而素行脏秽。又上雒阳令杨光宪之宾客在官贪残并不宜处位书奏吏与光故旧因以告之光报宪宪奏弘大臣漏泄密司隶事帝诘让收上印绶弘自诣廷尉诏敕出之因乞骸骨归未许病笃上书陈谢并言窦宪之短帝省章遣医治病比至已卒临没悉还赐物敕妻子褐巾布衣素棺殡殓以还乡里。
  </div>
  <div class="pagination">
   <a href="册府元龟_page258.html">
    上一页
   </a>
   <span>
    ...
   </span>
   <a href="册府元龟_page254.html">
    254
   </a>
   <a href="册府元龟_page255.html">
    255
   </a>
   <a href="册府元龟_page256.html">
    256
   </a>
   <a href="册府元龟_page257.html">
    257
   </a>
   <a href="册府元龟_page258.html">
    258
   </a>
   <span class="current-page">
    259
   </span>
   <a href="册府元龟_page260.html">
    260
   </a>
   <a href="册府元龟_page261.html">
    261
   </a>
   <a href="册府元龟_page262.html">
    262
   </a>
   <a href="册府元龟_page263.html">
    263
   </a>
   <a href="册府元龟_page264.html">
    264
   </a>
   <span>
    ...
   </span>
   <a href="册府元龟_page260.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
