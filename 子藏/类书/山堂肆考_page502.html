<!DOCTYPE html>
<html>
<head>
    <meta charset="UTF-8">
    <title>山堂肆考 - 第 502 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 502 页/共 632 页</h1>
    <div class="content">　　见诞子
　　罗畸友兰
　　宋罗畸元祐四年为滁州刺史明年治廨宇于堂前植兰数十本为之记曰予之于兰犹贤朋友朝袭其馨暮撷其英携书就观引酒对酌
　　紫艶
　　李白诗楚客重兰荪遗芳今未歇叶抽清浅水花防暄妍节紫艶暎渠鲜轻香含露洁离居若有赠暂与幽人折
　　红芽
　　杨诚斋诗雪径偷开浅碧花氷根乱吐小红芽生无桃李春风面名在山林处士家正坐国香到朝市不容霜节老云霞江蓠蕙圃非吾耦付与骚人定等差
　　如美人
　　东坡题杨次公春兰诗春兰如美人不采羞自献时闻风露香蓬艾深不见丹青写真色欲补离骚对之如灵均冠佩不敢燕
　　似君子
　　黄山谷修水记兰似君子蕙似士大夫兰蕙丛生莳以沙石则茂沃之以汤茗则芳是所同也至其一干一花而香有余者兰也一干五七花而香不足者蕙也余居保安僧舍开牖于东西西养蕙而东养兰观者必问其故故着其説焉
　　梅花
　　赵彦林注江邉曰江梅在岭曰岭梅在野曰野梅官中所种曰官梅
　　何逊徬徨
　　梁何逊为扬州法曺廨舍有梅花一株逊吟咏其下后居洛思梅花请再任从之抵扬州花方盛对花徬徨终日
　　师雄惆怅
　　栁子厚龙城録隋开皇中赵师雄迁罗浮一日天寒日暮于松林间酒肆傍舍见美人淡妆素服出迎时已昏黒残雪未消月色微明师雄与语言极清丽芳香袭人因与扣酒家门共饮少顷一緑衣童子笑歌舞师雄醉寐但觉风寒相袭久之东方已白起视大梅花树上有翠羽啾嘈相顾月落参横惆怅而已
　　唐苑
　　杂志南唐苑中有红梅亭四面专植红梅
　　庾岭
　　东坡注大庾岭上梅花南枝已落北枝方开寒暖之异也
　　寄赠范
　　陆觊与范相善自江南寄梅花一枝诣长安与因赠以诗折梅逢驿使寄与陇头人江南无所有聊赠一枝春
　　误识林逋
　　王菉猗诗不受尘埃半防侵竹篱茅舍自甘心只因误识林和靖惹得诗人説到今
　　广平作赋
　　见赋
　　晞顔和诗
　　杨诚斋和梅诗序吾友洮湖陈晞顔葢造次必于梅颠沛必于梅者也嘉爱之不已而吟咏之吟咏之不足则尽取古人赋梅之诗而赓和之寄一编以遗予予读之而惊曰一何丰耶丰而不竒则亦常耳一何竒耶予尝爱隂铿诗花舒雪尚飘照日不俱消苏子卿诗秖言花是雪不悟有香来唐人崔道融诗香中别有韵清极不知寒是三家者岂畏踈影横斜之句哉今晞顔之诗同梅而清清在梅前同梅而馨馨在梅外其于三家所谓未闻以千里畏人者也
　　踈影暗香
　　宋林君复山园小梅诗众芳揺落独暄妍占尽风情向小园踈影横斜水清浅暗香浮动月黄昏霜禽欲下先偷眼粉蝶如知合防魂幸有微吟可相狎不须檀板共金樽又云雪后园林唯半树水邉篱落忽横枝人言红艳多应俗天与清香似有私王晋卿云和靖踈影暗香之句杏与桃李皆可用也子瞻云可则可但恐桃李不敢承当耳
　　幽光冷艳
　　东坡诗岂惟幽光留夜色直恐冷艳排冬温
　　檀心玉颊
　　东坡次韵王公济梅花诗洗尽铅华见雪肌要将真色鬭生枝檀心已作龙涎吐玉颊何劳獭髓毉
　　雪骨氷魂
　　东坡松风亭下梅花盛开诗罗浮山下梅花村玉雪为骨氷为魂纷纷初疑月挂树耿耿独与参横昏
　　玉奴返魂
　　东坡诗月地云堦谩一尊玉奴终不负东昏临春结绮荒荆棘谁信幽香是返魂
　　少陵牵兴
　　宋王介甫诗结子非贪鼎鼐尝偶先红杏占年芳从教腊雪埋藏骨却恐春风漏泄香不御铅华知国色秖裁云缕想仙妆少陵为尔牵诗兴可是无心赋海棠又诗额黄映日明飞燕肌粉含风冷太真
　　横斜踈瘦
　　石湖梅谱后序梅以韵胜以格髙故以横斜踈痩与老枝竒怪者为贵其新接穉木一嵗抽嫩枝直上或三四尺如酴醿蔷薇之类者吴下谓之气条此直宜取实规利无所谓韵与格矣
　　形体性情
　　杨东山梅花説易曰干为天前辈论干与天异谓天者干之形体干者天之性情某因触类而思之不但干与天异而已事事物物莫不皆有其形体性情林和靖咏梅踈影横斜水清浅二句此为梅写真之句也梅之形体也雪后园林才半树二句此为梅神之句也梅之性情也写梅形体是谓写真梅性情是谓神
　　富贵不关
　　朱文公诗幽香淡淡影踈踈雪虐风威只自如正是花中巢许辈人间富贵不关渠
　　尘縁邈隔
　　朱文公满江红词临风一笑问羣芳谁是真香纯白独立无朋筭来有姑射山头仙客絶艳谁怜真心自保邈与尘縁隔天然殊胜不闗风露氷雪　应笑俗桃粗李无言翻引狂蜂乱蝶争似黄昏闲弄影清浅一溪霜月画角初残瑶台梦断直下成休歇緑隂青子莫教容易摧折
　　江头千树
　　东坡诗西湖处士骨应槁只有此诗君压倒东坡先生心已灰为爱君诗被花恼多情立马待黄昏残雪消迟月出早江头千树春欲暗竹外一枝斜更好孤山山下醉眠处防缀裙腰粉不扫万里春随逺客来十年花送佳人老不知风雨卷春归收拾余香还畀昊
　　墙角数枝
　　王荆公诗墙角数枝梅凌寒独自开遥知不是雪唯有暗香来
　　世外佳人
　　桂林记袁丰之宅后有梅六株开时曽为隣屋烟所烁乃团泥塞灶张幕蔽风久而又拆其屋曰氷姿玉骨世外佳人但恨无倾城之笑耳
　　天下尤物
　　石湖梅花谱梅天下尤物其间智愚贤不肖莫敢有异议学圃之士必先种梅且不厌多
　　天然香韵
　　王梅溪蜡梅词蜡换梅姿天然香韵初非俗蝶驰蜂逐蜜在花梢熟　岩壑深藏防载甘幽独因坡谷一标题目髙价掀兰菊又石湖梅谱蜡梅本非梅类以其与梅同时香又相近色酷似蜜脾故名蜡梅凡三种以子种出不经接花小香淡其品最下俗谓之狗蝇梅经接花疎虽盛开花常半含名磬口梅言似僧磬之口也又有最先开色深黄如紫檀花密香秾名檀香黄此品最佳
　　雪后精神
　　杨诚斋诗梅仙晓沐银浦水氷肤别放瑶林春诗人莫作雪前看雪后精神添一半又朱希真渡江云词琼枝小雪天分外精神好
　　堆红凝白
　　朱希真孤鸾词咏早梅天然标格小蕚堆红芳姿凝白淡竚新妆浅防夀阳宫额
　　似语如愁
　　朱希真念奴娇词咏梅花见梅惊笑问经年何处收香藏白似语如愁却问我何苦红尘久客观里栽桃坛头种杏到处成踈隔　且管领春囬孤标争肯接雄蜂雌蝶岂是无情知受了多少凄凉风月寄驿人遥和羮心在谩使芳尘歇东风寂寞可人为谁攀折
　　昌龄通梦
　　唐王昌龄字少伯有梅花诗落落寞寞路不分梦中唤作梨花云苏东坡咏梅西江月词玉骨那愁瘴雾氷肌自有仙风海仙时遣探芳丛倒挂緑毛么鳯　素面翻嫌粉涴洗妆不褪唇红髙情已逐晓云空不与梨花同梦东坡诗乃用昌龄语
　　玉曽言志
　　见状元
　　认桃辨杏
　　宋范石湖梅花谱红梅粉红色标格犹是梅而繁宻则如杏香亦类杏故王荆公有北人初不识浑作杏花看之句石曼卿红梅诗认桃无緑叶辨杏有青枝当时以为着题东坡云曼卿此诗至陋浅村学堂中语也一説作梅圣俞诗又东坡红梅诗怕愁贪睡独开迟自恐氷容不入时故作小桃红杏色尚余孤痩雪霜枝寒心未肯随春态酒晕无端上玉肌诗老不知梅格在更看緑叶与青枝説者谓东坡此诗为红梅解嘲云
　　笑杏比桃
　　宋梅圣俞红梅诗笑杏少清香比桃多俗趣
　　廊下九英
　　常朝録唐元稹为翰林承旨退朝行至廊下初日映九英梅隙光射稹有气勃勃然百僚望之曰岂肠胃文章映日可见乎
　　都下二本
　　石湖谱承平时江梅独盛于姑苏晏元献公始移植西冈圃中一日贵游赂园吏得一枝分接由是都下有二本公尝与客饮花下赋诗若更开迟二三月北人应作杏花看客曰公诗固佳待北俗何浅耶晏笑曰伧父安得不然王琪君玉时守吴郡闻盗花种事以诗遗元献公曰馆娃宫北发精神粉瘦琼寒露叶新园吏无端偷折去鳯城从此有双身
　　衘霜映雪
　　何逊诗免园标物序惊时最是梅衘霜当路发映雪拟寒开枝横却月观花绕凌风台朝洒长门泣夕驱临卭杯应知早飘落故逐上春来
　　换骨凝脂
　　谱云世红梅诗甚多惟方子适一篇为絶唱有紫府与丹来换骨春风吹酒上凝脂之句又摭遗蜀州有红梅数本郡侯建阁扃钥游人莫得而见一日有两妇人髙髻大袖凭栏笑语郡侯啓钥阁不见人惟东壁有诗南枝向暖北枝寒一种春风有两般凭仗髙楼莫吹笛大家留取倚栏干
　　緑英
　　海墨徽言李白逰慈恩寺僧献緑英梅又石湖谱有緑蕚梅凡梅花跗蒂皆绛紫色惟此梅纯緑枝梗亦青好事者比之仙人蕚緑华京师艮岳有緑蕚华堂其下専植此本
　　紫蔕
　　西京杂记上林苑有朱梅同心梅紫蔕梅胭脂梅
　　桃花
　　礼月令仲春之月桃始华埤雅谚云白头种桃又曰桃三李四梅子十二言桃生三嵗便放华果早于梅李故首虽已白其花子之利可待也然皮束茎干颇急四年已上宜以刀其皮不然皮急则死故周南复取少桃以兴所谓桃之夭夭是也
　　成蹊
　　史记李将军广恂恂如鄙人不能出口死之日知与不知皆为流涕其忠诚信于士大夫也谚曰桃李不言下自成蹊此言虽小可以喻大
　　夹岸
　　见溪
　　曛醉眼
　　江总诗桃花曛醉眼杜甫诗桃花气暖眼似醉
　　颦愁眉
　　见赋
　　引雾映烟
　　江淹山桃颂惟园有桃惟山有丛丹葩擎露紫叶绕风引雾如电映烟成虹伊春之秀乃华之宗
　　剪绡裁锦
　　白乐天千叶桃诗剪绡裁锦一重重
　　间梅
</div>
    <div class="pagination">
<a href="山堂肆考_page501.html">上一页</a><span>...</span><a href="山堂肆考_page497.html">497</a><a href="山堂肆考_page498.html">498</a><a href="山堂肆考_page499.html">499</a><a href="山堂肆考_page500.html">500</a><a href="山堂肆考_page501.html">501</a><span class="current-page">502</span><a href="山堂肆考_page503.html">503</a><a href="山堂肆考_page504.html">504</a><a href="山堂肆考_page505.html">505</a><a href="山堂肆考_page506.html">506</a><a href="山堂肆考_page507.html">507</a><span>...</span><a href="山堂肆考_page503.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
