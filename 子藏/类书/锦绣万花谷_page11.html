<!DOCTYPE html>
<html>
<head>
    <meta charset="UTF-8">
    <title>锦绣万花谷 - 第 11 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>锦绣万花谷 - 第 11 页/共 99 页</h1>
    <div class="content">　　置二大瓮赵中书令普为相于屏后置二大瓮凡人有投利害文字皆置瓮中满即焚扵通衢李沆文静为相当太平之际凡建议务更张喜激昻者一切不用曰用此报国耳【邵氏闻见録】
　　凤池鸡树唐宪宗将用衞次公为相王涯为麻两句云鸡树之徒老风烟凤池之空淹嵗月将宣麻有飘风坠地左右收之未竟上意中辍令止其事由此遂不拜【续定命録】
　　老凤蹲池曽鲁公公亮自嘉祐秉政至熙宁中尚在中书虽年甚髙而精力不衰故台諌无非之者惟李复圭以为不可作诗云老凤池边蹲不去饥乌防上噤无声未防曽公亦去【东轩笔録】
　　庙鬼持扇五代周祖举兵向阙范鲁公质方防隠民间坐封丘巷茶肆有人貌陋揖曰相公无虑时暑中公所执扇偶书大暑去酷吏清风来故人二句其人曰世之酷吏何止如大暑公他日当深究此因携其扇去公后至祅庙见一土木短鬼其貌类茶肆中见者其扇亦在手中公异焉【邵氏闻见録】
　　饐亭吕防正微时在龙门读书一日行伊水上见卖者意欲得之无钱其人偶遗一枚于地公怅然取食之后作相买园洛城东南下直伊水起亭以饐为名不忘贫贱也
　　以墨搅熟水真宗不豫大渐之夕李文定公廸与宰执宿内殿时仁宗防八大王元俨者有威名以问疾留禁中累日不肯出执政患之无以为计偶翰林司以金盂贮熟水曰王所需也廸取案上墨笔搅水中尽黒王见之大惊意其有毒即上马去文定临事大抵类此【闻见録】罢宦官监军景祐末西鄙用兵大将刘平死议者以宦官监军主帅不得専致平失利或请罢诸帅监军仁宗以问宰臣吕文靖公公曰不必罢但择谨厚者为之仁宗委公择之对曰臣待罪宰相不当与中贵私交何由知其贤否愿诏都知押班保举有不称者与同罪仁宗従之翊日都知叩头乞罢监军宦官士夫嘉公有谋【涑水记闻】
　　子产治郑郑以子产为相一年稚子不戏狎班白不提挈童子不犁畔二年市不预价三年国不夜闭道不拾遗四年田器不归五年无尺籍丧期不令而治治郑二十六年而死丁壮号哭老人儿啼
　　五羖大夫相秦五羖大夫之相秦也劳不坐乗暑不张盖行国中不驱车不操干戈功名藏于库府徳行施扵后世死之日国中男女流涕童子不歌舂者不相杵【史记】起草院精思亭李徳裕为相帝令作诏曰学士不能尽吾意所居安邑里第有院号起草院亭曰精思亭毎计大事多处其中【职官分纪】
　　五房张説为相改政事堂号中书门下列五房于其后一曰吏房二曰枢机三曰兵房四曰户房五曰刑礼房分以曹官主众务焉【唐百官志】
　　登庸衣鉢范鲁公质举进士主文和凝爱其文以第十三登第谓质曰君之文宜冠多士屈居第十三者欲君老夫衣鉢耳质以为荣有献诗云从此庙堂添故事登庸衣鉢亦相后果相【邵氏闻见録】
　　名教宗主五代赵光逢两登廊庙四退丘园百行五常不欺暗室缙绅咸仰以为名教宗主【夲】
　　沙堤火城唐凡拜相府县载沙自宫城至其第名为沙堤每元日冬至百官已集宰相列烛多至数百炬谓之火城宰相至则众皆灭烛【李肇国史补】
　　黄閤防尾陈旧制三公黄阁防事置鸱尾后萧摩诃以功为侍中大将军光禄大夫诏摩诃开阁门施行马防事寝堂并置鸱尾【职官分纪】
　　当轴处中车丞相当轴处中括囊不言容身而去彼哉彼哉【前汉本賛】
　　推车子韩魏公言庆厯中与范希文富彦国同在西府上前争事各别下殿各不失和气如未尝争事当时三人正如推车子其心主于车行而已不为己也【魏王别录】赐五熟金铭魏国初建钟繇迁相国文帝在东宫赐五熟釡为之铭曰于赫有魏作汉藩辅厥相惟钟实干心膂靖恭夙夜匪遑乐胥【魏志】
　　抚筝歌诗晋谢安为相功名甚盛嫌隙遂成帝召桓伊饮宴安侍坐伊抚筝而歌诗云周旦佐文武金縢事不刋推心辅王政二叔乃流言安泣下乃越席就捋其须曰使君于此不凡帝有愧色【伊】
　　吕许公得辅臣体庆厯初仁宗服药久不视朝一日圣体康复思见执政坐便殿促召二府宰相吕许公移刻方赴召比至行愈缓既见上曰久疾方平喜与卿等相见而迟迟其来何也公曰陛下不豫中外颇忧一旦闻急召近臣臣若奔驰以进虑人心惊动耳上以为深得辅臣之体【纪闻】
　　韦郇公终日黙然庆厯中富韩执政俱少年务兴作章郇公位宰相终日黙然或问郇公富韩勇于事为何如曰得象每见小儿跳踯戏剧不可诃止俟其抵触墙壁自退耳方锐扵跳踯时难遏也后富韩公经渉忧患始知天下之事不可妄有纷更而荆公年少气盛变乱不可救始叹郇公言【邵氏闻见録】
　　不负所学陆贽为相常曰吾上不负天子下不负所学【夲传】
　　不知有法庆厯中上用杜衍范仲淹富弼韩琦任政事孙之翰为諌官尝家居石介过之介言富公言滕宗谅等守庆州用公使钱坐法杜公则欲置宗谅重法范公则欲薄其罪富公欲抵重法则惧违范公欲薄其罪则惧违杜公不知所决之翰曰守道以为如何介曰切虑之乃叹曰法者人主之操柄今富公是不知有法而未尝意在人主也【南丰杂识】
　　最得大臣体元城论本朝名相最得大臣体者惟李文靖公沆有人上利害一切不行祖宗经变多矣所立法度如老医看病极多用药不至孟浪又每奏事毕必以四方水旱盗贼之事奏闻上为之变色惨然沆谓同列曰人主岂可不知忧惧也不知忧惧则无所不至矣惟此两事最为得体盖擅变法度则纲纪乱恶言灾异则人主骄此大患也【元城録】又宋元宪庠尝奏事而帯寛误坠文书于地不顾而行仁宗呼内侍拾以与之识者谓仁宗得人君体宋公得大臣体【吕氏家塾】
　　伟然宰相器王旦之为相才有过人者类冯道皆伟然宰相器也道不幸生于乱世死生之际不能自立旦事真宗言听諌从安于势位封禅天书等事旦但能黾勉而从不能力争每为天书使常悒悒不乐虽富贵不得志也【龙川志】
　　事皆偶成韩魏公曰某平生仗孤忠每遇大事以死自处幸而不死事皆偶成实天扶持非人能也【魏王别録】宰相自有体朱浮论曰吴起与田文论功文不及者三朱买臣难公孙宏十策不得其一终之田文相魏公孙宰汉诚知宰相自有体【职官分纪】
　　岂可教上杀人至手滑庆厯三年范文正公作参政富文忠公作枢副时盗起京西掠唐郑光化知军弃城走奏至二公同对上前富公乞取知军行军法范公曰光化无城郭兵甲知军所以弃城乞薄其罪仁宗可之罢朝富公怒甚曰六丈要作佛耶范公笑曰人何用作佛某之言有理可听为君言之富公益不禁范公従容曰上春秋鼎盛岂可教之杀人至于手滑吾辈首领将不保矣富公闻之汗下起立以谢曰非某所及也【邵氏闻见録】喜雨诗韩魏公作相久旱喜雨诗断句云须臾慰满三农望却敛神功寂似无【遗事】
　　无宻启真宗尝问李文靖沆曰人皆有宻启卿独无何也沆曰臣待罪宰相公事则公言之何用宻启夫有宻启非谗则佞臣常恶之岂可效尤【山语话】
　　三不开五代末帝命马裔孙素未谙练中书百职无能専决但书名而已又少宾客时人目之为三不开谓口不开门不开印不开【职官分纪】
　　鹤相丁晋公每遇醮祭即奏有仙鹤盘舞及记真宗东封事宿奉髙宫之夕及升中展事皆有仙鹤迎舞又天书每降必奏有仙鹤前又以其令威之后而好言鹤故但呼为鹤相犹牛僧孺为丑生也【笔録】
　　粥饭僧五代李愚为相迂濶废帝谓愚等无所事常目为粥饭僧以谓饱食终日无所用心【本】
　　禅僧放鹰或间冯道于少帝曰道好平时宰相无以济其艰难譬如禅僧不可令放鹰也于是出为同州节度【职官分纪】
　　金椀盛溲五代孙忌与冯延已俱作相忌轻延已曰金椀玉杯而盛溲溺可乎
　　弃苏合香丸取蜣蜋之转五代唐明宗罢豆卢革等相任圜与安重诲郑珏孔循议当为相者圜意属李琪而珏循不欲谓重诲曰李琪非无文艺但不亷耳宰相端方有器度者足以为之太常卿崔协可也他日明宗问相重诲以协对圜争曰重诲未识朝廷人物为人所卖天下皆知崔协不识文字而虚有其表号没字碑陛下误进不知书以臣一人取笑足矣相位有防岂容更益笑端明宗曰宰相重位卿等更自详审冯书记先朝判官称为长者可以相矣冯书记道也议未决重诲等退休于中兴殿廊下孔循拂衣去行且骂曰天下事一则任圜二则任圜圜乃何人圜谓重诲曰李琪才艺可兼时辈百人而谗夫忌害其能若舍琪相协如弃苏合香丸而取蜣蜋之转也重诲笑而止然重诲终以循言为信月余协与冯道皆拜相人多嗤协所为【圜】
　　三台星两两相比春秋元命曰魁下六星两两相比曰三台星【后郎顗】
　　枢府
　　枢宻使唐制枢宻使以内臣为之后唐庄宗用郭崇韬与宰相分秉朝政文事出中书武事出枢宻自此之后其权渐盛至本朝号为两府矣【归田録】
　　文臣充使知院唐以中官为枢宻使梁为崇政殿使国初与中书为二府其后除授不常帯莭钺自曹彬始以文官充使及签书院事自石熙载始知院自张士逊始兼使相自王钦若始【湘山野録】
　　主兵范蜀公镇至和中尝论中书主民枢宻主兵三司主财各不相知故财已匮而枢宻益兵无穷民已困而三司取财不已
　　洪枢元祐赵瞻拜同知院事敕賛一人之休必资耆徳握万兵之夲爰赖旧臣又云宜烦故老就翊洪枢天下颙颙望为宰相田况拜枢宻使天下颙颙望为宰相无何罢为资政殿学士
　　酌酒相贺庆厯初方委韩琦范仲淹入讨元昊元昊大惧上表称藩上曰昊贼纳欵皆琦仲淹之方也天下闻之欣然士大夫酌酒相贺曰上用韩琦范仲淹非为社稷之福乃天下生民之幸【并职官分纪】
　　一笔勾范仲淹为参政与韩富二枢并命鋭意天下事患诸监司不才更用杜杞张昷之辈公取班簿视不才监司每见一人姓名一笔勾之以次更易富公以丈事公谓公曰则是一笔勾焉知一家哭矣公曰一家哭何如一路哭遂罢之【遗事】
　　厨中赐食阶下谢衣国朝之制大宴枢宻使副不坐侍立殿上既而退就御厨赐食与閤门引进四方馆使列坐庑下亲王一人伴食每春秋赐衣门谢与内诸司使副班于垂拱殿外而中书则引班列谢于门上故朝中为之语曰厨中赐食阶下谢衣盖枢使唐以内臣为之故常与内使副为伍盖防革因循不能厘正也【职官分纪】
　　尚书
　　常伯龙朔二年改尚书为太常伯咸亨元年依旧【唐百官志】喉舌之司李固上书曰陛下有尚书犹天之有北斗北斗斟酌元气为天之喉舌尚书出纳王命为天子之喉舌【后固】
　　民曹成帝置四尚书民曹尚书主凡吏上书事典缮治功作监池苑囿盗贼事【汉百官志】
　　起部度支尚书领度支金部仓部起部四曹【南齐百官志】梁武时六尚书又有起部尚书营宗庙宫室【隋百官志】
　　履声郑崇尝曵革履数上諌上曰我识郑尚书履声龙馆张瓉故左民尚书沈旻墓铭云十升龙馆四至九卿
　　诛起部石虎以五月发民筑华林苑到八月天雨雪深三尺太史奏作役非时天降此变虎诛起部尚书以塞灾【并职官分纪】
　　清直不变傅尧俞拜中书侍郎论事率由大公而未尝容心其荐引多得吉人良士及薨太皇太后喻近臣曰傅侍郎清直一节终始不变金玉君子人也嗟惜久之两宫皆幸其第哭之恸【墓志】
　　好须唐太宗在翠防宫以李纬为民部尚书有自京师来者帝曰房龄闻纬为尚书谓何曰唯称好须帝遽改之【房龄传】
　　尚犹主秦世遣吏四人在殿中主发书故谓之尚书尚犹主也汉初有尚冠尚衣等六尚书是也【宋百官志】
　　侍郎
　　吏部天官唐龙朔中改尚书为太常伯侍郎为少常伯武徳初曰选部龙朔中曰主爵武后曰天官天寳末曰文部皆吏部也其属有四
　　吏部掌文官阶品朝集禄赐给其告身
　　司封掌封命朝防赐予之给
　　司勲掌官吏勲给奏拟战功凡十有二转
　　考功掌文武百官功过善恶其法有四善二十七最为上中下考
　　三铨四法吏部以三铨之法官天下之材以身言书判较其优劣而为之注拟【唐百官志】
　　小宰尚书为太宰侍郎曰小宰【六帖】
　　省眼旧説吏部为省眼【职林】
　　选部汉灵帝以梁鹄为选部尚书及魏改选部为吏部【晋百官志】
　　玉人晋裴楷武帝时为吏部侍郎风神髙迈容仪俊爽时人谓之玉人见楷如见玉山照映人也
　　金背镜唐髙季辅为侍郎善铨叙人物太宗赐金背镜况其清鉴【夲】
　　户部地官唐初曰民部髙宗曰户部武后改曰地官尚书为大司徒侍郎小司徒掌天下土地人民钱谷之数贡赋之差其属有四【唐志】
　　户部掌户口土田赋役贡献优复婚姻继嗣之事度支掌租赋物产丰约嵗计所出入
　　金部掌库藏出纳权衡之数宫市交易之事
　　仓部掌库储禄粮义仓常平仓偹凶年谷价
　　司元唐龙朔中改户部为司元太常伯【职官分纪】
　　版使唐韦澳曰已逊版使矣谓户部也
　　礼部春官武徳初曰仪曹龙朔改曰司礼武后改曰春官尚书大宗伯亦曰春卿侍郎曰小宗伯亦曰秩宗同周礼其属有四
　　礼部掌礼乐学校衣冠符印册命祥瑞丧
　　祠部掌祠祝天文刻漏医药僧尼之事
　　膳部掌陵庙牲豆酒膳诸司供奉
　　主客掌二王后诸侯朝见之事
　　兵部夏官龙朔中曰司戎光宅中曰夏官天寳末曰武部尚书大司马也亦曰夏卿侍郎曰小司马武选掌贡举车马甲械之事其属有四【六帖】
　　兵部掌武选贡举武阶将出征授斧钺
　　职方掌地图烽堠四夷归化之事
　　驾部掌舆辇车乗厩牧马牛之事
　　库部掌戎器卤簿仪仗
　　刑部秋官龙朔中曰司刑光宅中曰秋官天寳曰司宪掌律法按覆之事尚书曰大司冦亦曰秋卿侍郎曰小司冦其属有四
　　刑部掌法律按覆大理及天下奏谳
　　都官掌俘隶簿録五官奴婢
　　比部掌勾防赋敛经费俸禄之物
　　司门掌门闗出入之籍
　　工部冬官龙朔中曰司平光宅中曰冬官掌山泽屯田工匠之事尚书曰大司空亦曰冬卿侍郎曰小司空其属有四
　　工部掌城池土木工役少府将作共其用
　　屯田掌天下屯田及京文武职田公廨田
　　虞部掌京都衢閧苑囿山泽蕃客薪炭之事
　　水部掌沟洫船舻堤防漕运之事











　　锦绣万花谷前集卷十
<子部,类书类,锦绣万花谷>
</div>
    <div class="pagination">
<a href="锦绣万花谷_page10.html">上一页</a><span>...</span><a href="锦绣万花谷_page6.html">6</a><a href="锦绣万花谷_page7.html">7</a><a href="锦绣万花谷_page8.html">8</a><a href="锦绣万花谷_page9.html">9</a><a href="锦绣万花谷_page10.html">10</a><span class="current-page">11</span><a href="锦绣万花谷_page12.html">12</a><a href="锦绣万花谷_page13.html">13</a><a href="锦绣万花谷_page14.html">14</a><a href="锦绣万花谷_page15.html">15</a><a href="锦绣万花谷_page16.html">16</a><span>...</span><a href="锦绣万花谷_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
