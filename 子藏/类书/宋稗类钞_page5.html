<!DOCTYPE html>
<html>
 <head>
  <meta charset="utf-8"/>
  <title>
   宋稗类钞 - 第 5 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋稗类钞 - 第 5 页/共 23 页
  </h1>
  <div class="content">
   徐遹闽人。博学尚气累举不第。久困□屋。崇宁二年。为特奏名魁。时已老矣。赴闻喜集。赐宴于璚林苑。归骑过平康。同年所簪花。多为群娼丐取。惟遹花独存因戏题一绝云。白马青衫老得官琼林宴罢酒肠□。平康过尽无人问□得宫花醒后看后仕至朝官知广德军。谢事而归。
刘器之晚居南京。马巨济涓作少尹。巨济廷试日。器之作详定官所取也。而巨济每见器之。未尝修门生之敬器之不平。因以语客客以讽巨济。巨济曰。不然。凡省闱解送。则有主文。故所取士得以称门生殿试□天子自为座主。岂可复称门生于人。幸以此谢刘公客以告器之。器之叹服其说。自是甚欢
绍兴间。黄公度榜第三人陈修。福州人解试四海想中兴之美赋第五韵隔对曰。葱岭金堤。不日复广轮之土。泰山玉牒。何时清封禅之尘。时诸郡试卷多经御览高宗亲书此联于幅纸黏之殿壁。及唱名。玉音云。卿便是陈修。吟诵此联凄然出涕。问卿年几何。对曰。臣年七十三。问卿有几子对曰。臣尚未娶乃诏出内人施氏嫁之年三十。赀奁甚厚时人戏为之语曰。新人若问郎年几。五十年前二十三
清漳杨汝南少年时。以乡贡试临安。待捷旅邸夜梦有人以油沃其首。惊而悟。榜既出。辄不利。如是者三。窃怪之。绍兴乙丑。复与计偕惧其复梦也。揭晓之夕。招同邸市酒殽。明烛张博具剧饮以达旦。夜向阑。四壁咸寂。有仆卧西牖下。呻吟如魇亟振而呼之醒。乃具言初以执炙之勚。视博方酣。窃就枕。忽梦有二人者。扛油鼎自楼而登。苍皇若有所索。顾见主之在坐也。执而注之。我怒而争。是以魇汝南闻之。大恸曰。二千里远役。今复已矣。同邸亦相与叹诧。为之罢博。及明。漫强之观榜而其名俨然中焉。第觉榜署间黯然有迹。振衣拂之。油渍其上。□御史莅书淡墨时夜中仓猝覆灯□。吏不敢以告耳宛陵吴胜之柔胜。淳熙辛丑。得隽于南宫。将赴廷对。去家数十里。有地名朱唐。舟行之所必经。里之士夜梦有语之者曰。吴胜之入都。至朱唐而反矣。起而告诸人。时吴有亲在垂白意其或尼于行也。私忧之。既而无他。集英赐第。乃在第三甲。上曰朱端常联之者曰唐廙始悟所梦。里士怒曰。吴胜之登科。何与我事鬼乃侮我耶。
雷申锡江西人。绍兴中一举中南省高第。廷试前三日客死都下。捷音与讣踵至。其妻日夜悲哭。忽一夕。梦申锡。自言。我宿生为太吏。有功德于民。故累世为士大夫。然尝误大死囚。故地下罚我凡三世如意时暴死如此。已两世矣须更一世。乃足以偿宿谴耳。其事可以为治狱者之戒。
锺照之字彦照乐平人。长于词赋。绍兴己卯。春夜读书□下。闻有吟哦者曰。霖作商岩雨。熏来舜殿风。诵至再。启户视之。无所见。以为神物所告。谨志于策。至秋试。以膏泽多丰年为诗题锺押丰字韵。用此二句入第五联。考官读之。击节称赏批其侧曰。形容得膏泽意好。置之高列。此与唐钱起夜宿客舍。闻有吟于庭中曰曲中人不见。江上数峰青。及就试日。作湘灵鼓瑟诗。用为末联。礼部侍郎李麟谓之绝唱。遂擢第。甚相类也。
程敦厚子山东坡表兄士元之孙也。秦桧喜之。为中舍时。一日呼至第。请入内阁俟之终日一室萧然。独案上有紫绫褾一册。书圣人以日星为纪赋。末后有学士类贡进士秦暄呈。文采富艳。子山兀坐静观。反复成诵。虽酒殽间劳沓至。及晚。竟不出。乃退。子山叵测也后数日。差知贡举。宣押入院。始大悟。即以是命题。其孙果首选。
羽□申峰萧公登科岁第一人本丞相忠定赵公故事。设科以待草茅士。凡预属籍挂仕版者。法当逊避。唱名日。遂升萧为榜首。故萧对御吟。有名传玉陛星辰晓泽霈金枝雨露春之句。其谢启云。预飞龙之选。淮安论。次以当先无汗马之劳。酇侯何功而居上。□用宗室及萧氏事人多称之。
赵忠定公汝愚。初登第。谒赵彦端德庄。德庄故余干令。因家焉。故与忠定父兄游。语之曰谨母以一魁置胸中。又曰。士大夫多被富贵诱坏。又曰。今日于上前得一二语奖谕。明日于宰相处得一二语褒拂。往往丧其所守者多矣。忠定拱手曰。谨受教。前□于后进如此。
金陵有僧嗜酒佯狂时言人。祸福人谓之风和尚。陈莹中未第时问之云。我作状元否。即应之曰无时可得。莹中复谓之曰我决不可得耶。又应如初。明年。时彦御试第一人而莹中第二方悟其无时可得之说
毕渐为状元。赵谂第二初唱第。而都人急于传报以蜡刻印渐字所模点水不着墨。传者厉声呼云。状元毕斩。第二人赵。谂识者皆云不祥。而后谂以谋逆被诛。则是毕斩赵谂也。
淳熙中。王季海为相。奏起汪玉山为大宗伯。知贡举。且以书速其来。玉山将就道有一布衣友。平生极相得屡黜于礼部。心甚念之。乃以书约其胥会于富阳一萧寺中与之对榻。夜分密语之曰。某此行或典贡举。当特相牢笼。省试程文易义□子中。可用三古字。以此为验。其人感喜。玉山既知举。搜易卷中。果有□子内用三古字者。遂置之前列。及拆号非其友也。窃怪之。数日友来见。玉山怒责之曰。此必足下轻名重利。售之他人。何相负如此。友指天自誓曰。某以暴疾几死。不能就试。何敢泄之于他人。玉山终不释然。未几。以古字得者来谒玉山因问头□□子中用三古字何也。其人□吟久之。对曰。兹事颇怪。先生既问。不敢不以实对。某之来就试也。假宿于富阳某寺中。与寺僧闲步庑下。见室陬一棺。尘埃漫漶。僧曰。此一官员女也。殡于此十年矣。杳无亲戚来问。因相与默然。是夕梦一女子行庑下。谓某曰。官人赴省试头□□子中。可用三古字。必登高科。但幸勿忘。使妾朽骨早得入土。既觉。甚怪之。遂用其言。果获叨滥。近已往寺中□其女矣玉山惊叹 
【 王淮字季海。金华人。谥文定。注应辰字圣锡玉山兵家子。】 
李德远发解。本强则精神折冲赋。一联云。虎在山而藜藿不采威令风行金铸鼎而魑魅不逢。奸邪影灭。主司大喜。乃全用汪玉溪作黄潜相麻制士人经礼部讼之。时樊□□戌实为侍郎。乃云。此一联当初汪内翰用时□未甚当。今李解元用此赋中方工。
庆元癸酉秋试两浙运司干官临川龚孟金□癸为考官。龚道出慈溪忽梦有人以杯酒饮之。且作四字于掌中。晓起便觉目视目□荒目□荒。及入院发策。第一道中。误以一祖十三宗为十四宗。于是士子大□。径排试官房闼。悉遭棰辱。至有负笈而逃者。龚偶得一兵负去而免。刘制使良贵。亲至院外抚谕。遂权宜以策题第二道为首篇。续撰其三。久之始定于是好事者作隔联云龚运翰出题疏脱以十三宗作十四宗。刘制使下院调停用第二道为第一道。明年秋度宗宾天。于是十四宗之语遂验
吴人孙山滑稽有才赴举时。乡人托以子偕往。乡人子失意。山缀榜未先归。乡人问其子得失。山曰。解名尽处是孙山。贤郎更在孙山外
三山苏大璋颙之。治易有声。戊午乡举。梦为第十一人。数为人言之。既试。将揭榜同经人诉于郡。谓其自许之确。必与试官有成约及拆号第十一名果易也。帅携此状入院□示考官谓设如所言。诸公将何以自解。不若以待补首卷易之。□皆以为然。既拆号则自待补为正解者。大璋也。由正解而易。为待补之人者乃诉牒之人也。次年。苏遂冠南宫。
莆田方翥试南宫第三□欲出纳卷。有物碍其足。视之。则一卷子。止有前二篇。其文亦通畅。不解何以不终卷而弃于地也。翥笔端俊甚以其绪余足成之。并携出中门。投之幕中。一时不暇记其姓名。翥既中第。亦不复省问。他年。翥为馆职偶及试闱异事。间及之。有同年在坐。默不一语。翼日具冠裳造方自□本末。言试日疾不能支吾。扶曳而出。试卷莫记所在。已绝望矣。一旦榜出。乃在选中。恍然疑姓名之偶同。幸未尝与人言。亟入京物色之。良是借真卷观之俨然有续成者。竟莫测所以。今日乃知出君之笔。君吾恩人也方笑谢而已。
黄致一初进科□。方十三岁。出腐草为萤赋题。未审有何事迹。同□皆以其童年忽之。漫告之曰。萤则有若所谓聚萤读书。草则若所谓青青河畔草。又若所谓君子之德风。小人之德草。皆可用也。致一乃用此为一隔句曰。昔年河畔。尝叨君子之风。今日囊中。复照圣人之典。遂发解利无言年十七岁在太学时称俊才。先季试读司马穰苴传曰。将在军。君命有所不受。乃谓同舍曰。某明日策中必用此句。明日问神宗日录所同。乃与昨日事殊。无言乃对曰。秉笔权犹将也。虽君命有所不受遂作魁。此皆一时英妙可喜。故事无工拙。顾在下笔何如耳。
进士科试文字。学究科试墨义。凡试一大经者。兼一小经。每段举一句。令写上下文。以通不通为去取。应者多是齐鲁。河朔间人只能记诵未晓文义。故当时有董五经黄二传之称。正如和尚转经相似。有司入试日。于进士则设案焚香。垂帘讲拜至学究。则撤幕以防传义。其法极严有渴至饮研水而黔其口者。传以为笑。欧阳公诗云。焚香礼进士。撤幕待明经。其取厌薄如此。荆公所以罢之。 

　隐逸
游即方外。隐亦人间。买山钱少。过院僧闲避去何须金马。倦来且下松关。入林呼鹿。钓水盟鹇。集隐逸
钱文僖公惟演。生贵家。而文雅乐善。出于天性。晚年以使相□守西京时通判谢绛。掌书记尹洙。□守推官欧阳修。皆一时文士。游宴吟□未尝不同。洛下多水竹奇花。凡园囿之胜无不到。有郭延乡居水南。少与张文定吕文穆游累举不第。以文行称于乡闾。张吕作相。更荐之。得宫职。然延卿未尝就葺幽亭艺花。足迹不及城市。时年八十余。一日文僖率僚属往游。去其居一里外。即屏驺从。徒步访之。延卿道服延接。相与晤谈。数公□俊爽闿天下之选。延卿笑曰。陋居罕有过从。所接之人。亦无若数君者。老夫甚惬愿。少否对花小酌。遂进陶尊果□。文僖爱其野逸。为引满不辞。既而吏报申牌。府史牙兵。排列庭中。延卿徐曰。公等何官。而从吏之多也。尹洙指而告曰。□守相公也。延卿笑曰。不图相国。肯顾野人。相与大笑。复曰。尚能饮否。文僖欣然。更为数举。盘筵礼节无少加于前而谈笑自若。日入辞去。延卿送之门顾曰。老病不能造谢。希勿讶也。文僖登车。茫然自失。翼日语僚属曰。此真隐者。彼视富贵为何物耶。因称叹屡日。
□平中。滕达道钱醇老孙莘老孙巨源同在馆中。花时各历数京师花最盛处。滕曰。不足道。约旬休日。相率同游。三人者如其言。达道前行。出封。邱门。入一小巷中。行数步。至一门。陋甚又数步至大门。特壮丽。造厅下马。主人戴道帽。衣紫半臂。徐步而出。达道素识之。因曰。今日风埃特甚。主人曰。此中不觉。诸公宜往小厅。至则杂花盛开。雕栏画楯楼观甚丽。水陆毕陈。皆京师所未尝见。主人云。此未足佳。颐指开后堂门。坐上已闻乐声矣。莘老时在谅闇中。辞之。□遂起去。莘老尝语人云平生看花。只此一处。
山谷题玄真子图词。所谓人间底是无波处。一日风波十二时者。固已妙矣。张仲宗词云。钓笠披云青嶂晓。橛头细雨春江渺白鸟飞来风满棹。收纶了。渔童拍手樵青笑。明月太虚同一照浮家泛宅忘昏晓。醉眼冷看朝市闹。□波老。谁能惹得闲烦恼。语意尤飘逸仲宗年逾四十。即桂冠。后因作诗送胡澹庵。贬新州。忤秦桧。亦得罪。其标致如此。宜其能道玄真子心事。
唐子西诗云。山静似太古。日长如小年。余家深山之中。每春夏之交。苍藓盈阶。落花满径。门无剥啄。松影参差。禽声上下。午睡初足。旋汲山泉。拾松枝。□苦茗啜之。随意读周易国风左氏传离骚。太史公书。及陶杜诗。韩苏文数篇。从容。步山径抚松竹。与麛犊共偃息于长林丰草间。坐弄流泉。□齿濯足既归竹窗下。则山妻稚子。作笋蕨供麦饭。欣然一饱。弄笔窗间。随大小作数十字。展所藏法帖笔迹画卷纵观之。兴到则吟小诗。或草玉露一两段。再烹苦茗一杯。出步溪边邂逅园翁溪友问桑麻。说□稻。量晴较雨。探节数时。相与剧谈一饷。归而倚杖柴门之下。则夕阳在山。紫绿万状。变幻顷刻。恍可人目。牛背笛声。两两来归而月印前溪矣。味子西此句可谓妙绝。然此句妙矣。识其妙者□少。彼牵黄臂苍。驰猎于声利之□者。但见□□马头尘。匆匆驹隙影耳。乌知此句之妙哉。人能真知此妙。则东坡所谓无事此静坐一日是两日。若活七十年。便是百四十。所得不已多乎。
松江一渔父。每棹小舟。往来长桥。扣舷饮酒。酣歌自若。绍圣中。闽人潘裕自京师调官过吴。因就与语。且曰。先生澡身浴德。今圣明在上盍出而仕。父笑曰。君子之道或出或处。吾虽不能栖隐岩穴。追园绮之踪。窃慕老氏曲全之义。且养志者忘形。养形者忘利。致道者忘心。心形俱忘。其视轩冕如粪土耳。与子出处异趣。无与吾事
车溪赟上人言尝与其徒月夜登阁。听江贯道参鼓琴。贯道信手忘言。曲尽其妙。于是据琴而弗弹。坐客莫不自失。超然得意于丝桐之表。隆茂宗乃画为据琴图。 【 侩梵隆字茂宗。号无住。吴兴人。善白□人物山水。师伯时高宗极重其画。】 
田承君有庐在乱山中。前有竹。□有溪。溪畔有大石前后树以梨枣日与二弟穿竹渡溪。倦则坐石上。或藉以草葛巾草屦吟讽而归。以是遗老而忘忧。
刘十功字子民。滨州安定人。弱不好弄。及长筑室于环堵之间不语不出者三十余年或不食。徽宗闻其名。数遣郡县津致。间驰近侍召之。对曰。吾有严愿不出此门上知不可夺。赐号高尚先生。王子常侍郎。问以修行之术。书云。非道亦非律。又非虚空禅。独守一亩宅。惟耕已心田。又云。以手扪胸。欲心清净。以手上下欲气升降。又云。常人以嗜欲杀身。以财货杀子孙。以政事杀民。以学术杀天下后世。吾无是四者。岂不快哉。靖康之变不知所终。以嗜欲杀身。货财杀子孙。举世之通患。以政事杀民。虽能吏有不自觉者。以学术杀天下后世。当时其有感于王安石之事乎。
康誉之叔闻云。宣政间。杨可试可弼可辅兄弟。喜读书。精通易数。兼明风角鸟占云祲孤虚之术。于兵法尤邃。三人皆名将也。自燕山回。语先人曰。吾数载前在西京山中。遇一老人语甚□。劝余勿仕。隐去可也。问何地可隐。老人笑曰。欲知之否。乃引余入山。有一穴焉。老人入余从之。穴渐小挟服以入。约三四十步即就□。少顷出穴。见土田鸡犬。陶冶居民。大聚落也。至一家。有人来迎。笑谓老人久不来矣。乃为设酒。味薄而醇其香郁烈。更杀鸡进黍。意极□洽。老人谓曰。此公欲来。能相容否对曰。此中地颇□民居苦少。何为不可但居是地者。皆信厚和睦。虽异姓犹同气也。今观子神宇毛骨。非贵官即名士。是翁肯相引至此则子必贤者矣。此间凡衣服饮食。牛畜丝枲之类。皆不私藏。与□均之。故可共处。子果来。勿携金珠锦绣珍异诸物。在此俱无用。且起争端。徒手而来可也。指一家云。彼来亦未久。有绮縠珠玑之属。□共焚之。所享者。惟薪米鱼肉果布。此殊不阙也。唯计口授地以耕以蚕。不可取衣食于他人耳。余谢而从之。又戒曰。子或来迟。则以一丸泥封穴。不可复入矣。迫暮与老人同出。今吾兄弟皆休官以往矣。公能相从否。于是三杨自中山归洛。乃尽捐囊箱所有。易丝与布绢等先寄穴中。俟天下果扰攘。便共入穴。后闻可试布袍卖卜于市二弟筑室山中不出。自是杳不闻问。先人尝遣人至其地侦之。则屋已三易主。三杨所向不可得而知矣。及绍兴和好之成。金人归我三京。余至故都访旧居。忽有人问此有康通判家否。出一书相示则杨手札也。书中致问殷勤且云余居山中。甘食安寝。终日无一毫事。何必更求仙乎。公能来甚善。余报以先人殁于辛亥岁。今移家宜兴。俟三京帖然。然后奉老母北还。先生再能寄声以命诸孤。则可寻高躅于清净境中矣。未几金人渝盟。余颠顿还江南。从此遂绝
苏翁者。初不知何许人。绍兴兵火末。来豫章东湖南岸。结庐独居。待邻右有恩礼。无良贱老□。皆不失其欢心故人爱且敬之。称曰苏翁。身长九天。美须髯寡言笑。布褐草履终岁不易。未尝疾病。筋力数倍于人。食啖与人亦倍。巨锺长柄略与身等。披荆棘。转□砾。辟废地为圃。或区或架或篱且□。应四时蔬菜。不使一阙。艺植耘芟皆有法度。灌注培壅时刻不差。虽隆暑极寒土石焦灼。草木冻死。圃中根荄芽甲滋郁畅茂。以故蔬不绝圃。味□他圃蔬为最胜。市鬻者利倍而售速。每先期输直。不二价而人无异辞。昼尔治圃。宵尔织履。履坚□。革舄可穿。屦不可败织未脱手。人争贸之以馈。远号曰苏公履。薪米不至匮乏且有余羡。喜周急人。有贷假。随力所及应之。负偿一不经意。闭门高卧。或危坐终日。人莫测识。先是高宗南渡。急贤如饥渴。时张公浚为相驰书函金币。且移书履豫章曹及帅曰。余乡人苏云卿。管乐流亚遁迹湖海有年矣。近闻灌园东湖。其高风伟节。非折简所能屈。幸亲造其庐。为我必致之漕帅密谕。物色彼人曰。此有灌园苏翁者。无云卿也。漕帅即相与变服为游客。入其圃。翁运锄不顾。二客前揖与语。翁良久。问客何从来。乃延入室。土锉竹几。辉光溢然。地无纤尘案上□西汉书一册。二客神融意消。恍若自失。默计曰此为苏云卿也必矣。既而汲泉煮茗。意稍□接。客遂扣曰翁仙里何地。徐曰。广汉客曰。张德远广汉人。翁当识之。曰。识之。客又问德远何如人。曰贤人也。长于知君子。短于知小人德有余而才不足。因问德远今何官。二客曰。今朝廷起张公欲了此事。翁曰。此恐怕他未便了得在。□其初不料张公使其访已而欲致之也。二客遂笑谓翁曰。某等备乏漕帅。实非游者。张公今秉相权。令某等造庐以礼致公。共济大业。出书函金币于其案上。翁色遽变。喉中隐隐有声。似怨张公暴已者至是始知翁广汉人。即云卿是已。然终不知云卿其字耶。抑名耶。继旌旗填委。坚请翁同载以归。再三谢不可。许诘朝上谒。越夕。遣使迎伺。则扃户□然。从他径排闼入。惟书币□案上俨然如昨日。室空而人不可得而见矣。形□辽绝。莫知所终。
刘先生者。河朔人。年六十余。居衡岳紫□峰下。间出衡山县市。从人乞得钱。则市盐酪径归。尽则更出。日携一竹篮。中贮大小笔□帚麻拂数事遍游诸寺庙。拂拭神佛塑像。鼻耳窍有尘土。即以笔捻出之。率以为常。环百里人皆熟识之。县市一富人。尝赠以一衲袍。刘欣谢而去。越数日见之。则故褐如初。问之。云吾几为子所累。吾常日出庵。有门不掩既归就寝。门亦不扃。自得袍之后。不衣而出。则心系念。因市一□。出则□之。或衣以出。夜归则牢关以备盗。数日营营。不能自□。今日偶衣至市。忽自悟以一袍故。使方寸如此。是大可笑。适遇一人过前即解袍与之。吾心方坦然。无复系念嘻吾几为子所累矣。尝至上封。归路遇雨。视道边一冢有穴遂入以避会昏暮因就寝。夜将半。睡觉雨止。月明透穴照圹中。历历可见。甓甃甚光洁比璧。惟白骨一具。自顶至足俱全。余无一物。刘方起坐。少近视之。白骨倏然而起。急前抱刘。刘极力奋击。乃零落堕地。不复动矣。刘出每与人谈此异。或曰此非怪也。刘真气壮盛足以翕附枯骨耳。
僧法一宗杲。自东都避乱渡江。各携一笠。杲笠中有黄金□。每自检视一伺知之。杲起奏□一亟探□掷江中杲还亡□。不敢言而色变。一叱之曰。与汝共学了生死大事。乃眷眷此物耶。我适已为汝投之江流矣。杲展坐具。作礼而行。
颍州阳翟县有杜生者。邑人谓之杜五郎。所居去县三十里。惟有屋两间。一间自居。一间其子居之。室之前有空。地丈余。即是篱门杜生不出篱门凡三十年矣。黎阳尉孙轸曾往访之见其人颇潇洒。自陈村民无所能何辱下访。孙问其不出门之因。其人笑曰以告者过也。指门外一桑曰。十五年前。亦曾到此桑下纳凉问其何以为生。曰。昔时居邑之南。有田五十亩。与兄同耕后兄之子娶妇。度所耕不足瞻。乃推田与兄。携妻子至此。偶乡人借此屋。遂居之。惟为人择日。又卖药以具饘粥。亦有时不继乡人见怜。与田三十亩。令子耕之。尚有余力。又为人佣耕。自此食足。乡人贫。以医自给者甚多。自念食既足。不当更兼乡人之利。自尔择日卖药。一切不为。又问尝日何所为。曰端坐耳。问颇观书否曰二十年前亦曾观书。问观何书。曰。曾有人惠一册书无题号其间多说净名经。亦不知净名经何书也。当时极爱其议论。今亦忘之。并书亦不知所在久矣。气韵闲旷。言词精简。有道之士也盛寒但布袍草履室中枵然。一榻而已问其子之为人曰村童也。然质性淳厚。未尝妄言嬉游。惟买盐酪则一至邑中。可数其行迹以待其归径往径还未尝□游一步也。
南安翁者。漳州陈元忠。尝赴省试。过南安投宿。茅茨数椽。竹树茂密可爱。主翁麻衣草屦举止谈对宛若士人。几案间文籍散乱。陈叩之曰。翁训子读书乎。曰种园为生耳。入城市乎。曰不出十五年矣。问藏书何用。曰偶有之耳少焉风雨暴作。其二子归舍鉏揖客。不类农家子翁进豆羹享客。迟明别去。陈以事□城中。见翁苍黄行。陈追诘何以到此。曰大儿鬻果失税。为关吏所拘。陈为谒监征。至则已捕送郡翁与小儿偕诣庭下。长子当杖。翁恳白郡守若渠不胜杖。则翼日乏食矣。愿以身代。小儿曰。大人岂可受杖。某愿代。大儿又以罪在已甘心焉。三人争不□。小儿来父耳□语。若将有所请翁斥之。儿必欲前。郡守疑之。呼问所以。对曰。大人原系带职正郎。宣和间屡典州郡。翁急拽其衣使退。曰儿狂妄言。守询诰□在否。曰见作一朿置瓮中埤山下。立遣随儿发取果得之。即延翁上坐。谢而释其子。次日访之室已空矣。
陈观国字用宾。永嘉胜士也。丙戌之夏寓越梦访友于杭壁间有古画数幅。岩壑耸峭。竹树茂密。瀑飞绝巘。汇为大池。池中菡萏方盛开。一翁曳杖坐巨石上。仰赡飞鹤翔舞。□云空蒙中。髣□有字数行。体杂真草。其辞曰。□声兮激激。云容兮茸茸。千松拱绿。万荷□红。爰宅兹岩。以逸放翁。屹万仞与世隔。峻一极而天通。予乃控野鹤。追冥鸿往来乎蓬莱之官。披海氛而一笑。以□九州岛之同。傍一人指曰。此放翁诗也。诗语清古。非思想之所及。异哉。
孙仲益山居上梁文云。老蟾驾月。上千崖紫翠之间。一鸟呼风。啸万木丹青之表。又云衣百结之衲。扪虱自如。拄九节之笻。送鸿而去奇语也。
杨诚斋年未七十。退休南溪之上。老屋一区。仅庇风雨。聪明强健。闲退十有六年。宁皇初与朱文公同召。公独不起。文公与公书云。更能不以乐天知命之乐。而忘与人同忧之忧毋过于优游。毋□于遁思。则区区犹有望于斯世也。公已□于高蹈。遂自赞曰。江风索我吟。山月唤我饮醉倒落花前。天地为衾枕。又云青白不形眼底。雌黄不出口中。只有一罪不赦唐突明月清风。
刘宰字平国号漫塘。润之金□人。早有经世志。以微疾不乐出。或言其面黑□干点。不欲应诏起者。力辞以免。尝大书其印历。以示终身不起云。怪矣面容。无食肉相。介然褊性。无容物量。智浅而虑不周。材□而用则旷不返初服。辄启荣望。岂特二不可七不堪正恐一不成万有丧。故俛以自适。超然自放。衣敝褞袍可无三褫之辱。饭疏饮水。何用八珍之饷。隐几余情。杖藜独往或从田夫□盆之饮。或听渔人沧浪之唱。顾盻而花鸟呈伎。言笑而川谷传响。优游岁月逍遥天壤。路逢扁舟而去者。语之曰。汝非霸越之人乎。陶天下之中。从子致富。亟去毋乱吾乐。遇篮舆而来者。揖之曰汝非不肯见督邮者乎。有谒于道者。纵得钱付酒家。终不若高卧北窗。日傲羲皇之上也。
吕徽之家仙居万山中博学能诗文。而安贫乐道。常逃其名。耕渔以自给。一日诣富家易谷种。大雪立门下。人弗之顾。徐至庭前。闻东阁中有人分韵作雪诗。一人得滕字苦吟弗就。先生不觉失笑。诸贵游子弟辈闻得遣左右诘之。先生初不言。□愈疑。亲自出见。先生露顶短褐。布袜草屦。辄侮之询其见笑之由。先生不得巳。乃曰。我意举滕王蛱蝶事耳。□始叹服。邀先生入坐。先生曰。我如此形状。安可□诸君子间。请之益坚遂入阁。□以藤滕二字。请先生足之。即援笔书曰。天上九龙施法水。人间二鼠啮枯藤。骛鹅声乱功收蔡。蝴蜨飞来妙过滕。复请和昙字韵诗。又随笔写云。万里关河冻欲含。浑如天地尚函三。桥边驴子诗何恶。帐底羔儿酒正酣。竹委长身寒郭索。松埋短发老瞿昙。不如乘此擒元济。一洗江南草木惭。写讫便出门。□之不可得。问其姓字亦不答。皆惊讶曰。尝闻吕处士名。欲一见而不能。先生岂其人耶。曰。我农家。安知吕处士为何如人。惠之谷。怒曰。我岂取不义之财。必易之。刺船而去。遣人遥尾其后。路甚僻远。识其所而返。雪晴往访焉。惟草屋一闲。家徒壁立。忽米桶中有人。乃先生妻也。因天寒故坐其中。试问徽之先生何在。答曰。在溪上捕鱼。始知真为先生矣。至彼果见之。告以特来候谢之意。隔溪谓曰。诸公先到舍下。我得鱼当换酒饮诸公也。少顷携鱼与酒至。尽欢而散。翼旦再蹑其踪。则先生已迁居矣。
铁□道人者。□髯玉貌。倜傥不羇。尝爱赤□雪中。兴发则朗诵南华秋水篇。又爱嚼梅花满口。和雪咽之。或问咽此何为。曰吾欲寒香沁入肺腑。其后去采药衡岳。夜半登祝融峰观日出。乃仰天大□曰。云海汤□心吾心胸。居无何。飘然而去。纂有九字经。勿欺心。勿妄语。守廉耻。系之语曰。此经字约而义博。知之甚易。行之甚难。苟能实践可谓君子。
赵景道质。隐居燕南。教授为业。金章宗游春水过焉。闻弦诵声。幸其斋舍。见壁闲所题诗。讽咏久之。赏其志趣不凡。召至行殿命之官。固辞曰臣僻性野逸。志在长林丰草。金镳玉络。非所愿也。□圣明在上可不容巢由为外臣乎。章宗益奇之。赐出千亩复之终身。 

　躁竞 【 忿狷附以躁竞则必忿狷也】 
落落布袍。萧萧尘甑。穷达早知。荣进素定。取势斜飞。窘步快捷方式。君不见昌黎送鬼以车船鬼且揶揄而莫应。集躁竞。
陶谷自五代至国初。文翰为一时之冠。然其为人倾险狠媚。自汉初始得用。即致李崧赤族之祸。由是缙绅莫不畏而忌之。太祖虽心不善。然藉其词华足用。故尚置于翰苑。谷自以久次旧人。意希大用。建隆以后。为宰相者。往往不由文翰。而闻望出谷下。谷不能平。乃俾其党与因事荐引以为久在词禁。宣力实多。亦以微伺上旨太祖笑曰。颇闻翰林草制。皆检前人旧本。改换词语。此乃俗所谓依样画葫芦耳。何宣力之有。谷闻之。乃作诗书于玉堂之壁曰。官职须由生处有。才能不管用时无。堪笑翰林陶学士。年年依样画葫芦。太祖益薄其怨望遂□意不用矣。
世以陶谷文雅清致之士。多称赏之。然诸书所载秽德颇□。略举一二。已见大节。谷乃唐彦谦后也。避石晋讳。改曰陶。后纳唐氏为□。已可怪矣。初因李崧得位。后乃排之。此负恩也。袖中禅诏。不忠孰甚。奉使两浙。献诗钱俶云。此生头已白。无路扫王门。辱命无耻可知。又出使淫妇而有好姻缘之词。卧病思金锺而有乞与金锺病眼明之句。至欺待诏。使书密旨以取良马。此何等人也。史称遇名望者巧言以诋之呜呼。一人之身。□丑备焉。亦何贵于文雅哉。
苏易简特受太宗顾遇。在翰林恩礼尤渥。然性特躁进。罢参政以礼部侍郎知邓州。纔逾壮岁。而其心郁悒有不胜闲冷之叹。邓州有老僧独处郊寺。苏赠诗曰。憔悴二毛三十六。与师气味不争多。又移书于旧友曰。退位菩萨难做。竟不登强仕而卒。时有夏侯嘉正。以右拾遗为馆职。平生好烧银。而乐文字之职常语人曰吾得见水银银一钱知制诰一日。无恨矣。然二事俱不谐而卒。钱文僖公维演自枢密使为使相。勋阶品皆第一。而恨不得真宰。居常叹曰。使我得于黄纸尽处押一个字足矣。亦竟不登此位。寇莱公年三十余。太宗欲大用。尚以其少。准遽服地黄兼饵芦菔以反之。未几皓白。旧制学士以上。并有一人朱衣吏引马。所服带用金而无鱼。至入两府则朱衣二人引马。谓之双引。金带悬鱼。谓之重金矣。世传馆阁望为学士者。赋诗云。眼前何日赤腰下几时黄。及为学士又作诗曰。眼赤何时两。腰黄几日重。
隋唐嘉话云。崔日知恨不为八座。及为太常卿。于厅事前起一楼。正与尚书省相望。特号崔公望省楼。又御史久次不得为郎者。道过南宫。辄回首望之。俗号□□幻项桥。郑畋作学士时。金銮坡上南望诗云。玉晨锺韵上空虚。画戟祥□拥帝居。极目向南无限地。绿□虚处认中书。乃知朝士妄想古今一辙
王文康公曙苦淋。百疗不差。洎为枢密副使。疾顿除及罢而疾复作。或戏之曰。欲治淋疾。唯用一味枢密副使仍须常服。始得不发。梅金华询。久为侍从。急于进用。晚年多病石参政中立戏之曰。公欲安乎。唯服一清凉散即差也。□两府在京许张青□耳。 
【 曙字晦叔寇莱公之□拜同中书门下平章事逾月卒谥文康】 
刘子仪侍郎。三入翰林。意望入两府。颇不怿。作诗云。蟠桃三窃成何事。上尽鳌头迹转孤。称疾不出。朝士问候者继至。询之云虚热上攻。石中立在坐中云。只消一服清凉散。意谓两府始得用清凉伞也。
梅侍读询。晚年躁于禄位。尝朝退过阁门。见箱中有锦轴。云是胡侍郎则致仕告身。同列取视。梅远避而过曰。币重而言甘。诱我也。何以视为。时人多笑之。询年七十余。又病足。常抚其足而詈之曰。是中有鬼。令我不得至两府者汝也。
皇佑嘉佑中未有谒禁。士人多驰骛请托。而法官尤甚。有一人号望火马。又一人号日游神。□以其日有奔趋。闻风即至。未尝暂息故也
晏元献早入政府。逮出镇。皆近畿名藩。未尝远去王室。自南都移陈。离席官妓有歌千里伤行客之词。公怒曰。予平生守宫未尝去王畿五百里。是何千里伤行客耶。
陈彭年被章圣深遇。每圣文述作俾加润饰。彭年竭精尽思以固恩宠。赞佞符瑞急希进用。当其役虑时。虽寒暑燥湿不知也。休澣日。闲步于宅之廊庑。忽见红英堕地。讶曰何花也。左石对曰。石榴花耳。彭年曰。此乃有石榴耶。即弥年所居之僦地也。其锐进专一如此。时人目为九尾狐。言其非国祥而媚惑多岐也。及参毗宰政。未几而亡。 
【 彭年在翰林所兼十余职皆文翰清秘之目时人谓其署□为一条冰】 
孔道辅自以为圣人之后。常高自标置。性刚介。急于进用。或有劝其少通者。答曰。吾岂姓张姓。李者耶。闻者每笑之。
赵稹厚结刘美人家婢。以干进用。天圣中以为枢密副使。命未下。有驰告者。稹问东头西头。□意在中书也。闻者以为笑谈
苏舜元为京西转运使廨宇在许州。舜元好进。不喜为外官。常怏怏不自足。每语亲识。人生稀及七十。而吾乃许州过了二年矣。
宋朝翰林学士。多以知制诰久次。而称职者充之刘原父居外制最久。既誉望最高。一时咸以为宜充此选。刘亦雅以自负。然久不升进。出典两郡。还朝复居旧职颇怏怏不自得。一日顾官属曰。诸君闻殿前指挥使郝质。已拜翰林学士矣。或以为疑者。徐笑曰。以今日之事准之固当然耳。 

　奢汰
俭法防奢。多财尔宰下箸何曾曝衣元载。后必贻殃。身且获罪。然而郇公择米。至洁无伤。萧相治宫。虽侈何悔。惟夸服玩。陋矣鱼徐。争碎珊瑚愚哉崇恺集奢汰。
王师伐江南。大将获李后主宠姬夜见灯辄闭目曰□气易以蜡炬闭目云□气愈甚问之曰。然则宫中未尝点灯耶。对曰宫中本合每至夜则悬大宝珠。光照一室如白昼也。
刘鋹据岭南。置兵八千人。专以采珠为事。目曰媚川都每以石硾其足入海。一行至六百人。其溺而死者相属也。久之珠充积内库所居殿宇梁栋帘箔尽饰以珠。穷极奢丽后王师之入。一火而烬。
赵韩王两京起第。外门皆柴荆不设正寝。始入门小厅事三间堂中位七间左右分子舍三间。南北各七位与堂相差。每位东西庑凿三井。后苑亭榭。制作雄丽。厅事前有椅子十只式样古朴。坐次分列。皆自韩王安排至今不易。太祖幸洛初见柴荆。既而至堂筵以及后圃。哂之曰。此老子终是不纯。堂中犹有当时酒。凝如胶漆以木参之方可饮馨烈倍常初河南府岁课修内木植。或不时具俾有司督按。乃曰。为赵普修宅买木所分。寻有旨。待赵普修宅了上供。 
【 韩王治第麻捣钱一千二百余贯其它□知涂壁以麻捣土世俗遂谓涂壁麻为麻捣】 
真宗建玉清宫。自经始及告成。凡十四年。其宏大□丽。不可名似。远而望之。但见碧□凌空。耸耀京国。每曦光上浮。翠彩照射。则不可正视。其中诸天殿外二十八宿。亦各一殿楩柟□梓。搜穷山谷璇题金榜。不能殚纪。朱碧藻□。工色巧绝。薨栱栾楹。全以金饰。入见惊怳褫魄。迷其方向。所费巨亿万。虽用金之数。亦不能会计。天下珍树怪石。内府奇宝异物。充物襞积穷极侈大。余材始及景灵会灵二宫观。然亦足冠古今之壮丽矣。议者以为玉清之盛。开辟以来未之有也。阿房建章固虚语尔。天圣岁六月中宵。暴雨震雷。咫尺语不相闻。俄而光照都城如昼。黎明宫灾无余大像穹碑。悉坠煨烬。见者无不骇叹。明肃皇后。垂帘对两府大臣而泣。追念先志罢宫使王曾柄相。黜判官翰林学士归西垣。授夏竦以修宫使方期兴复。议论喧然。言事者竞进说难复。乃止
太宗志奉释老。崇饰宫庙。建开宝寺灵感塔以藏师舍利。临瘗为之悲涕。兴国构二阁。高与塔侔。以安大像。远都城数十里已在望。登六七级。方见佛殿腰腹。佛指大皆合抱。两阁又开通飞楼为御道。丽景门创上清宫以尊道教殿塔排空。金碧照耀。皆极一时之盛观。自景佑初至庆历中。不十年间。相继灾毁。略无遗焉。 
【 开宝塔成田锡上疏曰□以为金碧荧煌臣以为涂膏衅】 
张耆既贵显尝启章圣欲私第置酒以邀禁从诸公上许之。既昼集尽欢曰。更愿毕今夕之乐。幸毋辞也。于是罗围翠幙。稠□围绕高烧红烛列屋蛾眉。极其殷勤豪侈不可状。每数杯。则宾主各少歇。如是者凡三数诸公但讶夜漏如是之永。暨至撤席出户询之则云已再昼夜矣。古有长夜之饮。或以为达曙非也。薛许昌宫词云。画烛烧阑暖复迷。殿帷深密下银泥。开门欲作侵晨散。已是明朝日向西。此所谓长夜饮也。
宋子京好客。尝于广□中。外设重幕内列宝炬百味具备。歌舞俳优相继。观者忘疲。但觉更漏差长席罢已二宿矣。名曰不晓天。大宋居政府。上元夜在书院内读周易。闻小宋点华灯拥歌妓醉饮。翼日谕所亲令诮让云。相公寄语学士闻昨夜烧灯夜宴。穷极奢侈。不知记得某年上元。同在某州州学内吃虀□饭时否。学士笑曰。□须寄语相公。不知某年同某处吃虀□饭是为甚底。
丞相陈秀公。治第于润州极为闳壮。池馆□□数百步。宅成。公已疾甚。唯肩舆一登西楼而已。人谓之三不得。居不得。修不得。卖不得。
宋朝以亲王尹开封。谓之判南衙。羽仪列从。灿如图画。京师人叹曰。好一条软秀天街近日士大夫骑吏繁华者。亦号半里桥。
石延年曼卿居蔡河下曲。邻有一豪家。日闻歌钟之声。其家僮数十人。尝往来曼卿之门。曼卿呼一僮问豪为何人。对曰姓李氏。主人方二十岁。并无昆弟。家妾曳绮纨者数十人。曼卿求欲见之。其僮曰。郎君素未尝接士大夫然喜饮酒。屡言闻学士能饮。意亦似欲相见。试探之。一日果使人延曼卿。曼卿即着帽往。坐于堂上久之方出主人着头巾。系勒帛。不具衣冠。见曼卿全不知拱揖之礼引曼卿入一别馆。供帐赫然。坐良久。有二鬟妾。各持一小盘至曼卿前。盘中红牙牌十余。其一盘是酒。凡十余品令曼卿择一牌。其一盘是馔。亦各令择五品。既而二鬟去。有妓十余人。乐器妆服。亦皆整丽。一妓酌酒以进。酒罢。诸妓执果。肴萃立其前。食罢则分列左右。京师人谓之软盘。酒五行群妓皆退。主人亦翩然而逝。略不知揖客。曼卿独步而出。言豪者之状。懵然不分菽麦。而奉养如此。极可怪也。他日试使人通郑重。则闭门不纳。问其近邻云。其人未尝与人通往还。虽邻家亦不识面。古人谓之钱痴信有之
石曼卿独行京师一豪士揖而语曰。公幸过我家。石许之。同入委巷。抵大第。藻饰宏丽。锦绣珠翠。殆非人间所拟。歌舞欢醉。丐书为挥筹笔驿诗数篇。以金帛数百千赠之。复使驺从送还。恍然不知其谁。翼日殆无复省所居矣。他日遇诸途。又遗以白金数两。谓曰。诗中意中流水远愁外旧山青。最为佳句。
徽宗登极之初。皇嗣未广。有方士言京城东北隅地协堪舆。但形势稍下。傥少增高之。则皇嗣繁衍矣。上遂命培其冈阜。使稍加于旧。而果有多男之应。自后海内乂安。朝廷无事。上颇□意苑囿。政和间。遂即其地大兴工役。筑山号寿山艮岳。命宦者梁师成专董其事。时有朱□者。取淛中珍异花木竹石以进。号曰花石纲。专置应奉局于平江所费动以亿万计。调民搜岩剔薮。幽隐不置。一花一木。曾经黄封。护视稍不谨。则加之以罪。□山辇石。虽江湖不测之渊。力不可致者。百计以出之。至名曰神运。舟楫相继。日夜不绝。广济四指挥。尽以充挽士犹不给。时东南监司郡守。二广市舶。率有应奉。又有不待旨。但进物至都。计会宦者以献者。大率□壁大湖诸石。二淛奇竹异花。登莱文石。湖湘文竹。四川佳果异木之属。皆越海渡江。凿城郭而至。后上亦知其扰。稍加禁戢。独许朱□及蔡攸入贡。竭府库之积聚。萃天下之技艺。凡六载而成。亦呼为万岁山。奇花美木。珍禽异兽。莫不毕集。飞楼杰观。雄伟□丽。极于此矣。越十年金人攻城。大雪盈尺。诏令民任便斫伐为薪是日百姓奔往。无虑十万人。台榭宫室。悉皆拆毁。官不能禁也。予顷读国史及诸传记。得其始末如此。每恨其它不得而详。后得徽宗御制记文。及蜀僧祖秀所作华阳宫记读之。所谓寿山艮岳者。森然在目也。因各摭其略以备遗忘云御制艮岳记略曰。于是按图度地。庀徒僝工。累土积石。设洞庭湖口丝溪仇池之深渊。与泗滨林虑灵壁芙蓉之诸山。最□奇特异瑶琨之石即姑苏武林明越之壤。荆楚江湘南粤之野。移枇杷橙柚橘柑榔栝荔枝之木。金蛾玉羞虎耳凤尾素馨渠那茉莉含笑之草。不以土地之殊风气之异。悉生成长养于离阑曲槛而穿石出罅。冈连阜属。东西相望。前后相续。左山而右水。沿溪而傍陇。连□弥满。吞山怀谷。其东。则高峰峙立。其下植梅以万数。绿□承趺。芬芳馥郁。结构山根。号绿□华堂又□有承岚昆云之亭。有屋内方外圆如半月。是名书馆。又有八仙馆。屋圆如规。又有紫石之岩。祈真之磴揽秀之轩。龙吟之堂。其南则寿山嵯峨。两峰并峙。列嶂如屏。瀑布下入雁池。池水清泚涟漪。凫雁浮泳水面。栖息石间。不可胜计。其上亭曰噰噰北直绛霄楼。峰峦崛起。千□万复不知其几十里而方广兼数十里。其西。则参□□菊。黄精芎藭被山弥坞。中号药寮。又禾麻菽麦。黍豆□秫。筑室若农家。故名西庄有亭曰巢云。高出峰岫。下视群岭若在掌上。自南徂北行冈脊两石间。□□数里。与东山相望。水出石口。喷薄飞注如兽面。名之曰白龙渊。濯龙峡蟠秀练光。跨云亭罗汉岩。又西半山间。楼曰倚翠。青松蔽密。布于前后号万松岭。上下说两关出关下平地。有大方沼。中有两渊。东为芦渚。亭曰浮阳。西为梅渚。亭曰雪浪。沼水西流为凤池。东出为研池。中分二馆。东曰流碧。西曰环山。馆有阁曰巢凤。堂曰三秀。以奉九华玉真安□圣像。东池后结栋山下曰挥云厅复由嶝道盘行萦曲。扪石而上。既而山绝路隔。继之以木栈。倚石排空。周环曲折。有蜀道之难跻攀。至介亭最高诸山。前列巨石凡三丈许。号排衙。巧怪巉岩。藤萝蔓衍。若龙若凤。不可殚穷。丽云半山居右。极目萧森居左。北俯景龙江。长波远岸弥十余里。其上流注山涧。西行潺湲为□玉轩。又行石间为炼丹亭凝观圌山亭。下视水际。见高阳酒肆清澌阁。北岸万竹苍翠蓊郁。仰不见天。有胜筠庵蹑。云台消闲馆飞岑亭。无杂花异木。四面皆竹也。又支流为山庄。为回溪。自山溪石罅搴条下平陆。中立而四顾。则岩峡洞穴亭阁楼观。乔木茂草。或高或下。或远或近。一出一入。一荣一雕。四面周匝。徘徊而仰顾。若在重山大壑深谷幽崖之底。不知京邑空旷。坦荡而平彝也。又不知郛郭寰会。纷萃而填委也。真天造地设。人谋鬼化。非人力所能为者。此举其梗□焉。祖秀华阳宫记曰。政和初。诏作寿山艮岳于禁城之东陬。命阉人董其役。舟以载石。舆以辇土。驱散军万人。筑冈阜高十余仞。增以太湖灵壁之石。雄□峭峙。功夺天巧。石皆激怒抵触。若踶若啮牙角口鼻首尾爪距千态万状。殚奇尽怪。辅以磻木瘿藤杂以黄杨青竹荫其上。又随其斡旋盘曲之势。斩石开径。凭险则设磴道。飞空则架栈阁。仍于绝顶增高树以冠之。搜远方珍材。尽天下良工绝伎而经始焉。山之上下。致四方珍禽奇兽以亿万计。凿池为溪涧。□石为堤捍。随石之性。不加斧凿。因其余土积为冈陵。山骨暴露。峰棱如削。飘然有云姿鹤态。曰飞来峰。高于雉堞。翻若长鲸腰径百尺。植梅万本。曰梅岭接其余冈。种丹杏鸭□曰杏岫。又增土□石间□隙穴以栽黄杨。曰黄杨巘。筑修冈以植丁香积石其间。从而设险曰丁嶂又赭石为山任其自然而植以椒兰。曰椒崖。积□山之末。增土为大坡。植侧□万数。枝干柔密。揉之不断。结为幢□鸾鹤蛟龙之状曰龙□坡。循寿山而西。移竹成林。复开小径至百数步。竹有同本而异干者。不可纪极。皆四方珍贡。又杂以对青竹十居八九。曰班竹麓。又得紫石。滑净如削面径数仞。因而为山。贴山卓立。山阴置木柜。绝顶凿深池。车驾临幸。则开闸注水为瀑布。曰紫石壁。又名瀑布屏从艮岳之麓琢石为梯。石皆温润净滑。曰朝真磴。又于洲上植芳木以海棠冠之。曰海棠洲寿山之西。别治园囿。曰药寮。其宫室台榭。卓然着闻者。曰琼津殿。绛霄楼。绿□华堂。筑台高九仞。周览都城近若指顾造碧虚洞天。万山环之开三洞为品字门以通前后。中建八角亭。缘窗槛以玛瑙石。琢其地为龙础。导景龙江东出安远门。以备龙舟行幸。东西撷景二园。西则溯舟。造景龙门以幸曲江池亭。复自潇湘江亭。开闸通金波门北幸撷芳堤。堤外筑垒□之。濒水莳绛桃海棠芙蓉垂杨。略无隙地。又于其□作野店麓治农圃。开东西二关夹悬崖磴。凡自苑中登群峰。皆由此出入。道绝窄险石多峰棱。过者股栗又为胜游六七。曰跃龙涧漾春陂桃花闸雁池迷真洞。总名之曰华阳宫。大抵□山环列。就中得乎芜数十顷为园囿。而辟宫门于西。大石百余株林立左右。名曰神运昭功敷庆万寿峰。独居道中。广百围。高六仞。锡爵盘固侯。朿石为亭以庇之。高五十丈。御制记文。亲洒宸翰。碑高三丈。附于石之东南陬。其余□石。或若群臣入侍帷幄。正容凛不可犯。或战栗若敬天威。或俨然而立。或奋然而起。或翼然超群。或竦然危峙。或伛偻而趋。或奔赴而□上既悦之。悉与赐号。守吏以奎章画列于石之阳。其它轩榭庭径。各有巨石。棋列星布。并与赐名。惟神运峰前巨石。以金饰其字。余皆青黛。曰朝日升龙。望云坐龙。矫首玉龙万寿老松。栖霞。扪参。□日。吐月。排云。冲斗。雷门。月窟。蹲螭。坐狮。堆青。凝碧金鳌玉龟。□翠。独秀。栖□。亸云。风门。雷穴。玉秀。玉宝。锐云。巢凤。跱龙。雕琢浑成。登封日观蓬瀛。须弥。老人寿星。卿云瑞霭。溜玉。喷玉。蕴玉。琢玉。积玉。□玉。丛秀。而在于渚者曰翔鳞。立于涘者曰舞仙。独踞洲中者曰玉麒麟。冠于寿山者曰南屏小峰。附于池上者。曰伏犀。怒猊仪凤乌龙。列于沃泉者。曰□云宿雾。又为藏□谷滴翠岩搏云屏积雪岭。其间黄石林于亭际者。曰抱犊天门。又有大石二枚配神运峰。异其居以压□石。作亭庇之。置于环春堂者。曰玉京独秀太平岩置于绿□华堂者曰卿云万态奇峰。括天下之美藏古今之胜。于斯尽矣。靖康元年十一月大梁陷。都人相与排墙避兵于寿山艮岳之颠时大雪新霁。四望林壑。如在玉山璚宇。祖秀周览累日。咨嗟惊愕。信天下之杰观。而天造有所未尽也。明年春复游华阳宫而民废之矣 
【 御制记几二千言又命睿思殿应制李质曹组作赋以进赋各二千三百言复命二臣各作七言百韵诗极其铺张扬扢俱载王明清挥麈录】 
艮岳既成以为山在国之艮位故名。及金芝产于万寿峰故改名寿岳宣和五年朱□于太湖取石高广数丈载以大舟挽以千夫凿河断桥毁堰拆闸数月乃至会初得燕山之地。赐号敷庆神运石石傍植两桧一夭矫者名朝日升龙之桧一偃蹇者名卧云伏龙之桧皆金牌金字书之御题云□翠琪树林双桧植灵囿上稍蟠木枝下拂龙髯茂撑拏天半分连卷虹两负为栋复为梁夹辅我皇构嗟乎桧以和议作相不能恢复中原已兆于半分两负而一结更是高庙御名要皆天定也。
艮岳之取石也。其大而穿透者。致远必有损折之虑。其法先以胶土实填□窍。其外用麻筋杂泥裹之令员混。日晒极坚。始用大木为车。致于舟中。直俟抵京然后浸之水中。旋去泥土。则省人力而无他虑又万岁山大洞数十。其洞中皆筑以雄黄及卢甘石。雄黄则辟蛇虺。卢甘石则阴能致云雾。滃郁如深山穷谷。后因经官拆卖有回回者知之。因请卖之。凡得雄黄数千斤卢甘石数万斤。
艮岳之建。诸巨珰争出新意。土木既宏丽矣。独念四方所贡珍禽之在蘌者。不能尽驯。有市人薛翁。素以豢扰为优□戏。请于童贯愿役其间。许之。乃日集舆□。鸣跸张黄□以游。至则以巨柈贮肉炙梁米。翁仿禽鸣以致其类。乃饱饫翔泳。听其去来。月余而囿者四集不假鸣而至。益狎玩。立鞭扇间不复畏。遂自命局曰来仪所。一日徽祖来幸。闻清道声。望而群翔者数万焉。翁辄先以牙牌奏道左曰。万岁山瑞禽迎驾。上顾罔测。大喜。命以官赉予加厚。靖康围城之际。有诏许捕驯御者皆不去。民徒手得之以充餐云。
艮岳初成。令有司多造油绢囊。加水湿之。晓张于危峦绝巘之间。既而云尽入焉。遂括囊满贮。每车驾所临。辄开纵之。须臾滃然充塞。名曰贡云。
前世垒石为山。未见大显著者。至宣和艮岳。始兴大役。连轳辇致。不遗余力。其大峰伟秀者。不特侯封。或赐金带。且各图为谱。然工人特出于吴兴。□其地北连洞庭。多产花石。而卞山所出类亦秀奇。故四方之为山者。皆于此中取之。浙右假山最大者。莫如卫清叔吴中之园。一山连□二十亩。位置四十余亭。然秀□有趣。又不如俞子清侍郎家为奇绝。□子清胸中自有邱壑。又善画。故能出心匠之巧。峰之大小凡百余。高者至二三丈。皆不事饾饤。而犀株玉树。森列傍午。俨如群玉之圃。奇奇怪怪不可名状。大率如昌黎南山诗中。特未知视牛奇章为何如耳。乃于□峰之间。萦□曲涧甃以五色小石。傍引清流激石高下使之有声淙淙然下注大石潭。上荫巨竹寿藤。苍寒茂密。不见天日。□植名药奇草。荔薜女萝。丝红叶碧。潭傍横石作杠。下为石渠。潭水溢自此出。然潭中多文龟斑鱼。夜月下照。光景零乱。如穷山绝谷间也。今皆为有力者负去。荒田野草凄然动陵谷之感焉。
政和中。将作监贾谠明仲。奉诏为童贯治赐第于都城。既落成。贾往谢之。贯云久劳神观。竟未能小□。翼早幸见过点心。明仲诘朝往见。宾主不交一谈。顷之。一卒持二物。若宝□璎珞状。张于贯及已之上。视之皆真珠也。各命二双鬟。捧卓子一只至所座前。又令庖人持银镣□。即厅之侧。燎火造包子以酒食行凡三。每一行易一卓。凡果楪酒杯之属。初以银。次以金。又次以玉。其制作奇绝。目所未□。三杯即撤贾辞出归舍。见数人立于门云。太傅致意。适来大监坐间受用一分器皿及双鬟悉令持纳计其直踰数万缗。贾由此富闻湘中。
王黼盛时。库中黄雀鲊自地积至栋。凡满三楹。蔡京对客点检蜂儿现在数目得三十□□平童贯既败籍其家。有剂成理中九几千觔。近官籍贾师宪第。果子库。糖霜凡数百瓮。主者以为不可□难载账册。遂辇弃湖中。民家濒湖居者。一时多汲得甘水。胡椒八百石。领军□一屋。不足多也。
王黼宅与一寺为邻。有一僧。每日于黼宅□沟中。漉取流出雪色饭。洗净晒干。数年积成一囤。靖康城破。黼宅骨肉绝食。此僧即用所积干饭。复用水浸蒸熟送入黼宅老幼赖之无饥。
南渡后。禁中避暑多御复古选德等殿。及翠寒堂纳凉。长松修竹。浓翠蔽日。层峦奇岫静窈萦深。寒瀑飞空下注大池。池中红白菡□万柄。园丁以□盎别种。分列水底。时易新者。庶几美观。并置茉莉素馨建兰。麝香藤朱槿玉桂红蕉阇婆檐卜等南花数百盆于广庭。鼓以风轮。清芬满殿。御笐两□。各设金盆数十架积雪如山。纱厨后先。皆悬挂伽兰木真蜡龙涎等香珠百余。蔗浆金□。珍果玉壶。初不知人间有尘暑也。洪景卢学士。尝赐对于翠寒堂。当三伏中。肤栗体战不可久立上问故。笑遣中贵人以北绫半臂赐之。则其境界可想见矣。
杨和王沂中居殿岩日建第。清湖洪福桥。□制甚广自居其中。□列子舍四。皆极宏丽。落成之日。纵外人游观。一僧善相宅。云此□形也。得水则吉。失水则凶。时和王方被殊眷。从容闻奏。欲引湖水以环其居思陵首肯曰朕无不可。第恐外庭有语。宜密速为之。退即督濠寨兵数百。且多募民夫。夜以继昼。入自五房院。出自惠利井。蜿蜒萦绕。凡数百丈。三昼夜即竣事。未几台臣果有疏。言□灌湖水入私第。以拟宫禁者。上晓之曰。朕南渡之初。金人退而群盗起。遂用议者羁縻之策。刻印尽封之。所有者止淮浙数郡耳。会诸将尽平群盗。朕因自誓除土地外凡府库金帛。俱置不问。故诸将有余力以给泉池园圃之费。若论平盗之功。虽尽以西湖赐之。曾不为过。况此役已成。惟卿容之。言者遂止继而复建杰阁。藏思陵御札且揭上赐风云庆会四大字于上。□取大龟昂首下视西湖之象。以成僧说。自此百余年间无复火灾。人皆神之。至辛巳岁其家以阁舍开元佑圣观。说者谓龟失首。疑为不祥。次年五月竟毁。延燎潭潭数百楹。不数刻而尽。益验毁阁之祸云。
宣政极盛时宫中以河阳花蜡烛无香为恨。遂用龙涎□脑屑灌烛内列两行数百枝。焰光香滃钧天所无也。建炎绍兴久不进此韦太后旋銮沙漠。复值称寿。高宗极天下之养用宣政故事燃仅列十数炬。太后阳若不闻。上至奉□白太后曰此烛颇惬圣意否。太后曰。尔爹爹每夜常设数百枝。赐诸人合内亦然。上因太后起更衣微谓宪圣曰。如何比得爹爹富贵
楼叔韶镛初入太学。与同窗友厚善。休日友谓叔韶寂寂不自聊。吾欲至一处求半日适饮醇膳美又有声色之玩。但君性轻脱或以利口败吾事。能息声则可偕往。楼敬诺。要约数四。乃相率出城。买小舟沿苇行将十里舍舟陟小坡。行道微高下又二里得精舍门径绝卑小。而松竹花草楚楚然。友□于门即有小童应客。主人继出乃少年僧姿状秀美进趋安详。殊有富贵家气象。揖客曰久别甚思□接都不见过何也。揖楼为谁友曰吾亲也。遂偕坐。□语十刻许。僧忽回顾日影下庭西。笑曰。日旰。二君馁乎。便起推西边小户。入华屋三间窗几如拭。玩具皆珍奇。唤侍童进点心。素膳三品甘芳精好撤器。命推窗平湖当前数十百顷其外连山横陈。楼观森列。夕阳返照。丹碧紫翠。互相映发。渔歌菱唱。隐隐在耳。骋望久之。僧以麈尾敲阑干数声。俄有小画舫傍湖而来。二美人径出登岸。靓妆丽质王公家不过也。僧命具酌指顾间。觞豆罗陈。穷极水陆。左右执事童皆狡好。杯行美人更起歌舞。僧与友谑浪调笑。欢意无间。楼神思惝恍。正容危坐。噤不敢吐一语。伺僧蹔起。挈友臂扣所以。友愠曰。子但饮食纵观。何用知如许。而觞十余巡。夜已艾。僧复引客至小阁中。卧具皆备。曰姑憩此。遂去壁外即僧榻试穴隙窥。则径拥二姬就寝。友醉甚大鼾。楼独彷徨不寐。起如□。一童执烛。密询之。此为何地。童笑曰。官人是亲戚。何须间楼反室。展转通宵。时侧耳听声。但闻鼻息鼻□勾鼻□勾而已将晓。僧已至客寝问安否。盥栉毕引入一院。制作尤巧邃。帘幙蔽满。庭下奇花盛开。香气蓊勃。小山藂竹。位置惬当。回思夜来境界。已迷不能忆。迨具食。则器用张陈一新。独二姬竟不复出。食罢告去。僧送之门。郑重而别。由他径绝湖而归。楼惘惘累日疑所到非人间。数问友。但笑不答。亦许寻旧游。而楼用他故亟归乡。其后出处参商。竟不克再谐。
赵邦永本姓李。李全将也。赵南仲爱其勇。纳之。遂更姓赵。入洛之师。实为统军。尝过灵壁县。道傍奇石林立。一峰巍然。崷□秀润。南仲立马盻赏久之。后数年家居。偶有持片石为献者南仲因诧客以昔年符离所见。邦永适在傍闻语即退。纔食顷。数百兵舁一石来植之庭间。俨然马上所瞩也。南仲喜骇。扣所从来。则云昔年相公注目之际。意谓爱之。随命部下五百人辇归。而未敢以献。适闻誉及。始得供玩耳。南仲为之一笑
吴郡王及韩平原郡王皆豪贵。以奢侈相高。争华竞靡有石崇王恺之风。吴府后翠堂七楹。全以石青为饰。故名。专为诸姬教习声伎之所。一时伶官乐师。皆梨园名工。吹弹舞抽。各有总之者。号为部头。每遇节序生辰。则于旬日外。依月律按试。名曰小排当。只笙一部。已是二十余人。自十月旦至二月终。日给焙笙炭五十斤。用锦熏笼藉笙于上。复以四和香熏之。□笙簧必用高丽铜为之。靘以绿蜡。簧暖则字正而清越。故必须焙而后可。陆天随诗云。妾思冷如簧。时时望君暖。乐府亦有簧暖笙清之句。举此一事。余可想见也。 
【 靘音倩注靘冥□色青果色也。□藏果者必以铜青故耳吴郡王益宪圣太后弟也。】 
张镃功甫号约斋。循忠烈王诸孙。能诗。一时名士大夫莫不与游园池声伎服玩之丽甲天下。尝于南湖园。作驾霄亭于四古松间以巨铁□悬之空半。当风月清夜。与客梯登之。飘摇云表王简卿侍郎尝赴其牡丹会。云□宾既集。一堂寂无所有俄问左右云。香发未。答云已发。命卷帘。则异香自内出。郁然满座群伎以酒肴丝竹次第而至别有名姬十□皆衣白。襟领皆绣牡丹。首带照殿红。一伎执板奏歌侑觞。歌罢乐作乃退。复垂帘谈论自如。良久香起。卷帘如前。别十姬易服与花而出。大抵簪白花则衣紫。紫花则衣鹅黄。黄花则衣红。如是十杯。衣与花凡十易。所讴者皆前□牡丹名词。酒竟。姬侍无虑百数十人列行送客。烛光香雾。歌吹杂作。客皆恍然如仙游也。功甫于诛韩有力。赏不满意又欲以故智去史事泄。谪象台而殂。
谭振言蔡京当国。一日感寒。振与数亲客问疾。见之后堂东阁中。京顾小鬟令焚香。久之。鬟白香已满。闻近北卷帘声。则见香气自他室而出。其蓬火□孛满室。蔼若云雾蒙蒙。坐客几不相□。而无□火之烈。京谓客曰。香须如此烧。乃无□气。既归衣冠芬馥。非数十两不能如是之浓也。
梅花为天下神奇。而诗人尤所酷好。淳熙乙巳。余得曹氏荒园于南湖之滨。有古梅数十。散漫弗治。爰辍地十亩。移种成列。增取西湖北山别圃红梅三百余本。筑堂数间以临之。又夹以两室。东植千叶湘梅。西植红梅。各一二十章。花时止宿其中。莹洁辉映。夜如珂月。因名曰玉照。后复开涧环之。小舟□来。未尝半日舍去。顷少保周益公秉钧日余尝造东阁。坐定顾余曰。一棹径穿花十里。满城无此好风光。其佳境可见矣□余旧诗尾句。□客相与歆艳值春凝寒又能□花过孟月始盛。名人才士。题咏层委。可谓不负。但花方争艳竞秀时非风日晴美不宜。兼标韵孤特。如三闾大夫。首阳二子。宁稿山泽。终不肯垂首屏气。受世俗湔拂。间有身亲貌悦。而此心落落。莫相领会。甚至污亵附近。略不自揆花虽眷客。然我□胸中几为之呼□称□不特三叹屡叹不一叹而足也。因审其性情乖合。思所以为将护之策。凡数月乃得之。今疏花宜称憎嫉荣宠屈辱四事凡若干条。揭文堂土使来者视之。亦有所警省云。绍熙甲寅人日约斋居士书。
花宜称　澹阴　晓日　薄寒　细雨　轻□　佳月　夕阳　微雪　晚霞　珍禽　清溪　小桥　竹边　明窗　□篱　苍崖　绿苔　古铜瓶　美人澹妆篸带
  </div>
  <div class="pagination">
   <a href="宋稗类钞_page4.html">
    上一页
   </a>
   <a href="宋稗类钞.html">
    1
   </a>
   <a href="宋稗类钞_page2.html">
    2
   </a>
   <a href="宋稗类钞_page3.html">
    3
   </a>
   <a href="宋稗类钞_page4.html">
    4
   </a>
   <span class="current-page">
    5
   </span>
   <a href="宋稗类钞_page6.html">
    6
   </a>
   <a href="宋稗类钞_page7.html">
    7
   </a>
   <a href="宋稗类钞_page8.html">
    8
   </a>
   <a href="宋稗类钞_page9.html">
    9
   </a>
   <a href="宋稗类钞_page10.html">
    10
   </a>
   <span>
    ...
   </span>
   <a href="宋稗类钞_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
