<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 62 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 62 页/共 331 页</h1>
    <div class="content">　　双成送我蜡梅花，夜静幽香自一家。疑是素娥乘月下，淡黄衣袂紫云车。
　　【赵周臣滏水集】
　　《净安寺紫蜡梅》：倩谁传语主林神，莫以时宜斗斩新。只是旧时黄面老，而今见作紫金身。《古瓶蜡梅》：石冷铜腥苦未清，瓦壶温水照轻明。土花碧晕龙纹涩，烛泪痕疏雁子横。未许功名归鼎鼐，且容风月入瓶。娇黄唤起昭阳梦，汉苑凄凉草棘生。
　　【许木非梅屋集】
　　《蜡梅江梅同瓶》：苗裔元从庚岭分，两般标致一般春。淡妆西子呈娇态，黄固瞿昙现小身。不羡腰金横玉贵，来寻嚼蜡饮冰人。只愁花谢香狼籍，桃李如何接后陈。
　　【张伯雨集】
　　《蜡梅》：商略罗浮水月乡，论资也合第黄香。蜡珠谁与僧虔戏，缀作斜枝小凤凰。
　　【曹橘林集】
　　《和李支使蜡梅》：
　　织葩点蜡未干时，好是黄蜂冻著枝。若使无香似金雀，诗人谁解琢雕为。
　　昨夜花神轧剪刀，巧裁粟玉缀香苞。此花不出人间世，想见江梅价倍高。
　　【江湖续集】
　　武衍《蜡梅二绝句》：磬口檀心紫晕重，繁香微泄绣帘风。照花休用添红烛却怕轻明暖易融。赋得姿容类至中，哨枝宿叶又春风。品题虽入江梅谱，可惜名同韵不同。
　　【寓斋诗集】
　　雪尽南枝逦芳，嫩苞摘索破轻黄。宫衣新染蔷薇露，仙骨浓薰香。甘与松筠同晚节，耻随桃李竞春光。诗成婉媚人应笑，未害平生铁石肠。
　　【中州集】
　　赵伯成《题蜡梅二首》：
　　冻蕾含香蜡点匀，古来幽谷有佳人。诗家只怨和羹晚，不道红梅别是春。
　　冷艳疏香寂寞滨，欲持何物向时人。东风自是清狂手，办作竹篱茅舍春。
　　【韦诗】
　　金玉同盟破雪开，清香异色满瑶台。不因蜜滓将花染，安得蜂黄点额来。
　　【蒙隐诗】
　　《蜡梅三绝》：
　　蜂采群芳酿蜜房，酿成犹作百花香。化工却取蜂房蜡，剪出寒稍色正黄。林下虽无倾国艳，枝头疑有返魂香。新妆未肯随时改，犹是当年汉额黄。寒菊已枯分正色，春兰未秀借幽香。凭君折取簪霜鬓，解与眉间一样黄。
　　【何应龙诗】
　　晴日烘开小蜜房，紫檀心里认蜂黄。一冬不被风吹落，却讶江梅易断肠。
　　【周弼汶阳集】
　　爱花偏倩猎人寻，残雪偷春上棘林。山岸有谁先得见，冷香疏亚群寒金。
　　【李石方舟集】
　　《软条蜡梅》：
　　南衙柔软北索纡，霜碧霜青各立株。但得东皇均一笑，黄梅吹蜡白吹酥。
　　《蜡梅四首》：
　　黄昏澹霜晴，风健香骨透。炼金呈赤心，山月惜孤瘦。
　　莫学卧鬓花，娇黄媚粉额。仙官道家妆，静处立标格。
　　霜林作缬菊成衣，只道花多绿叶稀。辛苦为佗成蜜后，蜡蜂犹自趁花飞。
　　一株坐断宝花台，冰雪光中眼倦开。无事暗香浮鼻观，思量也自识花来。
　　【李集句】
　　绝无声色动凡情，（林宪）香比江梅分外清。（洪觉范）欲问此根何处得，（石懋）游蜂多思近经营。（韩退之）
　　【陈毕万集句】
　　《蜡梅》：黄露满衣湿，（陈去非）花非刻素纨。（韩驹）香飘风外别，（许棠）金锁春寒。（山谷）檀心自成晕，（东坡）别作一家春。（后山）色染蔷薇露，（山谷）排枝巧斗新。（韩驹）风格高奇是蜡梅，（王履道）去年不见蜡梅开。（晁无咎）忆伊细把香英认，（晏叔原）不染春风一点埃。（王旦）忽看轻黄缀雪枝，（晁无咎）韬藏绝色有谁知。（赵世长）风流不与江海共，（吕居仁）香似江梅开不迟。（山谷）
　　【耶律楚材湛然居士集】
　　《谢王巨川惠蜡梅因用其韵》：雪里冰枝破冷，金前村，篱落暗香侵。令人多谢王公子，分惠幽芳寄好音。《蜡梅二首》：越岭仙姿迥异常，洞庭春染六铢裳。枝横碧玉天然瘦，蕾破黄金分外香。反笑素英浑淡抹，却嫌红艳太浓妆。临风此蔷薇露，醉墨淋漓寄渺茫。冰姿梦里慕姚黄，滴蜡凝酥别样妆。生白红太浓淡，懒施朱粉自芬芳。寒英深染蔷薇露，冷艳微熏笃耨香。受用清绝瓷吟绕，惜花一念未全忘。
　　【郝经陵川集】
　　《奉和详议叔蜡梅之什》：蜡颗含春色更娇，物穷宜着点枯条。日融蜂翅黄将破，雪压檀心紫欲消。驿使最怜和竹把，野人不惜并薪烧。何当走马燕南道，管领东风玉烛调。
　　【薰思学百花诗集】
　　《蜡梅》：此花出京洛间，类蜡而成。今在在有之，此梅经接花疏，虽盛开花常半含，名磬口梅最先开，色深黄花密香。名檀香梅，极清芬。后山云：不施千点白，别作一家春。刚条簇簇冻蝇封，劲叶将零傲此冬。磬口种奇英可嚼，檀心香烈蒂初。根依阳地春风透，瓶倚晴窗日气浓。一样黄昏疏影处，悬知水月不相容。
　　【张翥蜕庵集】
　　《李克约饷蜡梅并诗，用韵答之》：空谷佳人缟袂单，淡黄衫薄护春寒。色欺隐者山中桂，香逼骚灵畹内兰。鸟吐粟金妆处巧，蜂留蜜滓炼来干。数枝乞与吟窗供，温水铜瓶自插看。
　　【陈子廉诗】
　　琼仙终日卧含章，不记醒来堕额黄。飞下蕊珠蜂翅稳，酿成花髓蜜脾香。谁怜松月伤春思，自爱兰云护晚妆。世味岂堪重细嚼，为君还醉软金觞。
　　【舒岳祥阆风集】
　　《蜡梅咏》：已卯正月蜜蜂数日不出衙，将谓冻蛰无生涯。今朝起看后园树，总将蜜蜡衔为花。香作蜜香色蜡色，花瓣分明是蜂翼。不是案头干死萤，不是营营蝇止棘。朝阳熠熠泛崇光，黄露溶溶蜜满房。柴稍不入婵娟鬓，道韵偏宜冷淡装。与梅同时唤作梅，风味甚似枝葩非。若将形色定品格，何得江珧比荔枝。
　　【卢疏斋集】
　　一滴春风万斛香，玉仙初试郁金裳。遥知林下罗浮月，不照花中妩媚娘。
　　【姚牧庵集】
　　《次齐彦提刑和余肖斋蜡梅诗韵》：开辞汀中岩桂树，画戟凝香正风露。此时清趣肝膈横，遥应半岁犹朝暮。移节南阳但茅屋，低杂邑人三百户。冠虽触邪心麟角，公论非我出先觉。化行仁厚到生虫，践之未忍那肯啄。定国治狱民不冤，安有六月飞霜雹。萋萋碧草春风芽，相逢官路黄柳花。绣衣马未出宿，先声已过河干沙。东西百里不易见，况使南北千里耶。又闻不避南阳诟，官舍尽室无一后。已遣鱼轩还潞水，但畏儿童瘿生。久知是邦多此疾，贤如元凯终不宥。蹇我白头学诗迟，佳句求法将军归。来一月再惠寄，无乃有意幸教之。我虽不作能知诗，评君一语君莫嗤。古人复生不是过，百泉梅花更奇作。篇终用笔愈精紧，余子工夫无许大。东邻好事有肖斋，并取归家玩行坐。
　　【国朝周巽泉性情集】
　　镜里素娥容貌改，铅华净洗试新妆。纤葩微沁蜂须密，疏蕊中凝凤髓香。苒苒仙姿含淡白，盈盈宫粉带轻香。先迎腊雪留孤迹，独倚春风压众芳。
　　【全芳备俎】
　　李方舟《卜算子》：密叶蜡蜂房，花下频来往。不知辛苦为谁甜，山月梅花上。玉质紫金衣，香雪随风荡。人间唤作返魂梅，仍是蜂儿样。
　　【宋王十朋梅溪集】
　　《十八香》：蜡换梅姿，天然香韵初非俗。蝶驰蜂逐，蜜在花稍熟。岩壑深藏，几载甘幽独。因坡谷一标题目，高价掀兰菊。
　　【费时举词】
　　蓦山溪黄苞初绽，谁向南寄。天赋与清香，笑红颜呈妖逞媚。低垂花面，不与众争妍。春尚未，先群卉独禀中央气。
　　何须施巧，点缀芳丛里。只恐暗寻香，误蜂儿归来故垒。玉纤攀处，金钏色相宜。朔风寒，空雪坠，痛赏休辞醉。
　　又梅梢破萼，已见春心了。别有淡容仪，又不与嫣然同笑。东方剪蜡，蹙作闹鹅儿。冰未泮，水犹寒，散在千秋表。轻衔小帽行尽荒山道。一点麝脐香，恼着人多多少少。月斜门掩，销点怕黄昏。清影乱，翠帏深，且喜归来早。
　　又小山苍翠，竹影横窗半。青缕断熏炉，觉身居风台月观。清香相近谁，为植幽丛。金作，蜡成花，尚带鹅黄浅。汉宫半额，未许人间见。不比岭头梅，问无因。天高水远，宜烟宜雨，淡淡一枝春。乘好兴，缀新诗，只恐冰生砚。又江南春信，已过长安路。柳眼尚贪眠，又争知先传春去。东风漏泄，休更滞，垂杨深雪里。一枝开谁，占先春处。当时马上，回首曾凝顾。水浅月，黄昏倚，琼枝谁家亭户。一声羌管，遗恨到如今。凭栏处，赏花时，莫使花轻负。
　　【洪忠宣公鄱阳集】
　　点绛唇耐久芳馨，拟将蜂蜡龙涎亚。化工裁下，风韵胜如画。鼻观先通，顿减沉檀价。思量也，梦游吴野，凭仗神为马。
　　【冯缙云先生集】
　　醉落魄点酥点蜡，凭君尽做风流骨。汉家旧样宫妆额，流落人间，真个没有识。佳人误拨龙香觅，一枝初向烟林得。被花惹起愁难说。恰恨西窗，酒醒乌啼月。
　　【韩涧泉集】
　　《蜡梅春》：
　　一朵梅花百和香，浅色春风，别样宫妆，西湖衣钵更难忘。雪意江天，浑断人肠。
　　清夜横斜烛影窗，赢得相思，魂梦悠扬。玉溪山外水云乡，茅舍疏篱，不换金章。
　　《玉蜡梅枝》：
　　闲寻杯酒，清翻曲语，相与送残冬。天地推移，古今兴替，斯道岂雷同。
　　明窗玉蜡梅枝好，人情淡，物华浓。个样风光，别般滋味，无梦听飞鸿。
　　【李端叔姑溪集】
　　丑奴儿《谢人寄蜡梅》：
　　春风似有灯前约，先报佳期，点缀相宜。天气犹寒蝶未知。嫩黄染就蜂须巧，香压团枝。淡注衣方士，临门未起时。
　　【吴师孟词】
　　锦里阳和，看万木凋时，早梅独秀。珍馆琼楼畔，正绛趺初吐。华将茂国艳天葩，真淡伫雪肌清瘦。似广寒宫铅华未御，自然妆就。
　　凝睇倚朱栏，喷清香暗度。易量襟袖，好与花为主。宜秉烛频观，泛湘酎，莫待南枝随乐府新声吹后对。赏心人，良辰好景，须信难偶。
　　【喻明仲词】
　　晓日初长，正锦里，轻阴小寒天气，未报春消息。早瘦梅先发，浅苞织纤蕊。玉匀香，天赋与风流标致。问垅头人音容万里，待凭谁寄。
　　一样晓妆新，倚朱楼凝。素秧如坠，映月临风处，度几声羌管，愁生乡思。电转光阴，须信道飘零容易。且频欢赏柔芳，正好满簪同醉。
　　又
　　爱日初长，正园林才。见万木凋黄，槛外朝来。已见数枝，复欲掩映回廊。赐与东皇，付芳信妆点江乡。想玉楼中，谁家艳质，试学新妆。
　　桃李苦寻芳，纵成蹊，岂能似恁清香。素艳妖饶，应是尽夜，曾与明月添光。瑞雪冰霜，浑疑是粉蝶轻狂。待拼吟赏，休听画楼横管悲伤。
　　【卢俦尊白堂集】
　　满庭芳色染莺黄，枝横鹤瘦。玉奴蝉蜕花间，铅华不御，慵态仅欹鬟，冷淡琐窗烟雾，来清供，莞尔怡颜。狂蜂蝶，还须敛衽。何得傍高闲。
　　西山招隐处，寒云缭绕，流水回环。念风前绰约，雪后清孱。别是仙标道韵，应羞对舞袖弓弯。怀真赏，今宵归梦，一饷许跻攀。
　　【周忘机词】
　　园林萧索，亭台寂静，万木皆冻凋伤。晓来初见，一品蜡梅芳。疑是黄酥点缀超群哉，独占中央。堪闲习，檀心紫蕊，清雅喷幽香。华堂欢会处，陶陶共赏。相劝瑶觞，逞风流开早，不畏严霜。才子佳人，属意搜新句，吟咏诗章。歌筵罢，醺醺归去，蟾影照回廊。
　　《瑞鹧鸪》：
　　汉宫铅粉净无痕，蜡点寒梢水伴村。忍犯冰霜欺竹柏，肯同雪月吊兰孙。
　　骚人咏去清诗健，驿使传来旧典存。病眼浑疑春思早，一枝聊洗画图昏。
　　《蜡点梅花》：
　　柳未回青兰未芽，谁知此物在君家。绿窗借得春先手，黄蜡吹成耐冻花。衣麝暗熏香仿佛，山蜂误认影横斜。凭君说与徐熙道，翰墨从今不足夸。
</div>
    <div class="pagination">
<a href="永乐大典残卷_page61.html">上一页</a><span>...</span><a href="永乐大典残卷_page57.html">57</a><a href="永乐大典残卷_page58.html">58</a><a href="永乐大典残卷_page59.html">59</a><a href="永乐大典残卷_page60.html">60</a><a href="永乐大典残卷_page61.html">61</a><span class="current-page">62</span><a href="永乐大典残卷_page63.html">63</a><a href="永乐大典残卷_page64.html">64</a><a href="永乐大典残卷_page65.html">65</a><a href="永乐大典残卷_page66.html">66</a><a href="永乐大典残卷_page67.html">67</a><span>...</span><a href="永乐大典残卷_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
