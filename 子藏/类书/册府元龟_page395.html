<!DOCTYPE html>
<html>
 <head>
  <meta charset="utf-8"/>
  <title>
   册府元龟 - 第 395 页/共 736 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   册府元龟 - 第 395 页/共 736 页
  </h1>
  <div class="content">
   袁宪为御史中丞时豫章王叔英不奉法度逼取人马宪依事劾奏叔英由是坐免黜。
    徐俭为御史中丞性公平无所阿附尚书令江聪望重一时为俭所纠劾。
    後魏高道悦为治书侍御史孝文车驾南征徵兵秦雍大期秋季阅集雒阳道悦以使者治书御史薛聪中散元志等稽违期会奏举其罪。又奏兼左仆射吏部尚书任城王澄位总朝政任属戎机兵使会否曾不检奏尚书左丞公孙良职维枢辖蒙目莫举请以见事免良等所居官。
    李彪为御史中丞赵郡王为司州牧车驾南讨诏都督中外诸军事贪氵不遵治典彪将纟劾之会遇於尚书下舍因屏左右而谓曰：殿下比有风闻即欲起弹恐损圣明委之旨。若改往修来彪当不言脱不悛改夕闻旦发而悠然不以为意彪乃表弹之孝文省表以忿惋诏与北海王祥俱随太子诣行在所既至祥独得朝见不蒙引接密令左右察其意色知无忧悔乃亲数其过杖之一百免所居官以王还第。
    李冲为尚书仆射孝文南伐散骑常侍李彪兼度支尚书与冲及任城王等参理留台事彪素性刚豪与冲等议意乖异遂形於声色殊无降下之心自谓身为法官莫能纟劾己者遂多专恣冲积其前後罪过乃於尚书省禁止彪上。表曰：臣闻范国庇人光化治舆服典章理无失故晋文功建九合犹见抑於请隧季氏藉政三世尚受讥於固知名器之重不可以妄假先王既宪章於古陛下。又经纶於今用能车服有叙礼物无坠按臣彪昔於凡品特以才拔等望清华司文东观绸缪恩眷绳直宪台左加金右珥蝉冕东省宜感恩励节忠以报德而窃名忝职身为违傲负势高亢公行僭逸坐於禁省私取官财辄驾乘黄无所惮慑肆志傲然愚聋视听此而可忍谁不可怀臣辄集尚书已下令史已上并治书御史臣郦道元等於尚书都座以彪所犯罪状告彪讯其虚实。若，或不知须讯部下彪答臣言事见在目实如所劾皆彪所知，何须复召部下臣今请以见事免彪所居职付廷尉治狱冲。又。表曰：臣与彪相识以来垂二十载彪始南使之时见其色厉辞辨才优学博臣之愚识谓是拔萃之一人及彪位官升达参与言宴闻彪评章古今商略人物兴言於侍筵之次启论於众英之中赏忠识正发言恳恻惟直是语辞无隐避虽复诸王之尊侍近之要至有是非多面抗折酷疾矫诈毒愆非违厉色正辞如鹰之逐雀忄禀忄禀然实似公清之惨臣虽复下才辄亦尚其梗概钦其正直微识其褊急之性而不以为瑕及其初登宪台始居司直首复驺唱之仪肇正直绳之体当时识者佥以为难而彪秉志信行不避豪势其所弹劾应弦而倒赫赫之威振於下国肃肃之称著自京师天下改目贪暴敛手臣时见其所行信谓言行相符忠清内发然时有私於臣云：其威暴者臣以直绳之官人所忌疾风谤之际易生音谣往年以河阳事曾与彪在领军府共太尉司空及领军诸卿等集阅廷尉所问囚徒时有人诉枉者二公及臣少欲听采语理未尽彪便振怒东坐攘袂挥赫口称贼奴吒叱左右高声大呼云：南台中取我木手去搭奴肋折虽有此言终竟不取即言南台所问惟恐枉活终无枉死但可依此时诸人以所枉至重有首者多。又心难彪遂各嘿尔因缘此事臣遂心疑有滥审加情察知其威虐犹未体其采访之由讯简之状商略而言错急小罪肃禁为大会而言之犹谓益多损少故怀寝所疑不以申彻实失为臣知无不闻之义及去年大驾南行参典留务是已非人专恣忌害尊身忽物安已凌上身作之过深劾他人已不事人好人亻妄已听其言同振古忠恕之贤校其行是天下亻妄暴之贼臣与任城卑躬克己。若顺弟之奉暴兄其所欲者事虽非礼无不屈从依事求实悉有成验如臣列得实宜殛彪於有北以除奸矫之乱政如臣引无证宜投臣於四裔以息青蝇之白黑孝文在悬瓠览表叹愕曰：不意留京如此也。有司处彪大辟孝文恕之除名而已。
    王显为御史中尉宣武委政於尚书令高肇宗室倾惮惟度攴尚书元匡与肇抗衡先自造棺置於厅事意欲舆棺诣阙论肇罪恶而自杀肇闻而恶之後因与太常刘芳议争权量遂与肇声色显奏元曰：自金行失御群伪竞兴礼坏乐隳彝伦攸ル高祖孝文皇帝以睿圣统天克复旧典乃命故中书监高闾广旌儒林推寻乐府以黍裁寸将均周汉旧章属构中迁尚未云：就高祖睿思玄深参考经记以一黍之大用成分体准之为尺宣布施行暨正始中太乐令孙公崇辄自立意以黍十二为寸别造尺度定律刊锺皆向成讫表求观试时敕太常卿臣刘芳以崇造既成请集朝英议其得否芳疑崇尺度与先朝不同察其作者於经史复异推造勘据非所宜行时尚书令臣肇清河王怿等以崇造乖谬与。《周礼》不同遂奏臣芳依。《周礼》更造成讫量较从其善者而芳以先朝尺度事合古典乃依前诏书以黍刊寸并呈朝廷用裁金石於时议者多云：芳是准黄门侍郎臣孙惠蔚与崇扶同二途参差频经考议而尚书令臣肇以芳崇造物之後而惠蔚亦造一尺仍云：以比崇尺自相乖背量省二三谓芳为得而尚书令匡表公刘孙二尺长短相倾稽考两律所容殊异言取中黍较比二家云：并参差仰中无所自立一途请求议判当时议者或是於匡两途舛驳未即时定肇。又云：权斛斗尺颁行已久今者所论岂逾先旨宜仰依先朝故尺为定自尔以後而匡与肇厉言都座声色相加高下失其常伦争竞无复寻序匡更表列据已十是云：芳十非。又云：肇前被敕旨令共营督规立锺石之名希播制作之誉乃凭枢衡之尊籍舅氏之势与夺任心臧否自己阿党刘芳遏绝臣事望势雷同者接以恩言依经案古者即被怒责虽未指鹿作马移天徙日实使蕴藉之士耸气坐端怀道之夫结舌筵次。又言芳昔与崇竞常言自作今共臣论忽称先朝，岂不前谓可行辄欲自取後知错谬便推先朝殊非大臣之体深失为下之义复考较势臣之前量度偏颇之手臣必刖足内朝抱璞人外嚣言肆意彰於朝野然匡职当出纳献替所在斗尺权度正是所司。若已有所见能练臧否宜应首唱义端早辨诸惑何故嘿心随从不关一言见芳成事方为此语计芳才学与匡悬殊所见浅深应不相匹今乃始发恐此由心借智於人规成虚誉况匡表云：所据铜权形如古志明是汉作非莽别造及案权铭云：黄帝始衤。且德布於新。若莽佐汉时事宁有铭伪新之号哉！又寻莽传云：莽居摄即变汉制度考校二证非汉权明矣。芳之所造。又短先朝之尺臣既比之权然相合更云：芳尺与千金匮不同臣覆量比因见其异二三浮滥难可据准。又云：共构虚端妄比疑似以先朝云：非已制臣按此欺诈乃在於匡不在於芳何以言之芳先被敕专造锺律管优劣是其所裁权斛尺度本非其事比前门下索芳尺度而芳牒报云：依先朝所班新尺复应下黍更不增损为造锺律调正分寸而已简匡造时在牒後一岁芳於尔日匡未共争已有此牒岂为欺也。计崇造寸积黍十二群情共知而芳造寸唯止十黍亦俱见先朝诏书以成黍寸首尾历然宁有辄欲自取之理肇任居端右百寮是望言行动静必副具瞻。若恃权阿党诈先朝将指鹿作马徙日移天即是魏之赵高何以宰物肇。若无此匡既诬毁宰相讪谤时政阻惑朝听不敬至甚请以肇匡并禁尚书推穷其原付廷尉定罪诏曰：可有司奏匡诬肇处匡死刑宣武恕死降为光禄大夫显。又奏前荆州刺史元志在州日抑买良人为婢会赫免。又秦梁二州刺史羊杜掠州人为奴婢为显所弹免。
    甄琛为御史中丞宣武时张彝为侍中亲政罢六辅彝与兼尚书邢峦闻处分非常出京奔走为琛所弹云：非兕非虎率彼旷野诏书切责之。
    任城王澄孝明时为尚书令奏高阳王雍曰：臣闻赏必以道用防小人之奸罚不滥及以戒良士之困刑者亻刑也。每垂三宥秉律执请不得已而用之是故小吏之狱察之以情一人吁嗟或亏王道刑罚得失乃兴废之所由也。窃闻司州牧高阳王臣雍栲杀奉朝请韩元昭前门下录事姚敬贤虽因公事理实未尽何者太平之世草不横伐行苇之感事验隆周。若昭元等死罪以定应刑於都市与众弃之如其疑似不分情理未究不宜以三清九流之官杖下便死轻绝民命伤理败法往年州於大市鞭杀五人及简状全无寸尺今复酷害一至於此朝野云：云：咸怀惊愕。若杀生在下虐专於臣人君之权安所复用此开古以来明明之世未闻斯比也。武王曰：吾不以一人之命而易天下盖重民命也。请以见事付廷尉推究验其为劫之状察其栲杀之理使是非分明幽魂获雪诏从之。
    元正为御史中尉孝明初侍中领军于忠侍中崔光等同在门下皆加封邑及灵太后临朝出忠冀州刺史匡奏曰：臣闻事主不以幽贞革心奉上不以趣舍亏节是以倚秦宫而恸哭复楚之功诚多陟卢龙而树勤广魏之勋不浅而申包避赏君子，於是义之田畴拒命良史所以称美窃以宫车宴驾天人位易正是忠臣孝子致节之秋前领军将军臣忠不能砥砺名行自求多福方因矫制擅相除假清官显职岁月隆崇臣守藩之时乃心家国书诮往来愤气成疚伤礼败德臣忠即主臣谨案臣忠世以鸿勋盛德受遇累朝出入承明左右机近幸国大灾肆其愚戆专擅朝命无人臣之心裴郭受冤於既往宰辅黜辱於明世。又自矫旨为仪同三司尚书令领崇训卫尉原其此意便欲无上自处既事在恩後宜加显戮请御史一人令史二人就州行决崔光与忠虽同受诏而谓光既儒望朝之礼宗摄心虚远不关世务但忠以光声望崇重故逼光为助光。若不同。又有危祸伏度二圣钦明深垂昭恕而自去岁正月十三日世宗宴驾以後八月一日皇后未亲览以前诸有不由阶级而权臣用命或发门下诏书或由中书宣敕擅相拜受者已经恩宥正可免其叨窃之罪即非时望朝野所知冒阶而进者并求追夺灵太后令曰：直臣所纟实允朝宪但忠事经肆眚。又蒙特原无宜追罪馀如奏。
    阳固为治书侍御史劾奏广平王怀汝南王悦南阳长公主。又劾弘农太守裴粲免官。
    李平为御史中尉时南兖州刺史崔暹盗官凡赃污狼籍为平所纟免官。
    郦道元为御史中尉司州牧汝南王悦嬖近左右丘念及选州官多由於念念匿於悦第时还其家道元收念付狱悦启灵太后请全之敕赦之道元遂尽其命因以劾悦。
    ●卷五百二十上
    ○宪官部　弹劾第三
    北齐崔暹魏末为御史中尉弹尚书令司马子如及尚书元羡殷州刺史慕容献。又弹太师咸阳王坦并州刺史可朱浑道元罪状极笔并免官其馀死黜者甚众高祖书与邺下诸贵曰：崔暹纠劾咸阳王司马令并是吾对门布衣之旧尊贵亲昵无过二人同时获罪吾不能救诸君其慎之。又仪同高岳录事参军裴景融弟景颜被劾廷尉景融入选吏部拟郡暹弹其贪昧苟进遂坐免官。
    司马子瑞为尚书左丞奏弹司徒左长史毕义称天保元年四月窦氏皇后姨祖载日内外百官赴第吊省义唯遣御史投名身遂不赴。又义启云：丧妇孤贫後娶李世安女为妻世安身虽父服未终其女为祖已就平吉特乞ウ迎不敢备礼及义成婚之夕众储备设克日拜阁鸣驺清路盛列羽仪兼差台史二十人责其鲜服侍从车後直是苟求成婚诬罔干上义资产宅宇足称豪室忽道孤贫亦为矫诈法官如此直绳焉寄。又驾幸晋阳都坐判拜起居表四品五品已上令预前一日赴南郡署表三品已上临日署讫义乃乖例署表之日索表就家先署临日遂称私忌不来，於是诏付廷尉科罪寻敕免推子瑞。又奏弹义事十馀条多烦碎罪止罚金不除免。
    隋梁毗为侍御史时刘为柱国舒国公遇京师饥文帝令禁酒使妾赁屋当垆酤毗劾奏曰：臣闻处贵则戒之以奢持满则守之以约既位列群公秩高庶尹縻爵稍久厚禄已淹正当戒满归盈鉴斯止足何乃规麴蘖之润竞锥刀之末身昵酒徒家为逋薮。若不纠绳何以肃励有诏不治。
    杨素为御史大夫高祖第五女妻王谊子奉孝奉孝卒逾年谊上表言公主少请除服素劾谊曰：臣闻丧服有五亲疏异节丧制有四降杀殊文王者之所常行。故曰：不易之道也。是以贤者不得逾不肖者不得不及而仪同王奉孝既尚兰陵公主奉孝以去年五月身丧始经一周而谊便请除释窃以虽曰：王臣终成下嫁之礼公则主之犹在移天之义况复三年之丧自上达下及期释服在礼未详然夫妇则人伦攸始丧纪则人道至大苟不重之取笑君子故钻燧改火责以居丧之速朝祥暮歌讥以忘哀之早然谊虽不自︹爵位已重欲为无礼其可得乎！乃薄俗伤教为父则不慈轻礼易丧致妇於无义。若纵而不止恐伤风俗请付法推科有诏勿治然恩礼稍薄。
    刘行本开皇初为治书侍御史于时天下大同四夷内附行本以党项羌密迩封域最为後服上表劾其使者曰：臣闻南蛮尊校尉之统西域仰都护之尊此见西羌昔窃狗盗不父不子无君无臣异类殊方於斯为下不悟羁縻之惠讵知含养之恩狼戾为心独乖正朔使人近至请付推科帝奇其志焉。
    陆知命为治书侍御史时齐王柬颇骄纵喏近小人知命奏劾之柬竟得罪。
    柳为治书侍御史於时刺史多任武将类不称职上言曰：方今天下太平四海清谧共治百姓须任真才昔汉光武一代明哲起自布衣备知情伪与二十八将披荆棘定天下及功成之後无所职任伏见诏书以上柱国和十子为杞州刺史其人年垂八十锺鸣漏尽前任赵州ウ於职务政由群小贿赂公行百姓吁嗟歌谣满道乃云：老禾不早杀馀种秽良田古人有云：耕当问奴织当问婢此言各有所能也。十子弓马武用是其所长治民莅职非其所解至尊思治无忘兴寝如谓优老尚年自可厚赐金帛。若令刺举所损殊大臣死而後已敢不竭诚帝善之十子竟免。又应州刺史唐君明居母丧娶雍州长史厍狄士文之从妹劾之曰：臣闻天地之位既分夫妇之礼斯著君亲之义生焉尊卑之教攸设是以孝为行本礼实身基自国刑家率由斯道窃以爱敬之情因心至切丧纪之重人伦所先君明钻燧虽改在文无变忽劬劳之疾成燕尔之亲冒此苴纟墨命彼プ翟不义不昵春秋载其将亡无礼无仪诗人欲其遄死士文赞务神州名位通显整齐风教四方是则弃二姓之重匹违六礼之轨仪请禁锢终身以惩风俗二人竟坐得罪。
    元寿为尚书左丞高祖尝出苑观射文武并从焉开府萧摩诃妻患。且死奏请遣子向江南收其家产御史见而不言寿奏劾之曰：臣闻天道不言功成四序圣皇垂拱任在百司御史之官义存纠察直绳莫举宪典谁寄今月五日銮舆从跸亲临射苑开府仪同三司萧摩诃幸厕朝行预观盛礼奏称请遣子世略往江南重收家产妻妾遇患弥留有日安。若长逝世略不合此行窃以人伦之义伉俪为重资爱之道乌鸟弗亏摩诃远念资财近忘匹好。又命其子舍危掇之母为聚敛之行一言才发名教顿尽而兼殿内侍御史臣韩微之等亲所闻见竟不弹纠。若知非不举事涉阿纵如不以为非岂闻理识谨案仪同三司太子左庶子简校治书侍御史臣刘行本出入宫省备蒙任遇摄职宪台时月稍久庶能整肃缨冕澄清风教而在法司亏失宪体瓶罄耻何所逃亻赞臣谬膺朝寄忝居左辖无容寝嘿谨状以闻其行本微之等请付大理帝嘉纳之。
    郎茂易帝时为尚书左丞参掌选事茂尤工法理为世所称时工部尚书宇文恺左翊卫大将军于仲文竞河东银窟茂奏劾之曰：臣闻贵贱殊礼仕农异业所以人知局分家识廉耻宇文恺位望已隆禄锡优厚拔葵去织寂尔无闻求利下交曾无愧色仲文大将宿卫近臣侍皆庭朝久闻道虞芮之风抑而不慕分铢之利知而必争何以贻范庶寮示民轨物。若不纠绳将亏政教恺与仲文竟坐得罪。
    唐杜正伦为治书侍御史时张瑾为冠军将军太宗以瑾先朝耆旧每谒见辄赐座於廊下以礼之正伦劾瑾年在悬车而安宠怀禄由是始归于家。
    温彦博为御史大夫时王君廓为幽州都督特奔突厥为野人所杀太宗念其功遣收葬侍其家如初彦博奏君廓杀人北走遽入突厥国之叛臣令常宪不宜封侯食邑乃免为庶人。
    权万纪为治书侍御史贞观四年正月纪奏宇文智及受隋厚恩而灭弃君亲首为弑逆人臣之所同疾万代之所不原今其子乃任千牛侍卫左右请从屏黜以为惩戒制可之。
    萧为御史大夫贞观四年五月奏请李靖破颉利牙帐军令无法突厥珍物累亿万计多靖取之由是部下虏掠随手而尽请付法推科大宗以其有平寇之功特敕勿劾。
    柳范为侍御史时吴王恪好畋猎损居人范奏弹之唐临为御史大夫贞观十七年敕奏尚书右仆射上柱国赠司空密明公封德彝曰：臣闻事君之义尽命弗渝为臣之节岁寒无贰苟亏其道罪不容诛德彝操履无闻轻险有素往在隋代恩遇已深苞藏奸忒密怀枭獍叶同大憝倾覆国经论其悖迹合从遐弃幸逢宽政复蒙收录策名藩邸陈力周行位至鼎司恩隆胙土无心报效乃肆奸谋荧惑储藩奖成元恶於常典理合诛夷但包藏之状死而後发猥加赠谥未正严科罪既彰露宜加贬黜，岂可仍寿爵邑尚列台槐此而不惩将何劝沮。又劾故尚书右仆射上柱国赠司空莱成公杜如晦曰：臣闻树德立功允应高秩之赏干纪逆节必加夷灭之诛苟违斯道实亏政理如晦昔陪藩邸颇效微庸出震惟新参谋帷幄遂得爵分茅社位践台衡然而机鉴未充周慎多爽昧贻厥之嘉猷阙义方之明训其子逆贼构荷等并禀气凶悖早挟邪谋深禹山之同恶甚犭严狁之连祸徙边弃市既伏其辜食采畴邑犹均雨露昔石昔纯臣早为子厚之所日忠谨先加美儿之罚皆所以防萌杜渐安国全家如晦识滞生前愆遗身後旧荣昔宠已忝冒於曩日削土除国宜申法於今辰诏并付议。
    韦仁约为监察御史高宗永徽元年十月劾中书令褚遂良抑买中书译语人宅地大理丞张山寿断以当徵铜二十斤少卿张册以为准估无罪仁约。又奏曰：遂良贱买地宅册准估断为无罪然估价之设属国家所须非关臣下之事私自交易岂得准估为定册舞美文法附下罔上罪在当诛是日左迁遂良为同州刺史册为循州刺史。
    王义方为侍御史时中书侍郎李义府闻妇人淳于氏有美色系大理乃讽大理寺丞毕正义枉法出之将纳为妾或有密言其状者高宗令给事中刘仁轨侍御史张伦鞫之义府恐泄其谋遂逼正义自缢帝知而特原义府之罪侍御史王义方奏曰：臣闻春莺鸣於献岁蟋蟀鸣於始秋物有微而应时人有贱而言忠臣今年岁首自阳县丞蒙擢授著作佐郎极文学之清选未几。又拜侍御史滥应宪台之雄职顾视逾涯殒首非报雅欲有犯无隐以广天听今李义府擅杀寺丞陛下虽已释放臣不应更有鞫问然天子置三公九卿二十七大夫八十一元士本欲水火相济盐梅相成然後庶绩咸熙风雨交泰则知人主不得独是独非皆由圣旨昔唐尧至圣失之於四凶汉祖深仁失之於逄萌魏武勇略英雄失之於张邈此并英杰之主莫不失之於前得之於後陛下继圣抚有万邦蛮陬夷落犹惧刑网况辇毂咫尺奸臣肆虐杀一六品寺臣足使忠臣抗愤义士扼腕纵令正义自取绞缢此事弥不可容便是畏义府之权势能杀身以灭口此则生杀之威上非主出赏罚之柄下移奸亻妄臣恐履霜坚冰积小成大请乞重勘审正义致死之由雪冤气於幽泉诛奸臣於白日对仗叱义府令下义府顾望不肯退义方三叱帝既无言义府始趋出义方乃读弹文曰：臣闻附下罔上圣主之所宜诛心狠貌恭明君之所必罚是以隐贼掩义不容唐帝之朝窃幸秉权终齿汉皇之剑中书侍郎参知政事李义府善柔成性亻妄媚为姿昔事马周分桃见宠後交刘泊割袖承恩生其羽翼长其光价因缘际会遂阶通显不能尽忠端节对扬王休策蹇励驾祗奉皇眷而反凭附城社蔽亏日月请公行交游群小贪冶容之好原有罪之淳于恐漏泄其谋殒无辜之正义虽挟山超海之力望此犹轻回天转日之威方斯更劣此而可恕孰不可容金风戒节玉露启途霜简与秋典共清忠臣将鹰并击请除君侧少答鸿私碎首王阶庶明臣节伏请付法推断以申宪典不从。
    狄仁杰为侍御史时司农卿韦机兼领将作少府二司高宗以恭陵玄宫狭小不容送终之具遣机续成其功机於埏之左右为便房四所。又造宿羽高山上阳等宫莫不壮丽仁杰奏其太奢机竟坐免官。
    杨德裔为司宪大夫龙朔二年铁勒道行军大总管左武卫大将军郑仁泰右武卫大将军薛仁贵等破铁勒之众於天山时仁贵娶所部为妾并交财赂及至京师德裔奏劾之曰：臣闻师出以律焕乎！青史杀降不祥纪诸彝训是以分阃作将杖钺专征苟或乖违明法斯在谨按铁勒道大总管右武卫大将军郑仁泰等猥以非才谬荷拔擢或名参列位或职典禁戎属北狄孤恩皇威远振遂得拥旄氵海问罪天山理应虔奉庙算恭行天罚而褊心无谋短怀愎谏不肃将帅靡爱戎士无心体国有意徇私铁勒思结歹腊葛等虽鹿走趋险盖缘惧死鸟穷思入虚怀可张仁泰等情冀勋庸志希货贿不闻存慰必诛夷乃肆凶残恣行杀戮向。若大军初到明喻天旨抚纳前降招来後伏则铁勒反善不日斯平仁泰素阙远图莫晓机事师徒无纪军令不明遂使稽颡屈膝者先被涂原之诛惧死怀生者因成绝漠之计铁勒逃散犹未枭悬屡扰干戈实由于此加以沙塞绵邈风霜严凝不量士马疲疴不计粮食多少乃令班师冻馁征夫殒毙骼委积刳剔纵横暴骨交衢下实泉壤可悼成规不守乃明典刑所诛况。且士卒歼亡戈甲抛弃弥山遍野并资戎狄自圣朝削平天下廓清县东征西怨後舞前歌未有如仁泰此行损威挫锐之甚。又仁贵动戎远征不捷贪残有素平允乖方既曰：监临岂宜交涉存没枉滥从此而生娶妾虽作逗留准法便须离正虽或事有从赦然而败累过多纵矜所得不补所丧，岂可并恣诬罔不准绳抚悼存亡理宜惩肃其仁泰等及诸军故杀降人饥杀兵士并军中罪大失应须勘当及改正者并请付法推科以申典宪仁泰等以功赎罪竟原之。
    张仁愿为侍御史万岁通天二年监察御史孙承景监清边军战还画战图以奏每阵必画承景躬当矢石先锋御贼之状则天叹曰：御史乃能尽诚如此擢拜右肃政台中丞令仁愿叙录承景下立功人仁愿未发都先问承景对阵胜负之状承景身实不行问之皆不能对。又虚增功状仁愿庭奏承景罔上之罪，於是承景左迁崇仁令擢仁愿为右肃政台中丞检校幽州都督。
    纪履忠为监察御史劾奏御史中丞来俊臣犯状有五一专擅国权二谋害忠善三赃贿贪浊四失仪悖礼五氵昏狼戾论兹五罪合至万诛请下狱治罪萧至忠为监察御史弹凤阁侍郎同凤阁鸾台三品苏味道赃污贬官。
    马怀素为左台监察御史时夏官侍郎李迥秀恃张易之势受纳货贿怀素劾之迥秀遂罢知政事。
    崔琬为监察御史时兵部尚书宗楚客与其弟将作大匠晋卿侍中纪处讷咸专权共为朋党赃污狼籍先是娑葛以阿史那忠节颇侵暴边境奏请徙于内地楚客取忠节金二十两处讷取七百两竟不纳其奏娑葛知而大怒景龙三年遂举兵入寇甚为边患琬劾奏楚客等曰：臣闻四牡项领良御不乘二心事君明罚无赦谨按兵部尚书同中书门下三品宗楚客侍中纪处讷等立性险讠皮志越溪壑幸以遭逢圣主累忝殊荣承恺悌之恩居弼谐之地不能刻意砥砺忧国如家微效涓尘以裨川岳遂乃专作威福敢树朋党有无君之心阙大臣之节潜通犭严狁纳贿不赀公引顽凶受赂无限鬼问充斥秽迹昭彰。且境外之交情状难测令娑葛反叛边鄙不宁由此贼臣取死中国论之者惧祸而结舌语之者避罪而钳口但晋卿昔居荣职表阙忠诚屡抵严刑皆由黩货今。又叨忝频沐殊恩厚禄重权当朝莫比曾无悛改苟犭旬赃私此而可容孰不可恕臣谬参直指义在触邪请除巨蠹用答大造楚客处讷晋卿等骄恣跋扈人神同疾不加天诛讵称王度并请收禁差三司推鞫旧制大臣被御史弹劾者皆即俯偻趋出立朝堂待罪楚客翻更咤思作色而进自言执性忠鲠被琬诬奏中宗性既宽仁竟不穷其事令释之。
    魏传弓为监察御史劾奏内常侍辅信义纵暴御史大夫窦怀贞曰：辅常侍深为安乐公主所信任权势甚高尝成祸福何得辄有弹纠傅弓曰：王纲渐坏君子道消正由此辈擅权耳。若得今日杀之明日受诛无所恨景龙元年。又劾奏银青光禄大夫西明寺主惠范奸赃四十万请於极法中宗召傅弓有宽惠范之色傅弓进曰：刑赏者国家之大事陛下赏已妄加岂宜刑所不及削惠范官放归於第。
    ●卷五百二十下
    ○宪官部　弹劾第四
    唐李尚隐为监察御史景隆三年与监察御史李怀让同奏吏部侍郎崔郑有所挟附赃污狼籍诏监察御史裴ㄘ按其事时安乐公主用事讽ㄘ宽之ㄘ遂对仗重弹奏竟从贬削（一云：靳常所劾恐误）刘藏器为侍御史时卫尉卿尉迟宝琳抑人为妾藏器奏请还其父母帝既可其奏宝琳私奏乞之帝。又从之藏器复执奏帝。又可之宝琳。又请如是再三藏器进言曰：法者海内之悬衡上下之所共。若刑罚不中则人无所措手足陛下。若用舍恣情爱憎繇已则国之刑宪何所施陈今宝琳请陛下从之臣所执奏陛下亦从之今日从之。又明日改之欲令下人何以遵奉夫人无信不立匹夫匹妇尚不可失信况为天子安可戏言今陛下二三其言处分不定臣恐四海之内无所从帝从藏器所奏。
    薛谦光拜御史大夫时僧惠范恃太平公主权势逼夺百姓肆店州县不能理谦光时加弹奏或请寝之谦光曰：宪台理冤滞何所回避朝弹暮黜亦可矣。遂与殿中慕容奏弹之。
    郭震玄宗初为殿中侍御史劾刑部尚书赵彦昭太子宾客韦嗣立青州刺史韦安石曰：彦昭以女巫赵五娘左道乱常为诸姑潜相影援既因提挈遂践台阶或驱车造门著妇人之服或携妻就谒申犹子之情同恶相济至於此。又张易之兄弟势倾朝野嗣立此际结为舅甥神龙之初已合诛死天网疏漏腰领误全与安石附阿韦编诸属籍中宗晏驾削大皇辅政之制定阿韦临朝之策此时朝野危惧人神怨愤臣忝司清宪敢不纠弹彦昭等并请准法处分，於是并贬官。
    倪。若水为左台侍御史先中宗朝国子祭酒祝钦明司业郭山晖上言南郊皇后合助祭建议以皇后为亚献安乐公主为终献诏浚陵阳渠匿诏不行时。若水著豸冠於紫宸殿弹之唐绍蒋钦绪与之固争乃止玄宗践阼。若水劾奏钦明山晖曰：钦明等本自腐儒素无操行崇班列爵实为叨忝而涓尘莫效讠舀佞为心遂使曲台之礼圆丘之制百王故事一朝坠失所谓乱常改作希旨病君人之不才遂至於此今圣朝驭历良臣入用惟兹小人犹在朝列臣请并依黜削以肃周行，於是左授钦明饶州刺史山晖沂州刺史。
    李杰为御史大夫开元二年京兆尹崔日知贪暴犯法杰纠劾之反为日知所构侍御史杨廷奏曰：纠弹之司。若遭恐胁以成奸人之谋御史台固可废却上以其言切直遽令杰依旧视事贬日知为黝县丞崔隐甫为御史大夫开元十四年与御史中丞宇文融李林甫等奏弹右丞相张说引术士伺解星候及徇私僭侈交通小人贿赂狼籍诏宰臣源乾曜及刑部尚书韦抗大理少卿明与隐甫融等同於御史台详鞫说坐不法与弹状协帝念其旧臣特宽朝典停说兼中书令。
    李勉至德初监察御史属朝廷右武勋臣恃宠多不知礼法大将管崇嗣於灵武行在朝堂背阙而坐言笑自。若勉劾之拘於有司肃宗特原之而曰：吾有李勉始知朝廷尊矣。
    崔光远为御史大夫至德二年肃宗议大举将收复二京患其马少有诏於公卿百寮有後乘者率以助军给事中李е署云：无马光远劾之贬е江淮太守颜真卿为御史大夫时代宗为广平王天下兵马元帅统众二十万讨安禄山既出当阙不乘马步出木马门而後登车武将管崇嗣为王都虞候先王乘马真卿奏弹之肃宗曰：朕之子朕每训之何敢失坠崇嗣老将宜优容之。又中书舍人兼吏部侍郎崔带酒容入朝谏议大夫李何忌在班不肃真卿劾之贬为右庶子何忌西平司马。
    张著为监察御史德宗建中元年京兆尹兼御史中丞严郢奏劾初缙为夏州节度性贪虐多隐没军赐羌浑种落苦其渔扰遂引西蕃为寇著奏得缙前在夏州遣将於度支请将士军粮及脚价共计三万三千三百馀贯文不支给将士留於上都私第及杂市易送本道赃状明白乃贬缙房州员外司马并本判官邢翥卢仲道皆贬步将赵荣流涪州。
    崔纵为御史大夫贞元元年时万年丞源为京兆尹李齐运所抑ㄏ至死纵奏劾之。
    殷永为侍御史贞元元年宁节度使张献甫入阁失仪永廷奏劾之（敕奉诚军节度康日知朝觐失仪为御史弹奏诏舍之因敕御史台有节将始至朝礼少失勿劾及是永廷劾献甫献甫素服待罪阙下帝召见慰谕之以永忘其前命有诏免官）。
    韦负伯为御史中丞贞元九年劾奏吏部贞元七年冬以京兆府滥解选已授官总六十六人或有不到京铨试悬受官诰。又案选格铨状选人自书试日书迹不同即驳放殿选违格文者不覆验及降资不尽或与注官伏以丞前选曹乖谬未有如此遂使衣冠以贫乏待阙奸滥以贿赂成名非陛下求才审官之意由是刑部尚书及吏部侍郎杜黄裳皆坐削一阶王颜为御史中丞贞元十二年奏吏部兵部侍郎郎中员外共一十三员起去年十一月一日至今年三月三十日并不入朝臣此谓选限内不朝实凭格敕去三月二十一日奉敕转朝前件官并阙奉慰臣中书门下省并兵部吏部简格敕并无文状国朝故事开元以前旬假节日百官尽入朝至天宝五载始有敕放旬节假日不入比及近来。又赐常参分日伏缘前後优待之厚致有慢易违失之愆臣忝职司合当举正庶使朝行自肃典礼克行伏请革。
    邹儒立为殿中侍御史贞元十四年闰五月以太子詹事苏弁入朝班位失序对仗弹之弁於金吾待罪数刻特释放旧制太子詹事班次大常宗正卿贞元三年御史中丞窦参叙定班位移詹事班位在河南太原等尹之下弁乃引旧制班立台官诘之乃绐云：已白宰相请依旧制故儒立弹之。
    韩泰为监察御史贞元二十年考功员外郎陈归为岭南选补使选人留放注官美恶违背令文唯意出入复供求无厌邮传患之秦奏劾得罪。
    路郡为监察御史监祭史穆宗长庆元年七月奏今月九日孟秋飨太庙摄太尉国子祭酒韩愈准式合起今月六日於太庙致斋今於国子监宿有违格令敕旨宜罚一季俸料。
    温造为侍御史长庆四年李自夏州入拜大金吾进马一百五十疋造正衙弹奏退股战流汗私谓人曰：吾夜入蔡州城擒吴元济未尝心动今日胆落温御史吁可畏哉！後为御史中丞劾伪官王杲等九十馀员杖杀曹吏李宝等於都市时朝廷有丧不如礼配不以类者。又劾之造为御史大夫太和九年劾天平军节度使殷侑不繇制旨增监军俸入赋敛於人帝不问以庾丞宣代还。
    萧彻为侍御史敬宗宝历元年四月京兆尹崔元略误用诏条徵畿内放钱万七千贯彻於阁门弹奏诏命刑部郎中赵元亮大理正元从质侍御史温造鞫其事不谬元略削兼御史大夫。
    刘幼复为侍御史知弹文宗太和元年幼复廷奏前福建观察使卫中行擅用官钱三万馀贯仗请付法周太玄为侍御史太和三年弹奏郑滑节度使李听曰：臣闻赏罚不立无以示天下是非一贯莫能建大中窃见义成军节度使李听昨者资其承籍委以统戎俾代宪诚付之雄镇总二万貔貅之众位极宠荣兼两藩节制之权心无报效冀其抚安危疑上副恩遇况陛下授以神算假以天威入魏之期克日先定而李听拥旄观望按甲迁延扇惑人心逗挠军政遂使宪诚舀於屠戮乱众肆其奸凶失六郡於垂成困危巢於已覆委贝州而不守烧劫无遗望浅口而疾驱狼狈就道自图苟免不惮简书。
    元稹宪宗元和初为监察御史分务东台浙西观察使韩皋封杖湖州安吉令孙四日内死徐州监军使孟卒节度使王沼传送丧柩还京给券乘驿仍於邮舍安丧柩稹并劾奏以法河南尹房式为不法事稹欲追摄擅令停务既飞表闻奏罚式一月俸卢坦为御史中丞元和三年奏前山南西道节度使柳晟授任方隅所寄尤重至於赦令首合遵行一昨归朝因违明旨复修贡献有紊典章仗请付法。又奏前浙东观察使阎济美到城亦有进献当时勘责称离越州後方见赦文道路已遥付纳无处既经恩赦须为商量将诫来者之心今举赎刑之典已书罚讫伏准今年正月赦自今以後诸道长吏有离任赴阙廷者并不得取本道钱物妄称进奉苟有违越必举宪章柳晟等既违新令不敢不奏帝曰：山南所进与柳晟并不相关先释放讫阎济美赦书颁下之时寻离本道身已在近物须有归以此奏请进纳非赦文所革之意其罚亦宜释放坦既奏举晟济美二人皆待罪於朝堂帝诏坦对褒慰父之曰：晟等所献皆是家财朕已许原不可失信坦奏曰：赦令陛下之大信也。天下皆知之今二臣违令是不畏法陛下奈何受小信而失大信乎！帝曰：朕已受之如何坦曰：归之有司不入内藏使四方知之以昭圣德帝嘉纳之。
    李夷简为御史中丞元和四年奏京兆尹杨凭前为江西观察使赃罪及佗不法事敕付御史台刑部尚书李大理卿赵昌同鞫问贬凭贺州临贺县尉。又追捕凭前江西判官监察御史杨瑗系在台命大理少卿胡向左司员外胡证侍御史韦凯同推初凭归朝参修第於永宁里广畜妓妾於永乐里夷简乘众议举劾前事帝即位以法制临下夷简首举凭罪故时议以为宜然绳之太过物论。又讥其深切矣。
    崔植为御史中丞元和十五年二月奏摄衡王傅田缙诣台按检蔑弃朝章有同儿戏魏州之乱职听之繇论其负恩万死犹幸伏以封长清河南失律斩於关门高霞唐邓破伤投诸遐裔浑镐节制易定将战而兵力不支表滋逗遛西川欲进而凶渠尚在或亲当矢石或躬履艰危势屈贼锋竟申朝典未曾贷法必振皇威今李听罪恶流闻中外愤惋比之长清等辈万万过之。若陛下犹示含弘不极法臣等恐宪章坠地天下寒心伏请付法初中丞温造召殿中侍御史崔蠡以听失律告之俾为弹文及是以其文付知弹侍御史周太玄正衙对百官举奏听贪奸奢侈凡领方镇所至无理化及山东失律听。又广以金帛交通权贵及是为有司弹奏中外莫不称当。
    翟璋为左台侍御史太和七年帝御紫宸殿朝集使魏州长史敬让辰州长史周利贞俱欲奏事璋监殿庭揖利贞先进而让前称利贞受武三思使枉害臣父璋劾让不待监引请付法上曰：让诉父枉不可不矜朝议亦不可不肃可夺一季禄而已贬利贞为邕州长史。
    李款为侍御史太和七年九月阁内弹奏前州行军司马郑注内通敕使外连朝官两地往来卜射财货昼伏夜动干窃犯权人不敢言道路以目请付法司旬日之内谏章数十上繇是授注通王府司马兼侍御史充右神策军判官中外骇叹。
    归融为户部侍郎兼御史中丞开成元年湖南观察使卢周仁进羡馀钱一十万贯文融状奏曰：天下一家何非君土所在方镇官库钱皆陛下库缗钱也。卢周仁轻黩宸严辄陈小利务期容受妄说异端。若言南方多有火灾故外须防戎寇恐成煨烬请纳京师则所进之馀安可遂无此卢周仁罔思大体姑徇私诚入财货以干荣待清朝而何浅贡之无艺实紊彝章伏见今年正月一日赦文天下藩方四节献贺三年内犹皆权停周仁所进颇玷皇化何礻卑国用臣伏恐万方从此相效皆以羡馀为名纵无羡馀亦因缘刻克生人受弊起自周仁深不称陛下临轩求太平意也。其卢周仁应须重责以例长人者所进钱伏请却还湖南道收贮以备水旱留贷贫下户纳两税交代相承不得擅用使九有获苏一方知感天下幸甚奏弹之後诏湖南所进钱委度支於河阴收贮以备他处水旱。
    狄兼为御史中丞开成二年贬前秘书监吴士矩为蔡州别驾兼上疏曰：县令刺史观察使皆陛下守土之臣守陛下土地财货行陛下教条恩泽而已非得盈缩自已与夺自专况军戎事不可容易添给添给之後损减至难岂唯一道一军之弊实江淮十馀镇声闻相传如或引例其。若之何吴士矩恐须勘验取实以窒定江淮十镇之意日月无私照雷霆无私怒陛下奖任士矩本非私也。今负陛下而理之亦非私也。臣忝宪职不敢尸禄其吴士矩请付东台差清︹御史就江西推勘奏闻（士矩前为江西观察使在任日应军中诸色加给创给钱八万八千贯文米一万六千三百石故贬之）。
    魏为右补阙开成二年荆南观察使韦长以监军使吕令琮下官彳建入江陵县凌辱县令韩忠事申西院院即内枢密院也。上疏曰：臣见诸司杂报韦长送状西院分折监军下凌毁江陵县令事伏以州县侵屈祗合上闻中外关连须遵旧制韦长任膺观察体合精详公事都不奏论私情擅为逾越况事无大小不可将迎傥县官官业有乖便宜理罪监军职司侵轶即合闻天，或以虑烦圣聪何不但申门下今则首紊常典理合纠绳伏望陛下宣示宰臣速加惩戒疏奏不报中书门下御史台并无弹奏其事遂寝时论惜之。
    韦温为尚书左丞开成三年弹奏吏部员外郎张文规长庆中父弘靖陷在幽州文规逗留京雒不便赴难不宜在南宫故出文规为安州刺史。
    後唐赵光逄唐末时昭宗驾在华州徵为御史中丞帝置药院於禁中有道士许严士瞽者马道殷出入无问骤至列卿宫相因此左道求进者众光逄持宪纠之伏法自是其徒颇息。
    崔沂梁开平中为御史司宪金吾卫使寇彦卿入朝过天津桥市民梁观者不时回避前道伍伯ㄏ之投石栏以致毙彦卿自首於梁祖命通事舍人赵可封宣谕令出私财与死者之家以赎其罪沂奏劾曰：彦卿位是人臣无专杀之理况天津桥御路之要正对端门当车驾出入之途非街使振怒之所况梁观不时回避其过止於鞭笞ㄏ首投躯深乖朝宪请论之以法梁祖惜彦卿令沂以过失谕沂引斗竞律以怙势力为罪首下手者减一等。又斗殴条不斗故欧伤人者加伤人者一等沂表入责授彦卿游击将军在卫中郎将沂刚正守法人士多之。
    吕琦天成中为侍御史举劾吏部侍郎王权将作监王澄太仆少卿魏仁锷库部郎中孔崇弼司门郎中李殿梦河南县令郭正封等六人妻叙封郡君县君者敕首叙封之例敕格甚明况在所司备经其事既成差误盖是因循显有纠弹实为允当欺即难恕错即可矜然欲示戒惩须行责罚本行令史马仁决臀杖七十勒停本判郎中裴垣罚两月俸王权等六人妻进封叙封郡县邑号官告宜令所司追纳毁废初郊天後赦书节文云：朝臣并与追封赠及叙封後不在此限其年七月十二日中书以前赦书节文不该据品秩依格例施行。又奏覆在朝臣寮限两月内一齐闻奏并据品秩依格例施行河南县令郭正封制前任考功员外郎朝议郎阶具是六品制後迁河南县令加朝请大夫正五品其妻乃叙封县君及被举劾乃招伪滥有涉情故。
    李堪为御史大夫时安重诲为枢密使而弄权任气制置诸夏当缵绍之初内外无不畏摄过御史台门有内臣误冲行李遂追斩於马前时堪弹奏之以功大莫能动也。
    赵砺为两京留台侍御史砺上言台司奉去年四月敕西京留司官员虽有留台点简如闻多不整齐宜令太子太师卢文纪都更提辖今有自去年五月後至今每称疾请假最多太子太保王延太子洗马张季凝旧例朝臣百日假满落班簿延与季凝每遇百日将满即一度赴拜表行香俱是拜跪不任昨高祖神主衤付庙之时留司班列至彭婆镇奉迎其主延只到五凤楼前季凝称有疾不出陈力就列往圣之明规拜表行香留司之常务既疾不任於出入筋骸难︹於扶持所宜上禀宪章内思贪冒虔沥退休之恳用循止足之文虽优弘系自於朝廷而弹举敢隳於职业敕王延等宜以本官致仕时西京留司朝人或有弛慢者朝廷欲儆其失乃令卢文纪简辖文纪乖於本体至令朝士不得出城制置甚烦赵砺嫉之故有是奏欲移过於文纪也。
    ●卷五百二十一
    ○宪官部　不称希旨残酷不称
    夫纠察之官是持邦宪耳目之任以司君听故职修则事举官邪则政废矧乃居夫弹劾必当罄其謇谔其或简略是务靡见於绳愆畏避为心坐贻於官谤授受之际盖两失欤器人之能未易议也。
    宋荀子伯为御史中丞凡所奏劾莫不深相呵毁或延及祖祢其言切直。又颇杂嘲戏故世人以此非之梁谢几卿自尚书三公郎为侍书侍御史旧郎官转为此职者谓为南奔几卿颇失志多陈疾台事略不复理徙为散骑侍郎。
    後魏尔朱承世领御史中尉人才猥劣备员而已甄琛为侍中领中尉亻免眉畏避不能绳纠贵游凡所劾治率多下吏。
    唐杨国忠初名钊玄宗天宝中以贵妃从父之子为监察御史去就轻率骤履清宪朝士指目嗤之。
    韦陟肃宗时为御史大夫时朝臣六班多不整肃至有班头相吊哭者乃罢陟御史大夫以颜真卿代。
    柳浑代宗时为监察御史宪台执法之地动循仪轨浑性放旷不堪检束其僚长局吏咸忿其疏纵浑既不乐乞守外职执政惜其才奏为左补阙。
    王翊代宗时为御史大夫奉职虽不能举正纲条以廉谨知名。
    张延赏代宗时为御史大夫初元载持权岁久宠赂日彰朝纲爵赏无不大坏帝思得正人为己腹心渐收载权以肃朝政繇是浙西观察使李栖筠与延赏赴阙时延赏为河南尹以地近先至除大夫会前成都府司录李少良与殿中侍御史陆班等密上封事论载得失帝付台问状延赏疑惧不敢鞫遂疾以避其事内不能平犹惜人望出延赏为淮南节度使。
    敬恬代宗时为御史大夫从容养望不举纲纪士亦以此少之于颀德宗建中时为御史大夫初颀为河南尹以无政代还时徵汾州刺史刘暹暹刚愎嫉恶历典数州皆为廉使畏惮宰相卢杞恐暹为御史大夫亏沮己之所建遽称荐颀为之以其柔佞易制也。李元素宪宗时为御史大夫是官自贞元中位缺久难其人至是元素以名望召拜中外耸听及居位一无修举但规求作相久之寝不得志见客必曰：无以官散相疏也。见属官必先拜脂韦在列大失人情。
    李文宗开成初为御史中丞帝御紫宸殿宰臣李固言奏曰：李在台虽无甚过以为人疏易不称此官此官乃天下纲纪有司绳准苟用人非当则紊乱典章帝曰：李官业应不堪举然为人，岂不长厚耶固言对曰：臣所奏缘与御史中丞不相宜人即长厚。且宪司弹奏事亦至难官要得宜者。
    杜宣猷与柳环崔郢魏中唐高宏简俱为监察御史开成四年四月诏以宣猷为河南府司录参军瑰为监察县令郢为侍御史充坊节度使判官先是御史中丞高元裕上言御史府官属选用至重宣猷等才望不称请出之因有是命。
    後唐崔协庄宗同光初为御史中丞宪司举奏多以文字错误屡受责罚崔协器宇宏爽高谈虚论多不近理时人以为虚有其表。
    李琪明宗天成初为御史大夫时枢密使安重诲宅与御史台差相对重诲前驺至台门殿直马延冲前驺重诲即命斩於台门琪以重诲权重不敢举其过。又虑谏官论奏乃白於宰相任圜先闻於重诲即具上闻琪即奏重诲言於台门斩人事辞旨依违不敢正言其罪。
    梁文矩天成中为御史中丞上。表曰：臣近闻有敕命夏秋苗税取天成二年额为长定虽圣主时行忧轸而黎民未甚闻知伏请再降明敕令粉壁晓告文矩初执宪纲志在举职而首陈此议论者以为欲去邪指佞理甚迂阔。
    卢损末帝清泰中为御史中丞时有赦放系囚白文审者延安之剧贼也。系於台囹圄久之是日释放翌日众知之大骇乃重详赦文比不该放者赖台司复捕获文审损与知杂韦税本推御史魏逊皆停任。
    ○宪官部　希旨
    夫执霜简峨豸冠立赤墀之下盖所以振肃纪纲纠绳违谬是曰：邦之司直者矣。则有性本颇邪志必忄佥险承望风旨迎合意趣或文致其罪恶或增饰其左验阴中良善密构忠贤多所剿绝自求进取无於面目不畏於简书虽曰：人之不臧亦乃政之多辟云：耳。
    後汉郗虑为御史大夫少府孔融见曹公雄诈渐著数不能堪故发辞偏宕多致乖忤（偏邪跌宕不拘正理）曹公惮之以融名重天下外相容忍而潜忌正议虑承望风旨以微法奏免融官。
    晋王宏武帝时为司隶校尉，於是简察士庶使车服异制庶人不得衣紫纟及绮绣锦缋帝尝遣左右微行观察风俗宏缘此复遣吏科简妇人袒服至褰发於路论者以为暮年谬妄繇是获议於世复坐免官南齐孔稚为御史中丞初王融为竟陵王子良拔置宁朔军主武帝疾笃融欲立子良郁林忿之即位十日收下廷尉使稚倚为奏曰：融姿性刚险立身浮竞动迹惊群抗言异类近塞外微尘苦求将领遂招纳不逞扇诱荒伧狡弄声势专行权利反覆唇齿之间倾动颊舌之内威福自已无所忌惮诽谤朝政历毁王公谓已才流无所推下事曝远近使融依原据答融辞曰：囚实顽蔽触行多愆但夙忝门素得奉教君子，爰自扌迄将立年州闾乡党见许愚慎朝廷衣冠谓无[C260]咎过大行皇帝奖育之恩。又荷文皇帝职任之重司徒公赐预士林安陆王曲垂ツ接既身被国慈必欲以死自效前後陈伐敌之计亦仰开先朝今假边尘乍扰令囚草撰符诏。又司徒宣敕招募同例非一实以戎事不小不敢承教续蒙军号赐使招集衔敕而行非敢虚扇。且格取亡叛不限伧楚狡弄声势应有形迹专行权利。又无赃贿反覆唇齿之间未审悉与谁言轻动颊舌之内不容都无主此但圣主膺教实所沐浴自上甘露颂及银瓮启生日诗序接敌使语辞竭思称扬得非诽谤。且王公百司唯贤是与高下之敬等秩有差不敢逾滥岂应讠此毁囚才分本劣谬被策用悚怍之情夙宵兢惕未尝夸示里闾彰曝远近自循自省并愧流言良繇虑浅寡虞致贻嚣谤伏惟皇明临宇普天蒙泽戊寅赦恩轻重必宥百日旷期始蒙旬日一介罪身独婴宪劾。若事实有徵爰对有在身死之日无恨泉壤诏狱赐死时年二十七临死叹曰：我。若不为百岁老母当吐一言融意欲指斥帝在东宫时过失也。融被收朋友部曲参问此等相继於道融请救於子良忧惧不敢救。
    後魏甄琛宣武时为御史中尉时赵修盛宠琛倾身事之琛父凝为中散大夫弟僧林为本州别驾皆修申达至修奸事露明当收考今日乃举其罪及监决修犹想隐恻琛告人曰：赵修小人背如土牛殊耐鞭杖有识以此非之。
    北齐封孝琰废帝时为通直散骑常侍兼尚书左丞其所弹射多承意旨。
    隋裴蕴为御史大夫时苏威为纳言易帝时盗贼不止天下大乱威每讽谏帝弥不平後复问伐辽东事威对愿赦群盗遣讨高丽帝益怒蕴希旨令白衣张行本奏威昔在高阳典选滥授人官畏怯突厥请还京师帝令案其事及狱成下诏曰：威立性朋党好为异端怀挟诡道徼幸名利诋诃律令谤讪台省昔岁薄伐奉述先志凡预切问各尽胸臆而威不以开怀遂无对命启沃之道其。若是乎！资敬之义何其甚薄，於是除名为民蕴。又与裴矩虞世基参掌机密蕴善候伺人主微意。若欲罪者则曲法顺情锻成其罪所欲宥者则附从轻典因而释之是後大小之狱皆以附蕴宪部大理莫敢与夺必禀承进止然後决断蕴亦机辩所论法理言。若悬河或重或轻皆繇其口剖析明敏时人不能致诘。
    唐崔义元高宗时为御史大夫希密旨阴中长孙无忌等罪立皇后武氏。
    袁守一为监察御史时节愍太子重俊构乱魏元忠子时为胁从宗楚客等将诬元忠通谋侍中杨再思中书令李乔。又希楚客旨欲致其罪中宗不从守一遂表弹元忠曰：臣闻去疾宜远史策攸存恶逆不诛祸难未已故潘崇进说宫甲遂兴霍禹阴谋芒刺可验谨案魏元忠擢自布衣越台衮十旬远至一岁九迁日月借其光彩风姿其鸣跃享营邱之大名食睢阳之茅土当须竭诚毕命徇义酬恩而乃构惑储宫躬为谋主位高势重狼顾豺声亲典五兵。又司百揆储宫向阙先召贼臣北军斩关未闻死难至於陷重俊令犯逆诱臣下使谋君戎马满於宫中战场在於阙下宸座惊逼兆庶忧惧一日之间中外隔绝祸交之首实阶元忠宜肃朝章以明典法用塞人祗之怨稍清郊庙之耻罪状既实自孽难逃义士忠臣谁不愤激重俊是陛下之子犹加昭宪元忠非勋非戚焉得独漏严刑纵陛下恶死好生其如国典何元忠等请宫以谢罪赤族以申刑伏望付法据状科断。
    敬羽为御史中丞时道士申泰芝使鬼物却老之术得幸於肃宗因使往湖南宣慰受奸赃钜万。又以讹言惑众潭州刺史庞承鼎按其事以闻肃宗不之信召泰芝赴京师下承鼎於江陵狱诏严郢穷理之郢具以泰芝奸状闻肃宗。又令中使与吕同验亦执奏泰芝无状肃宗皆不纳羽希旨附会泰芝肃宗大怒竟杖杀承鼎。
    贾全为御史中丞德宗贞元中夏州节度使韩潭朝京师其监军贾英秀在镇挟诬捕州人冯节度推官王游顺典李缙朝以枷拉杀子琪以冤上诉兼告英秀赃状下御史台按之全希旨以附中人奏请留免英秀於内侍省馀党於台推得实故游顺等坐死英秀独削一阶。
    ○宪官部　残酷
    《书》曰：与其杀不辜宁失不经此圣哲知一成而不可变故矜恤之心至矣。暨夫失政之世强猜多忌峻刑罚以摄下委酷吏以为能擢之宪台恣彼凶忍或求官属之阴罪或屠流人以逞威始为嫉恶如雠冀参柄用终则舞文深诋谓其敢决招集同恶则千里响应自临朴则五毒备极行路为之寒心举朝为之累足其後虽万乘易虑何补冤痛异代览之孰不嗟惋。
  </div>
  <div class="pagination">
   <a href="册府元龟_page394.html">
    上一页
   </a>
   <span>
    ...
   </span>
   <a href="册府元龟_page390.html">
    390
   </a>
   <a href="册府元龟_page391.html">
    391
   </a>
   <a href="册府元龟_page392.html">
    392
   </a>
   <a href="册府元龟_page393.html">
    393
   </a>
   <a href="册府元龟_page394.html">
    394
   </a>
   <span class="current-page">
    395
   </span>
   <a href="册府元龟_page396.html">
    396
   </a>
   <a href="册府元龟_page397.html">
    397
   </a>
   <a href="册府元龟_page398.html">
    398
   </a>
   <a href="册府元龟_page399.html">
    399
   </a>
   <a href="册府元龟_page400.html">
    400
   </a>
   <span>
    ...
   </span>
   <a href="册府元龟_page396.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
