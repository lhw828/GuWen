<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 15 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 15 页/共 331 页</h1>
    <div class="content">　　止酒废诗春昼长，颇知易戒复难忌。戏于窗下还诗债，便欲花前唤索郎。
　　《用师川题驹琢甫诗卷后韵》
　　梦中逐客幻中归，荆楚瓯闽好赋诗。谁谓涪翁呼不起，细看宅相力能追。太冲文价经皇甫，籍也辞源怯退之。
　　丘壑同盟从已定，莫令鬼祟作愁眉。《二绝》过尽柳花无复绵。几畦麦浪涨晴川。幽禽唤起醉乡梦，疑在故园茅屋边。
　　生绡他日写荒寒，咫尺浑如万里宽。我据笋舆烟雾里，有人应作画图看。
　　【苏竳冷然斋集】
　　《口占》：士生弊于文，其实乃无用。今年州县间，朋友多不贡。桔槔旱而工，已得轻抱壅。大舜与皋陶，乃曰选于众。
　　《寓言》二首。
　　精神遍八方，一散或为风。堂堂世之人，柰何总虚空。我无腾化术，正尔不能忘。回视恍兮惚，老子其犹龙。
　　函关度青牛。生在空桑中。藁砧未刀头，妾身变山峰。三年化为碧，是血本来红。古来埋直气，曾见吐长虹。
　　《夜读杜诗四十韵》：夜读老杜诗，如对老杜面。此翁历艰险，往往诗中见。曩吾游川蜀，所恨年数浅，草堂阒无人，正在成都县。断碑蚀苔藓，扪读知几遍。寻思隐其下，终日弄书卷。庶几平生心，所得未应缅。亲庭宦行在，归计乖初愿。言瞻浣花里，卮水乃缺献。人间画图样，皮骨怪丰腆。京华四十载，褐短更驴蹇。至今彼堂上，唇绽齿微现。独馀双眸子，利若秋江剪。因何太瘦生，贫贱恐不免。耒阳一脔炙，饮食知味鲜。后人美肴膳，出语秽虾蚬。那知独角龙，妙用天行健。至其得意处，力斡造物转。神雷破潜穴。霹雳飞两片。武夫荷戈战。飒沓旗鼓偃。蛟鼍波浪，宗庙罗黼冕。鞭车甫平陆，梯磴忽绝山献。又如虚空内，一气互游衍。有足恣驰驱。不行渠自远。苍忙鬼神会，惨惨颜状变。春荣与秋悴。时节随晦显。凤鸣朝阳桐，诸鸟从巧啭。关睢乐不淫，小弁亲不怨。此身付天地，宁作青紫楦。低头向严武，陵辱非所便。百年禀忠孝，句法老益练。君看夔州作，大冶金百炼。麟经示褒贬，此物足惩劝。蜀山上摩天，蜀水下如线。山川蕴精异，翁句丽而典。荒郊夜徂半，隔巷闻惊犬。分明梦见翁，握手一笑倩。殷勤得软语，意若深予眷。文章致隆贵，嗤点到群彦。何当同宗文，相与携笔研。《拟古》：曾城上，楼观切晨星。其下视九州。我行屡秋春。道逢兮美人，遗我芳兰荪。兰荪不可佩，饮水代朝餐。仰看双飞燕，起势何翩翩。颜渊称贤者，乐在箪飘间。美人舍我去，此去何时还。思徒抽。恻恻声熟闻。《夜读杜老星月诗二十首》：肺胃清如洗，然二十诗。月星连北斗，冰雪绕南枝。煮壑充茶碗，烹龙送酒卮。杜陵天上语，举世几人知。《偶题》：少壮忧藜藿，堆盘齿豁疏。平生空布褐，垂老剩金珠。世有伯劳燕，人谁熊掌鱼。痴年将半百，抚事已嗟吁。《偶作》：盘薄意无穷，藏修一亩宫。竹鸣知过雨，花动觉微风。闲作诗如画，长思色是空。人言类摩诘，虽病有神通。
　　《重忆旧句》：太饱伤清气，微寒最好诗。白鸥没浩荡，天马谢羁维。矫矫真无敌，飘飘信所之。百年龙变化，万事燕差池。
　　《予顷有一联云：太饱伤清气，微寒最好诗。葛天民极爱之，偶再续成》：太饱伤清气，微寒最好诗。轻鸥怜野性，垂柳让风恣。智巧从天赋，疏狂听我为。极知贫者病，未许药能医。
　　《无题》：爱酒陶彭泽，能诗陈后山。浮沉将底用，长大若为颜。镜面舟一叶，梅边屋数间，饶君双鬓白，还我半生闲。
　　绿云无据玉楼空，回首悲欢一梦中。为忆当时裙样色，隔墙嫌见石榴红。
　　月样梳横鬓脚倾，弄箫骑鹤上青冥。归来自滴金茎露，手写黄庭一卷经。
　　梦到巫山起较迟，花梢日在不多时。关心自对空梁语，一个飞来燕子知。
　　树端浮绿涨连云，青草池亭不见人。犹有蔷薇数枝在，虽然是夏亦如春。
　　【张湖南集】
　　《戏效乐天体》：去日不可再，来日焉岂虚。直待百事足，谩把四大拘。黄河几曾清，白发莫旋乌。全福贵安然，真乐难强图。朴直自许我，才能不如渠。已盟方寸心，免苦六尺躯。登台值明时，击壤容匹夫。轻车历野寺，小船泛晴湖。金鲫池内观，白猿洞前呼。孤山未学林，长堤且怀苏。珍实不满器，醇醪只携壶。更带两耳铛，旋煮四腮鱼。意均饱暖适，亦或升沉殊。达人旷大观，万象归一途。丹鼎鸡变化，佛性狗有无。快答此话头，拟议计即疏。《集古今山林闲适诗，以林泉啸咏名之》：夜窗涉尘编，山林诗辄取。悠然忘世故，正味若醇酒。渠能道我言，不必出吾口。抄成长自随，真为岁寒友。《偶成》：出门苦喧阗，归舍喜清逸。新篁解重箨，尚带溪粉湿。投镊坐无语，风来动书帙。留客不须归，今夕月方出。乐天闲适文章累，陶令归来儿子忧。两事吾今浑放下，看山临水更何愁。茆舍丝瓜弱蔓堆，漫陂鹎鸭去仍回。开帘正恨诗情少，风卷野香迎面来。《觅句》觅句先须莫苦心，从来瓦注胜如金。见成若不拈来使，箭已离弦作么寻。《吟诗》：一日吟成九首诗，旁人都爱少瑕疵。直须作到无人爱，始是吾诗长进时。《诗本》：诗本无心作，君看蚀本虫。旁人无鼻孔，我辈岂神通。风雅难齐驾，心胸未发蒙。吾虽知此理，恐堕见闻中。《读乐天诗》：诗到香山老，方无斧凿痕。目前能转物，笔下尽逢源。学博才兼裕，心平气自温。随人称白俗，真是小儿言。《觅放翁剑南诗集》：见说诗并赋，严陵已尽刊。未能亲去觅，犹喜借来看。纸上春云涌，灯前夜雨阑。莫先朝路送，政好遗闲官。《戏题》：人前一语撞翻墙，直气西秦本故乡。雪野射麋轻队马，杏园移象矮交床。诗忙渴砚酒磨墨，睡足趄廊花夺香。矫揉尽归官样去，有时闲笑错商量。《改旧诗戏成》：不作新诗只改诗，当家功用亦几稀。全牛迎刃未能解，六儿白鸟遇风先退飞。欲脱规模还似旧，枉教躯干不曾肥。何如尽付红炉火，免使群公说是非。《叔祖阁学座间请观诗编因赋》：出门何许会初心，家有师儒是学林。画古更因金印伟，书丛方称锦堂深。朱橙荐酒随冬蟹，翠蔓披墙引暮禽。每幸酸咸得同嗜，可令倾耳阙韶音。
　　【王逢原广陵集】
　　《杂诗》：方春不种兰，终岁无自佩。良田弗加芟，徒种亦无岁。空令雨露恩，日夕被蒿艾。安坐饥怨天，此理果谁在。
　　一日不为田，百草已有根。况复闲三时，其秽何待论。岂不有钱钅寸甫，徒羞慵借勤。岁晚忧不耕，何独议锄耘。
　　毵毵晚春树，上下聚百虫。不有口似虿，则生尾似蜂。设不二者然，亦徒生无庸。清阴不可居，晚岁还秋风。
　　关睢后之淑，朴君之明。兔尚好德，况乃公与卿。所以彼一本作被行苇，敦然遂其生。谁能弦此歌，为我发古声。
　　召公方伯尊，材亦圣人亚。农时惮烦民，听讼小棠下。嗟今千室长，已耻向耕稼。弹琴高堂上，欲以无为化。
　　鱼虾无所能，动辙困人得。蛟鲸能则乖，覆舟取人食。龟鳖虽谓殊，刳剥同一剧。龙不入纲罗，亦不为人识。
　　犬羊养于人，壮则人食之。猛虎嗜人肉，一本作能食人。终一本作亦昧猎者机。豺狼与狗同，为害岂必威。封一本作丰狐能为人，还作行子妻。
　　古人重非道，饥不苟豆羹。有为非其心，或不脱冕行。如何后世人，以官业其生。鄙哉乐欺人，犹以学自名。《还东野诗》：吾于古人少所同，惟识韩家十八翁。其辞浩大无涯岸，有似碧海吞浸秋晴空。此老颇自负，把人常常看。平时未尝有夸诧，只说东野口不乾。我生最迟暮，不识东野身。能得韩老低头拜，料得亦是无量文章人。前日杜子长，借我孟子诗。三日三夜读不倦，坐得脊折臀生月只。傍人笑我若若是，何为竟此故字纸。童子请我愿去烧，此诗若涩读不喜。吾闻傍人笑，叹之殊不已。又畏童子言，藏之不敢示。柰何天下俱若然，吾与东野安得不泯焉。
　　【朱翌潜山集】
　　《读杜诗至“减米散同舟，路难思共济”，舟人偶来告饥，似诗谶也》：老翁起布衣，诗史天下选。眼中无全牛，万象转綮疑穴。曹刘知几辈，波澜付一卷。凄其忧世心，妙若医国扁。惜哉无孔子，不得并坟典。豹露管中班，吾犹及浅浅。岁月走江淮，冷淡空盘盏。诸子不见味，咀嚼必禁脔。遗编过三复，奥义见百遍。长言起清风，竦立侍冠冕。减米散同舟，读已事在眼。吾岂监河侯，不救在陈患。生尘甑屡空，戛釜声不免。迢迢千里程，与汝共艰山佥。虽无百文牵，顾有众力挽。愿学平原公，试草乞米简。更问偕来人，恐有蔡明远。《辎归自五羊，得承可旧诗一编，书其后》：君不见，香山居士居洛阳，远借五寺收文章。又不见，巢父诗卷何所藏，留之天地同久长。铸金琢石非不强，金流石泐不可防。以人传人策甚良，世人顾未知其方。我昔宦游凌大江，年少从君璧一双。胜时一咏同一觞，颇亦自愧枪榆枋。劫火不肯留青囊，日往月来心不忘。大儿南归自五羊，袖中乃有万丈光。伏而读之喜莫量，重到虎踞龙盘乡。今年贡舶早放洋，明珠大贝光溢箱。答赐不敢烦吾皇，愿得君诗归献王。
　　【蔡九峰集】
　　《读江西诗，呈游光华料院》：江西多秀士，卓跞相后先。其中最翘楚，无出黄陈前。森然插天干，琢削草舍椽。羌童扣金石，越女调管弦。非无要妙音，难与韶传。王风惜云远，屈宋美独专。沉浓元晖诗，典雅渊明篇。少陵备众体，太白真谪仙。微情寄风月，肺腑皆天然。自从句中眼，一字千金钱。于今百馀载，诵说如河悬。人惟屋下屋，何以千万间。正声日微茫，寂感空无边。《古意》：古人不可见，末习徒纷然。精微固难知，论议胡尔偏。郢曲听者谁，巴唱和乃千。世道既若兹，淳风何当还。矫矫且自强，天运终来旋。种木必培根，清流必澄源。根源得其理，流末乃可言。圣贤本始务，条达盖自然。时俗枝委求，持操空尔烦。存存此成性，道义斯其门。《偶题》：作书与蜀客，止为求知音。不料绿素丝，却与多黄金。今情既已异，古意何由寻。一笑陶靖节，雅趣无弦琴。《偶题》：暮年无杂虑，何事更关情。入市非求利，居山岂为名。诚存心自逸，足健步常轻。却是行游处，春风日日生。寂寞园林迥，凄迟念虑宽。雨声连砌响，风色入帘寒。义理无新得，交游少旧欢。梅花自畴昔，岁晚独相看。日日门前路，春风与物期。早梅纷白雪，垂柳散青丝。把酒怀情久，吟诗遣兴迟。闲来复闲往。推策谩逶迤。《夜读苏州诗》：夜读苏州诗，襟怀尽冰雪。飘飘关塞云，微微河汉月。秋兰南窗前，清香静中发。怀我千载心，岁晚更幽绝。《归自城中，承介卿宠顾惠诗，次韵》：幽雅从君志，驱驰愧我人。无忘岁时旧，因得笑言亲。心赏知非故，诗成语自新。一川风景会，樽酒且频频。《绝句》：积雨添泉脉，寒来送两山。南风北窗下，午梦听潺。《和伯氏用介卿韵惠诗》信笔题诗学行馀，功名陷且付樵渔。心闲独玩三秋千，足健时看数亩蔬。渺渺橘园联草阁，疏疏竹径傍田庐。是间日有无穷趣，月淡风清静读书。悄悄园林世味长，碧云疏散暮天光。且宽礼乐兴江左，厌听干戈暗洛阳。梨叶尽时无伏暑，竹阴深处有馀凉。从容领会精微旨，何用区区底事忙。《次刘子融言诗之韵》：试将风月共君哦，识处应须出旧科。吟咏性情当自得，敷张华藻第差讹。入神致用何思虑，告往知来谩切磋。欲达古诗三百义，一言而蔽不须多。《刘子野携诸名公诗轴见过，为书其后》：畏暑懒出户，息心聊罢诗。诸公旧有作，其意已无遗。岭表经行处。贤关扣见时。悠然皆往事。勉务日新期。《谢人惠诗》：岁事已无几，相过常少宾。扣门来剥啄，握手见情亲。月窟文章客，花岩老病身。从兹襟义合，有约待新春。《双林壁间，有人写董仲达希字韵诗，和者纷纷，因用韵》：寺古苍松老，僧高俗客希。我来游竟日，不用荀舆归。《曾景山犹子觅诗》勿谓参也鲁，孔门最少年。能于一唯间，顿悟冠三千。
　　【薛季宣浪语集】
　　《读东坡和靖节诗》：我读渊明诗，颇识诗外意。坡公继逸响，个中有佳思。取友百世上，古来独二士。陶固泉石人，苏则廊庙器。出处了无同，声名都自异。往者不可作，矧复通姓字。神交定忘形，饮食尚知味。蕤宾中声律，片铁犹应类。兹文在尼父，为复昌旦事。今时道古语，莫作今世视。以我思惟心，充彼刚大气。芥子纳须弥，谁信略相似。
　　《又读陶靖节诗，命次前韵，效其体》：浊酒自倾尽，陶然忘古今。横翠既逸响，聊以写我心。矫矫两白鹄，盘旋下曾林。此情谁与传，无弦有遗音。万籁夕已息，宁知身是今。浮云翳青空，油然起无心。寄傲北窗下，骤雨落疏林。游子为三叹，寥寥希大音。
　　《读靖节诗》：渊明鸣素琴，无弦有馀音。善听非子期，寥然赏知心。声满天地间，清越穷幽深。游鱼漾澄澜，宿鸟投故林。忘肉为闻韶，羲皇到于今。
　　《读鬼诗，拟作二首》：坐对悲风啸晚山，征鸿不记几回还。青铜蚀破菱花面，慵掠鸟云绾髻鬟。
　　王乐纷华苦未真，至游无朕亦无身。细看浮世多尘坌。如我得归能几人。
　　《公叔次开窗诗，漫答》：不谈夷甫坐谈空，烂醉凫鸟医殳灭没中。闻说诗豪君是否，好磨长剑倚崆峒。
　　《无题》：朦胧夜色暗浮云，咫尺氛埃怯战尘。深夜鸣榔到庭户，江湖知有钓鱼人。
　　【赵忠正德文集】
　　《泊舟盐桥，儿子洙辄于市买历尾。题云：客里其如日费多，因取笔足成一诗》：蹭蹬生涯一钓蓑，东西淮海信涛波。乱来益觉人情薄，客里其如日费多。麟阁壮图今老矣，菟裘归计柰贫何。越吟楚奏那能已，时倚哀弹拍棹歌。《彦文携玉友见过，出示致道小诗，因次其韵》：一壶春色玉生光。最爱霏霏绕鼻香。浅醉不禁衣袖冷。幽林风露夜苍凉。仙官新拜旧词臣，林下相逢又一人。勿谓沧浪清可濯，此心元自绝纤尘。于世无功懒据鞍，诛茅种竹老空山。不应天与静中趣，自是人容拙者闲。《无题》：胶胶身世竟何穷，急电飞花过眼空。惟有离愁推不去，五更孤枕角声中。《再书一绝》：吴九何如黄四娘，能吟诗老醉颠狂。可怜去岁花前客，戎马尘埃两鬓霜。
　　【郭祥正青山集】
　　《谢泾川宋宰惠近诗》：不到泾上邑，倏忽二十载。环山敞楼闲，金碧想未改。长溪托翠玉，洗月发光彩。秋声咽松杉，夜气馥兰藏。白鸟自成群，黄猿行作队。仙人控鲤去，岩下遗踪在。犹疑深云中，弹琴尚相待。唐儒工翰墨，石壁露璨璀。意有神明怜，尘藓不得冫免。地胜来俊哲，宋子今出宰。公馀缀吟笔，烂熳排珠。又如崆峒兵，百万森甲铠。寄我数十篇，然起沉。胸中强搜扶，旧学久荒馁。行追天马踪，骞蹶竟难逮。抚卷怀远游，魂魄飞黑奄。何当裂云笺，看君吐江海。《和姜伯辉见赠醉吟画诗》：苍崖一万丈，中泻白玉泉。飞鸟度不得，而我长攀缘。洗尽心地垢，吟成元化篇。更复有何物，一尊当我前。忽逢姜伯辉，爽量涵水渊。开谈了无迹，所得全于天。便欲脱青衫，泛我江东船。结交要终始，相忘复颓然。径呼妙手书，秋江霜景全。冰轮正卓午，照影无颇偏。谁能骑蹇驴，世路空留连。咄哉可以往，挥手泛飞仙。《览进醇老诗卷》：羁栖海上州，岁晚得师游。句泻碧潭月，篇成清夜秋。云根龙洞钅巢，花气蜜房收。此理何人达，营营枉白头。《元舆近诗加妙，用寄四韵》：谁识子昂孙，新诗霭暮云。体兼诸谢备，名与少陵分。今去知无敌，从来自出群。南山能射虎，只许李将军。《与元舆论诗》：一作城头饮，重论别后诗。倏然云雨至，应有鬼神悲。叙事公偏富，求声我最知。赓酬三百首，馀韵付咸池。《四月一日作》：有瘴从今始，斯须雨复晴。草蒸蛇肆毒，榛密服鸟尝鸣。晚食宜防饱，村醪可强倾。何时击归镫。高目示叹浮生。俗传：晚食不可令饱，饱即中瘴，数饮以御之。《全师惠诗》：十里湖山紫翠秋，师居独占一岩幽。谈经已许分吾座，更有新诗索献酬。《答省师诗卷》：手携诗卷屡相过，要把青铜垢尽磨。言说从来无实效，更寻佳句欲如何。
　　【邓绅伯集】
　　《六言四首》：次韵，月湖控已台落成。三峡上游烟水，四川极险关山。满市笙歌昼永，漫山桃李春闲。
　　处处赏心宜主，公来诗眼偏明。扫千军有笔阵，可一日无酒兵。
　　百千年阵碛在，六七月雪流来。文笔手巾南向，白盐赤甲东回。
　　嗟此地得何晚，见孤芳陋群妍。小试凤楼工巧，终图麟阁风烟。
　　《绝句次韵还徐广文诗卷》：兀坐长吟五十诗，怪来几案夜生辉。胸中锦段明如许，羞得吴娃懒上机。
　　桑里相闻路一程，无从款接笑谈清。那知邂逅论诗处，秋满潇湘雁送声。《绝句》：月湖在朝，惠笔二十枝，墨二笏。笔达，墨不至。毛颖诸孙二十辈，千里相看谁与同。有两客卿变名姓，乌有先生亡是公。
　　《漫成》：饮罢服蛆聊隐几，醒来扪虱谩看书。风清襟袖凉无限，云晚溪山画不如。
　　【周美成清真集】
　　《谩成》：举头万籁号，弹指万籁寂。欲寻所归方，变灭了无迹。古今何足云，浩劫同一息。曾闻不迁义，贞定非木石。至乐谅难名，所恨罗隔。河声连底卷黄沙，回首方惊去国赊。唯有客情无尽处，暗随春水涨桃花。《无题》：石濑光洄洄，沙步平亻廷亻廷。枫林名一社，舂汲共寒影。藩篱曲相通，窈窕花竹静。兹焉自足乐，未觉丘园迥。令尹虽无恩，黠吏幸先屏。唯当谨时候，田庐日三省。骄儿休马足，高廪付牛领。无人横催租，烹鲜会同井。《谩书》：窗影蝇飞见，帘花日照成，汗馀胡粉薄，香度越罗轻。书叶蚕头密，调笙凤鸣。情来愁不语，极目雁南征。旧识回文谱，新谐远调讴。望归朝对镜，合饮夜藏钩。融蜡粘花蒂，烧檀暖麝油。双眉谁与画，张敞自风流。
　　丽日烘帘幔影斜，酒馀春思托韶华。高楼不隔东南望，苦雾游云莫谩遮。《偶成》：窗风猎猎举绡衣，睡美唯应枕簟知。忽有黄鹂深树语，宛如春尽绿阴时。
　　【徐恢月台集】
　　《登舟，客有诵杜诗春水船如天上坐之句，因成一绝》：暖风收拾乍晴烟，春水西湖并半船。若使杜陵轻着眼，应言直下是青天。《读刘宾客诗再赋》：山泉何地发轻雷，直使烟云对面开。可惜隐侯无妙语，却教诗自雍州来。《余夜坐必看东湖诗，心悟神会，非它人所与知也。比来老态并见殊觉少味，感而成诗》：清绝东湖旧看诗，夜窗风味许谁知。眼花头白今憔悴，不似向来灯下时。《蒙刘元中沔数示东坡诗》：无邪公文天所赞，汨汨词源倒河汉。一篇新出纸为贵，万国争传金可换。晚节投荒无芥蒂，毕景著书自娱玩。天之所宝雷电取，渠不爱惜风雨散。两河漕僚真好事，五遗文尽堆案。似闻倾盖剧推许，亲以削牍定真赝。分传饷我枉银钩，贫室骤惊满珠贯。无玷共推玉界尺，争求当置铁门限。世人不识蔡伯喈，欲问图书觅王粲。
　　【宛陵群英集】
　　《首夏，读谢康乐诗》：首夏属佳月，景静澹无营。独此焚香坐，何以写我情。慕谢方婉娈，临文乃纵横。甘如酌玉醴，馥若佩兰英。山水信可赏，符竹亦非轻。无闷未云悟，惜哉称达生。《古诗》：晨选期门士，大猎南山阳。白日照旌旗，咫尺临清光。之子才且武，结发在戎行。控拳拉罴虎，馀勇殊未央。回车宴五柞。举令行觞。禾黍被中野，松柏生高冈。借问何所思，所思在冀方。彼美冀方士，安得同翱翔。
　　峨峨切云冠，奕奕夫容剑。扬扬徒旅繁，济济驾紫燕。行行向双阙，去上未央殿。君明臣亦良，四海皆清晏。斋房多灵芝，郊薮凤凰见。群臣亦何为，称功劝封禅。
　　中夜整冠带，览彼明月光。屏营不能寐，忧心独怦怦。危坐待明发，牵牛直南荣。盈庭树兰蕙，芬馨日凋零。客行随所适，感物怀故乡。朝发雁门道，夕入兰台宫。佳宾会若云，列鼎吹笙簧。终岁极燕乐，保已有馀庆。
　　仙人降瑶序，风露清坛场，郎咏玉书文，遥上绿云章。阊闼启中夜，五色垂景光。霓旌导绛节，授以长生方。湛然守中扃，不迎亦不将。琼浆酌天和，玉芝茹春香。手种蟠桃花，坐侍三十霜。相从广成子，鸾鹄参翱翔。
　　六朝宫阙锁黄埃，王谢诸贤唤不回。半世江湖成老去，满天风雨挟愁来。倚门梦寐家千里，逆旅情怀酒一杯。终有林塘归旧隐，寄言鸥鹭莫相猜。
　　【周文璞方泉诗集】
　　《偶题》：海气江声相与浮，今时帝里旧杭州。西湖寺里多金碧，自厌华不肯游。《绝句》：巾车初扣槿花篱，物物来前总要诗。一句坐来模写了。两鸠飞下老梅枝。
　　纱笼解散坐门畿，生怕逢人索接篱。朝雨洒来山更静，舂锄恰好到方池。
　　解呼威羽归丹穴，可缚单于献汉宫。四面八方笼不住，许来分坐此山中。
　　隔林八十庞眉叟，理竹疏泉过一生。见说石林身健日，把书只在石中行。
　　皋伯通家琐夕晖，八年寒食数归期。江乡橘柚花如雪，不许离人戴一枝。
　　入春便与僧为友，紫萼黄英见坐禅。昨日邻翁催入社，谢他只是说无钱。
　　【吴可藏海居士集】
　　《题马上元所藏赵墨隐渊明四诗》：我不识赵子，见此便得之。谈笑出丘壑，粲然备四时。似闻月旦评，气压渊明诗。马卿宰白下，惯作烟云嬉。归来九衢尘，旧好不少移。殷勤着怀袖，亦足慰梦思。我本家北阜，一官老京师，颇怀月下松，披图觅幽姿。正恐林间鹤，怨我归无期。那知此心在，衡宇终栖迟。谁怜阿堵中，几有一斛泥。愿分溪上山，供我笏拄颐。《吴秀才出示孙尚书诗，求鄙作》：往时家分宁，风俗喜追随。挽留杯酒间，往往醉如泥。经年舍临汝，闭关无相知。牢落三周星，淹泊一水湄。人事即渐熟，邻曲不复疑。闻有长者客，清谈颇忘疲。宗盟晚相遇，佳此野鹤姿。过我忽长鸣，倾倒胸中奇。借问所从来，半世游京师。群贤共文字，声名冠当时。自得固有馀，足能攀桂枝。上以荣北堂，下以光衰迟。故山未暇往，旧游不足思。墙东或可隐，便拟营茆茨。奇怀傲南窗，幽花撷东篱，是亦差可乐，去此将何为。恨未识胥邓，论交尚羞池。不妨气类求，相与慰渴饥。同姓纷在眼，邈然弃如遗。此道已浇薄，君乃敦笃之。何当美盛德，老矣徒嗟咨。黄女尔厄兵火，荒唐废文辞。毛子素偃蹇，岂复能发挥。谁为国士重，自有尚书诗。
　　【赵周臣淦水集】
　　《古诗杂拟》：朱明变气侯，大火回西流。六龙整征辔，倏忽夏已秋。闾阖来悲风，霜棱被九州。岂不念时节，岁律聿其周。精卫填溟海，木石安所投。独携羡门子，高步登昆丘。千秋长不老，永谢区中囚。
　　朔风厉严气，玄云结层阴。霜雪被原野，行李寒。踯躅兽狂顾，惊鸟辞故林。路滑峻坂，缘云上。挽藤断人迹，反畏蛩然音。藜藿不充肠，况乃饥鼯侵，开门望晴霁，白日肯照临。不忧冻馁逼，所怀四海心。聊兴漆室叹，不待雍门琴。
　　白日沦西汜，沧海无回波。四时更代谢，奈此迟暮何。我欲制能光，惜无鲁阳戈。凭高望八荒，晴替远山河。惊风振江海，山林无静柯。兽狂走四顾，旷野弥纟圭罗。西望广武山，北顾望三河。蓬蒿蔽极目，人少虎狼多。喟然发长叹，抚剑徒悲歌。猗猗南山竹，并生凡卉丛。岁晏多霜雪，见别萧艾中。我欲食刍鸟，千岁不一逢。留之和律吕，截作山解谷筒。一变为清商，日暮来悲风。清泉溉石根，上有白云封。虚心抱静节，知音为难容。不如归去来，一竿钓清沣。
　　猗猗竹与桐，并生江之氵寻，朝日照孙枝，夕风振瑶林。凤凰天外来，飞下玉山峰。栖枝食其实，气类无幽深。夔伦不世出，斤斧倘见寻。一截山解谷管，一制薰风琴。偶蒙识者赏，无穷出清音。九龄起韶州，姜子家海南。又如帝室宝，海底珊瑚金。人生有南北，此道无古今。迢迢龙江上，鸿雁万里心。
　　晚菊有正性，托根寒水津。不随黄叶秋，况争紫兰春。依依抱晚节，冷艳排霜晨。日暮碧云滋，折花思远人。鸿雁不我待，霜落日夜新。愿言垂采摘，岁晏委荆榛。
　　空斋日无事，起坐横鸣琴。明月入我牖，照见万古心。古风不复还，中有太古音。置琴挂壁上，吾道无古今。
　　戚戚去故里，辛苦从军行。黄沙翳白骨，麟阁谁功名。西北秋风至，日暮愁云生。火烧白草冈，水断黄河声。天寒马毛缩，仰天为悲鸣。男儿贵死难，义重鸿毛轻。南登雕阴坡，北望骠骑营。注马千丈坡，射雕万里城。
　　西北有高城，来往交河道。古来征战地，白骨埋秋草。人寿非金石，生男不待老。不敢上谯楼，忽恐愁绝倒。
　　【王滹南先生集】
　　《山谷於诗，每与东坡相抗，门人亲党，遂谓过之。而今之作者，亦多以为然。予尝戏作四绝云》：骏步由来不可追，汗流馀子费奔驰。谁言直待南迁后，始是江西不幸时。
　　信手拈来世已惊，三江滚滚笔头倾。莫将险语夸京力敌，公自无劳与若争。
　　戏论谁知是至公，蝤蛑信美恐生风。夺胎换骨何多样，都在先生一笑中。
　　文章自得方为贵，衣钵相传岂是真。已觉祖师低一着，纷纷法嗣复何人。《王子端云：“近来陡觉无佳思，纵有诗成似乐天”，其小乐天甚矣。予亦尝和为四绝》：功夫费尽谩穷年，病入膏盲不可镌。寄语雪溪王处士，恐君犹是管窥天。
　　东涂西抹斗新妍，时世梳妆亦可怜。人物世衰如鼠尾，后生未可议前贤。
　　妙理宜人入肺肝，麻姑搔手岂胜便。世间笔墨成何事，此老胸中具一天。
　　百斛明珠一一圆，丝毫无恨彻中天。从渠屡受群儿谤，不害三光万古悬。
　　【崔德符诗】
　　《绝句》：我如秋蝶未忘情，对此寒花叹此生。常愧老来亲拄杖，看花不似蝶身轻。
　　芙蓉堂下水溟溟，老去难禁此段清。唤取王郎吹玉笛，愁来要听水龙声。
　　荒蒲乱苇簇人烟，指点江州一望间。惜取看人闲目力，琵琶亭上看庐山。
　　屯云塞壁蔚青林，刻雪停空立皓岑。南渡长淮才一水，今人便起五湖心。
　　残月迷新晓，桃花陨夜寒。何人未妆洗，先傍玉阑干。
　　【李公明诗】
　　《偶作》：石火光中寄此身，谁论北富与南贫。眼前正爱溪梅瘦，冰雪亭亭笑伴人。
　　天涯地角古来传，今在天涯地角边。日日江头望江水，蛮风瘴雨又凄然。《漫作》：测测日西去，去来无尽时。百年无半在，一事更何为。草屋倚寒木，疏梅横短篱。直能指世虑，何处不忘归。烟冷风寒处，芙蓉三两枝。愁怀方换酒，秋意更催诗。不遇元白友，宁寻沈宋师。谁知若吟处，发落一丝丝。
　　【蒙隐诗集】
</div>
    <div class="pagination">
<a href="永乐大典残卷_page14.html">上一页</a><span>...</span><a href="永乐大典残卷_page10.html">10</a><a href="永乐大典残卷_page11.html">11</a><a href="永乐大典残卷_page12.html">12</a><a href="永乐大典残卷_page13.html">13</a><a href="永乐大典残卷_page14.html">14</a><span class="current-page">15</span><a href="永乐大典残卷_page16.html">16</a><a href="永乐大典残卷_page17.html">17</a><a href="永乐大典残卷_page18.html">18</a><a href="永乐大典残卷_page19.html">19</a><a href="永乐大典残卷_page20.html">20</a><span>...</span><a href="永乐大典残卷_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
