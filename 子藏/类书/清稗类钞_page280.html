<!DOCTYPE html>
<html>
<head>
    <meta charset="UTF-8">
    <title>清稗类钞 - 第 280 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 280 页/共 432 页</h1>
    <div class="content">
　　吴曾贯诗用八庚全韵阮文达督浙学时，按试嘉兴，赏石门吴曾丱之才，为易名曾贯。吴善五言长律。时杭州西湖修表忠观，新俶成，命之赋诗。吴用八庚全韵为五排，不遗一字，于工稳中时露神韵。文达因称之曰「吴八庚」。

　　沈崧町诗为人所窃沈崧町，名景良，字敬履，杭州北郭高士也，与陈二西灿、奚铁生冈交最密。所居土垣，围荒畦数棱，艺花莳菊。瓦屋二椽，萧然四壁。尝于雨中著书，以伞缚椅后，坐其下，盖避屋漏也。工诗，老年诗本为人窃去。殁后，其人攘为己作，刊之。有知之者哗于众，其人遂并板毁之，故其诗不传。

　　方芷斋与媳唱和仁和方芷斋夫人芳佩，勤僖公汪芍坡中丞新之继室也。工诗文，有知人鉴.乃翁相攸时，携文二首，一为吴颉云修撰鸿，一则中丞也，展转不能决，以示夫人。时吴为诸生，汪犹布衣也。夫人阅吴作，曰：「是当早发，然英华太露，诚恐不寿。」阅汪作，曰：「此大器也，然须晚成。」翁遂舍吴而议汪。后吴果大魁，位不显，且未享遐龄.汪则扬历中外，阶至一品。夫人生一子二女，富贵寿考。夫人言论侃侃，旁若无人。晚年，尤喜作擘窠大字，其笔力出入襄阳，一洗脂粉气。嘉庆丁卯，梁山舟学士重宴鹿鸣，赋诗四章，和者不下百余人。夫人时年八十，和诗三章，评者以为诸人皆不能及。夫人享年八十二岁，有《在璞堂稿》行世。媳王氏，名德宜，松江人，亦工诗，侍夫人日，屡有唱和。夫人既殁，家政一委之姬妾，日则弹琴咏诗，焚香礼佛而已。着《语凤巢诗稿》，其《金陵》诗二句云：「啼鸟犹呼奈何帝，居人尚说莫愁湖。」跌宕之致，可以见矣。

　　朝鲜人重翁覃溪诗道光朝，鹤汀相国赛尚阿尝出使朝鲜，携彼国申纬《紫霞诗翰》一册，以归示朝士。笔墨娴雅，称覃溪曰「翁文达公」，盖朝人私谥也。

　　穆彰阿诗追少陵鹤舫相国穆彰阿工诗，所著《澄怀书屋诗钞》，力追少陵。首《感遇》诗十九首，摛发性真，一裁伪体；次《入直行》、《长白山行》、《掌院行》、《入阁行》洋洋大篇，绝去凡响；《登镇海楼》、《谒东岳庙》、《透光镜歌》、《鲁公铜印歌》，坚卓老到。其警句如「栖禽遥语合，杂草暗香生」，「泪飞沙外雨，心老鬓边霜」，矩矱唐人，词坛敛手。

　　浦情田诗婀娜浦情田守戎常诵其寅友某《岳王墓》句云：「宰相若逢韩侂冑，将军已作郭汾阳。」立论新奇，得未曾有。情田，金陵人，梁晋壬于吴门陈氏响山堂见之，出诗文稿相示，多有可观.其五言绝句一首云：「最爱初三月，弯环恰似钩.郎心钩不转，钩起妾心愁。」情词婀娜，绝非武弁口吻。

　　高凤卿知文翰高凤卿，名殷，道光时吴妓也，寓扬之小秦淮，知文翰，豪爽有丈夫气。其楹帖云：「媿他巾帼男司马，饷我盘飱女孟尝.」尝于病中自画兰竹帐额，题绝句云：「袅袅湘筠馥馥兰，画眉笔是返魂丹。旁人漫拟图花谱，自写飘蓬与自看。」遂卒，年未三十也。

　　张亨甫诗可及空同张亨甫，名际亮，建宁孝廉。少孤，继母抚之。父尝贾鄮州，伯兄继其业.亨甫幼颖异，为里中老儒李古山所知，其家乃使之读.未冠为诸生，肄业福州鳌峯书院。同舍生多俗学，亨甫视之蔑如也。道光癸未，姚石甫按察莹至福州，亨甫袖诗往谒，姚曰：「何、李之流也，子才可及空同，若去其麤豪，则大复矣。」

　　曾宾谷赋诗游燕南城曾宾谷侍郎燠任两淮盐运使时，辟题襟馆于邗上，与钱塘吴谷人祭酒锡麒、全椒吴山尊学士鼒等赋诗游燕。盖自王文简公司理扬州，德州卢雅雨方伯见曾转运两淮而后，以提倡风雅为己任者，曾也，一时盘敦称盛。

　　龚定庵有集外诗龚定庵集外诗，传者殊鲜.中有《题魏盘仲扇》一绝.盖魏方八岁时，读书至《诗经》「何彼秾矣」章，定庵过之，遂为书扇曰：「女儿公子各风华，争羡皇都选壻家。三代以来春数点，二《南》卷里有桃花。」

　　何撷云能诗龚定庵之夫人曰何撷云，能诗。其《留别清黁女史》诗云：「气味花同馥，聪华玉比温。神仙居上界，谪降亦高门. 「 原注：女史为菘圃相国季女。」 竹柏前缘在，松萝雅谊敦。足征家法古，相业百年存。笑我无家者，看山便结缘。偶同栖庑客，不费买邻钱.乡梦同思越，离樽又入燕。将何夸别墅，只合署迎仙。」

　　林文忠诗有劲气林文忠诗劲气直达，音节高朗。其戍新疆时，有《出嘉峪关》四律云：「雄关百尺界天西，万里征人驻马蹄，飞阁遥连秦树直，缭垣斜压陇云低。天山巉削摩肩立，瀚海苍茫入望迷。谁道殽函千古险，回看祇是一丸泥。」「东西尉候往来通，博望星槎笑凿空。塞下传笳歌《敕勒》，楼头倚剑接空同。长城饮马寒宵月，古戍盘雕大漠风.除是卢龙山海险，东南谁比此关雄？」「敦煌旧戍委荒烟，今日阳关古酒泉。不比鸿沟分汉地，全收雁碛入尧天。威宣贰负陈尸后，疆拓匈奴断臂前。西域若非神武定，如何此地罢防边？」「一骑纔过即闭关，中原回首泪痕澘。弃繻人去谁能识，投笔成功老亦还。夺得焉支颜色冷，唱残《杨柳》鬓毛斑。我来别有征途感，不为衰龄盼赐环.」

　　张南山有怀仙诗番禺张南山，名维屏，道光时以文学负盛名。年十三时，聘方氏女，越五载，将卜吉请期，而女以哭母病殁.其兄以女小影及手临《洛神赋》纸，属南山藏之。女所居小阁前，有紫藤一株，女殁，藤亦枯死。南山既作《紫藤吟》吊之，更作《怀仙》四律诗以志永悼。事既哀艳，诗尤凄涴。诗云：「修成慧业易生天，药店飞龙竟化烟。温峤镜台留隔世，阿娇金屋贮何年？落梅风扬雕栏外，修寒生翠袖边。不信痴蟆吞魄去，几番翘首望团圆.」「天女乘风访素娥，怕来禅榻榜维摩。韦郎再世风情减，崔护重来泪点多。纵有胡麻难作饭，空留团扇不成歌。年年寒食梨花节，一琖椒浆奠女萝.」「双鱼碧海盼迢遥，独鹤瑶台耐寂寥。酒泪雨零红豆湿，步虚风起白榆摇.聘钱天上偿非易，铸铁人间恨未销.藏得彩鸾书一纸，此生无计学文箫。」「星辰昨夜已前尘，欲向修罗问夙因。浪说兰香嫁张硕，不知仙子忆刘晨。望来残月如初月，坐对新人念故人。日把沉檀熏小像，可能纸上降真真。」

　　王瑶湘能诗番禺隐士蒲衣子王隼，结潨庐于西山之麓者二十年。有女瑶湘，能诗，择婚，得故人子李孝先，遂妻之。隼嗜音乐，常自度曲，孝先倚而和之，瑶湘吹洞箫以赴节。夜阑，则声发潨庐中，听者有月笙云璈之想。未几，孝先死，瑶湘矢节，自称「逍遥居士」。隼为刻《逍遥楼诗》。梁药亭太史有寄瑶湘书，书云：「闻瑶湘读书，余甚喜。余与汝祖、若翁交，凡两世矣，视汝如己子，故甚望汝之成也。余有女龙端，少汝一岁，颇聪慧，余授以诗，上口即能背诵.而余性懒，不能常授，以此，龙端之学不及汝。闻汝识漆园《南华》，《南华》之文章善幻，而其言道也，必溯乎未始有道，其言物也，必主乎齐，而列以不齐之状，总归于化，善读《南华》者当知之。又读《礼经》，《礼经》，汉白虎诸儒之所著也。二载、大小夏侯各师其传，然不越天下国家朝会、燕飨、嘉劳、赠答仪文缛节，更言闺门，则礼之节盖谨矣。更读《离骚》，楚臣屈原不得于君，发为奇文。香草美人，芳兰君子，三湘九嶷之间，左倚桂旗，右揽揭车，汝诵之，倘亦有恍焉如见者乎？余何时得来汝父西山，见汝于潨庐，使汝将所读之书，各诵一遍，俾我泠然称善也。」药亭书精深雅丽，其寄示当在瑶湘未字孝先时也。

　　恽珠锦鸡诗完颜夫人恽氏，名珠，阳湖人，麟见亭河帅母也。夫人父尉直隶之肥乡，见亭之大父官肥乡知县.夫人以僚属女，谒太夫人索绰罗氏，试以锦鸡诗，夫人援笔立成。诗云：「闲对清波照彩衣，徧身金锦世应稀。一朝脱却樊笼去，好向朝阳学凤飞.」太夫人大赏之，聘为子妇.时夫人年甫十四也。夫人课见亭严，好谈经济，日以循良导其子。夫人刻李二曲集，为道光戊子刊本。序文侃侃论世，有法度，集凡二十六卷。夫人又善画，能传瓯香馆家法。

　　江浙细民能诗细民能诗者，时有所闻。秀水钱梅，号玉崖，卖肉韮溪桥下，以好诗贫其家。乃肩二竹筐，置彘首，羊胃，鸡跖鸭（月肃）于中，售诸市以自给，筐下诗幅鳞次，遇小异流俗者，辄出以赠之。《登凌秋阁》云：「江涵斜日千砧急，人倚西风一剑梦。」《金陵怀古》云：「天际梑梧留二寝，云间宫殿失千官。」嘉兴郁心哉，字秋堂，寓乍浦，以沽菽乳为生业，自竹「粗粝腐儒」。《和王墨庄移居》诗云：「占断清阴数亩赊，水村茅屋作烟霞。先生不种门前柳，渔父空寻渡口花。春暖闻莺初转药，月中放鹤自煎茶。世人那得知名姓，此是天台隐士家。」海盐张炎，字淡玉，尝卖饼平湖之清溪。日肩炉釜，行吟村落间，得句，就村夫子索笔砚书之，饼为儿童攘窃一空，不顾也。《咏白菊》云：「老圃月三径，晓霜秋一篱.」南汇张宏，字野楼，少工诗，以嗜酒致贫，不能自给，辱身为门隶，循墙觅句，终日不休。《春日吴门道中》云：「渡江三日〕雨，寒食一村花。」《登闹港桥》云：「风阔片帆来极浦，天空一雁度斜阳。」甘泉汤振宗，字绣谷，负才不遇，尝给事于盐公堂，往来豫章、荆楚间，苦吟不辍.答《唐淡村》云：「风雨空庭花落后，江湖秋水雁来初。」《即事》云：「华发无情催客老，青山不语看人忙。」平湖陈文藻，字愚泉，以薙发为业，年未及冠，即工五七言。后为童子师，专意吟咏，所诣益进.《游僧院》云：「看花香引路，坐石藓侵衣。」《郊行》云：「渔艇迎凉依柳泊，村鸡报午隔花啼。」《秋日同人村店小饮》云：「负山茅屋松成径，临水渔庄竹拥门.」

　　湘中五子之酬唱湘潭王闿运，字壬秋。少孤，受教于其叔。不喜制举文，尝肄业长沙之城南书院。院长陈本钦专事帖括，有龙友夔者，熟精《四书》汇参之学，陈聘之，使助校课艺。或聚谈讲论，龙来，则莫敢先发言。龙之长子皡臣及武冈邓弥之、保之皆在，李篁仙亦从其外兄丁果臣居院斋.篁仙早入学，补廪膳生，皡臣亦举道光丙午乡试，下第还，侍父居内斋，皆谨饬。壬秋独跅弛好大言，篁仙放诞自喜，壬秋与相得，日夕过从。皆喜为诗篇，弥之尤工五言，每有作，皆五言，不取宋唐歌行近体，故号为学古。其时，人不知古诗派别，见五言，则号为汉魏。故篁仙以当时酬唱多，自标为「湘中五子」，后以告曾文正，罗忠节公泽南睡中闻之，惊问曰：「有《近思录》耶？」时道学未衰，故恶五子名。

　　杨夫人断钗吟道、咸二朝名人集中，为《断钗吟图》题识者，不下五六十家。图盖武进汤贞愍公贻汾为其母杨夫人作也。夫人十四岁随父官昆明，父赐之玉钗，于归后，偕其夫侍翁官台湾。林爽文之乱，翁殉节，夫亦殄焉。后贞愍奉板舆之官扬州，钗断于琼花馆，夫人作二绝纪之，有「三十九年千万路，鬓丝丝断玉还温」之句。

　　毘陵赵氏三女能诗道、咸间，毘陵赵氏有三女，皆能诗。长粹媛，次慧媛，次英媛。英媛诗古体宗汉魏，近体法少陵，古体古「欲望天无涯，欲行地无角，心伤不能言，肠中车辘辘」等句，颇类建安七子。近体如「繁花经乱萎，蔓草引愁长」，「扫径薄寒春寒无后，卷帘斜月梦醒时」等句，亦名隽可喜。

　　文宗慨时有诗咸丰某年元旦，文宗御制诗有「一杯冷酒千年泪，数点残灯万姓膏」之句。盖是时粤寇之祸方炽，故有慨乎其言之也。」

　　胜保过华阴有诗胜保，咸、同间人也。初成进士，随左文襄平捻，勋猷卓著，遂以顺天教授骤升国子监司业.后为钦差大臣，以擅杀某提督，发往军台効力。有《过华阴》诗云：「山阴知有逐臣来，雨霁云收列上台。行过终南三十里，莲花仙掌一时开.」

　　叶润臣善平韵五言叶名澧，字润臣，名琛弟也。由内阁侍读改道员，需次浙江，咸丰己未卒于浙。润臣家世华膴，官京师日，缟纻之交，率为名流。居虎坊桥西。善为平韵五言古诗，受诗于山阳潘大令德舆，潘弟子宥函继嬫俱工五言。当道光之季，苏诗方竞，读潼臣诗，觉洒然尘（土盍）之外也。山阳徐宾华，度文嘉于咸丰戊午应京兆试，吴稼轩招饮，坐客有润臣。润臣一目上视，时久不得其兄名琛讯，相对欷歔，不复能作平生豪语矣。

　　徐宾华注顾亭林诗徐宾华笃嗜顾亭林诗，为之笺注，甫刻成，适选昆山教谕.每月宣讲圣谕过千墩，必谒亭林墓。其注于时事考据最备，然有时将亭林自注混入本注中，而待补者亦颇不鲜.僧觉阿诗似秀才吴僧觉阿俗张姓，尝与冯桂芬同学，为邑附生。绝意婚娶，为僧于苏州之通济庵.博雅工诗，遗诗有《通隐》、《梵隐》两刻。咸丰庚申刧后，其徒悦岩与冯芳缉复合刻两集。觉阿诗友朱伯韩观察琦，谓觉阿出家前作，似和尚诗；出家后作，似秀才诗。冯以觉阿为秀才时，视人世功名富贵，于其胸中，曾不芥蒂，寄之吟咏，固宜似和尚也。洎为僧，袖手局外，蒿目时艰，一腔抑塞幽愤之气，无所发舒，不觉见之于诗，又宜似秀才矣。

　　容闳有园居诗香山容闳，自美游学回，适洪秀全据桂林，因进谒，献外交、购船二策，不能用。容退隐，有《园居》十首云：「巷僻园居乐，萧疏城市中。砌添新藓绿，槛拂落花红.笋好刚经雨，兰幽恰引风.老亲欢菽水，笑语课儿童。」「山好层城隔，登楼望翠微。衙蜂衔蕊入，巢燕得泥归.水阁嫌蛙鼓，晴窗爱蝶衣。落英堆满径，不解傍人飞.」「亲旧怜荒僻，谁知与性宜。看花移榻近，爱月下帘迟.稚子贪摹字，山妻喜听诗。养闲吟最好，眠懒病能医.」「携枕寻云卧，披衣对石言。迭山高过屋，引水曲当轩。阶犬迎人吠，邻鸡傍客喧。飞花禽乱起，扑朔误开门.」「残书愁检束，引睡乱堆床。题竹衣黏粉，锄梅屐惹香。买山寻路僻，移石得烟凉。且喜新蒭熟。诗怀入酒狂。」「闭门山雨夜，落叶思难禁。病久能知药，吟多喜对灯。拂枰过棋客，寻碣得诗僧。好是盈尊酒，毋云醉未能。」「客至书随读，携壶共引纶.树边行数息，潭影伴常亲.句好题难得，香焚泽正新。春衣犹可典，不算是长贫。」「芍阑春婉娩，皎月映重帘。试墨翻眉谱，研朱涴指尖。品茶汤细瀹，鬬草韵频拈。琐事能销昼，闺房笑语添。」「出门还不恶，随分得逍遥.晴路花黏屐，春波柳拂桥。梅丁青换软，菜甲绿轻挑。恐谓风光损，聊凭浊酒浇。」「习静门常掩，山窗拓晓晴。嚼花林下饮，爱草涧边行。悟笔观云势，调琴学雨声。何曾抛好夜，吟坐到天明。」读其诗，不似其为人也。

　　苗沛霖能诗苗沛霖，凤台武家集人，年三十，补博士弟子员.有《登峡石山》七律诗云：「长淮鼓浪壮千秋，峡石双峯耸上游。江左元凶仍负固，中原伟绩赖谁收？回瞻故里热肠断，遥忆先皇血泪流。稚子不知情与势，哑哑向我笑无休。」盖投诚时所撰者。又《书怀》一首云：「故园东望草离离，战垒连珠罨画旗。乘势漫吞狼虎肉，借刀争割马牛皮。知兵乱世原非福，饿死寒窗不算奇。为鳖为鱼浑不解，终归大海作蛟螭。」此则复叛时之作也。

　　葛道人偶得句钱塘有葛道人者，以业屦为生，得金，即沽酒自饮，往来湖山间，人无知之者。一日，为寺僧修屦，口中微有声，状若哦诗者。僧怪问之，笑曰：「今日偶得句耳。」扣之，乃云：「百啭已休莺哺子，三眠初罢柳飞花。」

　　朱暝庵榜诗于门同治时，朱暝庵侨居长沙，岁暮，贫甚，榜诗于门曰：「申椒零落菊英残，从古潇湘作客难.连日市门三尺雪，更无人记问袁安。」时曾忠襄方家居，闻之叹曰：「文人至此，我辈之责也。」急造访，赠钱十万.至除夕，复榜门曰：「羔酒笙歌饯岁时，蓬门苔瘦得春迟.苍生莫问安危局，我且无聊尔可知？」有告巡抚者，巡抚怒，将迫逐之。或解之曰：「名士狂态固尔，不足责。」巡抚笑曰：「名士能辟杸乎？」暝庵闻之，又为诗曰：「名士原无辟谷方，贵人休替达人忙。冰山我有天公在，胜似人家沈部堂。

　　萧中素善诗萧诗，字中素，上海人，隐于木工，博学善诗。其警句云：「辽海吞边月，长城锁乱山。」「山寺落梅伤别易，天涯芳草寄愁难.」其后从之学诗者甚众，而萧执艺事如故。

　　林细细吟诗自遣福州黄巷林细细，业裁衣，暇辄以吟诗自遣。《咏史》云：「烛影斧声千载案，珍珠薏苡一时冤。」《白桃花》云：「不争柳絮风前韵，祇欠梅花雪里神。」

　　林兴吟诗自遣福州西门有林兴者，业薙发，亦以吟诗自遣。《偶感》云：「几辈下场如傀儡，何人作梦到邯郸？」《夜思》云：「酒尽寒生花影外，诗成愁入雨声中。」

　　蔡秀倩有无题诗同、光间，上海引翔港有农女蔡秀倩者，自号「锦塘女史」，时投诗坛坫，男子为之敛容。女史有《绩余小草》二卷，毗陵赵均捐资为刻之吴门.有《无题》十首，尤脍炙人口。兹录其四云：「闲拈旧韵谱愁工，一度思量一寸衷。月纵能圆犹有晕，花无常好不禁风.珠帘日暖黏红雨，瑶砌春明步绿丛。芳草天涯何处是，栏杆倚徧玉玲珑。」「春阴脉脉绣帘斜，节序频移感岁华.机上啼痕征素锦，酒边愁韵谱红牙。拟笺月府通心诉，何意瑶台厄落花。怅惘幽情柳色里，绿云一角淡烟遮。」「东风吹雨过重楼，花自销魂鸟自愁。对镜独虞双鬓改，栖林难为一枝留。玉环指约如坚节，锦缆心肠不系舟。绰约画图周昉笔，泪痕难倩彩毫收。」「莺歌柳眼泥人娇，触拨闲愁病易招。天上游云归梦杳，人间岁月利名消。从知莲蕊心多苦，谬说兰因福可邀。畅好画楼三五夜，一帘明月护深宵。」

　　德宗拟作试帖光绪戊子顺天乡试，诗题「深柳读书堂得书」字。德宗有拟作。又有二首：一题为《鸟称万岁》，癸巳年作。中云：「上界珠喉啭，中朝宝箓昌。和鸣偕鸑鷟，福禄颂鸳鸯。庆衍长庚祝，灵符降乙祥。八千年纪凤，十二管吹凰。喜气腾鹓序，欢歌进兕觞.」一题为《去看何寺花》，丙申年作。中云：「清品宜供案，奇英尚满塍。幻观参众相，微笑悟三乘。数处流仙梵，谁边礼佛灯。素心抛一友，青眼对诸僧。」

　　某司员以诗自媒光绪初叶，潘文勤公祖荫长刑部，有司员某闻其好尚文雅，思所以媚之，乃成急就诗数十首，恭楷录正，于堂上署诺时，揖而进之。文勤实时翻阅，及见首题，为「跟二太爷阿妈狂庙」八字， 「 都人谓「从」曰「跟」，谓「伯父」曰「太爷」。阿妈者，满人称父之词.都中隆福等寺，月有常期，陈百物以待售，往游者辄谓之「逛庙」」 .不禁狂笑。冠缨几绝.某面若死灰，逡巡退。

　　宝竹坡诗豪宕京西翠微山灵光寺，故闳壮，旁近有翠微公主塔，废池在其下，荷叶数百柄，少花，高柳数株，池上为宗室宝竹坡侍郎廷读书处。盖罢官以后，岁必数宿焉。有泉涓涓出石窦，注于池。生平嗜酒耽诗，好山水游，使车所至，必搜奇访胜，流连旬月不能去。登泰岱，入武夷，泛太湖，上金焦，足迹徧两峯三竺间也。

　　宝既罢官，时与穷交及寿伯福、富仲福两公子徧游京东西诸山，岁得诗数百首。居常贫乏不能自存，赖友朋资助，得钱则买花沽酒，呼故人赋诗酣醉。尝着敝缊袍，面破殆尽，棉见焉。门人陈衍偶游昆明湖，遇之于湖上酒家，则酩酊而行跁跒矣。其诗天才豪宕，以曲达为主。五言近体，时近右丞、嘉州，余则香山、击壤、放翁、诚斋，近人则初白、随园、北江、船山，长短数千首。游山者居七八。田盘一集，尤为劖刻。妙峯、香山、翠微、桑干、戒坛、潭柘诸处，宝之龙门八节滩也。冷家庄、三家店、灵光寺诸处，宝之行窝也。别有《西山纪游行》、《田盘歌》及《七乐》三长篇，皆一二千字，可当游记古赋读.同治癸酉，宝典试浙江，题诗于聚奎堂之壁。诗曰：「绝世高才未易寻，灯前几度费沈吟。漫夸此日衡文眼，休忘当年下第心。玉气迷离山霭重，珠光隐约海波深。英奇埋没知多少，蕊榜书成愧不禁。」钱塘徐印香舍人恩绶，其门下士也。

　　康步厓诗清苦康步厓，名咏，汀州人。未弱冠，登科，以中书留寓京师。尝从宝竹坡侍郎学诗，诗意清苦。偶作句云：「愁杀浓云如泼墨，随风幻作故乡山。」《净业湖楼饮酒有怀王芷亭先生》云：「宿雨霁城隈，登临眼界开.山云渡溪涧，湖水润楼台.昔日诸诗老，何人共酒杯？可怜堤上柳，依旧送青来。」《秋夜独坐》句云：「秋声初到树，月影欲移花。」《通州道中》云：「乡心越闽海，秋色上燕台.」《中秋对月有怀菊客》云：「闻道今宵月，天涯共此明。可怜欢笑日，不解别离情。路已歧南北，身何问死生。秋阶风露冷，赢得两凄清。」此诗甚凄清。菊客，寿伯福号，竹坡长公子，步厓所日与倡和者也。

　　金亚匏晚无所遇而托于诗上元金亚匏增生和，为仍珠观察还之封翁，振奇人也。跌宕自喜，近于狂，晚无所遇而托于时.其所为，缠绵婉笃，跌　尚气。咸丰癸丑，甲寅间作，则有一种沈痛惨淡阴黑之象，诚诗史也。审其格律，无一不轨于古，而意境，气象，魄考，求之并世作者，未有其偶；比诸远古，不名一家，而亦非一家之境界所能域之也。

　　亚匏所著《秋蟪吟馆诗钞》，分七卷：曰《然灰集》。其自识曰：「余存诗断自道光戊戌，凡十五年，至咸丰壬子，得诗二千首有奇。癸丑陷贼后，仓皇伺间，仅以身免，敝衣徒跣，不将一字，流离奔走，神志顿衰，旧时肄业所及，每一倾想，都如隔世，而况此自率胸臆之词乎！顾以平生结习，酒边枕上，或复记忆一二，辄录出之。然皆寥寥短章，观听易尽，其在闳裁巨制，虽偶有还珠，大抵败鳞残羽，情事己远，歌泣俱非，欲续凫胫，祇添蛇足而已，故不敢为也。久之，亦得如干首。昔韩安国之言曰：「死灰不能复然乎？」余今之宠余诗，则既然之矣。知不足当大雅，抑聊自奉也。」曰《椒雨集》，上下。其自识曰：「癸丑二月，贼陷金陵，剑淅矛炊，诡名窃息，中夏壬子，度不可留，揜面辞家，仅以身免。贼中辛苦，顿首军门，人微言轻，穷而走死。桑根旧戚，恩重踰山，自秋徂春，寄景七月，而先慈之讣至矣。计此一年之中，泪难颒愧，声不副愁，几昧之无，遑言竞病。惟以彭尸抱愤，辄复伊吾；亦如曲生之交，尚未谢绝.昔杨诚斋于酒，独爱楸花雨。椒，辛物也，余宜饮之，又余成此诗，半在椒陵听雨时，今写自癸丑二月至甲寅二月诗，凡百五十余首焉。」曰《残冷集》。其自识曰：「余以甲寅八月，出馆泰州，乙卯移清河，丙辰移松江，数为人师，自愧无状。惟以词赋为名，于诗，不得不间有所作。虽短章塞责，而了了萍踪，未忍竟弃，遂积为卷叶.此三年中，乞食则同也，而残杯冷炙，今年为甚。夫残冷，宜未有如余诗者矣。乃写自甲寅八月至丙辰十月去松江时诗，凡百有余首焉。」曰《壹弦集》。其自识曰：「余以丙辰十月，应大兴史怀甫观察保悠之聘，佐厘捐局于常州。明年丁巳，移江北。其七月，又移东坝，遂至己未九月。事在簿书钱谷之间，日与驵侩吏胥为伍。风雅道隔，身为俗人，虫鸟之吟，或难自已，则亦独弦之哀歌也。今写自丙辰十月至己未冬赴杭州时所作诗，凡二百有余首焉。」曰《南楼集》。其自识曰：「咸丰十年之闰三月，金陵大营再溃。不数月，而吴会贼踪几徧。东南之祸，于是乎极.余于其时，尽室由江阴渡江，一寓于靖江，再寓于如皋。又渡吴淞江，取道沪上，然后航海至粤东，止焉。初佐陆子岷大令锺江于端，广二郡，子岷逝世，遂佐凤五林观察安于潮州。前后七八年间，凡若簿书期会之烦，刑狱榷算之琐，榷埋烽燧之警，侏（　离）责让之扰，俱于幕府焉责之。感在知己，所不敢辞，则日已昃而未食，鸡数鸣而后寝者，盖往往有焉。文章之事，束之高阁而已。然犹以其闻见所及，制为《粤风》，《粤雅》二百余篇，又先后怀人诗七十章。草稿皆在牍背，未遑掇拾，丁卯东归之前数日，家人辈以为皆庆牍也，而拉杂摧烧之。于藏拙之义甚当，而歌泣已渺不可追，（缺文）

　　亚匏才气壮盛，抱负卓荦，足以济一世之变。而运蹇不偶，摈斥终其身。虽尝为诸侯宾客，而世竟无真知之者。生平好声色，狎妓纵酒，一饮辄数斗，同坐有不能饮者，恒百端说之，必尽醉乃已。江南平，携家归，出橐中金纵博。在粤时，馆谷丰腆，而挥霍殆尽.及年垂六十时，意气遒上，犹如三四十人。抵掌谈天下事，声觥觥如巨霆。得失利病，珠贯烛照，不豪发差忒。镌呵侯卿，有不称意者，涕唾之若腥腐。闻者舌挢不得下，亚匏夷如也。

　　张文襄退食寻诗光绪时，京都名流极盛，以张文襄公为之魁。文襄开府江汉，朝野人士，即已云集相从。迨入枢府，都人士尤以一瞻丰采为荣.故退食之余，无日不有燕会。其燕会时，又无往而不分韵题诗，即最促时间，亦必钩心鬬角，作诗钟一二。上好下甚，故当日十剎海之会贤堂、宣武门外之畿辅先哲祠与松筠庵，皆为名流畅叙幽情之所。而寒山社之诗会，亦即起于是时.其人物，则以南书房、翰林院、御史台三署为其中心，余皆依附末光，欲标榜以成名者也。

　　康长素诗气象万千南海康长素主政有为之诗，大刀阔斧，气象万千。摘其断句，如《还里》云：「家在故乡仍是客，身留一发不如僧。」《游维扬名园繁华无覩，怆然感怀》云：「孤臣雪岭梅花墓，贤守平生芍药堂。」《登镇江北固楼》云：「天入长江生远浪，风吹落木下清秋。芍药艳红春欲老，杜鹃啼碧涧之幽。」《乙酉除夕病卧苏村》云：「避债并无痴可卖，祭诗幸有兰成编。」《杂感》云：「经过人事如流水，无限江山付夕阳。」

　　朱蓉笙毁诗稿朱蓉笙，名承芳，钱塘人，砚臣提举大勋女。提举工书，有声同、光间.年十八，嫔于同邑徐珂。光绪丁亥以瘵卒，结褵仅三祺也。病革时，自毁其诗稿。仅有五律四首，载《国朝杭郡诗》三辑，今摘其佳句于此。《送春》云：「自惊颜色改，忍见落花飞.」《晓泊和外子》云：「风健添帆力，人喧杂橹声。」《登楼》云：「叶枯霜后紫，花陨雨中黄.」《鬯甫大弟大金阊诗以怀之》云：「云烟栖暝色，风雨战秋声。」珂尝检阅遗稿，成《浣溪沙》词，词云：「断墨零缣不忍看，十年未褪粉痕斑。深宵掩卷泪频弹。彤管有谁兼福慰，碧霄何处不高寒，可能天上胜人间.」蓉笙无出，有子新六，女新华，皆珂继配何墨君所诞也。

　　陆小姑藉吟咏自遣陆小姑，广西宾州人。貌绝丽而天足，幼慧，工诗。适村农覃六六，憎其弱，不任耕织，以母疾遣归，而别娶健妇.小姑不与较，藉吟咏自遣。

　　博尔济吉特夫人娴吟咏宗室伯羲祭酒盛昱大雅闳达，母博尔济吉特夫人通经术，娴吟咏，有《芸香馆遗诗》二卷梓行。光绪中叶，某学士承要人风旨，摭芸香馆集中送兄诗，谓为忘本，请旨削板，将以倾昱，朝廷不允所请。

　　林暾谷发愤为诗侯官林暾谷京卿旭虽为沈爱苍中丞瑜庆之壻，初固窭人子也，然不能恶衣菲食，时征歌选伎，车马甚都，爱苍不能给.则热中取上第，揣摩时艺，伏案为殿体书。光绪甲午、乙未、戊戌，三上公交车，皆荐而不售，则发愤为诗。取径于孟郊、贾岛、陈师道、杨万里，苦涩幽僻，喜从乡人郑孝胥、叶大庄、陈书、陈衍讨论。自择百十首刊之，孝胥以为如啖橄榄，大庄以为似袁昶，衍以为春夏行冬令，非所宜。戊戌，衍寓京师莲华寺，康有为、梁启超寓上斜街，方上万言书，开保国会。旭日至衍所，谈艺谈国事。衍语以子向习词章，经济非所长，时局会有变，盍少竢.既下第，强使出都，乃同游杭州。

　　乔茂轩诗清丽乔茂轩左丞树柟尝为张文襄公所器重，征之不遂，乃代以杨叔翘京卿锐.光绪戊戌政变，杨罹祸而乔获免焉。其诗极清丽，有《汉中舆夫》数绝、《天津歌郎》数绝，录之以见一斑。《汉中舆夫》诗云：「曾摩贼垒斩天狼，血裹征袍剑有霜。老去雄心消不得，向人犹自说沙场。」「来往陈关太散闲，一肩积雪万重山。莫嫌溷迹风尘苦，自古英雄不肯闲.」「和尚原头雪乱飞，峨眉山下客忘归.可怜瘦骨迎风立，犹着当年短后衣。」「客里逢君意气真，书生一剑老风尘.于今海宇方多事，那便容君作隐沦」。《天津歌郎》诗云：「碧天如水泊行舟，一曲清歌水上楼。记得樱桃斜畔月，银茵锦烛按梁舟。」「回首蓬山事渺茫，无衫歌扇梦魂香。如何一样春明柳，化作飘萍总断肠.」「青门一去即天涯，冷落门前油壁车。为语西风莫摧折，可怜曾作帝王花」。「铜壶泪尽酒微醺，歌罢临风化彩云。明日挂帆沧海去，不知何处又逢君。」

　　张樵野诗能成家南海张樵野侍郎荫桓起家簿尉，粗识字，中岁始力学，骈散文诗，颇能卓然成家，画亦超逸绝尘，真奇材也。有遗诗一卷，皆遣戍西行时，关内外途中所作，兹择其尤者录之。《九月晦渭南道中得廉卿祭酒书述敝居及垲儿踪迹奉答》一诗云：「无限艰危一纸书，二千里外话京居。覆巢几见能完卵，解网何曾竟漏鱼.百石斋随黄叶散，两家春与绿杨虚。灞桥不为寻诗去，每忆高情泪引裾。」又《留别邓锦亭军门》云：「交臂京华感慨深，祇凭秋雁寄边音。艰难三箭痕犹在，仓卒离筵酒共斟。瘴海同乡识韦叡，天山旧迹访裴岑。长途旌斾劳相送，万古难忘此夜心。」又《周式如太守以钱叔美入关图为赠赋诗奉酬》云：「松壶画笔时所珍，派别宋元逾三文。入关图为蒋侯绘，玉门归鞚嘶边尘.款署南阳岁癸，未阅世行将八十春。桃花如笑簇鞭影，晴川野馆山嶙峋。矮松红柳互映带，大旗猎猎悬城闉。风沙万里羌无垠，至此似觉天回温。伯生赀郎原通人，丹青莱尔能传神。一艺升沈会前定，坎壈岂独曹将军。海王声价日骤长，广搜始自潘文勤。伊余藏弆本非俭，巢覆散作凉秋云。天涯作伴祇王恽，米船未许充劳薪。使君投赠吉语真，髣髴仙梵室中闻。蹇驴一夕压球璧，怪底宝气腾氤氲。廿年京邸相过频，屡困南箕伤溷茵。便宜坊夜炙鸭臛，迢迢情昧犹在唇。从兹中外契阔，一麾西迈悭片鳞.无端遇合岁云暮，严谴何敢行逡巡。此身九死不忍述，合检寒具供陶甄。天教生入作左券，愿乞山水作廛民。」

　　张文达诗近杜陵长沙张文达公百熙先后主试蜀，赣，督学粤中，非旧学新知具有门径者不售，土风为之丕变。文达虽置身通顾，而爱国忧时，于杜陵为近。光绪戊戌，己亥间，蒿目时事，郁郁不自胜。尝为《感怀》诗八首，悲壮淋漓，直逼子美。记其二首云：「戎氛近逼姬周日，党祸纷乘赵宋年。忧极真思蹈东海，时危忍见哭伊川。乾坤扰扰事未已，风雨潇潇秋可怜.万里敢忘心报国，诸君应有力回天。」「五十二翁霜雪姿，经霜历雪到清时.教忠深负先臣训，补过难酬圣主知。数亩敝庐人外想，联　风雨梦中思。故山无恙堪招隐，会籋青云饵紫芝。」

　　范伯子有自谛篇范伯子有《自谛》一篇，语语飞动，如天马行空，长鲸跋浪。录之，诗云：「吾尝一日思安禅，又尝一念游于仙。仙者意高广，六合廓落然。来其归宿处，但冀形神全。禅意向枯寂，厥功弥静专。静中有真觉，愿力至大千。我于二道皆未学，祇以病体图安便。久病真如槛囚陷，颇设遐想无穷边。霞外珠宫那可得，云中鹤驾无由传。十洲三岛尽虚妄，徒见下有深深泉。神魂散落百骸弛，欲保性命何有焉。收拾残余自将息，呼吸骤若游丝牵。徐引生气布满腹，羣腑得职无大愆。此时谐和与物共，有日世界纯阳天。谁何机来万念起，俄顷乃有亿变迁.我与众生实同道，以次现出诸因缘。不如动植物，得性能自坚。人为万灵最，何术能绵绵？所以如来得自度，而自一世生悲怜.虎狼犹可道，虫豸未忍捐。陈诸割断法，以制人绕缠.我以哀鸣当定慧，可知于佛霄壤悬。愚僧撞钟谅可法，长抱此念无回旋。口亦不辞瘁，手亦不辞胼。血气终能爱，肺肝无俾镌。正得一私净，斯为万觉先。」伯子，名当世，江苏通州人。

　　沈子培有诗学诗功陈石遗学部衍，与沈子培方伯曾植相见甚晚。光绪戊戌，子培以部郎丁内艰，张文襄公招之至武昌，使掌教两湖书院史学，与石遗同居纺纱局西院。初投刺，子培张目视石遗曰：「吾走琉璃厂肆，以朱提一流购君《元诗纪事》。」陈曰：「吾于癸未、丙戌间，闻王可庄、郑苏堪诵君诗，相与叹赏，以为同光体之魁杰也。」同光体者，苏堪与石遗戏称同光以来诗人不墨守盛盛者。自是多夜谈，索子培旧作，则弃斥不存片楮矣。
</div>
    <div class="pagination">
<a href="清稗类钞_page279.html">上一页</a><span>...</span><a href="清稗类钞_page275.html">275</a><a href="清稗类钞_page276.html">276</a><a href="清稗类钞_page277.html">277</a><a href="清稗类钞_page278.html">278</a><a href="清稗类钞_page279.html">279</a><span class="current-page">280</span><a href="清稗类钞_page281.html">281</a><a href="清稗类钞_page282.html">282</a><a href="清稗类钞_page283.html">283</a><a href="清稗类钞_page284.html">284</a><a href="清稗类钞_page285.html">285</a><span>...</span><a href="清稗类钞_page281.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
