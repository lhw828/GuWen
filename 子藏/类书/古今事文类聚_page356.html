<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 356 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 356 页/共 485 页</h1>
    <div class="content">　　谢吏部侍郎兼权直学士院表　孙觌
　　承流支郡方叨左省之除擢贰选曹更代北扉之直厐恩深厚小已凌兢【中谢】臣闻虞书三载黜陟之文周官羣吏诛赏之法歴时千载分总四铨圗籍浩繁官曹猥众诸郎寄坐老吏専家二年干戈俶扰之余一时水火焚漂之后千疮横溃三窟旁穿世号杷椎坐嘲铜臭士无固志端若视马曹然官不郎工但直书纸尾耳深惟流常激懦衷使夫人皆从容而自居则谁当以奋发而为意揽辔而上粗有意扵澄清奏刀欲前了无施扵盘错空慙绵力实负初心兹盖伏遇皇帝陛下刚徳方亨大明继照深鉴百王之一清多士之源偶以乏才遂当殊奨圗难有欲速之戒矫枉在驯致之功输夙夜之劳傥遂愚公之志效防尘之报庶逃黟伯之讥
　　吏部郎中
　　歴代防革周官太宰属官有下大夫盖郎中之任也秦有郎中以其为郎侍卫居中故曰郎中汉选尚书郎初从三署郎次补之初入尚书台称郎中满嵗称侍郎故郎中之名犹因三署旧号后汉置吏部郎中职在选举魏晋用人妙扵时选其诸曹郎功髙者迁吏部郎中歴代品级皆髙扵诸曹郎魏晋宋齐吏部郎品第五诸曹郎第六梁吏部郎品第四班第十一陈因梁后魏北齐吏部郎品正第四上诸曹郎品正第六上后周依周官隋炀帝改吏部郎为选部郎唐吏部郎中二人龙朔二年改为司列大夫咸亨光宅神龙并随曹改复一人掌小选未入仕而吏京司者复分九品通谓之行署其应选之人以未入九流故谓之流外铨宋元丰官制行置吏部郎中四人尚书选二人侍郎选各一人参掌选事而分治之凡序位有品选官有格分任有职寓禄有阶皆以事稽攷审核其状质成扵长贰而后行焉建炎三年诏三选各一贠元仍唐宋旧置吏部郎中二人
　　羣书要语乃统胥徒是称小选【席子杨仲宣碑】六官之属曹郎首之【白集除李见制】叅我六典冠于诸曹【云　云】有簿书以旌淑慝择刀笔以决臧否剖疑析滞挥翰如流选部以清繄公是頼【并同上】铨衡庶品歴选賔僚【陆倕表】才盛居东之佐礼防司南之重髙选髦士以分剧曹【常集郑贠外制】天官之属号为剧曹【初寮王琮制】任参六典选重一时【类要】尚书正本而吏部天官综叙羣才以成天下之治郎扵典领其选甚髙【南丰除曹稷制】
　　诗句吏部提英鉴片善采録【黄山谷】吏部信才杰文锋振竒响调与金石谐思逐风云上【梁沈约悼齐谢朓】两人同日事征西今日君先捧紫泥【裴度栁公绰俱为判官公绰先入为郎度以诗饯云】古今事实
　　超迁郎中
　　后汉吏部郎典剧多超迁者
　　稍迁郎中
　　齐庾杲之司空刘腼见而竒之曰是使江汉崇望杞梓发声稍迁吏部郎中参选大事
　　举一吏部
　　后魏献文帝创革旧制选置百官谓羣臣曰为吾举一吏部郎合即三日假寻曰朕已得之矣乃征崔亮为之亮自参选事垂三十年亷谨眀决尚书曰非崔郎中选事不办
　　覔一吏部
　　褚亮每属桓彛覔一佳吏部彛曰与县宰徐寜海岱清士即迁吏部
　　崔亮眀决【见上举一吏部】
　　刘鼎风棱
　　刘鼎清太中为吏部郎中兼侍御史知杂事鼎性若寛易而典选曹按吏有风棱
　　阮咸寡欲
　　山涛举阮咸为吏部郎中曰清直寡欲万物不移也
　　陆佳正人
　　吏部郎典碎事日夜相接非但当正已而乃当正人议郎杜防徳履亦佳太子庶子崔谅中郎陆佳皆有意正人其次不当审有可用者否
　　设长名榜
　　吏部郎中裴行俭始设长名榜列铨注期限等法又定州县升降官资髙下以为故事长名榜自此始也
　　定朝仪令
　　后魏邹渊博览经书太祖定中原擢为吏部郎渊眀解制度多识故事与崔元伯参定朝仪律令音乐及国文记诏防多渊所为也
　　倾朝送别
　　何尚之字彦徳为吏部郎告休定省倾朝送别及至郡父叔度谓曰闻汝来此倾朝相送可有几客荅曰殆数百人叔度笑曰此是送吏部郎中非关何彦徳也昔殷浩亦尝作豫章定省送别者甚众及废从东阳船泊征虏亭积日乃至亲旧无敢相窥
　　百姓追送
　　褚翔为义兴太守征为吏部郎去部百姓老少追送出境翔居小选公清不为请嘱易意号为平允选侍中
　　庭植嘉树
　　顾宪之为尚书吏部郎其祖凯之尝为吏部扵庭中列植嘉树谓人曰吾为宪之植尔后果为此职
　　师为模楷
　　隋李徳林为吏部郎陆昻命其子与徳林周旋诫之曰汝每事宜师此人为模楷
　　尉得迁官
　　晁补之字无咎为吏部郎中有岭外尉为获盗八人法当改官考功为获盗不同防曲沮其赏持之不决尉客京久窘甚诣公诉之公悯然一日当奏即为上之七日得迁官扵是吏畏服部无留事
　　上常目送
　　曽肇諡文昭官制行除吏部郎中每便殿引选人上常目送之出殿门而已
　　古今文集
　　杂著
　　吏部郎中防壁记　　　　　独孤及
　　太防五帝星座后十五星曰郎位秦汉之君则而象之乃建郎中至魏世祖分尚书曹为六郎各六人今之吏部魏之选曹也掌选举铨覈以正公卿大夫士羣吏之品位凡废置之柄官府之序嵗终令天下郡县防计致事而郎官起草立议操而成之然后尚书受成扵郎中之选非楚金百链顔弓六钧不与也故居官者不由选曹郎而进罔以见其才之余地亦犹刀劒之刄未尝屠大牛切大玉则虽曰我且以为镆鎁人犹疑之由其涂而升骤必环周三台翰飞两掖登喉舌秉刀尺者什七八诸曹郎莫敌也嵗在乙巳河南贺若公用贞干谅直实涖厥位往嵗公为外郎也东曹朗然如得水镜治余杭也吴人熈熈若逢阳春今也来思八法在手操割成务弥纶旧章厥如初政常以前哲轨躅我之韦而武徳以来廨署鼎新者数官曹易名者五若姓不表年不纪是废徳也将来何观故谨而列之俾我曹之春秋存乎右座其选部司列天官文部之目各因其所革时之先后冠扵其首以为志云
　　吏部贠外郎
　　歴代防革周官太宰属官有上士盖今贠外之任也汉百官阶次有贠外郎后周依周官隋文帝开皇六年尚书省二十四司各置贠外郎一人以司其曹之籍帐品从第六谓各于本贠之外复置郎炀帝三年改尚书五省诸曹各置贠外郎一人吏部置二人唐龙朔咸亨光宅神龙并随曹改复宋尚书诸司贠外郎正七品元置吏部贠外郎二人
　　羣书要语吏部贠外郎掌选院谓之南曹注其曹在铨曹之南故谓之南曹【唐六典】吏部贠外郎二人掌文选以三铨之法官天下之材其投试铨注与流内畧同谓之小选【唐百官志】
　　诗句吏部信才杰文锋振竒响调与金石谐恩逐风云上【梁沈约悼齐谢朓】吏部提英鉴片善采録【黄山谷】今日君先捧紫泥【栁公绰与裴度俱为判官绰入为吏部郎度作诗饯云】
　　古今事实
　　吏部省眼
　　唐吏部郎中二防先小铨次格式贠外郎二防先南曹次废置旧说吏部为省眼
　　南宫眉目
　　韦陟字商衡为吏部员外郎是曹在南宫为眉目在选士为司命公执直笔阅簿书纷拏盘错一瞬而剖
　　铨叙称美
　　唐崔郾资质秀伟神情重雅人望而爱之为吏部贠外郎奸吏不敢欺寒无援者不至流滞铨叙之美为时所称
　　判析有条
　　唐李栖筠迁吏部贠外郎判南曹栖筠判析有条奸吏气夺号为神眀
　　簿最详致
　　韩滉迁吏部贠外郎性强直眀吏事在南曹五年簿最详致
　　吏事第一
　　裴遵度迁吏部贠外郎専判南曹天寳中海内无事九流辐辏防府每嵗吏部选人盈万遵度敏识强记精覈文赡详而不滞时称吏事第一由是大知名
　　钤制官吏
　　唐皇甫镈为吏部贠外郎判南曹凡三年颇能钤制官吏改吏部郎中
　　旌别否
　　唐牛徽迁吏部贠外郎干符中选曹猥滥吏为奸每嵗选人四千余徽性贞刚特为起请由是铨叙称正否旌别物议称之
　　思制吏奸
　　绍兴三十年以刘珙为吏部贠外郎珙在铨曹时苦吏为奸思有以制之一日命张幕设案置令式其中使选集者得出入繙阅与吏辨吏无得藏其巧人甚便之
　　复清选部
　　刘崇望字希徒转吏部贠外郎崔安潜为吏部尚书崇望判南曹涤除宿复清选部
　　朕欲见久
　　陈傅良奏事入脩门须鬓如雪丞相留公正一见叹曰几年陈君举尚可使外补耶奏留为吏部贠外郎初对上曰卿去国几何时朕欲见卿久矣知卿抱且学问深醇有所著书进来时上临朝渊黙罕有圣语公敬谢而退以周礼说进擢秘书少监【楼攻媿集】
　　上为矍顾
　　张拭召为吏部贠外郎庙堂用史正志为发运使夺州县财赋逺近骚然拭为上言之上曰正志以为非取之民对曰今州县财赋大抵无余不过巧为之名以取之扵民耳上闻之矍然顾拭曰论此事者多矣未有及此者如卿之言是朕假手扵发运使以病吾民也阅实如拭言即诏罢之
　　古今文集
　　杂著
　　吏部贠外郎南曹防壁记　　权徳舆
　　汉廷尚书郎辨草制度主文书起草之任东汉方冠以曹名用诸曹功次超卓者转迁选部魏晋已还其任寖剧国家纪律昭明官脩其方凡荐绅之伦未命为大夫者满嵗皆调扵毂下啓事赋禄必先有司初上元中天官赵郡李敬元号为称职以覆托官簿差次裁成端本肇末不得不重乃请外郎一人颛南曹之任其后或诏同曹郎分主之或诏他曹郎权居之皆难其才而慎斯举也大抵膺是命者多士必属耳目焉以其公私否之间不可遏也以事之委防吏之竒衺因縁诡故中若市道居之者通眀濶畧靡或深刻茍成绩扵是则翰飞不暇登二掖賛六职得之夷易疾若置太原王仲舒字中温毅亷直清方敏资风神豪爽迈乎羣伦贞元十年冬由诸侯部从事贤良对防歴一右谏列议曹考功郎十八年实受斯命类故也扵是用坚明忠恕行理官业程品具举尤违自絶然后以状之成质扵冢宰小宰罢退者不读受禄者不诬恢恢然投其虚而芒刄不顿君子以中之道为折中矣昔春秋书士縠曰堪其事也鲁语曰署所以朝夕防君命也上因官署而举事任春秋丘明之定也至若龙朔咸亨改复之说此皆不书
　　吏部分掌【封诰科应给制诰应封荫　赠迁】
　　旧司封
　　歴代防革旧主爵郎北齐置主爵郎中一人隋文帝为主爵侍郎炀帝改为主爵郎唐龙朔二年改司封大夫咸亨元年复故光宅元年改司封郎中神龙元年复故开元二十四年复为司封宋扵右掖门置院四司诰身案并聚于此以备中书除改本司郎官各主其事淳化五年始専置官司扵省内凡官诰各以本司诰身印印之文臣用吏部武臣用兵部王公命妇用司封加勲用司勲掌文武官将校诰身及封赠官诰院提举一人以知制诰充判院一人以带职京朝官充元丰五年行官制文武诰身属吏部蕃官诰属兵部封赠及命妇诰属司封加勲并将校诰属司勲官诰院四部诰身案及吏人随事本部七年并司封司勲诰身案入吏部预官库收掌崇寜四年吏部専置造官诰局五年罢令尚书右选主管大观元年复置寻改为官诰院仍左右司三年复罢归吏部政和三年六月诏依旧置官诰院差官二员主管少府监铸印记吏部制造诰身案记为文建炎以来因仍不改元无専曹官封诰以令史分头掌之
　　羣书要语司封郎中掌封命朝防赐予之级凡爵九等推天子封爵之恩施扵内外国之典也主以郎吏宠秩甚优【曽南丰除王祖道制】宜宠左曹之秩用优主爵之名
　　古今事实
　　执秩
　　晋文公作执秩以正其官注执秩主爵之官
　　典封
　　后汉冯勤为郎中给事尚书使与诸侯封事
　　公权入奏
　　唐栁公权为司封贠外郎入奏帝曰见卿笔迹久矣因问用笔法权曰心正则笔正乃可法矣
　　孝武同省
　　贞观中韦孝武为主爵郎中与兄弟同省时号三列宿
　　上科举议
　　宋王介甫用事议论素异还朝寘之官诰院介甫欲变更科举上疑焉公议上悟曰吾故疑此得蘓轼议意释然矣即日召见【蘓頴滨集】
　　此代言手
　　宋京镗字仲逺参政龙茂良荐公扵孝宗转主管官诰院先是茂良帅豫章日得公牋奏之文竒之曰此汪彦章代言手也充职两月诏从臣举良县令为执法官给事中王希吕以公应书即召见曰卿议论通眀有用材也是日除监察御史
　　古今文集
　　杂著
　　官诰院题名记　　　　　　虞似良
　　士自一命以上至于公卿凡除授诰命必繇院以给之则居是职者为甚重而不轻矣故谨其付给而守其贰令视他司为严唐制百官诰身分掌扵其所部文则吏部掌之武则兵部掌之宗室命妇司封掌之考校勲绩司勲掌之国初悉因唐旧置院扵右掖门之左凡吏兵封勲四司之告举集诸此淳化五年始専置局命中书舍人一员提举而以朝官一员判局事扵是职任逾重元丰改制乃以文武官诰身悉吏部而以蕃官兵部崇寜大观或置或不大抵废则皆归吏部右选政和复置院仍差主管官二贠中兴以来因仍不改然自绍兴至今四十余年中间官吏殆无有记之者名氏则罢泞不可见事之因循茍且岂特此哉似良不才承乏是官思有以纪防同寮魏君相与讨究自薛僊而下得五十五人勒诸石庶使来者尚有考也乾道七年十月既望记
　　官诰院续题名记　　　　　丁伯杜
　　诰院题名石昉扵乾道七禩绍兴改元易而大之绍定辛夘之秋郁攸为沴屋与石俱燬营建既新亟求旧题副墨夀之石立新石列为二经始扵赵君与筹成于林君杲谓余曽居是官谂识之钦惟皇朝以名噐砥砺天下士命词扵西掖而受给扵诰邸要使爵徳赏功之意雷行域中光被万物所系亦大矣在昔名公率多发轫于此不但伉台衡持从槖登要路为足垂荣某人节行着闻某人勲业赫奕一目毕见使来者知所劝是亦补教道之一绍定六年十一月既望记
　　官诰院续题名记　　　　　汪询之
　　乾道辛邜官诰院始剏题名石易于绍熈庚戌燬于绍定辛邜今江淮大使官文赵公与筹来充厥职爰立二石鴈行之后二十七年当寳祐六年石当续仆适承乏乃暨同僚姜君士龙阖辞以谂于公公捐楮二千緍佐其费及在外麾节之曽居是官者致助各有差于是石续而三矣恭惟国朝以好爵縻天下士文武之臣各以其职受命而荣辱予夺之机乃寄扵盈尺之诰司存顾不严且重欤凡得防名扵石者当以羔羊素丝之诗厉其节以防衣恶文之质养其才又以朝廷之所以懋徳懋功者自懋其噐业使前者规后者随辉聨光映声鬯实流国家将扵是有頼焉岂直大其官而已是年五月既望记
　　吏部分掌【勲封科应封食邑实封如王一万户郡王五千户又亲王公主应封国号之类】旧司勲
</div>
    <div class="pagination">
<a href="古今事文类聚_page355.html">上一页</a><span>...</span><a href="古今事文类聚_page351.html">351</a><a href="古今事文类聚_page352.html">352</a><a href="古今事文类聚_page353.html">353</a><a href="古今事文类聚_page354.html">354</a><a href="古今事文类聚_page355.html">355</a><span class="current-page">356</span><a href="古今事文类聚_page357.html">357</a><a href="古今事文类聚_page358.html">358</a><a href="古今事文类聚_page359.html">359</a><a href="古今事文类聚_page360.html">360</a><a href="古今事文类聚_page361.html">361</a><span>...</span><a href="古今事文类聚_page357.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
