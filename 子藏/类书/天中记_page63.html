<!DOCTYPE html>
<html>
<head>
    <meta charset="UTF-8">
    <title>天中记 - 第 63 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 63 页/共 201 页</h1>
    <div class="content">　　抗礼檀超字悦祖少负气始为南徐州西曹书佐与别驾萧惠开抗礼惠开自以地位居前稍相凌驾而超举动啸傲不以地势推之张目谓惠开曰我与卿并有何等名阀俱国家微贱时外戚耳何足以一爵高人惠开欣然更为刎颈之交【齐春秋】
　　役曵太原孙伯裔家贫常映雪读书放情物外栖志邱壑与王令君亮范将军云为莫逆之交王范既相二朝欲以吏职相处伯裔曰人生百年有如风烛正可怡神飬性琴酒寄情安能栖栖役曵若此稽康所不堪余亦未能也【谈薮】
　　解裳自隔刘璡与友人会稽孔逷同舟入东于塘上遇一女子逷目送曰美而璡曰斯岂君子所宜言乎非吾友也于是解裳自隔或曰与友孔彻同舟入东彻留目观岸上女子璡举席自隔不复同坐
　　招携刘訏字彦度与陈留阮孝绅李绅申金兰之契筑室钟阜之傍共聴内义鑚寻奥典【梁典】阮孝绪博学隠居不交当世恒居一鹿牀环植竹木寝处其中时人造之未尝见也訏经一造孝绪即顾以神交訏族兄歊又履髙操三人日夕招故都下谓之三隠訏自少至长无喜愠之色每于可竞之地辄以不竞胜之或有加陵之者莫不退而愧服由是众论咸归重焉【南史】
　　遗书刘善明少与崔祖思友善祖思出为青冀二州善明遗书曰昔时之游于今邈矣或擕手春林或负杖秋涧逐清风于林杪追素月于园埀如何故人徂落殆尽足下今鸣笳旧乡衣绣故园宋季荼毒之悲已蒙苏防河朔倒悬之苦方须救援遣游辩之士为乡导之使轻装啓行经营旧壤今泗上归业稷下还风君欲谁让邪送诸心敬申贫赠【南齐】及闻祖思死恸哭仍得病卒【南史】置祭裴伯戎少有风望末年剧饮不已乃至伤性未亡前数日忽云吾得宻信将被收掩乃与妇乘车西逃避后因顾指壁中言有官人追逐其妻方知其病卒后殡子家园友人常景李浑王元景卢元明魏季景李骞等十许人于墓旁置酒设祭哀哭涕泣一饮一酹曰裴中书魂而有灵知吾曹也乃各赋诗一篇李骞以魏収亦与之友寄以示収収时在晋阳乃同其作论叙伯荗其十字云临风想度对酒思公荣时人以伯荗性侮傲谓収诗颇得其事实【魏书】
　　梦别卢元明友人王由居頴川忽梦由擕酒就之言别赋诗为赠及明忆其诗十字云自兹一去后朝市不复游元明叹曰由性不狎俗旅寄人间乃有今梦诗复如此必有他故经三日果闻由为乱兵所害寻其亡日乃是发梦之夜【北史】
　　遣烦防隽字祖隽有志行笃于仁义少为司徒崔光所知光命其子励与隽结交隽每造光常清言移日小宗伯卢辨以隽业行俱崇待以师友之礼毎有闲暇辄诣隽防语弥日恒谓人曰不见西安君烦忧不遣其为通人所敬重如此【周书】
　　不阿韦正字敬直子也初与东海王僧孺友善及僧孺为尚书吏部郎参掌大选宾友故人莫不倾意正独澹然及僧孺摈废之后正复笃素分有逾曩日论者称焉【梁书】
　　放逸韦字敬逺志尚夷简雅好名义虚襟善诱虽耕夫牧竖有一介可称者皆接引之特与族人处及安定梁旷为放逸之友【周书】
　　易衣张轨字元轨少好学志识开朗初仕洛阳家贫与乐安孙树仁为莫逆之友每易衣而出以此见称【上】绐盟周敷字仲逺梁时与同郡周迪深相交结梁亡敷先入陈进号安西将军令还镇豫章迪以敷素出已下超致显贵深不平乃举兵反遣弟方兴袭敷敷大破之后迪复袭东兴敷从章昭逹征之至定川县与迪相对绐敷曰吾昔与弟戮力同心宗从匪他岂规相害今愿伏罪还朝因弟披露心腑先朝挺身共立盟誓敷许之方登坛为迪所害诏曰敷受诏遐征淹时违律虚襟奸诡遂贻丧仆史臣曰昔张耳陈余自同于至戚周敷周迪亦誓等防亲寻锋刃而诛残斯忍夫胡越矣雠隙因于势利何其鄙欤【陈书】
　　倾心定交李宻字防隋蒲山公寛于也开皇中袭父爵年始弱冠尚书令杨素见而竒之谓其子感曰李宻智计不穷尔所不及可与为友感遂倾心礼遇为定刎颈之交【旧唐】
　　资给刘黒闼具州漳南人也与窦建德少相友善家贫无以自给建徳每资之黒闼随所费至尽而不以为疑建徳亦弗之问也【上】
　　忘年孔绍安越州山隂人陈吏部尚书奂之子少与兄绍新俱以文词知名十三陈亡入隋时有词人孙万寿与绍安笃忘年之好时人称为孙孔绍安大业末为监察御史【上】
　　防损岑文本自以出自书生每怀防损平生故人虽微贱必与之抗礼【上】人虽羇贱必钧礼【新】
　　不改旧刘仁轨虽位居端揆不自矜倨毎见贫贱时故人不改布衣之旧
　　耐久魏元同与裴炎缔交能保终始故号耐久朋【唐书】方外陆余庆雅善赵贞固卢藏用陈子昻杜审言宋之问毕搆郭袭微司马承祯释怀一时号方外十友【上】文章四友杜审言少与李峤崔融苏味道为文章四友世号崔李苏杜
　　小友李泌字长源七嵗知为文张九龄尤所奬爱常引至卧内九龄与严挺之萧挺善挺之恶诚佞劝九龄谢絶之九龄忽独念曰严太苦劲然萧软美可喜方命左右召萧泌在旁帅尔曰公起布衣以直道至宰相而喜软美者乎九龄惊改容谢之因呼小友【新唐】
　　绐终张九龄与严挺之袁仁宗梁升卿卢怡结交友善挺之等有才干而交道始终不渝甚为当时所称【旧唐】人外初李泌流放江南与柳浑顾况为人外之交吟咏自适顾况者蘓州人性恢谐虽王公之贵与之交者必戯侮之柳浑辅政以校书郎徴复遇李泌继入自谓已知秉枢要当得逹官久之方迁著作郎况心不乐求归于吴及泌卒不哭而有调笑之言为宪司所劾贬饶州司户【上】
　　然诺郗纯字髙卿以词学见推与顔真卿萧頴士李华皆相友善子士美少好学善记览顔萧辈常与之讨论经传应答如流既而相谓曰吾曹异日当交于二郗一之间矣士美善与人交然诺之际豁如也当时名称翕然【上】
　　不改操赵晔性孝悌敦重交友虽经艰危不改其操少时与殷寅顔真卿柳芳陆据萧頴士李华邵轸同志友善顾天宝中语曰殷顔柳陆萧李邵赵以其重行义敦友道也【旧唐】晔宗儒父也
　　聨床静言李约为兵部员外公之子也识度清旷逈出尘表与主客张员外谂同官并韦徴君况墙东遯世不婚娶不治生业李独厚于张聨床静言逹旦不寝人莫得知赠张诗曰我有心中事不向韦三説秋夜洛阳城明月照张八【尚书故宝】
　　交游杨凭少负气节与母弟凝凌相友爱皆有时名重交游尚然诺与穆质许孟容李鄘王仲舒为友故时人称杨穆许季之友仲舒以后进慕而入焉【旧唐】
　　四防崔造字宰与韩防卢东美张正则为四皆侨居上元好谈经济之畧尝以王佐自许时人号为四防神感吴郡陆凭少有志行性悦山水贞元中往游永嘉遘疾而疫凭素与吴兴沈苌友善苌梦凭顔色顦顇曰我游至永嘉苦疾将困君为知我者愿托家事苌悲又叙旧欢宴语久之因述文章话虚无之事乃谓苌曰赠君浮云诗一篇以寄其怀诗曰虚虚复空空瞬息天地中假合成此像吾亦非吾躬悲吟数四临去曰凭船已发来明日午时到此执手而去及觉所记甚分明乃书而録之如期而凭丧船至苌抚孤而恸助倍礼词人杨丹为之志具旌神感铭曰笃生府君美秀而文没而不起寄音浮云【通幽记】
　　林泉韦温字育绶子也刚肠寡合人多踈简惟与常侍苏祐善字祐之兰陵人博雅好古闲淡贞退善鼓琴赋诗游心林壑啸咏终日而名人髙士多与之游给事中韦温尤重之结为林泉之友【旧书】
　　八友吴珙吴顼吴崧皮光业林升罗隠何萧韩必居于吴兴长城之八座山时号八友
　　而交舜耕于歴山而交益陶于河滨而交禹【鲁连子】饮醇醪吴有程普者颇以年长数凌侮周瑜瑜折节容下终不之校普后自敬服而亲重之乃告人曰与周公瑾交若饮醇醪不觉自醉【江表传】
　　得妇辽东马仲叔王志都相知至厚叔先亡忽见形谓都曰吾不幸先亡心恒相念念卿无妇当为卿得妇遂与之期至日大风书昏向暮果有妇人在寝室中都问其由曰我河南人父为清河太守临当见嫁不知何得至此都告之故遂成夫妇往诣其家大喜以为天相与也遂与之生一男后为南郡太守【幽明録】
　　诋诃崔瞻与赵郡李槩为莫逆之交槩赵东还瞻遗之书曰仗气使酒我之常诋诃指切在卿尤甚足下告归吾于何闻过也【北史】
　　乌集与人交多诈伪无情实偷取一切谓之乌集之交乌集之交初相驩后必相咄故曰乌集之交虽善不亲【管形势解】
　　伐木伐木燕朋友故旧也自天子至于庻人未有不须友以成者【毛诗序】朱穆见比周伤义偏党毁俗志抑朋游之私遂着絶交之论蔡邕以为穆贞而孤又作正交而广其志焉【后论】闻之前训曰君子以朋友讲习而正人无有淫朋是以古之交者其义敦以正其誓信以固逮夫周徳始衰颂声既寝伐木有鸟鸣之刺谷风有弃予之怨其所由来政之缺也【蔡正交论】
　　势利诸葛武侯云势利之交虽以经逺士之相知温不増华寒不改叶贯四时而不衰歴险夷而益固【要览】以势交者势倾则絶以利交者利穷则散故君子不与也【文中子】江乙曰以财交者财尽而交絶以色交者华落而爱渝【楚策】凡人之结交多初隆而后薄始宻而终疎斯何故也皆由交静不发于神气道数乖而不同权以一时之术取仓卒之利有贪于财而交有慕其势而交有爱其色而交三者既衰疏薄由生【钟防蒭荛论】
　　唇齿夫交接者人道之本始纪纲之大要名由之成事由之立交之于人也犹唇齿之相济才非交不用名非交不发身非交不太【刘歆新议】
　　四道朋友之道有四近则正之逺则称之乐则思之患则死之【白虎通】
　　面朋朋而不心面朋也友而不心面友也【法言】
　　攻己幽闲则攻己之短防同则述人之长负我者我加厚焉未有与人交者此而见憎者也【昌言】
　　友道夫隂阳交万物成君臣交邦国治士庻交徳行光同幽乐共富贵而友道备矣易曰上下交而其志同由此观之交乃人伦之本务王道之大义非特士友之志也【魏文论】
　　交道交之为道起自羲皇造化之初君臣始立而有人伦上下之叙象天地交泰以左右于民也唐虞三代莫不因之故交全情亲则国安治强交败情乖则国危治弱立交者欲其亲也是故百姓不亲禹作司徒疎者能睦亷颇相如忍忿以从厚陈平周勃感陆生而相亲所以安赵于强敌定汉于几殆此交接之大义帝王之极务闻之于易曰交乃人伦之本务王道之大义也【周昭新撰】染素譬之于物犹素之白也染之以蓝则青游居交友亦人之所染也韩起与田苏处而成好仁之名甘茂事史举用显齐秦之功曹叅师盖公致清净之治窦长君兄弟出于贱谨恭师友皆为退让君子语曰蓬生麻中不扶自直此言虽小可以喻大必得其人千里同好固于胶漆坚如金石穷途不阻其分毁誉不疑其实【谯子齐交】
　　定交礼越俗性率朴意亲好合即脱头上手巾解腰间五尺刀以与之为交拜亲跪妻初定交有礼俗皆当于山间大树下封土为坛祭以白犬一丹鸡一鸡子三名曰木下鸡犬五其坛地人畏不敢犯也祝曰卿虽乘车我戴笠后日相逢下车揖我虽歩行卿乘马后日相逢卿当下【风土记】
　　结义傅干与叔威威书曰吾与足下结义纨素恩比同生
　　剖心张奥与张叔坚书曰吾与叔坚剖心相知岂以流言相猜耶
　　昵交昔毎闻长老追计平生同时亲故亡多存寡昵交宻交亦不半在或所曽共逰一涂同宴一室十年之内索然已尽以是思哀哀可知矣【叹逝赋】幽情发而成绪滞思叩而兴端信松茂而栢悦嗟芝焚而蕙叹【上】
　　三交五衅利交同源派流则异较言其畧有五术焉一曰势交二曰贿交三曰谈交四曰穷交五曰量交因此五交是生三衅败徳殄义禽兽相若一衅也难固易携雠讼所聚二衅也名陷饕餮贞介所羞三衅也古人知三衅之为梗惧五交之速尤故王丹威子以槚楚朱穆昌言而示絶有防哉有防哉【絶交论】
　　反眼士穷乃见节义今夫平居里巷相慕悦酒食游戯相徴逐诩诩强笑语以相取下握手出肺肝相示指天日涕泣誓生死不相背负真若可信一旦临小利害仅如毛髪比反眼若不相识落陷穽不一引手救反挤之又下石焉者皆是也此宜禽兽夷狄所不忍为而其人自视以为得计【昌黎柳子厚墓志】
　　贫交翻手作云覆手纷纷轻薄何须数君不见管鲍贫时交此道今人弃如土【杜诗】当面输心背面笑
　　宾客
　　肃客士凡与客入者毎门让于客客至于寝门则主人请入为席然后迎客客固辞主人肃【进】客而入主人入门而右客入门而左主人就东阶客就西阶【礼记曲礼】东道晋人秦人围郑郑伯使烛之武见秦伯辞曰臣之壮也犹不如人今老矣无能为也已因见秦伯曰若舍郑以为东道主行李之往来共其乏困君亦无所害【左禧】重席季武子无适子公张长而爱悼子欲立之访于臧纥曰饮我酒吾为子立之季氏饮大夫酒臧纥为客既献臧孙命北面重席新樽系之召悼子降逆之【左襄二十二】収器昔叔向适郑鬷蔑恶欲观叔向从使之收器者而往立于堂下一言而善叔向将饮酒闻之曰必鬷明也下执其手以上曰子少不飏子若无言吾几失子矣言之不可以已也如是遂如故知【昭二十八】李峤上高长丈书云曽越严序趍下风希口吻之芳音候眉宇之阳气而堂上百里鬷明无撤器之因明下三千毛遂乏处囊之地【文粹】
　　三过宾有见人于宓子者宾出宓子曰子之宾独有三过望我而笑是也谈语而不称师是返也交浅而言深是乱也宾曰望君而笑是公也谈语而不称师是通也交浅而言深是忠也故宾之容一体也或以为君子或以为小人所自视之异也故趋舍合即言忠而益亲身疏即谋当而见疑【淮南】
　　谋画尸子晋人也名佼秦相衞鞅客也鞅谋事画计未尝不与佼规也商君被刑恐并诛乃亡逃入蜀作书二十篇十九篇陈道徳仁义之记一篇言九州险阻水泉所起也
　　善遇孟尝君田文在薛招致诸侯宾客以故倾天下之士食客数千人无贵贱一与文等曽待客夜食有一人蔽火光客怒以饭不等辍食辞去孟尝君起自持其饭比之客慙自刭士以此多归孟尝君孟尝君客无所择皆善遇之人各自以为孟尝君亲己也【史记】
　　三客孟尝君食客三千人厨有三列上客食肉中客食鱼下客食菜齐市中有乞食人冯暖经冬无袴面有饥色愿得上厨【列士传】
　　唾面孟尝君毁废诸客皆去后召而复之客之复至此欲唾面而大辱冯驩曰生者必有死物之必至也富贵多士贫贱寡友事之固然也君独不见夫朝趋市者乎明旦侧肩争门而入日暮之后过市朝者掉臂而不顾非好朝而恶暮所期物忘其中今君失位宾客皆去不足以怨士而徒絶宾客之路愿君遇客如故孟尝君再拜曰敬闻命矣【史记】互见市
　　礼交魏公子无忌封信陵君为人仁而下士士无贤不肖皆谦而礼交之不敢以其富贵骄士士以此方数千里往争归之致食客三千人当是时诸侯以公子贤多客不敢加兵谋魏十余年【上】
　　珠履赵平原君胜使人于春申君黄歇春申君舍之于上舍赵使欲夸楚为瑇瑁簪刀劒室以珠玉饰之请命春申君客春申君客三千余人其上客皆蹑珠履以见赵使赵使大慙
　　着借汗明见春申君候间三月而后得见谈卒春申君大悦之汗明欲复谈春申君曰仆已知先生息矣汗明慨然曰臣请为説之君之贤实不如尧臣之能不及舜夫以贤舜事圣尧三年而后乃相知也今君一旦而知臣是君圣于尧而臣贤于舜也春申君曰善乃召门吏为先生着客籍五日一见【战国策】
　　揖客大将军衞青既益尊姊为皇后然汲黯与亢礼或説黯曰自天子欲令羣臣下大将军大将军尊贵诚重不可以不拜黯曰夫以大将军有揖客反不重耶大将军闻愈贤黯【汉书】
　　宾客益落郑当时始与汲黯列为九卿内行脩两人中废宾客益落当时死家亡余财先是下邽翟公为廷尉宾客亦填门及废门下可设雀罗后复为廷尉客欲往翟公大署其门曰一死一生乃知交情一贫一富乃知交态一贵一贱交情乃见【本传】一浮一没交情乃出【説苑】势有常趣理有固然富贵则人争附之此势之常趋也贫贱则争去之此理之固然也夫与富贵交者上有称誉之用下有货财之益与贫贱交者大有赈贷之费小有假借之损是故富贵虽新其势日亲贫贱虽旧其势日除此处子所以不能与官人竞也昔魏其之客流于武安长平之吏移于冠军亷颇翟公载盈载虚夫以四君之贤借旧贵之夙恩客犹若此则又况乎生贫贱者哉【潜夫论】
　　上客楼防字君卿为人短小精辩听之者皆竦然与谷永俱为五侯上客长安号曰谷子云笔札楼君卿唇舌言其见信用也【汉书】
　　致膳五侯不相能宾客不得来往楼护丰辩传食五侯间各得其懽心竞致竒膳护乃合以为鲭世称五侯鲭以为奇味焉【西京杂记】
　　居樽丕成都侯王商子邑为大司空贵重商故人皆敬事邑唯楼护自安如旧节邑亦父事之不敢有阙时请召宾客邑居樽下称贱子上寿坐者百数皆离席伏唯护独东向正坐字谓邑曰公子贵如何【汉书】
　　投辖陈樽居长安中列侯近臣贵戚皆贵重之牧守当之官及郡国豪杰至京师者莫不相因到遵门遵嗜酒毎大饮宾客满堂辄闗门取客车辖投井中虽有急终不得去尝有部刺史奏中过遵值其方饮刺史大穷遵霑醉时突入见遵母叩头自白书对尚书有期防状母乃令从后阁出去【上】
　　浮湛陈遵与张竦俱免官以列侯归长安竦居贫无宾客时时好事者从之质疑问事论道经书而已而遵昼夜呼号车骑满门酒肉相属遵常谓竦曰足下讽诵经书苦身自约不敢蹉跌而我放意自恣浮湛俗间官爵功名不减于子而差独乐顾不优耶竦曰人各有性长短自裁子欲为我亦不能吾而效子亦败矣虽然学我者易持效子者难将吾常道也【上】
　　北道主光武至蓟彭宠上谒心怀不平光武以问朱浮浮对曰前吴汉北发兵时大王遗宠以所服剑又倚以为北道主人宠谓至当迎阁握手交欢并坐今既不然所以失望【后汉】
　　宾飨崔瑗好士爱宾客盛修殽膳殚极滋味不问余产或言其大奢瑗闻之怒敇妻子曰吾并日而食以供宾客而反以获讥士大夫不足养如此后勿过菜具无为诸子所蚩也终不能改奉禄尽于宾飨也【东观汉记】
　　折节袁绍有姿貌威容爱士养名既累世台司宾客所归加倾心折节莫不争赴其庭士无贵贱与之抗礼辎軿紫毂填接街陌【后汉】绍不妄通宾客非海内知名不得相见又好游侠与张孟卓何伯求吴子卿许子逺皆为奔走之友【英雄记】
　　倒屣蔡邕见王粲而竒之时邕才学显著贵重朝廷常车骑填巷宾客盈坐闻邕在门倒屣迎之【后汉】
　　坐上客孔融性寛容少忌好士喜诱益后进及退职宾客日盈其门常叹曰坐上客常满尊中酒不空吾无忧矣与蔡邕素善邕卒后有虎贲士貌类于邕融毎酒酣引与同坐曰虽无老成人且有典型【上】
　　不知是客诸葛孔明毎至徳公家独拜牀下徳公初不令止司马徳操尝诣徳公值其渡沔上先人墓徳操径入其室呼徳公妻子使速作黍徐元直向云当来就我与徳公谈其妻子皆罗拜于堂下奔走共设须臾徳公还直入相就不知何者是客也【襄阳记】
　　无主客意陈登字元龙在广陵有威名许汜与刘备并在刘表坐表与备共论天下人泛曰陈元龙湖海之士毫气不除备曰君言豪宁有事耶昔过下邳见元龙元龙无主客之意久不与相语自上大卧使客卧床下备曰君有国士之名所望有救世之意而君求田问舍言无可采是元龙所讳也何縁当与君语如小人欲卧百尺楼上君于平地卧但上下牀之间耶表大笑【魏志】谈客简雍字宪和少与先主有旧随从周旋先主至荆州雍与糜竺孙干同为从事中郎尝为谈客往来使命雍性简傲跌宕在先主坐席犹箕踞倾倚威仪不肃自纵诸葛亮已下则独擅一榻项枕卧语无所为屈【蜀志】接宾疲惓张裔字君嗣诸葛亮出驻汉中裔领留府长史其明年北诣亮谘事送者数百车乘盈路裔还书与所亲曰近者涉道昼夜接宾不得宁息人自敬承相长史男子张君嗣附之疲倦欲死【上】
　　无杂客通贤桥东有吴丞相顾雍宅自雍至孟名著四代常居此宅门无杂客投刺摄齐者不过一时英俊【苏州志】
　　上宾孙策在吴张昭张纮秦松为上宾共论四海未防湏当用武治而平之绩年少末坐遥大声言曰昔管夷吾相齐桓公九合诸侯一匡天下不用兵车孔子曰逺人不服则修文徳以来之今论者不务道徳怀取之术而唯尚武绩虽童蒙窃所未安也昭等异焉【吴志】
　　高防诸葛融瑾子也毎延宾髙防辄歴问宾客各言其能乃合榻促席量敌选对或有博奕或有樗蒱投壶弓弹部别类分于是甘果经进清酒徐行融周流观览终日不倦【上】
　　中窥客汉中杨子拒妻字大英仲珍有髙名尝请客母盛为供具从窻中窥客罢让之曰吾视汝所交皆不及已此自损之道后嵗余复请宾客皆耆徳秀士母观之喜曰吾无忧矣【列女传】
　　不得一桮王戎弱冠诣阮籍时刘公荣在座阮谓王曰偶有二斗美酒当与君共饮彼公荣者无预焉二人交觞酬酢公荣遂不得一桮而言语谈戯三人无异或有问之者阮答曰胜公荣者不得不与饮酒不如公荣者不可不与饮酒唯公荣可不与饮酒【世説】
　　败人意稽阮山刘在竹林酣饮王戎后往步兵曰俗物已复来败人意王笑曰卿辈意亦复可败耶【上】
　　连榻坐杜预拜镇南将军朝士悉至皆在连榻坐时亦有裴叔则羊穉舒后至曰杜元凯乃复连榻坐客不坐便去杜请裴追之羊去数里住马既而俱还杜许【上】佳设过江初拜官舆饰供馔羊曼拜丹阳尹客来蚤者并得佳设日晏渐罄不复及精随客早晚不问贵贱羊固拜临海竟日皆美供虽晩至亦获盛馔时论以固之丰华不如曼之真率【上】
　　精食翻阳孝亷范逵寓宿于陶侃时母湛氏乃彻所卧新荐自剉给其马又宻截髪及双髲卖与邻人供肴馔逵闻之叹息曰非此母不生此子侃竟以功名显【晋列女传】风恬月朗许掾尝诣简文尔夜风恬月朗乃共作曲室中语襟情之咏偏是许之所长辞寄清婉有逾平日简文虽契素此遇尤相咨嗟不觉造意共又手语逹于将旦既而曰度才情故未易多有许【世説】询字度能言理曽出都迎姉简文皇帝刘真长説其情防及襟怀之咏毎造上赏对夜以系日【续晋阳秋】
　　亹亹谢太傅未冠始出西诣王长史蒙清言良久荀子脩问曰向客何如尊长史曰向客亹亹为来逼人【世説】欵杂孙长乐【绰】兄弟就谢公宿言至欵杂刘夫人【掞妹】在壁后聴之具闻其语谢公明日还问昨客何以刘对曰亡兄门未有如此宾客谢深有愧色【上】
　　无君辈客王刘每不重蔡公二人尝诣蔡语良久乃问蔡曰公自言何如夷甫答曰身不如夷甫王刘相目而笑曰公何处不如答曰夷甫无君辈客
　　开筵车字武子风姿美劭机悟敏率桓温在荆州取为从事既博学多闻又善于激赏当时毎有盛坐必同之皆云无车公不乐太傅谢公游集之日开筵以待之
　　卖狗供客谢仆射陶太常诣吴领军坐久吴留作食曰已身作婢卖狗供客此得一防食殆无复气可与语【俗説】率素陆纳为吴兴太守将至郡先至姑孰辞桓温因问温曰公致醉可饮几酒食肉多少温曰年大来饮三升便醉白肉不过十脔卿复云何纳曰素不能饮止可二升肉亦不足言后伺温闲谓之曰外有微礼方守逺郡欲与公一醉以展下情温欣然纳之时王坦之刁彛在坐及爱礼唯酒一斗鹿肉一柈坐客愕然纳徐曰明公近云饮酒三升纳止可二升今有一斗以备杓余沥温及宾客并叹其率素更勑中厨设精馔酣饮极懽而罢回诣王雅字茂逹性好接下敬慎奉公孝武帝深加礼遇毎置酒宴集雅未至不先举觞其见重如此时王珣儿婚宾客车骑甚众会闻雅拜少傅回诣雅者过半时风俗頺无复亷耻雅既贵幸威权甚震门下车骑常数百而善应接倾心礼之【晋传】
　　不独餐刘穆之性奢豪食必方丈旦辄为十人馔穆之既好宾客未尝独餐毎至食时客止十人以还者帐下依常下食以此为常【宋书】
　　改服羊欣尝诣领军谢混混拂席改服然后见之时混族子灵运在坐退告族兄瞻曰望蔡见羊欣遂易衣改席欣由此知名【上】
　　惯噉麤食宗慤孝建中累迁豫州刺史监五州诸军事先是乡人庾业家甚富豪方丈之膳以待宾客而慤至设以菜葅粟饼谓客曰宗军人惯噉麤食慤致饱而去至是业为慤长史带梁郡懿待之甚厚不以前事为嫌逼母崔道固为宋诸王叅军被遣青州募人长史以下王诣道固诸兄等逼其所生自致酒炙于客前道固惊起谓人曰家无人力老亲自执劬劳诣客皆知其兄所作成拜其母母谓道固曰我贱不足以报贵汝宜答拜诸彦皆叹美道固母子而贱其诸兄【南史】
　　倾朝送别何尚之字彦徳迁吏部郎告休定省倾朝送别于治渚及至郡父叔度谓曰闻汝来此倾朝相送可有几客答曰殆数百人叔度笑曰此是送吏部郎耳非闗何彦徳也昔殷浩亦尝作豫章定省送别者甚众及废徙东阳舩泊征虏亭积日乃至亲旧无复相窥者【上】客至自暖谢超宗为义兴太守坐公事免诣东府门自通其日风寒惨厉太祖谓四座曰此客至使人不衣自暖矣【南齐书】
　　羙叹防稽孔广字淹源美容止善吐论王俭张绪咸美之俭常云广来使人废簿领匠不须来来则莫听去绪数巾车诣之毎叹云孔广使吾成轻薄祭酒【南史】
　　客去拂坐王思逺立身简洁诸客有诣己者觇知衣服垢秽方便不前形仪新楚乃与促膝虽然及去之后犹令二人交帚拂其坐处上
　　不举主馔孔休源字庆绪初到都寓于宗人少府孔登宅曽以祠事入庙侍中范云一与相遇深加褒赏曰不期忽觏清顔防祛鄙吝观天被雾验之今日后云命驾到少府登堂拂筵整带谓当诣已备水陆之品云驻筋命待休源及至命取其常膳止有赤仓米饭防鲍鱼云食休源食不举主人之馔髙谈尽日同载还家登深以为愧尚书令沈约当朝贵显轩盖盈门休源或时后来必虚襟引接处之坐石商畧文义
　　求内传杯仆射徐勉势倾天下在袁昻处宴宾主甚欢勉求昻出内人传杯昻良久不出勉苦求之昻不获已命出五六人始至斋阁昻谓勉曰我无少年老妪并是儿母非王妃母便是主大家今令问訙卿勉闻大惊求止方昻为贵
　　造谒何思澄字元静少勤学工文重结交入华林撰遍畧分书与诸宾朋校定而终日造谒毎宿背作名刺一东晓便命驾朝贤无不悉与狎狎处即命食有人方之覆防欣然当之投晩还家所赍名刺必尽
　　旧宾如昔何敬容字国礼为尚书令侍中参掌佐史以妾弟事免职后起加侍中敬容旧时宾客门生諠哗如昔冀其复用会稽谢郁致书戒之曰君侯已得瞻望多士出入禁门醉尉将不敢呵灰然不无其渐甚休甚休昔窦婴杨恽亦得罪明时不能谢絶宾客独交党援卒无后福终益前祸人人所以颇犹有踵君侯之门者未必皆感惠怀仁有灌夫任安之义乃戒翟公之大署冀君侯之复用也君侯岂能鉴焉【梁书】
　　残客张纉字伯绪与参掌何敬容意趣不恊敬容居权轴宾客辐凑有过诣纉者辄距不前曰吾不能对何敬容残客【上】
　　庆陪宴吴兴吴规颇有才学邵陵王纶引为宾客深相礼遇及纶作牧郢蕃规随从江夏遇纉出之湘镇路经郢服纶饯之南浦纉见规在坐意不能平忽举杯曰吴规此酒庆汝得陪今宴规寻起还其子翁孺见父不悦问而知之翁孺因气结尔夜便卒规恨纉恸儿愤哭兼至信次之间又致殒规妻深痛夫子翌日又亡时人谓张纉一杯酒杀吴氏三人其轻傲皆此类也
　　好游鲍正为湘东王五佐好交游无日不适人人为之语曰无处不逢乌噪无处不逢鲍佐【南史】
　　别榻萧韶为郢州刺史韶昔为防童庾信爱之有防袖之欢衣食所资皆信所给遇客韶亦为信传酒后为郢州信西上江陵途经江夏韶接信甚薄坐青油幕下引信入宴坐信别榻有自矜色信稍不堪因酒酣乃径上韶床践蹋肴馔直视韶面谓曰官今日形容大异近日时宾客满坐韶甚慙耻
　　好观人酣长孙澄字士亮操履清约家无余财雅对宾客接引忘疲虽不饮酒而好观人酣兴常恐座客请归毎勒中厨别进异馔留之止【周书】
　　泛江孙玚字徳琏性通泰有财物散之亲友其自居处颇失于奢豪庭院穿筑极林泉之致宾客填门轩盖不絶及出镇郢州乃合十余船为大舫于中立亭池植荷芰毎良辰美景宾寮并集泛长江而置酒亦一时之胜赏焉【南史】
　　未得客王毛仲有宠于宗百官附之一日毛仲嫁女上问何所须毛仲防首谢曰臣万事已备但未得客上曰张説源乾曜辈岂不可召耶对曰此则得之上曰知汝所不能致者一人耳必宋璟也对曰诚如圣防上笑曰朕明日为汝召客明日上谓宰相朕奴毛仲有婚事卿等宜与逹官悉诣其第既而日中客未敢举箸待璟久之方至先执酒西向拜谢饮不尽巵遽称腹痛而归豪友长安富民王元宝杨崇义郭万金等国中巨豪也各以延纳四方多士竞于供送朝之名寮往往出于门下毎科场文士集于数家时人目之为豪友【天宝遗事】赋诗李适之在相位毎退朝则邀宾客谐谑赋诗曽不避李林甫之害尝为诗曰朱门长不闭亲友恣相过年今将半百不乐待如何及罢相又为诗曰避权仍罢相乐圣且啣杯借问门前客今朝几个来及死非其罪时人寃之
　　疾馔徳宗非时石拜吴凑为京兆尹便令赴上凑疾驱诸客至府已列筵矣或问曰何速吏曰两时日有礼疾举铛釜而取之故三五百人馔常可立辨【国史补】
　　强致李藩字叔翰除秘书郎王绍持权邀藩一相见即用终不就王仲舒韦成季吕洞辈为郎官朋党辉赫日防聚歌酒慕藩名强致同会藩不得已一至仲舒辈好为讹语俳戯后召藩坚不去曰吾与仲舒辈终日不晓所与言何也后果败【旧唐】
　　罚爵李逢吉当国畏裴度复相使京兆尹刘栖楚等十余人悉力排却之虽度门下宾客皆有去就意它日度置酒延客栖楚曲意自解附耳语崔咸嫉其矫举酒让度曰丞相乃许所由官嗫嚅耳语愿上罚爵度笑受而饮栖楚不自安趋出坐上莫不壮之【新唐】
</div>
    <div class="pagination">
<a href="天中记_page62.html">上一页</a><span>...</span><a href="天中记_page58.html">58</a><a href="天中记_page59.html">59</a><a href="天中记_page60.html">60</a><a href="天中记_page61.html">61</a><a href="天中记_page62.html">62</a><span class="current-page">63</span><a href="天中记_page64.html">64</a><a href="天中记_page65.html">65</a><a href="天中记_page66.html">66</a><a href="天中记_page67.html">67</a><a href="天中记_page68.html">68</a><span>...</span><a href="天中记_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
