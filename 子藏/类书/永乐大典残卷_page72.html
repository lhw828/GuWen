<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 72 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 72 页/共 331 页</h1>
    <div class="content">　　【罗泌路史】
　　余论许由退处箕山，故其卒葬在是。所谓箕公之神，配五岳者，许四岳之祚也。
　　司命之神
　　【太平御览】
　　《汉武故事》：曰上祀太畴祭常有光照长安城，如月光。上以问东方朔：此何神也？朔曰：此司命之神，总鬼神者也。上曰：祠之能令益寿乎？对曰：皇者寿命悬于天，司命无能为也。
　　司过之神
　　【抱朴子】
　　《内篇?微旨卷》：按易内戒及赤松子经及河图讫命符皆云：天地有司过之神。随人所犯轻重，以夺其算。算减则人贫耗、疾病、屡逄忧患。算尽则人死。诸应夺算者，不可具论。
　　郭西之神
　　【梁昭明太子事实】
　　昭明祠，旧在秀山之秋浦县，在今郡城西南八十里。后改县，置池州。州治迁庙，亦随建今庙，距州治才五里，居城之西，故称为郭西之神。
　　山海之神
　　【隋书】
　　《列传》：流求之俗，事山海之神，祭以酒肴。斗战杀人，便将所杀人祭其神。或依茂树起小屋，或悬骷髅于树上，以箭射之。或累石系幡以为神主。
　　横岭之神
　　【金史】
　　《杨达夫传》：达夫，字晋卿，泰和三年进士。有才干，所至可纪。会有诏徒民东入关，达夫与众行及韶，避兵于州北之横岭，为游骑所执。将褫衣害之，达夫挺然直立马首，略无所惧。稍侵辱之，即大言曰：我今国臣子，既为汝所执，不过一死，忍裸袒以黩天日耶？遂见杀。两山潜伏之民窃观之者，皆相告曰：若此好官，异日祠之，当作我横岭之神。
　　花月之神
　　【春渚纪闻】
　　建安章国老之室宜兴潘氏女二族称其韶丽。既归国老，不数岁而卒。其终之日，室中飞蝶散满，不知其数。闻其始生亦复如此，既设灵席，每展遗像，则一蝶停立久之而去。后遇远讳之日，与曝像之次必有一蝶随至，不论冬夏也，其家疑其为花月之神。
　　五谷之神
　　【太平广记】
　　三川饥，斛豆斗翔贵，时王法进达太帝之所。帝谓之曰：“世人不贵衣食之本，我已敕太华之府，收五谷之神。所种不成，下民饥饿，因示罚责，以惩其心。”
　　隐形之神
　　【能改斋漫录】
　　《抱朴子内篇》：载遁甲中，经曰：“往山林中，当以左手取青龙上草，折半置蓬星下，历明堂、入太阴中，禹步而行三咒，曰：诺皋太阴将军，独开曾孙王甲，勿开外人。使入见甲者，以为束薪。不见甲者，以为非人。则折所持之草置地上，左手取土以传鼻人中，右手持草自蔽左手著前，禹步而行到六癸下。闭气而住，人鬼不能见也。以是知诺皋乃太阴之名，太阴者，乃隐形之神。
　　人身之神
　　【上阳子】
　　上部八景：发神、脑神、眼神、鼻神、耳神、口神、舌神、齿神。中部八景：肺神、心神、肝神、脾神、左贤神、右贤神、胆神、喉神。下部八景：贤神、大小肠神、胴神、胸神、膈神、两胁神、左阴左阳神、右阴右阳神。
　　在天地之神
　　【史记】
　　《律书》：术曰：数始终一，终于十，成于三。气始于冬至，周而复生，神生于无形，成于有形。然后数形而成声。故曰：神使气，气就形，形理如类有可类。或未形而未类，或同形而同类。类而可班，类而可识。圣人知天地识之别，故从有以至未有，以得细若气，微若声，然圣人因神而存之。虽妙必效情，核其华道者明矣。非其圣心以乘聪明，孰能在天地之神，而成形之情哉？神者，物受之而不能知。及其去来，故圣人畏而欲存之，惟欲存之，神之亦存其欲存之者，故莫贵焉。
　　龙蛇之神
　　【宋王安石临川集】
　　吾州之东南有灵谷者，江南之名山也。龙蛇之神，虎豹翟之文章，皆自山出。
　　遍于群神
　　【书】
　　《舜典》遍于群神，注偏，周遍也。群神，谓丘陵坟衍古昔圣贤之类。言受终观象之后，即祭祀上下神祗，以摄位告也。
　　【罗泌路史】
　　有虞纪，遍于群神。有天下者，祭百神，皆有功于民者，天神既类，人鬼已，而地示又望矣。犹若未也。至于熏蒿怆百物之精莫不至，则圣人之至也。夫既受终而主祭行巡狩，则为天子事矣。时以尧在，未即真尔。
　　怀柔百神
　　【诗】
　　《周颂》怀柔百神。注：怀，来。柔，安也。时遇其邦，昊天其子之，实右序有周，莫不震叠。怀柔百神，及河乔岳，允王维后。
　　【西汉书】
　　《郊祀志》天子祭天下名山大川，怀柔百神，咸秩无文。
　　祭百神
　　【礼记】
　　《祭法》山林川谷丘陵，能出云为风雨，见怪物皆曰神。有天下者，祭百神，诸侯在其地则祭之。亡其地则不祭。注：有天下谓天子也。百神者假成数也。
　　蜡百神
　　【宋史】
　　《和岘传》乾德三年十二月十四日戊戍腊，有司以七日辛卯蜡百神，岘献议正之。
　　混合百神
　　【度人经】
　　中理五气，混合百神。
　　调补百神
　　【元真子】
　　元真子问道于玄女曰：金液流注，五腊四肢，调补百神，润泽六腑，变易毛骨。
　　劾召万神
　　【抱朴子】
　　《地真篇》：昔黄帝见紫府，受三皇内文，以劾召万神。
　　玉章生万神
　　【生神章】
　　琅琅九天音，玉章生万神。
　　锦幡召万神
　　【大洞经】
　　明节命大乙，锦幡召万神。
　　混生万神
　　【大洞经】
　　灵光入辉，混生万神。
　　变万神
　　【黄庭经】
　　闲居蕊珠作七言，散花五彩变万神。
　　逆厘三神
　　【西汉书】
　　《杨雄传》《甘泉赋》有曰：所以澄心清魂，储精垂思感动天地，逆厘三神者。注：三神，天、地、人之三神也。
　　五脏藏五神
　　【老君内亲经】
　　云：五脏藏五神，魂在肝，魄在肺，精在贤，志在脾，神在心。
　　五　神
　　【度人经】
　　大乙司命胎之精，主生之母，左无英公子，右白元尊神，司命挑康也。
　　世称八神
　　【马明叟实宾录】
　　帝喾之妃，邹屠氏之女，帝纳以为妃。妃常梦吞日，则生一子。凡经八梦而生八子，世谓为八神。
　　礼嵩岳通八神
　　【西汉书】
　　《万石君传》：礼嵩岳，通八神。注：师古曰：言致礼中岳通敬八神。
　　诗用十二神
　　【韵语阳秋】
　　诗体如八音歌建除体之类，古人赋咏多矣。用十二神为诗者，始见于沈炯，山谷亦常效之。余友人莫用之。其祖戬常以办舌说贼，脱百余人不死。意其后必昌，而用之。乃贫不能以自存天理，殆难晓也。余尝以此格作诗，赠之云：抱犬高眠已云足，更得牛衣有余燠。起来败絮拥悬鸦，谁信龙髯织水。踏翻菜园底用羊，从他春雷吼枯肠。击钟烹鼎莫渠爱，小笔自许猴葵香。半世饥寒孔移带，鼠米占来身渐泰。吉云神马日匝三，樗蒲肯作猪奴态。虎头食肉何足夸，阴德由来报宜奢。丹灶功成无跃兔，玉函方秘缘青蛇。其诗体如此。
　　烧指祷神
　　【唐李文公集】
　　《李府君墓志》：眉州别驾，李君去官居家。弟遇疾暴卒，别驾烧一指以祷于神。既而弟复生，自说：方就絷，上帝有命，以兄烧指，宜复其生。
　　大雪祷神
　　【五代薛史】
　　《后晋高祖纪》：天福四年冬十二月丁己，帝谓宰臣曰：大雪害民，五旬未止，京城祠庙悉令祈祷，岂非凉德不储，神休未洽者乎？因令出薪炭米粟给军士贫民。
　　疾笃祷神
　　【宋史】
　　《赵普传》：普疾笃，遣亲吏甄潜诣上清太平宫，致祷神为降语曰：赵普，宋朝忠臣。久被病亦有冤累耳。潜还，普力疾冠带出中庭受神言，涕泗感咽，是夕卒。
　　就试祷神
</div>
    <div class="pagination">
<a href="永乐大典残卷_page71.html">上一页</a><span>...</span><a href="永乐大典残卷_page67.html">67</a><a href="永乐大典残卷_page68.html">68</a><a href="永乐大典残卷_page69.html">69</a><a href="永乐大典残卷_page70.html">70</a><a href="永乐大典残卷_page71.html">71</a><span class="current-page">72</span><a href="永乐大典残卷_page73.html">73</a><a href="永乐大典残卷_page74.html">74</a><a href="永乐大典残卷_page75.html">75</a><a href="永乐大典残卷_page76.html">76</a><a href="永乐大典残卷_page77.html">77</a><span>...</span><a href="永乐大典残卷_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
