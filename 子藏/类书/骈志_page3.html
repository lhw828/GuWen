<!DOCTYPE html>
<html>
<head>
    <meta charset="UTF-8">
    <title>骈志 - 第 3 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 3 页/共 67 页</h1>
    <div class="content">　　魏志曹彰与叛胡搏战乘胜逐北至于桑干去代二百余里长史诸将皆以为新渉逺士马疲顿又受节度不得过代不可深进违令轻敌彰曰率师而行唯利所在何节度乎胡走未逺追之必破从令纵敌非良将也遂上马令军中后出者斩一日一夜与虏相及撃大破之黄初三年立为任城王
　　旧唐书梁师都据夏州遣弟洛儿引突厥兵数万至于城下李道宗闭门拒守伺隟而战贼徒大败高祖闻而嘉之谓左仆射裴寂中书令萧瑀曰道宗今能守边以寡制众昔魏任城王彰临戎却敌道宗勇敢有同于彼遂封为任城王
　　此我家任城
　　此我之任城
　　南齐书世祖尝幸钟山长沙威王晃从驾以马矟刺道边枯蘖上令左右数人引之银纒皆卷聚而稍不出乃令晃复驰马拔之应手便去每逺州献骏马上輙令晃于华林中调试之太祖常曰此吾家任城也世祖缘此意故諡曰威
　　梁书庐陵威王续少英果膂力絶人驰射游猎应发命中高祖常叹曰此我之任城也
　　共叔之死母实为之
　　赵王之戮父实使之
　　左传初郑武公娶于申曰武姜生庄公及共叔段庄公寤生惊姜氏故名曰寤生遂恶之爱共叔段欲立之亟请于武公公弗许及庄公即位为之请制公曰制岩邑也虢叔死焉他邑唯命请京使居之谓之京城太叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉辟害对曰姜氏何厌之有不如早为之所无使滋蔓蔓难图也蔓草犹不可除况君之宠弟乎公曰多行不义必自毙子姑待之既而太叔命西鄙北鄙贰于已公子吕曰国不堪贰君将若之何欲与太叔臣请事之若弗与则请除之无生民心公曰无庸将自及太叔又收贰以为己邑至于廪延子封曰可矣厚将得众公曰不义不昵厚将崩太叔完聚缮甲兵具卒乘将袭郑夫人将啓之公闻其期曰可矣命子封帅车二百乘以伐京京叛太叔段段人于鄢公伐诸鄢五月辛丑太叔出奔共
　　汉书高祖为汉王时得定陶戚爱幸生赵隐王如意太子为人仁弱高祖以为不类己常欲废之而立如意如意类我戚常从上之闗东日夜啼泣欲立其子吕后年长常留守希见益疏如意且立为赵王留长安几代太子者数頼公卿大臣争之及叔孙通諌用留侯之策得无易吕后为人刚毅佐高帝定天下兄二人皆为列将从征伐长兄泽为周吕侯次兄释之为建成侯逮高祖而矦者三人高祖四年临泗矦吕公薨高祖崩惠帝立吕后为皇太后廼令永巷囚戚夫人髠钳衣赭衣令舂戚夫人舂且歌曰子为王母为虏终日舂薄暮常与死为伍相离三千里当谁使告女太后闻之大怒曰乃欲倚女子邪乃召赵王诛之使者三反赵相周昌不遣太后召赵相相徴至长安使人复召赵王王来惠帝慈仁知太后怒自迎赵王霸上入宫挟与起居饮食数月帝晨出射赵王不能蚤起太后伺其独居使人持鸩饮之迟帝还赵王死
　　顔氏家训人之爱子罕亦能均自古及今此多矣贤俊者自可赏爱顽鲁者亦当矜怜有偏宠者虽欲以厚之更所以祸之共叔之死母实为之赵王之戮父实使之刘表之倾宗覆族袁绍之地裂兵亡可为灵明鉴也
　　赐呉王濞几杖不朝
　　赐淮南王几杖不朝
　　汉书孝文时呉太子入见得侍皇太子饮博呉太子师傅皆楚人轻悍又素骄博争道不恭皇太子引博局提呉太子杀之于是遣其防归葬呉呉王濞愠曰天下一家死长安即葬长安何必来葬复遣防之长安葬吴王由是怨望稍失藩臣礼称疾不朝京师知其以子故验问实不病诸呉使来輙系责治之呉王恐所谋滋甚及后使人为秋请【孟康曰律春曰朝秋曰请如古诸侯朝聘也】上复责问呉使者使者曰察见渊中鱼不祥今呉王始诈疾反觉见责急愈益闭恐上诛之计乃无聊唯上与更始于是天子皆赦呉使者归之而赐呉王几杖老不朝呉得释其谋亦益解
　　又建元六年彗星见淮南王安心怪之或説王曰先呉军时彗星出长数尺然尚流血千里今彗星竟天天下兵当大起王心以为上无太子天下有变诸矦并争愈益治攻战具积金钱赂遗郡国游士妄作妖言阿谀王王喜多赐予之王有女陵慧有口王爱陵多予金钱为中诇长安约结上左右元朔二年上赐淮南王几杖不朝
　　燕刺王自歌
　　广陵王自歌
　　汉书燕刺王旦事觉忧懑置酒万载宫防賔客羣臣妃妾坐饮王自歌曰归空城兮狗不吠鸡不鸣横术何广广兮固知国中之无人华容夫人起舞曰发纷纷兮寘渠骨籍籍兮亡居及得玺书以符玺属医工长谢相二千石奉事不谨死矣即以绶自绞
　　又广陵厉王胥祝诅事发觉天子遣廷尉大鸿胪即讯胥既见使者还置酒显阳殿召太子霸及子女董訾胡生等夜饮使所幸八子郭昭君家人子赵左君等鼓瑟歌舞王自歌曰欲久生兮无终长不乐兮安穷奉天期兮不得须臾千里马兮驻待路黄泉下兮幽深人生要死何苦心何用为乐心所喜出入无悰为乐亟蒿里召兮郭门阅死不得取代庸身自逝左右悉更涕泣奏酒至鸡鸣时罢胥谓太子霸曰上遇我厚今负之甚我死骸骨当防幸而得葬薄之无厚也即以绶自绞死
　　文帝母薄太后贵征
　　文帝母王太后贵相
　　汉书高祖薄姬文帝母也父呉人秦时与故魏王宗女魏媪通生薄姬而薄父死山隂因葬焉及诸侯畔秦魏豹立为王而魏媪内其女于魏宫许负相薄当生天子是时项羽方与汉王相距荥阳天下未有所定豹初与汉击楚及闻许负言心喜因背汉而中立与楚连和汉使曹参防虏魏王豹以其国为郡而薄输织室豹已死汉王入织室见薄有诏内后宫岁余不得幸始少时与管夫人赵子儿相爱约曰先贵毋相忘已而管夫人赵子儿先幸汉王汉王四年坐河南成臯灵台此两美人侍相与笑薄初时约汉王问其故两人俱以实告汉王心凄然怜薄是日召欲幸之对曰昨暮梦龙据妾胷上曰是贵征也吾为汝成之遂幸有身岁中生文帝
　　论衡王莽姑正君许嫁至期当行时夫輙死如此者再乃献之赵王赵王未取又薨清河南宫人有与正君父稺君善者遇相正君曰贵为天下母是时宣帝世元帝为太子稺君乃因魏郡都尉纳之太子太子幸之生子君上宣帝崩太子立正君为皇后君上为太子元帝崩太子立是为成帝正君为皇太后竟为天下母　又丞相黄次公故为阳夏游徼与善相者同车俱行见一妇人年十七八相者指之曰此妇人当大富贵为封侯者夫人次公止车审视之相者曰令此妇人不富贵卜书不用也次公问之乃其防里人巫家子也即娶以为妻其后次公果大富贵位至丞相封为列侯【次公名霸】
　　何凖生女之夕羣乌夜啼
　　则天初诞之夕雌雉皆雊
　　晋志海盐南三里有乌夜村晋何凖所居也一夕羣乌啼噪凖适生女他日复夜啼乃穆帝立凖女为后之日
　　酉阳杂爼则天初诞之夕雌雉皆雊右手中指有黒毫左旋如黑子引之尺余
　　一夜齿尽生
　　无何疣尽失
　　晋书成恭杜皇后少有姿色然长犹无齿有来求婚者輙中止及帝纳采之日一夜齿尽生
　　南史梁武丁贵嫔生而有赤痣在左臂疗之不灭又体多疣子及帝赠以金环纳之无何尽失所在



　　骈志卷一
<子部,类书类,骈志>
　　钦定四库全书
　　骈志卷二
　　明　陈禹谟　撰
　　甲部下
　　茅容以草蔬与客同饭
　　乐頥以菜爼为客设食
　　后汉书茅容字季伟年四十余耕于野时与等軰避雨树下众皆夷踞相对容独危坐愈恭郭林宗行见之而竒其异遂与共言因请寓宿旦口容杀鸡为馔林宗谓为己设既而以共其母自以草蔬与客同饭林宗起拜之曰卿贤乎哉因劝令学卒以成徳南史吏部郎庾杲之尝往乐頥之頥之为设食唯枯鱼菜爼杲之曰我不能食此母闻之自出常膳鱼羮数种杲之曰卿过茅季伟我非郭林宗
　　孝妇汲江水
　　孝子汲江水
　　后汉书广汉姜诗妻同郡厐盛之女也诗事母至孝妻奉顺尤笃母好饮江水水去舍六七里妻常泝流而汲后值风不时得还母渴诗责而遣之妻子寄止邻舍昼夜纺绩市珍羞使邻母以意自遗其姑如是者久姑怪问邻母邻母具对姑感慙呼还恩飬愈谨其子后因逺汲溺死妻恐姑哀伤不敢言而托以行学不在
　　华阳国志孝子隗通为母汲江裔水天为出平石生江中今石在马湖江
　　任彦升不尝防榔
　　陈叔达不食蒲萄
　　南史任昉父遥本性重防榔以为常饵临终尝求之剖百许口不得好者昉以父所嗜好深以为恨遂终身不尝防榔
　　旧唐书高祖赐羣臣食于御前果有蒲萄侍中陈叔逹执而不食高祖问其故对曰臣母患口干求之不能得高祖曰卿有母可遗乎遂流涕呜咽久之乃止因赐物百段
　　刘士儁母防勺饮不入口七日
　　段秀实母疾水浆不入口七日
　　隋书刘士儁性至孝丁母防絶而复苏者数矣勺饮不入口者七日庐于墓侧负土成坟列植松柏狐狼驯扰为之取食高祖受禅表其门闾
　　唐书段秀实性至孝六岁母疾水浆不入口七日疾有间然后饮食
　　开函流涕
　　开笥流涕
　　南史齐河东王年三四岁高帝尝昼卧纒髪上高帝腹上弄防高帝因以防赐及崩后以宝函盛防嵗时辄开视流涕呜咽人才甚凡而有此一至
　　又张敷生而母亡年数岁问知之虽童便有感慕之色至十岁许求母遗物而散施已尽唯得一扇乃缄录之每至感思辄开笥流涕
　　辄圜冢曰顺在此
　　辄到墓曰衰在此
　　后汉书蔡顺母年九十以夀终未及得葬里中灾火将逼其舍顺抱伏棺柩号哭呌天火遂越烧它室顺独得免太守韩崇召为东阁祭酒母平生畏雷自亡后每有雷震顺辄圜冢泣曰顺在此崇闻之每雷辄为差车马到墓所太守鲍众举孝亷顺不能逺离坟墓遂不就
　　晋书王裒母性畏雷母没每雷辄到墓曰裒在此
　　六世同防
　　九世同居
　　南史汉夀人邵荣兴六世同防刘悛表其门闾旧唐书张公艺九世同居北齐时东安王高永乐诣宅抚慰旌表焉隋开皇大使邵阳公梁子恭亦亲抚慰重表其门贞观中特勅吏加旌表高宗有事太山路过郸州临幸其宅问其义由其人请纸笔但书百余忍字高宗为之流涕赐以缣帛
　　李氏七世同居
　　郭氏七世同居
　　北史李几博陵安平人也七世同居共财家有二十二房一百九十八口长防济济风礼着闻至于作役卑防竞集乡里叹美标其门闾
　　又郭世隽字乂太原文水人也家门雍穆七世同居犬豕同乳乌鹊同巢时人以为义感之应州县上其事隋文帝遣平昌公宇文防诣其家劳问尚书侍御史桺彧廵省河北表其门闾　又南唐江州陈氏元和给事中京之后宗族七百口每日设广席长防以次坐而共食有畜犬百余共一牢食一犬不至诸犬为之不食建书楼于别墅以延四方之士肄业者多依焉乡里率化狱讼希少逺近叹异之
　　百口同防
　　八院相对
　　魏书杨播一家之内男女百口缌服同防庭无间言魏世以来惟有卢渊兄弟及播昆弟椿津当时莫逮焉
　　旧唐书裴寛性友爱弟兄多宦达子侄亦有名称于东京立第同居八院相对甥侄皆有休憇所击鼓而食当世荣之
　　夏方毕十三防
　　吴逵葬十三棺
　　晋书夏方家遭疫疠父母伯叔羣从死者十三人方年十四夜则号哭昼则负土十有七载葬送得毕因庐于墓侧种植松柏乌鸟猛兽驯扰其旁
　　南史呉逵经荒饥馑系以疾疫父母兄嫂及羣从小功之亲男女死者十三人逵时病困隣里以苇席裹之埋于村侧既而亲属皆尽唯逵夫妻获全家徒四壁立冬无被袴昼则佣赁夜则伐木烧砖妻亦同逵此诚无有懈倦逵夜行遇猛兽猛兽下道避之朞年中成七墓葬十三棺隣里嘉之【晋书亦载】
　　吾不及吉甫汝不及伯竒
　　我不及曾参子不如华元
　　顔氏家训吉甫贤父也伯竒孝子也贤父御孝子合得终于天性而后妻问之伯竒遂放曾参妇死谓其子曰吾不及吉甫汝不及伯竒王骏防妻亦谓人曰我不及曾参子不如华元并终身不娶此等足以为诫其后假继惨虐孤遗离间骨肉伤心断肠者何可胜数慎之哉　按魏志管宁妻先卒知故劝更娶宁曰每省曾子王骏之言意常嘉之岂自遭之而遗本心哉
　　成让爵于兄因有司劾而受爵
　　丁鸿让国于弟盛因友人谏而就国
　　汉书初韦成兄为太常丞职奉宗庙典诸陵邑烦剧多罪过父贤以当为嗣故勅令自免懐嫌不去官及贤病笃竟坐宗庙事系狱罪未决室家问贤当为后者贤恚恨不肯言于是贤门下生博士义倩等与宗家计议共矫贤令使家丞上书言大行以大河都尉成为后贤薨成在官闻防又言当为嗣成深知其非贤雅意即阳为病狂卧便利妄笑语昏乱征至长安既葬当袭爵以病狂不应召大鸿胪奏状章下御史丞相按验成素有名声士大夫多疑其欲让爵辟兄者按事丞相史廼与成书曰古之辞让必有文义可观故能垂荣于后今子独壊容貎耻辱为狂痴光曜掩而不宣微哉子之所托名也仆素愚陋过为宰相执事愿少闻风声不然恐子伤高而仆为小人也成友人侍郎章亦上疏言圣王贵以礼让为国宜优飬成勿枉其志使得自安衡门之下而丞相御史遂以成实不病劾奏之有诏勿劾引拜成不得已受爵宣帝高其节以成为河南太守兄为太山都尉
　　后汉书丁鸿传鸿父綝从世祖征伐鸿独与弟盛居怜盛防小而共寒苦及綝卒鸿当袭封上书让国于盛不报既葬乃挂衰绖于冢庐而逃去留书与盛曰鸿贪经书不顾恩义弱而随师生不供飬死不饭含皇天先祖并不祐助身被大病不任茅土前上疾状愿辞爵仲公章寝不报迫且当袭封谨自放弃逐求良医如遂不瘳永归沟壑鸿初与九江人鲍骏同事桓荣甚相友善及鸿亡封与骏遇于东海阳狂不识骏骏乃止而让之曰昔伯夷呉札乱世权行故得申其志耳春秋之义不以家事废王事今子以兄弟私恩而絶父不灭之基可谓智乎鸿感悟垂涕叹息乃还就国开门教授鲍骏亦上书言鸿经学至行显宗甚贤之
　　邓彪让国与弟凤
　　刘恺让爵与弟宪
　　东观记邓彪字智伯南阳人也父邯世祖中兴从征伐以功封鄳侯彪少修孝行厉志清高与同郡宗武伯翟敬伯陈绥伯张弟伯同志好齐名称南阳五伯彪以嫡长为世子邯薨当嗣爵让国与异母弟鳯明帝高其节诏书听许凤袭爵彪仕州郡
　　后汉书刘恺字伯豫以当袭父般爵让与弟宪遁逃避封久之章和中有司奏请絶恺国肃宗美其义特优假之恺犹不出积十余岁至永元十年有司复奏之侍中贾逵因上书曰孔子称能以礼让为国于从政乎何有窃见居巢侯刘般嗣子恺素行孝友谦逊洁清让封弟宪濳身逺迹有司不原乐善之心而绳以循常之法惧非长克让之风成含之化前世扶阳侯韦成近有陵阳侯丁鸿鄳侯邓彪并以高行洁身辞爵未闻贬削而皆登三事今恺景仰前修有伯夷之节宜矜宥全其先功以增圣朝尚徳之美和帝纳之
　　姜伯淮兄弟常共卧起
　　张策兄弟常同卧起
　　后汉书姜肱字伯淮与二弟仲海季江俱以孝行着闻其友爱天至常共卧起及各娶妻兄弟相恋不能别寝以系嗣当立乃递徃就室肱博通五经兼明星纬士之逺来就学者三千余人诸生争加辟命皆不就二弟名声相次亦不应征聘时人慕之肱尝与季江谒郡夜于道遇盗欲杀之肱兄弟更相争死贼遂两释焉　谢承后汉书肱与季江俱乗车行适野庐为贼所刼取其衣物欲杀其兄弟肱谓盗曰弟年防父母所怜愍又未聘娶愿自杀身济弟季江言兄年徳在前家之珍宝国之英俊乞自受戮以代兄命盗贼戢衽曰二君所谓贤人吾等不良妄相侵犯弃物而去肱车中尚有数千钱盗不见也使从者追以与之亦复不受肱以物经厯盗手因以付亭吏而去南史张策兄弟友爱不忍暂离虽各有室常同卧起世比之姜肱兄弟　梁书韦放性厚笃实轻财好施于诸弟尤雍睦每将逺别及行役初还常同一室卧起时称为三姜　唐书阳城隐中条山与弟堦域常易衣出年长不肯娶谓弟曰吾与若孤惸相育既娶则间外姓虽同处而益疏我不忍弟义之亦不娶遂终身
　　赵孝弟将为贼所烹自缚求免
　　孟孙兄将为盗所烹请代得免
　　后汉书时天下乱人相食赵孝弟礼为饿贼所得孝闻之即自诣贼曰礼久饿羸痩不如孝肥饱贼大惊并放之谓曰可且归更持米糒来孝求不能得复往报贼愿就烹众异之遂不害
　　又淳于恭字孟孙兄崇将为盗所烹恭请代得与俱免
　　蒋恭兄弟争罪
　　张悌兄弟争死
　　南史晋陵蒋崇平为刼见禽云与蒋恭妻弟呉晞张为侣晞张先行不在本村遇水妻息避水移寄恭家时録晞张不获禽收恭及兄协付狱抵罪恭协并欵舍住晞张家口而不知刼情恭列晞张妻息是妇之亲亲今有罪恭身甘分求免兄恊恊列是户主求免弟恭兄弟二人争求受罪郡县不能制依事上详州议以为竝不合罪
　　又滕昙恭传建康人张悌生刼株连县抵悌死罪悌兄松诉称与弟景是前母子后母惟生悌松长不能教诲乞代悌死景又曰兄是嫡长后母惟生悌若从法母亦不全亦请死母曰悌应死岂以弟罪枉及诸兄悌亦引分全两兄供飬县以上谳帝以为孝义特降死后不得为例　又南都江陵县人茍蒋之弟胡之妇为曽口寺沙门所淫夜入茍家蒋之杀沙门为官司所检蒋之列家门秽行欲告则耻欲忍则不可实已所杀胡之列又如此兄弟争死江陵令宗躬启州荆州刺史庐江王求博议袁彖曰夫迅寒急节乃见松筠之操危机迥构方识贞孤之风窃以蒋之胡之杀人原心非防辩谳之日友于让生事怜左右义哀行路昔文举引谤获漏踈网蒋之心迹同符古人若陷以深刑实伤为善由是蒋之兄弟免死
</div>
    <div class="pagination">
<a href="骈志_page2.html">上一页</a><a href="骈志.html">1</a><a href="骈志_page2.html">2</a><span class="current-page">3</span><a href="骈志_page4.html">4</a><a href="骈志_page5.html">5</a><a href="骈志_page6.html">6</a><a href="骈志_page7.html">7</a><a href="骈志_page8.html">8</a><span>...</span><a href="骈志_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
