<!DOCTYPE html>
<html>
<head>
    <meta charset="UTF-8">
    <title>玉海 - 第 186 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 186 页/共 284 页</h1>
    <div class="content">　　景祐三年正月戊子学士承防章徳象上封国名三等皆递升其宋赵梁夀四国不以封从之　唐制食实封者给缣帛唐末五代始有特加邑戸而罢实封之给又去县公之名封侯以郡皇朝沿其制文臣少卿监武臣副率以上有封爵丞郎学士刺史大将军以上有实封但以増戸数为差邑过其爵则并进爵焉止于开国郡公每加食邑自千戸至二百戸实封自六百戸至百戸皆六等亲王重臣或特加有逾千戸者凡加食邑宰相千戸实封四百戸余降麻官七百戸实封三百戸直学士以上五百戸实封二百戸舎人待制以上实封一百戸食邑三百戸封县开国男五百戸封子七百戸封伯千户封郡侯二千戸封公千五百户以上始加实封惟将相食邑万户即开国景祐三年诏春秋秦汉以来下及皇朝所封旧名别分大次小三等以为定制焉【赵至唐为大国相至凉为次国江滕至润华为小国】　庆厯七年诏使相未满万戸皆得封【杜衍特宣】皇属特封郡县公或赠侯者无开国字又采秦制赐民爵曰公士其王公以下封国之名旧有大次小三等以为进封之叙然每封拜又有权升次小国为大国者　元丰三年九月十七日诏见任宰相使相食邑实封通及万戸前宰相食邑及万戸封公闰九月御史言曹佾以外戚封郡王祖宗以来未有佾比
　　嘉祐封崇义公
　　嘉祐四年四月癸酉诏以柴氏后为崇义公奉周祀给公田十顷先是着佐何鬲言宜访唐周苗裔备二王后礼院议唐世已逺惟周义不可废遂封柴咏【丗宗后孙也】朝有大礼则入侍祠













　　玉海卷一百三十四
<子部,类书类,玉海>
　　钦定四库全书
　　玉海卷一百三十五
　　宋　王应麟　撰
　　官制
　　褒功　诏封
　　古者人臣功有五品以徳立宗庙定社稷曰勲以言曰劳用力曰功明其等曰伐积日曰阅
　　周司勲　功书
　　夏官司勲【上士三人下士四人】掌六乡赏地之法以等其功王功曰勲【若周公】国功曰功【若伊尹】民功曰庸【若后稷】事功曰劳【若禹】治功曰力【若咎繇】战功曰多【若韩信陈平】凡有功者铭书于王之大常祭于大烝司勲诏之大功司勲藏其贰【注功书藏于天府又副于此者以其主赏　太史公曰功有五品勲劳功伐阅】　秋官司约【下士二人】掌治功之约【注王功国功之属】凡大约剂书于宗彞小约剂书于丹圗　左传宫之竒曰勲在王室藏于盟府【正义王室之勲藏在盟府者凡诸侯初受封爵必有盟誓之言】反行饮至舍爵防勲【注既饮置爵则书勲劳于防言速记有功也】　书洛诰记功宗以功作元祀丕视功载注视羣臣有功者记载之有大功则列为大祀疏或时立其祀配享庙廷亦是也
　　周武王封功臣
　　周颂赉大封于庙也笺武王封诸臣有功者正义谓文王之庙也祭统曰赐爵禄于太庙示不敢専皇甫谧曰武王伐纣之年夏四月乙夘祀于周庙将率之士皆封诸大国四百人兄弟之国十五人同姓之国四十人乐记将率之士使为诸侯是大封也左昭二十八年武王克商光有天下兄弟国十五人姬姓国四十人书武成克殷反祀于周庙列爵惟五分土惟三皆大封之事乐记武王克殷未及下车而封蓟祝陈下车而封宋未及下车虽有命封之必至庙受防乃成封亦在此大封之中　史记武王作武成封诸侯班赐宗彞追思先圣王乃褒封神农之后于焦黄帝之后于祝帝尧之后于蓟【蓟祝焦无闻焉】舜之后于陈大禹之后于于是封功臣谋士而师尚父为首封封尚父于营丘曰齐封弟周公旦于曲阜曰鲁封召公奭于燕封弟叔鲜于管叔度于蔡余各以次受封　汉功臣表杜业曰成王察牧野之克愿羣臣之勤知其恩结民心功光王府故述先父之志録遗老之荣髙其位大其防爱敬饬尽命赐备厚是以燕齐之化与周并传子继弟及歴载不堕【秦淳于越曰殷周之王封子弟功臣千有余嵗】
　　汉通侯籍
　　髙纪五年九月利几者项羽将为陈令降上侯之颍川上至雒阳举通侯籍召之而利几恐反【应劭曰旧曰彻侯避武帝讳张晏曰后改为列侯　诸侯王表五年九月前有楚韩王信长沙王吴芮淮安王英布燕王卢绾梁王彭越韩王信赵王张敖】　沛公为汉王曹参封建成侯【破三秦赐食邑宁秦定魏地赐食邑平阳】樊哙临武侯夏侯婴昭平侯张良成信侯周勃威武侯【定三秦赐食邑懐徳】郦商信成君【赐食邑武成六千戸益食四千户】灌婴昌文侯【食杜平乡】傅寛共徳君【赐食邑雕阴】赐爵通徳侯靳歙建武侯周緤【赐食邑池阳】韩信曰以天下城邑封功臣何所不服
　　汉剖符封功臣
　　髙纪六年十二月甲申上还至雒阳始剖符封功臣曹参等为通侯【注合符而分授之】上已封大功臣三十余人其余争功未得行封【雍齿以前已封二十六人张良传云二十余人】上居雒阳南宫从复道上见诸将偶语以问张良云云三月上置酒封雍齿【表正月戊午因趣丞相急定功行封】与功臣剖符作誓丹书铁契金匮石室藏之宗庙　史记六年十二月论功与诸列侯剖符行封　今考世家及其言剖符世世勿絶者曹参平阳陈平戸牖周勃食绛樊哙食舞阳郦商食涿郡夏侯婴汝阴灌婴颍阴傅寛阳陵靳歙武信诸侯王剖符而封【英布韩王信栾布封王剖符受封欲之万世】夷狄剖符而封【十一年五月尉陀陆贾説陀曰遣臣授君印剖符通侯叙爰有朝鲜燕之外区汉兴柔逺与尔剖符】虽髙祖元功辅臣股肱剖符而爵泽流苗裔则见于太史公年表之自叙与功臣剖符作誓丹书铁契则见于班氏髙纪之賛剖符世爵受山河之誓则见于杜业之纳説受命之初賛功剖符则见于功臣表之述还至雒阳与功臣剖符定封见于陈平王吸召欧薛欧陈濞陈婴虽同甲申之封而无剖符之事张良为谋臣然封于正月丙午亦无剖符之言　功臣表六年十二月甲申封平阳【曹参】信武【靳歙】汝阴【夏侯婴】清河【王吸】阳陵【傅寛】广严【召欧】广平【薛欧】博阳【陈濞】堂邑【陈婴】曲逆【陈平】凡十人正月丙午封留【张良】射阳【刘纒】鄼【萧何】绛【周勃】舞阳【樊哙】曲周【郦商】颍阴【灌婴】汾阴【周昌】梁邹【武虎】成【董渫】蓼【孔聚】费【陈贺】阳夏【陈豨】凡十三人正月丁未隆虑【周灶】戊申阳都【丁复】壬子阳信侯【吕青】戊午东武【郭】什方【雍齿】三月丙申棘蒲【陈武】庚子都昌【朱轸】武彊【严不识】贳【合胡害】海阳【揺毋余】南安【宣虎】肥如【蔡寅】曲成【虫达】河阳【陈涓】合三十七人四月癸未封敬市六月丁亥封栁丘魏其祁平七月庚寅封河陵昌武戊戌封髙宛宣曲终陵八月丙辰有束茅斥丘之封甲子有台定安国乐成辟阳剻成安平之封丁丑有北平之封若淮阴范鲁城父任棘丘髙胡厌次之封皆在六年而逸其月日【六年所封自平阳至厌次侯爰类凡六十四人】自平臯【刘它】至平棘【林挚】十一人封于七年深泽【赵将夕】至龙阳【陈署】十八人封于八年以至九年封平侯【张瞻师】以下六人十一年封东阳【张相如】以下十九人十二年封中牟【单右车】以下十九人　髙祖顺斗极运天关横钜海票昆仑提劔而叱之麾城摲邑下将降旗一日之战不可殚记鞮鍪生虮虱介胄被沾汗以为万姓请命雽皇天规亿载恢帝业七年之间天下宻如也樊郦曹灌携劔摧锋从髙皇帝垦菑除害耘锄海内【叙云起龙骧化为侯王】
　　汉十八侯位次　元功十八人位次　论功定封　列侯位次簿
　　汉功臣表自古帝王之兴曷尝不建辅弼之臣所以共成大功者乎汉兴自秦二世元年之秋楚陈之嵗初以沛公总帅雄俊三年而后西灭秦立汉王之后五年东克项羽即皇帝位八载而天下乃平始论功而定封讫十二年侯者百四十有三人【表増十人】时大城名都民人散亡戸口可得而数裁十二三是以大侯不过万家小者五六百戸封爵之誓曰使黄河如带泰山如厉国以永存爰及苗裔于是申之以丹书之信重之以白马之盟又作十八侯之位次【孟康注曰唯作元功萧何等十人位次耳髙后乃诏作位次下竟师古曰谓萧何曹参张敖周勃樊哙郦商奚防夏侯婴灌婴傅寛靳歙王陵陈武王吸薛欧周昌丁复虫达从第一至十八也　史记正义载姚察説同　史记正义云楚汉春秋无奚防薛欧有韩钦陈溃而王吸为王崇丁复为丁侵】鄼文终侯萧何位次第一平阳懿侯曹参二宣平武侯张敖三绛武侯周勃四舞阳侯樊哙五曲周侯郦商六鲁侯奚防七汝阴文侯夏侯婴八颍阴懿侯灌婴九阳陵景侯傅寛十信武肃侯靳歙十一安国武侯王陵十二棘蒲刚侯陈武十三清河定侯王吸十四广平敬侯薛欧十五汾阴悼侯周昌十六阳都敬侯丁复十七曲成圉侯虫达十八表位次自平阳懿侯曹参至卤严侯张平第四十八髙祖一百四十七人【孟康注曰曹参位第二而表在首萧何位第一而表在十三以封前后故也晋庾峻曰以张良之勲而班在叔孙之后师古曰张耳及敖并无大勲盖以鲁元之故吕后曲升之顔游秦云髙祖自云得天下由张良称其才也叙位乃以曹参次萧何校其勤也至如戸数多寡或以才徳或以功劳亦无定也故称萧何位第一戸唯八千张良食万户而位过六十他皆类此】　大事记髙帝六年三月书定功行封又作元功十八人位次【以史记本纪监年表修】张敖以髙帝九年四月废王为侯盖今年有诏作元功十八人位次及位次之定乃在九年以后也自十九以下皆陈平所定平之第在四十七留侯之定在六十二盖不欲与功臣争先髙帝时先后畧有定次髙后世特因其旧而铨品之耳【汉表载位次　史记表载侯第第一鄼文终萧何终于第百三十七陆量侯须无诏以为列侯自置吏受令长沙王　汉表孝惠髙后者六人有位次史记削之】　史记世家列侯毕已受封及奏位次皆曰曹参第一鄂千秋进曰云云萧何第一曹参次之【本传论功行封郡臣争功嵗余不决上以何功最盛先封为鄼侯】　史记索隠曰姚氏云十八侯史记与汉书表同而楚汉春秋则不同者陆贾记事在髙祖惠帝时汉书是后定功臣等列及陈平受吕后命而定或已改邑号故人名亦别且髙祖初定唯十八侯吕后令陈平终竟已下列侯第録凡一百四十三人也　史记正义曰顾云髙祖止定十八侯吕后令陈平终竟第録按髙祖定十八侯陈平定一百一十九侯凡一百三十七人【八人孝惠髙后封】功臣凡一百四十三人一百二十九预侯第十四人不预【有辠及改封王】西汉列侯及建武而存者平阳建平富平爰戚髙昌归徳义成长罗　汉魏文章班固泗水亭碑十八侯铭【有良平纪通而无奚防薛欧丁复】陈张画防萧勃翼终出爵褒贤列土封功叙将十八賛述股肱休勲显祚永永无疆鄼侯何将军舞阳侯樊哙将军留侯张良【表位次六十二】大尉绛侯周勃相国平阳侯曹参丞相戸牗侯陈平【表位次四十七】南宫侯张敖【表作宣平】衞尉曲阳侯郦商将军颍阴侯灌婴将军阳陵侯傅寛将军武信侯靳歙丞相安国侯王陵将军襄平侯纪通【表位次六十六】将军棘津侯陈武御史大夫汾阳侯周昌曲成侯虫达将军青阳侯王吸【表作清河】　文选陆士衡汉髙祖功臣颂萧何曹参张良陈平韩信彭越黥布张耳韩王信卢绾吴芮刘贾王陵周勃樊哙郦商夏侯婴灌婴傅寛靳歙刘敬郦食其陆贾叔孙通魏无知随何三老董公辕生纪信周苛侯公【三十一人】　表究其本末并叙位次阳陵侯傅寛位次曰武忠侯曲成圉侯虫达位次曰夜侯平悼侯工师喜位次曰聊城侯猗氏敬侯陈遫位次曰长陵侯土军式侯宣义位次曰信成侯注师古曰汉列侯位簿有諡号姓名与史记不同者表则具载　史记十二诸侯年表以下以地为主故年经而国纬所以观天下之大势髙祖功臣侯年表以下以时为主故国经而年纬所以观一时之得失班氏分异姓同姓王为两表汉初亲疏相错之意不复见同姓诸侯王表废年经国纬之制王子侯以下诸表废国经年纬之制徒列子孙曽世数是特聚诸家之谱牒耳　恩泽侯表髙帝行赏授位爵以功为先后官用能为次序　髙纪五年东克项羽六年十二月甲申始剖符封功臣曹参等为通侯三月置酒封雍齿趣丞相急定功行封十二年史臣称初髙祖又与功臣剖符作誓丹书铁契金匮石室藏之宗庙虽日不暇给其规模宏逺矣【注以金为匮以石为室缄封之保固之义也】
　　汉兴功臣受封　元功侯籍　汉庙旧籍【见后】着録勲臣　帝籍
　　史记功臣表汉兴功臣受封者百有余人索隠曰髙祖功臣百三十七人兼外戚王子一百四十三人受封汉功臣表究其本末并序位次尽于孝文以昭元功之侯籍【师古曰籍谓名録髙纪所云通侯籍也】汉兴讫十二年侯者百四十有三人【表叙号諡姓名侯状戸数始封位次子孙曽】平阳懿侯曹参【位次二】至卤严侯张平【位次四十八】右髙祖百四十有七人二人在外戚四人在王子【外戚周吕建成王子羮颉郃阳沛徳】凡百五十三人【表止百三十七人当攷】便顷侯吴浅至平都孝侯刘到右孝惠三人南宫侯张买至醴陵侯越右髙后十二人阳信侯刘掲至故安节侯申屠嘉右孝文十人　樊郦賛方其鼓刀仆御贩缯之时岂自知附骥之尾勒功帝籍庆流子孙哉　后祭遵博士范升上疏曰髙祖班爵割地与下分功着録勲臣颂其徳美生则宠其殊礼奏事不名入门不趋死则畴其爵邑世无絶嗣丹书铁劵于无穷斯大汉厚下安民长久之徳【周有大常之书司勲之贰盟府之藏】
　　髙祖功臣一百四十三至文帝世存者一百二十五武帝世存者七十一惠景间侯者建元后存者二国太初后皆国除史记表云至太初百年之间见侯五杜业曰百余年间袭封者尽虽难尽继宜从尤功　萧何位第一戸唯八千张良万戸位过六十
　　汉髙祖至太初诸侯谱
　　史记汉兴以来诸侯年表第五臣迁谨纪髙祖以来至太初诸侯谱其下益损之时令后世得览形势虽强要之以仁义为本【或以天子支庶子弟初立或以王支庶子分置或废国而郡或郡复为国或剖析而众建或相承而不易此益损之辨也　贾谊曰众建诸侯而少其力】自序汉兴以来至于太初百年诸侯废立分削谱记不明作汉兴以来诸侯年表十国【同姓九异姓一】楚【六年正月丙午王交景三年分置鲁国相承至太初】齐【髙六年正月甲子王肥城阳济北则文二年二月乙夘分济南菑川胶东则十六年四月丙寅分　景中元年复置胶东元狩六年四月乙巳立闳】荆【六年正月丙午初王刘贾十二年十月辛丑更为吴王濞景四年初置江都元狩六年更广陵】淮南【十一年十二月庚午王长文十六年四月丙寅分庐江衡山元狩二年衡山别为六安】燕【十二年二月甲午王建文元年十月庚戌王泽元狩六年四月乙巳王旦】赵【九年四月王如意惠元年王友髙后七年王恢文二年二月乙夘分置河间景二年三月甲寅置广川三年六月乙巳置中山中三年三月丁酉置清河髙后元年四月初置常山景中五年三月丁巳王舜元鼎三年分真定泗水】梁【十一年三月丙午王恢文二年二月乙夘王胜十二年王武景中六年五月丙戌分济川济东山阳济阴】淮阳【十一年三月丙寅王友徙赵文四年王武徙梁景二年王余徙鲁】代【六年正月壬子王喜十一年正月丙子王文帝文二年二月乙夘王武四年大原王参更为代王表云代初王文帝在韩王信之后误也】长沙【五年二月乙未王吴芮景二年三月甲寅王发】
　　汉受命谱
　　异姓王表据汉受命谱十八王月而列之天下一统廼以年数讫于孝文异姓尽矣汉元年二月羽自立为西楚霸王王梁楚地立沛公为汉王王巴蜀汉中三分关中立章邯为雍王司马欣为塞王董翳为翟王申阳为河南王共敖为临江王英布为九江王吴芮为衡山王田安为济北王田市为胶东王田都为齐王魏豹为西魏王司马卬为殷王赵王歇为代王张耳为常山王韩成为韩王韩广为辽东王臧荼为燕王【表元年一月乃春二月也】注应劭曰诸侯王始受封之月也十八王同时称一月分楚为四分秦为四分齐为三分赵为二分燕魏韩为二吴芮髙祖制诏御史长沙王忠其定着令五年二
　　月芮徙长沙賛曰髙祖定天下异姓王者八国张耳吴芮彭越黥布臧荼卢绾两韩信唯吴芮号五世着于甲令而称忠　史记惠景侯者表太史公读列封至便侯【吴浅所封】曰有以也夫长沙王者着令甲称其忠焉　汉表髙九年三月丙戌封陆量侯须无诏以为列诸侯自置吏令长受令长沙王
　　髙帝五年天下之势异姓强而同姓未有封者六年异姓同姓强弱畧相当十二年而同姓强而异姓絶无而仅有孝文后七年长沙国除
　　汉兴至太初诸侯谱纪
　　史记自序汉兴以来至于太初百年诸侯废立分削谱纪不明有司靡踵强弱之原云以世作汉兴已来诸侯年表第五
　　汉更封　益封
　　列陈平封戸牖侯髙帝南过曲逆顾问御史戸口几何对曰始秦时三万余戸今见五千戸诏更封平为曲逆侯尽食之除前所食户牖【平六出竒计輙益邑封】　樊哙赐爵临武侯取信定楚更赐爵列侯为舞阳侯　郦商赐爵列侯食邑涿郡以破黥布军更封为曲周侯　夏侯婴号昭平侯取楚王信更食汝阴从击豨布益千戸定食汝阴六千九百戸【益食细阳千戸】　靳歙赐爵建武侯定为信武侯击黥布有功益封定食邑五千三百戸　周緤为信武侯十六年更封成侯　萧何益封二千戸为相国益封五千戸　灌婴破黥布益邑二千五百髙帝归定食颍阴五千戸
　　汉功臣世爵
　　高恵高后文功臣表杜业纳説曰迹汉功臣亦皆割符世爵受山河之誓
　　汉祠功臣庙庭　褒赏元功
　　魏志明帝青龙元年五月壬申诏祀大将军夏侯惇大司马曹仁车骑将军程昱于太祖庙庭注魏书载诏曰先王之礼于功臣存则显其爵禄没则祭于大蒸故汉氏功臣祠于庙庭【又见周礼司勲注】大魏元功之臣功勲优着终始休明者其依礼祀之于是以惇等配飨汉书陈崇奏髙皇帝褒赏元功相萧何邑戸既倍又殊礼奏事不名入殿不趋封其亲属十有余人【史记萧何世家五年克项羽论功行封羣臣争功嵗余不决上以何功最盛先封为鄼侯六年正月丙午封八千戸列侯毕受封上令何第一赐带剑履上殿入朝不趋髙后二年封何夫人同为侯封何少子延筑阳侯孝文元年更为鄼】
　　汉差次列侯功　列侯功次朝位
　　髙后纪二年春正月诏曰髙皇帝匡饬天下诸有功者皆受分地为列侯万民大安莫不受休徳朕思念至于久逺而功名不着亡以尊大谊施后世今欲差次列侯功以定朝位藏于髙庙世世勿絶嗣子各袭其功位其与列侯议定奏之丞相臣平言谨与绛侯臣勃曲周侯臣商颍阴侯臣婴安国侯臣陵等议列侯幸得赐餐钱奉邑陛下加惠以功次定朝位【功大者位在上功臣表有第一第二之次】臣请藏髙庙奏可【表髙后二年复诏丞相陈平尽差列侯之功録第下竟藏诸宗庙副在有司髙祖功臣博陵侯陈濞位十九至陆量侯须无位百三十七皆陈平所定　髙后元年七月丙申封沅陵侯吴阳位百三十六】　王子侯表徳哀侯广上邳侯郢客朱虚侯章【独有位次】注张晏曰髙后二年诏丞相陈平令差第列侯位次髙下故王子侯三人有第三年之后皆不第　史记髙后纪七年秋丞相平等言武信侯吕禄上侯位次第一　盖髙帝定十八侯位次萧何第一曹参第二张敖第三周勃第四今尽诸侯朝位萧曹皆死必递迁张敖为第一敖死遂以禄补其处耳【师古曰张敖无大功盖以鲁元之故吕后曲升之】　晋庾峻曰汉祖任萧曹以天下重四皓于南山以张良之勲而班在叔孙之后盖公之贱而曹相咨之以政帝王贵徳于上俗亦反本于下
　　汉列侯益邑
　　文纪元年六月诏曰列侯从髙帝入蜀汉者六十八人益邑各三百戸【史记云益封】吏二千石以上从髙帝颍川守尊等十人食邑六百戸淮阳守申屠嘉等十人五百戸【表文二年】衞尉足等十人四百戸封淮南王舅赵兼为周阳侯齐王舅驷钧靖郭侯【表云邬侯并四月辛未封】故常山丞相蔡兼为樊侯【兼从髙祖六月丙寅封史记在秋】
　　汉修代来功
　　文纪元年冬十月辛亥见髙庙诏益封太尉勃邑万戸赐金五千斤丞相平将军婴邑各三千戸金二千斤朱虚侯章襄平侯通各二千戸金千斤封典客刘掲信阳侯赐金千斤【十一月辛丑朔】六月施惠天下乃修代来功尊中尉宋昌为衞将军封壮武侯【表四月辛亥封】诸从朕六人官皆至九卿【张武等　薄昭以中大夫迎帝于代元年正月封轵侯】三年五月幸太原见故羣臣皆赐之举功行赏诸民里赐牛酒复晋阳中都民三嵗租留游大原十余日　文帝二年十月诏令列侯之国为吏及诏所止者遣太子景帝后二年十月省彻侯之国【列侯悉就国自贾生发之】
　　汉建元功臣受封
　　史记建元以来侯者年表太史公曰匈奴攻当路塞闽越擅伐东瓯请降二夷交侵当盛汉之隆以此知功臣受封侔于祖考矣太史本表自翕侯赵信至湼阳侯子最计七十三人褚先生补当涂侯总七十七人【索隠曰七十二国太史公旧余四十五国褚先生补】　元光侯者四元朔侯者二十【唯公孙以丞相封】元狩侯者十三皆以匈奴封元鼎侯者十六【唯姬嘉以周后栾大以方术石庆以丞相封余皆以匈奴南粤封】元封侯者十七以东越瓯骆南粤朝鲜西域封则时之用兵孰多孰少皆可知矣
　　汉元朔封诸校
　　卫青元朔五年春将三万骑出髙阙苏建李沮公孙贺李蔡皆领属车骑将军出朔方李息张次公出右北平追得右贤禆王十余人引兵还塞天子使使者持大将军印即军中拜青大将军上曰青躬率戎士获匈奴王十有余人益封八千七百戸封三子为侯【四月丁未】又圗诸校功诏御史曰公孙敖以防军校获王封合骑侯韩説以戏下战封龙侯【四月丁未封】贺南侯李蔡乐安侯【四月乙巳封】李朔轵侯赵不虞随成侯公孙戎奴从平侯【乙夘封】李沮李息及窦如意中郎将绾赐爵关内侯沮息如意食邑三百戸【表元朔二年三月丙辰青封长平侯曰以三千八百戸封西定河南地益封三千八百戸再封凡万六千三百户封三子为侯侯千三百戸并之二万二百戸】明年【元朔六年夏四月】青复将六将军絶幕唯霍去病有功封冠军侯【壬申　表以校尉击匈奴侯】郝贤从大将军捕虏封终利侯【五月壬辰】骑士孟已赐关内侯邑二百戸青不益封赐千金校尉张骞因前使絶域功封博望侯【六年三月甲辰】最大将军青凡七出击匈奴一与单于战再益封禆将校尉侯者九人为特将者十五人李广至苏建七人有李息至荀彘八人附末【李广张骞公孙贺李蔡曹襄韩説苏建李息公孙敖李沮张次公赵信赵食其郭昌荀彘凡十五人】元狩四年夏去病絶大幕获单于章渠益封五千八百戸路博徳捕虏封邳离卫山封义阳复陆支杜侯伊即靬众利侯【六月丁夘封】从票侯破奴武昌侯安稽益封各三百戸渔阳守解校尉敢关内侯校尉自为左庶长青不得益封唯常惠遂成受赏【惠关内侯】最票骑将军去病凡六出击匈奴其四出以将军四益封凡万七千七百戸其校吏有功侯者六人为将军者二人路博徳赵破奴
　　汉侯邑列位
　　见宗戚类　史记王子侯表断自建元汉书起于髙祖【始于羮颉侯信髙七年终于杏山侯遵元始元年闰月丁酉】表记号諡名属始封位次子孙曽
　　汉开封赏科　续元功次
　　景武昭宣元成功臣表书称蛮夷帅服诗云徐方既来春秋列潞子之爵许其慕诸夏也汉兴至孝文时乃有弓髙襄城之封【注穨当桀龙或以襄城为韩婴　表弓髙侯韩穨当防城侯韩婴以匈奴相国降文十六年六月丙子封　叙曰景夷吴楚武兴师旅后昆承平亦有绍士】虽自外来本功臣后至孝景始欲侯降者丞相周亚夫守约而争【景帝欲封匈奴降者徐卢等】帝黜其议初开封赏之科【中二年十二月丁丑封徐卢等五人】又有吴楚之事【六年四月丁夘封栾布等五人　中二年四月乙巳封赵相内史等死事十四人】武兴胡越之伐将帅受爵应本约矣后世承平颇有劳臣辑而叙之续元功次云表叙号諡姓名功状戸数始封子孙曽孙孝景十八人俞侯栾布至塞侯直不疑【中三年十一月庚子安陵侯于军以匈奴王降侯十二月丁丑封陆彊等五人皆匈奴降者中五年四月丁丑封卢它之以东胡王降侯孝景十八内匈奴降者八人】孝武七十五人自翕侯赵信至丞父侯孙王【武匈奴降者二十一人又有自南越朝鲜小月氐降者】孝昭八人自侯金日防至义阳侯傅介子孝宣十一人自长罗侯常惠至义成侯厉温敦【宣匈奴降者二人】孝元一人义成侯甘延夀孝成五人自驷望侯冷广至楼虚侯訾顺李广利诸将多中首虏率为侯者注师古曰率【音律】
　　谓军功封赏之科着在法令者也【李蔡有功中率封乐安侯】　平当传上既罢昌陵以淳于长建防下公卿议封长当以为不应封爵之科　陈汤刘向上疏常惠郑吉皆裂土受爵于是诏公卿议封议者以为宜如军法捕斩单于令元帝取安逺侯故事封千戸匡衡石显复争乃封延夀义成侯汤爵关内侯食邑各三百戸加赐黄金百斤史记商君有军功者各以率受上爵
　　汉封髙祖功臣后
　　景纪二年六月封相国萧何孙系为列侯　武纪元光三年夏五月封髙祖功臣后五人为列侯元狩三年夏五月封萧何曽孙庆为列侯　功臣表杜业纳説曰虽难尽继宜从尤功成帝复绍萧何哀平之世増修曹参周勃之属得其宜矣髙祖功臣文帝绍封四人樊哙子市人【元年】革朱子式【四年】萧何孙则【五年】周勃子亚夫【后三年】景帝十三年萧何后嘉【二年】周緤【中元年】周苛【中元年】周昌【中二年】郦商【中三年】薛欧陈濞赵将夕杜恬【并中元年】陈贺郭亭【并中六年】周勃子坚王翥子頴二人【后元年】武帝三人灌婴孙贤【元光二年】张敖后广国【元光三年】萧何曽孙庆【元狩二年五月】宣帝一人萧何孙建世【地节四年】成帝一人萧何后喜【永始元年】哀帝一人曹参孙本世【元夀二年】平帝三人周勃孙共樊哙后章张敖后庆忌【元始二年】光武一人曹参孙宏【建武二年　陈平曽孙掌显续封终不得】韩王信成帝时继功臣后封赠兄子岑为龙侯宣纪地节二年三月诏曰大司马大将军博陆侯功
　　徳茂盛朕甚嘉之复其后世畴其爵邑世世毋有所与功如萧相国　丙吉成帝修废功鸿嘉元年封吉孙昌博阳侯　杜钦继功臣絶世当世善政多出于钦后韦彪建初七年【十月癸丑】车驾西巡狩以彪行太常
　　数召问以三辅旧事礼仪风俗彪因建言今西巡旧都宜追録髙祖中宗功臣褒显先勲纪其子孙帝纳之行至长安乃制诏京兆尹右扶风求萧何霍光后【丙辰祠以中牢明年永平二年幸长安十一月甲申遣使者以中牢祠萧何霍光】时光无苗裔唯封何
　　末孙熊为鄼侯建初二年已封曹参后湛为平阳侯故不复及焉【永元绍封见后】
　　汉复功臣家子孙
　　宣纪元康元年夏五月复髙皇帝功臣绛侯周勃等百三十六人家子孙令奉祭祀世世不絶其毋嗣者复其次四年八月赐功臣适后黄金人二千斤　功臣表云云逮文景四五世间流民归戸口息列侯大者至三四万戸小国自倍子孙骄逸讫于孝武后元之年靡有孑遗孝宣愍而録之乃开庙臧览旧籍诏令有司求其子孙咸出庸保之中并受复除或加以金帛用章中兴之徳　公士三十二人上造十二人簪褭十二人不更九人大夫三十一人官大夫二人公大夫三人公乗二十八人五大夫一人官首一人秉铎一人士伍二人
　　汉本始论定防功益封
　　宣纪本始元年正月论定防功益封大将军光万七千戸车骑将军安世万戸诏曰故丞相安平侯敞等与光安世建议定防以安宗庙其益封敞子忠及丞相阳平侯蔡义平陵侯范明友龙侯韩増建平侯杜延年蒲侯苏昌宜春侯王谭当涂侯平杜侯屠耆堂关内侯夏侯胜邑戸各有差封田广明昌水侯赵充国营平侯田延年阳城侯史乐成爰氏侯王迁平丘侯周徳苏武李光刘徳韦贤宋畸丙吉赵广汉爵皆关内侯徳武食邑杜延年宣帝褒赏大臣延年以定防安宗庙益封
　　戸二千三百诏有司论定防功大将军光功徳过绛侯周勃车骑将军安世丞相杨敞功比丞相陈平前将军韩増御史大夫蔡义功比颍阴侯灌婴太仆杜延年功比朱虚侯刘章后将军赵充国大司农田延年少府史乐成功比典客刘掲皆封侯益土　纪地节二年三月诏曰大司马大将军博陆侯功徳茂盛复其后世畴其爵邑世世毋有所与功如萧相国
　　汉元始修封功臣
　　平纪元始二年夏四月封霍光从父昆弟曽孙阳张敖孙庆忌周勃孙共樊哙孙之子章皆为列侯复爵赐高祖时功臣郦商等后孙郦明友等百一十三人爵关内侯食邑各有差【又见郦商云百余人】　公孙元始中修功臣后赐后子孙之次见为适者爵关内侯
　　汉绍周后　封孔子后
　　武纪賛礼百神绍周后　纪武帝元鼎四年十一月行幸荥阳还至洛阳丁夘诏曰观于周室邈而无祀询问耆老得孽子嘉其封嘉为周子南君【表云侯三千戸史记天子将封泰山东巡狩至河南求周苗裔封其后嘉三十里地号曰周子南君】注初元五年为周承休侯元始四年为郑公建武十三年封于观为卫公【宣帝元康元年三月丙戌君延年绍封以奉周祀】　元帝初元五年正月【癸巳】以周子南君为周承休侯位次诸侯王【名延年】　成帝绥和元年二月【甲子】诏曰王者存二王之后所以通三统也其封孔吉为殷绍嘉侯三月进爵为公及周承休侯皆为公地各百里　平帝元始元年六月【丙午】封周公后公孙相如【表云公子寛】为褒鲁侯【后更为姬氏六月封寛十一月相如嗣更姓公孙氏后更姬氏】孔子后孔均为褒成侯【侯二千戸】奉其祀追諡孔子曰褒成宣尼公四年改殷绍嘉公为宋公周承休公曰郑公　恩泽侯表髙帝修祀六国过魏宠无忌之墓适赵封乐毅之后【十年八月封其孙叔乐乡号华成君】孝武宠公孙以列侯之爵又畴咨前代询问耆老初得周后复加爵邑其后宰相毕侯矣元成间晚得殷世以备宾位　梅福元帝时求商后分散为十余姓郡国往往得其大家推求子孙絶不能纪匡衡议宜以孔子世为汤后上以其语不经遂寝成帝时梅福复言宜封孔子后以奉汤祀绥和元年立二王后推迹古文以左氏谷梁世本礼记相明遂封孔子世为殷绍嘉公　光武纪建武二年五月庚辰【一云戊辰】封周后姬常为周承休公五年二月壬申封殷后孔安为殷绍嘉公十三年二月庚午以殷绍嘉公孔安为宋公周承休公姬常为卫公【以为汉賔在三公上】十四年四月辛巳封孔子后志为褒成侯　祭遵遵建为孔子立后奏置五经大夫　魏文帝黄初二年正月以议郎孔羡为宗圣侯晋武帝泰始三年十一月改宗圣侯孔震为奉圣亭侯太元十一年八月庚午封孔靖之【晋志宋因之】后魏封孔乗为崇圣大夫孝文太和十九年封珍为崇圣侯北齐改封恭圣侯后周武帝改邹国公隋炀帝改绍圣侯唐贞观十一年封孔子裔徳伦为褒圣侯开元二十七年以其嗣为文宣公任州长史代代勿絶　唐世系表周氏出姬姓平王少子烈食采汝坟汉兴续周之嗣复封仁为汝坟侯赐号正公
　　汉建武録旧徳臣
　　列孙宝建武中録旧徳臣以寳之孙伉为诸长　曹宏建武中先降河北封平阳侯至今　两龚鲍宣子孙皆见褒表至大官　何并孙为郎　王闳子补吏　恩泽侯表平昌侯王获建武五年诏书复
　　汉建武封功臣　防　封爵制　名籍
　　光武纪建武二年春正月庚辰封功臣皆为列侯大国四县余各有差下诏曰人情得足苦于放纵快须臾之欲忘慎罚之义惟诸将业逺功大诚欲于无穷宜如临深渊如履薄氷战战栗栗日慎一日其显效未酬名籍未立者大鸿胪趣上朕将差而録之博士丁恭议曰古帝王封诸侯不过百里故利以建侯取法于雷彊干弱枝所以为治也今封侯四县不合法制帝曰古之亡国皆以无道未尝闻功臣地多而灭亡者乃遣谒者即授印绶防曰在上不骄髙而不危制节谨度满而不溢敬之戒之尔子孙长为汉藩　列泗水王歙建武二年立为泗水王从父弟康建武二年封宜春侯【以下并建武二年】　李通封固始侯拜大司农　邓禹遣使者更封禹为梁侯食四县　冦恂定封雍奴侯食万戸　冯异定封夏阳侯【二年春】　贾复光武即位拜为执金吾封冠军侯建武二年益封穰朝阳二县　吴汉光武即位更封舞阳侯建武二年春帝使使者玺书定封汉为广平侯食四县　陈俊更封俊为新处侯　盖延更封安平侯　臧宫封成安侯　耿弇更封好畤侯食好畤美阳二县　王霸更封富波侯　祭遵拜征虏将军定封颍阳侯【春】　任光更封阿陵侯食邑万戸　李忠更封中水侯食邑三千戸　万修更封槐里侯　刘植更封为昌城侯　朱祐更封堵阳侯　景丹更封栎阳侯帝谓丹曰今关东故王国虽数县不过栎阳万戸邑夫富贵不归故乡如衣锦夜行故以封卿耳　林茂更封苦陉侯　刘隆封元父侯　傅俊封昆阳侯　宋代王梁为大司空封栒邑侯　朱浮封武阳侯食三县【以上并建武二年封】　阴识建武元年为骑都尉更封阴乡侯二年以征伐军功増封识叩头让曰天下初定将帅有功者众臣托属掖庭仍加爵邑不可以示天下帝甚美之以为关都尉镇函谷　冯勤为郎中给事尚书使典诸侯封事勤差量功次轻重国次逺近地势丰薄不相逾越自是封爵之制非勤不定【范升谓褒序辅佐封赏功臣同符祖宗见祭遵】　丁鸿父綝建武元年拜河南太守及封功臣帝令各言所乐诸将皆占丰邑美县惟綝愿封本乡人谓綝曰人皆求县子独求乡何也綝曰昔孙叔敖敕其子受封必求墝埆之地今綝能薄功防得乡亭厚矣封定陵新安乡侯食邑五千戸
　　汉功臣増邑更封　班劳防勲
　　光武纪建武十三年夏四月大司马吴汉自蜀还京师于是大飨将士班劳防勲功臣争邑更封凡二百六十五人其外戚恩泽封者四十五人　列安成孝侯赐建武十三年更増戸邑定封为安成侯奉朝请　邓农更封南侯入奉朝请　来歙帝嘉忠节复封歙弟由为宜西侯　邓禹天下平定诸功臣皆増戸邑定封禹为髙宻侯食髙宻昌安夷安淳于四县　冯异长子彰嗣更封彰东缗侯食三县　岑彭子遵嗣帝思彭功复封遵弟淮为谷阳侯　贾复定封胶东侯食郁秩壮武下宻即墨挺胡观阳凡六县【注六县皆属胶东国】　盖延増封定食万戸　陈俊増邑定封祝阿侯　臧宫増邑更封鄼侯　耿弇増邑戸上大将军印绶罢以列侯奉朝请王霸増邑戸更封向侯　朱祐増邑定封鬲侯食邑七千三百戸　王梁増邑定封封阜城侯　杜茂増邑更封脩侯　刘隆増邑更封竟陵侯　马武増邑更封歙侯　樊宏封弟丹为射阳侯【以上并建武十三年封】
　　汉永元绍封髙祖功臣　景风绍封
　　和纪永元三年十月癸未上行幸长安十一月癸夘诏曰髙祖功臣萧曹为首有世不絶之义曹相国后容城侯无嗣朕望长陵东门见二臣之垅可遣使者以中牢祠大鸿胪求近亲宜为嗣者须景风绍封以章厥功注春秋考异邮曰夏至四十五日景风至则封有功【三王世家因盛夏吉时定皇子位月令立夏之日封诸侯】　史记索隠【灌婴】案汉纪桓帝延熹二年追録髙祖功臣李必后李遂为关内侯下邳惠王衍注和帝赐彭城靖王恭诏曰其差次下邳诸子可为太子者上名将及景风拜授印绶【张宗传论景风之赏未甄　卢植殂窦武曰准之前事将有景风之祚】
　　汉永初绍封建武元功　景风绍封　建武元功圗籍
　　冯异永初六年安帝下诏曰夫仁不遗亲义不忘劳善善及子孙古之典也光武受命中兴恢圣绪光耀万世祉祚流行予末小子夙夜永思追惟勲烈披圗按籍建武元功二十八将佐命虎臣防记有徴盖萧曹绍封继于今况此未逺而或乏祀朕甚愍之其条二十八将无嗣絶世若犯罪夺国应当统后者分别署状上将及景风章叙旧徳显兹遗功焉于是绍封普子晨【异曽孙】为平乡侯明年二十八将絶国者皆绍封焉　邓禹永初六年绍封禹孙康为夷安侯时诸绍封者皆食故国半租康以太后戚属犹三分食二以侍祠侯　盖延曽孙恢永初七年绍封卢亭侯　李忠孙纯复封琴亭侯　朱祐曽孙冲绍封鬲侯　景丹孙遽绍封监亭侯杜茂孙奉绍封安乐亭侯　傅俊孙铁复封髙置亭
　　侯　马武孙震七年漻亭侯　马援绍封光子朗为合乡侯　万修曽孙丰绍封曲平亭侯　盖恢卢亭李纯琴亭　朱冲鬲侯　景遽监亭　杜奉安乐亭铁髙置亭　马震漻亭　马朗合乡　万丰曲平亭【并永初七年封】　马廖元初三年绍封孙度为颍阳侯　臧宫永宁元年绍封曽孙由朗陵侯　阴识永宁元年以璜弟琡绍封　邳彤元初元年封彤孙音为平亭侯　耿纯建初三年肃宗追思纯功绍封阜子盱【纯孙】为髙亭侯万脩孙恭绍封门徳亭侯　马成孙昌绍封益
　　阳【则延熹二年也】　岑彭建光元年封曽孙为细阳侯　先是永平十四年窦融孙嘉封安丰建初元年贾复子邯封胶东宗封即墨二年耿纯孙盱封髙亭八年吴汉孙盱封平春
　　魏祀佐命臣
　　魏志青龙元年五月壬申祀夏侯惇曹仁程昱于太祖庙庭正始四年七月祀曹真至典韦五年十一月癸夘祀荀攸六年十一月祫祭大祖庙始祀佐命臣二十一人景元三年祀郭嘉　嘉平三年十一月有司奏功臣享食更以官为次　二虢不辞两国之任其徳厚也旦奭不逊燕鲁之封其功大也【陈思王疏】　汉徳之盛异姓而王者八人魏祚之隆同功而邑者千户【唐神龙元年十一月五王诏】　武王胜殷之日报功不先于崇徳位能不先于建贤
　　晋泰始増封
　　武纪泰始元年十二月丁夘以石苞封乐陵公陈骞髙平公贾充鲁公裴秀钜鹿公荀朂济北公郑冲夀光公王祥睢陵公何曽朗陵公王沈博陵公荀顗临淮公衞瓘菑阳公其余増封进爵各有差　地理志武帝泰始元年罢五等之制公侯邑万戸以上为大国五千戸以上为次国不满千五百戸为小国
　　晋大元绍功臣
　　孝武纪大元二年春正月继絶世绍功臣　谢安孝武时天象失度亢旱弥年安奏求晋初佐命功臣后而封之　羊祜孙之子法兴为钜平侯陈骞孙髙平公王沈从孙道素博陵公荀顗后常临淮公并大元中封【荀伯子谓羊祜勲参佐命功成平吴钜平封宜同鄼国　楚思子文之治晋録成宣之忠】
　　晋咸宁论次功臣　铭功太常
　　列荀顗咸宁初诏论次功臣将配飨宗庙所司奏顗等十二人铭功太常配享清庙　郑冲咸宁初有司奏冲与安平王孚何曽贾充陈骞荀朂羊祜齐王攸等十二人皆铭大常配食于庙　石苞咸宁初列于铭享裴秀咸宁初与石苞等并为王公配享庙庭　荀朂咸宁初为佐命功臣列于铭亭　羊祜以晋泰始中建防伐吴至咸宁末方加褒宠封其兄子　卞望之以咸和初殒身国难至兴宁末方崇礼秩官其子孙晋阳秋曰泰始二年诏曰夏侯惇魏之元功勲书竹帛朕受禅于魏可忘其功臣哉冝择近属绍封之【荀公达汉之功臣晋武爵其孙】　成帝纪咸康二年十月诏曰先代褒崇明祀宾礼三恪故宋啓土光于周典宗姬侯衞垂美汉册周汉之后絶而莫继其详求衞公山阳公近属可继承其祀者依旧典
</div>
    <div class="pagination">
<a href="玉海_page185.html">上一页</a><span>...</span><a href="玉海_page181.html">181</a><a href="玉海_page182.html">182</a><a href="玉海_page183.html">183</a><a href="玉海_page184.html">184</a><a href="玉海_page185.html">185</a><span class="current-page">186</span><a href="玉海_page187.html">187</a><a href="玉海_page188.html">188</a><a href="玉海_page189.html">189</a><a href="玉海_page190.html">190</a><a href="玉海_page191.html">191</a><span>...</span><a href="玉海_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
