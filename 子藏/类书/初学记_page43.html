<!DOCTYPE html>
<html>
<head>
    <meta charset="UTF-8">
    <title>初学记 - 第 43 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 43 页/共 84 页</h1>
    <div class="content">　　【其二章曰：白华，孝子之洁白也。】白华朱萼，被于幽薄；粲粲门子，如磨如错。终晨三省，匪惰其恪。白华绛趺，在陵之陬；茜茜士子，涅而不渝。竭诚尽敬，忘劬；白华玄足，在邱之曲。堂堂处子，无营无欲；鲜侔晨葩，莫之点辱。
　　【魏王粲《思亲四言诗》】穆穆皇妣，德音徽止；思齐先姑，志侔姜姒。躬此劳瘠，鞠予小子。小子之生，遭世罔宁；烈考勤时，从之于征。奄遘不造，殷忧是婴。

　　赞
　　【梁元帝《孝德传 天性赞》】生之育之，长之畜之；顾我复我，答施何时。欲报之德，不可方思；涓尘之孝，河海之慈。废书叹息，泣下涟ㄝ。晋夏侯湛《闵子骞赞》：子骞，立体中正，干禄辞亲，孝亲尽敬。勉心景迹，擢词流咏。
　　
　　○ 友悌第五

　　叙事
　　《论语》曰：孝弟也者，其为仁之本与。又曰：孝乎，惟孝友于兄弟。《尚书 君陈》曰：友于兄弟，克施有政。《尔雅》曰：善兄弟为友。《诗》曰：兄弟既翕，和乐且湛。又曰：陟彼冈兮，瞻望兄兮。兄曰嗟，予季行役，夙夜必偕。上慎旃哉，犹来无死。孔子曰：兄弟怡怡如也。《汝南先贤传》曰：颍川陈有子曰元方，次曰仲方，并以名德称。兄弟孝养，闺门雍睦。海内慕其风，四府并命，无所屈就。兄弟尝过同郡荀爽，夜会饮宴，太史奏德星聚。《周礼 大司徒》曰：六行孝友睦姻任恤。《春秋左氏传》曰：君义，臣行，父慈，子孝，兄友，弟敬，所谓六顺。

　　事对
　　【因心 本性】《毛诗》曰：维此王季，因心则友；则友其兄，则笃其庆。《衮裕别传》曰：次兄有疾，疠气方殷。衮纳浆粥，扶侍不舍昼夜，友爱之至，本之天性。
　　【梁王同辇 清河共室】《汉书》曰：梁孝王入朝，景帝使使持乘舆驷马，迎梁王于阙下。入则侍帝同辇，出则同车游猎。梁之侍中郎谒者，著籍引出入天子殿门，与汉官无异。张莹《汉南记》曰：孝和皇帝讳肇，章帝中子也。兄庆为皇太子，其母被谗死，庆为清河王。帝年四岁，代为太子，而特亲庆，入则共室，出则同车。章帝以此更哀怜庆，衣服饮食与帝同也。
　　【许荆解剑 李鸿刻印】谢承《後汉书》曰：许荆兄子常报仇杀人，怨家会众操兵至荆家，欲杀之。会荆始从府休归，与相遇，因出门解剑长跪曰：“前无状相犯，咎皆在荆不能相教。兄既早没，一子为嗣，如全死者，伤其灭绝。今愿杀身，代之塞咎，虽死已往，犹谓更生。”怨家扶起荆曰：“许掾郡中称为贤，吾何敢相侵？”因遂委去。又曰：李鸿，字奉逊，体性仁孝，友于兄弟。弟育为人所侵辱，育后阴结客报怨，为执法吏所得，当伏罪。时未有立嗣，鸿为大尉掾，在京师。伤育以义刷耻，门户断绝，自分代育，遂刻印还归。欲过家，恐见妻子，亏移其意，到县北亭，预作记乞代育。通记，便饮鸩而死。县令省记，怛然惊感。
　　【孔融争死 泠平让生】司马彪《续汉书》曰：山阳张俭，以忠正为中常侍，侯览所忿疾。览为刑章下州郡，召捕俭。俭与孔融兄褒有旧，亡投，遇褒出。时融年十五六，少之，不下告也。融知俭长者，有窘迫色，谓曰：“吾独不能为君主乎？”因留舍藏之。后以客发泄觉知，国相已下密就掩。俭得脱走，登时收融及褒送狱。融曰：“保纳藏舍者融也，融当坐之。”褒曰：“彼来投我，罪我之由，非弟之过，我当坐之。”兄弟争死，郡县疑不能决，乃上谳。诏书令褒坐焉，融由是著名。崔鸿《南燕录》曰：有司奏沙门僧智，夜入临淄，入泠平舍，淫其寡嫂季氏，平与弟安国杀之。郡县按平兄弟，以杀人论。而平国各引手杀，让生竟死，义形急难。
　　【棣华 荆叶】《毛诗》曰：棠棣之华，鄂不кк，凡今之人，莫如兄弟。死丧之威，兄弟孔怀。周景式《孝子传》曰：古有兄弟，意欲分异。出见三荆同根，接叶连阴，叹曰：“木犹欣聚，况我而殊异哉！”还为雍和。
　　【阴庆推第 李孟让园】张莹《汉南记》曰：阴庆为阳侯，其弟员有丹皆为郎。庆以明尚书修儒术，推居第园田奴婢钱，悉分与员丹。庆但佩印绶而已，当代称之。陈寿《益部耆旧传》曰：李孟元修《易》、《论语》，大义略举，质性恭顺。与叔子就同居，就有痼疾，孟元推所有田园，悉以让就。夫妇纺绩，以自供给。
　　【萌肥 礼瘦】《东观记》曰：倪萌，字子明，齐国临淄人也。仁孝敦笃，不好荣贵，常勤身田农。遭岁仓卒，兵革并起，人民馁饿相啖，与兄俱出城采蔬，为赤眉贼所得，欲杀啖之。诣贼叩头言：兄年老羸瘠，不如萌肥彳建，愿代兄。贼义而不啖。又曰：赵孝，字长平，沛国蕲人。王莽时天下乱，人相食。孝弟礼为饿贼所得，孝闻，即自缚诣贼曰：礼久饿赢瘦，不如孝肥。饿贼大惊，并放之。
　　【寿子载旌 姚苌授马】《左传》曰：卫宣公于夷姜，生急子，属诸左公子，为之娶于齐而美。公取之，生寿及朔。宣姜与公子朔构急于公，使诸齐。使盗待诸莘，将杀之。寿子告之使行，不可。及行，寿子饮以酒，载其旌以先，盗杀之。崔鸿《後秦录》曰：姚襄与李历战，马中流矢死。弟苌下马以授襄，襄曰：“汝何以自免？”苌曰：“兄济，此竖子安敢害苌！”会救至，俱免死。
　　【陟冈 在原】《毛诗》曰：陟彼冈兮，瞻望兄兮。又曰：<脊鸟>鸽在原，兄弟急难。
　　【卢毓养寡 山伟训孤】《汉书》曰：卢毓，字子家，涿郡人也。父植，有名于时。毓十岁而孤，遇本州乱，二兄死难。当袁绍公孙瓒交兵幽冀，属年荒，养嫂孤兄子，以学行称。魏收《後魏书》曰：山伟弟少亡，伟抚寡训孤，同居二十余年，恩义甚笃，不营产业。身亡之后，卖宅营葬。
　　【王商推财 卜式分产】《汉书》曰：王商，字子威，涿郡蠡吾人也。商为太子中庶子，以肃敬敦厚称。父薨，商嗣为侯，推财以分异母诸弟，身无所受。又曰：卜式，河南人也，以田畜为事，有少弟。式脱身出，独取羊百余口，田宅财物与弟。式入山牧十余年，羊致千余头，买田宅；而弟尽破其产。式辄复分与之。
　　【姜肱同被 李充易衣】司马彪《续汉书》曰：姜肱，字伯维，彭城广威人也。肱兄弟三人，皆以孝行著。肱年最长，与二弟仲季同被卧，甚相亲友。杜预《汝南记》曰：李充兄弟六人，贫无担石之诸。易衣而出，并日而食。其妻窃谓充曰：“今贫如是，我有私财，可分异独居，人多费极，无为空自穷也。”充请呼诸邻里，室家相对，前跪举觞，告其母。便顾其妻，叱而遣之。妇行泣出门去。
　　【赵孝食蔬 魏霸服粝】《东观汉记》曰：赵孝，字长平，沛国蕲人也。建武初，天下新定，谷食尚少。孝得谷，炊将孰，令弟礼夫妻使出，比还，孝夫妻共蔬食茹菜。礼夫妻归，告言已食，辄独饭之。谢承《後汉书》曰：魏霸，字乔卿，济阴人，为钜鹿太守。临郡，终不遣吏归乡里。妻子不到官舍，常念兄嫂在家勤苦，已独尊乐，故常服粗粝，不食鱼肉之味。妇亲蚕桑，子躬耕，与兄弟同苦乐，不得自异。乡里慕其行化之。
　　【陈叶洒血 徐苗含痈】谢承《会稽先贤传》曰：陈业，字文理。业兄度海倾命，时依止者五六十人，骨肉消烂而不可辨别。业仰皇天，誓后土曰：“闻亲戚者必有异焉。”因割臂流血，以洒骨上。应时敛血，余皆流去。王隐《晋书》曰：徐苗，字叔胄，高密淳于人也。轻财重义，行人所难者。兄及小弟早卒，鞠养孤寡，隐约口腹。及与妻子、兄弟客居四十余年，田宅奴婢，推之孤侄。弟亡临殡，口中有痈溃脓血，含去之。其行事类皆如此也。
　　【分甘美 同衣食】《东观汉记》曰：孔奋笃骨肉，弟奇在雒阳为诸生，分禄俸以供给其粮用。四时送衣，下至脂烛，每有所食甘美，辄分减以遗奇。江徽《陈留志》曰：李铨，平丘人也。少聪慧，有至行。铨兄前母子，后母甚不爱也，而衣食皆使下铨。铨始年五岁，觉己衣服胜兄，即脱不著，须兄得己同，然后服之，其母遂不得有偏。及长，铨内曲顺母，外奉其兄，故闺门雍睦，为群族所称。

　　诗
　　【《小雅 棠棣诗》】棠棣之华，鄂不靴靴，凡今之人，莫如兄弟。死丧之威，兄弟孔怀，原隰裒矣，兄弟求矣。鸽在原，兄弟急难，每有良朋，况也永叹。
　　【晋陆士龙《答兄士衡诗》】悠远途何极，别促怨会长；衔思恋行迈，兴言在临觞。南津有绝济，北渚河无梁；神往同逝感，形留悲参商。衡轨若殊迹，牢牛非服箱。

　　赞
　　【隋辛德源《姜肱赞》】姜肱澹雅，昆季遗荣；同衾协好，比德齐声。战胜而说，嘉遁以贞；孤舟直迈，卷迹沧溟。
　　【东晋庚统《三人赞》】运遘屯凶，三孤丞立；离禽婴鸣，邂逅同集。式谷既熟，和响具翕；肇彼远岐，泯焉齐入。
　　【朱明张《臣尉赞》】诗咏张仲，今也朱明；财敦友，衣不表形。寡妻屏秽，棠棣增荣；臣尉邈然，丑类感诚。
　　
　　○ 恭敬第六

　　叙事
　　《论语》曰：恭近于礼，远耻辱也。《礼记》曰：中正无邪，礼之质也；庄敬恭顺，礼之制也。昔者鲁哀公问孔子曰：何以敬身？对曰：君子过言则人作辞，过动则人作则，君子言不过辞，动不过则，百姓不令而敬恭。如是则能敬其身，能敬其身则能成其亲。又《礼记 少仪》曰：宾客主恭，祭祀主敬；敬恭之道，不可废也。《左传》曰：正考父佐戴武宣，（三人皆宋君。）三命兹益恭，（三命上卿。）故其鼎铭曰：一命而偻，再命而伛，三命而俯。（俯恭于伛，伛恭于偻。）循墙而走，（言不敢安行。）亦莫余敢侮。（其恭如是，人亦不敢侮慢。）《论语》曰：樊迟问仁，子曰：“居处恭，执事敬，与有忠，虽之夷狄，不可弃也。”（夷狄虽无知，犹当以恭敬忠信。）《鲁国先贤传》曰：鲁有恭士者，名曰行。年七十，其恭益甚。冬日行阴，夏日行阳，一食之间三起。鲁君问曰：“子年甚长矣，何不释恭？”对曰：“君子好恭以成其名，小人学恭以除其刑。誉人者少，恶人者多。行年七十，常恐斧之加于者，何释恭焉？”

　　事对
　　【思齐 致悫】《毛诗》曰：思齐太任，文王之母。郑玄注：文王之母，常思庄敬者，太任也。《礼记》曰：祭之日，入室，ㄊ然必有见乎其位。周还出户，肃然必有闻乎其容声；出户而听，忾然必有闻乎叹息之声，是故先王之孝也。色不忘乎目，声不绝乎耳，心志嗜欲不忘乎心。致爱则存，致悫则著。著存不忘乎心，夫安得不敬乎？君子生则敬养，死则敬享，思终身弗辱也。
　　【诗美温温 雅称翼翼】《毛诗》曰：温温恭人，如集于木；惴惴小心，如临于谷。又《尔雅》云：肃肃翼翼，恭也。
　　【敬以免祸 恭以存位】《礼记》云：乡饮酒之礼，主人拜迎宾于门之外。入三揖而后至阶，三让而后升，所以致尊让也；盥洗扬觯，所以致洁也；拜至，拜洗，拜受，拜送，拜既，所以致敬也。斯君子所以免祸也，故圣人制之以道。《易系辞》曰：君子致恭，以存其位。
　　【正服 去冠】虞预《会稽典录》曰：陈瑞，字文象，为县卒。瑞谦恭敬让，行惟敬谨，及其居二千石九卿位。少年童竖拜者，皆正朝服与之抗礼；若疾病不能答拜，辄拊颡以谢之。《左传》曰：楚子狩于州来，次于颍尾，使荡侯潘子司马督嚣尹午陵尹喜，帅师围徐，以惧吴。楚子次于乾溪，以为之援。雨雪，王皮冠，秦复陶，翠被豹舄，执鞭以出。仆圻父从，右尹子革夕。王见之，去冠被舍鞭。杜预注曰：敬大臣也。
　　【蘧瑗下门 韩卓趋社】孟仪同载曰：卫灵公时，蘧伯玉为人恭俭笃礼，夜行，过公门必下。灵公尝与夫人夜坐，有车当阙无声。公谓夫人曰：“知车为谁？”夫人曰：“必蘧伯玉也，何以言之？伯玉，卫之笃礼者也，夫礼，下公门，式路马。今车当阙无声，是下门也。非伯玉，谁能暗行而不废礼？”公使问之，果是。又江微《陈留志》曰：韩卓敦厚纯固，恭而多爱，博学洽闻，好道人以善，遇社则趋，见生不食其肉。
　　【尚贤 敬老】《孔业子》曰：定公问曰：“《周书》所谓庸庸只只威威，何谓也？”孔子对曰：“不失其道，明之于人之谓也。夫能用可用则能致理矣，敬可敬则能尚贤矣。”《史记》曰：鲁懿公弟称，肃恭明神，敬事耆老，赋事行刑，必问于遗训而咨于故实也。
　　【正巾 敛衽】习凿齿《襄阳耆旧传》曰：庞公躬耕，妻子相待如宾，休息则正巾端坐。梁祚《魏国统》曰：山涛，字巨源。少有大量，在总角之中，耆老宗长见者，箕踞敛衽。
　　【赵盾假寐 茅容危坐】《左传》曰：晋灵公不君，赵宣子骤谏，公患之，使Θ贼之。晨往，寝门闭矣。盛服将朝，尚早，坐而假寐。退叹而言曰：“不忘恭敬，民之主也。贼民之主，不忠：弃君之命，不信。”遂触槐而死。谢承《後汉书》曰：茅容，字季伟，陈留人也。年四十余，耕于野。时与等辈避雨树下，众皆箕踞相对，容独危坐愈恭，郭林宗见而奇之。

　　歌
　　【魏文帝《乐府短歌行》】山不厌高，水不厌深；周公吐哺，天下归心。

　　引
　　【魏陈思王《箜篌引》】置酒高殿上，亲友从我游；中厨办丰膳，烹羊宰肥牛。久要不可忘，薄我义所尤；谦谦君子德，磬折欲何求。

　　诗
　　【宋鲍明远《还旧庐诗》】肃装属云旅，奉引承末途；严恭履桑梓，加敬览榆。
　　
　　○ 聪敏第七

　　叙事
　　《史记》云：人所以尚干将、镆耶者，贵于立断也；所以尚骐骥者，为其立至也。必若历日旷久，丝整犹能挈石，驽马亦能致远。是以聪明敏捷，人之美材也。刘劭《人物志》曰：夫圣贤之所美，莫美于聪明；聪明之所贵，莫贵于知人。知人诚智，则众材得其序，而庶绩之业兴矣。是故尧以克明俊德为称，舜以登用二八为功，汤以扶有莘之贤为名，文王以举渭滨之叟为治。由是谕之，圣人之为治，孰不劳聪明于求人，获安逸于任使。《说苑》云：昔黄香，字文强，江夏人。博览传记群书，无不涉猎，京师号曰：天下无双，江夏黄童。《後魏书》曰：後魏元顺，字子和，任城王澄之子。年九岁，师事乐这安陈丰，昼夜诵书。旬有五日，一皆通利。丰奇之，白王曰：“丰十五从师，迄于白首，耳目所经，未见此比。江夏黄童，不得无双也。”王笑曰：“蓝田生玉，何容不尔。”王之《童子传》曰：近代有乐安任嘏者，十二就师，学不再问，一年通三经。乡人歌曰：蒋氏翁，任氏童。言蒋氏之门老而方笃，任家之学幼而多慧。《魏志》曰：王粲善属文，举笔便成，无所改定，人常以为宿构。

　　事对
　　【知十 应五】《论语》曰：孔子谓子贡曰：“汝与回也孰愈？”对曰：“赐也，何敢望回？回也闻一以知十。”《史记》曰：淳于髡见邹忌，说毕趋出，面其仆曰：“是人吾与之微言五，其应我若响之随声，是以对不久。”
　　【默识 响应】陈寿《益部耆旧传》曰：赵闳，字温柔，幼时读尚书，默识其音句。又孔融《荐祢衡表》云：安世默识。响应事见上应五注。
　　【答果 题酪】刘劭《幼童传》曰：杨氏子者，梁国人也，九岁甚聪慧。孔君平诣其父，父不在，乃呼儿出，为设果。果有杨梅。指以示儿：“此君家果？”儿即答曰：“未闻孔雀是夫子家禽。”刘义庆《说苑》：人饷魏武，尝讫，题酪器上为合字，以示众，众莫之解。次至杨修，修便啖之。公问之：“人皆遥过，卿何独餐？”修曰：“公教人一口，复何疑也。”
　　【诵千言 赋一物】刘劭《幼童传》曰：夏侯荣，字幼权，沛国谯人也。幼聪慧，七岁能属文，诵书日千言，经目辄识之。张隐《文士传》曰：吴郡张纯，少有令名。尝谒骠骑将军朱据，据令赋一物然后坐。纯应声便成，文不加点。
　　【五行并下 一字不遗】谢承《後魏书》曰：应奉读书，五行并下。魏收《後魏书》曰：祖莹，字元珍，范阳人。十二为中书学生，博士张天龙讲《尚书》，选为都讲，生徒悉集。莹夜读书劳倦，不觉天晓，误持同房生赵郡李孝怡曲礼卷上座，置礼于前，诵《尚书》三篇，不遗一字。
　　【校亡书 比字】《汉书》：张安世，字子孺，少小以父任为郎。因善书，给事尚书。上幸河东，尝亡书三箧，诏问莫能知，唯安世识之，具作其事。后购求得以相校，一字无遗失。上奇其才，擢为尚书令。谢承《後汉书》曰：祢衡与黄祖子射尤善。衡与俱读蔡邕所作碑文，射爱其文，恨不写取。衡谓射曰：“吾虽一过，犹识其言，其两字不明。”因书出之。射写还比校，皆无所误，唯两字缺。

　　诗　　吴郡张纯，少有清才，与同郡张俨、朱异，俱童少，往见骠骑将军朱据。据闻三人才名，欲试之，曰：“今三贤屈顾，老鄙渴甚矣！其为吾各赋一物。”然后乃坐。纯曰：“以迅骤为工，鹰隼以轻疾为妙，何必积思，皆随目立成。”据大欢悦。　　纯《赋席》曰：席为冬设，簟为夏施；揖让而坐，君子攸宜。　　俨《赋犬》曰：守则有威，出则有获；韩犭卢宋鹊，书名竹帛。　　异《赋驽》曰：南岳之干，钟山之铜；应机命中，射隼高墉。

　　序
　　【魏祢衡《鹦鹉赋序》】时黄祖太子射宾客大会，有献鹦鹉者，举酒于衡前曰：“祢处士，今日无用娱宾。窃以此鸟自远而至，明惠聪善，羽族之可贵，愿先生为之赋，使四座咸共荣观，不亦可乎？”衡因为赋，笔不停缀，文不加点。　
　　卷十八 人部中
　　
　　○ 师第一

　　叙事
　　《礼记》曰：凡学之道，严师为难。师严然后道尊，道尊然后民知敬学，是故君之所不臣于其臣者二。当其为尸，则弗臣也；当其为师，则弗臣也。太学之礼，虽诏于天子，无北面，所以尊师也。善学者，师逸而功倍，又从而庸之；不善学者，师勤而功半，又从而怨之。《梁》曰：鲁昭公云：子既生，不免于水火，母之罪也；成童，不就师傅，父之罪也；就师，学问无方，心志不涌，师之罪也。《老子》曰：善人，不善人之师。孔子曰：三人行，必有我师焉。《释名》曰：古者称师曰先生。《魏志》曰：荀攸，字公达。魏文帝在东宫时，太祖谓曰：“荀公达人之师表，汝当尽礼敬之”。攸尝病，太子问病，独拜床下，其见尊异如此。谚曰：三岁择师。《扬子法言》曰：务学不如务求师。师者，人之模范也。《孙卿子》曰：师术有四：尊严而惮，可以为师；耆艾而信，可以为师；诵说不凌，可以为师；知微而论，可以为师。又曰：干将、镆耶、巨阙、辟闾，此古之良剑也。然而不加砥砺则不能利，不得人力则不能断。骅骝、骐骥、纤离、绿耳，此皆古之良马也。然而必前有衔辔之制，后有鞭策之威，加之造父之御，然后一日而致千里。夫人虽有性质美而心辩智，必将求贤师而事之，择良友而友之。夫达师之教也，弟子安焉，乐焉，休焉，游焉，肃焉，严焉。此六者得于学，则邪僻之道塞矣；此六者不得于学，则君不能令于臣，父不能令于子，师不能令于徒。

　　事对
　　【函杖 束修】《礼记》曰：凡讲间席函杖。函，容也，容杖足以指画。《论语》曰：自行束修以上，吾未尝无诲焉。
　　【桓荣东响 王祥南面】《东观汉记》曰：明帝即位，尊桓荣以师礼。帝幸太常府，令坐东面，设几杖，会百官。王隐《晋书》曰：魏高贵乡公之入学也，将崇先典。乃命王祥为三老，侍中郑小童为五更。祥南面几杖，以师道自居。帝北面乞言。
　　【模范 表仪】扬雄《法言》曰：务学不如务求师。师者，人之模范也。《韩诗外传》曰：智如泉源，行可以为表仪者，人之师也。
　　【叩钟 鸣鼓】《礼记》曰：善待问者如撞钟，叩之以小者则小鸣，叩之以大者则大鸣。待其从容，然后尽其声。不善答问者反此。谢承《後汉书》曰：董春，字纪阳，会稽余姚人。少好学，师事侍中祭酒王君仲，受古文《尚书》。后诣京房授《易》，究极圣旨，条列科义。后迁师立精舍，远方门徒、学者常数百人。诸生每升讲堂，鸣鼓三通，横经捧手。请问者百人。
　　【在三 有四】崔鸿《後秦录》曰：初，姚泓之为太子，受经于太学博士淳于岐。岐病在家，泓以师者人之表范，传先圣之训，加在三之义，不可以不重，亲诣省疾，拜于床下。《孙卿子》曰：师有四术，而传习不与焉。
　　【主善 司成】《尚书》曰：德无常师，主善为师。《礼记》曰：乐正同业，父师司成，一人元良，万邦以贞，世子之谓也。郑玄注曰：司，主也。又曰：大司成论说在东序：凡侍坐于大司成者，远近间三席，可以问也。
　　【坐帷诵书 隔幔讲礼】《东观汉记》曰：张奂使匈奴，休屠及朔方乌桓并同反叛，遂烧度辽将军门，引屯赤坑，烟火相望。兵众大恐，各欲亡去。奂安坐帷中，与弟子诵书自若。军士稍安。裴景仁《前秦记》：苻坚幸太学，问博士经典。博士卢对曰：周官礼注，未有其师。韦逞母宋氏，传其父业，得周官音义。自非此母，无可授后生。于是就宋立讲室书堂，生徒百二十人，隔绛纱幔而授业焉。拜宋爵号宜文君，赐侍婢十人。
　　【循循 济济】《论语》：颜回曰：“夫子循循然善诱人，博我以文，约我以礼，欲罢不能。”潘岳《闲居赋》曰：两学齐列，双宇如一；右延国胄，左纳良逸。祁祁生徒，济济儒术。
　　【北海 西河】《後汉书》曰：郑玄，字康成，北海人也。玄好学，日夜讨诵，未尝怠倦，学徒相寻数百千人。国相孔融深敬玄，特立一乡，曰郑公乡；广其门，曰通德门。初师事马融，质诸疑义问。辞归，融叹曰：“郑生今去，吾道东矣。”《礼记》曰：子夏哭其子而丧其明。曾子吊之曰：“吾与汝事夫子于洙泗之间，退而老于西河之上，使西河之人疑汝于夫子，其罪一也”。郑玄注曰：言其不称师也。
　　【筑宫 架庙】《史记》曰：邹子如燕，昭王拥慧先驱，请列弟子之礼而授业。筑碣石宫，身亲往师之。干宝《搜神记》曰：介琰者，不知何许人也。吴先主时，从北来，云从其师白羊公入东海。琰与吴主相闻，吴主留琰，乃为琰架宫庙。一日之中，数四遣人往问起居，或见琰如十六七童子，或如壮年。吴主欲学术，琰以帝常多内御，积月不教也。
　　【善诱 博喻】《论语》：颜回曰：夫子循循然善诱人。《礼记》曰：君子知至学之难易，而知其美恶，然后能博喻；能博喻然后能为师。
　　【南郭 东陵】《列子》曰：列子既师邱子林，友伯昏瞀人，反居南郭，从游者百数。王智深《宋纪》曰：诏征士周于东陵立学，裹粮受业百余人。
　　【彦真沉静 玄览纯和】崔鸿《前燕录》曰：刘赞，字彦真，平原人也。经学博通，为世纯儒，贞清非礼不动。慕容重其德学，使太子晃师事之。魏收《後魏书》曰：梁越，字玄览，新兴人也。少而好学，博综经传，无所不通。性淳和笃信，言行无择，魏初为礼经博士。
　　【聘玉帛 加金紫】江微《陈留志》曰：娄望，字次子，雍邱人也。少受《春秋》于少府丁子然，以节操称。建武二十八年，赵孝王闻其名，遣大夫赍玉帛聘望为师。望不受，徐爰《宋书》曰：武帝登祚，加颜延之金章紫绶，领湘东王师。
</div>
    <div class="pagination">
<a href="初学记_page42.html">上一页</a><span>...</span><a href="初学记_page38.html">38</a><a href="初学记_page39.html">39</a><a href="初学记_page40.html">40</a><a href="初学记_page41.html">41</a><a href="初学记_page42.html">42</a><span class="current-page">43</span><a href="初学记_page44.html">44</a><a href="初学记_page45.html">45</a><a href="初学记_page46.html">46</a><a href="初学记_page47.html">47</a><a href="初学记_page48.html">48</a><span>...</span><a href="初学记_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
