<!DOCTYPE html>
<html>
<head>
    <meta charset="UTF-8">
    <title>太平御览 - 第 301 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 301 页/共 737 页</h1>
    <div class="content">《异苑》曰：高平檀茂崇，以义熙中丧亡。其母沛郡刘氏，昼眠梦见崇手捉团扇，云：“崇年命未尽，横被灾厉，方永违离，今以此扇奉别。”母涕惊觉，果於屏风门得扇。上皆如蜘蛛网络，抚执悲恸。
又曰：海陵如皋县东城村边海岸崩，见一古墓，有方头漆棺，以朱题云：“七百年堕水，玄熹二十年坠於县和盖。”从潮漂沉，辄溯流还本处。村人朱护等异而启之，见老姥年可七十许，头着，（古携切。）鬓皓白，不殊生人。钗髻衣服，粲然若新。送终器物，枕履悉存。护乃赍酒施於柩侧。尔夜，护妇梦见姥云：“向获名贶，感至无已，但我墙屋毁废，骸形飘露。今以值一千，托为治护也。”置钱便去。明觉，果得。即用改殓，移於高阜焉。
《述异记》曰：陈留周氏婢民与入山取樵，忽梦见一女子曰：“吾目中有刺，烦为拔之，当有厚报。”此婢乃见朽棺髑髅，草生眼中，便为拔草。即於某处得一双金指环。
《灵魂志》曰：濡须口有一大舶船覆在水中，水小时便出见。尝有渔人夜宿其傍，以船系之。但闻筝笛弦管之音。梦人驱遣云：“勿近官妓。”此人惊觉，即移船去。傅云是曹公载妓船覆於此。於今存在。
《知琼传》曰：弦超字义超，梦神女从之。自称天上玉女，姓成，字知琼。早丧父母，天帝愍之，遣令得下嫁。如此三四旦，觉寤钦想，显然来游。乃驾辎车。从八婢，自言我天帝玉女，遂为夫妇。赠诗二百馀言，又著《易》七卷。超皆能通其旨。
卷四百　人事部四十一
凶梦
《礼记□檀弓》曰：夫子蚤作，负手曳杖，逍遥於门，歌曰：“泰山其颓乎！梁木其坏乎！哲人其萎乎！”既歌而入，当户而坐。子贡闻之，曰：“泰山其颓，则吾将安仰？梁木其坏，哲人其萎，则吾将安放？夫子殆将病也？”遂趋而入。夫子曰：“赐！尔来何迟也！夏后氏殡於东阶之上，则犹在阼也。殷人殡於两楹之间，则与宾主夹之也。周人殡於西阶之上，则犹宾之也。而丘也，殷人也。予畴昔之夜，梦坐奠於两楹之间。夫明王不兴，而天下其孰能宗予？予殆将死也。”盖寝疾七日而没。
《左传□成公上》曰：晋侯梦大厉，被及地，搏膺而踊，呼曰：“杀余孙，不义。（厉鬼，赵氏之先祖也。）余得请於帝矣！”坏大门及寝门而入。公惧，入於室。又坏户。公觉，召桑田巫。巫言如梦。（巫言鬼怒如公所梦。）公曰：“何如？”曰：“不食新矣。”六月丙午，公欲麦，使甸人献麦。将食，张，如厕，陷而卒。小臣有晨梦负公以登天，及日中，负晋侯出诸厕。遂以为殉。
又《成公下》曰：晋楚将战，吕梦射月，中之。退入于泥。占之曰：“姬姓，日也。异姓，月也。必楚王也。射而中之，退入於泥，亦必死矣。”及战，射恭王，中目。王召养由基，与之两矢，使射吕，中项伏韬。以一矢复命。（言一发而中之。）
又《成下》曰：初声伯梦涉洹，（洹水出汲县，林虑县东北，至魏郡长乐县入清水也。）或与己琼瑰，（琼玉、瑰珠也。）食之。泣而为琼瑰，盈其怀。（泪下化为珠玉薄怀。）从而歌曰：“济洹之水，赠我以琼瑰。归乎！归乎！琼瑰盈吾怀乎！”惧不敢占也。还自郑，至於狸而占之曰：“余恐死，故不敢占也。今众繁而从余三年矣，而无伤也。”言之，至暮而卒。（繁多也，傅诫数占梦。）
又襄十八曰：齐侯伐我北鄙。中行献子将伐齐，梦与厉公讼，弗胜，（历公，献子所杀者。）公以戈击之，首坠於前，跪而戴之，奉之以走，见梗阳之巫皋。（梗阳，晋邑也，在太原。巫皋，名也；梦并见之。）他日，见诸道，与之言，同。（巫亦梦见献子与厉公讼。）巫曰：“今兹主必死。若有事於东方，则可以逞。”献子许诺。
又昭四曰：初，穆子去叔孙氏，及庚宗，（成十六年避侨如之难奔齐。庚宗，鲁地。）遇妇人，使私为食而宿焉。齐，梦天压己，弗胜。（穆子梦也。）顾而见人，黑而上偻，深目而喙，号之曰“牛助余”，乃胜之。及反鲁，所宿庚宗之妇人献以雉。（献穆子。）问其姓，（问有子不？）对曰：余子长矣，能奉雉而从我矣。”召而见之，则所梦也。未问其名，号之曰牛。曰：“惟。”皆召其徒，使视之，遂使为竖。（竖，官。傅言、从梦未必吉。）
又哀上曰：初，曹人或梦众君子立於社宫，而谋亡曹。曹叔振铎请待公孙强，许之。（振铎，曹始祖也。）旦而求之曹，无之。戒其子曰：“我死，尔闻公孙强为政，必去之。”及曹伯阳即位，好田弋。曹鄙人公孙强好弋，获白雁，献之。且言田弋之说。因访政事，大悦之。有宠，使为司城以听政。梦者之子乃行。强言霸说於曹伯，从之，乃背晋而攻宋。宋人伐曹，晋人不救而曹亡。
又哀下曰：卫侯梦於北宫，见人登昆吾之观，（卫有观在古昆吾氏之虚。）被北面而噪曰：“登此昆吾之虚，绵绵生之瓜。（绵绵，瓜初生也。）余为浑良夫，叫天无辜。”公亲筮之，胥弥赦占之，（赦，卫筮史。）曰：“不害。”与之邑，之，而逃奔宋。（言卫侯无道，卜人不敢以实对，惧骓而逃。）
《国语》曰：晋献公伐虢。虢公梦在庙有神人，面白毛，虎爪，执钺立於西阿之下。公惧而走。神曰：“无走。帝命使晋袭於尔门。”公拜，稽首。觉，召使嚣占之，对曰：“如君之言，则蓐收也。天之形神也。”公使囚之，且使国人贺梦。舟之侨告其族曰：“众谓虢亡不久矣，吾今乃知之。外内无亲，其谁救之。吾不忍俟。”将其族于晋。六年，虢乃亡。
《史记》曰：始皇梦与海神斗，如人状。乃令人入海赍捕钜鱼具，而自以连弩候大鱼出射之。遂并（音旁。）海西。至平原津而病。
又曰：秦二世梦白虎啮其左骖马，杀之。问占梦人，曰：“泾水为琐拢”二世乃斋望夷宫。阎乐杀之。更立子婴为王。
又曰：初，赵盾在时梦见叔带持要而哭，甚悲，已而笑，拊手而歌。盾卜之，兆绝而後好。赵史援占曰：“此甚恶，非君之身，乃君之子，然亦君之咎。”至赵翔被杀，下宫，及赵武，还故位。
《汉书》曰：昌邑王梦见青蝇之矢积殿东西阶。王乃问龚遂，对曰：“营营青蝇，止於蕃，恺悌君子，无信谗言。陛下察之。”王终不改。
《续汉书》曰：郑玄梦孔子造曰：“起，今年岁在辰，来年岁在巳。”既悟以谶占之，知命当终。有顷，寝疾而卒。
又曰：周盘字伯坚。朝会集诸生讲论终日。因令其二子曰：“吾日者梦见先师东里先生，与我讲於阴堂之奥。”既而，长叹：“岂吾齿之尽乎！”其月望日，无病忽终。
《东观汉记》曰：公孙述梦有人语之曰：“公子系十二为期。”觉，语其妻。对曰：“朝闻道，夕死尚可，况十二乎！”
《魏志》曰：邓艾字士载。初，艾当伐蜀，梦山上而有流水。以问弥虏护军爰邵。邵曰：“案《易卦》，山上有水曰蹇。蹇，繇利西南，不利东北。孔子曰：蹇利西南，往有功也。不利东北，其道穷也。往必克蜀，殆不还乎。”艾怃然不乐。
又曰：文帝问周宣曰：“吾梦殿屋两瓦堕地，化为鸳鸯，此何谓耶？”宣对曰：“后宫当有暴死者。”帝曰：“吾诈卿耳。”宣对曰：“夫梦者，意耳。苟形言，便占吉凶。”言未卒而黄门令奏，宫人相杀。
《蜀志》曰：魏延字文长，义阳人。延梦头上生角，以问占梦赵直。直诈延曰：“夫骐麟有角而不用，此不战而贼自破之象也。”退而告人曰：“角之为字，刀下用也。头上用刀，其凶甚矣。”延后果诛。
又曰：关羽初出军围樊，梦猪啮其足。语子平曰：“今年衰矣！”寻果被杀。
《晋书》曰：郭，敦煌人也。苻氏之末，略阳王穆起兵酒泉以应。张大预遣使招，与同郡索嘏应之。穆后信谗欲诛嘏，谏不从，旦夕祈死。夜梦乘青龙上至屋而止。寤而叹曰：“龙飞在天，今止於屋。屋之为字，尸下至也。龙飞至尸，吾其死也。古之君子不卒内寝，况吾正士乎！”遂还酒泉南山赤岩阁，饮气而卒。
又曰：惠帝时，陆机为长沙王征河间王果。夜梦黑幕三重绕车，机擘出不得。明旦被杀。其日大风拔木，时人以为陆氏之冤。
又曰：张华方昼卧，忽梦见屋坏。觉而恶之。是夜难作，称召，华遂与裴俱被收。
又曰：伪赵石虎昼寝永安宫。梦群羊从东北负鱼而来。邺东北土高丈馀，鱼羊满其上。寤，乃问佛图澄，曰：“不祥也，国其败乎！”
又曰：温峤为骠骑，镇武昌。至牛渚矶，水深不可测，云其下多怪。峤遂毁犀角而照之，须臾见水族万品。其夜，梦人谓峤曰：“与君幽明道隔，何意相照？”峤恶之。忽中风。至镇，旬日而卒。
又曰：扬雄为舂阳令，举兵拒王敦。城陷，为敦所擒。初，雄被执之日，其夜梦乘车挂肉其傍。占曰：“夫肉必有筋，斤也。车傍於斤，吾其戮乎？”寻为王敦害之。
《续晋阳秋》曰：苻坚之遣慕容垂，侍中权翼谏不听。於是翼乃夜私遣壮士，要路而击之。垂是夜梦行路，路穷，顾见孔子墓傍坟有八。觉而心恶之，召占梦者占之，曰：“行路穷，道尽也，不可行。孔子名丘，八以配丘，此兵字，路必有伏兵。深宜慎之。”于是，垂遂别路而进，翼伏兵遂不擒之。
《前凉录》曰：张骏，十二年五月，骏有疾。梦出游，不识其处，见一玄龟，向之张口而言：“更九日当有嘉问。”遂经九日而卒。
《前赵录》曰：刘曜末年，梦三人金面丹唇，东向逡巡，不言而退。曜拜履其迹。太史令任义曰：“三者，历运之极。东为震，王者之始次也。金为兑，物衰落也。唇丹不言，事之毕也。逡巡揖让，舍之道也。为之拜者，屈伏於人。履迹而行，慎不出，疆兵必大起。”远在三年，曜为石勒所擒。
《前燕录》曰：穆容俊夜梦石虎啮其臂。觉，遂痛。恶之，曰：“死胡安敢梦生天子？”使掘之，数其罪，鞭其尸，投之漳水。俄，寝疾而死。
沈约《宋书》曰：少帝凶暴日甚，沈庆之犹尽言谏诤。遣庆之从子攸之赍药赐庆之死，时年八十。初，庆之梦有人以两匹绢与之，谓曰：“此绢足度。”庆之语人曰：“老子今年不免，两匹八十尺也，度无盈馀矣！”
《後魏书》曰：玄熙于任城王澄薨前，梦有人告之曰：“任城当死。死後二百日外，君亦不免。若其不信，试看任城家。”熙梦中顾瞻任城第舍，四面墙崩无遗堵焉。熙恶之，觉而告所亲。及熙之死，果如所梦。
又曰：崔浩构害李顺，基萌已成。夜梦秉火顺寝室，火作而顺死。浩与室家群立而观之。俄而，顺弟息号哭而出曰：“此辈吾贼也！”以戈击之，悉投於河。悟而恶之，以告馆客冯景仁。景仁曰：“此真不善也！非复虚事。夫以火人，暴之极也。且兆始恶者终殃，积不善者无馀庆。厉阶成矣，公其图之。”浩曰：“吾方思之而不能悛。”至後而族。
《三国典略》曰：齐李铉字宝鼎，渤海南皮人也。春夏务农，秋冬入学，经疏之多发自於铉。婴疾在床，夜梦孔子忿其广为疏例，系而捶之。既寤之後，其疏例焚。寻而病愈。
《齐书》曰：武帝初登位，梦金翅鸟下殿食小龙子无数，乃飞上天。及明，帝即位，诛高武子孙并尽。明帝名鸾故也。
又曰：武帝时，雍州刺史张敬儿未贵，梦所居村社树高数十丈。为雍州，又梦社树直上天。俄反，伏诛。
《梁书》曰：武帝初，沈约齐末建议废齐和帝。後梦和帝以刀断其舌，约大惧，召巫言，与梦同。竟忧卒。
《唐书》曰：太宗时，徐庆为征辽判官。有一典不得姓名。庆在军，忽梦己化为羊，为典所杀。觉，惧，流汗至晓。典判案，庆问曰：“汝夜有梦否？”典云：“梦公为羊，某屠之。”由是，庆不食羊。则天时，庆至司农少卿、雍州司马，时典已任大理狱丞。後庆被诬与内史令裴炎通谋，应接英公徐敬业扬州反，被执送大理。忽见丞押狱，庆流涕谓曰：“征辽之梦，今当应之。”及被戮，竟是丞引之。
又曰：杜牧知命年得病，自为墓志、祭文。又尝梦告曰：“尔改名毕。”逾月，奴自家来告曰：“炊将熟而甑裂。”牧曰：“皆不祥也。”俄又梦书片纸曰：“皎皎白驹，在彼空谷。”寤而叹曰：“此过隙也。吾生於角，昴毕於角，为第八宫。吾之甚厄也。予自湖守迁舍人，木还於角足矣。”其年以疾终。
又曰：韦温为宣歙观察使。明年，疡生於首，谓爱婿张复鲁曰：“予任校书郎时，梦二黄衣人赍苻来追，及将渡，一人续至曰：彼坟至大，功须万日。遂不涉而寤。计今万日矣，与公诀矣。”明日卒。
又曰：崔与尚书右丞卢藏用同配流，俱行。谓藏用曰：“家弟承恩或冀宽宥，因迟留不速进。行至荆州，梦於讲堂照镜。曰：“镜者，明象。吾当为人主所明也。”以告占梦人张申。申退曰：“讲堂者，受法之所。镜者，於文为立见金，此非吉徵。”其日，追使至，缢於驿中。
《唐新语》曰：毋（俱永切。）直集贤，无何，以热疾暴终。初梦着衣冠上北邙山，亲友相送。及至山顶，回顾不见一人。意甚恶之。及卒，僚友送葬北邙山，咸如所梦。
《吕氏春秋》曰：齐庄公之时，有士曰宾卑聚。梦有壮士从而叱之，唾其面，惕然而寤。然夜坐不自快。明日召其友而告之曰：“吾年六十而无所挫辱，吾将索之，得之则可，不得将死之。”每朝立乎衢，三日不得，退而自杀。
桓谭《新论》曰：博士弟子韩生，连三夜有恶梦。以问人，人教晨起厕中祝之三旦，人告以为祝诅捕治，数日死。
《玄晏春秋》曰：十二月乙丑夕，梦至京师。自庙出，见车骑甚众。以物呈庙云：“诛大将军。”曹爽寤以告梁析，析曰：“君欲曹人之梦乎？朝无公孙强。”予曰：“爽无叔振之请，苟失天机，败离矣，何待於强？”
《益部耆旧记》曰：何ㄚ尝梦井中生桑。以问占梦赵直，直曰：“桑非井中之物，然桑字四十下有八，君寿恐不过此。”後果如直言。
《管辂别传》曰：辂见何尚书。何曰：“顷连梦青蝇数十，来在鼻上，驱之不肯去，何也？”辂曰：“夫鼻者，艮也。天中之山而蝇集之，位峻者危，轻豪者亡。”后遂被诛。
《搜神记》曰：吴时，嘉兴徐伯始病，使道士吕石安神座。石有弟子戴本、王思二人，居住海盐，伯始迎之以助。石昼卧，梦上天，北斗门下见外鞍马三匹，云：“明日当以一迎石，一迎本，一迎思。”石梦觉，语本、思：“如此，死期至。可急还与家别。”不卒事而去。伯始怪而留之。曰：“惧不见家也。”间一日，三人同日死。
《续搜神记》曰：会稽谢奉与永嘉太守郭伯猷善。谢忽梦郭与人於浙江上争ヅυ钱，为水神所责。堕水死，己营理郭凶事。既觉，便往郭，许共围棋。良久，谢云：“卿知吾来意不？”因说所梦。郭闻之怅然，云：“信与人争，如卿所梦，何期太的□也。”须臾如厕，便倒气绝。谢断理之如所梦。
《异苑》曰：苻坚将欲南师也，梦葵生城内。明以问妇。妇曰：“若征军远行出，难为将也。”坚又梦地东南倾，复以问。云：“江左不可平也。君无南行，必败之应也。”坚不从，卒败。
又曰：陈郡殷灵均，义熙中为桂阳太守。梦人缚将去，形神乖散。复有一人云：“且置在作衡阳，当取之。”殷惊寤惆怅。永初三年，除衡阳郡，知冥理难避，辞，不免。寻寝疾而亡。
《述异记》曰：陶继之为秣陵令，杀劫。其中一人是大乐伎，不为劫，而陶逼杀之。将死，曰：“我实不作劫，遂见枉杀。若有鬼，必自诉理。”少时，陶梦见此伎来云：“诉天得雪，今来相取。”遂跳入陶口中，仍落腹而倒。俄而，陶遂病死。
又曰：姚苌既杀苻坚，与苻登相拒於陇东。苌夜梦坚将天帝使者勒兵驰入苌营，以矛刺苌，正中其阴。苌惊觉，阴肿痛。明日遂死。
又曰：张骏有疾，梦出游观，不识其处。甘泉涌出，有一玄龟向骏张孔稍曰：“更九日，当有嘉问好消息。”忽然而觉。自书记之，封在筒中，人不知也。因寝疾，经九日而死。
《幽明录》曰：魏武帝猜忌晋宣帝子非曹氏纯臣。又尝梦三匹马在一槽中共食，意尤憎之。因召文明二帝告以所见，并云：“防理自多，无为横虑。”帝然之。後果害族移器，悉如梦焉。
又曰：王丞相茂弘，梦人欲以百万钱买大儿长豫。丞相甚恶之。潜为祈祷者。备材作屋，得一窖钱，料之百万亿。大惧，一皆藏闭。俄而，长豫亡。
又曰：陇西秦嘉字士会，俊秀之士。妇曰徐淑，亦以才美流誉。桓帝时，嘉为曹掾赴洛，淑归宁於家。昼卧，流涕覆面。嫂怪问之，云：“见嘉自说往津乡亭病亡。二客俱留，一客守丧，一客赍书还，日中当至。”举家大惊。书至，事事如梦。
《集异记》曰：阳平宋堇，善解梦。有孙氏求官，睡得梦双凤集其两拳，以问堇。堇曰：“凤皇非梧桐不栖，非竹实不食，卿当大凶，非苴杖即削杖也。”後孙氏果遭母丧。
又曰：张天锡在凉州，梦一绿色狗，形甚长，从城东南欲张。张床上避一匝，乃堕地。後苻坚遣狗长往破张，着绿地锦袍，从东南门入，皆如梦焉。
 

卷四百一　人事部四十二
叙圣
《左传□成公上》曰：圣人与众同欲，是以济事。
又成公下曰：春秋之称，微而显，志而晦，婉而成章，尽而不污，惩恶勤善，非圣人谁能修之。
又曰：诸侯将见子臧於王而立之。子臧辞曰：“圣达节（圣人应天命，不拘掌礼。）次守节，为君非吾节也。虽不能圣，敢失守乎！”
又曰：惟圣人能内外无患。自非圣人，外宁必有内忧。（骄亢则忧患生也。）
又襄公三年曰：臧武仲如晋，雨，过御叔。在邑将饮酒，（御叔鲁御邑大夫。）曰：“焉用圣人！（武仲多知，时人谓之圣。）我将饮酒而已，雨行，何以圣为？”
又昭公四曰：季武子问於申丰曰：“雹可御乎？”对曰：“圣人在上，无雹，虽有，不为灾。”
又曰：《书》曰：“圣作则。”（逸书则法也。）
又曰：臧孙纥有言曰：“圣人有明德者，若不当世，其後必有达人。今其将在孔丘乎！”
又哀公下曰：圣人不烦卜筮，惠王其有焉。（不疑故不卜也。）
《礼记□乐记》曰：作者之谓圣，述者之谓明。明圣者，述作之谓也。
又《坊记》曰：圣人之制富贵也，使民富不足以骄，贫不至於约，贵不慊於上，故乱益亡。
又《中庸》曰：夫妇之愚，可以与知焉；及其至也，虽圣人亦有所不知焉。夫妇之不肖，可以能行焉；及其至也，虽圣人亦有所不能焉。
又曰：舜其大孝也与！德为圣人，尊为天子，富有四海之内。宗庙飨之，子孙保之。
又曰：诚者，天之道也；诚之者，人之道也。诚者不勉而中，不思而得，从容中道，圣人也。
又曰：大哉圣人之道！洋洋乎发育万物，峻极于天。
《毛诗□狼跋》：美周公也。周公摄政，远则四国流言，近则王不知。周大夫美其不失其圣也。（不失其圣者，闻流言不惑，王不知不怨，终立其志，成周之王道，致太平，复成王之位。）
又《节南山□巧言》曰：秩秩大猷，圣人莫之。
《周易□乾卦》曰：□从龙，风从虎，圣人作而万物睹。
又曰：其惟圣人乎？知进退存亡而不失其正者，其惟圣人乎？
又《蒙卦》曰：蒙以养正，圣功也。
又《豫卦》曰：圣人以顺动，则刑罚清而民服。
又《观卦》曰：圣人以神道设教而天下服矣。
又《咸卦》曰：天地感而万物化生，圣人感人心而天下和平。
又《恒卦》曰：圣人久於其道而天下化成。
又《鼎卦》曰：圣人亨以享上帝，而大亨以养圣贤。
又《系辞》曰：《易》有圣人之道四焉；以言者尚其辞，以动者尚其变，以制器者尚其象，以卜筮者尚其占。夫《易》，圣人之所以极深而研几也。惟深也，故能通天下之志；惟几也，故能成天下之务；惟神也，故不疾而速，不行而至。子曰“《易》有圣人之道四焉”者，此之谓也。
又曰：备物致用，立成器以为天下利，莫大乎圣人。是故天生神物，圣人则之；天地变化，圣人效之；天垂象，见吉凶，圣人象之；河出图，洛出书，圣人则之。《易》有四象，所以示也。
又曰：天地之大德曰生，圣人之大宝曰位。
又曰：上古穴居而野处，後世圣人易之以宫室。上栋下宇，以待风雨，盖取诸大壮。上古结绳而治，後世圣人易之以书契。百官以治，万民以察，盖取诸。
又曰：昔者，圣人之作《易》也，将以顺性命之理。是以立天之道曰阴与阳，立地之道曰柔与刚，立人之道曰仁与义。
</div>
    <div class="pagination">
<a href="太平御览_page300.html">上一页</a><span>...</span><a href="太平御览_page296.html">296</a><a href="太平御览_page297.html">297</a><a href="太平御览_page298.html">298</a><a href="太平御览_page299.html">299</a><a href="太平御览_page300.html">300</a><span class="current-page">301</span><a href="太平御览_page302.html">302</a><a href="太平御览_page303.html">303</a><a href="太平御览_page304.html">304</a><a href="太平御览_page305.html">305</a><a href="太平御览_page306.html">306</a><span>...</span><a href="太平御览_page302.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
