<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 248 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 248 页/共 485 页</h1>
    <div class="content">　　灯檠精
　　宋潜为甘陵廵检故人赵当训其子弟忽见羙妇人立灯下唱曰郎行久不归妾心伤亦苦低迷罗箔风泣背西窓雨遂灭灯趍赵就寝曰妾夲东方人鬻身彭城郡今郎观光上国孤眠暗室故来相伴眀夜又来唱曰一自别来音信杳相思瘦得肌肤小秋夜迢迢更漏长守尽寒灯天未晓后又曰独倚朱扉翠黛颦伤嗟良夜暂相亲如今且伴才郎宿应为才郎防此身诸生怪赵精神恍惚具告其父潜往观焉见一妇人唱曰向晩临鸾拂黛眉红夭艶冶照罗帏不辞夜夜偷相访只恐旁人又得知宋大呼遂入以手抱之甚细视之乃一灯檠耳焚之【云齐广録】
　　烛【烛蛾】
　　羣书要语司烜氏掌以燧取火于日以供祭祀之眀烛【周官】侍坐于所尊烛至起注异昼夜也【礼记】烛不见跋注跋夲也烛尽则去之【礼记】眀烛宵举则飞虫羣起【抱朴子】兰膏眀烛注以兰渍膏取其香也【宋玉招魂】丹辉之炜炜识朱熖之煌煌【传咸烛赋】飞蛾善拂灯一名慕光【古今注】凡草木虫以蛹化为蛾甚众【广志】愚人贪财如蛾赴火【文昙赋】
　　诗句何不秉烛游【古诗】题诗蜡炬红　检书烧烛短　更长爱烛红【并杜】庭炬拆金花【唐诗】飞蛾拂眀烛【张景阳】
　　古今事实
　　邻烛分光
　　甘茂亡秦奔齐逢苏代为齐使秦茂曰臣闻贫人女与富人女防绩贫人女曰我无以买烛而子之烛光幸有余可分我余光无损子眀而得一便焉今臣困而君方使秦茂之妻子在焉愿以余光振之　齐女徐吾者东海上贫妇与其邻妇李吾合烛夜绩徐吾贫而烛不属或谓李吾曰徐吾烛数不属请无与夜绩徐吾曰妾以贫故起常先去常后扫陈席以待来者坐常处下为贫故也今一室之中益一人烛不为益眀去一人烛不为益闇何爱东壁余光莫之能应遂复与夜绩
　　举烛误书
　　郑人有遗燕相国书者夜书谓持烛者曰举烛而误书举烛举相受书曰举烛髙眀髙眀者举贤而任之【韩子】
　　灭烛絶缨
　　楚荘王赐羣臣酒日暮烛灭有引美人衣者美人援絶其冠缨告王王曰人醉失礼奈何欲显妇人之节而辱士乎乃命羣臣皆絶去冠缨然后上烛【司马彪战畧】
　　不欺闇室
　　顔叔子曽独居一室夜大雨比屋舎崩有一女投之叔子令女执烛烛尽乃破屋柱续至眀不贰【史】
　　凿壁读书【见勤学门】
　　不燃官烛
　　巴祗为州刺史与客坐闇暝之中不燃官烛【谢承后汉书】
　　阿奴火攻【见兄弟门】
　　刻烛赋诗【见诗门】
　　以蜡烛炊
　　石季伦以蜡烛灼炊王恺以饴糖澳釡【并世说】
　　燃烛奕碁
　　后魏甄琛举秀才入都常以奕棋通夜不止手下苍头奴常令执烛或时睡则加杖奴不胜痛楚乃曰郎君若为读书执烛不敢辞罪今博奕是何事也琛大慙遂研习经史
　　蜡泪揉纸
　　桞公权充翰林侍书学士每玉堂召对继之烛见跋语犹未尽宫人以蜡泪揉纸继之
　　金莲炬
　　令狐绹为翰林承旨夜对禁中烛尽以金莲花炬送还院吏皆惊
　　烛奴
　　申王以龙檀木刻童子緑衣束带毎遇夜集列执烛谓之烛奴【天寳遗事】
　　烛围
　　杨国忠毎家宴使毎婢执一烛四行立呼为烛围【开元遗事】
　　造十围烛
　　五代淮南杨渥居防昼夜酣饮作乐然十围之烛以撃毬一烛费钱数万【世说】
　　火城
　　宋时亰师每嵗正旦晓漏以前宰相三司使大金吾皆以桦烛百炬拥马方布象城谓之火城仍杂以衣绣鸣珂焜燿街陌如逢宰相即诸司火城悉皆扑灭【国史补】
　　执烛燃须【见徳量门】
　　燃烛燃油
　　邓州花蜡烛云是冦莱公法公自少富贵不防油灯虽厠溷间烛泪成堆杜祁公在官未尝燃官烛油灯一炷与客相对二公皆名臣奢俭不同如此然祁公夀考终吉莱公有南迁之祸虽其不幸亦可为戒【归田録】
　　感蛾赴烛【系蛾】
　　宋傅亮以少帝失徳内懐忧惧直宿禁中睹夜蛾赴烛作感物赋以寄意焉
　　古今文集
　　杂著
　　烛铭　　　　　　　　　傅
　　煌煌丹烛熖熖飞光取则龙景拟象扶桑照彼夜炳若朝阳焚形监世无隠不彰
　　律诗
　　蜡烛　　　　　　　　　孙眀复
　　六龙西走入崦嵫寂寂华堂漏转时一寸丹心如见用便为灰烬亦无辞
　　蜡烛　　　　　　　　　郑谷
　　仙漏迢迢出建章宫帘不动透清光金闱露白新裁诏阁春红正试妆泪滴杯盘何所恨烬飘兰麝暗和香多情更有分眀处照得歌尘下燕梁
　　古诗【系烛蛾】
　　烛蛾　　　　　　　　　孟郊
　　灯眀双舞蛾厌生何太切想尔飞来心恶眀不恶灭天若百尺髙应去掩眀月
　　烛蛾　　　　　　　　　贺方回
　　鬼蛾来翩翩慕此堂上烛附炎竟何功自取焚如酷感彼万动微保生在无欲不见青林蝉饮风聊自足
　　火蛾　　　　　　　　　陈去非
　　阳光不照临积隂生此类非无惜死心素有贼眀意粉穿红熖燋翅扑兰膏沸为尔一伤嗟自弃非天弃
　　火
　　羣书要语熯蒸火也煨盆中火也熛火飞也爚火光也【说文】火化物也亦燬也物入即皆毁而壊也【释名】五行二曰火火曰炎上炎上作苦【洪范】司烜氏以阳燧取火于日【周礼】司爟掌火之政令季春出火季秋纳火【周礼】燥万物者莫熯乎火【易】火者阳之精【春秋考异】火之精宋无忌【白泽图】昏暮叩人之门戸求水火无弗与者【孟子】
　　诗句邻火夜深眀【杜】眀燃林中薪【杜】花光渐寒日米燧催国火【山谷】
　　古今事实
　　初作燧火
　　古者茹毛饮血燧人氏初作燧火人始燔炙【谯周古史考】燧人始鑚木取火春取榆桞夏取杏季夏取桑柘秋取柞槱冬取槐檀
　　或问四时取火何为季夏又取一畨曰土旺于未故再取之土寄旺于四季毎季皆十八日是四个十八日计七十二日其他四行分四时亦各七十二日共凑成三百六十日【朱语録】
　　以火纪官
　　炎帝以火纪故为火师而火名【左】
　　火流为乌
　　武王既渡河有火自上复下至于王屋流为乌其色赤
　　构火狐鸣
　　陈胜吴广夜构火狐鸣呼曰大楚兴陈胜王
　　里母束緼
　　曹参为齐相请蒯通为客初齐王田荣畔项羽刼齐处士东郭先生梁石君及荣败二人丑之入深山隠居客谓通曰先生知梁石君东郭先生何不通之于相国乎通曰臣之里妇与里之诸母相善也里妇夜亡肉姑以为盗而逐之妇过所善诸母语以事而谢之里母即束緼【乱蒲也】请火于亡肉家曰昨暮夜犬得肉争闘相杀请火治之亡肉家遂追呼其妇故里母非谭说之士也束緼乞火非还妇之道也物有相类事有适可臣请乞火于曹相国廼见相国曰妇人有夫死三日而嫁者有幽居守寡不出门者足下即欲求妇何取曰取不嫁者通曰然则求臣亦犹是也东郭先生梁石君齐之俊士也隠居不嫁未曽卑节下意以求仕也愿足下礼之相国曰敬受命皆以为上宾【通传】
　　火术不焚身
　　异人姚光有火术令吴王积荻千束火焚荻了尽光恬坐灰中振衣而起【神仙传】
　　拨炉中火
　　百丈谓沩山曰汝拨炉中有火否师拨云无火百丈躬起深拨得火举以示之云此不是火师发悟礼谢【传灯録】古今文集
　　杂著
　　火赋　　　　　　　　　晋潘尼
　　览天人之至周嘉火徳之为贵含太阳之灵晖体淳刚之正气先圣仰观通神悟灵穷物尽数研防至精鑚燧改火陶冶羣形恊和五味革变羶腥尔乃狄牙典膳百品既陈和酋醳防酒醲醇烹鼋煮鼍灼臛鳞若乃流金化石铄鐡融铜造制戎器以戒不恭砥錬兵械整军容四海康乂边境无冦韬弓戢劒觧甲释胄销镝为耒铸戈为耨战士反于耕农戎马放乎郊外及至焚野燎原陆火赫羲林木摧拉沙粒并麋腾光絶览云散霓披去若风驱疾若电逝纷纶纡转倐忽横厉震响迟乎八冥流光烛乎四裔
　　古诗
　　夜烧松眀火　　　　　　苏子瞻
　　嵗暮风雨交客舎庚薄寒夜烧松眀火照室红龙鸾快熖初煌煌焊烟消团团幽人忽富贵绵帐芬椒兰珠媒缀屋角香储流铜盘坐看十八公俯仰灰烬残齐奴朝防蜡莱公夜长叹海康无此物烛尽更未防
　　火灾
　　羣书要语司爟掌行火之政令凡国失火野焚莱则有刑罸焉【周礼】有焚先人之庙者则哭三日【礼记】火炎昆冈玉石俱焚【尚书】若火之燎于原不可向迩其犹可扑灭【尚书】俗云城门失火殃及池鱼旧说宋城门失火自汲取池中之水而空竭鱼池也【风俗通】
　　诗句玉石火炎灰【韩】连航一炬烧【坡】上堂就焚爇【山谷】存身旦刼灰【山谷】冠盖散为烟雾尽【李】连屋累栋烧成灰【韩】古今事实
　　宣榭火
　　成周宣榭火人火之也人火曰火天火曰灾【宣十六】
　　桓僖灾
　　哀二年司铎火火逾公宫桓僖灾百官宫备府库慎守官人肃给济濡帷幙攸従之
　　救火者赏
　　鲁烧积泽天北风火南向恐烧国哀公自将众趋救火人尽逐兽而火不救及仲尼下令曰不救火而逐兽者比入禁之罪令下未徧火遂救矣【韩非子】越王思报吴冬则抱冰夏则抱火问于大夫种曰吾欲伐吴可乎何不试焚宫室于是遂焚宫室民莫救火乃下令曰民之救火而死者比死敌之赏民之涂其体被濡衣走火者左三千人右三千人
　　火灾而哭
　　成三年新宫灾三日哭注三年防毕宣公神主新入庙故谓之新宫书三日哭善得礼宗庙亲之神灵所冯居而遇灾故哀而哭之
　　禳回禄
　　郑子产禳火于冥回禄注冥水神回禄火神也【左昭十八】
　　为火备
　　襄九年春宋灾乐喜为司城以为政使伯氏司里火所未至彻小屋涂大屋陈畚挶具绠缶备水器量轻重蓄水潦积土涂廵丈城缮守备表火道使华臣具正徒令隧纳郊保奔火所使华阅讨右宫官庀其司向戍讨左亦如之使乐遄庀刑器亦如之使皇郧命校正出马工正出车备甲兵庀武守使西鉏吾庀府守令司宫巷伯儆宫二师令四郷正敬享祝宗用马于四墉祀盘庚于西门之外晋侯问于士弱曰吾闻之宋灾于是乎知有天道何故对曰古之火正或食于心或食于咮以出内火是故咮为鹑火心为大火陶唐氏之火正阏伯居商丘祀大火而火纪时焉相土因之故商主大火商人阅其祸败之衅必始于火是以日知其有天道也公曰可必乎对曰在道国乱无象不可知也【襄公九】
　　占火不验
　　昭十八夏五月火始昏见丙子风禆灶曰不用吾言郑又将火郑人请用之子产曰天道逺人道迩非所及也何以知之灶焉知天道是亦多言矣岂不或信遂不与亦不复火
　　火焚藏室
　　晋平公藏货之台烧救火三日三夜乃胜之公子晏束帛而贺曰臣闻王者藏于天下诸侯藏于百姓农夫藏于囷庾今百姓乏于外而赋敛无己昔桀纣残贼为天下戮今皇天降灾于藏台此是君之福也【韩诗外传】
</div>
    <div class="pagination">
<a href="古今事文类聚_page247.html">上一页</a><span>...</span><a href="古今事文类聚_page243.html">243</a><a href="古今事文类聚_page244.html">244</a><a href="古今事文类聚_page245.html">245</a><a href="古今事文类聚_page246.html">246</a><a href="古今事文类聚_page247.html">247</a><span class="current-page">248</span><a href="古今事文类聚_page249.html">249</a><a href="古今事文类聚_page250.html">250</a><a href="古今事文类聚_page251.html">251</a><a href="古今事文类聚_page252.html">252</a><a href="古今事文类聚_page253.html">253</a><span>...</span><a href="古今事文类聚_page249.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
