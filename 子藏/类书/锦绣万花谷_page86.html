<!DOCTYPE html>
<html>
<head>
    <meta charset="UTF-8">
    <title>锦绣万花谷 - 第 86 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>锦绣万花谷 - 第 86 页/共 99 页</h1>
    <div class="content">　　端贰之才徐嵩少以清白著称苻坚时举贤良为郎中迁长安令贵戚子弟犯法者一皆考竟请托路絶落落有端贰之才【出载记】
　　风亭月观徐湛之事祖母及母以孝闻后为南兖州刺史善政俱肃威惠并行起风亭月观吹台琴室招集文士尽逰玩之适
　　石麒麟徐陵年数嵗沙门释寳志摩其顶曰天上石麒麟也【并南史】
　　忠臣徐十歳能属文与韩熙载齐名江南谓之韩徐仕吴为秘书郎南唐为吏部尚书王师围金陵煜遣铉朝京师求缓兵太祖以礼遣之后随煜至京师太祖责之铉对曰臣仕江南国亡不能死臣之罪也太祖叹曰忠臣也以为太子率更令从征太原加给事中出为左散骑常侍
　　虞
　　南阳太守虞延初生其上有物若一匹练遂上升天占者以为吉及长长八尺六寸腰帯十围力能扛鼎建武初除细阳令嵗时伏腊辄休遣徒系使归家并感其徳应期而还迁洛阳令外戚敛手莫敢干法迁南阳太守十二通尚书虞诩十二通尚书为朝歌长故旧皆吊曰得朝歌何衰诩曰不遇盘根错节何以别利器太守马棱曰君儒者当谋谟庙堂后羌冦武都以诩有将帅之畧迁武都太守
　　五絶虞世南性沈静与兄世基同受学于吴顾野王余十年精思不懈文章綩缛世基辞章清劲过世南而赡博不及也大业中至秘书郎秦王践祚拜文馆学士人慕向之谓之登瀛洲世南貌懦谨外若不胜衣而中抗烈论议持正帝尝命冩列女于屏风于时无本世南暗疏之无一字谬帝每称其五絶一徳行二忠直三博学四文词五书翰帝手诏魏王泰曰世南于我犹一体拾遗补阙无日忘之【并本】














　　锦绣万花谷续集卷十六
　　钦定四库全书
　　锦绣万花谷续集卷十七
　　类姓
　　胡
　　天下中庸胡广察孝防试为天下第一尚书郎五迁尚书仆射为太傅时年已八十继母在堂朝夕瞻省谚曰万事不理问伯始天下中庸有胡公在公台二十余年【广字伯始出本】
　　家世将门胡奋性开朗有筹畧家世将门晚乃好学灭丑虏于河西制凶酋于硁北后加镇军大将军【晋书】举进士第一皇朝胡旦字周父举进士第一通判升州代还迁左拾遗出漕淮东徙知海州淳化中直集贤院复知制诰久之通判襄州寻以秘书监致仕
　　胡公塘胡宿举进士召试为馆阁校勘改集贤校理通判宣州知湖州筑石塘百里捍水患大兴学校学者盛于东南自湖学始既去而思之名其塘曰胡公塘而学者为立生祠久为两浙转运使召还修起居注知制诰入翰林
　　余
　　三使北戎余靖字安道举进士迁秘书丞集贤校理范仲淹以言事忤意贬饶州諌言御史不敢言靖上疏论仲淹不当贬且言陛下亲政以来屡逐言事者恐钳天下口不可坐落职知秦州庆厯中除右正言方是时仁宗励精政事増谏官员将外有所为靖数言事合意迁知制诰三使北庭宰相忌之出知吉州六年知防州帅潭移青州
　　吾
　　有卿相之骨吾粲生数嵗城妪见谓其母曰是儿有卿相之骨【吴志】
　　蘓
　　二天蘓章字孺文为冀州刺史故人为清河太守行部按其奸赃乃请太守喜曰人皆有一天我独有二天章曰今夕蘓孺文与故人饮者私恩也明日冀州刺史按事者公法也遂举正其罪州境望风畏肃【本】
　　累世二千石蘓绰累世二千石绰有王佐才对周文指陈帝王之道周文不觉膝之前席曰绰真竒士即拜行台左丞防典机密常以天下为己任博求贤俊共正道【北史】
　　十嵗上书蘓文长十嵗上书周武帝异其幼问读何书对治孝经论语帝曰何言可道答曰为国者不敢侮于鳏寡为政以徳帝曰善【唐本】
　　文章擅天下皇朝蘓洵屡举进士贤良不中至和嘉祐间与其二子轼辙至京师欧阳修得洵书二十篇大爱其文辞以为贾谊刘向不过也以其书献诸朝名动京师而蘓氏文章遂擅天下一时学者皆尊其贤学其文以为师法以其父子俱知名号为老蘓
　　吴
　　隠若一敌国吴汉为人质厚少文造次不能以辞自达光武曰吴公差强人意隠若一敌国矣及在朝廷斤斤谨质形于体貌勇鸷有智谋诸将鲜能及者拜大司马封广平侯【本】
　　白首一节吴良恭俭安贫白首一节显宗以为议郎儒雅标名吴隠之博涉文史以儒雅标名弱冠而介立有清操事母孝谨迁晋陵太守【后良吏】
　　制举入三等皇朝吴育为人明敏劲果强学博辩举进士甲科举贤良方正防入三等前此未有也除著作郎集贤院庆厯五拜右谏议大夫枢密副使数月余除防知政事
　　符
　　谈辞如云符融逰太学师事李膺每见融辄絶他宾客聴其言论融幅巾奋褏谈辞如云膺每捧手叹息【本】清谈不及世务皇朝符彦卿少事唐汉周封魏王宋兴迁太史为御史所紏退居于洛八年间乗小车驷遍逰佛寺名园人服其旷达对宾客清谈终日不及世务
　　于
　　髙门于永嗣至御史大夫始于公其门闾壊父老方共治之公谓曰少髙大令容驷马髙盖车我治狱多隂徳子孙必有兴者至定国为丞相永为御史大夫封侯世云【本传】
　　乐贤下善于休烈机鉴融敏善文章第进士又擢制科歴秘书省正字肃宗立兼修国史时经大盗后史籍燔缺休烈奏献史籍进官献五代论诗着旧章天子嘉之虽歴清要不治产性恭俭仁爱乐贤推毂士甚众年老嗜学不厌【唐本】
　　舒
　　献文阙下舒元舆大和五年献文阙下不得报上书自言所上八万言其文鍜链精粹出入今古数千百年披剔刮抉有可以辅教化岂主父可比哉【容轩随笔】
　　俞
　　少有髙行俞紫芝少有髙行不娶得浮屠氏心法所至翛然而工于诗王荆公居钟山秀老数相往来尤爱重之每见于诗所谓公诗何以解人愁初曰芙蕖暎碧流未怕元刘争独步不妨陶谢与同逰是也秀老尝有夜深童子唤不起猛虎一声山月髙之句尤为荆公所赏和云新诗比旧仍増峭若许追攀莫太髙秀老卒于元祐初惜时无发明者不得与林和靖一流槩见于隠逸
　　奚
　　世称忠孝奚斤代人也仕魏为侍郎亲近左右后为左丞相世称忠孝每议政多见从用朝廷称焉
　　少有将畧奚眷少有将畧道武世有战功为武牢镇将为冦所惮【并北史】
　　贤士奚陟少笃志通羣书大厯末擢进士文辞清丽科授文馆校书郎病痈帝遣医疗视勅曰陟贤臣为我善治之【唐本】
　　嵇
　　龙章凤姿嵇康字叔夜其先姓奚避怨徙铚家于嵇山之侧因而命氏龙章凤姿天质自然与魏室婚拜中散大夫弹琴咏诗自足于懐为竹林七贤之逰吕安服康髙致每一相思命驾千里子绍【晋本传】
　　黎
　　孝行闻于世黎景熙少以孝行闻于世好读书强记黙识而无应对之能落魄不事生业有书千余卷不以饥寒易操后拜著作佐郎勤于所职著述不怠性尤専固不合于一时一为史官十年不调终仪同三司【北史】
　　洼
　　洼君通洼丹字子玉孟氏易建武初为大鸿胪作易通论七篇世号洼君通易家宗之称为大儒【后儒林】
　　齐
　　王佐才齐瀚少开敏年十四见李峤峤称有王佐才中宗在庐陵瀚上言请抑诸武迎太子东宫不报及太子还武后召瀚宴同明殿谕曰朕母子如初卿预有力焉方不次待尔及进士第以防萃调蒲州司法防军景云初姚崇取为监察御史凡劾奏常先风教号善职开元初为给事中中书舎人【唐本】
　　归
　　对策第一归宗敬治礼家学多识容与擢明经天寳中举博通坟防科对防第一有诏举才可宰百里者复防髙等授左拾遗
　　倪
　　课第一倪若水擢进士第迁监察御史黜陟剑南道绳举严允课第一开元初为汴州刺史政清浄増修孔子庙兴州县学庐劝生徒身为教化风化兴行宗遣中人捕防防鸂江南若水上言帝手诏褒答【唐本】云陵集皇朝倪涛博学能文有操履举进士擢太常博士迁校书郎著作佐郎赐对除司勲员外郎迁左司朝廷议有事燕云涛独曰毋轻议以贻后患宰相怒曰左司敢沮军事耶罢监朝城县酒税再谪茶陵造船场有诗文号云陵集















　　锦绣万花谷续集卷十七
　　钦定四库全书
　　锦绣万花谷续集卷十八
　　类姓
　　裴
　　后进领袖裴秀八嵗能属文时语曰后进领袖有裴秀后为司空【晋本】
　　玉山映人裴楷以清通用为吏部郎时人称见裴叔则如近玉山暎照人也【本】
　　廊庙之才裴松之博览坟籍立身简素宋武帝克洛阳松之居州行事武帝曰松之廊庙之才不宜久居边务召为太子洗马转中书侍郎【南史】
　　三河领袖裴骏魏太祖曰骏有当世才其忠义可嘉补中书博士崔浩目为三河领袖宋使来聘以骏有才学假散骑常侍于境上劳接【北史】
　　独立使君裴侠州辟主簿举秀才后除河北郡守爱人如子惟食菽麦而已人歌曰肥鲜不食丁庸不取裴公贞惠为世防矩尝与诸牧守俱谒周文周文命侠别立谓诸牧守曰侠清慎奉公为天下最众有如侠者可与之俱立众皆黙然无敢应者号为独立使君【并北史】卧防北门裴度在朝阉竖擅权天子拥虚器缙绅道丧不复有经济意乃治第东都集贤里号緑野堂野服萧散与白居易刘禹锡为文章穷昼夜相欢不问人间事帝问度安否开成二年复以本官节度河东度牢辞帝命宣谕曰为朕卧防北门可也上以宴羣臣曲江度不赴帝赐诗曰注想待元老识君恨不早我家柱石衰忧来学丘祷【本】
　　梅
　　以为仙梅福字子真明尚书谷梁春秋补南昌尉王莽専政一朝弃妻子去九江至今以为僊后有见福于防稽者变名姓为吴市门卒【前本】
　　世以诗名梅尧臣世以诗名尧臣遂以诗闻天下嘉祐元年翰林学士赵槩等言于朝曰梅尧臣经行修明愿得畱与国子诸生讲论道徳作为雅颂以歌咏圣化乃得国子监直讲官至都官员外郎欧阳修论其诗曰世谓诗人少达而多穷盖非诗能穷人穷者而后工也
　　雷
　　投金承尘上雷义为郡功曹尝济人死罪罪者以金谢之不受金主俟义不在黙投金于承尘上后葺屋得金金主已死乃以付县曹与陈重为友语曰胶漆自谓坚不如雷与陈【后本】
　　六矢着面不动雷万春事张巡为偏将令狐潮围雍丘万春立城上与潮语伏弩发六矢着面万春不动潮疑刻木人谍得其实乃惊遥谓巡曰向见雷将军知君之令严矣
　　王佐才雷简夫在雅州蘓洵往见之简夫谓曰子王佐才也荐之于张方平韩琦欧阳修三人者延誉如不及洵名振京师葢自简夫始云
　　台
</div>
    <div class="pagination">
<a href="锦绣万花谷_page85.html">上一页</a><span>...</span><a href="锦绣万花谷_page81.html">81</a><a href="锦绣万花谷_page82.html">82</a><a href="锦绣万花谷_page83.html">83</a><a href="锦绣万花谷_page84.html">84</a><a href="锦绣万花谷_page85.html">85</a><span class="current-page">86</span><a href="锦绣万花谷_page87.html">87</a><a href="锦绣万花谷_page88.html">88</a><a href="锦绣万花谷_page89.html">89</a><a href="锦绣万花谷_page90.html">90</a><a href="锦绣万花谷_page91.html">91</a><span>...</span><a href="锦绣万花谷_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
