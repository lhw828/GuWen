<!DOCTYPE html>
<html>
<head>
    <meta charset="UTF-8">
    <title>太平御览 - 第 675 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 675 页/共 737 页</h1>
    <div class="content">《临海水土记》曰：鲞鱼似黾，长二尺。
飞鱼
《王子年拾遗录》曰：仙人宁封食飞鱼而死，死百年生。故《宁仙游涉七言颂》云：“菁藻灼烁钦簇舒，万龄渐死饵飞鱼。”
《山海经》曰：鬼（音槐。）山，正回之水出焉而北流，注于河。其中多飞鱼，其状如豚而赤文，服之不畏雷，可以御兵。
郭璞《山海经图□飞鱼赞》曰：飞鱼如豚，赤文无羽。
《山海经》曰：牛首之山，劳水出焉。是多飞鱼，其状如鲋。食之可以已痔。（又曰：飞鱼如豚，赤文，无羽。）
张骏《山海经飞鱼赞》曰：飞鱼如鲋，登□游波。
《林邑国记》曰：飞鱼，身圆，长丈馀，羽重沓，翼如胡蝉。出入群飞，游翔翳荟，而沉则泳海底。
豪鱼
《山海经》曰：渠猪之山，渠猪之水出焉。是多豪鱼，其状如鲔，而赤喙、尾，赤羽。食之，可以已白疥。
侯鲐鱼
左思《吴都赋》曰：王鲔侯鲐。（刘逵曰：侯鲐，状如科斗虫。大者长尺馀。腹白，背青，有黄文。性有毒，虽小，獭、犬、鱼不敢啖也。蒸煮肥美。）
侯霸鱼
潘岳《沧海赋》曰：客鱼侯霸。
危（午回切）鱼
《广志》曰：危鱼，一名河豚。
丹鱼
《抱朴子》曰：南阳丹水有丹鱼。先夏至十日夜，伺之，鱼夜浮水，侧有赤光，割取血，以途足，可以步行水上。
豕鱼
《广志》曰：豕鱼，一名。（直垄切。）
舀鱼
刘敬叔《异苑》曰：舀鱼，凡诸鱼欲产，舀辄以头冲其腹。舀鱼自欲生者，亦更相撞触。故世人谓为众鱼之生母也。
《岭表录异》曰：舀，南人云：鱼之欲产子者须此鱼，以头触其腹而产。俗呼为生母鱼。
望鱼
《魏武四时食制》曰：望鱼侧如刀，可以刈草，出豫章明都泽。
班文鱼
鱼豢《魏略》曰：国出班鱼皮，汉时恒献之。
郭义恭《广志》曰：班文鱼出东夷，献其皮。
萧拆鱼
《魏武四时食制》曰：萧拆鱼，海之乾鱼也。
孚市鱼（上孚下沛）
《魏武四时食制》曰：孚市鱼，黑色，大如百斤猪，黄肥，不可食。数枚相随，一浮一沉。一名敷。常见首。出淮及五湖。
《三十六国春秋》曰：吴人夏丞为孝廉，高士夏仲御以母疾，将市药于京师，随丞入洛。时值禊饮，贾充见而放之。仲曰：“我，会稽夏仲御也。”充问：“卿居海滨，能献舡不？”仲曰：“能之。”充因命焉。仲御即登舡鼓拽，容止可观，为孚市之形，俄然□雾杳冥，白鱼跃入其舟，充甚异之。
蕃逾鱼
《魏武四时食制》曰：蕃逾鱼，如鳖，大如箕，甲上边有髯，无头，口在腹下，尾长数尺，有节，有毒螫人。
龙鱼
《山海经》曰：龙鱼，陵居。其状如狸，（或曰龙鱼似狸一角也。）一曰虾鱼。（音遐。）即有神圣乘此，而行九野。一曰鳖鱼。
郭璞《山海经图赞》曰：龙鱼一角，似狸居陵。俟时而出，神圣攸乘。飞骛九域，乘□上升。
《括地图》曰：龙鱼，一名虾鱼，状如龙，而有神圣乘此以行九野。
郭璞《江赋》曰：或虎状龙颜。（龙鱼亦似鱼。）
卷九百四十　鳞介部十二
琼鱼
《汉武内传》曰：西王母曰：“仙人上药，有流渊琼鱼。”
横公鱼
《神异经》曰：北方荒外有石湖，其中有横公鱼，长七八尺，形状如鳢而目赤。昼则在湖中，夜化为人。刺之不入，煮之不世，以乌梅二七煮之乃熟。食之可以止邪病。（《玄黄经》曰：横公鱼不可杀，惟加乌梅其气乃灭。）
鱼
《魏武四时食制》曰：鱼，带如妇人，白肥，无鳞，出滇池。
蒲鱼
《魏武四时食制》曰：蒲鱼，其鳞如粥，出郫县。
印鱼
《临海异物志》曰：印鱼，无鳞，形似昔（音错。）形，额上四方如印，有文章。诸大鱼应死者，印鱼先封之。
郭延之《述征记》曰：城阳县南量蕊，尧母庆都墓庙前一池，鱼额间有印文，名颊鱼。非告祠者，捕不可得。
左思《吴都赋》曰：印龟番（音藩。）昔。
黄鱼
《吴书》曰：薛综上疏：“交州刺史朱符多以乡人分作长史，强赋民黄鱼一枚、稻一斛。”
刘欣期《交州记》曰：武宁县秋九月，黄鱼上化作鹑鸟。
《南方草物状》曰：短细黄鱼，九月中，因秋风而变成鹑，上团，吏捕取炙食，滋味肥美。
《南中八郡志》曰：江出黄鱼，鱼形颇似，骨如葱，可食。
郭义恭《广志》曰：扌建为郡道县出骨黄鱼。
寄鱼
沉怀远《南越志》曰：寄鱼，长三寸，似白鱼，常附海舡以济洪波。一曰寄载鱼。
《临海水土记》曰：寄度鱼，长三寸，似白鱼。
君鱼
沉怀远《南越志》曰：君鱼，长三寸，背上骨如笔管，大者似矛。逢诸细鱼及鼋，腹皆断之。
琵琶鱼
《临海异物志》曰：琵琶鱼，无鳞，形如琵琶。
沉怀远《南越志》曰：琵琶鱼，无鳞，长二尺，形似琵琶，故因以为名。
任《述异记》曰：海鱼千岁为剑鱼。乐鱼，一名琵琶鱼，形似琵琶而喜鸣，因以为名。
左思《吴都赋》曰：鲛鲻琵琶。
曹毗《杨都赋》曰：鱼则琵琶、乌贼。
疏齿鱼
《魏武四时食制》曰：疏齿鱼，味如猪鱼，出东海。
潘岳《沧海赋》曰：比目、疏齿。
班鱼
《魏武四时食制》曰：班鱼，头中有石如珠，出北海。
郭义恭《广志》曰：班鱼，头中有玉石，如珠玑。
黄雀鱼
《临海异物志》曰：黄雀鱼，常以八月化为黄雀，到十月入海为鱼。
《风土记》曰：六月，东南长风，俗名黄雀风，时海鱼化为黄雀，因为名也。
燕鱼
《临海异物志》曰：燕鱼，长五寸，阴雨起飞高丈馀。
鸢鱼
《临海异物志》曰：鸢鱼，状如鸢，惟无尾足。阴雨日亦飞高数丈。
赤鱼
鱼豢《魏略》曰：文帝欲受禅，赤鱼游於露镬。
玄鱼
《王子年拾遗录》曰：夏鲧理水无功，沉於羽川，化为玄鱼，大千尺。後遂死，横於河海之间。後世圣人以玄鱼为神化之物，以“玄”种合于“鱼”种为“玄”种。
邵鱼
《临海水土记》曰：邵鱼，状如鸢鱼。
需（而朱切）胡鱼
《临海水土记》曰：需胡鱼，状如鸢鱼形。
井鱼
《临海异物志》曰：井鱼，头有两角。
镜鱼
《临海异物志》曰：镜鱼，如镜，形体薄，少肉。
含光鱼
《临海异物志》曰：含光鱼，一名蜡鱼。黄而美，故谓之蜡，有光照烛。
沉怀远《南越志》曰：含光谓蜡鱼，正黄而美，故谓为蜡鱼，夜则有光。
《岭表录异》曰：黄蜡鱼，即江湖之横鱼，头嘴长，而鳞背金色。南人脔为炙，虽美而毒，或煎爆或乾。夜即有光如烛。
辰鱼
</div>
    <div class="pagination">
<a href="太平御览_page674.html">上一页</a><span>...</span><a href="太平御览_page670.html">670</a><a href="太平御览_page671.html">671</a><a href="太平御览_page672.html">672</a><a href="太平御览_page673.html">673</a><a href="太平御览_page674.html">674</a><span class="current-page">675</span><a href="太平御览_page676.html">676</a><a href="太平御览_page677.html">677</a><a href="太平御览_page678.html">678</a><a href="太平御览_page679.html">679</a><a href="太平御览_page680.html">680</a><span>...</span><a href="太平御览_page676.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
