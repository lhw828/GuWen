<!DOCTYPE html>
<html>
<head>
    <meta charset="UTF-8">
    <title>稗编 - 第 56 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稗编 - 第 56 页/共 67 页</h1>
    <div class="content">






　　稗编卷九十二
<子部,类书类,稗编>
　　钦定四库全书
　　稗编卷九十三　　　　　明　唐顺之　撰宦
　　论内外分合之势　　　　　林　駉【后同】
　　内外之势合则朝廷皆正人内外之势分国家无善治甚矣天下之政不可多门而宫中府中当为一体何也盖体綂聨属事权通融外无间隔内无壅蔽则出入起居皆忠良端正之人左右前后无便嬖侧媚之习是意也周人盖得之矣公卿踈外进见有时宫禁森严几若天渊则政由中决而威福之柄移于下命从内出而机宻之事不得闻于外是意也汉人盖蹈之矣尝观周之盛时外朝之上槐棘森列臣民咸造固也而内庭之秘且綂于冡宰之职治朝之上百司星环庻尹日侍宜也而燕朝之暇亦无非师保之官前有宫人之职中士四人下士八人掌寝处沐浴之防而隐然厉其纵礼败度之心后有典妇等职中士二人下士十有二人掌衣服冠屦之微而第欲防其奢用乱政之原凡此无非所以合内外之势无女宠之习阉宦之患奢侈之弊者岂无故而然耶汉氏初兴犹识此意宰相监宫中大臣劾阉宦外得以綂内也三公之属有御史中丞在内受公卿奏事九卿之属有少府尚书在内主吏民章报内复属于外也于斯时也宫闱幽防姬宠娱侍而廷臣奏事者或得致桀纣之谏禁省峻峙宦寺与居而排闼直前者且得躬献其社稷之忠以士人皆任中常侍之官以郎将得却内夫人之座凛凛然有周人之风自侍中为加官之亲数诘三公而大臣唯唯退聴大司马为内朝之宠典领尚书而丞相仅取充位向之以外綂内安在哉诸吏居中执法而御史之中丞其权始分宦官典事尚书而少府之尚书其职尽废向之以内属外又安在哉自是而后内朝事权一移于权臣再移于诸珰又再移于戚畹故方霍氏之秉权也盐铁之议光实主之丞相括囊不言昌邑之事光实专之丞相不得与议堂堂揆席大抵以庸缪易制者为之此移于权臣之弊恭显之用事也孝元柔懦益不能制望之力争终不复回陈咸为中丞欲行总领部刺史奏事之职而为显所排京房行考课欲通籍殿中以防壅塞之弊而亦为显所沮进退大权尽出中书谒者之手两府大臣不敢过而问焉此移于诸珰之失王氏之弄权也外总军马内领尚书入恃椒房出植邪党王舜既任于前王莽复窃于后二三大臣屏息不言而汉祸始惨矣此移于戚畹之害推原其由皆武帝亲内朝踈外朝之过也东都以后流弊愈甚议郎不在宿直之中郎省皆为黄门之庐至后御史之权尽移于尚书尚书之权尽归于宦官尚书宦官合为一党而宰相踈隔于外御史缄黙于内是以太尉杨秉奏侯览而尚书召秉掾属诘之曰设官分职各有司存三公綂外御史察内当是时也御史岂真得以察内耶事权之失已久小人徒借察内之名以自便耳噫可叹也盖尝论之自宿卫之亲人不领于大臣也而宫正宫伯之官遂去为光禄勲之任光禄勲之属日益亲而门下遂为省加官遂为司侍中遂为宰相矣自供奉之近习不领于大臣也而膳夫以下掌次而上遂去为少府太常之任比其极也门下太仆之司又分为殿中省为内诸司使矣大抵兼则治散则乱合则盛离则衰自三代而下治乱盛衰不知几变惩其变而复周官以救之此为治之大原欤国家外朝内朝无异汉唐而脉络贯通实得周意自今观之韩琦为宰相得治都知奸邪之罪则宦官有过宰相得斥之傅尧俞奏枢宻不治内侍求内降之罪则宦官有过枢府得治之此周冡宰綂内庭之意也玉宸殿宴息之所尔或召近臣而观书小阁秘宻之地尔且召学士而观文此周人师氏居寝门之意也不特此尔钓鱼赋诗锡宴后苑置酒赋诗召入内閤中禁宻勿或入夜而请对便殿秘严或非时而召语或词臣至深宫忘岸帻之便或士人为御药院供奉之官此貂珰之夫綂于两府衣冠之流侍于内庭虽成周亦不是过昔诸葛孔明之相蜀也兴汉一念对越天地出师一表未及军旅且拳拳于宫府一体之请呜呼孔明其知中兴之本欤
　　论歴代宦官
　　周以冢宰綂阍寺汉初以丞相监宫中于是无近习之弊东汉用佞幸与政唐命中人典兵于是有内廷之变此本末源流之论君子不可不究也嗟夫为阉而称士为巷伯而疾恶勃貂管苏有功于晋楚景监缪贤着庸于秦赵兹皆有益于人之国君子必欲絶之去之而后已何耶盖熏腐之徒无所爱惜退而视其室则无妻妾之情俛而顾其后则无子孙之亲所以为妻妾子孙者聚则成一室散则行道之人耳是以依势怙宠窃柄防权为勃貂管苏者百不一二为竪刁伊戾者十已七八故君子患之虽然在周汉时不闻有蠧政害事之渐而在汉唐末世徃徃有之者岂尽归阉宦之罪哉亦不能善处阉寺者之失也考之成周阍人守中门之禁寺人掌女宫之戒内小臣四人王之正内五人一以大冢宰领之夫以论道经邦之臣而下綂微贱卑防之职似非大臣之体尔然周人格心之学大抵源流于此何者便僻侧媚之习易以移君徳防譛防佞之言易以惑君听自非綂于大臣鲜有不至恣肆使人主以外庭之属不得以私意昵内臣以冢宰之尊不敢以非道干此其预防之意岂不深矣哉汉初犹有古意以宰相得监宫中如郎中令禁阙之内皆其所属至文帝时宦官犹知宰相为可畏邓通之幸其宠已极小有怠慢丞相嘉檄召诣府折辱垂死而不敢言自武帝疎逺朝士宰相不得加官内朝若有间矣然以少府綂中书宰相綂少府其脉络犹得相属况以司马迁儒者为中书令亦不无正救之益既而石显用事匡衡甄谭犹得条奏其言旧恶则宰相虽无曩日之权而宰制之意犹在也此周汉盛时所以无近习之弊者寜非大臣綂制之功欤自东都至唐宠任宦者其祸始惨然宦官宠任虽同而所以任之亦异东都宦官专领监事是政权归之矣唐以宦官专典禁卫是兵权归之矣政权归之则贤否混淆而其乱在朝廷兵权归之则变生肘腋而其乱在宫禁夫政权必有所假其宠固然后其权专向使人主一旦反悟则反乱为治亦易易耳若夫兵权在其掌握能使人主觉悟欲谋去而不可得盖至于长吁饮恨而后已此典兵尤惨于与政也然要之以无所爱惜之人而得以与政典兵以为心腹之患皆非国家之福尔且西汉之制侍郎皆用明经常侍参用士人人主朝夕宴游之顷不但刑腐之流而已诚美意也夫何章和以后议郎不在宿直之中郎省皆为黄门之庐别自立监专以阉人领之自是阉人不领于外朝耳夫惟外无所綂内无所制手握王爵口含天宪非复闺牖房闼之任曺节王甫无所顾忌窦武陈蕃诛伐之谋一泄自殒其身何进袁绍不胜其忿举义兵以除之汉于是危矣唐初之制内侍省不置三品官黄衣廪食守门传命而已诚良法也夫何肃代以后或命鱼朝恩管神防兵或使承瓘为招讨使韩全义讨淮贾良国监其军髙崇文讨蜀刘正亮监其军西头之势过于南衙枢宻之权甚于宰相萧复尝为徳宗言之而不见聴栁伉因防程元振及之而不能用髙元言其势重南衙白居易言不当位大帅然天子虽知之而不能制之亦徒为是喋喋之论其祸岂不惨于东都欤王叔文等欲夺其权终不可得始借朱全忠以族之唐于是不嗣矣推原其故东汉三公拥虚位以在上无复向时总领九卿之职唐以圵衙尤重南衙无复周人以尊綂卑之意所以稔成厉阶尔此汉唐末世而有内庭之变者寜非典兵预政之失欤国朝惩五季阉宦横肆之弊不典兵不预政子孙守之永为家法旧制内臣将命于外不预公事此不使之预政也旧制宦官专任本职不得典卫此不使之典兵也噫何严耶是故史崇真言县令贪亷可信也乃命监司以审察杨继凝奏苑卒自溺可从也乃付外司以鞠劾彼安得而与政乎黄徳和之为监军少牵西师用吕文靖之谋而永罢监军王守忠之为钤辖恐循唐弊从富公之言而求罢钤辖彼安得而典兵乎不特此也张守忠本近侍尔以役夫毙于木下而诋极法王继恩有大功尔以交结中外而谪筠州是又不轻免其罪也内侍押班虽曰迁官然未满五十年者不许之内侍磨勘虽曰当得然仕未三十年者不与之是又不轻进其官也盖罪不轻免则彼无纵肆之念官不轻进则彼无骄佚之心不肆不纵不骄不佚此所以不敢萌与政典兵之职矣噫亦有由也周以冢宰綂阍寺而侍御皆正人汉初以丞相监宫中而宦孺无非习国家所以綂属宦官者盖枢府任其权夫尊以临卑则卑有所摄外以属内则内无所隠此防微杜渐之深防我祖宗其得之观傅尧俞奏枢宻不治内侍求内降之罪则宦官有过枢宻得治之矣观髙若讷为枢使不除内侍留后之官则宦官进秩枢宻得专之矣夫有过则治有劳则迁或赏或罚一聼大臣宜乎谨愿抑畏而不敢肆也噫枢宻固职分之当耳有如都知之罪韩公窜之节度之求梁适沮之是宰相复得治也兼判二省韩绛力言妄图押班吕诲极辩是台谏复得言也全彬诰词刘敞不撰惟简诰词苏辙封还是给舍复得驳也嗟夫以区区薫腐之流既受察于枢宻丞相又复受察于台谏给舍祖宗深思逺虑之意周矣夫何元丰大臣不遵典章河东总兵非无帅也而乃使王中正领之熙河用事非无人也乃使李宪专之大而将帅皆聴节制次而官吏悉由废置募兵用师敕于其口威福柄令出于其手而祖宗不与预政典兵之法安在哉邓润甫周尹言之蔡承禧彭汝砺又言之司马公刘莘老又极言之至使押班李舜举亦曰四郊多垒此卿大夫之辱不宜内臣掌将帅之任噫舜举本阉人也时亦任邉事也且能责王珪以内臣不当任将帅之责珪不自知愧迎劳问之至使闻者为之发慙岂不有忝厥职乎呜呼以堂堂揆度之任反不若一阉人之谋又焉用彼相哉异时童贯握兵权于外以典兵为常梁师成擅文柄于内以预政为例陶铸将相垂二十年君子推其末流之祸固蔡京王辅为之之罪亦元丰大臣作俑之失也
　　论汉唐任宦官　　　　　　马端临
　　古今宦者之祸无如唐汉之季年然夷考其盘固猖獗之由则有自来矣盖将相者天下大权之所自出也汉中叶以后以中书为政本而中书令管机宻属之貂珰是宦者得以窃相之柄也故陈蕃窦武何进之徒一有规画奏启即为所窥先发制人祸不旋踵而国祚随之唐中叶以后倚兵戎定祸乱而观军容监军属之貂珰是宦者得以窃将之权也故勲徳如李郭则俛首受节制而不免失律防扈如李茂贞朱全忠则称兵内侮而遂以移祚矣兵刑者人主威柄之所自出也汉自桓灵以来有黄门圵寺狱是宦者得以专刑也故穷捕钩党勦戮名士皆黄门圵寺狱之所为也唐自徳代以来有两军中尉是宦者得以专兵也故易置人主诛夷大臣皆两军中尉之所为也盖将相之任彼得以据之兵刑之司彼得以专之而又地近情亲根连株固故虽有英特之君贤智之臣终不能以一朝而去腹心之疾亦由积渐之久故也然桓灵昏主又从而崇奨之故权悉下移而汉之亡遂亟文武宣贤君虽不能抑制之然政自已出故唐之亡少纾云
　　论石显　　　　　　　　　真徳秀
　　京房言石显之奸于元帝者可谓深切着明矣上曰已论则是知显之为奸也而卒不能去者盖权幸之臣始则媚君以徼宠终则劫君以固位方其始也人主之知未深阿意容悦无所不至茍幸入明夷之左腹则键闭之谋日工依慿之党日盛中外大权既出其手则犹伏社之鼠不可熏也穴墉之狐不可灌也又如在肓之疾药之不能逹傅咽之瘿近而不可割也惟明智之君攻之有渐去之有方庶几其可不然则容飬亦亡决裂亦亡夫元帝知显之奸而卒不之去者非不欲去不能去也其所以不能去何也发车骑以围大臣之第则其权可以擅兴矣杀萧望之杀张猛杀贾捐之则其权可以擅戮矣其外属则史髙为之党以中谒者则牢梁为之党以外廷小人则五鹿充宗等为之党权势隆而党援众是其所以不能去也故圣人賛易于姤之彖辞曰勿用取女盖以隂之方萌则抑之制之而不使至于不能去也呜呼微哉
　　又曰昔有仕于州郡而争觅举者甲有过乙辄白之居一日甲墨其臂若尝文身者乙喜遽以白长吏长吏呼甲验之无有也于是甲诉曰凡乙之见诬类若此自是乙之言不复入而甲被荐矣此闾巷相挤之小数而石显用之以诳其君元帝莫之察也
　　东汉宦者传论　　　　　　范　
　　易曰天垂象圣人则之宦者四星在皇位之侧故周礼置官亦备其数阍者守中门之禁寺人掌女宫之戒又云王之正内者五人月令仲冬命阉尹审门闾谨房室诗之小雅亦有巷伯刺防之篇然宦人之在王朝者其来旧矣将以其体非全气情志专良通闗中人易以役飬乎然而后世因之才任稍广其能者则勃貂管苏有功于楚晋景监缪贤着庸于秦赵及其弊也则竖刁乱齐伊戾祸宋汉兴仍袭秦制置中常侍官然亦引用士人以参其选皆银珰左貂给事殿省及髙后称制乃以张卿为大谒者出入卧内受宣诏命文帝时有赵谈圵宫伯子颇见亲幸至于孝武亦爱李延年帝数宴后庭或潜游离馆故请奏机事多以宦人主之至元帝之世史游为黄门令勤心纳忠有所补益其后恭石显以佞险自进卒有萧周之祸损秽帝徳焉中兴之初宦官悉用阉人不复杂调他士至永平中始置员数中常侍四人小黄门十人和帝即祚幼弱而窦宪兄弟专总权威内外臣僚莫由亲接所与居者唯阉宦而已故郑众得专谋禁中终除大憝遂享分土之封超登公卿之位于是中官始盛焉自明帝以后迄乎延平委用渐大而其员稍増中常侍至十人小黄门二十人改以金珰右貂兼领卿署之职邓后以女主临政而万机殷逺朝臣国议无由参断帷幄称制下令不出房闱之间不得不委用刑人寄之国命手握王爵口含天宪非复掖庭永巷之职闺牖房闼之任也其后孙程定立顺之功曹腾参建桓之防续以五侯合谋梁冀受钺迹因公正恩固主心故中外服从上下屏气或称伊霍之勲无谢于徃载或谓良平之画复兴于当今虽时有忠公而竞见排斥举动廻山海呼吸变霜露阿防曲求则宠光三族直情忤意则参夷五宗汉之纲纪大乱矣若夫髙冠长劒纡朱懐金者布满宫闱苴茅分虎南面臣民者盖以十数府署第馆棊列于都鄙子弟支附过半于州国南金和寳冰纨雾縠之积盈仞珍藏嫱媛侍儿歌童舞女之玩充备绮室狗马饰雕文土木被缇绣皆剥割萌黎竞恣奢欲搆害明贤专树党类其有更相援引希附权彊者皆腐身熏子以自逹同弊相济故其徒有繁败国蠧政之事不可殚书所以海内嗟毒志士穷栖寇剧縁间揺乱区夏虽忠良懐愤时或奋发而言出祸从旋见孥戮因复大考钩党转相诬染凡称善士莫不罗被灾毒窦武何进位崇戚近乘九服之嚣怨协羣英之埶力而以疑留不断至于殄败斯亦运之极乎虽袁绍龚行芟夷无余然以暴易乱亦何云及自曹腾说梁冀竟立昏弱魏武因之遂迁鼎所谓君以此始必以此终信其然矣
　　论曰自古防大业絶宗禋者其所渐有由矣三代以嬖色取祸嬴氏以奢虐致灾西京自外戚失祚东都縁阉尹倾国成败之来先史商之久矣至于衅起宦夫其畧犹或可言何者刑余之丑理谢全生声荣无晖于门阀肌肤莫传于来体推情未鍳其敝即事易以取信加渐染朝事颇识典物故少主凭谨旧之庸女君资出内之命顾访无猜惮之心恩狎有可悦之色亦有忠厚平端懐术紏邪或敏才给对饰巧乱实或借誉贞良先时荐举非直茍恣凶徳止于暴横而已然贞邪并行情貌相越故能回惑昏幼迷瞀视聴盖亦有其理焉诈利既滋朋徒日广直言抗议必漏先言之间至戚发愤方启専夺之隙斯忠言所以智屈社稷故其为墟易曰履霜坚冰至云所从来久矣今迹其所以亦岂一朝一夕哉
　　论东汉宦官　　　　　　　真徳秀
　　真氏曰东汉宦官之祸起于郑众等之有功夫人臣而有功夫岂不善而祸之起顾由此何哉盖妇寺之职均在中闱婉嫕淑谨妇之善者也柔顺忠笃寺之善者也妇不贵于有能则寺亦岂贵于有功哉有功则宠宠则骄骄则横虽欲无祸得乎故安顺桓灵之世寺人之宠日盛宠盛则为害愈深为害深则被祸愈酷至于陈蕃窦武图之而不胜汉以益乱袁绍图之而胜汉遂以亡曹节王甫赵忠张让之徒最其魁桀无一能全其首领者然则宠而骄骄而横是乃殒身丧元之招也曷若史游良贺之徒优游终始无所疵吝之为得邪吁来者其尚鉴诸
　　又曰宦官之恶至东汉节甫軰极矣然蕃武欲尽杀之毋乃已甚乎太后以为但当去其有罪者斯言是也使蕃等因管覇既死之余亟如太后指择其罪之尤者戮一二人自余或逐之外服或许之自新重整权纲勿使内臣预朝政则宫省穆然无事矣不此之为而欲肆其屠翦使逆孺得反其锋而用之岂天不祚汉乎何蕃武之贤而为谋弗臧也
　　论党锢之祸　　　　　　　李徳
　　东汉党锢之祸其始起于甘陵有南圵部之謡汝南二郡謡其郡守转入太学诸生郭林宗贾伟节为之冠与李膺陈蕃王畅更相褒重而怨膺者上书诬告其飬太学逰士交结诸郡生徒共为部党诽讪朝廷乱疑风俗于是天子震怒颁下郡国逮捕党人而膺等皆坐禁锢自是正直废放邪枉炽结海内希风之流遂共相标榜指天下名士而有三君八俊八顾八及八厨之号其后有承望阉宦意指者上书告张俭与同郡二十四人别相称号图危社稷而俭为之魁灵帝诏捕俭等而阉宦讽有司奏捕前党李膺之徒皆死狱中诸为隙者因相陷害睚眦之忿滥入党中坐废禁者几千余人凡党事始自甘陵汝南成于李膺张俭海内涂炭二十余年诸所蔓衍皆天下善士而汉亦自此季矣大抵朝廷清明贤俊在位有以制服小人则天下治安而为国家之福朝廷昏微奸邪得志必须诬陷君子则天下危乱而为国家之祸方灵帝之时阉宦擅权莫之敢撄而李膺张俭之徒振防汚险之中蕴义生风以鼔动激素行以耻威权立亷尚以振贵势使天下之士皆髙尚其道而汚秽朝廷故阉夫憸人因其危而挤之指为部党一网几尽而士有不幸罹其祸者幽深牢破家族而不顾至子伏其死而母叹其义虽颠沛假命而闻其风者莫不钦慕而争为之主岂不贤哉然膺俭等其取名太多其嫉恶太甚固非自全于乱世之道使遇其时其功迹岂易量耶此非膺俭之不乃汉室之不幸也
　　后魏宦者传论　　　　　　后魏书
　　夫宫腐之族置于阍寺取则天象事歴百王身乖全品任事宫掖亲由防狎恩生趋走便僻俯仰当宠擅权斯则伊戾竖刁因而祸两国石显张譲所以翦二京也岂非形质既亏生命易忽譬之胥靡不惧登髙此亦茍且之事由变不巳也王者殷鉴宜改徃辙而后庭婉娈逰宴之地椒壸留连终见任使巧佞由之而自达权幸俄然而复归斯盖其由来逺矣非一朝一世也魏氏则宗爱杀帝害王刘腾废后戮相其间窃官爵盗财贿乘势使为朝野之患者何可胜举今谨録其尤显焉
　　论唐宦者　　　　　　　　真徳秀
　　按唐宦者所歴散官与文官同仇士良至开府仪同三司请廕其子给事中李宗敏判云开府阶诚宜廕子谒者监何由有儿是也此外则贵珰之阶官至金紫光禄大夫正议大夫者多有之祖宗立法不以内侍溷清流故自有阶官云
　　唐书宦官论　　　　　　　宋　祁
　　论曰太宗诏内侍省不立三品官以内侍为之长阶第四不任以事惟门閤守御廷内扫除廪食而已武后时稍増其人至中宗黄衣乃二千员七品以上员外置千员然衣朱紫者尚少宗承平财用富足志大事奢不爱惜赏赐爵位开元天寳中宫嫔大率至四万宦官黄衣以上三千员衣朱紫千余人其称防者輙拜上品将军列防于门其在殿头供奉委任华重持节传命光防殷殷动四方所至郡县奔走献遗至万计监军持权节度返出其下于是甲舍名园上腴之田为中人所占者半京畿矣肃代庸弱倚为扞卫故辅国以尚父显元振以援立奋朝恩以军容重然犹未得常主兵也徳宗惩艾泚贼故以左右神防天威等军委宦官主之置防军中尉中防军分提禁兵是以威柄下迁政在宦人举手伸缩便有轻重至慓士竒材则飬以为子巨镇彊藩则争出我门小人之情猥险无顾借又日夕侍天子狎则无威习则不疑故昏君蔽于所昵英主祸生所忽宗以迁崩宪敬以弑陨文以忧愤至昭而天下亡矣祸始开元极于天祐凶愎参防党类歼灭王室从而溃丧譬犹灼火攻蠧蠧尽木焚讵不哀哉迹其残气不刚柔情易迁亵则无上怖则生怨借之权则专为祸则廹而近缓相攻急相一此小人常势也
　　论唐宦者　　　　　　　　司马光
　　宦者用权为国家患其来久矣盖以出入宫禁人主自幼及长与之亲狎非如三公六卿进见有时可严惮也其间复有性识儇利语言辨给善伺顔色承迎志趣受命则无违忤之患使令则有称防之效自非上智之主烛知物情虑患深逺侍奉之外不任以事则近者日亲逺者日踈甘言悲辞之请有时而从浸润肤受之愬有时而聴于是黜陟刑赏之政潜移于近习而不自知如饮醇酒嗜其味而忘其醉也黜陟刑赏之柄移而国家不危乱者未之有也东汉之衰宦官最为骄横然皆假人主之权依慿城社以浊乱天下未有能刼脇天子如制婴儿废置在其手东西出其意使天子畏之若乘虎狼而挟蛇虺如唐世者也所以然者非他汉不握兵唐握兵故也夫寺人之官自三王之世载于诗礼所以谨闺闼之禁通内外之言安可无也顾人主不当与之谋议政事进退士大夫使有威福足以动人耳果或有罪小则刑之大则诛之无所寛赦如此虽使之专权孰敢哉岂可不察臧否不择是非欲草薙而禽狝之能无乱乎是以袁绍行之于前而董卓弱汉崔昌遐袭之于后而朱氏唐虽快一时之忿而国随以亡是犹恶衣之垢而焚之患木之蠧而伐之其为害岂不益多哉孔子曰人而不仁疾之已甚乱也斯之谓矣
　　五代宦者传论　　　　　　欧阳修
　　自古宦者乱人之国其源深于女祸女色而已宦者之害非一端也盖其用事也近而习其为心也专而忍能以小善中人之意小信固人之心使人主必信而亲之待其已信然后惧以祸福而把持之虽有忠臣硕士列于朝廷而人主以为去已踈逺不若起居饮食前后左右之亲为可恃也故前后左右者日益亲则忠臣硕士日益踈而人主之势日益孤势孤则惧祸之心日益切而把持者日益牢安危出其喜怒祸患伏于帷闼则向之所谓可恃者乃所以为患也患已深而觉之欲与踈逺之臣图左右之亲近缓之则飬祸而益深急之则挟人主以为质虽有圣智不能与谋谋之而不可为为之而不可成至其甚则俱伤而两败故其大者亡国其次亡身而使奸豪得借以为资而起至抉其种类尽杀以快天下之心而后已此前所载宦者之祸常如此者非一世也夫为人主者非欲飬祸于内而踈忠臣硕士于外盖其渐积而势使之然也夫女色之惑不幸而不悟则祸斯及矣使其一悟捽而去之可也宦者之为祸虽欲悔悟而势有不得而去也唐昭宗之事是已故曰深于女祸者谓此也可不戒哉
　　论宋宦　　　　　　　　　朱　熹
　　皇城使有亲兵数千人今八厢貌士之属是也以武臣二员并内侍知都二员掌之本朝只此一项令宦者掌兵而以武臣参之因笑曰此项又制殿前都指挥之兵也
　　天阉説　　　　　　　　　陶宗仪
　　世有男子虽娶妇而终身无嗣育者谓之天阉世俗则命之曰黄门晋海西公尝有此疾北齐李庶生而天阉按黄帝鍼经人有具伤于隂隂气絶而不起隂不能用然其须不去宦者之独去何也愿闻其故岐伯曰宦者去其宗筋伤其冲脉血写不复皮肤内结唇口不荣故须不生又大般若经载五种黄门云梵言扇【丑背切】半释迦唐言黄门其类有五一曰半释迦总名也有男根用而不生子二曰伊利沙半释迦此云妬谓他行欲即发不见即无亦具男根而不生子三曰扇半释迦谓本来男根不满亦不能生子四曰博义半释迦谓半月能男半月能女五曰留拿半释迦此云割谓被割刑者此五种黄门名为人中恶趣受身处然周礼阉人郑氏注云阉真气藏者宋赵忠恵帅维扬日幙僚赵参议有婢慧黠尽得侪軰之欢赵昵之婢拒不从疑有异强即之则男子也闻于有司盖身二形前后奸状不一遂寘之极刑近李安民尝于福州得徐氏处子年十五六交际一再渐具男形盖天真未破则彼亦不自知然小説中有池州李氏女及婢添喜事正相类而此外絶未见于古今传记等书岂以为人之妖而污笔墨不复载乎晋五行志谓之人疴恵帝时京洛有人兼男女体两用人道而性尤淫乱此乱所生也玉厯通政经男女两体主国淫乱而二十八宿真形图所载心房二星皆两形与丈夫妇女更为雌防此又何耶异物志云灵狸一体自为隂阳故能媚人禇氏遗书曰非男非女之身精血散分又曰感以妇人则男脉应诊动以男子则女脉顺指皆天地不正之气也右载周宻癸辛杂识
　　幸
　　汉佞幸传论　　　　　　　班　固
　　论曰柔曼之倾意非独女徳盖亦有男色焉观籍闳邓韩之徒非一而董贤之宠尤盛父子并为公卿可谓贵重人臣无二矣然进不由道位过其任莫能有终所谓爱之适足以害之也汉世衰于元成壊于哀平哀平之际国多衅矣主疾无嗣弄臣为辅鼎足不彊栋干微挠一朝帝崩奸臣擅命董贤缢死丁傅流放辜及母后夺位幽废咎在亲便辟所任非仁贤故仲尼着损者三友王者不私人以官殆为此也
　　南史佞幸论　　　　　　　李延夀
　　夫鲍鱼芳兰在于所习中人之性可以上下然则谋于管仲齐桓有召陵之师迩于易牙小白掩阳门之扇夫以覇者一身且有洿隆之别况下于此胡可胜言者乎故古之哲王莫不斯慎自汉氏以来年且千祀而近习用事无乏于时莫不官由近亲情因狎重至如中书所司掌在机务汉元以令仆用事魏明以监令专权在晋中朝常为重寄故公曽之叹恨于失职于时舍人之任位居九品江左置通事郎管司诏诰其后郎还为侍郎而舍人亦称通事元帝用琅邪刘超以谨慎居职宋文世秋当周赳并出寒门孝武以来士庶杂选如东海鲍照以才学知名又用鲁郡巢尚之江夏王义恭以为非选帝遣尚之送尚书四十余牒宣敕论辩义恭乃叹曰人主诚知人及明帝世阮佃夫之徒专为佞幸矣齐初亦用久劳及以亲信闗谳表启发署诏敕颇渉词翰者亦为诏文侍郎之局复见侵矣建武世诏命始不闗中书专出舍人省内舍人四人所直四省其下有主书令史旧用武官宋改文吏人数无员莫非左右要宻天下文簿板籍入副其省万机严秘有如尚书外司领武官有制局监外监领器仗兵役亦用寒人爰及梁陈斯风未改其四代之被恩幸者今立以为篇以继前史之作云尔
　　宋恩幸传论　　　　　　　沈　约
　　夫君子小人物类之通称蹈道则为君子违之则为小人屠钓卑事也板筑贱役也太公起为周师傅说去为殷相非论公侯之世鼎食之资明敭幽仄唯才是与逮乎二汉兹道未革胡广累世农夫伯始致位公相黄宪牛医之子叔度名动京师且仕子居朝咸有职业虽七叶珥貂见崇西汉而侍中身奉奏事又分掌御服东方朔为黄门侍郎执防殿下郡县掾吏并出豪家负戈宿卫皆由势族非若晩代分为二涂者也汉末丧乱魏武始基军中仓卒权立九品盖以论人才优劣非谓世族髙卑因此相沿遂为成法自魏至晋莫之能改州都郡正以才品人而举世人才升降盖寡徒以凭藉世资用相陵驾都正俗士斟酌时宜品目少多随事俯仰刘毅所云下品无髙门上品无贱族者也嵗月迁讹斯风渐笃凡厥衣冠莫非二品自此以还遂成卑庶周汉之道以智役愚防参差用成等级魏晋以来以贵役贱士庶之科较然有辨夫人君南面九重奥絶陪奉朝夕义隔卿士堦闼之任宜有司存既而恩以狎生信由恩固无可惮之资有易亲之色孝建泰始主威独运空置百司权不外假而刑政紏杂理难遍通耳目所寄事归近习赏罚之要是谓国权出纳王命由其掌握于是方涂结轨辐凑同奔人主谓其身卑位薄以为权不得重曽不知防凭社贵狐借虎威外无逼主之嫌内有专用之功势倾天下未之或寤挟朋树党政以贿成鈇钺疮痏搆于笫之曲服冕乘轩出于言笑之下南金圵毳来悉方艚素缣丹珀至皆兼两西京许史盖不足云晋朝王石未或能比及太宗晩运虑经盛衰权幸之徒慴惮宗戚欲使幼主孤立永窃国权搆造同异兴树祸隙帝弟宗王相继屠民忘宋徳虽非一涂寳祚夙倾实由于此呜呼汉书有恩泽侯表又有佞幸传今采其名列以为恩幸篇云
　　禇渊王俭传賛　　　　　　南齐书
　　史臣曰禇渊袁粲俱受宋明帝顾托粲既死节于宋氏而渊逄兴运世之非责渊者众矣臣请论之夫汤武之迹异乎尧舜伊吕之心亦非稷降此风规未足为证也自金张世族袁杨鼎贵委质服义皆由汉氏膏腴见重事起于斯魏氏君临年祚短促服褐前代官成后朝晋氏登庸与之从事名虽魏臣实为晋有故主位虽改臣任如初自是世禄之盛习为旧准羽仪所隆人懐羡慕君臣之节徒致虚名贵仕素资皆由门庆平流进取坐至公卿则知殉国之感无因保家之念宜切市朝亟革宠贵方来陵阙虽殊顾盼如一中行智伯未有异遇禇袁当泰始初运清涂已显数年之间不患无位既以民望而见引亦随民望而去之夫爵禄既轻有国常选恩非已独责人以死斯故人主之所同谬世情之过差也
　　近幸论　　　　　　　　　李徳
　　自古中主以降皆安于近习逺于忠良其主非不知君子可亲小人可去而不可改者其弊有二一曰性相近二曰嗜欲深桓灵之主与小人合如水之走下火之就燥皆自然而亲结不可解侯览张让所以得蔽君也元成二后皆有所嗜吹箫挝鼓之娱微行沈湎之乐非幸臣无以承意非近习无以共欢石显张敞所以得蠧政也惟人君少欲英明者则能反是如文帝虽有邓通赵谈所信者贾谊张释之袁盎此所谓少欲也武帝虽有韩嫣李延年而所贵者公孙儿寛卜式此所谓英明也故君聼不惑政无颇纇近则开元初内有姜皎崔涤以极宫中之乐外有姚卢苏宋以涤天下之政得元成之化享舜禹之名六合晏然千古莫及其故何也幸臣不得干政事也后代能知汉之文武及开元政理之要虽有幸臣亦何害于理哉
　　南史恩幸传论　　　　　　李延夀
　　论曰自宋中世以来宰御朝政万机碎宻不闗外司尚书八座五曹各有恒任系以九卿六府事存副职至于冠冕搢绅任踈人贵伏奏之务既寝趋走之劳亦息闗宣所寄属当事有所归通驿内外切自音防若夫竭忠尽节仕子恒图随方致用明君盛典旧非本旧因新以成旧者也狎非先狎因踈以成狎者也而任隔情疎殊涂一致权归近狎异世同揆故环缨敛笏俯仰晨昏瞻幄坐而竦躬陪兰槛而髙盼探求恩色习覩威顔迁兰变鲍久而弥信因城社之固执开壅之机长主君世振裘持领赏罚事殷能不逾漏宫省咳唾义必先知故窥盈缩于望景获骊珠于龙睡坐归声势卧震都鄙贿赂日积苞苴嵗通富拟公侯威行州郡制局小司专典兵力云陛天居亘设兰绮羽林精卒重屯广卫至于元戎启辙武还麾迾清道神行按辔督察往来驰骛辇毂驱役分部亲承几桉领防所摄示总成规若徴兵动众大兴人役优剧逺近断于外监之心谴辱诋诃恣于典事之口抑符缓诏奸伪非一书死为生请谒成市左臂挥金右手刋字纸为铜落笔由利染故门同玉署家号金穴嫱媛侍女燕秦蔡郑之声琁池碧沼鱼龙雀马之翫莫不充牣锦室照彻青云害政伤人于斯为切况乎主幼时昏谗慝亦何可胜也
　　魏书恩幸传论　　　　　　魏　收
　　夫令色巧言矫情饰貎邀眄睐之利射咳唾之私此盖茍进之常也故甚者刑身瀹子其次防痔尝痈况乃散金秦货输钱汉爵又何怪哉若夫地穷尊贵嗜欲所攻圣逹其犹病诸中庸固不能免男女性态其揆斯一三代之亡皆是物也据天下之图持海内之命顾指在意髙下在心此乃夏桀殷纣丧二邦秦母吕雉秽两国也魏世王叡幸太和之初郑俨宠孝昌之季主幼于前君稚于后乘间宣淫殆无忌畏树列朋党蔽塞天聪髙祖明圣外彰人神系仰御之有术宗社弗坠肃宗不言垂拱潜济罕方六合淆然至于陨覆且承顔色窃光宠势等秋风气同夏日亦何世而不有哉此周旦所以诫其朋诗人是为疾羣小也
　　论桑雍说　　　　　　　　真徳秀【后同赵孝成王时客有见王曰世所谓桑雍者王知之乎曰未之闻也曰所谓桑雍者便僻左右之人及优爱孺子也此皆能乘王之醉昏而求所欲于王者也是能得之于内则大臣为枉法于外矣故日月晖于外其贼在于内谨备其所憎而祸在于所爱】
　　真氏曰是时建信君以色宠于王客所谓便辟左右之人与优爱孺子者盖指建信而言也桑中有蠧则碨磈之形见于外犹人受病于中而痈发于外也便辟佞幸之徒宻近左右荧惑君心君心蠧于内则言行之疵政事之失彰灼外着而不可揜矣夫君徳清明则私谒不得入惟夫沉湎于酒心志昏荒则小人乘之以求所欲既得之于内则大臣屈法以从之于外矣盖大臣之不忠不正者类与近习相表里故也日月之明而蟾蜍食之喻人君之明而近幸小人能贼之皆祸伏于中而不知也常人之情于所憎恶则谨为之防于其所爱则忽焉而莫之备不知祸乱之萌徃徃自所忽始齐威能服劲楚卒之乱齐者三孺而非楚也秦皇能陷彊胡卒之灭秦者中车府令髙而非胡也蟾蜍食月古有是言而月之食初不由此言者特借此以觉悟王心使知近习托身于王而能祸王若蟾蜍托身于月而能食月也其为言也恳至其引喻也深切为人君者观此可以悚然矣
　　论虞世基等
　　按隋不道罪浮于纣而裴蕴裴矩虞世基诸臣则其飞廉恶来也然今考之蕴等所以惑其君者初亡他技一惟逄迎上意而已知帝之耽嗜音乐也则请括天下散乐百戯集于京师乐工至三万余人于是帝之心荡于郑卫哇淫之声而流连酣宴无有穷极矣知帝之好大喜功也则谓西域诸国富于珍寳请招而诱之使入朝觐而浑厥可平于是帝之心慨然欲为秦皇汉武之事而中国疲弊日趋于亡矣知帝怒薛道衡进颂有讽刺之意则组织其罪曰原其情意实为悖逆帝果恱之曰公论其逆妙体本心以其能去已所恶也知帝之怠于政事也则劝五日一视朝曰无效髙祖空自劳苦帝果恱之曰惟有郭衍心与我同以其能顺已所欲也其后盗贼四起知帝之意尤所恶闻则四方表奏抑而不逹曰天下何处有许多贼曰防窃狗偷行且尽殄于是帝感其言发怒于苏威致疑于杨义臣切齿于元善逹而贼益猖炽不可复制不一二年隋遂以亡原诸人之所以为此者欲以保有宠禄尔而不知国事既败身无处所何宠禄之可保邪即数人而论之虞世基者又奸之首佞之魁也故魏徴尝曰梁武偏信朱异以致台城之辱隋焬偏信虞世基以致江都之祸夫二君之所以信之者由其能适已之欲也孰知其所以适已者祗以祸已欤昔伊尹之告太甲曰有言逆于汝心必求诸道有言逊于汝志必求诸非道盖忠言至论徃徃逆人主之心然揆之理而得则虽忤意而当从奸言邪说徃徃顺人主之志然揆之理而悖则虽合意而当察人主知此则揣摩之奸不得售而窥伺之计无所施矣
　　论佞
　　按范祖禹曰大禹曰何畏乎巧言令色孔壬孔子曰佞人殆佞人者止于防悦顺从而已近之必至于殆者何也彼佞人者不知义之所在而惟利之从故也利在君父则从君父利在权臣则附权臣利在敌国则交敌国利在戎狄则亲戎狄利之所在则从之利之所去则违之于君父何有哉忠臣则不然从义而不从君从道而不从父使君不陷于非义父不入于非道故虽有不从其命将以处君父于安也君有不义不从也而况于权臣乎父有不义不从也而况于他人乎古之佞者其始莫不巧言令色未必有悖逆之心及其患失则无所不至终于弑君亡国者皆始之防悦顺从者也
　　传明夷之六四　　　　　　程　颐
　　六四以隂居隂而在隂柔之体处近君之位是隂邪小人居髙位以柔邪顺于君也六五明夷之君位伤明之主也四以柔邪顺从之以固其交夫小人之事君未有由显明以道合者也必以隠僻之道自结于上右当用故为明显之所左不当用故为隠僻之所人之手足皆以右为用世谓僻所为僻左是左者隠僻之所也四由隠僻之道深入于君故云入于左腹入腹谓其交深也其交之深故得其心凡奸邪之见信于君皆由夺其心也不夺其心能无悟乎于出门庭既信之于心而后行之于外也邪臣之事暗君必先蛊其心而后能行于外






　　稗编卷九十三
<子部,类书类,稗编>
　　钦定四库全书
　　稗编卷九十四　　　　　明　唐顺之　撰奸
　　仲尼论奸雄　　　　　　　家　语
　　孔子为鲁司寇摄行相事有喜色仲由问曰由闻君子祸至不惧福至不喜今夫子得位而喜何也孔子曰然有是言也不曰乐以贵下人乎于是朝政七日而诛乱政大夫少正卯戮之于两观之下尸于朝三日门人闻之趋而进至者不言其意皆一也子贡后至趋而进曰夫少正卯鲁之闻人也今夫子为政而始诛之或者为失乎孔子曰居吾语汝其故天下有大恶者五而盗窃不与焉一曰心逆而险二曰行辟而坚三曰言伪而辨四曰记丑而博五曰顺非而泽此五者有一于人则不得免于君子之诛而少正卯皆兼有之故其居处足以掫【音聚】徒成党其谈説足以饰褒荣众其彊御足以反是独立此乃人之奸雄者也不可以不除夫殷汤诛尹谐文王诛潘正周公诛管叔太公诛华士管仲诛付乙子产诛邓析凡此七子皆异世而同诛者以七子异世而同恶故不可赦也诗曰忧心悄悄愠于羣小小人成羣斯足忧矣
　　八奸论　　　　　　　　　韩　非
　　凡人臣之所道成奸者有八术一曰在同牀何谓同牀曰贵夫人爱孺子便僻好色此人主之所惑也托于燕处之虞乘醉饱之时而求其所欲此必聴之术也为人臣者内事之以金玉使惑其主此之谓同牀二曰在旁何谓在旁曰优笑侏儒左右近习此人主未命而唯唯未使而诺诺先意承防观貌察色以先主心者也此皆俱进俱退皆应皆对一辞同轨以移主心者也为人臣者内事比以金玉玩好外为之行不法使之化其主此之谓在旁三曰父兄何谓父兄曰侧室公子人主之所亲爱也大臣廷吏人主之所与度计也此皆尽力毕议人主之所必聼也为人臣者事公子侧室以音声子女收大臣廷吏以辞言处约言事事成则进爵益禄以劝其心使犯其主此之谓父兄四曰养殃何谓养殃曰人主乐美宫室台池好饰子女狗马以娱其心此人主之殃也为人臣者尽民力以美宫室台池重赋敛以饰子女狗马以娱其主而乱其心从其所欲而树私利其间此谓养殃五曰民萌何谓民萌曰为人臣者散公财以説民人行小恵以取百姓使朝廷市井皆劝誉已以塞其主而成其所欲此之谓民萌六曰流行何谓流行曰人主者固壅其言谈希于聴论议易移辩説为人臣者求诸侯之辩士养国中之能説者使之以语其私为巧文之言流行之辞示之以利势惧之以患害施属虚辞以壊其主此之谓流行七曰威强何谓威强曰君人者以羣臣百姓为威强者也羣臣百姓之所善则君善之非羣臣百姓之所善则君不善之为人臣者聚带劒之客养必死之士以彰其威明为已者必利不为已者必死以恐其羣臣百姓而行其私此之谓威强八曰四方何谓四方曰君人者国小则事大国兵弱则畏强兵大国之所索小国必聴强兵之所加弱兵必服为人臣者重赋敛尽府库虚其国以事大国而用其威求诱其君甚者举兵以聚邉境而制敛于内薄者数内大使以震其君使之恐惧此之谓四方凡此八者人臣之所以道成奸世主所以壅刧失其所有也
　　论人君审奸雄之情　　　　苏　辙
　　将求御天下之术必先明于天下之情不先明于天下之情则与无术何异夫天下之术臣固已畧言之矣而又将窃言其情今使天子皆得贤人而任之虽可以无忧乎其为奸然犹有情焉而不可以不知盖臣闻之人有好为名髙者临财推之以让其亲见位去之以让其下进而天子礼焉则以为欢进而不礼焉则虽逼之而不食其禄方为防耻之节以髙天下若是而天子不知焉而豢之以厚利则其心赧然有所不平人有好为厚利者见禄而就之以优其身见利而取之以丰其家良田大屋惟其与之则可以致其才如是而天子不知焉而彊之以名髙则其心缺然有所不悦于其中人惟无好自胜也好自胜而不少柔之则忿鬬而不和人惟无所相恶也有所相恶而不为少避之则事其私怒而不求成功素刚则无折之也素畏则无彊之也彊之则将不胜而折之则将不振凡此数者皆所以求用其才而不伤其心也然犹非所以驭天下之奸雄盖臣闻之天下之奸雄其为心甚深而其为迹也甚微将营其东而形之于西将取其右而击之于左古之人有欲得其君之权者不求之其君也优游翺翔而聴其君之所欲为使之得其所欲而油然自放以释天下之权天下之权既去其君而无所归然后徐起而收之故能取其权而君不之知古之人有为之者李林甫是也夫人既获此权也则思専而有之専而有之则常恐天下之人从而倾之夫人惟能自固其身而后可以谋人自固之不暇而欲谋人也实难故古之权臣常合天下之争天下且相与争而不解则其势无暇及我是故可以久居而不可去古之人有为之者亦李林甫是也世之人君茍无好善之心幸而有好善之心则天下之小人皆将卖之以为奸何者有好善之名而不察为善之实天下之善固有可以谓之恶而天下之恶固有可以谓之善者彼知吾之欲为善也则或先之以善而终之以恶或有指天下之恶而饰之以善古之人有为之者石显是也人之将欲为此衅也将欲建此事也必先得于其君欲成事而君有所不恱则事不可以成故古之奸雄刧之以其所必不能其所必不能者不可为也则将反而从吾之所欲为古之人有为之者骊姬之说献公使之老而避祸是也此数者天下之至情故圣人见其初而求其终闻其声而推其形盖惟能察人于无故之中故天下莫能欺何者无故者必有其故也古者明王在上天下之小人伏而不见夫小人者岂其能无意于天下也举而见其情发而中其病是以愧耻退缩而不敢进臣欲天子明知君子之情以养当世之贤公名卿而深察小人之病以絶其自进之渐此亦天下之至明也
　　论大臣去小人之难　　　　苏　轼【后同】
　　以义正君而无害于国可谓大臣矣天下不幸而无明君使小人执其权当此之时天下之忠臣义士莫不欲奋臂而击之夫小人者必先得于其君而自固于天下是故法不可击击之而不胜身死其祸止于一身击之而胜君臣不相安天下必亡是以春秋之法不待君命而诛其侧之恶人谓之叛晋赵鞅入于晋阳以叛是也世之君子将有志于天下欲扶其衰而救其危者必先计其后而为可居之功其济不济则命也是故功成而天下安之今小人君不诛而吾诛之则是侵君之权而不可居之功也夫既已侵君之权而能北面就人臣之位使君不吾疑者天下未尝有也国之有小人犹人之有瘿今人之瘿必生于颈而附于咽是以不可去有贱丈夫者不胜其忿而决去之是以去疾而得死汉之亡唐之灭由此故也自桓灵之后至于献帝天下之权归于内竖贤人君子进不容于朝退不容于野天下之怒可谓极矣当此之时议者以为天下之患独在宦官宦官去则天下无事然窦武何进之徒击之不胜止于身死袁绍击之而胜汉遂以亡唐之衰也其迹亦大类此自辅国元振之后天子之废立聴于宦官当此之时士大夫之论亦惟宦官之为去然而李训郑注元载之徒击之不胜止于身死至于崔昌遐击之而胜唐亦以亡方其未去是累然者瘿而已矣及其既去则溃裂四出而继之以死何者此侵君之权而不可居之功也且为人臣而不顾其君捐其身于一决以快天下之望亦已危矣故其成则为袁为崔败则为何窦为训注然则忠臣义士亦奚取于此哉夫窦武何进之亡天下悲之以为不幸然亦幸而不成使其成也二子者将何以居之故曰以义正君而无害于国可谓大臣矣
　　又
　　天下之权在于小人君子之欲击之也不亡其身则亡其君然则是小人者终不可去乎闻之曰廹人者其智浅廹于人者其智深非才有不同所居之势然也古之为兵者围师勿遏穷寇勿追诚恐其知死而致力则虽有众无所用之故曰同舟而遇风则胡越可使相救如左右手小人之心自知其负天下之怨而君子之莫吾赦也则将日夜为计以备一旦卒然不可测之患今君子又从而疾恶之是以其谋不得不深其交不得不合交合而谋深则其致毒也忿戾而不可解故凡天下之患起于小人而成于君子之速之也小人在内君子在外君子为客小人为主主未发而客先焉则小人之词直而君子之势近于不顺直则可以欺众而不顺则难以令其下故昔之举事者常以中道而众散以至于败则其理岂不甚明哉若夫智者则不然内以自固其君子之交而厚集其势外以阳浮而不逆于小人之意以待其间寛之使不吾疾狃之使不吾虑啖之以利以昏其智顺适其意以杀其怒然后待其发而乘其隙推其坠而挽其絶故其用力也约而无后患莫为之先故君不怒而势不偪如此者功成而天下安之今夫小人急之则合寛之则散是从古以然也见利不能不争见患不能不避无信不能不相诈无礼不能不相渎是故其交易间其党易破也而君子不务寛之以待其变而急之以合其交亦已过矣君子小人杂居而未决为君子之计者莫若深交而无为茍不能深交而无为则小人倒持其柄而乘吾隙昔汉髙之亡以天下属平勃及髙后临朝擅王诸吕废黜刘氏平日纵酒无一言及用陆贾计以千金交欢绛侯卒以此诛诸吕定刘氏使此二人者而不相能则是将相相攻之不暇而何暇及于刘吕之存亡哉故其説曰将相和调则士豫附士豫附则天下虽有变而权不分呜呼知此其足以为大臣矣夫
　　论魏武遗令　　　　　　　司马光
　　司马光言于刘安世曰昨夕防三国志识破一事因防取三国志及文选示安世乃理防武帝遗令也光曰遗令之意何如安世曰曹公平生奸至此尽矣故临死谆谆作此令也光曰不然此乃操之微意也遗令者世所谓遗嘱也必择要言语付嘱子孙至若纎细不要之事则或不暇矣且操身后之事有大于禅代者乎今操之遗令谆谆百言下至分香卖履之事家人婢妾处置详尽无一语语及禅代之事其意若曰禅代之事自是子孙所为吾未尝教为之是实以天下遗子孙而身享汉臣之名此遗令之意歴千百年无人识得昨夕偶窥破之
　　论奸臣盗国　　　　　　　真徳秀【后同】
　　按自古奸臣欲盗其君之国非挟宫闱之助合左右之交则不能独为故寒浞之相羿也行媚于内而施赂于外内外盘结无一发其奸者然后得以愚弄上下而恣其所欲为使羿无从禽之荒则兹心未惛犹有时而觉也故又娱羿于田使之驰骋弋猎以汨乱其精神颠倒其志虑于是诈慝之谋得立而取羿之国戕羿之身若反手然当有夏之时风俗淳质已有巧于簒盗如寒浞者况后世哉是以虞周君臣更相勑戒曰无逸游无耽乐以此为防后世犹有湛于酒色而举国授人如汉成帝者
　　观奸臣忠臣
　　自昔忠臣欲其君之贤且明者必劝之以躬揽万机日临羣臣如太阳之烛万物辉光所发无所不被然后已得以输其忠诚而措天下于安自昔奸臣欲其君之愚且暗者必劝之以深居宫省托耳目于左右之便嬖而下情之隠伏政令之得失一无所覩然后已得以肆其奸慝而挤天下于亡忠臣奸臣之分亦观于是而已矣
　　论小人窃宠
　　按自昔小人将窃权宠必先窥伺主意而迎合之盖人主好恶不同喜怒难必非潜观密测得其指意则无以为容悦取媚之地故薛公事齐王王有爱姬七未知所立薛公献七珥美其一明日视美珥所在请立以为夫人王从之申不害相韩昭侯昭侯谋之以事甲子未知侯之所欲也则使同列二人先陈其计微视昭侯所悦而言之昭侯大悦奸臣事君多合少忤者以其能觇上意所在故也石显之见信于汉元盖用此术
　　论倾挤之术
　　【贾充与任恺皆为帝所宠任充欲専名势而忌恺乃荐恺为吏部尚书恺侍觐转希充因与荀朂等承间共谮之恺因是得罪废于家】
　　按小人之害君子其情状非一当庸闇之主则显挤之恭显之于萧望之是也当材明之主则隂排之贾充之于任恺是也晋武虽未得为贤君然非庸闇者比又恺亦为帝宠任而充欲倾之则亦难矣故前称其忠正宜在东宫是欲夺其侍中之职使不得在左右也计既不行又荐之为吏部尚书天官之任重矣然职在铨衡非若侍中之近宻也其计既行遂以事挤之而斥废焉其亦可谓巧也已昔赵尧欲夺周昌御史大夫之位则劝髙帝为赵王如意择贵强相而因荐昌公孙嫉董仲舒欲黜之于外则言于武帝使为胶西相盖髙帝孝武皆明君也而周昌仲舒之贤亦见知于二帝使二人诬之以罪而显挤之未必见从惟其阳借荐誉之名而隂施排摈之术故虽二帝之明有弗察焉此贾充之计所以得行于晋武也
　　论奸臣専国
　　按奸臣之専国必先布置私人使居权要之地任击搏之权而去其异已者然后得以肆行而无忌当林甫时所用以为御史者必皆其党与也故赵奉璋欲言其罪则林甫亟讽御史劾而杀之奸臣之权至于能僇言者则无所不可者矣故明君在上既择天下英贤委以股肱之任而又选公清直亮之士使为耳目之官二者交举其职而无阿党朋比之私则纲纪张治道立矣
　　论奸臣一言贻祸
　　按一言防邦者昔闻之矣一言而遗祸数百载者有之乎曰有之如林甫之请任蕃将是也盖自禄山反唐几亡肃宗虽﨑岖中兴而两河之地半为降虏所有更相传袭终唐之世不能取藩镇跋扈动輙举兵内向唐卒以是失天下五代之乱生人肝脑尽矣至于本朝然后收方镇之权天下合于一自天宝末迄建隆初凡二百有七年推原祸本由林甫以蕃将代汉将故也彼其用心不过欲杜节度使入相之阶以久已权而中国板荡生民涂炭遂自兹始自昔奸臣之祸天下未有若是其酷者也
</div>
    <div class="pagination">
<a href="稗编_page55.html">上一页</a><span>...</span><a href="稗编_page51.html">51</a><a href="稗编_page52.html">52</a><a href="稗编_page53.html">53</a><a href="稗编_page54.html">54</a><a href="稗编_page55.html">55</a><span class="current-page">56</span><a href="稗编_page57.html">57</a><a href="稗编_page58.html">58</a><a href="稗编_page59.html">59</a><a href="稗编_page60.html">60</a><a href="稗编_page61.html">61</a><span>...</span><a href="稗编_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
