<!DOCTYPE html>
<html>
<head>
    <meta charset="UTF-8">
    <title>山堂肆考 - 第 466 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 466 页/共 632 页</h1>
    <div class="content">　　蝶飞
　　唐穆宗时禁中花开夜有蛱蝶数万飞集花间宫人以罗巾扑之无有获者上令张网空中得数万蝶迟明视之皆库中金玉钱也
　　磨钱更明
　　魏书文帝梦磨钱文欲防而更明周宣占之曰此陛下家事时帝欲治弟植逼于太后但加贬爵
　　送钱复取
　　宋书始兴王璿尝送钱三万饷袁淑一宿复遣追取言使人谬误欲以淑也淑致书曰闻之前志云七年之中一予一夺义士犹或非之况宻迩旬次何其裒益之亟也窃恐二三诸侯何以观之
　　钱有甲痕
　　谭宾録唐武德中废五铢钱行开元通寳钱命名及书皆欧阳询所为初进铸様文德皇后搯一甲痕因而铸之
　　钱求同类
　　孔六帖五代袁正辞积钱盈室室中尝有声如牛人以为妖劝其散积以禳之正辞曰吾闻物之有声求其同类耳宜益以钱声必止果然
　　班史充食
　　梁谢举兄子侨素贵尝一朝无食其子启以班史质钱答曰宁饿死岂可以此充食乎
　　宸翰为文
　　侯鲭録前代钱文未有草书者宋淳化中以宸翰为之始有草书者既成上以示近臣
　　徧身摸出
　　续仙冯湘字自然有道术尝于江南刺史马植坐上能以徧身摸出青铜钱投井中呼之即出
　　满手挼成
　　大中遗事轩辕先生居罗浮山唐宣宗召至禁中能以桐竹叶满手挼之悉成钱
　　华信开塘
　　刘道真钱塘记华信家富一日议开防海塘募有致土石一斛者即与钱一斗旬月间来者如云塘成遏絶湖鱼一境利县本名泉亭于是改曰钱塘百姓懐其德立碑塘所
　　彦博安市
　　记闻録宋文彦博知永兴军或言陜西鐡钱不便乞一切废之朝廷虽不从而人多知之争以鐡钱买物卖者不肯受长安民多闭肆僚属请禁之彦博曰如此是愈惑扰也乃召丝绢行人出其家缣数百匹使卖之即纳其直尽以鐡钱勿以铜钱于是人知鐡钱不废市肆复安
　　皮纸杂用
　　隋大业后巨奸大猾多私铸钱初毎千犹重二斤后渐轻至一斤或剪鐡鍱裁皮糊纸以为钱相杂用之钱贱物贵以至于亡
　　铜鐡兼用
　　宋干德三年平蜀之后吕余庆镇蜀首与沈义伦奏乞拣出铜钱发充上供其川界止行用鐡钱后以为非便至淳化间仍令两川铜鐡钱兼用
　　贯朽
　　史记汉兴七十余年国家无事京师之钱累百巨万贯朽而不可校
　　壁倾
　　梁书江禄为武寜郡颇有赀产积钱于壁壁为倾倒铜物皆鸣人戏之曰此所谓铜山西倾洛钟东应者也












　　山堂肆考卷一百八十五
　　钦定四库全书
　　山堂肆考卷一百八十六　明　彭大翼　撰珍寳
　　珠
　　财货源流珠生于大海中乃蚌蛤胎也又埤雅龙珠在颔鲛珠在皮蛇珠在口鳖珠在足蚌珠在腹遗水
　　庄子曰黄帝游乎赤水之北登昆仑之丘而南望还归遗其珠使智索之而不得使离朱索之而不得使吃诟索之而不得也乃使象罔象罔得之
　　捐泉
　　新语舜捐珠于五湖之泉以塞滛邪之路
　　凤衔
　　拾遗记黄帝之子名靑阳是曰少昊一名挚有凤衔珠致于庭少昊拾而懐之照于天下
　　鸟吐
　　拾遗记瀛洲有鸟如凤身绀翼丹名曰藏珠毎鸣翔则吐新珠累斛又燕昭王时有黑鸟白头集王之所衔洞光之珠圆径一尺色黑如漆悬之室内百神不能隠其精灵
　　徐州贡
　　夏书徐州厥贡蠙珠
　　林邑献
　　唐大厯中林邑献灵珠五色又名诰多珠同菖蒲煑食可数日不饥又容州海渚亦产珠置官掌之宋太宗太平兴国二年容州始贡珠百斤赐担负者银带衣服
　　纳太叔
　　左哀十一年卫太叔疾出奔宋臣向魋纳美珠焉与之城鉏宋公求珠魋不与由是得罪
　　遗宗预
　　蜀志宗预复聘呉孙权握预手曰今君年长孤亦衰老恐不复相见遗预大珠一斛
　　与楚隆
　　左哀二十年越围呉赵孟使楚隆告于呉王曰黄池之役君之先臣得承齐盟曰好恶同之今君在难无恤不敢惮劳非晋国所能及也使陪臣敢展布之呉王拜稽首曰寡人不能事越以为大夫忧拜命之辱与之一箪珠
　　赐义府
　　唐李义府请废后立武昭仪帝悦召见与语赐珠一斗
　　赤野
　　管子曰玉起于禺山珠起于赤野
　　丹渊
　　任子曰丹渊之珠藏于黄泥
　　诸侯良寳
　　墨子曰和氏之璧夜光之珠三棘六异此诸侯所谓良寳也
　　先王上币
　　管子曰先王以珠玉为上币又孔帖越俗以珠为上寳生女名珠娘生男曰珠儿
　　照月
　　洞防记汉武帝起甘泉望风台台上得白珠如花帝以饰九华之葢望之若照月
　　烛天
　　崔伯易珠赋序高邮西北有湖名甓社夜见大珠其光烛天
　　伍员度关
　　见关隘
　　张丑出境
　　战国防张丑质于燕燕王欲杀之走出境境吏得丑丑曰燕欲杀我者人有言我有寳珠也王欲得之今我已失矣而燕不信我且言子之夺我而吞之王必且刳子之腹境吏恐而放之
　　取诸龙颔
　　庄子曰有见宋王者锡车十乘以其十乘骄穉庄子庄子曰河上有家贫恃纬萧而食者其子没于渊得千金之珠其父谓其子曰夫千金之珠必在九重之渊而骊龙颔下子能得珠者必遭其睡也使骊龙而寤子尚奚防之有哉今宋国之深非直九重之渊也宋王之猛非直骊龙也子能得车者必遭其睡也使宋王而寤子为韲粉矣
　　捋乎羊须
　　见博学
　　得于河隈
　　列子曰子华之门徒指河曲之隈谓商丘开曰彼中有寳珠泳可得也商丘开泳之既出果得之
　　取于川底
　　幽明録汉武帝幸河渚闻弦歌声有老翁及少年数人出皆长八九寸为帝奏乐老翁顾命取洞穴之寳一人受命下没川底得一大珠径寸明耀絶世献于上上问东方朔朔曰河底有穴深数百丈中有赤蚌生此珠也
　　七彩
　　见劒
　　九品
　　沈懐逺南越志珠有九品大五分以上至一寸八九分尤为入品有光彩而一边小平似覆釜者为珰珠次为走珠次为滑珠次为砢珠次为官两珠次为税珠次为防符珠
　　鲸鱼目
　　裴氏广州记鲸鱼目即明月珠也故鲸鱼死而目皆无精
　　蚌蛤胎
　　左思呉都赋蚌蛤珠胎与月亏全
　　水圆
　　尸子曰凡水方折者有玉圆折者有珠
</div>
    <div class="pagination">
<a href="山堂肆考_page465.html">上一页</a><span>...</span><a href="山堂肆考_page461.html">461</a><a href="山堂肆考_page462.html">462</a><a href="山堂肆考_page463.html">463</a><a href="山堂肆考_page464.html">464</a><a href="山堂肆考_page465.html">465</a><span class="current-page">466</span><a href="山堂肆考_page467.html">467</a><a href="山堂肆考_page468.html">468</a><a href="山堂肆考_page469.html">469</a><a href="山堂肆考_page470.html">470</a><a href="山堂肆考_page471.html">471</a><span>...</span><a href="山堂肆考_page467.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
