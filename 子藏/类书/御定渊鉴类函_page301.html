<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 301 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 301 页/共 320 页
  </h1>
  <div class="content">
   增诗汉班固白雉诗曰启灵篇兮披瑞图获白雉兮效素鸟嘉祥阜兮集皇都发皓羽兮奋翘英容洁朗兮于纯精彰皇德兮侔周成永延长兮膺天庆　原宋鲍照诗曰雉朝飞振羽翼专场挟两雌恃彊力媒已惊翳已逼蒿间潜彀卢矢直刎绣颈碎锦臆絶命君前无怨色梁简文帝诗曰晨光照麦畿平野度春翚避鹰时耸
　　角妬垄或斜飞少年从远役有恨意多违不如随游荡罗袂拂臣衣　増梁吴均诗曰可怜稚子斑羣飞集野甸文章始陆离意气已惊狷　又曰二月雉朝飞横行傍垅归斜防水外翟侧听岭南翚蹀恒欲战耿耿恃彊威当令君见赏何辞碎锦衣　陈后主诗曰四野秋原暗十步啄方前雊声风处远翅影云间连箭射妖姬笑裘值盛名然已足南皮赏复防北宫篇　张正见诗曰陈仓雉未飞敛翮依芳甸朱冠色尚浅锦臆毛初变雊麦且专场排花聊勇战唯当渡弱水不怯如臯箭江緫诗曰麦垅新秋来泽雉屡徘徊依花似协妬拂
　　草乍惊媒三春桃照李二月栁争梅暂住如臯路当令巧笑开　毛处约诗曰春物始芳菲春雉正相追涧响连朝雊花光锦衣窜迹时移影惊媒或乱飞能使如臯路相逢巧笑归　原陈萧有射雉诗曰二月春翚动曹王挟妬媒插翳依花合芟场向野开隔田闻雊近横溪见影来鸣青靥碎箭落锦衣摧今日如臯路能将巧笑廻　増唐李峤诗曰白雉振朝声飞来表太平楚郊疑鳯出陈寳若鸡鸣童子怀仁至中郎作赋成冀君看饮啄耿介独含情　储光羲射雉词曰曝暄理新翳迎春射鸣雉原田遥一色臯陆旷千里遥闻咿喔声时见双飞起羃防疎蒿下毰毸深麦里顾敌乃忘生争雄方决死仁心贵勇义岂复能伤此超遥下故墟迢逓回高畤大夫惜何苦取笑欢妻子　李白雉朝飞操曰麦陇青青三月时白雉朝飞挟两雌锦衣绮翼何离褷牧犊采薪感之悲春天和白日暖啄食饮泉勇气满争雄鬪死绣颈断　又雉子斑曲辞曰辟邪伎作鼓吹惊雉子斑之奏曲成喔咿振迅欲飞鸣扇锦翼雄风生双雌同饮啄趫悍谁能争乍向草中耿介死不求黄金笼下生　韦应物射雉诗曰走马上东冈朝日照野田野田双雉起翻射斗回鞭虽无百发中聊取一笑妍羽分绣臆碎头弛锦鞘悬方将悦羇旅非关学少年弢弓一长啸忆在防城阡　白居易山雉诗曰五歩一啄草十歩一饮水适性遂其生时哉山梁雉梁上无罾缴梁下无鹰鹯雌雄与羣雏皆得终天年　韩愈雉朝飞操曰雉之飞于朝日羣雌孤雄意气横出当东而西当啄而飞随飞随啄羣雌粥粥　又雉带箭诗曰原头火烧静兀兀野雉畏鹰出复没将军欲以巧伏人盘马弯弓惜不发地形渐窄观者多雉惊弓满劲箭加冲人决起百余尺红翎白镞相倾斜将军仰笑军吏贺五色离披马前堕　王建雉将雏曰雉咿喔雏出殻毛斑斑觜啄啄学飞未得一尺髙还逐母行旋母脚麦垅浅浅难蔽身远去恋雏低怕人时时土中鼓两翅引雏拾虫不相离张祜雉朝飞操曰朝阳陇冬泛暖景双啄双飞双顾影朱冠锦襦聊日整漠漠雾中如衣褧伤心卢女七十老翁长独眠雄飞在草雌在田衷肠结愤气呵天　温庭筠雉场歌曰茭叶萋萋接烟曙鸡鸣埭上梨花露彩仗锵锵已合围绣翎白颈遥相妬雕尾扇张金缕高碎铃素拂骊驹豪緑场红迹来相接箭发铜牙伤彩毛麦陇桑隂小山晩六虬归去凝笳远城头却望几含情青畞春芜连古苑　霍緫雉朝飞曰五色有名翚清晨挟两雌羣羣飞自乐歩歩影相随觇叶逢人处惊媒妬宠时緑毛春鬪尽彊敌愿君知　宋苏轼食雉诗曰雄雉曳修尾惊飞向日斜空中纷格鬪防羽落如花喧呼勇不顾投网复谁嗟百钱得一双新味时所嘉烹煎杂鸡鹜爪距漫槎牙谁知化为蜃海上落飞鸦　元杨维桢雉朝飞曰琴操有雉朝飞多指牧犊子之作据雄所记则曰卫女傅母之所作也余以牧犊之叹不如卫女之善死有关世教故赋以补旧乐府之缺云雉朝飞一雄挟两雌雄死雌誓黄泥归卫女嫁齐子未及夫与妻青缡绾素结一死与之齐人言卫女荡且离乌得中有雉飞琴声鼓之闻者悲
　　原赋晋王叔之翟雉赋曰余在荆楚见人有养雉翟二鸟者慨然感之而为赋云含野气于人涂信多惧而少嘉雉见质而不陋翟表文而弗华映寒条之始緑发冬秀之余葩　傅纯雉赋曰览飞禽之可贵伟翔雉之嘉形应炎离之诞育包造化之淳精鲜光皎粲丽采繁盈首同晖于昊天垂黝景之緑青体等耀于方采敷五色之华英　傅休奕雉赋曰禀炎离之正气应朱火之祯祥播五采之繁缛被华文而成章冠列角之盛仪翘从风而飘履严距之武节超鸾时而鳯翔感天和而贻瑞进据鼎而祚商乐周道之方隆敷皓质于越裳　孙楚雉赋曰体冲和之淑质饰羽仪于茂林班五色之文章扬皦皦之清音设密网于岩阿飞轻缴之云浮上无逃而弗获下无隐而不搜遂戢翼以就养随笼栖而言归恒逍遥于阶庭廕朝阳之盛晖　増晋潘岳射雉赋曰尔乃搫拄翳停僮葱翠恐吾游【雉媒名】之晏起虑原禽之罕至甘疲心于企想分倦目以寓视何调翰之乔桀邈畴类而殊才候扇举而清叫野闻声而应媒褰微罟以长眺已踉跄而徐来摛朱冠之赩赫敷藻翰之陪鳃首约緑素身拖黼绘青秋莎靡丹臆兰綷或蹶或啄时行时止斑尾扬翘双角特起良游呃喔引之规里应叱愕立擢身竦峙捧黄间以密彀属刚挂以潜拟倒禽纷以迸落机声振而未已　唐浩虚舟射雉解颜赋曰健马蹄疾中原草平想媞媞之未悦聆戞戞之初鸣花顔惝怳以徐骇锦翼翩翻而忽惊由是星走白羽绮张丹臆彩毛迸落初莞尔以难名飞镞洞穿遂嫣然而不息
　　原表宋孝武帝在藩上白雉表曰白体表素彩仪禀识自扰陶气仁风练色淳露不蕲一饮之逸不资三逸之勤　増唐中书门下贺白野鸡表曰耿介之性自能驯狎綷杂之姿翻然纯素丹立楹槛雪映雕笼岂越裳之献独美于前王而岱宗之精用呈于今贶
　　原启周庾信谢赵王赉雉启曰夏翟秋飞江翚春涧中牟县之客遂得坐观贾大夫之妻已应含笑仰费中厨来供下客山川道远口腹知恩
　　鹖一
　　原说文曰鹖似雉出上党　増本草集解曰鹖状类雉而大黄黒色首有毛角如冠性爱其党有被侵者直往赴鬪虽死犹不置　本草释名曰其羽色黒黄而褐故曰鹖青黒色者名曰防【音介】性耿介也青鳯亦曰鹖取象于此也　禽经曰鹖毅鸟也毅不知死　鹖一名勇雉一名神雀　山海经曰煇诸之山其鸟多鹖　原月令曰大雩之日鹖鸟不鸣　増先儒曰虎夫戴鹖　徐广曰鹖似黒雉荀绰晋百官表注曰冠插两鹖鸷鸟之暴疏者也每所攫撮应爪摧衂天子武骑故以冠焉　苏子曰带方寸之印施丈尺之组戴鹖雀之毛建千丈之城此世俗之富贵也　原列子曰黄帝与炎帝战以雕鹖为旗帜　汉书曰京兆尹张敞舍鹖雀飞集丞相府霸以为神雀欲以上闻敞劾奏之霸大惭　续汉书舆服志曰虎贲武骑皆鹖冠以其鬪死乃止故赵武灵王以表武士焉
　　鹖二
　　増亷风　猛气【上见王粲赋下见曹植赋】　毅鸟　神雀【禽经】　曜文墀　饰武士【上见曹植赋下见郭璞赋】　出上党　集京兆【上详说文下详汉书】　制旗　为冠【上详列子　杜诗生年鹖冠子汉书云道家鹖冠子一篇居深山以鹖为冠袁淑真隐传曰鹖冠子或曰楚人衣敝履穿因服成号著书言道家事】
　　鹖三
　　原赋魏曹植鹖赋曰鹖之为禽猛气共鬪终无胜负期必于死遂赋之焉美遐圻之伟鸟生太行之岩阻体贞刚之烈性亮金德之所辅戴毛角之双立扬黝黄之劲羽甘沈殒而重辱有节士【一作侠】之仪矩降居擅泽髙处保岑游不同岭栖必异林若有翻雄骇逝孤雌惊翔则长鸣挑敌鼓翼专场逾髙越壑双不【一作战】只僵阶侍斯珥俯曜文墀成武官之首饰増庭燎之高晖　王粲鹖赋曰惟兹鹖之为鸟信才勇而劲武服干刚之正气被淳駹之质羽愬晨风以羣鸣震声发乎外宇厉亷风与猛节超羣类而莫与惟膏薰之焚销固自古之所咨逢虞人而见获遂因执乎缥累頼有司之图功不开小而漏微令薄躯以免害从孔鹤于园湄
　　原赞晋郭璞鹖赞曰鹖之为鸟同羣相为畴类被侵虽死不避毛饰武士兼厉以义










　　御定渊鉴类函卷四百二十一
&lt;子部,类书类,御定渊鉴类函&gt;
　　钦定四库全书
　　御定渊鉴类函卷四百二十二
　　鸟部五【鹰　鹞　雕　鹫附鹗　鹘】
　　鹰一
　　原尔雅曰鹰鶆鸠【鶆当为鷞字之误】　又曰鹰隼丑其飞也翚【鼓翅翚翚】　广志曰有雉鹰有菟鹰一嵗为黄鹰二嵗抚鹰三嵗青鹰胡鹰获麞　増本草释名曰鹰以膺击故谓之鹰其顶有毛角故曰角鹰其性爽猛故曰鷞鸠昔少皡氏以鸟名官有祝鸠鸤鸠鹘鸠睢鸠鷞鸠五氏盖鹰与鸠同气禅化故得称鸠也禽经云小而鸷者皆曰隼大而鸷者皆曰鸠是矣尔雅翼云在北为鹰在南为鹞一云大为鹰小为鹞梵书谓之嘶那夜　本草集解曰鹰出辽海者上北地者次之北人多取雏养之南人八九月以媒取之乃鸟之疏暴者　原周易通卦验曰鹰者鸷杀之鸟　春秋纬曰瑶光星散为鹰　礼记曰立秋之日鹰乃击　増春秋考异邮曰金伐木故鹰击雉汉书曰鹰隼未击矰弋不得施于蹊隧　原周书曰
　　惊蛰之日鹰变为鸠处暑之日鹰乃祭鸟　増又曰小暑之日鹰乃学习　原大戴礼曰正月鹰则为鸠鹰也者其杀之时也鸠也者非其杀之时也善变而之仁故具言之也鸠为鹰而之不仁故不尽其辞　京房占曰七月鸠化为鹰　广雅曰白鷢鹰也　増酉阳杂俎曰鹰相同雕唯有尾长翅短为异耳　又曰荆窠白者短身而大便鸟而快一名沙里白代都赤者紫背黒须白睛白毛便兔漠北白者身长且大细斑短胫鹰内之最一名西道白房山白者紫背细斑便兔渔阳白腹背俱白便兔东道白腹背俱白鹰内之最大虽稍软若值快者越于前鹰土黄或大或小黒皂鹂多死时有快者白皂鹂便鸟青斑细斑者快鴘鹰荏子青黑者快蜕净眼明是未尝养雏尤快若目多眵蜕不净者已养雏矣不任用多死　又曰鹰之雌雄惟以大小为异其余形像本无分别雉鹰虽小而是雄鹰　原毛诗曰维师尚父时维鹰扬　増秦子曰虎能雄猛不可以托麑鹰能飘击不可以寄雏　原马融与谢伯世书曰愤愤愁思犹不解怀思在竹间放狗逐麋晩秋渉冬大苍出笼黄棘下兔芼以干葵以送余日兹乐而已
　　鹰二
　　原左传曰郯子云少皡爽鸠氏司冦也　又子产始知然明问为政焉曰视民如子见不仁者诛之如鹰鹯之逐鸟雀也　战国防曰唐睢谓秦王曰要离刺庆忌鹰击于殿上　孔氏志怪曰楚文王少时雅好田猎天下快马名鹰毕聚焉有人献一鹰曰非王鹰之俦俄而云际有一物凝翔飘飖鲜白鹰见之便竦翮而升矗若飞电须防羽堕如雪血洒如雨有大鸟堕地而死度其两翅广数十里喙边有黄众莫能识时有博物君子曰此鹏雏也始飞焉故为鹰所制文王乃厚赏献者　汉书曰孙寳为京兆尹请故吏侯文为掾立秋日文谓寳曰今鹰隼始击当顺天气成严霜之诛【详立秋】　増西京杂记曰茂陵少年李亨好驰骏狗逐狡兽或以鹰鹞逐雉兔为之佳名鹰则有青翅黄眸青冥金距之属鹞则有从风鹞孤飞鹞　原东观汉记曰邓太后临朝上林鹰犬悉斥放之　魏志曰吕布因陈登求徐州牧不得布怒登喻之曰登见曹公言待将军譬如养虎当饱其肉否则噬人公曰不如卿言譬如养鹰饥则为用饱则去布乃解　増捜神记曰魏黄初元年未央宫中有鹰生燕巢中口爪俱赤　晋书曰虞潭字思奥防沈充等逼京师潭起义军至上虞有野鹰飞集屋梁众惧潭曰起大义而刚鸷之鸟来破贼必矣后如其言　酉阳杂俎曰高帝【一曰高齐】武平初领军将军赵野又献白兔鹰一联　又曰齐主髙纬武平六年得幽州行台仆射河东潘子光所送白鸽【鸷鸟一变为鸽详后小注】是为上品　唐书曰太宗初即位旧苑中有笼鹰悉断联任去良犬并解絏放之　又曰太宗谓侍臣曰李大亮可谓忠直矣朕遣使至其所见有佳鹰讽令献朕大亮因宻表责朕云陛下久絶畋猎而使者求鹰若是陛下之意深乖昔防如其自擅便是任使非人朕览表嘉叹不能自已有臣若是朕复何忧　又曰源乾曜为京兆尹尝有仗内白鹰因纵逸遂失所在上令京兆切捕俄于野外获之其鹰絓于丛棘而死官吏相顾失色乾曜徐曰主上仁明当不以此获戾遂入自请失防之罪上不问　永徽中莱州人刘聿性好鹰于界山悬崖自缒而下以取鹰雏欲至巢而绳絶落于树枝间下皆壁立进退无所据大鹰见人衔肉不至巢所乃投肉下聿接取肉餧雏已外即自食之经五六十日雏能飞乃裂裳以系鹰之足一臂上系三聮透身而下鹰飞掣其两臂比至涧底一无所伤仍系鹰而归　唐新语曰郑繇善五言开元初岐山王范为岐州刺史繇为长史范失白鹰深所爱惜繇为失白鹰诗当时以为絶唱　五代唐安重诲为枢宻使夏州李仁福进白鹰重诲却之明宗隂遣人取入他日按鹰曰无使重诲知
　　鹰三
　　原制鹏雏　逐鸟雀【上详鹰二孔氏志怪下详鹰二左传】　春化　秋吟【礼记曰仲春之月鹰乃学习孟秋之月鹰乃祭鸟用始行戮　魏文帝答繁钦书曰于是商风振条春鹰秋吟斯可谓声协钟石气应风律】　猛气　雄姿【休奕鹰赋曰含炎离之猛气兮受金刚之纯精独飞跱于林野兮复徊翔于天庭　下见后传休奕赋】　耻燕雀　截鹄鸾【传休奕长歌行曰苍鹰厉爪翼耻与燕雀游成败在纵者无令鸷鸟忧　下见孙楚赋】　栖茂树击中原【焦赣易林曰鹰栖茂树候雀往来　休奕鹰赋曰虽逍遥于广厦思击厉于中原】　青骹素羽　华绊金环【休奕蜀都赋曰鹰则流星耀景奔电飞光青骹素羽飘雪繁霜休奕鹰赋曰奋翅不得起抚翼无所翔饰五采之华绊结璇玑之金环】　不搏　始击【鸷鸟不抟　下详礼记月令】　出钟岱　生井陉【钟岱之林野山出鹰　下见孙楚赋】出笼　下韝　雄飞　鲜食【鲜食食肉也】　刀铍　羇绊【羽族以觜距为刀铍　载记曰慕容垂犹鹰也饥则附人饱则髙飞遇风尘之防必有凌霄之志惟宜急其羇绊不可任其所欲也】　匿形　砺吻【史鸷鸟之击必先匿形　文饥鹰砺吻】　利觜长距　増决云儿　凌霄君【天寳遗事曰申王有高丽赤鹰岐王有北方黄鹘上甚爱之每弋猎必置之驾前目为决云儿　本纪北齐后主高纬鹰犬皆有仪同郡君之号鹰曰凌霄郡君食县邑】　碧霄万里　羽文八卦【崔铉诗曰天边心胆架头身欲拟飞腾未有因万里碧霄终一去不知谁是解绦人　抱朴子曰八卦生鹰隼之所被六甲出灵之所负说者谓鹰隼之羽文亦有八卦之象】　得霜　避暖【朝野佥载曰苏味道才学识度物望攸归王方庆体质卑陋言辞鲁钝俱为鳯阁侍郎或问郎中张元一曰苏王孰贤答曰苏九月得霜鹰王十月被冻蝇或问其故答曰得霜鹰俊捷被冻鹰顽钝　杜诗序曰王监兵马使云近山黒白二鹰罗者久取竞未能得王以为毛骨有异他鹰恐腊后春生鶱飞避暖劲翮思秋之甚渺不可见请予赋诗】　憎眼　弭角【孔羣曰虽阳和布气鹰化为鸠至于识者犹憎其眼　禽经曰鹭啄则丝弭鹰捕则角弭藏杀机也】　叠尾　飏毛【酉阳杂俎曰口内赤反掌热隔衣蒸人叠尾振卷打格只立理面毛藏头睡长命之也　又曰尾根下毛名飏毛】　锦毛　金脚【李白诗曰八月秋风髙胡鹰白锦毛孤飞一片雪万里见秋毫　酉阳杂俎曰齐髙洋天保三年获白兔鹰一聮不知所得之处合身毛羽如雪目色紫爪本白向末浅色蜡胫并黄当时号为金脚】　捕虎　擒猴【墨客挥犀曰鼔山有老僧云曽登灵源洞见一禽自海上至身大如牛翼广二丈余下于畽间低飞掠食俄攫一羖羊乃望海而去识者云是虎鹰能捕捉虎豹　吕次儒义鹰记曰旴南陆氏畜猴雏嵗久益老见妇女必跳梁陆氏谋掊之未施手而猴先鸾避登屋比夜寂輙潜下取饮食人动则引遁无如之何防少年自防来臂负苍鹰陆氏告以猴害少年诈为擒之即据髙隅发鹰韝鹰摩空下瞰猴伺鹰垂近举瓦以扞身鹰不能得即穿云以逝主客不知所为明日忽闻空中铃声仰瞻之乃其鹰也方复抟翔下击猴仍用前计鹰扬翮以过后一鹰继至猴不疑也遂中其擒少年招得所臂鹰而遂擒者委猴而去盖少年之鹰招之来助者也】　代都赤　房山白【杜甫诗代北有豪鹰生子毛尽赤酉阳杂俎曰代都赤生代川赤岩里向虚丘中山白飞　又曰房山白者生代东房山白杨椵树上向范阳中山飞】　金眸玉爪　锦文缬斑【上见杜甫诗　下见魏彦深赋】　大曲小曲　青唐白唐【酉阳杂俎曰渔阳白生徐无及东西曲一名大曲小曲　又曰白唐唐者黒色也谓斑上有黒色赤斑唐青斑唐谓斑上有黑色也】
　　鹰四
　　原受緤【緤绊也】　画壁【北齐广陵王孝珩于防壁画苍鹰见者以为真】　攫搏厉疾【季冬征鸟厉疾】　増五色【唐防要开元十一年同州进五色鹰】　戴角【姜皎善画鹰杜甫姜楚公画角鹰歌曰楚公画鹰鹰戴角杀气森森到幽朔】　累变【酉阳杂俎凡鸷鸟等一变为鸽二变为鴘转鸧三变为正鸧自此已后至累变皆为正鸧】　三时【酉阳杂俎取鹰法七月二十日为上时内地者多塞外者殊少八月上旬为次时八月下旬为下时塞外鹰毕至矣】　停放【酉阳杂俎鹰四月一日停放】　出笼【酉阳杂俎鹰五月上旬防毛入笼八月中旬出笼】　积怒刚生【裴氏新书虎豹无事行歩者若将不胜其躯鹰在众鸟之间若睡梦然故积怒而后全刚生焉】　见形髙飞【陶景曰虎闻声而深伏鹰见形而髙飞】
　　鹰五
　　原诗晋张华游猎篇曰如黄批狡兔青骹撮飞雉鹄鹭不尽收小鸟安足视　隋炀帝咏鹰诗曰迁朔欲之衡忽投罻罗里既以羁华绊仍持献君子青骹固絶俦素羽诚难拟深目表兹称阔臆斯为美惊兽不及奔猜禽无暇起虽韝上荣无复凌云志　増唐郑繇失白鹰诗曰白锦文章乱丹霄羽翮齐云中呼暂下雪里放还迷梁苑惊池鹜陈仓拂野鸡不知寥廓外何处独依栖髙适臂鹰诗曰寒楚十二月苍鹰八九毛寄言燕雀
　　莫相啅【一作忌】自有云霄万里髙　杜甫王兵马使二角鹰诗曰悲台萧瑟石巃嵸哀壑杈枒浩呼汹中有万里之长江回风滔日孤光动角鹰翻倒壮士臂将军玉帐轩勇气二鹰猛脑绦徐坠目若有愁心有思杉鸡竹免不自惜孩虎野羊俱辟易韝上锋棱十二翮将军勇鋭与之敌将军树勲起安西昆仑虞泉入马蹄白羽曽肉三狻猊敢决岂不与之齐荆南芮公得将军亦如角鹰下翔云安得尔辈开其羣驱出六合枭鸾分　又白鹰诗曰雪飞玉立尽清秋不惜竒毛恣逺游在野只教心力破于人何事网罗求一生自猎知无敌百中争能耻下韝鹏碍九天湏却避兔经【一作藏】三窟莫深忧　又黒鹰诗曰黒鹰不省人间有度海疑从北极来正翮抟风超紫塞冬几夜宿阳台虞罗自觉虚施巧春鴈同归必见猜万里寒空只一日金眸玉爪不凡材　白居易放鹰诗曰十月鹰出笼草枯雉兔肥下韝随指顾百掷无一遗鹰翅疾如风鹰爪利如锥取其向背性制在饥饱时不可使长饱不可使长饥饥则力不足饱则背人飞乘饥纵抟击未饱湏絷维圣明驭英雄其术亦如斯柳宗元笼鹰词曰凄风淅沥飞严霜苍鹰上击翻曙
　　光云披雾裂虹蜺断霹雳掣电捎平冈砉然劲翮翦荆棘下攫狐兔腾苍茫爪毛吻血百鸟逝独立四顾时激昂　吕温笼中鹰诗曰未用且求安无猜也不残九天飞势在六月目睛寒动触樊笼倦闲消肉食难主人憎恶鸟试待一呼防　刘禹锡养鸷词曰途逢少年志在逐兽方呼鹰隼以袭飞走因纵观之卒无所获行人有常从事于斯者曰夫鸷禽饥则为用今哺之过笃故也余感之作养鸷词曰养鸷非翫形所资击鲜力少年昧其理日夜哺不息探雏网黄口旦暮有余食宁知下韝时翅重飞不得毰毸止林表狡兔自南北饮啄既已盈安能劳羽翼　又白鹰诗曰毛羽斒斓白纻裁马前擎出不轻猜轻抛一防入云去喝杀三声掠地来緑玉觜防鸡脑破乌金爪擘兔心开都縁解搦生灵物所以人人道俊哉　窦巩新罗进白鹰诗曰御马新骑禁苑秋白鹰来自海东头汉皇无事须游猎雪乱惊飞锦背韝章孝标鹰诗曰星眸未放瞥秋毫频掣金铃试雪毛
　　防使老拳供口腹莫辞亲手啖腥臊穿云自怪身如电煞兔谁知吻胜刀可惜忍饥寒日暮向人断碧丝绦【旧注知咸切鸟啄食也】　又饥鹰词曰遥想平原兔正肥千回砺吻整毛衣纵令啄解丝绦结未得人呼不敢飞　南唐髙越咏鹰诗曰雪爪星眸世所稀摩天专待振毛衣虞人莫谩张罗网未肻平原浅草飞　呉越罗隠鹰诗曰越海霜天暮辞韬野草干俊通司隶职严奉武夫官眼恶藏锋在心粗逐物殚近来脂腻足驱遣不妨难　闽徐夤鹰诗曰害物伤生性岂驯且宜笼罩待知人惟擒燕雀啖腥血却笑鸾皇啄翠筠狡兔穴多非尔识鸣鸠脰短乏君身豪门不读诗书者走马平原放翫频　宋张耒笼鹰词曰八月获黍霜野空苍鹰羽齐初出笼劒翎钩爪目如电利吻新淬龙泉锋少年臂尔平郊去草动人呼跃寒兔竦身下击霹雳忙毛逐奔风血濡距尔能搏兔不能食未饱中肠行复击主人厌免尔尚饥一生不悟为人役蒿间黄雀鸣啾啾饥啄野粟心无求赋形虽小技能薄不受羇縻却自留　明沈周鸷鸟行曰东海鸷禽身干小毛骨耸睛皎皎就韝饱饲十年肉要与郅都同一考掌中久矣无鴐鹅报主但未呈枭慓壤间鸱鼠坐龌龊何足当拳乃轻挢拙鸱以逸待尔劳竭力睢旴仰张爪捽头陷目出不备两防华星光莫晓呜呼勇不可恃志不可盈拙鸱瞠目笑尔盲尔鸷不复言功臣
　　原赋晋休奕鹰赋曰左看若侧右视如倾劲翮二六机连体轻钩爪悬芒足如枯荆觜利呉防目颖星明雄姿邈世逸气横生　孙楚鹰赋曰有金刚之俊鸟生井陉之岩阻超万仞之崇巅防青松以静处体劲悍之自然振肃肃之轻羽擒狡兔于平原截鸿雁于河渚且其为相也疎尾阔臆髙鬐秃颅深目蛾眉状似愁胡曲觜短颈足若双枯麾则应机招则易呼背碣石以西游经马岭而南徂于时商秋既迈嵗在冥风霜激厉羽毛振惊尔乃策良骥服羔裘韝青骹戏田畴萦深谷绕山丘定心意审精眸兽驰厥足鸟矫其翼下赴幽谿上翔辰极随指授以腾踊因升降以毕力纷连薄以撄窜遂陷首以摧臆　隋魏彦深鹰赋曰唯兹禽之化育实钟山之所生资金方之猛气擅火徳之炎精何虞者之多端运横罗以羇束缀轻丝于双脸结长皮于两足飞不遂于本情食不充于所欲逸翰由而暂敛雄心为之自局若乃貎非一种相乃多途指重十字尾贵合卢立如植木望似愁胡觜同利劒脚等荆枯亦有白如散花赤如防血大文若铞细斑似缬眼类明珠毛犹霜雪身重若金爪刚如铁或复顶平似削头圆如卯臆阔颈长筋麤胫短翅厚羽劲髀寛肉缓求之事用俱为絶伴或似鹑头或似鵄【一作鸱】首赤精黄足细骨小肘嬾而易惊奸而难诱住不可呼飞不及走若斯之辈不如勿有若夫疾食速消此则有命兔颈猴立是为无病厠门忌大结肚恶软绦不宜絶背不宜喘生于窟者则好伏巢于木者则常立双骹长者则起迟六翮短者则飞急毛衣屡改厥色无常寅生酉就总号为黄二周作鸨千日成苍虽曰排虚性殊众鸟雌则体大雄则形小遇犬则惊猜得人则驯扰养雏则少病野罗则多巧察之为易调之实难格必髙迥屋必华寛姜以取热酒以排寒韝湏温暖肉不陈干近之令狎静之使安昼不离手夜便火宿防加其毛少减其肉肌羸肠痩心和性熟念絶云霄志在驰逐　増唐人苍鹰赋曰散以瑶光之彩来自钟岩之丘周官以司冦比徳汉氏以将军作俦钩成利觜电转竒眸苍姿叠色黝距聮韝　张莒放笼鹰赋曰雕笼永闭念受绁之多虞金架爰辞俾凌风而得路由是纵逸翰于寥廓释猛志于扃固舍灵槛而方锐历秋林而上征乍遂翻空出君门而不返遥怜厉吻过宫树而犹惊　唐人白鹰赋曰含情履洁象君之节厉吻钩锐澡毛玉截迁河阳之乔木一点清花暎武城之瑶琴孤飞春雪
　　増赞唐苏颋双白鹰赞曰开元乙卯嵗肃慎扶余贡白鹰一双皆皓如练色斑若防章积雪全映飞花碎点所谓金气之英瑶光之精髙髻伟臆长距秀颈奋发而锐坚刚则厉摩天絶海雷击飇逝观其行时令顺秋杀指挥应捷顾盼余雄当落鹏之赏蔑仇鹞之敌实稀代之尤也敢称赞曰鹰之大者精明竦俊劲而横絶雄则逺振锦文素彩珠聮玉润往乃奋威将军所狥鹰之次者勇锐光芒絶海而至乗风载络以红点文其彩章下韝必中帷吏之良
　　鹞一
　　原尔雅曰鷣负雀鹞也　广雅曰笼脱鹞也　诗义问曰晨风今之鹞【余説并以鹯为晨风】　诗义疏曰隼鹞也齐人谓之题肩或曰雀鹰春化为布谷此属数种皆为隼　庄子曰鹞为鹯鹯为布谷布谷复为鹞此物变也　増本草释名曰鸱鸢二字篆文象形一云鸱其声也鸢攫物如射也隼击物凖也鹞目击遥也诗疏云隼有数种通称为鹞尔雅谓之茅鸱齐人谓之击正或谓之题肩梵书谓之阿黎耶　本草集解曰鸱似鹰而稍小其尾如舵极善髙翔专捉鸡雀鸱类有数种按禽经云善抟者曰鹞窃黝者曰雕骨曰鹘了曰鹞展曰鹯夺曰鵽又云鹘生三子一为鸱鹘小于鸱而最猛捷能击鸠鸽亦名鹬子一名笼脱鹯色青向风展翅迅揺搏捕鸟雀鸣则大风一名晨风鵽小于鹯其脰上下亦取鸟雀如攘掇也一名鹬子隼鹘虽鸷而有义故曰鹰不击伏隼不击胎鹘握鸠而自暖乃至旦而见释此皆杀中有仁也小雅采芑注曰隼鹞属说文直作为鹞　孔颖逹曰隼者贪残之鸟鹯鹞之属玉篇云祝鸠也　春秋考异邮曰隂阳气贪故题肩击宗均注曰题肩有爪芒为阳中隂故击杀也　郯子曰虎之抟噬也疑隼之搏噬也凖鹰之搏噬不能无失独隼为有凖故每发必中　原周易曰公用射隼于髙墉之上　毛诗曰鴪彼飞隼其飞戾天　増又曰鴪彼飞隼率彼中陵【埤雅曰言中陵安静中正此隼之所以率也率循也】　原周官考工曰鸟旟七斿【鸟隼为旟】　焦赣易林无妄之明夷曰千雀万鸠与鹞为仇威势不敌为鹰所击　増法言曰鹰隼防防【言攫撮急疾】　倦游记曰鸾隼不接翼
　　鹞二
　　原国语曰仲尼在陈有隼集于庭而死楛矢贯之以问仲尼仲尼曰昔武王克商所得也　列士传曰魏公子无忌方食有鸠飞入案下公子使人顾望见一鹞在屋上飞去公子乃纵鸠鹞逐而杀之公子暮而不食曰鸠避患归无忌竟为鹞所得吾负之为吾捕得此鹞者无忌无所爱于是左右宣公子慈声旁国左右捕得鹞二百余头以奉公子公子欲尽杀之恐无辜乃自按劒至其笼上曰谁获罪无忌者耶一鹞独低头不敢仰视乃取杀之尽放其余名声流布天下归焉　増唐书曰太宗得鹞絶俊异私自臂之望见魏征乃藏于怀公知之遂前白事语久帝惜鹞且死而素严敬征欲尽其言征语不时尽鹞死怀中　又曰杨徳干髙宗朝为万年令有宦官恃贵宠放鹞不避人禾稼徳干擒而杖之悉抜其鹞头宦者袒背涕泣以示于帝帝竟不之问　通鉴曰刘齐贤为晋州司马将军史兴宗尝从上猎苑中因言晋州产佳鹞请使捕之上曰刘齐贤岂捕鹞者耶卿无以此待之
　　鹞三
　　原载飞　始击【诗鴪彼飞隼载飞载扬　立秋日侯文曰今日鹰隼始击详鹰】　逐鸟为鹯【上详鹰二左传下详鹞二庄子】　为旟　贯矢【上见鹞一周官考工　楛矢贯】
　　【之详国语】　増束翅　复翎【卢氏杂説曰李蔼应举时勤敏絶人号束翅鹞子　酉阳杂俎曰鹞子两翅各有复翎左名撩风右名掠草带两翎出猎必当获】　献雏　捉雀【唐书曰武徳初万年县法曹孙伏伽以三事谏其一曰陛下二十日龙飞二十一日有献鹞雏者此乃前朝之弊风何忽今日行之　尔雅曰鷣负雀注云鹞也善捉雀】
　　鹞四
　　原鷃披隼翼　鸠避隼患【列士传详鹞二】　増悯胎【谭子乌反哺仁也隼悯胎义也蜂有君礼也羊跪乳智也雉不再接信也盖隼之击物遇怀胎者輙释不戮也】　好翔【埤雅鹰好跱隼好翔】　辟蛟螭【宣室志薛嵩镇魏时邺人好育鹰隼者市人持鹰来售较其所育者皆莫及其神俊常臂玩不释后有外国人见请以缯百余为直邺人念此不知其用其人曰此海鹞也能辟蛟螭患先是邺城南陂蛟常为人患有年矣邺人遂持往鹞忽投陂水中顷之乃出得一小蛇既出食之且尽自是邺永无其患】　裹纸囊【北梦琐言唐薛昭纬衔命梁园朱温宴接款曲一日语及鹰鹞薛甚言鸷鸟之俊温欣然谓其曽放弄归馆后传送鹞子一头薛对使戒僮仆曰令公所赐直湏爱惜裹以纸囊安韝袋中使人失笑闻于使衙】
　　鹞五
　　増诗唐耿湋进秋隼诗曰岂悟因罗者迎霜献紫微夕阳分素臆秋色上花衣举翅云天近回眸燕雀稀应随明主意百中有光辉　宋梅尧臣观放鹞诗曰白晳少年子秋郊臂苍隼日暖饥目开风防双翅草际鸣鹑惊蒿间黄雀窘下韝诚必获得隽还虚哂碎脑此非辜食肉尔何忍取乐在湏臾我心良恻悯
　　原赋魏曹植鹞雀赋曰鹞欲取雀雀自言雀防贱身体些小肌肉瘠痩所得盖少君欲相噉实不足饱鹞得雀言初不敢语顷来轗轲资粮乏旅三日不食略思死鼠今日相得宁复置汝雀得鹞言意甚怔营性命至重雀鼠贪生君得一食我命是倾皇天降鉴贤者是聼鹞得雀言意甚怛惋当死弊雀头如果蒜不早首服列颈大唤行人闻之莫不往观雀得鹞言意甚不移目如擘椒跳萧二翅我当死矣略无可避鹞乃置雀良久方去二雀相逢似是公妪相将入草共上一树仍共本末辛苦相语向者近出为鹞所捕赖我翻捷体素便附説我辩语千条万句欺恐舍长令儿大怖我之得免复胜于兔自今徙意莫复相妬　増唐敬骞射隼髙墉赋曰长墉崇崇矗若云峙飞隼□□倏随风止曽不料其微陋焉更知其休否　唐武少仪射隼髙墉赋曰心耿介以腾跃毳斑烂而披文击每依于素节翔亦致乎青云
　　雕一【鹫附】
　　増本草释名曰禽经云鹰以膺之鹘以搰之隼以尹之雕以周之鹫以就之鷻以搏之皆言其搏击之异也梵书谓之揭罗阇　本草集解曰雕似鹰而大尾长翅短土黄色鸷悍多力盘旋空中无细不覩皂雕即鹫也出北地色皂青雕出辽东最俊者谓之海东青羌鹫出西南夷黄头赤目五色皆备雕类能搏鸿鹄獐鹿犬豕又有虎鹰翼广丈余能搏虎也鹰雕虽鸷而畏燕子物无大小也其翮可为箭羽刘郁西域记云皂雕一产三卵者内有一卵化犬短毛灰色与犬无异但尾背有羽毛数茎耳随母影而走所逐无不获者谓之鹰背狗　埤雅曰鹄性劲利雕性刻制　又曰雕能食草其飞上薄云汉　通典曰雕入海化为珬作马勒谓之珂　顔氏曰雕一名鹫其翮可用为箭盖雕隼六翮乗风轻劲故堪以为箭　穆天子传曰舂山爰有青雕执犬羊食鹿豕　山经曰景山多鹫　説文曰鹫鸟黒色多子师旷云南山有鸟名曰鹫黄头赤目五色皆备　汉书曰有斗入汉地直张掖郡生竒材箭竿就羽如得之于边甚饶注就大雕也其羽可为箭竿　南史曰波斯国有土山连接甚逺中有鹫鸟噉羊土人极以为患　西域诸国记曰耆崛山在王舍城北四里山有两崖鹫鸟常居其颠土人号为灵鹫山也　林邑国记曰西南逺界有灵鹫鸟能知吉凶觇人将死食尸肉尽乃去家人取骨烧为灰投之涨海
　　雕二
　　増列子曰黄帝与炎帝战于阪泉之野帅熊罴狼豹防虎为前驱雕鹗鹰鸢为旗帜此亦力使禽兽者也　汉书曰武帝使中贵人从李广击匈奴射伤中贵人广曰是必射雕者也广射杀二人生得一人果射雕者也后魏书曰秦王干机悟壮勇善弓马太宗出游白登之东北干以骑从有双雕飞于上太宗命左右射之莫能中雕旋飞稍髙干自请射之以二箭而下双雕太宗嘉之赐御弓矢金带以旌其能军中于是号为落雕都尉北齐书曰斛律光尝从世宗于洹桥校猎见一大鸟
　　云表飞飏光引弓射之正中其颈此鸟形如车轮旋转而下至地乃大雕也世宗取而观之深壮异焉丞相属邢子髙见而叹曰此射雕手也当时号落雕都尉　隋书曰长孙晟送千金公主于牙前突厥摄图见晟而独爱焉每共游猎竟嵗尝有二雕飞而争肉因以两箭与晟曰请射取之晟乃弯弓驰往遇雕相攫遂一发而双贯焉摄图喜令诸子弟贵人皆亲昵之以学弹射　唐书曰髙骈事朱叔明为司马有二雕并飞骈曰我且贵当中之一发贯二雕焉　録异记曰东学山前有神雕一窠常防洞门人或侵犯者神雕击之立致殒毙古有道流刻五石人致于山上民有锄禾者为雕所惊走避于石人之下置笠于石人头上雕即击之石人头殒于今见在其山上
　　雕三
　　増诗宋石曼卿诗曰腾凌千里见纤毫劲翮梢梢度海涛霜草兽惊斜电落水天鴈尽片云髙闲声带晩飞无敌锐气横秋转不毛得奉长杨帝王事愿将余力逞平臯　元刘因白海青诗曰扶余玉爪旧曽闻青鸟犹霑海气昏掌上风标有如此眼中神骏更怜君平芜未洒头鹅血春水谁开猎骑门过鴈昏鸦莫回首霜拳髙兴在空云　袁易白海青诗曰东溟刷羽翰乍随天马万人观孤飞雪防青云破一击秋生玉宇寛赐予岂将追鴈鹜驱除直欲辨枭鸾江南明月难同色梦想瑶阶白露漙
　　増赋唐杜甫雕赋曰夫其降精于金立骨如铁目通于脑筋入于节架轩楹之上纯漆光芒掣栋梁之间寒风凛烈虽趾蹻千变林岭万穴系藂薄之不开突杈枒而皆折
　　増表唐杜甫进雕赋表曰臣以为雕者鸷鸟之特殊抟击而不可当岂但壮观于旌门发狂于原隰引以为类是大臣正色立朝之义臣窃重其有英雄之姿故作此赋
　　鹗
　　増禽经曰鸷鸟之善搏者曰鹗窃黝曰雕【华注鹗大鸟人见而悚愕也】　诗睢鸠一名王睢一名雕鷞江东呼为鹗食鱼鸷而有别　陆佃曰鹗鸷鸟雕类一名睢鸠鸷而有别者又善捕鱼性好跱故立不移处所谓鹗立者义取诸此郯子谓睢鸠氏司马以其鸷而有别也故主法制　本草释名曰鹗状可愕故谓之鹗其视睢健故谓之睢能入穴取食故谓之下窟乌翺翔水上扇鱼令出故曰沸波禽经云王睢鱼鹰也尾上白者名白鷢　本草集解曰鹗雕类也似鹰而土黄色深目好跱雄雌相得鸷而有别交则双翔别则异处能翺翔水上捕鱼食江表人呼为食鱼鹰亦噉蛇诗云闗闗睢鸠在河之洲即此禽经云鸠生三子一为鹗鸠尸鸠也杜预以王睢为尸鸠或以此也　仓颉解诂曰鹗金喙鸟也见则天下兵能击杀麞鹿　邹阳谏呉王曰鸷鸟累百不如一鹗【孔融荐祢衡樊凖荐厐参孙权令吕蒙讨庐陵贼语皆同】　李华尝目异鸟击丰狐于中野双睛耀宿六翮垂云迅犹电驰厉若霜杀吻决肝脑爪刳肾肠昂藏自雄倏歘而逝问名于耕者对曰此黄金鹗也　元史曰王鹗始生有大鸟止于庭乡先生张大渊曰鹗也是儿岂有大名乎因名之幼聦悟日诵千余言长工词赋
　　増诗宋司马光鱼鹰诗曰翩然下林表不惮风湍急得隽且髙飞为君羞抟击　宋欧阳修鱼鹰诗曰日色弄晴川时时锦鳞跃轻飞若下韝岂畏风湍恶人归晩渚静独傍渔舟落　曽巩一鹗诗曰北风万里开蓬蒿山木汹汹鸣波涛尝闻一鹗今始见眼俊骨精神豪天昏雪宻飞转疾暮略东海朝临洮社中神狐倏闪内脑尾分磔垂弓櫜巧兔狞鸡失草木勇鸷一下崩其毛窟穴呦呦哭九子帐前活送双青猱啁啾燕雀谁尔数骇散亦自亡其曹势疑空山竭九泽杀气已应太白髙归来磥嵬载俎豆快饮百瓮行春醪酒酣始闻壮士叹丈夫试用何时遭
　　増赋唐杨真一鹗赋曰卓彼雄姿凛乎壮观或危石以砺吻或髙柯而整翰抟鸠之隼不敢飞逐燕之鹯望而伏窜
　　鹘一
　　増埤雅曰鹘有义性　又曰鹘拳坚处大如弹丸俯击鸠鸽食之鸠鸽中其拳堕空中即侧身自下承之捷于鹰隼或以为隼即鹘非也禽经谓鹰以膺之鹘以搰之隼以尹之则是三类矣　禽经曰鹰不击伏鹘不击姙杂俎曰鹘生三子一为鸱　隋书曰刘防字居士为
　　太子千牛备身聚徒任侠不遵法度党与三百人其趫捷者号为俄鹘队　朝野佥载曰唐太宗养一白鹘号白将军取鸟常驱至殿前然后击杀故名落鹰殿上恒令送书从京至东都与魏王仍取报日往返数回　又曰沧州东光县寳观寺常有苍鹘集重阁毎有鸽数千鹘冬中每夕即取一鸽以暖足至晓放之而不杀其余鹰鹘莫敢侵之　言行録曰王素尝与同列奏事事有不合众皆引去惟素论列是非得防方退议者目为独击鹘　东斋记事曰范蜀公见二鹘掷卵相上下接之盖习飞也其胎教之意乎
　　鹘二
　　増诗唐杜甫义鹘行曰隂崖有苍鹰养子黒柏颠白蛇登其巢吞噬恣朝餐雄飞逺求食雌者鸣辛酸力彊不可制黄口无半存其父从西归翻身入长烟斯湏领健鹘痛愤寄所宣斗上捩孤影噭哮来九天脩鳞脱逺枝巨颡折老拳髙空得蹭蹬短草辞蜿蜒折尾能一掉饱肠皆已穿生虽灭众雏死亦垂千年物情有报复快意贵目前兹实鸷鸟最急难心炯然功成失所往用舍何其贤近经潏水湄此事樵夫传飘萧觉素髪凛欲冲儒冠人生许与分只在顾盼间聊为义鹘行用激壮士肝又呀鹘行曰病鹘卑飞俗眼丑每夜江边宿衰柳清
　　秋落月已侧身过鴈归鸿错回首脑雄姿迷所向疎翮稀毛不可状彊神迷复皁雕前俊才早在苍鹰上风涛飒飒寒山隂熊罴欲蛰龙蛇深念尔此时有一掷失声溅血非其心　贾岛病鹘吟曰俊鸟还投髙处栖腾声戞戞下云梯有时透雾凌空去无事随风入草迷迅速月边捎玉兔迟回日里拂金鸡不縁毛羽遭零落焉肻雄心向尔低　濮阳瓘出笼鹘诗曰玉镞分花袖金铃出防笼遥心长捧日逸翰镇生风一防青霄里千声碧落中星眸随狡兔霜爪落飞鸿每念提携力常怀搏击功以君能惠好不敢没遥空　宋梅尧臣普净院佛阁上孤鹘诗曰我新税居见寺阁金碧照我破屋前日看阁上聚鸠鸽巢栖饮哺无穷年雕檐画壁屎污徧以及像塑头与肩寺僧不敢施弹射忽有苍鹘张毒拳鸦鸣鹊噪鸜鹆叫怒鹘遭此窥腥膻鹘心决裂不畏众瞥碎一脑惊后先死乌堕空未及地反翅下取如风旋独当屋脊恣撦磔啄肉披肝肠弃捐老鸱无艺又恨怯盘飞欲近饥目穿逡巡鹘饱自飞去争残不辨乌与鸢群儿指防路人笑我方吟忆秋江边　王安石诗曰依倚秋风气象豪似欺燕雀在蓬蒿不知羽翼青冥上腐鼠相随势亦髙
　　増赋唐李邕鹘赋曰伊鸷鸟之雄毅有俊体之超特意凝缓而无营体闲整而自得　髙适和李邕鹘赋曰夫何鹘之为用置之则已纵之无匹怀果断之沉潜任情性之敏疾头小而鋭气雄而逸邈耿介以凌霜目精明而防漆
　　増序唐张九龄鹰鹘图序曰鸟之鸷者曰鹰曰鹘鹰也者名于尚父义见于诗鹘也者迹隠于古人史阙其载岂昔之多识物亦有遗将今而嘉生材无不出为所呼之变与所记不同者耶然于羽族之中絶有豪杰之表气感刚悍体侔铦锋顾视之间伟如也夫授以劲翮意不羣飞资其利觜义在鲜食生有自然之权用无可抑之势古之武士法吏齐名比义者以其严若郅都飞若李广委质于所事报功于所养不惮摧翼以亏勇不立垂枝而屈节是鸟也向之拟议不亦宜乎
　　増说唐柳宗元鹘说曰有鸷曰鹘者巢于长安荐福浮图有年矣浮图之人室于其下者伺之甚熟为余说之曰冬日之夕是鹘也必取鸟之盈握者完而致之以燠其爪掌左右易之旦则执而上浮图之跂焉乃纵之延其首以望极其所如往必背而去之焉茍东矣则是日也不东逐西南北亦然呜呼孰谓爪吻毛翮之物而不为仁义器耶


　　御定渊鉴类函卷四百二十二
　　钦定四库全书
　　御定渊鉴类函卷四百二十三
　　鸟部六【乌鹊】
　　乌一
　　原尔雅曰鸢乌丑其飞也翔　又曰乌鹊丑其掌缩【飞缩脚腹下】　又曰鸒斯鹎鶋【楚乌也又曰雅乌小而多声腹下白】　又曰有燕乌山乌炎乌　又曰鸀山乌【鸀似乌而小赤觜穴乳出西方鸀音浊】　又曰燕白脰乌　春秋运斗枢曰瑶星散为乌　又曰飞翔羽翮为阳阳气仁故乌反哺也　许氏说文曰乌孝鸟也　崔豹古今注曰乌一名鸷鸟　通俗文曰白头乌谓之鶷【治八反】　诗义问曰有鹎乌【鹎音匹】雅乌楚乌也　増格物论曰乌雅之别名种类亦繁有小而多羣腹下白者为鸦乌有小觜而白比他乌微小长而反哺其母者为慈乌大喙及白颈而不能反哺者南人谓之鬼雀又谓之鶷又谓之老鸦鸣则有凶咎　禽经曰慈乌亦名孝鸟比他乌微小大觜乌唇又云乌之巨觜
　　者善避矰弋弹射　本草释名曰乌字篆文象形鸦亦作鵶禽经鵶鸣哑哑故谓之鵶此鸟初生母哺六十日长则反哺六十日可谓慈孝矣北人谓之寒鸦冬月尤甚也　本草集觧曰慈乌北土极多似乌鸦而小多羣飞作鸦鸦声乌有四种禽经云慈乌反哺白脰不祥大觜善警黒乌吟夜又云乌鸟背飞而向啼也又蜀徼有火鸦能衔火　又曰古有雅经以占吉凶然北人喜鸦恶鹊南人喜鹊恶鸦惟师旷以白项者为不祥近之酉阳杂爼曰世有隂阳局雅经谓东方朔所着大略先数其声第一声即是甲声以十干数之辨其急缓以定吉凶　又曰乌鸣地上无好声人临行乌鸣而前引多喜　又曰邑中终嵗无乌有防郡中忽无乌者曰乌亡　埤雅曰鹊见虎则鸣乌见异则噪今人闻鹊噪则喜闻乌噪则唾以乌见异则噪故唾其凶也　孙武子曰乌起者伏也乌集者虚也传曰鹊喜稠閙乌乐空旷俗云鸳交颈而感乌传涎而孕　夏小正曰十月黒
　　鸟浴乌也浴也者谓飞乍上乍下也　原春秋元命苞曰日中有三足乌乌者阳精其偻呼也【偻呼温润生长之言】　又曰火流为乌乌孝鸟何知孝乌阳精阳天之意乌在日中从天以昭孝也　春秋运斗枢曰维星得则日月光乌三足礼仪修物类合　孙氏瑞应图曰三足乌王者慈孝被于万姓不好杀生则来　伏古今注曰所谓赤乌者朱鸟也其所居高逺日中三足乌之精降而生三足乌何以三足阳数竒也是以有虞至孝三足集其庭曽参锄三足萃其冠　抱朴子曰荧惑火精生朱乌　孙氏瑞应图曰赤乌王者不贪天下而重民命则至　徐整三五厯曰天地之初有三白乌主生众乌孝经援神契曰德至鸟兽则白乌下　孙氏瑞应图曰白乌者宗庙肃敬则至　礼斗威仪曰江海不扬波东海输之苍乌　又曰君乗木而王其政升平南海输以苍乌　孙氏瑞应图曰苍乌贤君帝主修行孝慈被于万姓则来　广志曰乌有白头乌　张勃呉録曰彭泽有乌接丸行者丸饭投之髙下无失　増水经注曰武周县火山亦名荣台其山出雏乌形类雅乌纯黒而姣好音与之同缋彩绀发觜若丹砂性驯良而易附弁童防子捕而执之赤觜乌亦曰阿雏乌　法苑珠林曰昔有乌名拘耆游在丛林梁言赤喙乌也　金史曰活罗汉语慈乌也北方有之状如大鸡善啄物见牛马槖驼脊间有疮啄食之马牛辄死若饥不得食虽砂石亦食之　原述征记曰长安灵台有相风铜乌【详风】　南越记曰乌贼鱼常自浮水上乌见以为死便往啄之乃卷取乌故谓乌贼今匹乌化为之　毛诗曰具曰予圣谁知乌之雌雄　又曰瞻乌爰止于谁之屋　又曰弁彼鸒斯归飞提提　増管子曰乌隼之交初虽相讙后必相咄
　　乌二
　　原淮南子曰尧时十日竝出尧命羿仰射十日中其九乌【详日】　孙氏瑞应图曰文王时见苍乌王者孝弟则至墨子曰赤乌衔珪降周之岐社曰命周文王伐殷河
　　出箓图地出乗黄天锡武王黄乌之旗　孙氏瑞应图曰赤乌武王时衔谷米至屋上兵不血刃而殷服　尚书中候曰周太子发渡孟津有火自天止于王屋为赤乌　又曰有火自上覆于王屋流为乌其色赤其声魄尚书纬曰火者阳也乌者有孝名武王卒成大业故
　　乌瑞臻　太公六韬曰武王登夏台以临殷民周公旦曰臣闻之爱其人者爱其屋上乌憎其人者憎其余胥左传曰楚子元以车六百乗伐郑诸侯救郑楚师夜
　　遁郑人将奔桐丘谍告曰楚幕有乌乃止　増拾遗记曰鲁僖公十四年晋文公焚山求介子推有白乌绕烟而噪或集介子推之侧火不能焚晋人嘉之起一台曰思烟台其乌又云仁乌慈乌　原左传曰晋侯伐齐齐师夜遁师旷告晋侯曰鸟乌之声乐齐师其遁【鸟乌得空营则乐】叔向告晋侯曰城上有乌齐师其遁　燕丹子曰燕太子丹质于秦秦王遇之无礼不得意欲归秦王不听谬言曰令乌白头马生角乃可丹仰天叹乌即白头马为生角秦王不得已而遣之　帝王世纪曰丰公家于沛之丰邑中阳里其妻梦赤乌若龙戏已而生执嘉是为太公太上皇　异苑曰东阳颜乌以纯孝着闻后有羣乌衔鼔集颜所居之村乌口皆伤一境以为颜至孝故慈乌来萃衔鼔之异欲令聋者逺闻即于鼔处立县而名为乌伤王莾改为乌孝以彰其行迹云　伏候古今注曰成帝河平四年白乌集孝文庙殿下黒乌从之章帝元和二年三足乌集沛国三年代郡髙柳乌子生三足大如鸡色赤头上有角长寸余和帝元兴元年白乌一见庐江足皆赤　东观汉记曰马援征交趾仰视乌鸢跕跕堕水中【详鸢】　谢承后汉书曰广汉儒字叔林为东郡太守乌巢于防事屋梁兔产于牀下　呉志曰赤乌元年八月诏曰间者赤乌集于殿前朕所亲见若神灵以为嘉祥者改元宜以赤乌　又曰孙休永安三年春三月西陵言赤乌见　呉厯曰呉王为神主来立庙苍龙门外时有乌巢朱雀门上　又曰有两足乌衔一鹊置神座前或得神书说改号之意乃改赤乌为太元　师觉援孝子传曰呉顺字叔和犍为人性至孝母殁负土成坟有赤乌巢门甘露降户　王韶孝子传曰李陶交趾人母终陶居于墓侧躬自治墓不受邻人助羣乌衔块助成坟　晋诸公赞曰世祖时西域献三足乌遂累有赤乌来集此昌陵县按昌字重日乌者日中之鸟有托体阳精应期耀质以显至德者也　蜀李雄书曰武皇帝雄泰成三年白乌赤足来翔帝以问范贤贤曰乌有反哺之义必有逺人懐而来果关中流民请降　王隠晋书曰虞溥为鄱阳内史劝励学业虽威不猛寛裕简素白乌巢郡庭止枣树就执不动　豫章旧志曰太守李仪临郡二年白乌见南昌　増酉阳杂俎曰晋时营道县令何潜之于县界得乌大如白鹜膝上髀下自然有铜环贯之　晋南京寺记曰简文帝咸安初有乌巢殿屋帝乃建斋七日忽乌运巢而去　晋五行志曰安帝义熈三年龙骧将军朱猗戌夀阳婢炊饭忽有羣乌集灶竞来啄噉婢驱逐不去有猎狗咋杀两乌乌因共啄杀狗又噉其肉唯余骨存　原宋起居注曰元嘉十三年阳羡县民谈合送白乌皓质洁映有若辉璧爰稽图瑞实惟嘉祥　増孔氏帖曰刘汉宏鸦噪诸庭命斫树　齐书曰髙帝时有献白乌帝问此何瑞范云位卑最后荅曰臣闻王者敬宗庙则白乌至时谒庙始毕帝曰卿言是也感应之理一至此乎　元和郡县志曰后魏太和二十三年孝文亲征马圈行至贾复城昏雾得三鵶引路遂至南山因号通鵶城　周书曰明帝时顺阳献三足乌八月甲子羣臣上表称庆诏曰夫天不爱寳地称表瑞莫不威鳯巢阁圗龙跃沼岂直日月珠连风雨玉烛是以钩命决曰王者至孝则出元命苞曰人君至治所有虞舜烝烝来兹异趾周文翼翼翔此灵禽文考至德下覃遗仁爰被逺符千载降斯三足将使三方归本九州翕定惟此大体景福在民予安敢让宗庙之善弗宣大恵可大赦天下文武官普进三级　唐书曰李义府召见太宗试令咏乌云日里飏朝采琴中闻夜啼上林多少树不借一枝栖帝曰吾当全树借汝岂惟一枝　又曰天授元年有进三足乌者天后以为周室嘉应睿宗时为皇嗣言曰乌前足伪也天后不恱须防一足堕地　又曰景龙四年六月辛巳朔乌集太极殿梁驱之不去　又曰开元二十八年四月庚辰慈乌巢宣政殿栱辛巳又巢宣政殿栱　又曰贞元四年夏郑汴境内乌皆羣飞集魏博田绪淄青李纳境衔木为城髙二三尺方十里绪纳恶而焚之信宿如故乌口皆流血　又曰十八年六月乌集徐州之滕县嗛柴为城中有白乌一碧乌一　又曰元和十三年春淄青府署及城中乌鹊互取其雏各以哺子更相搏击不能禁　又曰中和元年三月陈留有乌变为鹊二年有鹊变为乌　又曰桞仲郢自拜諌议后每迁官羣乌大集于升平里第庭树防架皆满凡五日而散诏下不复集家人以为候惟除天平节度乌不复集遂卒于镇　温璋为京兆尹勇于杀戮京邑惮之一日闻挽铃而不见有人如此者三乃一鵶尹曰是必有人探其雏而来诉也命吏随鵶所在而捕之其鵶盘旋引吏至城外树间果有人探其雏尚憩树下吏执送之府尹以事异于常乃毙之　朝野佥载曰唐魏伶为西市丞养一赤觜乌每于人众中乞钱人取一文而衔以送伶处日收数百时人号为魏丞乌　宣室志曰凡军出有鸢乌随其后者皆败亡之徴元和中有曽敬云者尝为北都禆将李师道叛时曽将行营兵士数千人每出军有乌鸢随其后即军必败率以为常　宋敬则兄仁轨隠居养亲有赤乌巢所居树　国史补曰裴中令为江陵节度使使军将谭受王稹往岭南充使回至桂林馆为羣乌所噪王稹以石击之乌中脑而坠死于竹林中其同行谭受忽病头痛不可前令王稹先行去戒迤逦相待或先报我家令人相接寻裴中令梦谭受言在道为王稹所杀掠其钱物委尸在竹林中两日内王稹合到乞令公治之王稹至遂付推司棰楚伏法旬日受到知击乌之事乃是乌鬼报仇也　録异记曰道士毛意欢常有二鸦有客将至鸦必飞鸣意欢整饰宾阶坐榻未毕客果至矣　五代史曰李克用少骁勇军中号曰李鵶儿　清异録曰礼部郎中康凝畏妻甚有声妻常病求乌鸦为药而积雪未消难以网捕妻大怒欲加捶楚凝畏惧渉泥出郊用粒食引致之仅获一枚同官刘尚贤戏之曰圣人以鳯皇来仪为瑞君获此免祸可谓黑鳯皇矣　石林燕语曰范文正始贬饶州梅圣俞时官旁郡作灵乌赋以寄故公亦作赋报之及公秉政圣俞乆困意必援已而漠然无意所荐乃孙明复李太伯圣俞遂作灵乌后赋以责之世颇以圣俞为隘金史曰实图美弟阿缫美卒及终防大防其族太祖率官属往焉就以伐辽之议访之方防祭有飞乌自东而西太祖射之矢贯左翼而坠实图美持至上前称庆曰乌鸢人所甚恶今射获之此吉兆即以金版献之
　　乌三
　　原日禽　阳鸟【孔子曰乌呕呼也取其助气故以为乌呼乌口日中之禽故为像形也　张衡灵宪曰日阳精之宗积而成乌乌有三趾阳之数类也】　衔繖　萃冠【刘义庆世说曰徐干木年少时尝梦乌从天下衔长斗繖树其庭前乌复上天衔繖下凡树三繖竟乌大鸣作恶声而去徐后果得疾遂以恶终　下详乌一古今注】　归飞　返哺【上详乌一毛诗　谯子法训曰夫孝行之本替本而求末者未见得之者也如或得之君子不贵矣乌者而有返哺况人而无孝心者乎】　巢门画壁【常璩华阳国志曰棘道县孝子吴顺养母赤乌巢其门　应劭风俗通曰按明帝起居注曰帝】
　　【东廵泰山到荥阳有乌飞鸣乗舆上虎贲中郎将王吉射中之作辞曰乌乌哑哑引弓射洞左腋陛下夀万嵗臣为二千石帝赐钱二百万令亭壁皆画为乌也】　丹质　素体【薛综赤乌颂曰赫赫赤乌惟日之精朱羽丹质希代而生　又白乌颂曰粲焉白乌皓体如素宗庙致敬乃胥来顾】　化鱼衔鹊【上详乌一南越记下详乌二呉厯】　八子　九雏【古乐府歌曰乌生八九子端坐秦氏桂树间昔我秦氏家有遨逰荡子用睢阳彊苏合弹　司马彪续汉书曰桓帝时童謡曰城上乌尾毕逋一年生九雏公为吏儿为徒一徒死百乗车】　莫黒　不黔【诗莫黒匪乌乌不日黔而黒】太阳精　王母使【瑞应图日乌太阳之精也亦至孝之应　西王母以三足乌为使】啼琴　饰镜【琴有乌夜啼曲有乌鹊镜】　受哺　攫肉【嗷嗷林乌受哺】
　　【于子　黄覇使吏出小吏食道旁乌攫其肉还霸迎谓曰甚苦食于道旁乃为乌攫肉吏大惊以为霸尽知其起居】　集府　绕树【朱博为御史大夫先时御史府有列柏树常有乌数千集其上朝去暮来号朝夕乌　魏武帝诗乌鹊南飞绕树三匝】　磬磬　提提　増气仁　性寿【上详乌一运斗枢　埤雅曰乌性极寿三鹿死后能倒一松二松死后能倒一乌】　绕烟占雨【上详乌二拾遗记　杂爼曰候乌飞翅重知天将雨乌阳物也感隂气而翅重故俗以此占其雨否淮南子曰螣蛇防雾而殆于蝍蛆乌力胜日而服于骓礼】　接丸　吞丹【上详乌一吴録　抱朴子曰取乌之未生毛羽者以丹和牛肉使吞之至长毛羽皆赤乃杀乌隂干捣服百日得寿五百嵗】踏梢　薄地【杨万里诗已是霜林叶烂红那堪动地晩来风寒鸦可是矜渠黠踏折枯梢不堕空十国纪年曰蜀吕彦德骁勇善骑射尝从王宗播宗俦征讨冠牛革帽披漆甲跨乌马军中目为薄地鸦】集门楼　巢帷幄【三国典略曰侯景篡位令饰朱雀门其日有白头乌万计集于门楼隋书曰炀帝起宫丹阳将逰江左有乌鹊巢于帷幄驱不能去】　扰兵曹　栖丽城
　　【北梦琐言曰崔希乔以仁孝称在并州防前有小乌如鹪鹩巢丛苇上孕卵五色如鸡子雏生月余五色成文大如鹅驯扰闲暇顷之飞翔时归旧所号兵曹乌　襍记曰丽城乌之所栖息处也】　老莱弄志公画【老莱子行年七十或弄乌于亲侧欲其喜焉髙僧传曰齐太尉司马殷齐之随陈显逹镇江州辞别寳志志画绢作一树树上有乌语云急时可登此后显逹逆节留齐之镇州及败齐之逃入庐山追骑将及齐之见林中有一树树北有乌乃志所画悟而登之乌竟不飞追者见乌谓无人而返卒以见免】爱屋　起台【爱屋及乌详乌二六韬　拾遗记曰越王入国丹乌夹王而飞故勾践得入国也起望乌台言乌之异也】　村号　弓名【志云海盐南三里有乌夜村晋何凖所居也一夕羣乌啼噪凖适生女他日复夜啼乃穆帝立凖女为后之日风俗通曰乌号弓者柘桑枝条畅茂乌登其上垂下着地乌适飞去后从拨杀取以为弓因名乌号也】　日气　火流【论衡日儒者言日中有三足乌日火也乌入火中焦烂安得立然乌日气也　火流为乌详乌二尚书中】　爵生　鹊哺【说苑孔子曰昔殷王帝辛之时爵生乌于城之隅　唐书曰长庆中濮州雷泽县民张宪庄榆树有乌巢因风坠二雏有鹊巢于东南树引所堕二雏于其巢哺之】　哑哑　憧憧
　　乌四
　　原梦【宋公子得梦已为乌喙加于南门尾加于桐门曰予梦吉必立也立为昭公】　见【汉武帝元年有赤鸟见献帝延康元年三足乌见】　令乌　吉乌【竝见成公绥赋】　踆乌【三足乌也】　孝乌【北齐萧仿希然居防庐前有二慈乌各集一树为巢日午已前驯庭饮啄自午以后不下树每到临时舒翼悲鸣有似助哀家人见之未甞阙时以为仿孝感也】　日乌【古今注日中无光者日中乌也日中乌若去即天下乌去也】　阳乌　増朝乌【南史高昌国有朝乌旦旦集王殿前为行列不畏人日出然后散去】　哀乌【禽经哀乌夜啼注乌失雌雄则夜啼宋临川王坐废闻乌夜啼乃获赦制乌夜啼曲】　穷乌【见何逊赋】　惊乌【毕公叔早行诗火逺天俱白烟深月欲黄惊乌栖不定拂下一林霜】　指而能言【北史西魏裴侠年七嵗不能言后于洛城西见羣乌蔽天从西来举手指之而言从此聦慧异于常童】　见即驰还【北史齐世辨性怯懦武平末为开府周师入邺辨以千余骑觇后登髙西望遥见羣乌飞起以为旌旗即驰还不敢返顾】
  </div>
  <div class="pagination">
   <a href="御定渊鉴类函_page300.html">
    上一页
   </a>
   <span>
    ...
   </span>
   <a href="御定渊鉴类函_page296.html">
    296
   </a>
   <a href="御定渊鉴类函_page297.html">
    297
   </a>
   <a href="御定渊鉴类函_page298.html">
    298
   </a>
   <a href="御定渊鉴类函_page299.html">
    299
   </a>
   <a href="御定渊鉴类函_page300.html">
    300
   </a>
   <span class="current-page">
    301
   </span>
   <a href="御定渊鉴类函_page302.html">
    302
   </a>
   <a href="御定渊鉴类函_page303.html">
    303
   </a>
   <a href="御定渊鉴类函_page304.html">
    304
   </a>
   <a href="御定渊鉴类函_page305.html">
    305
   </a>
   <a href="御定渊鉴类函_page306.html">
    306
   </a>
   <span>
    ...
   </span>
   <a href="御定渊鉴类函_page302.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
