<!DOCTYPE html>
<html>
 <head>
  <meta charset="utf-8"/>
  <title>
   格致镜原 - 第 31 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   格致镜原 - 第 31 页/共 48 页
  </h1>
  <div class="content">
   方寸穴取雌木塡之乃实　雷公炮炙论以桂爲丁以钉木中其木即死　庶物异名疏説文曰栞【一作□读若刋】槎识也玉篇引书随山□木一名木识谓随所至林木斫其枝以记识其道　晋书王濬爲益州刺史伐吴造益州木柹蔽江而下　五杂组宋时寝殿巨材谓之模枋模枋者人立其两旁不相见但以手摸之而已今之皇木径亦逾丈其最中爲栋者每茎价近万金而舁拽之费不与焉然川贵箐峝中亦不易得也　左传韩宣子宴于季氏有嘉树焉宣子誉之　唐书太宗尝玩禁中木曰嘉木也　遗史记闻钱镠临安人里中有大木镠幼时常戏其下后爲吴越国王宴父老山林皆覆锦名其木衣锦将军　抱朴子山中树能人语者非树能语也其精爲之名云阳又山中午日称仙人者老树也白泽图老木之精状如黑狗无尾名彭侯可烹食
　　尸子木之精气爲毕方注火鸟　中记百岁之树其汁赤如血千岁之树精爲青羊万岁之树精爲青牛汉武故事上起神屋前庭植玉树以瑚爲枝碧玉爲叶华子青赤以珠玉爲之空其中如小铃鎗鎗有声汉五行志哀帝建平三年十月汝南西平遂阳乡树仆地生枝如人形身青黄色白头有须髪稍长大凡长六寸一分京房易传云王德衰下人将起则有木生爲人状　集异志晋刘曜时西明大内大树风吹折经一宿树忽变爲人形髪长一尺须眉长三寸皆黄白色有敛手之状亦有两脚着裙之形唯无目鼻每夜有声十日而生柯条遂成大树枝叶甚茂　顔真卿石柱记余不亭侯孔愉墓在城下古木数株坚如鐡石故老相传云愉卒后衔巢木植于此至今号衔树　潇湘録隋末长安城禁苑内一大树冬月雪中忽花叶茂盛及凋落后结实其子光明灿然如火之照焉数日皆化爲红蛱蝶飞去
　　松
　　总论　格物总论松树礧砢多节皮极粗厚望之如龙鳞盘根樛枝四时青青不改柯叶春二三月抽生花结子　曲洧旧闻东坡在海外因试潘道人墨取纸一幅书曰松之有利于世者甚博松花脂茯苓皆长生其节煮之以酿酒愈风痹强腰足其根皮食之肤革香久则香闻下风数十步外其实食之滋血髓研爲膏入漓酒中则醇酽可饮其明爲烛其烟爲墨其皮上藓爲艾纳聚诸香烟其材产西北者至良名黄松坚靱冠百木畧数其用于世凡十有一不是闲居不能究物理之精如此也　抱朴子千岁松树四邉枝起上杪不长望而视之有如偃葢其中有物或如青牛或如青羊或如青犬或如青人皆夀千岁　嵩山记嵩高山有大松树或百岁或千岁其精变爲青牛爲伏采食其实得长生金陵记芳山有野人见一使者异服牵一白犬野人
　　问居何地曰居偃葢山随至古松下而没松形果如葢意使者乃松树精犬乃茯苓耳　酉阳杂俎南康有怪松从前刺史每令画工写松必数株衰悴后因一客与妓环饮其下经日松死　曲洧旧闻中岳顶上松榦如挿笔其间数株上巨下细枝柯如枯槎皮或剥落有半荣者僧指云此是岳神爲珪禅师夜移天将晓其鬼兵惧遽倒植之而去其言虽难信而其树亦可怪也　吴地记松阳县南临大溪有松树大八十一围中空可容三十人坐取此以爲名　王羲之游四郡记永宁县界海中有松门西岸及屿上皆生松故名松门　述异记千年之松香闻十里外一名十里香　珍珠苏伯材奉议云凡欲松偃葢极不难栽时当去松中大根惟畱四旁须根则无不偃葢　酉阳杂俎欲松不长以石抵其直下根便不必千年方偃　五杂组凡松髠其顶则不复长旁四出久即偃地矣京师报国寺有松七八株高不过丈许其顶甚平而枝旁出至十余丈者数百茎夭矫如游龙然寺僧恐其折每一以一木支之加丹垩焉好事者擕酒上其顶盘踞羣坐此亦生平所未尝见也　南史陶景特爱松风庭院皆植松每闻其响欣然爲乐　名山记松有两鬛三鬛五鬛者言如马鬛形　庐山记西岭松如马鬛又叶五粒者服之长生　羣芳谱松树老皮名赤龙皮　唐书李泌尝取松樛枝以隐背名曰飬和后得如龙形者因以献帝　广志松取枝烧其上下承取汁名松雔其松树皮上緑衣名艾纳合众香烧之其烟囘聚清白可爱　本草松脂出陇西如胶者善一名松膏一名松肪味苦温乆服轻身延年松花名松黄　羣芳谱松之津液一名松香一名松胶一名青以通明如薰陆香颗者爲胜老松皮肉自然聚者爲第一胜凿取及链成者根下有伤处不见日月者爲隂脂尤佳　抱朴子松三千岁其皮中有聚脂状如龙形名曰飞节芝　淮南子千岁之松下有茯苓上有兎丝　十道记南岳百里有福地松高一千尺而蕊甘仙人可饵相传服食链行之人采此松膏而服不苦澁与诸处松别　羣芳谱松节松之骨也质坚气劲筋骨间诸病宜之
　　称号　汉官仪秦始皇上泰山风雨暴至休于松下因封其树爲五大夫　东斋记事秦始皇下泰山封其树爲五大夫初不言其爲何树也后汉应劭作汉官仪始言爲松葢松栢在泰山之小天门至劭时犹存故知其爲松也五大夫葢秦爵之第九级如曹参赐爵七大夫迁爲五大夫是也后人不解遂谓松之封大夫者五故唐人松诗有不羡五株封之句葢循袭不攷之过也张勃吴録丁固梦松生其腹上谓人曰松字十八公也后十八年吾其爲公乎后果与梦符　韵府晋法潜隐剡山或问其胜友爲谁指松曰此苍髯叟也　清异録张荐明隐乐山林有古松十余株谓人曰予人中之仙此木中之仙也　陶朱新録伊阳深山中有黑松山平高四十里其上皆大松有二株尤大一号大将军一号小将军大者围绢三疋小者围一疋木客取材于此皆祭之以绢政和间求明堂柱而邑官以无中程者闻既而有人告发云大松不可出小松可取也乃命告者以官而令佐皆谪已伐之亦不可出告者寻死今独大将军尚在而小者委于山间惜哉　杭州志于潜牧岭上有古松一本盘错竒怪尝见有兄弟防墙欲讼于有司夜行憇其下迟明辨色相视乃伯仲也遂各悔咎息争而还因名松爲木长官　砚北杂志鲜于伯机尝于废圃中得怪松一株移置所居斋前呼爲支离叟朝夕抚玩以爲适　诚斋诗注筠州人号夹道松爲凉繖树名　鲁颂徂来之松　山海经大荒之中有方山上有青松名曰拒格之松日月所出入　抱朴子天陵偃葢之松与天地长久　周景式庐山记石门北岩即松林也有数百树松大皆连拱长近二十丈攒生絶崖上南临石门涧涧中仰视之离离如骈麈尾号麈尾松山川纪异翊眞观在南昌府城西南观有二松相去五尺合爲一榦号曰义松　石湖诗注包山松多非种植风吹松子自成谓之飞松　南昌志建昌冷水观夀松一株盘屈竒古又名挂剑松相传许逊故事　独异志唐初有僧奘徃西域取经一去十七年始去之日于齐州灵严寺院有松一本立于庭奘以手摩其枝曰吾西去求佛教汝可西长若归即此枝东向使吾弟子知之及去年年西指约长数丈一年忽东指弟子曰教主归矣乃西迎之奘果归得佛经六百部至今谓之摩顶松　唐书仆骨东境其地东北一千里有康河松木入水一二年乃化爲石其色青谓之康千石有松文　癸辛杂识凡松叶皆双股故世以爲松钗独括松每穗三须而高丽所产每穗乃五鬛今所谓华山松是也李贺有五粒小松歌　酉阳杂俎松今言两粒五粒粒当言鬛予私第大堂前有五鬛松两株大如椀甲子年结实味与新罗南诏者不别五鬛松皮不鳞中使仇士良水硙亭子在城东有两鬛皮不鳞者又有十鬛者不知自何而得俗谓孔雀松三鬛松也李德言三鬛松与孔雀松别　羣芳谱三针者爲栝子松七针者爲果松又有赤松白松鹿尾松　学圃余疏栝子松俗名剔牙松岁久亦生实　李德金松赋序广陵东南有顔太师犹子旧宅其地则孔北海故台余晩春游眺忽睹竒木枝似柽松叶如瞿麦廹而察之翠叶金实灿然有光访其名曰金松讯其所来曰得于天台乃求得一本列于平泉　晁氏墨经墨用松烟松有数品大槩松根生茯苓穿山石而出者曰透脂松岁所得不过二三株品惟上上根榦肥大脂出若珠者曰脂松品惟上中可揭而起视之而明者曰揭明松品惟上下明不足而紫者曰紫松品惟中上矿而挺直者曰籖松品惟中中明不足而黄者曰黄明松品惟中下无膏油而漫若糖苴然者曰糖松品惟下上无膏油而杏者曰杏松品惟下中其出歴青之余者曰脂片松品惟下下其降此外不足品第　酉阳杂俎洛中有鱼甲松　五杂组建州云谷道中有数松盘拏蹙缩形势殊诡余尝过之叹其生于荒僻无能赏者又十数武石碣表于道周大书曰战龙松朱晦翁笔也　游茅山録卧龙松根盘如龙枝如覆屋　海録碎事平江学中有十题曰鼎足松其一也或云苏子美尝掌学命名也　五杂组楚中有万年松长二寸许叶似侧栢藏箧笥中或夹册子内经岁不枯取置沙土中以水浇之俄顷复活不知其所从出或云是老苔变成者然苔无茎无根而彼茎亦如松栢有根须数条未必是否也　事物绀珠五松圆鋭上耸望如浮图一叶五肤理综缜又塔松似杉而叶员细不能高重重偃蹇如塔又石松生天台山石上如松高一二尺　南方草木状水松叶如桧而细长出南海土产众香而此木不大香故彼人无被服者岭北人极爱之其香殊胜在南方时
　　柏
　　总论　春秋运斗枢玉衡星散爲柏　山海经白于之山其上多柏　埤雅柏一名椈柏性坚致有脂而香故古人破爲畅臼用以捣鬰　羣芳谱柏树耸皮薄肌腻三月开细花结实成毬状如小铃多瓣九月熟霜后瓣裂中有子大如麦芬香可爱柏隂木也木皆属阳而柏向隂指西葢木之有贞德者故字从白白西方正色也处处有之古以生泰山者爲良今陜州宜州宻州皆佳川柏亦细腻以爲几案光滑悦目　图经道家多作柏叶汤常防益人古柏叶尤竒今益州诸葛孔明庙中有大柏木相传是蜀世所植故人多采以作药其味甘香于常柏也　集仙録服柏便可絶粒若山谷难求侧柏只寻常柏叶但不近丘墓便可服之石上者尤好曝干者难将息旋采旋食尚有津润易益人　列仙传广成子食柏实齿落更生　崔实月令七月柏实范子计然柏脂出三辅上价升七十　清异録同光中秦陇野人得柏树解截爲版成器物置密室中时馨芳之气稍沉水初得而焚之亦不香葢性不宜火此浅色沉耳　水经注鲁郡孔子旧庙有柏二十四株歴汉晋其大连抱土人崇敬之莫敢犯　寰宇记眞源县老子堂前有柏树左阶之柏久枯炀帝大业十三年忽从根生一枝耸三丈三尺枝叶青翠唐武宗二年更生一枝直上五尺横枝两层枝叶相覆异于常树　从征记泰山庙中柏皆二十余围夹两阶赤眉尝斫一树见血而止今斧疮犹在　齐书王宴爲员外父普曜斋前柏树忽变成梧桐论者以爲梧桐虽有栖鳯之美而失后凋之节宴后果不能善终　墨客挥犀壶山有柏木一株长数尺半化爲石半犹是坚木蔡君谟见而异焉因运置私第余在莆阳日亲见之　汉书东方朔传柏者鬼廷也师古注鬼神尚幽闇故以松柏之树爲廷府　风俗通墓上柏树路头石虎周礼方相氏入墟殴魍像以其好食亡者肝脑不能当令方相立于墓侧而魍像畏虎与柏故树柏立虎　魏了翁经外杂钞秦始皇避雨封松爲五大夫而樊宗师绛守园亭记后山柏诗皆以柏爲苍官　五杂组嵩山嵩阳观有古柏一株五人联手抱之围始合下一石刻曰汉武帝封大将军人但知秦皇之封松而不知汉武之封柏也　河南志嵩山天封观有古柏三株唐武后封五品大夫防百余歩俗云大小将军
　　名　拾遗记始皇起云明台得葱峦锦柏　抱朴子大谷倒生之柏与天齐其长地等其久也　南齐书九岩山后汉龙丘苌隐处也山多龙须柏望之五采　本草干陵之柏异于他处其木未有无文理者而其文多爲菩萨云气人物鸟兽状极分明可观有盗得一株径尺者可直万钱关陜人家多以爲贵宜其子实最佳也酉阳杂俎唐太常博士崔石云汝西有练溪多异柏
　　及暮秋叶敛俗呼合掌柏　贾氏谈録李德平泉荘有珠子柏实皆如珠子连生叶上香闻数十歩　昆山县志南宋时高丽进隂阳柏二株初仅二尺种之永怀寺殿庭左右久之高与殿等每左花则右实右花则左实　老学庵笔记眞宗有龙柏花诗李文饶平泉草木记有蓝田龙柏宋子京又有眞珠龙柏诗予未尝见也或云出鄜坊间　地理志华山生文柏　广志柏有续柏有计柏　山海经敏山有木焉其状如荆白华而赤实名曰葪【音计】柏服者不寒　格物总论一种名侧柏叶大不相如铺茸细细相比　天中记龙女山多紫柏华阳志云梁泉有紫柏坂　海録碎事负霜柏一作宜霜柏　方舆胜覧昭化驿有古柏土人呼桔柏　李德栁柏赋序此郡有栁柏风姿濯濯宛若荑杨而冒霜停雪四时不改　花木考竹柏生峨眉山中叶繁长而泽似竹然其榦大抵柏而亭直　桂海虞衡志石柏生海中一榦极细上有一叶宛似侧柏扶疎无小异根所附着如乌药大抵皆化爲石矣此与石梅皆竒物海滨人常得之
　　柟【附石楠】
　　羣芳谱柟生南方故又作楠黔蜀诸山尤多其树童童若幢葢枝叶森秀不相碍若相避然叶似豫章大如牛耳一头尖经岁不凋新陈相换花黄赤色实似丁香色青不可食甚端伟高者十余丈粗者数十围气甚芬芳纹理细致性坚耐居水中子赤者材坚子白者材脆年深向阳者结成旋纹爲鬭柏楠【鬭一作骰】　格古要论骰柏楠出西蜀马湖府纹理纵横不直中有山水人物等花者价高四川亦难得香楠色黄而香故名宜刋牌扁博物要覧楠木有三种一曰香楠一曰金丝楠出川
　　峝中水纹有金丝向明视之的皪可爱一曰水楠色青而质甚松如水杨惟可作桌櫈之　六书故黄贯楠宜雕刻爲木偶者用之　浔阳记黄金山有柟树一年东邉荣西邉枯一年西邉荣东邉枯年年如此张华所云交让树者是也　溪蛮丛笑蛮地多楠有极大者刳以爲舟　五杂组楠木生楚蜀者深山穷谷不知年岁百丈之榦半埋沙土故截以爲棺谓之沙板佳者解之中有文理坚如鐡石试之者以暑月作合盛生肉经数宿啓之色不变也然一棺之直皆百金以上矣　珍珠眞多市有楠木其窍若七星之状李八百妹蹑其窍而上仙后立星楠观
　　石楠　格物总论石楠叶如枇杷有小刺淩冬不凋春生白花秋结细红实人多移植庭宇间隂翳可爱不透日气　南方记石楠树野生二月花色仍连着实实如燕卵七八月熟人采之取核其皮中作肥鱼羮和之尤美出九眞　丹总録李白诗风扫石楠花曲阜古城顔囘墓上有石楠二株大三四十围土人云顔子手植之木　太真外传上发马嵬行至扶风道旁花畔见石楠树爱玩之因目爲端正树葢有所思也
　　樟
　　相如赋楩柟豫章师古注豫即枕木章即樟木二木生七年乃可分别　格物总论豫章大木也树身数十围高十余丈根盘枝错榦耸枝樛皮厚而粗叶硬而滑香烈味辛文理斓斑南方多有之　木谱豫一名乌樟一名枕　本草陈藏器曰枕生南海山谷作船次于樟李时珍曰钓樟即樟之小者茎叶置门上辟天行　搜神记吴先主时陆敬叔爲建安郡太守使人伐大樟树不数斧有血出树断有物人面狗身从树中出敬叔曰此名彭侯乃烹食之　花木考夀樟在建昌县治南宋黄庭坚记项安世作夀樟亭初邑人李左司公懋仕于朝高宗尝问樟公安否奏以枝叶婆娑四时常青何万几之暇眷眷乎遐方一樟哉　明兴杂记神木厰所苫大木皆永乐中肇建宫殿之賸物也其最巨有樟扁头者围二丈长卧四丈余而过其下高可以隐近年覆芘不时风雨震淋朽腐已侵半矣当时殿阁之用如扁头吾不知其几注樟木其头扁者葢当时穿之以施拖拽力也厰中惟此木最钜守厰者特以樟扁头呼之故入者必观焉　荆州记山阳县豫章木可伐作鼓酉阳杂俎樟木江东人多取爲有与蛟龙鬭者彚详注按樟树最大可锯爲桌及爲熬其汁
　　可爲脑置水上火燃不熄结子可榨爲油俗取其木以塑像江南多生之　胡演升炼方樟脑用樟木新者切片井水浸三日夜入锅煎之栁木枝频搅待汁减半栁上有白霜即滤去滓倾汁入瓦盆内经宿自结成块也附　庶物异名疏博物志云占斯解狼毒李当之云是樟树上生树大衔枝在肌肉今以胡桃皮爲之非眞也按桐君采药录生上洛是木皮状如厚朴色似桂白其理一纵一横李时珍曰占斯范方注谓之良无极刘涓子鬼遗方谓之木占斯而别録一名炭皮
　　桑
　　总论　典术桑木者箕星之精神木也虫食叶爲文章人食之老翁爲小童　周易系于苞桑注苞桑言固也礼月令季春命野虞无伐桑柘　史记齐鲁千亩桑
　　其人与千户侯等　格物总论桑树大者数围高一二丈许皮粗枝榦修竦春正二月抽条发叶叶大者盈尺有刻缺面深緑而光　俞宗本种树书浙间植桑斩其叶而植之谓之稼桑却以螺殻覆其顶恐梅雨侵损其皮故也二年即盛　汜胜之书种桑五月取椹着水中濯洒取子隂干之肥田十亩荒久不耕者善好耕治之椹子各三升三合和种之桑俱生锄之令稀疏调适熟获之桑生正与高下平因以利防歴地刈之曝令燥放火烧之桑至春生一亩食三箔　种树书桑以构接则桑大根下薶甲则茂盛不蛀　吕氏春秋伊尹之母居伊水之上孕梦有神告之曰日出水东走无顾明日视日出水告其邻东走顾其邑尽爲水身因化爲桑有莘氏采桑得婴儿空桑之中献之于君君令乳之　晋书永嘉二年冬项县桑树有声如解材人谓之桑树哭　见闻録南唐末年溧水天兴寺桑生木人长六寸如僧状右而左跪衣祴皆备其色如纯漆可鉴谓之须菩提县掇置龛中以仁夀节日来献烈祖惊异迎置宫中奉事甚谨　五代史防同二年契丹南掠邢洺磁至于安阳河焚剽殆尽契丹见大桑木骂曰吾知紫披袄出自汝身吾岂容汝活耶束薪于木而焚之　东都事略范纯仁知襄城县有惠爱课民种桑民号其桑为著作林　河圗括地象有民食桑二十七年而化九年生翼　本草桑根白皮出见地上名马领勿取毒杀人桑根旁行出土上者名伏蛇治心痛桑花一名桑藓一名桑钱生桑树上白藓非桑椹花也　异苑老桑木字曰子明
　　名　王盘农书桑种甚多不可徧举世所名者荆与鲁也荆桑多椹鲁桑少椹叶薄而尖其邉有瓣者荆桑也凡枝榦柔叶坚劲者皆荆之也叶圆厚而多津者鲁桑也凡枝榦条叶丰腴者皆鲁之也荆之根固而心实能乆逺宜为树鲁之根不固心不实不能乆逺宜为地桑然荆之条叶不如鲁叶之盛茂当以鲁桑条接之则能久逺而又盛茂也鲁为地桑而有厌条之法传转无穷是亦可以久远也荆桑所饲其丝坚韧中纱罗用禹贡称厥篚檿丝注曰鲁桑之宜饲大荆桑宜饲小齐民要术曰椹之黑者剪去两头惟取中间一截葢两头者其子差细种则成鸡桑花桑中间一截其子坚栗则枝条坚强而叶肥厚将种之时先以柴掩揉次日水淘去轻秕不实者晒令水脉才干种乃易生　本草李时珍曰桑有数种白桑叶大如掌而厚鸡桑叶细而薄子桑先椹而后叶山桑叶尖而长以子种者不若压条而分者　黄省曾经有地桑出于南浔有条桑出于杭之临平　尔雅邢昺疏女桑一名桋桑今俗呼桑树小而条长者爲女桑树诗豳风七月云猗彼女桑是也　种树书白桑得茧厚而坚丝每倍常桑叶生黄衣而皱者号曰金桑非特不食而木亦将槁矣　拾遗记员峤山有木名猗桑煎椹以爲蜜山海经宣山有桑大五十尺其枝四衢赤理黄花青
　　叶名曰帝女之桑郭注四衢言交互四出妇人主故以名桑　广异记南方赤帝女学道得仙居南阳崿山桑树上正月一日衔柴作巢至十五日成或作白鹊或作女人赤帝见之悲恸诱之不得以火焚之女即升天因名帝女桑　十洲记扶桑在碧海中上有天帝宫东王所治树长数千丈两两同根更相倚依故曰扶桑仙人食其椹体作金色其树虽大椹如中夏桑椹也稀而赤色九千岁一生实味之絶香　齐书扶桑国在大汉国东二万余里土多扶桑叶似桐初生如笋国人食之实如梨而赤绩其皮爲布亦爲绵爲纸　拾遗记穷桑者西海之滨有桑之树直上千寻叶红椹紫万岁一实食之后天而老　述异记空桑生大野山中爲琴瑟之最者空桑也　神异经东方有树焉高八十丈敷张自辅其叶长一丈广六七尺名曰桑其上自有作茧长三尺缲一茧得丝一斤有椹焉长三尺五寸围如长此是偃桑但树长大耳　尔雅檿桑山桑注似桑材中作弓及车辕　唐书南诏永昌之西野桑生石上其材上屈南向而下植取以爲弓　事物绀珠云桑密县山野生树枝叶皆桑但叶如云头花木栾细青黄色附　庶物异名疏本草云桑上生其实明目轻身通神一名屑一名寓木一名宛童一名茑陆玑云叶似当卢子如覆盆子赤黑恬美图经云生是乌鸟食物落子枝节间感气而生叶似橘而厚软茎似槐皮而肥脆三四月开花黄白色六七月结实黄色如小豆
　　柘
　　格物总论柘树高大如桑枝条婀娜叶大如掌　草木状柘宜山石　书柘叶饲其丝作琴瑟清响胜凡丝　周礼冬官弓人辩六材柘爲上　清异録张曲江里第之侧有古柘尝因狂风发其一根解爲器具花纹甚竒人又以公之手笔冠世目之曰文章树　古今注柘实曰隹【音锥】　本草奴柘生江南山野似柘节有刺冬不雕叶可饲
　　木棉【附草本木棉】
　　张勃吴録交阯安定县有木棉树高丈余实如酒杯皮薄中有如丝棉者色正白破一实得数斤可作布　罗浮山记木棉正月则花大如芙蓉花落结子方生棉方叶耳子内有棉甚白成则熟南人以爲緼絮　丹总録南中木棉树大如抱花红似山茶而蕋黄花片极厚非江南所艺者　琅琊代醉编续博物志云闽中多木棉植之数千株采其花可纺爲布李商隐诗木绵花发鹧鸪飞王叡诗纸钱出木棉花旧云木棉即今之班枝花也棉花种爲番使黄始所传今广中立祠祀之沈黄门炤曰番中有青黄白三种今特传其白者耳张七泽梧浔杂佩木棉一名琼枝其高数丈树梧桐叶桃而稍大花色深红山茶春夏花开满树望之烂然如缀锦花谢结子大如酒杯絮吐于口茸茸如细毳旧云海南蛮人织爲布名曰吉贝今苐以充裀褥取其软而温未有治以爲布者浔梧间亦多有之但土人未尝采取随风飘坠而已　王世懋闽部疏木棉花者高树丹花若茶吐实蓬蓬吴中所谓攀桂花也杨用修具载丹铅以爲异曰云南霑益州有之闻岭广尤多不知惠安志已载此树名爲攀桂花杨乃曰班枝花与吴中攀枝花葢三名实一物也花品不当绵花仅堪絮褥耳
　　草本木绵　羣芳谱木棉春月以子种稭似木叶緑似牡丹而小花黄如秋葵而叶单榦不贵高长枝最喜繁茂结实三棱青皮尖顶累累如桃北人呼爲花桃熟则桃裂而绒现其绒如鵞毳较诸丝纩虽不无少逊然而用以絮衣甚轻暖子如珠可以打油油之滓可以粪地秸甚坚堪烧叶堪饲牛其爲利益甚溥南方煗一种可活数岁中土须岁岁种之其甚多江花出楚绒二十而得五性强紧北花出畿辅山东柔细中纺织绒二十而得四浙花出余姚中纺织绒二十而得七更有数种曰黄蒂穰蒂有黄色如粟米大曰青核核青细于他种曰黑核核纯黑色曰大衣核白而穰浮此四种二十而得九黄蒂稍强紧余皆柔细中纺织又一种紫花浮细而核大绒二十而得四时布制衣甚朴雅士绅多尚之又有深青色者亦竒种其传不广择种须用青核等爲佳或曰恐土脉不宜不思木棉始出南海诸国今何以遍中土也　正字通通雅曰吉贝即贝木棉树也古无木棉种所谓絮皆茧丝唐有木棉花诗李琮诗腥味鱼中墨衣裁木上棉是也南史古贝即吉贝吉譌作古梁武有木棉皁帐似草者名古终一种班枝花树高大花中绵软白可爲緼絮及毛布俗呼攀枝花生中原者小今岭南木棉树高数丈春开红花即攀枝之也外国纺爲布曰吉贝丘文庄邓旴江皆谓元时入中国误陶九成曰松江乌泥泾种木棉黄道婆自崖州来教以纺织此即今棉花实大如桃中有绵緜有白紫二色外国志刘宋元嘉时伽毗黎献吉贝等物占城亦出吉贝又佛书谓之睒婆又曰迦婆罗贝也即木棉树时珍独以爲古贝据贝当从吉贝爲近孟康言闽中呼棉花爲吉贝　史炤释文木棉江南多有之以春二三月下种既生须一月三薅至秋生黄花结实及熟时其皮四裂其中绽出如绵土人以鐡铤碾去其核取如棉者以竹爲小弓长尺四五寸许牵以弹绵令其匀细卷爲筒就车纺之自然抽绪如缲丝状织以爲布　松江府志凡木棉多利倍于粟其爲用击花成絮纺之成纱织之成布其查核榨之成油俱切民用其花以棉大核细者爲佳经霜后开者谓之輭花不贵之矣花实方结尚青者俗呼花铃子其方蕋未花者曰花盘穰之晩结无棉者曰僵囊　闽部疏昔闻长者言广人种棉花高六七尺有四五年不易者余初未之信过泉州至同安龙溪间扶摇道旁状若榛荆廹而视之即棉花也时方清和老榦已着瘦黄花矣　梧浔杂佩吾松以棉布衣天下而棉花之来莫详其始相传谓种出西番元时始入中国按通鉴梁武帝送木棉皁帐史炤释文所言即今之棉花无疑矣但今制弹绵之弓以木爲之长六尺余则与古稍异耳谓起自元时非也














　　格致镜原卷六十四
　　钦定四库全书
　　格致镜原卷六十五　　　大学士陈元龙撰木【二】
　　桐
　　总论　瑞应图王者任用贤良则梧桐生于东厢　礼斗威仪君乘火而王其政平梧桐常生　顔氏家训有讳桐者呼梧桐爲白鐡树　清异録同州郃阳县刘靖家兄弟不异居西廊梧桐生谷枝乡人号桐爲小义酉阳杂俎歴城房家园齐博陵君豹之山池其中杂树森竦或有人折其桐枝者君曰何爲伤我鳯条自后人不复敢折　淮南子桐木成云注取十石瓮满以水置桐其中葢之三四日间气如云作　桞宗元霹琴赞序琴莫良于桐桐之良莫良于生石上　丹总録东坡云凡木本实而末虚惟桐反之试取其小枝削之皆坚实如蜡而其本皆虚故世所以贵孙枝者贵其实也桐谱桐体湿则愈重干则愈轻生时以斧砟之甚易
　　干乃软而拒斧谚曰轻是桐重是桐难砟亦是桐　伏防古今注昭帝元鳯三年冯翊人献桐枝长六尺九枚枚一叶也　易纬桐枝濡毳而又空中难成易伤须成气而后华　周书清明之日桐始华不华则岁有大寒蔡邕月令桐木后华故曰始　羣芳谱四月开花嫩
　　黄小如花坠下如醭五六月结子荚长三寸许五片合成老则开裂如箕名曰櫜鄂子缀其上多者五六少者二三大如黄豆云南者更大皮皱淡黄色仁肥嫩可生噉亦可炒食　南方草木状梧桐子似乳缀其櫜多或五六少或二三故飞鸟喜巢其中昔人谓空门来风桐乳致巢是也　遁甲书梧桐可知月正闰岁生十二叶一邉六叶从下数一叶爲一月有闰则十三叶视叶小处则知闰何月立秋之日如某时立秋至期一叶先坠　鸿书世尝言金井梧飘以叶上有黄圈文如井故曰金井非井栏也　异吴平州门外忽生一株青桐上有歌谣声平恶伐之平随军北虏三载死桐忽自还立故根上闻空中似歌曰死树今更青吴平寻当归适闻杀此树已复有光辉吴寻归
　　详　禹贡徐州贡峄阳孤桐注特生也材中琴瑟枚乘七发龙门之桐高百尺而无枝　张景阳七命寒山之桐出自太冥　谢灵运游名山志吹台有高桐皆百围峄阳孤桐方此爲劣　埤雅梧一名榇即梧桐也今人以其皮青号曰青桐华净妍雅极爲可爱故多近斋阁种之　诗义疏梓实桐皮曰椅今人曰梧桐也有白桐有青桐有赤桐云南牂牁人织以爲布　广志骠国有白桐木其华有白毳取其毳淹渍缉织以爲布华阳国志益州有梧桐木其华采如丝人绩以爲布名曰华布　埤雅贾思勰曰白桐无子冬结似子者乃是明年之华房尔雅曰荣桐木即此是也桐木华而不实故曰荣桐木也今亦谓之华桐华则以其华而不实贾思勰曰桐华华而不实者曰白桐实而皮青者曰梧桐今炒其实噉之味似菱芡桐有三辈青白之外复有冈桐即油桐也生于高冈今亦谓之冈梧　西京杂记上林苑桐三椅桐梧桐荆桐　陈翥桐谱紫花者名紫桐花如百合实堪糖煮嚼白花者名白桐谷花而不实白者叶圆大尖长花先叶而开紫者理细性紧防生不及白花者之易一种油桐名膏桐实可压油一种刺桐文理细密性喜折裂花侧旉如掌体有巨刺如欓树实如枫一种頳桐身青叶圆大而长高三四尺即有花花色红如火无实一种人家庭所植名梧桐皮白叶青子可噉　羣芳谱白桐一名华桐一名泡桐叶三大径尺最易生长皮色粗白木轻虚不生虫蛀冈桐一名荏桐一名罂子桐一名虎子桐树小长亦迟早春先开淡红花实大而圆每实中二子或四子大如大枫子肉白味甘食之令人吐人多种之取子作桐油入漆海桐生南海及雷州近海州郡亦有之叶大如手作三花尖长青不凋皮若梓白而坚靱可作绳入水不烂　汉书西域传车师国多胡桐注孟康曰胡桐似桑而多曲师古曰胡桐亦似桐不桑也虫食其树而沫出下流者俗名爲胡桐泪言似眼泪也可以汗金银工匠皆用之事物绀珠杨桐叶细冬青临水生者尤茂寒食采叶
　　染饭色青而有光可资阳
　　梓【附楸】
　　事物原始按梓似桐叶小花紫无子者爲楸楸之白色而生子者谓之梓梓实桐皮曰椅大同而小异也　埤雅梓爲木王葢木莫良于梓故书以梓材名篇礼以梓人名匠也　礼斗威仪君乗火而王其政和平梓爲长生　中记凡梓木爲楹居下则木鸣谓之争位　山海经玉山碧山多梓木鸡山美梓　拾遗记始皇云明台穷四方之珍木东得岏云之梓北得隂坂文梓搜神记宋康王以韩朋妻美而夺之使朋筑青陵台然后杀之其妻请临丧遂投身而死王令分埋台左右期年各生一梓树及大枝条相交有二鸟哀鸣其上因号之曰相思树　列异传武都故道县有怒特祠云神本南山大梓也昔秦文公伐之树疮随合乃遣人持斧斫之犹不断一人伤足不能去卧树下闻鬼相与言曰秦公必不休荅曰其如我何又曰赤防于子何如乃黙无言卧者以告令士皆赤衣随所斫以防树断化爲牛以击之不胜或堕地髻解髪牛畏之入水楸　齐民要术白色有角者名角楸又名子楸黄色无子者爲栁楸世人见其木黄呼爲荆黄楸　羣芳谱楸生山谷间今处处有之与梓树本同末异一种刺楸树高大皮色苍白上有黄白斑防枝间多大刺叶薄　埤雅楸有行列茎榦乔耸淩云华高可爱至秋垂条如线俗谓之楸线　陆玑诗疏楰楸属其树叶木理如楸山楸之异者今人谓之苦楸湿时脆燥时坚今永昌又谓防梓汉人谓之楰　尔雅疏槄山楸也亦如下田楸耳皮叶白色亦白材理好宜爲车板能湿宜阳共北山多有之　本草五加皮树本是白楸其上有叶如蒲叶者其叶三花是雄五叶花是雌一名犲漆一名犲节俗名爲追风使　尔雅注楸细叶者爲榎老而皮粗皵者爲楸小而皮粗皵者爲榎　埤雅榎槚也亦楸属叶大而早脱故谓之楸叶小而早秀故谓之榎　尔雅翼九章望长楸而太息室屋之间有此木则余材皆不复震其叶可以饲豕肥硕三倍　述异记中山有楸户掌楸木者楸可爲什器　熈朝乐事立秋之日男女咸戴楸叶以应时序或以石楠红叶剪刻花瓣扑挿髩邉　杨愼外集汝州楸树极多富郑公知州时手植数百本于后圃后人思其政建郑公堂于楸林之下每立秋日太阳未升时采其叶熬爲膏傅疮立愈谓之楸叶膏有人患背肠胃可窥百方不差一医生用楸叶膏傅其外又用云母作小丸服尽四两止不累日云母透出肤外与楸叶膏相着疮遂差
　　榆
　　总论　运斗枢玉衡星散爲榆　管子五沃之土其榆条长　杂五行书舍北种榆九株大得　齐民要术榆十五年后中爲车毂及蒲萄　北史桓帝曾中蛊呕吐之地仍生榆参合陂土无榆时人异之　清异録同州郃阳县刘靖家兄弟不异居宅旁榆树生桑乡人号榆爲义祖　清异録金乡路上一老榆往来者就树下易草屦例以其旧悬而去行人指爲鞾鞋树　淮南万毕术八月榆檽令人不饥　汉书天文志成帝河平元年旱伤麦民食榆皮　春秋元命苞三月榆荚落崔氏月令榆钱可羮又可蒸糕饵至冬可酿酒瀹过晒干捣罗爲末盐水调匀日中曝晒可作酱即榆仁酱也　北史魏时河南人常笑河北人好食榆叶及元杲反青州河北流人悉从之故齐人号之爲榆贼名　广志有姑榆有郎榆郎榆无荚村人任车用至善者出渤海东光以供官　庶物异名疏周礼壶氏云若欲杀其神则以牡橭午贯象齿而沈之牡橭榆木也宋景濂谓许逊铸鐡柱以鎭蛟穴即牡橭象齿之遗意也　尔雅无姑其实夷注无姑姑榆也生山中叶圆而厚剥取皮合渍之其味辛香所谓芜荑　説文榆有刺荚曰芜荑又曰藲茎　范子计然芜荑出地赤心者善　埤雅枌白榆先敷叶后着荚榆性扇地所扇各与木等　博物志食枌榆则眠不欲觉　羣芳谱榆一名零有数十种今人不能别惟知荚榆白榆刺榆榔榆数种而已荚榆白榆皆大榆也有赤白二种白者名枌木甚高大未叶时枝上先生癅累累成串及开则爲榆荚生青熟白形圆如小钱故又名榆钱甚薄中仁有殻榆荚开后方生叶似山茱萸叶而长尖稍泽　事物绀珠朗榆如榆皮有滑汁秋生荚　郑樵通志榉乃榆其实亦如榆钱乡人采其叶爲甜茶　羣芳谱榉一名榉栁一名鬼栁多生溪涧水侧木大者高四五丈合二三人抱叶似栁非栁似槐非槐材红紫作箱案之甚佳
　　杨栁
　　总论　説文杨蒲栁也从木昜声栁小杨也从木卯声种树书顺挿爲栁倒挿爲杨　本草陈藏器曰江东
　　人通名杨栁北人都不言杨杨树枝叶短栁树枝叶长李时珍曰杨枝硬而起故谓之杨栁枝弱而垂流故谓之栁葢一物二种也　开河记炀帝开河成虞世基请用垂栁栽于两隄上栽毕帝御笔赐垂栁姓杨曰杨栁也　词林海错陆防诗手擕鞞佉若在中印国鞞布顶反大各反唐言杨栁也　荆楚岁时记今州里风俗望日祭门先以杨栁枝挿门邉杨栁枝所指仍以酒脯饮食及豆粥挿箸而祭之　蜀都杂抄杨栁多生状冬青亦似紫藤经冬不凋春夏之交作紫花散落满地省衙前有数株冬月望之荣枯各异
　　杨　周易枯杨生稊注稊者杨之秀也　齐民要术杨性劲直堪爲屋材宁折终不曲挠栁性懦软久无不曲比之白杨不如远矣　古今注白杨叶圆青杨叶长栘杨圆叶弱蒂微风则大揺一名高飞一名独摇又有赤杨霜降则叶赤材理亦赤白杨处处有之北土尤多种于墟墓间株大叶圆如梨皮白木似杨故名白杨　羣芳谱杨有二种一种白杨叶芽时有白毛裹之及尽展似梨叶而稍厚大淡青色背有白茸毛蒂长两两相对遇风则有声　清异録刘靖家兄弟不异居坟中白杨生桧乡人号白杨爲义孙　埤雅世重黄杨以其无火或曰以水试之沉则无火取此木必于隂晦夜无一星则伐之爲枕不裂爲梳不积垢　彚详注黄杨木理坚而细其色黄俗説岁长三寸遇闰则退一寸东坡诗云园中草木春无数惟有黄杨厄闰年　酉阳杂俎青杨木出峡中爲牀卧之无蚤　羣芳谱青杨树比白杨树较小亦有二种一种梧桐青杨身亦耸直高数丈大者径一二尺材可取用叶似杏叶而稍大色青緑其一种身矮多岐枝不堪大用　事物绀珠松杨高大叶如梨又名凉木
　　栁　埤雅栁柔脆易生之木与杨同虽纵横顚倒植之皆生　大戴礼正月栁荑注荑发叶也　神农本草经栁花一名栁絮　草木状栁宜下田　齐民要术陶朱公曰种栁千树则足柴十年以后髠一树得一载岁髠二百树五年一周　中朝故事曲江池畔多栁亦号桞衙　唐书王维别墅在辋川有栁浪　景龙文舘记唐制上已祓禊赐侍臣细栁弮云带之免虿毒瘟疫三峯集李固言未第前行古栁下闻有弹指声固言问之曰吾栁神九烈君也用栁汁染子衣矣科第无疑果得蓝袍当以糕祀我固言许之未乆状元及第　宣室志有人于古宅遇栁将军者验之乃一株枯栁尔通志栁曰天栁亦曰泽栁　陆玑诗疏栁生水旁树如栁叶粗而白色木理微赤故今人以爲车毂今卫北淇水旁鲁国泰山汶水邉纯也蒲栁有两种皮正青者曰小杨其一种皮红正白者曰大杨其叶皆长广似桞叶皆可以爲箭干故春秋传曰董泽之蒲可胜既乎　古今注蒲栁生水邉叶似青杨俗所谓杨栁也亦曰栘桞亦曰水杨支劲韧任大用　花木考金丝栁出鳯县宋元丰间有防下鳯州取金丝栁一百根植宫中　诗话汉中有栁状如人号曰人栁一日三起三倒　南史齐刘悛之爲益州献蜀栁数株枝条甚长状若丝缕武帝以植于太昌灵和殿前尝赏玩咨嗟曰此杨栁风流可爱似张绪当年　羣芳谱其长条数尺或丈余嬝嬝下垂者名垂栁木理最细腻又一种榦小枝弱皮赤叶细如丝缕婀娜可爱一年三次作花花穗长二三寸色粉红如蓼花名柽栁一名赤柽一名河栁一名三眠栁一名观音栁一名长夀仙人栁即今俗所称三春栁也　尔雅翼柽叶细如丝天将雨柽先起气应之一名雨师或曰柽得水则垂如丝故曰雨丝譌爲雨师　山海经沃民之国有白栁　汉地里志信都国扶栁注其地有扶泽泽中多栁故曰扶栁　五杂组闽中有一种栁其叶如松而垂长数尺其榦亦与栁不俗名爲御栁夫诗人之咏御栁不过禁御中栁耳此则别是一种而强名之者也
　　槐
　　总论　春秋説题辞槐木者虚星之精　周礼燧人秋取槐檀之火　淮南子槐之生也入季春五日而目十日而防耳更旬而始规二旬而叶成　埤雅弱槐初生不能自立即于槐下种麻胁槐令长既植移而莳之亭亭若一　淮南子老槐生火　天主物簿槐木生丹不复凋残也木身润滑常有香气　本草槐生河南可作神烛　周礼三槐三公位焉注槐怀也言怀来人也　春秋元命苞树槐聼讼其下注槐之言归也情见归实也　淮南子槐市学也树以青槐　中朝事迹朝街两畔植槐号爲槐街　古今注汉顾成庙槐树悉设扶老钩栏　事物绀珠汉元帝末兖州刺史禁民私立社山阳橐茅乡社有大槐树吏伐断之其夜树复自立其故处　挚虞连理槐颂东宫正德之内承华之外槐树二株连理而生二榦一心以蓄本根　李公佐南柯记淳于棼居广陵郡所居宅南有大古槐一株贞元七年棼梦槐安国王来邀爲驸马领南柯郡既觉寻槐下穴有蚁数斛中有大蚁处之是其王矣即槐安国都也又穷一穴直上南枝亦有羣蚁即生所领南柯郡也清异録崔鳯蹉跎失志洛南天亲观颇幽雅常陪友生夏月招凉于古槐下戏曰予不登九品此槐不得爲手版想亦助不平也是后朋从呼槐爲不平生　清异録懿宗时求老槐于城北笔头谷李殊庄亦不下百年矣树腰刻小字一曰锦心氏一曰绣腹郎云殊之祖爱甚故刻记之　南部新书都堂南门道东有古槐垂隂至广或夜闻丝竹之音则省中有入相者俗谓音声树彚详注宋迩英阁槐如龙风动槐龙舞　酉阳杂俎西夏无槐惟夏州有一株或要槐叶移牒取　羣芳谱槐四五月开黄花未开时状如米粒采取曝干炒过煎水染黄甚鲜其青槐花无色不堪用七八月结实作荚如连珠中有黑子以子多者爲好　抱朴子槐子服之脑令人发不白而长生　顔氏家训梁庾肩吾常服槐实年九十余目看细字髩髪皆黑　卢氏杂志唐裴晋公度在相位日有人槐瘿一枚欲削爲枕时郎中庾威世称博物召请别之庾捧玩良久白曰此槐瘿是雌树生者恐不堪用　花木考华州三家店西北道邉有槐甚大葱郁周可防数亩槐有瘿形如二猪相趂奔走其顾口耳头足一如塑者
　　名　三辅黄图甘泉谷北岸有槐树今谓玉树根榦盘峙三二百年木也杨震关辅古语云老相传咸以谓此树即扬防甘泉赋所谓玉树青葱也　国史纂异云阳县界多汉离宫故地有树似槐而叶细土人谓之玉树　尔雅櫰槐大叶而黑注槐树叶大色黑者名爲櫰　尔雅守宫槐叶昼聂宵炕注槐叶昼日聂合而夜炕布者名爲守宫槐　广志叶细而青緑者谓之槐江东有树与此相反俗名合昏槐　羣芳谱守宫槐一名紫槐似槐榦弱花紫昼合夜开又白槐似柟而叶差小槐有极高大者材实重可作器物有青黄白黑数色黑者爲猪屎槐材不堪用　曲洧旧闻大隈山即庄子所谓具茨山也山有具茨寺其中产一种木身榦枝叶皆如槐三二月开花色红而细俗呼爲槐三香亦有种园圃中者
　　楝
　　淮南子七月其树楝楝实鳯凰所食也　尔雅翼楝木高丈余叶密如槐而尖三四月开花红紫色子可浣衣故名楝子生青熟黄实如小铃名金铃子　彚详注楝花开芬香满庭其实可以练故名　尔雅翼鳯皇獬廌皆食楝而蛟龙特畏之其材宜板桔槹中尤宜　云间郡志管子五位之土种楝又鳯凰非楝实不食二十四番花信风至楝花而终其材轻且坚可爲犂辕及牛牵
　　桕
　　羣芳谱乌桕一名鸦桕树高数仞叶似小杏叶而微薄淡緑色五月开细花色黄白实如鸡头初青熟黑分三瓣八九月熟种之佳者有二曰葡萄桕穗聚子大而穰厚曰鹰爪桕穗散而殻薄采桕子在中冬以熟爲候榨取白油以制烛【详见油】　中记荆州有树名乌臼其实如胡麻子捣其汁可爲脂其味亦如猪脂
　　椿
　　庄子上古有大椿者以八千岁爲春以八千岁爲秋羣芳谱椿一作櫄一作杶一作橁今俗名香椿长而有夀南北皆有之木身大而实其榦端直纹理细腻肌色赤皮有纵纹易起叶自发芽及嫩时皆香甘生熟盐腌皆可茹世皆尚之　五杂组燕齐人采椿芽食之以当蔬亦有防茶者其物茁时甚珍之既老则葅而蓄之南人有食而吐者然椿有香臭二种臭者土人以汤瀹而卤之亦可食也考之图经疎而臭者乃樗耳葢二木甚相但以气味别之今人不复识认槩呼爲椿也
　　樗
　　庄子吾有大树人谓之樗其本拥肿不中绳墨小枝拳曲不中规矩　羣芳谱樗亦椿气臭俗名臭椿一名虎目树一名大眼桐皮粗肌虚而白其叶臭恶　陆玑诗疏樗树及皮皆似漆青色其叶臭　本草椿木樗木旧不载所出州土今处处有之二木形榦大抵相椿木实而叶香可噉樗木疎而气臭膳夫熬去其气叶亦可噉北人呼樗爲山椿江东人呼爲虎目叶脱处有痕如樗蒲子又如眼目故得此名夏中生荚樗之有花者无荚有荚者无花荚常生臭樗上未见椿上有荚者然世俗不辨椿樗之异故俗名爲椿荚其实樗荚耳其无花不实木大端直爲椿有花而荚木小榦多迃矮者爲樗　五行志汉成帝永始元年河南街邮樗树生枝如人头眉目须皆具但无髪耳　集异志后汉灵帝熹平三年右校别作中有两樗树皆高四尺其一株宿夕暴长长丈余大一围作胡人状头目髩须髪备具　河洛记洛阳北山谓之邙山其上无大树都城之北岭上有古樗树不知其来早晩婆娑周四五亩在伊阙正南相当越公等将建都城之日据此树以爲南北定准嫌樗木名恶号曰婆娑罗树
　　栎
　　周祈名义考尔雅栎其实梂孙炎曰栎实橡也有梂彚自裹木虽坚而不堪充材今栎炭木是　陆玑诗疏苞栎秦人谓柞爲栎河内人谓木蓼爲栎椒榝之属也其子房生爲梂木蓼子亦房生又栩今柞栎也徐州谓栎爲杼其子爲皁或言皁斗其殻爲汁可以染皁今京洛及河内多言杼斗或云橡斗谓栎爲杼五方通语也本草栎有二种一种不结实者其名曰棫其木心赤一种结实者其名曰栩其实爲橡　六书故栎冬不凋其实亦斗有黑心栎白栎绵栎白栎子尤细绵栎以坚忍得名　郡国志五云溪欧冶子铸剑处下有孤潭深而青有孤石耸出潭上有大栎树客儿与弟惠连作诗连句刻于树上
　　枫
　　山海经黄帝杀尤于黎山弃其械化爲枫树　尔雅枫欇欇注枫树似白杨叶圆而岐有脂而香今之枫香是　説文枫木厚叶弱枝善摇一名欇欇　三辅黄图汉宫殿中多植枫故曰枫宸至霜后叶丹可爱骚人多称咏之　格物总论枫树枝榦修耸叶分三角至秋杪其叶皆赤簇簇如锦烂然可观在在有之　拾遗记频斯国有大枫树成林高六七十里善算者以里计之雷电常出树之半其枝交防于上蔽不见日月之光其下平浄扫洒雨雾不能入焉　述异记南中有枫子枫木之老者爲人形亦呼爲灵枫葢瘿癅也至今越巫有得之者以雕刻鬼神可致灵异　南方草木状五岭之间多枫木岁久则生癅瘿一夕遇暴雷骤雨其树赘暗长三五尺谓之枫人越巫取之作术有通神之验取之不以法则能化去　朝野佥载江东江西山中多有枫木人于枫树下生似人形长三四尺夜雷雨即长与树齐见人即缩依旧曾有人合笠于地明日看笠子挂在树头上旱时欲雨以竹束其头禊之即雨人取以爲式盘极神验枫天地是也　宋齐丘化书老枫化爲羽人一统志安福县有枫木状如神人目岁旱以泥封
　　之则雨　南方草木状枫香树子大如鸭卵二月花发乃连着实八九月熟曝干可烧惟九真郡有之　尔雅翼枫脂一名白胶香　金楼子枫脂入地千岁爲琥珀
　　杉【煔檆同】
　　南方草木状杉一名柀煔　尔雅柀煔注煔似松生江南可以爲船及棺材作柱埋之不腐　格物论杉树大者数围高十余丈纹理条直皮粗厚叶尖附枝生若针刺然青青不雕种莳宜在山窠深处南方人造屋爲船多用之出于东海中倭国者尤佳名曰倭木　格古要论杉木出四川广西江西湖广徽州等处俗呼曰叄木又曰防木色白而其纹理黄稍红有香甚清或云南蕃脑子香生此木中有花纹细者如雉鸡斑甚难得花纹粗者亦可爱直理不花者多　溪蛮丛笑野鸡斑枋板皆杉也木身爲枋枝稍爲板又分等则曰出等甲头曰长行曰刀斧皆枋也曰水路曰笏削曰中扛皆板也地志七星杉在麻姑山殿后岭上围二三丈高切云汉横列七株故以星名　游名山志华子岗上紫杉千仞在崖侧　李时珍本草檆有赤白二种赤杉实而多油白杉虚而干燥　事物绀珠赤油杉色赤而坚有油又名紫防赤水树　邓元锡函史出紫油者曰油杉演繁露尔雅毛诗传皆云枞木则松叶栢身栝木则栢叶松身按栢叶松身乃今俗呼爲丝杉者也　西京杂记太液池西有一池名孤树池中有洲洲上煔树一株六十余围望之童童如葢故取爲名　刘欣期交州记合浦东百里有一杉树汉安帝永初五年春叶落随风飘入洛阳城其叶大常杉数十倍术士盛亷曰合浦东杉叶也此休徴当出王者帝遣千人伐树役夫多死者华夷花木考柀小而美者出于黟古称柀出玉山世
　　以爲上饶而汉志歙有玉山未知孰是其木爲什器几案则明洁而宜漆尔雅曰檆柀按二物叶甚相但檆耸而柀垂柀又有佳实此爲不同耳
　　檀
　　陆玑诗疏檀木皮正青滑泽与檕迷相似又似驳马驳马梓榆其树皮青白驳荦遥视似马故谓之驳马故里语曰斫檀不谛得檕迷檕迷尚可得驳马　羣芳谱檀善木也有黄白二种江淮河朔山中皆有叶如槐皮青而泽肌细而腻体重而坚状与梓榆荚蒾相似　格古要论紫檀木出交阯广西湖广性坚新者色红旧者色紫有蟹爪纹新者以水湿浸之色能染物作冠子最妙近以眞者揩粉壁上果紫余木不然黄檀木最香今人多以作带　唐书单单在振州东南木多白檀　遁甲开山图河东有独头山多青檀可以爲良弓　广雅青檀似奚橀语曰齐人斫檀奚橀先殚【奚橀一作挈橀】　汉书注搀檀檀别名　便民图纂一僧舍有大树不知其名春时如枯夏月方萌每岁待黄梅过方始舒叶叶既开则水定极凖一境农人凭以卜水候后一山丁过见之云此望水檀也
　　桧
　　格物总论桧皮光叶尖硬如芒刺桧柏相半者名桧柏皆能结子柯叶青青四时不雕也　羣芳谱曲阜孔庙殿前桧一株相传宣圣手植纹皆左纽上耸无枝而不死毎遇一代兴或圣君出则发一枝　五杂组孔庙中桧歴周秦汉晋几千年至怀帝永嘉三年而枯枯三百有九年子孙守之不敢动至隋恭帝义宁元年复生生五十一年至唐高宗干封二年再枯枯三百七十四年至宋仁宗康定元年复荣至金宣宗贞祐二年兵火摧折无复孑遗后八十二年爲元世祖三十一年故根复发于东庑頽址之间遂日茂盛翠色防然至太祖洪武二年己巳凡九十六年其高三丈有竒围四尺许至治己未爲火所焚今虽无枝叶而直挺然不朽不摧生意隐隐未尝枯也　太清记太清宫桧老子手植根株枝榦皆左纽　游名山记茆山玉晨观门列古桧十四传爲许长史手植大逾合抱纹皆左纽若出人力此可以观造化之巧近一株瘁仆人割其皮以去道士云左纽桧不止是三清殿前凡六老君殿前凡二藏殿茅君殿后皆有其一　太平清话虞山至道观有所谓七星桧者相传爲梁时物也今仅存其三余则后人植者而三株中又有雷震风擘者尤爲诡异眞竒观也平泉花木记雁翅桧叶婆娑似雁翅也　老学庵笔记海桧夭矫坚瘦皆天成又有刻削盘屈而成者名土桧陈郁话腴眞庙朝寝殿侧有古桧秀茂不羣名御爱
　　桧然横碍殿檐眞皇意欲去之一夕风雷转折其枝时以爲瑞　花木考宣和后四年万岁峯改名夀岳旁有两桧一夭矫者名曰朝日升龙之桧一偃蹇者名曰卧云伏龙之桧皆玉牌塡金字书之　海録碎事平江学中有龙头桧蘸水桧　山堂肆考常州列帝庙有独桧颍州灵坛观有再生桧　老学庵笔记亳州太清宫桧花开时蜂飞集其间作蜜极香谓之桧花蜜
　　荆
　　春秋运斗枢玉衡星散爲荆　格物总论荆小木丛生枝茎婆娑叶刻缺粗澁荒坂洲渚间多有之又有所谓牡荆山荆杜荆等名不一而足　艺文聚礼弓矢图楚燩以荆爲之然以灼正以荆者凡木心圆荆心方也广志楚荆也牡荆蔓荆也赤茎大实者名曰牡荆
　　汉郊祀志以牡荆画幡如淳注牡荆荆之无子者　本草牡荆一名黄荆一名小荆　南方草木状宁浦有三种荆金荆可作枕紫荆堪作牀白荆堪作履与他处牡荆蔓荆全异又彼境有牡荆取节不相当者日晕时刻之与病人身齐等置牀下虽危困亦愈　登真隐诀注梁天监三年上将合神仙饭奉勅论牡荆曰荆花白多子子粗大歴歴踈生不过三两茎多不能圆或褊或异或多似竹节叶与余荆不殊蜂多采牡荆牡荆汁冷而甜余荆烧则烟火气若牡荆体慢汁实烟火不入其中主治心风第一于时远近寻覔不得犹用荆叶今之所有者云　大业拾遗録北景郡在林邑南有金荆生于高山峻阜大者十围盘屈癅蹙文如美锦色艶于眞金中夏时有于海际得之工人数用甚精妙贵于沉檀朝野佥载帝令朱寛征畱仇国还得金荆癅数十
　　片木色如眞金密致而文彩盘蹙有如美锦甚香极细可以爲枕及案面　事物绀珠栾荆茎叶似石楠六月开花紫白色叶有细黑防冬不凋　孝子传古有兄弟忽欲分异出门见三荆同株接叶连隂叹曰木犹欣聚况我而殊哉还爲雍和
　　椒
　　运斗枢玉衡星散爲椒　诗疏椒树似茱萸有针刺茎叶坚而滑泽蜀人作茶吴人作茗皆合煮其叶以爲香今成臯诸山间有椒谓之竹叶椒其树亦如蜀椒少毒不中合药也可着饮食中又用蒸鸡豚最佳东海诸岛上亦有椒树枝叶皆相似子长而不圆甚香其味似橘皮岛上麞鹿食此椒叶其肉自然作椒橘香　埤雅椒似茱萸而小赤色内含黑子如防今谓椒目　酉阳杂俎椒可以求水银　炖煌新録虏苏割剌在荅鲁之右大泽中高百寻然无草木石皆赭色山产椒椒大如弹丸然之香彻数十里每然椒则有鸟自云际翩跹五色名赭尔鸟葢鳯凰种也昔汉武帝遣将军赵破奴逐匃奴得其椒不能解以问东方朔朔曰此天仙椒也塞外千里有之能致鳯武帝植之太液池至元帝时椒生果有异鸟翔集　清异录椒又名扁鹊铭蜀产者上叶属木故青皮本火故赤花应土故黄膜垂金故白子符水故黑五行全足草中大丹服饵家重之　通志椒曰陆橃曰南椒生汉中者曰汉椒蜀中者曰蜀椒巴中曰巴椒　山海经琴鼓之山其木多椒景山多秦椒　范子计然蜀椒出武都赤色者善秦椒出天水陇西细者善　本草蜀椒味辛温逐骨节皮肤死肌坚齿髪调关节耐寒暑久服头不白轻身增年一名巴椒一名蓎藙一名胡辛一名含丸使者树如茱萸有刺秦椒久服轻身好顔色耐老增年　事物绀珠汉椒似胡椒而大黑色竹叶椒如川椒而毒　本草蔓椒味苦温无毒一名豕椒一名猪椒一名彘椒一名狗椒　酉阳杂俎胡椒出摩伽陁国呼爲昧履支其苗蔓生茎极柔弱叶长寸半有细条与叶齐条上结子两两相对其叶晨开暮合合则裹其子于叶中子形似汉椒至芳辣六月采今作胡盘肉食皆用之　真腊风土记胡椒缠藤而生累累若緑草子其生而青者尤辣　本草胡椒大温无毒味甚辛辣杀一切鱼鳖蕈毒
　　榕
　　南方草木状榕树南海桂林多植之叶如木麻实如冬青树榦拳曲是不可以爲器也其本棱理而深是不可以爲材也烧之无熖是不可以爲薪也以其不材故能久而无伤其防十亩故人以爲息焉而又枝条既繁叶又茂细软条如藤垂下渐渐及地藤稍入地便生根节或一大株有根四五处而横枝及邻树即连理南人以爲常不谓之瑞木　后山谈丛蔡州壶公观有大木世莫能名也高数十尺其枝垂入地有根复出爲木枝复下垂如是三四重围环列如子孙然世传汉费长房遇仙者处木即县壶者沈丘令张戣闽人尝至蔡爲余言乃榕木也岭外多有之其四垂旁出无足怪者　彚详注榕或作槦言材不中梓人用也有二种一种矮而盘桓初生如葛藟縁木后乃成树其着地复生爲根一种名赤榕最爲高大此二树者爲防最浓　泉南杂志卫西榕树榦大如一间屋枝上有纚纚垂下者谓是根也其高参天枝叶防可三十余丈相传韩少卿国华爲郡诞魏公日树杪爲吐烟霭榕树千年者其上生伽南香　闽部疏榕贱木也至福州始多故以名城然至漳泉间更多而钜扶疎旁出根如流苏下垂着榦即抱负爲一轮囷连拳好作怪状其根盘地崚嶒蚪卧恒亩许多根故易茂而难防不才故寡伐而长夀　五杂组榕木惟闽广有之而晋安城中最多故谓之榕城亦曰榕海云其木最易长折枝倒埋之三年之外便可合抱柯叶扶疎上参云表大者蔽亏百亩老根盘拏如石焉木理邪而不坚易于朽腐十围以上其中多空此庄子所谓以不才终天年者也闽人方言亦谓之松按松字古作防则亦与榕通用矣
　　楮
　　汉郊祀志稷谷树师古注谷树楮树也其子谷故曰稷种　诗疏谷幽州人谓之谷桑或曰楮桑荆交广谓之谷中州人谓之楮殷中宗时桑谷共生是也今江南人绩其皮以爲布又捣以爲纸谓之谷皮纸长数丈洁白光辉其里甚好其叶初生可以爲茹　广州记蛮夷取谷皮熟捶以拟毡汁能写金　物相感志楮胶可以团丹砂　格物总论楮树高丈余大者数围枝条修耸叶刻缺而澁有毛取其实可以练绢又爲面药以米泔洒楮亦能生菌也　埤雅皮斑者是楮皮白者是谷有瓣者曰楮无瓣者曰构　本草图经楮有二一种皮有斑花文谓之斑谷今人用爲冠一种皮无斑叶似葡萄作瓣而有子者其实初夏生如弹丸青緑色六七月渐深红色乃熟　抱朴子楮实赤者饵之一年老还少　羣芳谱斑谷三月开花成长穗如栁花状不结实又一种皮白无花叶有桠义似葡萄叶开碎花结实如杨梅用时但取叶有桠义有子者爲佳八九月采实名楮桃一名谷实
　　桦
　　上林赋华枫枰栌师古注华即今之皮贴弓者也　大业拾遗二年汾州起汾阳宫宫南外平林率是大桦木高百余尺行从文武皆剥取皮覆庵舍　格物总论桦木似山桃皮上有紫黑花匀者用以裹鞍及弓又可以入药用字亦作　格古要论鞑靼桦皮木出北地色黄其斑如米大微红色能肥腻甚难得裹刀靶爲最今人以桦皮饰弓名桦皮弓又以衬靴　本草桦堪爲烛取脂烧辟鬼　五杂组桦木皮软而中空若败絮焉故取以贴弓便于握也又可以代烛余在青州持官炬者皆以铁笼盛桦皮烧之易燃而无烟也　博物要覧桦皮画家用以烧烟熏纸作僞古画故亦名
  </div>
  <div class="pagination">
   <a href="格致镜原_page30.html">
    上一页
   </a>
   <span>
    ...
   </span>
   <a href="格致镜原_page26.html">
    26
   </a>
   <a href="格致镜原_page27.html">
    27
   </a>
   <a href="格致镜原_page28.html">
    28
   </a>
   <a href="格致镜原_page29.html">
    29
   </a>
   <a href="格致镜原_page30.html">
    30
   </a>
   <span class="current-page">
    31
   </span>
   <a href="格致镜原_page32.html">
    32
   </a>
   <a href="格致镜原_page33.html">
    33
   </a>
   <a href="格致镜原_page34.html">
    34
   </a>
   <a href="格致镜原_page35.html">
    35
   </a>
   <a href="格致镜原_page36.html">
    36
   </a>
   <span>
    ...
   </span>
   <a href="格致镜原_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
