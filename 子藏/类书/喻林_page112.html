<!DOCTYPE html>
<html>
<head>
    <meta charset="UTF-8">
    <title>喻林 - 第 112 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 112 页/共 195 页</h1>
    <div class="content">　　今五音之无不应也其分审也宫征商羽角各处其处音皆调均不可以相违此所以不受也贤主之立官有似于此百官各处其职治其事以待主主无不安矣【吕氏春秋圜道】
　　凡为善难任善易奚以知之人与骥俱走则人不胜骥矣居于车上而任骥则骥不胜人矣人主好治人官之事则是与骥俱走也必多所不及矣夫人主亦有居车无去车则众善皆尽力竭能矣【吕氏春秋审分】
　　祓篲日用而不藏于箧故用则衰动则暗作则倦衰暗倦三者非君道也大桡作甲子黔如作虏首容成作厯羲和作占日尚仪作占月后益作占岁胡曹作衣夷羿作弓祝融作市仪狄作酒髙元作室虞姁作舟伯益作井赤翼作臼乗雅作驾寒衰作御王氷作服牛史皇作图巫彭作毉巫咸作筮此二十官者圣人之所以治天下也圣王不能二十官之事然而使二十官尽其巧毕其能圣王在上故也圣王之所不能也所以能之也所不知也所以知之也养其神修其德而化矣岂必劳形愁弊耳目哉是故圣王之德融乎若月之始出极烛六合而无所穷屈昭乎若日之光变化万物而无所不行神合乎太一生无所屈而意不可障精通乎鬼神深防妙而莫见其形【吕氏春秋勿躬】
　　赵襄子之时以任登为中牟令上计言于襄子曰中牟有士曰胆胥已请见之襄子见而以为中大夫相国曰意者君耳而未之目耶为中大夫若此其易也非晋国之故襄子曰吾举登也已耳而目之矣登所举吾又耳而目之是耳目人终无已也遂不复问而以为中大夫襄子何为任人则贤者毕力人主之患必在任人而不能用之用之而与不知者议之也【吕氏春秋知度】
　　夫马者伯乐相之造父御之贤主乗之一日千里无御相之劳而有其功则知所乗矣今召客者酒酣歌舞鼓瑟吹竽明日不拜乐己者而拜主人主人使之也先王之立功名有似于此使众能与众贤功名大立于世不予佐之者而予其主使之也譬之若为宫室必任巧匠奚故曰匠不巧则宫室不善夫国重务也其不善也岂特宫室哉巧匠为宫室为圆必以规为方必以矩为平直必以凖绳功己就不知规矩绳墨而赏匠巧匠之宫室已成不知巧匠而皆曰善此某君某王之宫室也此不可不察也枣棘之有裘狐之有也食棘之枣衣狐之皮先王固用非其有而已有之【吕氏春秋分职】
　　夫据除而窥井底虽达视犹不能见其睛借明于鉴以照之则寸分可得而察也是故明王之耳目不劳精神不竭物至而观其象事来而应其化【淮南子主术训】
　　目所见不过十里而欲遍照海内之民哀乐弗能给也无天下之委财而欲遍赡万民利不能足也【淮南子济俗训】昔尧之佐九人舜之佐七人武王之佐五人尧舜武王于九七五者不能一事焉然而垂拱受成功焉善乗人之贤也故人与骥逐走则不胜骥托于车上则骥不能胜【淮南子道应训】
　　匹夫百畮一守不遑启处无所移之也以一人兼听天下日有余而治不足使人为之也处尊位者如尸守官者如祝宰尸虽能剥狗烧彘弗为也弗能无亏俎豆之列次黍稷之先后虽知弗教也弗能无害也不能祝者不可以为祝无害于为尸不能御者不可以为仆无害于为佐故位愈尊而身愈佚身愈大而事愈少譬如张琴小弦虽急大弦必缓【淮南子诠言训】
　　凡用人之道若以燧取火疏之则不得数之则弗中正在疏数之间【淮南子説林训】
　　夫载重而马羸杂造父不能以致逺车轻马良虽中工可使追速是故圣人举事也岂能拂道里之数诡自然之性以曲为直以屈为伸哉未尝不因其资而用之也【淮南子主术训】
　　治身者以积精为寳治国者以积贤为道身以心为本国以君为主精积于其本则血气相承受贤积于其主则上下相制使使血气相承受则形体无所苦上下相制使则百官各得其所形体无所背然后身可得而安也百官各得其所然后国可得而守也【春秋繁露通国身】蓝有青而丝假之青于蓝地有黄而丝假之黄于地蓝青地黄犹可假也仁义之事不可假乎哉东海之鱼名曰鲽比目而行不相得不能达北方有兽名曰娄更食而更视不相得不能饱南方有鸟名曰鹣比翼而飞不相得不能举西方有兽名曰蹷前足鼠后足兎得甘草必衔以遗蛩蛩距虚其性非能蛩蛩距虚将为假之故也夫鸟兽鱼犹相假而况万乗之主而独不知假此天下英雄俊士与之为伍则岂不病哉故曰以明扶明则升于天以明扶闇则归其人两瞽相扶不伤墙木不陷井穽则其幸也【韩诗外传】
　　人主之疾十有二发非有贤医莫能治也何谓十二发痿蹶逆胀满支膈肓烦喘痹风此之曰十二发贤医治之何曰省事轻刑则痿不作无使小民饥寒则蹶不作无令财货上流则逆不作无令仓廪积腐则胀不作无使府库充实则满不作无使羣臣纵恣则支不作无使下情不上通则膈不作上材恤下则肓不作法令奉行则烦不作无使下怨则喘不作无使贤伏匿则痹不作无使百姓歌吟诽谤则风不作夫重臣羣下者人主之心腹支体也心腹支体无疾则人主无疾矣故非有贤医莫能治也人皆有此十二疾而不用贤医则国非其国也【韩诗外传】
　　先君能以人之长续其短以人之厚补其薄是以辞令穷逺而不逆兵加于有罪而不顿【説苑君道】
　　宓子贱治单父弹鸣琴身不下堂而单父治巫马期亦治单父以星出以星入日夜不处以身亲之而单父亦治巫马期问其故于宓子贱宓子贱曰我之谓任人子之谓任力任力者固劳任人者固佚人曰宓子贱则君子矣佚四肢全耳目平心气而百官治任其数而已矣巫马期则不然弊性事情劳烦教诏虽治犹未至也【説苑政理】
　　髙楼无柱颠僵不久纣失三仁身死牧野【焦氏易林家人之升】执斧破薪使媒求妇【焦氏易林家人之渐】
　　上九崔嵬不崩赖彼峡【于两切】崥【方尔切】测曰崔嵬不崩羣士橿【僵】橿【太经第一增】
　　上九与荼有守辞于卢首不殆测曰与荼有守故愈新也【太经第五守】
　　次五割其股肱丧其服马测曰割其股肱亡大臣也【太经第六割】
　　是故养寿之士先病服药养世之君先乱任贤是以身常安而国永永也【潜夫论思贤】
　　君以臣为基然后髙能可崇也马肥然后逺能可致也人君不务此而欲致太平此犹薄趾而望髙墙骥瘠而责逺道其不可得也必矣【潜夫论班禄】
　　辅之于人犹杖之扶疾也人有病须杖而行【王充论衡问孔篇】故疾步累趋未若托乗乎逸足寻飞逐走未若假伎乎鹰犬【抱朴子外篇任能】
　　骋逸策迅者虽遗景而不劳因风凌波者虽济危而不倾是以元凯分职而则天之勲就伊吕既任而革命之功成【抱朴子外篇博喻】
　　能任贤自辅犹髙峻之山赖峡崥也【太经第一增解】
　　崔嵬当崩而不崩者以用疆足之故也髙位之君而不危者以有贤辅之臣也【太经第一增解】
　　鸣者律之所生言者法之所出法律皆众人所为圣人就用之故无不当而未之尝言未之尝为也【郭子注庄寓言】工匠之利利斧犹明君之利利贤也匠非斧无以展其巧君非贤臣无与共其治【太经第三断解】
　　雷当托云犹君之托臣也二世不恤天下人有畔心象独号令而无臣也【前汉书注楚元王传】
　　网之有纲纪犹君之有股肱也纲纪张则网目正股肱良则庶事康【子法言注先知篇】
　　周书阴符曰四辅不存若济河无舟矣【李善注文选思赋】譬犹芟刈股肱独任胸腹浮舟江海捐弃楫櫂观者为之寒心【文选曹元首六代论】
　　五行错而致用四时违而成岁是以百官恪居以赴八音之离明君执契以要克谐之防【文选陆士衡演连珠】
　　輶车运在轮飞骨须六翮【文选任彦升让吏部表注】
　　通壤引川则溺者安任贤用能则乱者理【文选任彦升荐士表】振鹭虽飞非六翮无以翔四海帝王虽贤非良臣无以济天下【广文选王仲宣仿连珠】
　　良匠度其材而成大厦明主器其士而建功业【广文选班固连珠】
　　鸾凤养六翮以凌云帝王乗英雄以济民【广文选班固连珠】一目视则不明一耳听则不聪一足少则不行选贤自代上下各得其所【意林太公金匮】
　　天道不言资寒暑而成岁宸居垂拱寄守宰以宣风【艺文类聚治政部荐举表】
　　翼德扶耆舍杖焉资辅相天地匪贤而谁【艺文类聚服饰部杖铭】逢虽巧必得良弓贤主虽智亦待英雄【艺文类聚人部鉴诫诗】尧分四岳是以望秩山川舜命九官是以光华日月【文苑英华庾信藩王让官表】
　　凤有翼龙有鳞君不独兴必须良臣【初学记帝王部总叙帝王注】舜尝驾五龙以腾唐衢武尝服九駮以驰文涂此上御也【太平御览皇王部帝舜有虞氏】
　　汉祖骖三龙而乗云路振长策而驱天下【玉海官制人物】
　　器使
　　采葑采菲无以下体【诗国风谷风】
　　瘖聋跛躃断者侏儒百工各以其器食之【礼记王制】
　　墨者使守门劓者使守关宫者使守内刖者使守囿髠者使守积【周礼秋官掌戮】
　　楚昭王使由于城麇复命子西问髙厚焉弗知子西曰不能如辞城不知髙厚小大何知对曰固辞不能子使余也人各有能有不能王遇盗于云中余受其戈其所犹在袒而视之背曰此余所能也脾泄之事余亦弗能也【左传定公五年】
　　夫圣人之作乐不可以自娱也所以观得失之效者也故圣人不取备于一人必从八能之士故撞钟者当知钟击鼓者当知鼓吹管者当知管吹竽者当知竽击磬者当知磬鼓琴者当知琴【后汉书志礼仪中注】
　　为天下宰匠欲大收物之力而不量才节任随器付业【蜀志马良传注】
　　物各有所施榱椽之材不合以为藩落也【晋书褚裒传】夫兴化之要在于官人才非一流职有不同譬诸林木洪纎枉直各有攸施【晋书傅咸传】
　　人各有能有不能譬缯中之好莫过锦锦不可以为幍谷中之美莫过稻稻不可以为赍是以圣王使人必先以器茍非周材何能悉长【晋书袁甫传】
　　鳬鹤从方所忧去矣【宋书孔觊传】
　　便当随彼方圆饰之矩矱【陈书后主纪】
　　大夏云构非一木之枝帝王之功非一士之略长短殊用大小异宜防棁栋梁莫可弃也【隋书李谔列传】
　　重而后损之是不知任也轻而后益之是不知器也不知任不知器不可谓之有道【管子立政】
　　地不同生而任之以一种责其俱生不可得人不同能而任之以一事不可责徧成责焉无已智者有不能给求焉无餍天地有不能赡也【晏子春秋问上】
　　任人之长不强其短任人之工不强其拙【晏子问上】
　　奔蜂不能化藿蠋越鸡不能伏鹄卵鲁鸡固能矣鸡之与鸡其德非不同也有能与不能者其才固有巨小也【庄子庚桑楚】
　　是不能治百人者使处乎千人之官不能治千人者使处乎万人之官【墨子尚贤中】
　　圣人之用士也各因其材而用之无所去取也齐王以所好求士亦如守白命马岂得士乎【公孙龙子迹府注】
　　使轻货者出费则费可全使轻难者据危则危可安使达数者立功则功可成总三材而用之可以光耀千里岂徒十二乗而已【鬼谷子谋篇注】
　　使鸡司夜令狸执鼠皆用其能上乃无事【韩非子扬权】世之所不足者理义也所有余者妄茍也民之情贵所不足贱所有余故布衣人臣之行洁白清廉中绳愈穷愈荣虽死天下愈髙之所不足也然而以理义斵削神农黄帝犹有可非微独舜汤飞兎要褭古之骏马也材犹有短故以绳墨取木则宫室不成矣【吕氏春秋离俗】
　　夫华骝騄耳一日而至千里然其使之搏兎不如豺狼伎能殊也鸱夜撮蚤蚊察分秋毫昼日颠越不能见丘山形性诡也夫螣蛇游雾而动应龙乗云而举猿得木而捷鱼得水而骛故古之为车也漆者不画凿者不斵工无二伎士不兼官各守其职不得相奸人得其宜物得其安是以器械不苦而职事不嫚【淮南子主术训】
　　今人之才或欲平九州幷方外存危国继絶世志在直道正邦决烦理拏而乃责之以闺阁之礼隩窔之间或佞巧小具谄进愉説随乡曲之俗卑下众人之耳目而乃任之以天下之权治乱之机是犹以斧毛以刃抵木也皆失其宜矣【淮南子主术训】
　　贤主之用人也犹巧工之制木也大者以为舟航柱梁小者以为楫楔修者以为榈欀短者以为侏儒枅栌无大小修短各得其所宜规矩方圆各有所施天下之物莫凶于鸡毒然而良医槖而藏之有所用也是故林莽之材犹无可弃者而况人乎鹿之上山獐不能跂也及其下牧竪能追之才有所修短也是故有大略者不可责以无巧有小智者不可任以大功人有其才物有其形有任一而太重或任百而尚轻譬犹狸之不可使搏牛虎之不可使搏鼠也【淮南子主术训】
　　聋者可令嗺防而不可使有闻也瘖者可使守围而不可使言也形有所不周而能有所不容也【淮南子主术训】天雄乌喙药之凶毒也良医以活人侏儒瞽师人之困怼者也人主以备乐是故圣人制其剟材无所不用矣【淮南子缪称训】
　　夫待騕褭飞兎而驾之则世莫乗车待西施毛嫱而为配则终身不家矣然非待古之英俊而人自足者因所有而并用之夫骐骥千里一日而通驽马十舍旬亦至之【淮南子齐俗训】
　　伊尹之兴王功也修胫者使之踏镢强脊者使之负土眇者使之准伛者使之涂各有所宜而人性齐矣胡人便于马越人便于舟异形殊类易事而悖失处而贱得势而贵圣人总而用之其数一也【淮南子齐俗训】
　　勇者可令进鬬而不可令持牢重者可令埴固而不可令凌敌贪者可令进取而不可令守职廉者可令守分而不可令进取信者可令持约而不可令应变五者相反圣人兼用而材使之夫天地不包一物隂阳不生一类海不让水潦以成其大山不让土石以成其髙夫守一隅而遗万方取一物而弃其余则所得者鲜而所治者浅矣【淮南子泰族训】
　　夫圣人之官人犹大匠之用木也取其所长弃其所短故杞梓连抱而有数尺之朽良工不弃何也知其所妨者细也卒成不訾之器【孔丛子居卫】
　　待周公而为相则世无别国待孔子而后学则世无儒墨【盐铁论申韩】
　　夫士者贵其用也不必求备故四友虽美能不相兼三人齐致事不一节【潜夫论实贡】
　　且攻玉以石洗金以盐濯锦以鱼浣布以灰夫物固有以贱理贵以丑化好者矣智者弃短取长以致其功【潜夫论实贡】
　　大厦之朽栋以之削而为椽则不知其为朽也髙冈之枯竹以之纎而为笼则不知其为枯也薮泽之贱士以之汲而为臣则不知其为贱也仆虽抱朽栋枯竹之资亦可以为良工之一用愿先生其汲之【天禄阁外史将才】禹决江河不秉镢锸周公筑雒不把筑杖夫笔墨簿书镢锸筑杖之类也而欲合志大道者躬亲为之是使将军战而大匠斵也【王充论衡程材篇】
　　陵三军者或惧于朝廷之仪暴威武者或困于酒色之娱【周易略例明爻】
　　然剑防不长于缝缉锥鑚不可以击断牛马不能吠守鸡犬不任驾乗役其所长则事无废功避其所短则世无弃材矣【抱朴子外篇务正】
　　用得其长则才无或弃偏诘其短则触物无可故轻罗雾縠冶服之丽也而不可以御流镝沈闾巨阙断斩之良也而不可以挑脚刺【抱朴子外篇博喻】
　　琼珉山积不能无挟瑕之器邓林千里不能无偏枯之木论珍则不可以细疵弃巨美语大则不可以少累废其多故叛主者良平也而吐六奇以安上羣盗者彭越也而建勲于佐命【抱朴子外篇博喻】
　　量才而授者不求功于器外揆能而受者不负责于力尽故灭荧烛者不烦沧海扛斤两者不事乌获运薪辇盐不宜枉骐骥之脚碎职琐任安足屈独行之俊矣【抱朴子外篇博喻】
　　物有美恶施用有宜美不常珍恶不终弃紫貂白狐制以为裘郁若庆云皎如荆玉此毳衣之美也黡菅苍蒯编以蓑笠叶微疎絫黯若朽壤此卉服之恶也裘蓑虽异被服寔同美恶虽殊适用则均今处绣戸洞房则蓑不如裘被雪沐雨则裘不及蓑以此观之适才所施随时成务各有宜也【刘子适才】
　　伏腊合欢必歌采菱牵石拖舟则歌嘘非无激楚之音然而弃不用者方引重抽力不如嘘之宜也卞庄子之升殷庭也鸣佩趋跄温色怡声及其搏虎必攘袂鼓肘瞠目震呼非不如温顔下气之美然而不能及者方格猛兽不如攘袂之宜也【刘子适才】
　　水火金木土谷六府异物而皆有施规矩权衡凖绳六法殊形而各有任故伊尹之兴土功也长颈者使之蹋锸强脊者使之负土眇目者使之凖绳伛偻者使之涂地因事施用仍便效才各尽其分而立功焉【刘子适才】夫柽栢之断也大者为之栋梁小者为之椽桁直者中绳曲者中钩随材所施未有可弃者是以君子善能拔士故无弃人良匠善能运釿故无弃材【刘子适才】
　　安陵神童通国之丽也八音繁防使以噭吹声而人悦之则不及瞽师侏儒之美蛇衔之珠百代之传璧以之弹鸮则不如泥丸之劲也棠磎之剑天下之铦也用之获穗曾不如钩鎌之功也【刘子适才】
　　万硕之鼎不可满以盂水一钧之钟不可容于泉流十围之木不可葢以茅茨榛棘之柱不可负于广厦何者即小非大之量大非小之器重非轻之任轻非重之制也【刘子均任】
　　耳之与目同在于身而苦乐有殊不能相救良由造化隔其通七窍理其用也【李善注文选陆士衡演连珠】
　　足下见直木不可以为轮曲者不可以为桶葢不欲以枉其天才令得其所也【文选嵇康絶交书】
　　以绳墨取木则宫室不成【意林吕氏春秋】
　　良匠度其材而成大厦明主器其士而建功业【艺文类聚杂文部连珠】
　　人各有能此人虽好好莫过锦锦不可以为【太平御览布帛部锦】
　　明目者可使视色聪耳者可使聴音捷疾辞语者可使传论语徐而安静手巧而心审谛者可使行鍼艾理血气而调诸逆顺察阴阳而兼诸方缓节柔筋而心和调者可使导引行气疾毒言语轻人者可使唾痈呪病爪苦手毒为事善伤者可使按积抑痹各得其能方乃可行其名乃彰【黄帝素问灵枢经官能】














　　喻林巻六十七
</div>
    <div class="pagination">
<a href="喻林_page111.html">上一页</a><span>...</span><a href="喻林_page107.html">107</a><a href="喻林_page108.html">108</a><a href="喻林_page109.html">109</a><a href="喻林_page110.html">110</a><a href="喻林_page111.html">111</a><span class="current-page">112</span><a href="喻林_page113.html">113</a><a href="喻林_page114.html">114</a><a href="喻林_page115.html">115</a><a href="喻林_page116.html">116</a><a href="喻林_page117.html">117</a><span>...</span><a href="喻林_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
