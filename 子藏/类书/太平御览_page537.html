<!DOCTYPE html>
<html>
<head>
    <meta charset="UTF-8">
    <title>太平御览 - 第 537 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 537 页/共 737 页</h1>
    <div class="content">《礼》曰：叔孙武叔朝，见轮人以杖关毂而果轮者，以是有爵而后杖也。（馀具轮事注中。）
《史记》曰：淳于髡，齐人也，博闻强学。其谏说慕晏婴之为人，然而秉意观色为务，故齐人谓之炙果。果，车之盛膏者，炙之不尽，犹有馀。流言髡之智，不尽如炙果。
当
《通俗文》曰：车当谓{屏}（步轻切。）{星}。
《郭林宗别传》曰：昔仲琰为部从事，尝柴车驾牛，编荆为当。
盖
《周礼》曰：轮人为盖，达常围三寸。（达常，盍斗杠，入丘中也。）上欲尊而宇欲卑。（上，近部平者也。ㄨ下曰字。）上尊而宇卑，则吐水疾而ニ远。（盖者主为雨也。）盖已崇，则难为门也；盖已卑，是蔽目也。是故盖崇十尺。良盖弗冒弗，殷敏而驰不队，谓之国工。盖之圜也，以象天也；盖弓二十有八，以象星也。
《方言》曰：盖在上，如屋舍之复盖。
蔡邕《独断》曰：乘舆车，皆黄盖者，并以黄为里也。
《董卓别传》曰：卓讽朝廷，使光禄宣持节拜卓为太师，位诸侯上。引还长安，百官迎路拜揖。卓遂僭拟车服，乘金华青盖，画两轮，时人号为竽摩车。
（音老）
《释名》曰：，似弓曲也。
《说文》曰：，盖弓也，淮阳名车穹。
《周礼》曰：弓凿广四枚，凿上二枚，凿下四枚。（弓。也。）凿深二寸有半，下直二枚，凿端一枚。弓长六尺谓之庇轵，五尺谓庇轮，四尺谓之庇轸。参分弓长而揉其一。以其一为之尊。盖之二十有八，以象星也。
杠
《周礼》曰：轮人为盖，达常围三寸。呈（音楹，盖杠也。）围倍之，六寸。信其呈围，以为部广，六寸。部长二尺，呈长倍之，四尺者二。（杠长八尺，谓达常以下也。加达常二尺，则盖高一丈也。）
覆グ（音岑）
《释名》曰：グ，横在车前，织竹作之，空ググ也。
《广雅》曰：覆グ谓之辟。
枸心
《广雅》曰：从下枸轴也。
《通俗文》曰：轴限者谓之枸。
较
《周礼》曰：参分式围，去一以为较围。参分较围，去一以为轵围。
《释名》曰：其较重，卿所乘也。
（许偃切）
《通俗文》曰：张布曰。
《仪制令》曰：诸车，一品青油道，朱里，朱丝络网。三品以上，青道，朱；五品以上，青褊，碧里。六品以下，皆不得用。
《卤簿令》曰：安车，紫油通，紫油，朱里。四望车，青油通，青油，并朱丝络网。后及皇太子车，并准此。
《风土记》曰：《周礼》以拂拭车一义，谓施严惟。
潘岳《籍田赋》曰：微风生於轻，纤埃起乎朱轮。
潘尼诗曰：朝从长涂，暮栖所集。归云乘浮，凄风寻帷入。
纟秋
《释名》曰：纟秋，遒也。在後遒迫，使不得却缩也。
王隐《晋书》曰：山涛为尚书，有人题曰：“阁中有大牛，王齐鞅，裴楷秋，和峤不敢休。”
茵
《释名》曰：茵，车中所坐也，用虎皮，有文采。
《诗》曰：阴引鋈（音沃。）续，文茵畅毂，驾我骐。（音注。）
《汉书》曰：邴吉为丞相，驭吏嗜酒，数逋荡。（逋，亡也。荡，放也。谓亡其所供之职而渐放也。）常从吉出，醉呕丞相车茵上。西曹主吏白欲斥之，吉曰：“以醉饱之失去士，使此人复何所容？西曹但忍之，此不过污丞相车茵尔。”遂不去也。
卷七百七十七　奉使部一
奉使上
《周礼□小行人》曰：使适四方，协九仪宾客之礼：朝、觐、宗、遇、会、同，君之礼也；存、┹、省、聘、问，臣之礼也。又，掌邦国之礼籍，以待四方之使者。凡四方之使者。大客则摈，小客则受其币而听其辞。凡使为旌节。
《礼》曰：凡为君使者，已受命，君言不宿於家。君言至，则主人出拜君言之辱。使者归，则必拜送於门外。若使人於君所，则必朝服而命之。使者反，则必下堂而受命。
《诗》曰：《四牡》，劳使臣之来也，有功而见知，则说矣。四牡，周道逶迟。岂不怀归？王事靡盐，我心伤悲。
又曰：《皇皇者华》，君遣使臣也，送之以礼乐，言远而有光华也。皇皇者华，于彼原隰。先先征夫，每怀靡及。
《左传》曰：齐使仲孙湫来省难。仲孙归，曰：“不去庆父，鲁难未已！”公曰：“若之何而去之？”对曰：“难不已，将自毙。君其待之。”公曰：“鲁可取乎？”对曰：“不可！犹秉周礼。周礼，所以为本也。臣闻之，国将亡，本必先颠，而后枝叶从之。鲁不弃周礼，未可动也。君其务宁鲁难，而亲有礼，因重固，（能重固者，因而成之。）间携贰，覆昏乱，霸王之器也！”
又曰：齐孝公伐我北鄙，公使展喜犒师，使受命于展禽。（柳下惠也。）齐侯未入境，展喜从之，曰：“寡君闻君亲举玉趾，将辱弊邑，使下臣犒执事。”
又曰：晋侯及秦伯围郑，以其无礼於晋，且贰於楚也。晋军函陵，秦军汜南。佚之狐言於郑伯曰：“国危矣！若使烛之武见秦君，师必退。”公从之。
又《文下》曰：秦伯使西乞术来聘，且言将伐晋。襄仲辞玉，曰：“君不忘先君之好，照临鲁国，镇抚其社稷，重之以大器，寡君敢辞玉。”宾答曰：“不腆先君之敝器，而使下臣结二国之好，是以敢致之。”襄仲曰：“不有君子，其能国乎？国无陋矣！”厚赂之。
又《宣十五年》曰：楚子围宋，宋人使乐婴齐告急于晋。晋侯使解杨如宋，使无降楚，曰：“晋师悉起，将至矣！”郑人囚之而献於楚，楚子厚赂之，使反其言。不许，三而许之。登诸楼车，使呼宋人而告之。遂致君命。楚子将杀之，使与之言曰：“尔既许不谷，而反之，何故？非我无信，汝则弃之，速即尔刑！”对曰：“臣闻之，君能制命为义，臣能承命为信。信载义而行之为利。谋不失利，以卫社稷，民之主也。义无二信，信无二命。（义不行二信，不受二命也。）君之赂臣，不知命也。奉命以出，有死无，（音殒。）又可赂乎？臣之许君，以成命也。（成其君命也。）死而成命，臣之禄也。寡君有信臣矣，下臣获考，（考，成。）死又何求？”楚子舍之以归。
又曰：晋侯使克征会于齐，齐顷公帷妇人使观之。子登，妇人笑於房。献子怒，出而誓曰：“所不此报，无能涉河！”克请伐齐，晋侯弗许。至成公三年，卫孙桓子、臧宣叔亦乞师以伐齐，晋侯许之。
又曰：齐叔老为季武子介，自是晋人轻鲁币，而益敬其使。
又曰：吴公子札来聘，见叔孙穆子，说之。谓穆子曰：“子其不得死乎？好善而不能择人！吾闻君子务在择人。吾子为鲁宗卿，而任其大政，不慎所举，何以堪之？祸必及子！”聘于齐，说晏平仲，谓之曰：“子速纳邑与政！无邑无政，乃免於难。齐国之政，将有所归；未获所归，难未歇也。”故晏子因陈桓子以纳政与邑，是以免於栾高之难。（难在昭八年。）聘於郑，见子产，如旧相识。与之缟带，子产献衣焉。（大带也。吴地贵缟，郑地贵，故名献已所贵，示损已而不为被货利。）谓子产曰：“郑之执政侈，难将至矣，政必及子。为政慎以礼，不然，郑国必败！”（败谓伯有也。）
又曰：韩宣子如楚送女，叔向为介。郑子皮、子太叔劳诸索氏。太叔谓叔向曰：“楚王汰侈已甚，子其戒之！”叔向曰：“汰侈已甚，身之灾也，焉能及人？若奉吾币帛，慎吾威仪，守之以信，行之以礼，敬始而思终，终无不复，行而不失仪，敬而不失礼，导之以训词，奉之以旧法，考之以先王，度之以二国，虽汰侈，若我何？”
又曰：楚费无极谮太子建，王使城父司马奋杨杀太子建。未至，而使遣之，太子奔宋。王召奋杨，使城父人执已以至。王曰：“言出於余口，入於尔耳，谁告建也？”对曰：“臣告之。君王命臣曰：“事建如事余。”臣不佞，不能苟贰。奉初以还，不忍後命，故遣之。既而悔之，亦无及也已。”王曰：“而敢来，何也？”对曰：“使而失命，召而不来，是再奸也，（奸，犯也。）逃无所入。”王曰：“归，从政如他日。”
《论语》曰：使於四方，不辱君命，可谓士矣。
又曰：蘧伯玉使人於孔子，孔子与之坐而问焉，曰：“夫子欲寡其过，而未能也。”使者出，子曰：“使乎！使乎！”
《史记》曰：吴季札之为使，北过徐君。徐君初好札剑，口虽弗言，季札知之。为使上国，未献。还至徐，徐君已死。乃解其宝剑，系徐君冢树而去。从者曰：“徐君已死，当谁与乎？”曰：“不然，始吾心已许之，岂以死背吾心哉？”
又曰：赵平原君使人於春申君。赵使欲夸楚，为玳瑁簪、刀剑室悉以珠饰之。春申君三千馀人，上客皆镊珠履以见。赵使大惭。
又曰：陆贾，楚人，以客从高祖定天下，名为有口辨士。居左右，常使诸侯。时中国初定，尉佗平南越，因王之。高祖使贾赐佗印为南越王，佗结箕倨见贾。贾因说佗曰：“足下欲以区区之越，与天子抗衡，为敌国，祸且及身矣！”佗乃蹶然起坐，谢贾曰：“生长蛮夷中久，殊失礼义。”因问贾曰：“我与萧何、曹参、韩信孰贤？”贾曰：“王似贤之。”复问曰：“我与皇帝孰贤？”贾曰：“皇帝起丰沛，讨暴秦，诛强楚，为天下兴利除害，继五帝三王之业，统理中国。中国之人以亿计，地方万里，居天下之膏腴，人从车舆，万物殷富，政由一家，自天地剖判，未始有也。今王众不过数十万，皆蛮夷，崎岖山海间，譬若汉一郡。王何乃比於汉！”佗笑曰：“吾不起中国，故王此。使我居中国，何遽不若汉？”乃大悦。至孝文帝元年，诏丞相陈平，举可使南越者。平言：“陆贾，先帝时曾使南越。”乃召为太中大夫，往使，因让佗自立为帝。贾至南越，王甚怒，为书谢。於是乃下令国中曰：“吾闻两雄不俱立，两贤不并世。皇帝，贤天子也。自今已後，去帝制、黄屋左纛。”贾还报，文帝大悦。
又曰：汲黯为谒者，东越相攻，上使黯往视之。不至，至吴而还报，曰：“越人相攻，固其俗不足以辱天子之使。”河内失火，烧千馀家，上使黯往视之。还报曰：“家人失火，屋比延烧，不足忧也。臣过河南，贫人伤水旱万馀家，或父子相食。臣谨以便宜持节，发河南仓粟，以赈贫民。臣请归节，伏矫制之罪。”上贤而释之。
又曰：司马相如为郎数岁，会唐蒙使略通夜郎西{棘火}中，发巴蜀吏卒千人，郡又多为发转漕万馀人，用兴法诛其渠帅，而巴蜀民大惊恐。上闻之，乃使相如责唐蒙等，因喻告巴蜀民以非上意。还报，天子乃拜相如为中郎将，建节，持四乘之传，因巴蜀币物，以赂西夷。至蜀，太守以下郊迎，县令负弩矢先驱，蜀人以为宠。於是卓王孙、临邛诸公皆因门下而献牛酒。
又曰：淳于髡者，齐之赘婿也。（婿也者，女之夫。比於子馀剩，故曰赘婿。）长不满七尺，滑稽（音骨，乱也。稽者，同也。）多辨，数使诸侯，未尝诎辱。威王八年，楚大发兵加齐。齐王使淳于髡之赵请兵，赍金百斤，马十驷。淳于髡仰天大笑，冠缨索绝。王曰：“先生少之乎？”髡曰：“何敢！”王曰：“先生笑，岂有说乎？”髡曰：“今者臣从东来，见道旁有穰田者，操一豚蹄、酒一杯，而咒曰：‘瓯窭满{艹}（笼也，音构。瓯窭，犹杯楼也。言丰年菜树易可满{艹}。）污耶满车，（污耶，下地田也。则下地田之中，有薪菜可满车也。）五谷蕃熟，穰穰满家。’臣见所持者狭，而欲者大奢，故笑之。”於是齐王乃益赍黄金千镒，白璧十双，车马百驷。髡辞而行。至赵，赵与之精兵十万，革车千乘。楚闻之，夜引兵而去。威王大悦。
《汉书》曰：汉王曰：“孰能为我使淮南？使之发兵背楚，留项王於齐数月，我之取天下可万全。”随何曰：“臣请使之。”乃与二十人俱使淮南。至，太宰王之，（淮南太宰作内主也。）三日不得见。随何因说太宰曰：“王之不见何，必以楚为强，以汉为弱。使何得见，言之而是耶，是大王所欲闻；言之而非耶，使何等二十人伏斧质淮南市，以明背汉而与楚也。”太宰乃言之王，王见之。随何说淮南王，王曰：“请奉命。”阴许叛楚与汉，未敢泄，楚使臣在，方急责布发兵。随何直入，曰：“九江王归汉，楚何以得发兵！”布惊曰：“何至是？”楚使者出，何曰：“事已构，可杀楚使无使归，而疾走汉并力。”布从之，遂归汉。
又曰：张骞，汉中人，建元中为郎，时匈奴降者言，匈奴破月支氏，擒其王，以其头为饮器，月支遁而怨匈奴，无与共击之。汉方欲灭胡，闻之，乃募使者。骞应募，与堂邑氏、奴甘父俱往。匈奴不听去，乃留骞十馀岁，娶胡妻，有子。然骞持汉节不失，居匈奴西。骞因与其属亡，向月氏西走数十日，至大宛。後单于死，国乱，骞与胡妻及堂邑父俱亡归汉，拜骞太中大夫。骞为人宽信，蛮夷爱之。骞曰：“臣在大夏时，见邛竹杖、蜀布，问安得此，国人曰：‘吾贾人往市之身毒国，一名天竺国，在大夏东南数千里，人乘象以战。’臣度大夏去汉万二千里，有蜀物，其去蜀不远矣。”於是汉复事西南夷。骞从大将军击匈奴，尝谙知水草处，军须不乏。封博望侯。
又曰：张骞使至安息，王令将二万骑迎於东界。东界至王都数千里，过数十城，人民相属甚众。使还，即发使来随，欲观汉广大。以大鸟卵、梨轩善眩人献於汉。及宛西小国，皆随使献见天子。
又曰：傅介子，昭帝使通西域。楼兰尝邀汉使杀之。後使介子往而让之。旋谓将军霍光曰：“彼王反覆，不诛，无以惩其恶。臣尝过之，近人，易就耳！愿旦往剌之，以示诸国。”光曰：“可矣。”遂奏介子行，具卒乘，赍重币，扬言赐外国，而志在楼兰。楼兰王意不亲介子，介子阳引去。至其西界，使译者谓王曰：“汉使持重宝行赐诸国，王不来，我之西矣。”即出金币以示译。译者还报王，王贪汉物，来见。介子与坐饮，陈物示之。饮酒皆醉，介子谓王曰：“天子使我私报王。”王随介子入帐中，屏语，壮士二人从後剌之，刃交胸，立死。其贵人左右皆散走。介子告谕以“王负汉罪，天子遣我来诛王，当更立前太子质在汉者为王。汉兵方至，无得辄动，动则灭国矣！”遂持王首而还诣阙。朝廷嘉之，封介子为义阳侯，食邑七百户。
又曰：苏武，字子卿，建次子也。少以父任为郎中，武帝遣以为中郎将，使持节送匈奴使留在汉者。武与副中郎将张胜及假吏常惠等募士斥堠百馀人俱。既至匈奴，致币遗单于。单于益骄，非汉所望也。方欲发使送武等，会缑王与长水虞常等谋反匈奴中。缑王是昆耶王姊子，与昆耶王俱降汉，後随浞野侯没胡中。及卫律所将降者，阴相与谋劫单于母阏氏归汉。会武等至匈奴，虞常在汉时，素与张胜善，私候胜曰：“闻汉天子甚怨卫律，常能为汉伏弩射杀之。吾母与弟在汉，幸蒙爵赏。”张胜许之。事败，单于怒，欲杀汉使。左伊秩訾曰：“宜皆降之。”单于使卫律召武受辞。武谓常惠曰：“屈节辱命，虽生，何面目以归汉！”乃引佩刀自刺。卫律大惊，召医疮。单于乃凿地为坎，置カ火，覆武其上，蹈其背以出血，气绝。半日复息。惠、胜等号哭。单于壮其节，朝夕遣人候问。武愈，单于逾欲降之。武不能屈，乃幽武大窖中，绝食。天雨雪，武卧啮雪，与毡毛并咽之，数日不死，匈奴以为神。乃徙武北海，令牧羊，不得食。掘野鼠去草实，食之。杖汉节，旄尽落，积五六年，昭帝即位，与匈奴和亲，求武，匈奴绐言死。後汉使复至匈奴，常惠请其守者，夜见汉使，教使谓单于曰：“天子射上林中，得雁，足有系帛书，具言武在北海大泽中牧羊。”使者如惠语，以让单于。单于视左右大惊，谢汉使曰：“武等实在。”乃召武，相随官属等九人归汉。武以元始六年春至京师，拜典属国。常惠等皆为郎。
又曰：郑吉，会稽人，累迁卫司马。神爵中，日逐王乱匈奴，欲降汉，使人与吉相闻，於是汉使吉迎之。日逐王并口万二千，随吉至河曲，遂将诣京师。吉既破车师，降日遂王，威震西域，遂护车师以西，故号都护。都护之置，自吉始焉。
又曰：陈汤，为人沉勇，有大虑，多谋策，喜奇功。所过城邑山川，常登望远，以观形势。常患位卑权轻，不决胸臆之谋。时西方郅支单于常杀汉使，侵横诸国，朝廷患之。谷吉上书愿往谕王，遇害。乃遣汤与甘延寿使于西域，阳谓延寿曰：“郅支单于结怨诸夷，屈辱汉使，朝廷患之久矣。虽然，蛮夷无金城汤池之固、坚弩之器，恩义不行，彼可取也。若举屯田吏士，并发乌孙兵，直抵城下，彼亡无所保，千载之功可致也！”延寿然之，请奏，汤曰：“不可，不如矫诏而发之。”延寿不从。会延寿疾卧，汤因矫制发城郭诸国兵胡汉四万馀骑，置官吏而发也。已行，延寿闻而惊起止之。汤按剑叱之，曰：“大众已集，竖子胡敢沮众耶！”乃上疏自劾矫制之状，因分兵葱领、赤谷两道，鼓行而西。去单于城三十里，止而营。单于怪之，使人问之曰：“汉兵何来？”汤曰：“见单于亡国，本屈意康居，故来护单于耳。”单于不知意旨，犹豫无备。因夜进兵围城，迟明拔之，斩郅支单于以归。
又曰：盖宽饶，字次公，魏郡人也。明经，为郡文学，以孝廉为郎。举方正，对策高第，迁谏议大夫。宽饶为卫司马，有厚德。宣帝嘉之，以宽饶为太中大夫，使行风俗，多所称举贬黜，奉使称旨。擢为司隶校尉，刺举无所回避，小大辄举。所劾奏众多，廷尉处其法，半用半不用。（以其峻刻，故有不用者。）公卿贵戚及郡国吏繇使至长安，皆恐惧莫敢犯禁，京师为之清平。
又曰：终军从济南当诣博士，步入关，关吏予军。军问：“以此何为？”吏曰：“为复传还，当以合符。”军曰：“大丈夫西游，终不复传还！”弃而去。军後为谒者，使行郡国，建节东出关。关吏识之，曰：“此使者，乃前弃生也。”军行郡国，所见便宜以闻。还奏事，上甚悦。
卷七百七十八　奉使部二
奉使中
《後汉书》曰：伏湛子隆，字伯文，少以节操立名。当时张步兄弟各拥强兵，据有齐地。拜隆为太中大夫，持节使青、徐招降。张步等五校尉皆降。其冬，拜隆为光禄大夫。复使於步，皆招怀绥辑，多来附隆。帝嘉其功，以比之郦生，即拜步为东莱太守。刘永复遣使立步为齐王，步贪受王爵，犹与未决。隆晓譬曰：“高祖与天下约，非刘氏不王，今可得为十万户侯耳！”步欲留隆与共守二州，隆不听，求得反命，步不从，乃执隆。隆遣间使上书曰：“臣隆奉使无状，（言罪大也。）受执凶逆。虽在困厄，授命不顾。又吏人知步反叛，心不附之，愿以时进兵，无以臣隆为念也。臣隆得生归阙庭，受诛於有司，此其大愿。若令没身寇手，以父母兄弟长累陛下。陛下与皇后、太子永享万国，与天无极！”帝得隆奏，召其父湛，流涕以示之，曰：“隆可谓有苏武之节，恨不且许而遽求还也！”其後步遂杀之，时人莫不怜哀焉。以其子琼为中郎。
又曰：奉车都尉窦固出击匈奴，以班超为假司马，将兵别击伊吾，战於蒲类海，多斩首虏而还。（伊吾，匈奴中地名。蒲类，匈奴中海名，在敦煌北。）固以为能，遣与从事郭恂俱使西域。超到鄯善，（鄯善，本西城楼兰国也，後改为鄯善。去阳关一千六百里，去长安六千一百里。）鄯善王广奉迎超，礼敬甚备，後忽吏疏懈。超谓其官属曰：“宁觉广礼意薄乎？此必有北虏使来，狐疑未知所从故也。明者睹其未萌，况已著耶？”乃召侍胡，诈之曰：“匈奴使来数日，今安在乎？”侍胡惶恐，具服其状。超乃闭侍胡，悉会其吏三十六人，与共饮。酒酣，因激怒之，曰：“卿曹与我俱在绝域，欲立大功，以求富贵。今虏使到裁数日，而王广礼敬即废；如今鄯善收吾属送匈奴，骸骨长为豺狼食矣。为之奈何？”官属皆曰：“今在危亡之地，死生从司马！”超曰：“不入虎穴，不得虎子！当今计，独有因夜以火攻虏，使彼不知我多少，必大震怖，可殄尽也。灭此虏，则鄯善破胆，功成事立矣。”众曰：“当与从事议之。”超怒曰：“吉凶决於今日，从事文俗吏，闻此必恐。而谋泄，死而无所名，非壮士也！”众曰：“善。”初夜，遂将吏士往奔虏营。会天大风，超令十人特鼓藏虏舍後，约曰：“见火燃者，当鸣鼓大呼。”馀人悉持弓弩，夹门而伏。超乃顺风纵火，前後鼓噪，虏众惊乱。超手格杀三人，吏兵斩其使及从士三十馀级，众百许人悉烧死。明日，乃还告郭恂，恂大惊，既而色动。超知其意，举手曰：“掾虽不行，班超何心独擅之乎！”恂乃悦。超於是召鄯善王广，以虏使首示之，一国震怖。超晓告抚慰，遂纳子为质，还奏於窦固。固大喜，具上超功效，并求更选使使西域。帝壮超节，诏报曰：“吏如班超，何故不遣而更选乎？今以超为军司马，令遂前功。”
又曰：郑众，字伯师。拜越骑校尉，使匈奴。至北庭，虏欲令拜，众不屈。单于大怒，不与水火，欲胁伏众，拔剑自誓，单于乃止。
又曰：张纲，字文纪，为侍御史。汉安元年，选八使徇行风俗，皆耆旧知名，多历显位。惟纲年少，官资最微。馀人受命之部，而纲独埋其车轮於洛阳都亭，曰：“豺狼当路，安问狐狸！”遂奏：“大将军梁冀、弟河南尹不疑，皆蒙外戚之任，居阿衡之职，不能敷扬五教，专务蛇豕而已！”帝虽知纲言公直，然不忍行用也。时广陵贼张婴杀太守据部。冀乃用纲为广陵太守。纲至，乃陈示祸福，婴等开门出降。纲乃抚纳离叛，使各得安居，部内肃清。帝嘉之，赐钱十万。
《续汉书》曰：大使车五乘，驾驷，赤帷，持节者，重导五百，琐弩十二人。小使车兰舆，赤毂、赤帷，从驺骑四十人。
又曰：周举，字宣光。顺帝时，诏八使遣巡行风俗，皆选素有威名者。拜举侍中，与侍中杜乔、守光禄大夫周栩、前贵州刺史冯羡、尚书栾巴、侍御史张纲、兖州刺史郭遵、太尉长中刘班并守光禄大夫，分行於天下。其刺史、二千石有赃罪显明者，驿马上之。墨绶以下，便辄收举。其有清忠惠利，为百姓所安，宜表异者，皆以状上。於是八使同时俱拜，天下号曰：“八俊”。举於是劾奏贪猾，表荐清公，朝廷称之。
又曰：范滂，字孟博，汝南征西人。厉清节，为州所服，举孝廉。时冀州饥荒，盗贼群起，乃使滂案察之。滂登车揽辔，慨然有澄清天下之志。及至州境，守令自知赃污，望风解印绶去。其所举奏，莫不厌伏众议。
《东观汉记》曰：来歙，字君叔，南阳人也。建武五年，持节送马援，奉玺书於隗嚣。嚣遣子恂随入侍。时山东略定，帝谋西收嚣兵，与俱伐蜀。嚣将王元说嚣，故不决。歙素刚直，遂发愤责之，曰：“国家以公知臧否，晓废兴，故以手书赐至意足下，推忠诚，眷委质，是君臣父子信也。今乃欲从佞惑之言，为族灭之计，叛主负子，违背忠信！吉凶之决，在於今日！”因欲前刺嚣，嚣起入，部勒兵，将杀歙。歙徐杖节就车而去。
又曰：隗嚣甚重马援，以为绥德将军。时公孙述称帝，嚣使援往观之。援素与述同乡里相善，以为至当握手迎如平生。而述方盛陈陛卫，以延援入。交拜礼毕，就馆，更为援制都布单衣，交让冠，会百官於宗庙，立旧交之位。述鸾旗旄骑、誓就车，礼甚盛，欲以援封侯，食大将军位。宾客皆乐留，援晓之，因而辞归，谓嚣曰：“子阳井底蛙耳！不如专意东方。”嚣乃使援奉书洛阳。援至，引见於宣德殿，上迎笑谓之曰：“卿遨游二帝间，见卿使人惭。”援顿首谢曰：“当今之世，非独君择臣，臣亦择君。臣与公孙述少相善，臣前至蜀，述陛戟而後进。臣今远来，陛下何知非刺客，而简易如此？”於是上复笑曰：“卿非刺客，顾说客耳。”援乃曰：“天下反覆，自盗名字者不可胜数。今见陛下，恢廓大度，同符高祖，乃知帝王自有真也！”
又曰：郭丹从师於长安，买传入函谷关，乃慨然叹曰：“丹不乘使者车，终不出关！”後三公举丹贤能，征谏议大夫。丹自去家十有二年，果乘高车出关，如其志也。
“何贤之有！”伊曰：“以地言，尉佗不在弊邑。”冯弘闻而大悦。还，封都亭侯。
《後魏书》曰：燕凤，字子章，代人也。拜代王左长史，参决国事。常使符坚，坚问凤曰：“代王何如人也？”对曰：“宽和仁爱，经略高远，一时雄主也。常有并吞天下之志。”坚曰：“卿辈北人，无刚甲利器，敌弱则进，敌强则退，安能兼并也？”凤曰：“北人壮悍，上马持三仗，驱使若飞；主人雄俊，率服北土，控弦百万，号令若一；军无辎重樵爨之苦，轻行速捷，因敌取资。此南方所以疲弊，北方所以常胜也。”坚曰：“彼国人马多少？”凤曰：“控弦之士数十万，见马一百万匹。”坚曰：“卿言人众则可，说马太多。”凤曰：“云中川自东山至西河，二百馀里；北至南山，百馀里，每岁自孟秋，马常大集，略为满川。以此推之，使人言犹未尽。”凤还，坚厚加赠。
又曰：朱长生，岱人。孝文时，为散骑常侍。使高车，其王阿伏至罗国乃不以礼待长生。长生责至罗王：“既称臣内附，何得口云再拜而实不拜？”乃呼出帐，令众中拜。至罗惭，其臣下大怒，乃以兵胁之曰：“不降则杀！”长生厉声曰：“我宁作魏鬼，不为汝臣！”留三岁，乃放还。孝文比之苏武也。
又曰：李彪使萧颐，亲谓彪曰：“卿前使还日赋诗云：‘但愿长闲暇，後岁复来游。’果如言，今日卿此还也，复有来理否？”彪答曰：“使臣请重赋诗。”曰：“宴衍清都中，一去永矣哉！”颐惘然曰：“清都可尔，一去何事？观卿此言，似成长阔。”
《隋书》曰：许，字务本，高阳北新成人也。家有书万卷，皆悉遍涉。祯明二年，加通直散骑常侍。聘隋，遇文帝伐陈，礼成而不获反命，留絷宾馆。陈亡，素服号泣，於西陛下藉草三日。有诏就馆，拜通直散骑常侍。尽夜哀哭，北面立，垂涕再拜受诏。明日，乃朝，伏泣於殿下，悲不能胜。左右曰：“我平陈惟获此人，既怀其旧君，则我诚臣也。”敕以本官直门下省，赐物千段。
《唐书》曰：大历初，以授归崇敬仓部郎中兼御史中丞，赐金紫充吊祭册立新罗王使，至海中流，波涛迅急，舟漏众咸惊骇。舟人请以小艇载崇敬避祸。崇敬曰：“舟人凡数百，我何独济？”逡巡，波涛稍息。故事：使新罗者，至海东多有所求，或携资帛而往货易规利。崇敬一皆绝之，东夷称重其德。
又曰：殷侑，为童儿力学，不念家产。长能通经，以讲习自娱。五经登第，通历代沿革，擢为太常博士，转虞部员外郎。为入回纥副使。回纥骄倨，见汉使，盛陈兵甲，与其相不拜，欲受汉使礼。侑坚立不动，宣命既毕，虏使责之，云欲留使者。行人皆惶怖，独侑谓虏曰：“今可汗是汉家子婿，坐受使臣礼，是可汗无礼，非使臣无礼也！”虏惮其严正，卒不敢逼。
《荆州先德传》曰：费，字文伟，江夏人也。吴与蜀和，遣使张温字惠恕来修好。温辨，好论议，鲜能抑之。诸葛亮以有俊才，宜遣报温使，以为奉信校尉。权时窃尊号，意犹豫未决。为陈存亡之画、开国建家之策，权甚悦。时滑稽、知名皆在会，并使发异端之难，应机辄答，坐席称之。由是爱敬焉。
卷七百七十九　奉使部三
奉使下
《三辅故事》曰：娄敬曰：“臣愿为高车使者，持节往至匈奴庭，与其分土定界。”敬至，曰：“汝本处北海之滨，秦乱，汝侵其界，居中国地。今婚姻已成，当还汝敝肆，还我中国地。”作丹书铁券，曰：“自海以南，冠盖之士处焉；自海以北，控弦之士处焉。”割土盟誓，然後求还。
《华阳李别传》曰：字孟君，汉中人。和帝即位，分遣使者循州郡，观风俗，皆微服单行。使者二人，当到益州，投公舍宿。时夏月露坐，为出酒与谈。公仰视问曰：“二君发京师时，宁知二使者何日发耶？”二人惊相视而曰：“不闻。”问公何以知之，公指星，有二使星向益部。二人知其深明，遂共谈，甚嘉异焉。
《风俗通》曰：周、秦常以岁八月，遣车之使，采异代方言，还奏之，事藏秘室。
《晏子春秋》曰：晏子使吴，吴称曰：“天子请见。”晏子蹴然曰：“臣受命弊邑，使於吴王。臣迷惑，入于天子之朝，敢问吴王恶存？”吴王夫差请见以诸侯之礼。
又曰：晏子使楚，楚王进橘，置削。晏子不剖而并食，王曰：“橘末剖。”对曰：“臣闻之，赐人主者，瓜桃不削，橘柚不剖。臣故不敢剖，臣非不知。”
又曰：晏子使楚，楚人为小门而延晏子。晏子不入，曰：“使狗国者从狗门入；今臣使楚，不当狗门入也！”王曰：“齐无人耶？”对曰：“齐之临淄三万户，张袂成帷，挥汗成雨，何为无人！齐以贤者使贤主，不肖者使不肖主，婴不肖，是故使王耳。”
</div>
    <div class="pagination">
<a href="太平御览_page536.html">上一页</a><span>...</span><a href="太平御览_page532.html">532</a><a href="太平御览_page533.html">533</a><a href="太平御览_page534.html">534</a><a href="太平御览_page535.html">535</a><a href="太平御览_page536.html">536</a><span class="current-page">537</span><a href="太平御览_page538.html">538</a><a href="太平御览_page539.html">539</a><a href="太平御览_page540.html">540</a><a href="太平御览_page541.html">541</a><a href="太平御览_page542.html">542</a><span>...</span><a href="太平御览_page538.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
