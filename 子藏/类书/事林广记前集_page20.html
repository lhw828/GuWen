<!DOCTYPE html>
<html>
<head>
    <meta charset="UTF-8">
    <title>事林广记前集 - 第 20 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事林广记前集 - 第 20 页/共 35 页</h1>
    <div class="content"> 妇女言不可听
人家不和多因妇女以言激怒其夫及同辈盖妇女所见不广不远不公不平又其所谓舅姑伯叔妯娌皆假合为之非自然天属非丈夫有远识则为其役而不斍一家之中乖変生矣于是有亲兄弟子侄隔屋连墙至死不相往来者此皆因听信妇人言语积渐而致然也亦甞见有远识之人知妇女不可谏诲而外与兄弟相爱常不失欢私救其所急私赒其所乏不使妇女知之彼巳弟之贫者虽深怨其妇女而重爱其兄弟至于当分析之际不敢以贫故而贪爱其兄弟之财产者有兄弟相爱终不失和者盖由见识高远之人不听妇女之言而先施之厚因以得兄弟之心有识者能之
 婢仆言不可听
妇女之易生言语者为多出于婢妾之间鬪婢妾愚贱尤旡见识以言它人之短失为忠于主母若妇女有见识能一切勿听则虚佞之言不复敢进若听之信之从而爱之则必再言之又言之使主母与人为仇至于奴仆亦多如此若主翁听信则其人亦必失欢不可不戒
 背后言不可听
凡人家有子弟及妇女好传逓言语则圣贤同居亦不能不争且人作事不能皆是不能皆合人意宁免其背后评议背后之言人不传逓则彼不闻知宁有忿争惟此言彼闻又况两逓其言从而增易两家之怨牢不可解惟高明之人不听其言则此辈自不能间其所亲
 背后不可讥议
同居之人或相往来须扬曳履使人知之不可默造恐其适议及我则彼此愧惭进退不可况其间有不晓事人伏于幽暗之以同人之言语此生事兴争之端岂可久与同居然人之居不可谓僻静人而辄讥议人必虑或有闻之者俗谓墙壁有耳其说宁不信然
 亲邻不宜频借
房族亲戚邻居其贫者纔有所阙必请假焉米塩酒醋计□不多朝夕频频令人厌烦如假借衣服器用既为损污又因以质□终至不偿借之者历历在心日望其偿其借者非惟不偿又行行常自若且语人曰我未甞有纤毫假贷于它此言一达岂不大招怨怒于人邪
 贫者随力周済
应亲戚故旧有所假贷不若随力给与之言借则我望其还不免有所索索之既频而负偿反怒曰我欲偿之以其不当频索则姑巳之方其不索则又曰彼不下气问我我何为而强还之故索亦不偿不索亦不偿终于交怨而后巳盖贫人之假贷初肯偿之意虽有肯偿之心亦何由得偿凡亲戚故旧因财成怨者多矣不若念其贫随吾力之厚薄文以与之则我旡责偿彼亦怨也
 觅子长幼异宜
贫者飬它人之子当于幼时盖贫者田宅可飬暮年惟望其子反哺不可不自其幼时衣食抚飬以结其心富者飬它人之子当于既长之时今世之富人飬他人之子多以为讳故欲及其旡知之时抚飬所出至微之人长而不肖恐其破家方议逐去致有争讼若取于既长之时其贤否可以粗见必不破家矣然多子亦不可轻与人须俟其稍长观其为人然后付与两家获福美哉
 养义子当别嫌
贤德之人见族人及外亲子弟之贫多收于其家衣食教抚如巳子而薄俗乃有贪其财产于其身后强欲承重以为某人甞以我为嗣矣故高义之事使人病于难行惟当于平昔别其居明其名称及娶妻而有前夫之子接脚夫而有前妻之子尤不可不早定以息他日之争当质之于众明之于官以绝争端若义子有劳于家义兄弟有劳于巳亦宜早有所酬不可拘文而废恩义
 飬亲戚虑后患
人之姑姨姊妹及亲戚妇人年老而子孙不肖不能供飬者不可不收飬然又须关防恐其身后有不肖子孙却妄经官司称其人因饥寒而死或称其人有遗下囊箧之物官中受词必为追证不免有扰须于生前令白之于众质之于官称身外余物则免它日有后患
 男女婚姻杂训
男女议亲不可贪其阀阅之高资产之厚苟人物不相当则子女终身抱恨况有不和而生它事者矣人家有男虽欲择妇有女虽欲择婿又须自量我家子女如何知我子凡下若娶美妇岂特不和或生它事如我女丑彼家子美夫万一不和卒为所弃男女婚嫁切须自揣又男女不可于幼小之时便议婚姻大抵女欲得托男欲得偶若论目前悔必在后盖富贫盛衰更迭不常男女之贤否须年长可见若早议婚姻事変易固为甚善或昔富而今贫或昔贵而今贱或所议之婿流荡不肖或所议之女狠戾不检从其前约则难保家背其前约则为薄义争讼由之而兴矣间有幼小议亲便取归家世俗所谓豚飬者鲜有圆全长而仳离者多矣其故何在盖人之夫妇所以固结者惟情欲而巳年及婚嫁情窦巳开一见交固虽有过失各相吞容若夫髫鬌相聚嬉戱致争饮食致争平时相怒巳积于胷中纵及长成虽巳好合而平昔积忿终不能平必至于睽离而后巳其故此也亦有因亲致亲亦不相忘此最风俗好然其间妇女远识多因相熟而从简至于相忽遂至相争不和反不若素不相识而骤议亲者故凡因亲议亲最不可托熟阙其礼文又不可忘其本意极于责备则两家周致它患矣故有侄嫁于姑家独为姑氏所恶甥嫁于舅家独为舅妻所恶姨女嫁于姨家独为姨氏所恶皆由玩易于其初礼薄而怨生也凡人嫁女须随家力不可勉强然或财产宽余亦不可视为它人不以分给今世固有生男不得力而依托女家而身后葬祭皆由女子者岂可谓生女之不如男也稍或家道寻常必欲望高陪费财产致破自家亦不深思之过也大抵嫁娶媒言不可尽信其言语反复绐女家则曰男富给男家则曰女美至有绐女家则曰男家不求备礼且明出聘定之资绐男家则厚其所遣之贿且虚指数目者轻信其言而成婚则责恨见欺夫妻反目至于仳离者有矣大抵嫁娶固不可媒而媒者之言不可尽信大抵若此尤当谨察人家有孤女氶分者必随力厚嫁合得田产必依条分给若吝于目前必致嫁后有所陈诉间有寡妇再嫁或有孤女年未及嫁如内外亲姻有高义者宁若与之议亲使鞠飬于舅姑之家俟其长而成亲若随母而归义父之家则嫌疑之间多不自明
新编纂图增类羣书类要事林广记卷之九　　【前集】
○人事类【下】莅官政要
 权在巳不妨宽
凡为政欲得厉威使事事齐整甚易但失于不宽便不是古人作今人只要事事如意故斍见宽政闷人不知权柄在手不是使性气何甞见百姓不畏官人但见官人多虐百姓耳然宽亦须有制始得若一例宽大则胥吏玩弄不成官府须要权常在巳何妨于宽
 法虽严行以宽
熙宁三年朝廷初行新法所遣使者皆新进少年遇事风生天下骚然州县始不可为康节先生闲居林下门生故旧仕宦四方者皆欲投効而归以书问康节康节荅曰正贤者所当尽力之时新法固严能宽一分则民受一分赐矣投効而去果何益哉此法虽严当行以宽
 戒躁应当宽缓
临事切戒躁急躁急则先自不暇何暇治事加以猾吏奸民窥伺机便以成其利非特害人于巳甚害若李参政教一初官云勤谨和缓其人曰勤谨和巳闻命矣缓字未喻李云曷甞教贤缓不及事贤且道甚事不因忙后错着也
 当官先戒暴怒
事有不可当详之必不中若先暴怒只能自害岂能害人前辈甞言凡事只怕待待者详之谓也详而之则思虑自出人不能中偏之也
 同官相贵宽
同官有不贤者或非理相扰若问或一再尚可与辨至于百一是且朝夕以此相临极为难万一有此但得宽怀以可奈何之必不至大相龃龉也
 居官自当尽心
事君如事亲事官长如事兄与同僚如家人待群吏如奴仆爱百姓如妻子公事如家事然后为能尽吾之心如不然岂不有愧古人宁免尸位素餐之诮
 居官以清为尚
大凡居官清则公不清则不公书云以公私民其允怀仕宦能检身以清则上位捃拾不得百姓论讼不得吏人挟持不得守官要术莫尚于清人当自斍耳
 尽心思虑狱讼
凡作州县或狱官每一词讼难决必静思忽然有得则是非判矣是道也惟不苟者能之事者不以听讼为先而在乎尽心不以集事为急而贵乎方便也
 治狱当知次第
吕本中甞为泰州狱掾颜夷仲劝以治狱次第如夏月勘罪人早在西廊晚在东廊以避日色又如狱中遣人勾追必随事了毕不可别遣恐其受赇不肯毕事
 死刑尤当谨用
郑公甞有遗戒谨用死刑韩国以语欧文忠公终身行之谓汉惟杀人者死今法多杂犯死罪故多所平反又主公质为数郡有犯法非害干物者必缓其狱
 验尸必须亲视
黄刚中甞言为尉时每验尸虽盛暑必先饮少酒捉鼻亲视人命至重不可避臭秽使有不实冤滥
 居官当避疑谤
范侍郎作库务官随行箱笼只置厅上以防疑谤凡此类皆守官者所宜详知当如此庶免疑谤也
 公正不受干托
昔有郡守延一术士同书室甚相欵治后术士以公事干之守大怒竟寘之法为官当公正如此
 当防小人中伤
当官既自廉絜又须关防小人如文字历引皆用分明以防中伤不可不至谨防于未然庶全清絜
 为官须有五力
曰才曰风曰心曰势曰福盖才不足察理风不足服众心不足办事势不足以自立福不足以镇俗此五者乃为官之要理若其一便不能为
 上官三不入宅
一子弟不可入宅二牙婆不可入宅三师尼不可入宅人家亦然居官家有一于此鲜不为患也
 立朝之法有四
其事上也忠一也其禔身也正二也其操心也公三也其虑患也深四也兹四者乃立朝之要法也
 当官之法有三
曰清曰谨曰勤知此三者则可以持身可以保位可以远耻辱可以得上之知可以得下之援也
 伤痕当卞真伪
李西公知长沙县有鬪者甲强乙弱各有伤痕西公召前以指按之甲真乙伪也南方有木文木以叶涂之肤则青赤如伤痕剥其皮置肤上以火熨之则如掊伤洗之不落盖按之则知欧伤者血聚内硬伪者不硬也
 争去失卞物主
昔有争鸭以至讼庭甲曰是某之物乙曰是某之物莫得而辨宰问甲喂以何物甲曰谷也又问乙乙曰饭也剖而视之果谷也乙伏其罪又有人共圃栽茄一旦甲窃乙之茄出园遇乙争而至官甲曰某自采巳物于乙旡与宰令排列于庭视之曰甲真窃乙之物也何以知之盖所采小大错杂若真采巳物必不肯甲伏其罪
 作县不可科借
大凡作县两税自有常额县官正巳以率下则民间旡隐负不输官中旡侵盗妄用未敢以为有余亦何不足之有惟作县之人不自俭巳吃者著者日用者船挈往来送遗结托置造器用储蓄囊箧及其它百色之须取给于吏辈为吏者岂有将巳财而奉县官不过就簿历之中恣为欺弊或以圣节祗待及修造公舍敷乡都或以和买和雇及差役科傜剥削百姓巧作名色其弊百端不可悉文县官素受其污啖往往知而不问况又有懵然不晓财赋之利病及有晓者又与之通同作弊以致侵盗官钱棓敛民财贪污之名远播众耳身冒其宪民受其殃可胜言哉凡居官莅事不可不谨猾吏奸民尤当详察若轻信吏人则彼奸民遗赂以曲为直从而断决岂不枉哉间有子弟为官懵然不晓事理又有与吏同贪虽知其是否而妄决者乡民冤抑莫伸仕宦多旡后者以此盍亦思上之所以责任者何意而下之所以赴愬于我者正望我以伸其冤抑我其可以不公其心哉凡为官吏当以公心为主非特在巳愧而子孙亦职有利矣
　　警世格言
古人有一言可以终身行之者故后世可则焉今取前辈一言词组可为日用常行之助者并悉存之
 居乡七约
吕斈士乡党规约
一曰水火 【小则遣人救大则亲仕多率人救之并吊之】 
二曰盗贼 【近者同力捕之力不能告众白官尽力捕之】 
三曰疾病 【小则遣人问之甚则亲为问药贫乏则助之】 
四曰死丧 【阙人力则往助其事阙财则赙物及与借贷】 
五曰孤弱 【家能自赡则为经理或择近亲可托者主之】 
六曰诬枉 【有诬枉不能自伸者可闻于官府为分析之】 
七曰贫乏 【有安贫守分而生计大不足者众以财済之】 
 □乡四事
吕氏乡约
一曰德业相劝 二曰过失相规 
三曰礼俗相成 四曰患难相恤 
 居家四本
余氏家约
读书起家之本 循理保家之本 
勤俭治家之本 和顺斉家之本 
 治心六本
黄石公丹书
一曰立身有义而孝为本 二曰战阵勇烈而猛为本 
三曰丧祀有礼而哀为本 四曰政治有理而农为本 
五曰生财有时而勤为本 六曰居国有道而嗣为本 
 致富五事
管子农务篇
一曰山泽救于火草木得植茂家之富也
二曰沟渎遂于隘障水安其藏家之富也
三曰桑麻殖于野五谷宜其地家之富也
四曰六畜育匏荤菜百果备家之富也
五曰工事旡刻金娄女事旡文章家之富也
 致贫五事
管子农务篇
一曰山泽不救于火草木不得茂植家之贫也
二曰沟渎不遂于隘障水不安其藏家之贫也
三曰桑麻不殖于野五谷不宜其地家之贫也
</div>
    <div class="pagination">
<a href="事林广记前集_page19.html">上一页</a><span>...</span><a href="事林广记前集_page15.html">15</a><a href="事林广记前集_page16.html">16</a><a href="事林广记前集_page17.html">17</a><a href="事林广记前集_page18.html">18</a><a href="事林广记前集_page19.html">19</a><span class="current-page">20</span><a href="事林广记前集_page21.html">21</a><a href="事林广记前集_page22.html">22</a><a href="事林广记前集_page23.html">23</a><a href="事林广记前集_page24.html">24</a><a href="事林广记前集_page25.html">25</a><span>...</span><a href="事林广记前集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
