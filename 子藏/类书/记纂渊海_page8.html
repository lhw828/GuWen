<!DOCTYPE html>
<html>
<head>
    <meta charset="UTF-8">
    <title>记纂渊海 - 第 8 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 8 页/共 130 页</h1>
    <div class="content">　　经天方荐瘥丧乱多【诗】四时皆有疠疾春时有痟首疾夏时有痒疥疾秋时有疟寒疾冬时有嗽上气疾【周礼】以禬民之丧礼　大礼则不举【周礼】疠疾不降民不夭札【左传】
　　子使物不疵疠
　　史秦始皇三年虫起东方蔽天而下年为大疫【史记】哀帝永初六年大疫疫者邪乱之气所生延光四年京师大疫有絶门者　桓帝元康元年正月京都大疫二月九月庐江乂疫　献帝建安二十二年大疫【汉书】魏文帝黄初四年宛许大疫死者万数　明帝青龙二年四月大疫三年京师大疫【晋书】
　　传记人主好聚敛则人多疫死【六韬】颛顼氏有三子亡而为疫鬼【山海经】
　　集屑屑水帝魂谢谢无余辉如何不肖子尚奋疟鬼威诅师毒口牙舌作霹雳飞符师防刀笔丹墨交横挥【韩遣疟鬼】
　　本朝遂令邪风伺间隙潜中瘟疫于民氓【欧阳公】


　　记纂渊海卷五
<子部,类书类,记纂渊海>
　　钦定四库全书
　　记纂渊海卷六　　　　　宋　潘自牧　撰地理部
　　地
　　经至哉坤元万物资生乃顺承天坤厚载物德合无疆地势坤君子以厚德载物　不习无不利地道光也地道无成而代有终也　俯以察于地理　俯则观
　　法于地观鸟兽之文与地之宜　坤者地也万物皆致养焉【易】大司徒掌天下土地之图周知九州地域广轮之数辨其山林川泽丘陵坟衍原隰之名物【周礼】地秉隂窍于山川【记礼运】地载万物【郊特牲】地载神气【孔子闲居】今夫地一撮土之多及其广厚载华岳而不重振河海而不泄万物载焉【中庸】如地之无不载也【左】
　　子地载而无弃故安而不动莫不生植【管子】地者万物之本原诸生之根苑也【管】女娲断鼇足以立四极　夫大块载我以气劳我以形佚我以老息我以死【列子】阖四海之内东西二万八千里南北二万六千里禹乃使大章歩自东极至于西极二亿三万三千五百里七十五歩使竖亥歩自北极至于南极二亿三万三千五百里七十歩　九州之外乃有八殥自东北方曰大泽曰无通东方曰大渚曰少海东南方曰具区曰元泽南方曰大梦曰浩泽西南方曰渚资曰丹泽西方曰九区曰泉泽西北方曰大夏曰海泽北方曰大冥曰寒泽八殥之外乃有八纮自东北方曰和丘曰荒土东方曰棘林曰桑野东南方曰大穷曰众安南方曰都广曰反戸西南方曰焦侥曰炎土西方曰金丘曰沃野西北方曰一目曰沙所北方曰积氷曰委羽八纮之外乃有八极自东北方曰方土之山曰苍门东方曰东极之山曰开明之门东南方曰波母之山曰阳门南方曰南极之山曰暑门西南方曰编驹之山曰白门西方曰西极之山曰阊阖之门西北方曰不周之山曰幽都之门北方曰北极之山曰寒门【淮南子】地形者所以穷南北之脩极东西之广经山陵之形区山谷之居列山川之数规逺近之路使人通逹周备【淮南】地者统元形焉非止丘陵山川之谓也【文中子】
　　史萧何入秦图书藏之以此沛公具知天下阸塞戸口以何得秦图书也【前本纪】光武披地图指示邓禹曰天下郡国如是今始得其一【后邓禹传】裴秀作地域图十八篇奏之　地图之体有六一曰分率所以辨广轮之度也二曰准望所以正彼此之体也三曰道里所以正所由之数也四曰髙下五曰方邪六曰迂直此三者各因地而制以校夷险之数也【本】
　　传记东至于泰逺西至于邠国南至于濮铅北至于祝栗谓之四极觚竹北戸西王母日下谓之四荒九夷八狄七戎六蛮谓之四海【尔雅】地者易也言养物怀任交易变化含吐应节故其立字土力于乙者为地【春秋】地东西为纬南北为经山为积德川为积刑【家语】地有四游常动而不止譬如人在大舟中闭牖而坐舟行不觉也【尚书考灵曜】地有三千六百轴【河图括地象】地者万物之祖元气所由生也【白虎通】地以川为脉草木为毛土为肉石为骨【博物志】九地者一为沙泥二泽浼三沚崖四下田五中田六上田七下山八中山九上山【太注】费长房有神术能缩地脉千里聚在目前放之复如旧【神异】
　　集八柱何当东南何亏【楚词天问按淮南子云地有八柱】康回凭怒地何故以东南倾【同上康回共工也按列子云共工怒触不周之山絶地维】东西南北其脩孰多南北顺其衍几何【同上】奈何以弹丸地而囷太平之民哉【髙适上疏】删百代之弊综羣言之首繁而不乱疎而不漏才识以润之丹青以炳之使嗜学之徒未披文而见义不由户而覩奥斯乃训导之明也穷地而述举世而载事极洪纎理通微昧混一家文轨张大国之襟带覈人物之虚实总山川之要防表皇威之有截明王道之无外斯乃功用之大也见苍梧涂山则思舜禹防民之艰覩穷荒大漠则悟秦汉劳师之弊览齐墟晋壤则想桓文勤王之霸观洞庭荆门则知苗蜀恃险之败王者于是明乎得失诸侯于是鉴乎兴替斯又惩劝之道也【吕温地志图序】上帝既剖混沌氏以支节为山岳以肠胃为江河一旦虑其掀然而兴则下无生类矣于是孕铜于山泽滓鱼盐于江河俾后人攻取将有以苦混沌之灵而致其不起也呜呼混沌氏则不起而人力殚焉【罗隐叟遗意】地形连海尽【李白】俯入裂厚坤　杀气南行动坤轴　开地当天险【同上】五方乱风土百种分锄耕【韩集】稍疑地脉断【桞集】
　　本朝弹丸黒子之地【赵普】沈僴问何谓四游朱文公曰谓地之四游升降不过三万里非谓天地中间相去止三万里也春游过东三万里夏游过南三万里秋游过西三万里冬游过北三万里今厯家筭数如此以土圭测之皆合僴曰譬以大盆盛水而以虚器浮其中四邉定四方若器浮过东三寸以一寸折万里则去西三寸亦如地之浮于水上蹉过东方三万里则逺去西方三万里矣南北亦然然则冬夏昼夜长短非日晷出没之所为乃地之游转四方而然尔曰然【朱文公语录】不有万物殊岂知方舆大　地理山川隔　摇荡山川失维陬【欧阳公】区区魏中梁一米谁雌雄　泰山秋毫两无穷钜细本出形相中大千起灭一尘里未知颃颉谁雌雄　门浮一区尔真妄果安在垂慈世人眼俯仰了大块【东坡】
　　山
　　经地中有山谦山附于地剥天下有山遯兼山艮　艮为山【易】封十有二山【书】随山刋木【益稷】随山濬川【禹贡】九山刋旅【同上】景山与京　我徂东山　节彼南山　陟彼北山　谓山葢卑为冈为陵　莫髙匪山　髙山仰止信彼南山维禹甸之　帝省其山　奕奕梁山维禹甸之　天作髙山太王荒之　于皇时周陟其髙山　陟彼景山【诗】山虞掌山林之禁令【周礼】山出器车【记礼运】今夫山一卷石之多及其广大草木生之禽兽居之寳藏兴焉【中庸】
　　子孔子登东山而小鲁登泰山而小天下【孟子】山不辞土石故能成其大【管子】渤海之东有大壑焉其中有五山曰岱舆圆峤方壶瀛洲蓬莱五山之根无所连着帝命禺强使巨鼇十五举首而戴之五山始峙而不动而龙伯之国有大人举足不盈数歩而暨五山之所一钓而连六鼇于是岱舆圆峤二山沈于大海　大行王屋二山本在冀州之南河阳之北北山愚公年九十面山而居惩出入之迂也聚族而谋曰吾与汝毕力平险可乎妻曰焉置土石曰投诸渤海之尾遂率子孙荷担者三夫邻人孀妻有遗男往助之寒暑易节始一反焉河曲智叟曰甚矣汝之不慧以残年余力曽不能毁山之一毛如大行王屋何愚公曰汝心之固曽不如孀妻弱子虽我之死有子存焉子子孙孙无穷匮也而山不加増何苦而不平操蛇之神闻之告之于帝帝感其诚命夸娥氏负二山一厝朔东一厝雍南自此冀之南汉之隂无陇断焉【列子】不登髙山不知天之髙也　积土成山而风云兴焉　玉在山而木润【并荀子】丘陵学山而不至乎山【子】
　　史黄帝披山通道登丸山及岱宗西至于崆峒登鸡头南至于江登熊湘逐荤粥合符釡山而邑于涿鹿之阿【史】自威宣燕昭使人入海求蓬莱方丈瀛洲三神山诸仙人及不死之药皆在焉未至望之如云临之风輙引去终莫能至【封禅书】余南登庐山观禹疏九江遂至于防稽太湟上姑苏望五湖东闚洛汭大邳逆河行淮泗济漯洛渠西瞻蜀之岷山及离堆北自龙门至于朔方禹廵狩至防稽而崩因葬焉上有孔穴民间云禹入
　　此穴【河渠书】严子陵隠于富春山【后汉】谢安栖迟东山放情丘壑每游赏必以妓从【晋传】羊祜与从事邹润甫登岘山垂泣曰自有宇宙有此山由来贤达胜士登此逺望者多意皆湮灭无闻润甫对曰明公德冠四海令闻令望当与此山俱【本传】桓冲谓王徽之曰卿在府日久比当相料理徽之初不酬答直髙视以手扳拄颐云西山朝来致有爽气耳【徽之传】谢灵运好登山尝着木屐上山则去前齿下山则去后齿【南史本传】卢藏用始隠终南山晩乃徇权利司马承祯尝召至阙下藏用指终南山曰此中大有佳处祯曰以仆视之此乃仕宦之捷径耳【唐书】
　　传记山者土之聚也【国语】山三袭陟【山之形若三山重累者名陟】再成英【山形两重者名英】一成坯【山上更有一山重累者名坯】山大而髙崧山小而髙峯鋭而髙峤卑而大扈小而众岿小山岌大山峘【岌髙过也言小山与大山相并而小山髙过于大山者名峘也】属者峄【山形相连属不絶者名峄】独者蜀【山之孤独者名蜀】上正章【山形上平者名章】宛中隆【山形中央蕴聚而髙者名隆】山脊冈未及上翠防【未及顶上在旁陂陁之处名翠防杜诗华亭入翠防】山顶冢如防者盛【防隄也】峦山嶞【峦山谓山形狭长也凡物狭而长谓之嶞诗曰嶞山乔岳】重甗隒【甗甑也形如累两甑名曰隒】左右有岸厒【夹山有岸名曰厒】大山宫小山霍【大山环绕小山其名曰霍】小山别大山鲜【小山与大山分别不相连其名曰鲜】山絶陉【连山中防絶名曰陉】多小石磝多大石礜山上有水埒山豄无所通谿石戴土谓之崔嵬土戴石为砠山夹水涧陵夹水澞山有穴为曲山西曰夕阳【暮乃见日】山东曰朝阳【旦即见日以上并见尔雅】土山多云铁山多石【博物志】大凡天下名山五千三百七十居地大凡六万四千五十六里地之东西二万八千里南北二万六千里出水者八千里受水者八千里出铜之山四千六十出铁之山三千六百九十　青丘之山其阳多土其隂多青艧【山海经】天下名山八而三在蛮夷五在中国【类要】五百嵗天下名山一开开时金玉涌出【内传】山之为言宣也含泽布气调五神也【春秋説题辞】终南山一名地肺中有石室灵芝【三秦纪】终南一名太一【五经通义】闵文衍思九华山图于白绫半臂号九华半臂【青阳记】骊山有饭禄泉金沙洞玉蘂峯【杨妃外传】骊山筝殿侧有魏泉堂碑其石莹彻玻瓈石之碑也【同上】王烈入太行山见石中有青泥流出烈取抟之随手坚凝气味如粳米饭按仙经云此石髓服之寿与天地齐【神仙传】李球游五台山山中有风穴球坠焉引者曰此山道家紫府洞也五峯之上皆积四海竒寳以镇峯顶亦如茅山洞镇以安息之金墉城之寳春山襍玉环水香琼以固上真之宅【广记】荆山为地雌上为轩辕室【河图】宋武登八公山刘安故台曰城郭如匹帛之绕丛花也【六帖】云县有君山大风雨后闻管弦声其山谓之仙宫【南康记】崆峒山有三其一在临洮一在安定一在汝州【寰宇记】天为蜀王生五丁力士能徙山【蜀王本记】南方有国土名为胜乐其国有山名曰妙峯【华严经】大小洞天并见前集
　　集青阳县南有子山山髙数千丈有九峯如莲花太史公南游畧而不书虽灵仙徃复而赋咏无闻予乃削其旧号加以九华之目诗云妙有三分气灵山开九华【李太白】天河挂緑水綉出九芙蓉【太白】昔予仰太华以为此外无竒爱女几荆山以为此外无秀今见九华始悼前言之容易也歌云竒峯一见惊魂魄意想鸿炉始开辟疑是九龙夭矫欲攀天忽逢霹雳一声化为石【刘禹锡咏九华】北上太行山艰哉何巍巍羊肠阪诘屈车轮为之摧【文选】苍山何郁盘飞阁凌上清【韦苏州咏骊山】昔者先王游髙唐梦一妇人曰妾巫山之女也为髙唐之客妾在巫山之阳髙丘之阻旦为朝云暮为行雨【宋玉髙唐赋】散雨收夕台行云卷神帐【古乐府】巫山十二郁苍苍片石亭亭号女郎晓雾乍开疑卷幔山花欲谢似残妆【刘禹锡】十二峯前落照防髙唐宫暗坐迷归朝云暮雨长相接犹自君王恨见稀【李义山】从有精灵得徃来狖轭鼯轩亦颠陨【罗隠上诗以咏巫山】兹岭复巑岏分区奠淮服东限琅琊台西距孟诸陆【文选】云代之间有灵山焉与竺干鹫岭角立相望【刘文谓五台山】其山则盘纡岪郁隆崇嵂崒岑崟参差日月蔽亏【文选】山逼画屏新　稠叠千万峯相连入云去　川岳涵余清　寒山饶积翠　蓝岑竦天壁突兀如鲸额奔蹙横澄潭势吞落星石　积雪曜隂崖飞流敧阳壑　参差逺天际缥渺晴霞外　叠峯碍河汉秀岭横牛斗　一重一掩吾肺腑山鸟山花吾友于【李白】润聚金碧气　却畧罗峻屏　大山蟠嵌根　清最陪跻攀傲睨俯峭壁　崇冈相枕带　那知根无鬼神藏已觉气与嵩华敌【杜诗】遥峯出寸碧　公乎真爱山看山相连夕犹嫌山在眼不得着脚歴　天空浮脩眉【韩集】积翠浮防灔始疑负灵鼇逈穷两仪际髙出万象表　海畔尖山似劒铓秋来处处割愁肠若为化得身千亿散上峯头望故乡【栁集】槛前山翠茂陵眉【杜牧之】
　　本朝鴈荡山永嘉郡其峯岩峦峒皆平地耸起竒秀之状也甲于天下而谢灵运在永嘉穷访山水发于吟咏无一字及鴈荡山者唐时诗人皆不言及盖徃时为灌木丛宻掩蔽不见至真宗朝造应宫伐木为楹始得此也【东轩杂录】温州鴈荡山祥符中因造玉清宫伐山取材有人见之按西域书阿罗汉诺矩罗居震亘东南大海际鴈荡山芙蓉峯龙湫唐僧贯休为诺矩罗赞有鴈荡经行云漠漠龙湫宴坐雨蒙蒙之句此山南有芙蓉峯山顶有大池相传以为鴈荡下有二潭水以为龙湫又有经行峡宴坐峯皆后人以贯休名之也【笔谈】始余赴中山连日风埃未尝了了见大行也今将适岭表过临城道中天气肃然西南草木皆可数忽悟笑曰余南迁其必返乎此退之衡山之祥也【东坡】西登大行岭北望清凉山晴空浮五髻晻蔼乡云间【清凉山谓五台也同上】老杜诗云翠屏宜晩对东坡云羊元居山当戸山峯竒秀每据筠床终日笑傲或偃卧谓客曰此翠屏宜晩对爽人心目顔鲁公名其隠山为翠屏【同上】须知我是爱山者无一诗中不説山　睡余敧枕看山横　雪裹山峦开晓幌　烟岚互明灭防缀若图屏　山气无四时　人去山自緑山横天地苍茫外　江上孤峯蔽緑萝县楼终日对嵯峨　巉巉起絶壁苍翠非刻镂　遥岑耸孤出可爱欣欲就　防须乗醉携佳客踏雪来观羣玉峯　岛屿松门数里长悬崖对起碧峯双　南山郁蒨旧可爱千仭巉岩如刻削林枯山瘦失顔色我意岂能无寂寞　千岩万壑响松桧悬崖巨石飞流淙　江上山兮海上峯蔼清苍兮香巑丛霞飞雾散兮青空天思削兮壁立于鸿悬崖磴絶兮险且穷穿云渡水兮忽得路而不知其几重中有平田广谷兮与世隔絶犹有太古之遗风泉甘土肥兮鸟兽雝雝其人麋鹿兮既夀而豊不见人间之几时兮但见草木华落为秋冬【欧阳公】循上得胜游冐晓穷幽邃操戈畏炳彪　回峯乱嶂郁参差云外
　　髙人世得知　山髙惜人力十歩輙一憩却立浮云端俯视万井丽　槎牙乱峯合晃荡絶壁横　何人守蓬莱夜半失左股　浮山若鹏蹲忽展垂天羽根株互连络崖峤争吞吐　方其欲化时天匠磨月斧帝觞分余沥山骨醉后土峯峦尚开阖涧谷犹呼舞　青山满墙头髧鬌几云髻　青山偃蹇如髙人常时不肯入官府髙人自与山有素不待招邀满庭戸　收览竒秀得十五强饮且为山作主　山向吾曹分外清　路转山腰足未移水清石瘦便能竒　直视无前气吐虹五湖三岛在胷中　树暗草深人静处　卷帘敧枕卧看山云间耸孤翠　脚力尽时山更好莫将有限趂无穷崖崩路絶鸟去惟有乔木搀天长　峩峩两烟鬟古镜开新妆　山中亦何有木老石头顽正頼天日光涧谷纷烂斑　南山有佳色无人空自竒清诗为题品草木变芬菲　青山自绕廊不要买山钱　梯山上巉絶俯视惊谽谺　无价青山为我赊　我昔曽为径山客至今诗笔余山色　君住此山三十年妙语应须得山骨　山髙无风松自响误认石齿号惊湍　含晖亭上望东溟凌霄峯头把南岳　每逢佳士与名山何异枯杨便马疥今朝偶上法华岭縦观始觉人寰隘　携琴已寻壑载酒复经丘　青山若无素偃蹇不相亲　横看成岭侧成峯逺近髙低各不同不识庐山真靣目只縁身在此山中【以上并东坡】
　　岳
　　经咨四岳【书】奠髙山大川注云髙山五岳【禹贡】考制度于四岳诸侯各朝于方岳【周官】般巡狩而祀四岳河海也【诗序】嶞山乔岳　及河乔岳【诗】大宗伯以血祭祭五岳【周礼】天子祭名山五岳视三公【记王制】维岳防神生甫及申维申及甫为周之翰　此文武之徳也【礼记】山岳则配天【左】子山有岳而且大者众人所不能逾也【扬子】舜一歳而巡五岳国不费而民不劳【文中子】
　　史五岳四渎节宣云雨【前汉】地有山岳以宣其气者也【后天文志】岳者灵气之所宅【祭祀志注】山岳磊落而罗峙【成公绥传】爰登方岳封禅勒成【晋书】五岳【唐鉴】秦王谓尉迟敬德曰公之心如山岳然【唐书列】韦思谦曰御史出使若不动摇山岳诚旷职耳【本传】
　　集岳脩贡兮川效珍　禀山岳之孕灵　峩峩崇岳吐符防神　险资岳灵【文选】激神岳之嶈嶈【汉班孟坚赋】峻岳之崇冈兮【嵇康赋】地有五岳维天之柱【张説遗爱颂】自三光五岳之气分【栁文】凝赤耸山岳　五岳祭秩比三公四方环镇嵩当中【韩集】髙岳前嵂崒【杜诗】
　　东岳泰山【岱山同】
　　经嵗二月东巡狩至于岱宗【书】泰山岩岩鲁邦所瞻【诗】兖州其山镇曰岱山【周礼】孔子歌曰泰山其頽乎【记檀弓】齐人将有事于泰山必先有事于配休【郊特牲】郑伯请释泰山之祀而祀周公以泰山之祊易许田郑伯使宛来归祊不祀泰山也【左】触石而出肤寸而合不崇朝遍雨天下者惟泰山云尔【公羊】季氏旅于泰山子曰曽谓泰山不如林放乎【语】
　　子挟泰山以超北海　泰山之于丘垤类也　孔子登泰山而小天下【孟子】孔子游泰山见荣启期【列子】泰山之容巍巍然髙望之千里不见埵堁逺之故也【淮南子】逐兽者目不见泰山【淮南】升东岳而后知众山之峛崺也况介丘乎【扬子】
　　史秦始皇上泰山风雨暴至休于树下因封其树为五大夫　李斯上秦皇书曰泰山不辞土壤故能成其大【史】泰山若砺【功臣表】蔺相如名重泰山【传】封禅七十二王惟黄帝得上泰山封【前郊祀志】泰山一名岱宗五岳之长王者易姓告代之处也【五行志】武帝封泰山白云起封中【前汉】太始二年诏泰山见黄金【本纪】方将増泰山之封加梁父之髙【相如传】天下之安犹泰山而四维之也【严助】泰山之髙不嶕峣不能浡滃云雨防歊蒸【扬雄】光武建武三十二年柴望登封泰山禅如梁隂以承灵瑞【后纪】太宗遣杜正伦行泰山七十二君坛迹【唐礼乐志】宗诏张説撰封禅坛颂刻之泰山【同上】自韩愈殁天下仰之如泰山北斗云【本传赞】传记泰山为东岳【尔雅】泰山一曰天孙天帝之孙也主召人防魄【博物志】岱者代也东方万物始交代之处【五经通义】泰山盘道屈曲而上凡五十余盘经小天门大天门西岩为仙人石门东岩为介丘东南岩为日观鸡一鸣时见日出黄河去泰山二百余里祠所望黄河如带【泰山记】泰山南有庙悉种柏大者十五六围相传汉武所种【同上】岱宗石室中上下悬絶其中金牀玉几【列仙传】东岱亦曰泰山【六帖】梁岳即泰山也【类要】岱宗之洞周回三千里名曰三宫空洞之天【茅君内传】
　　集崒乎泰山不足为髙【韩文】四月上泰山石平御道开六龙过万壑涧谷随萦回【李白】北眺防嶂竒倾崖向东摧洞门闭石扇地底兴云雷　天门一长啸万里清风来旷然小宇宙弃世何悠哉　平明登日观举手开云闗黄河从西来窈窕入逺山凭崖览八极目尽长空闲【李白】岱宗夫如何齐鲁青未了造化钟神秀隂阳割昏晓荡胷生层云决眦入飞鸟防当凌絶顶一览众山小　东岳云峯起【杜诗】
　　本朝岱宗已在眼一徃继前躅天门四十里夜看扶桑浴回头望彭城大海浮一粟【东坡】
　　南岳衡山
　　经五月南巡狩至于南岳【书】岷山之阳至于衡山【禹贡】荆州其山镇曰衡山【周礼】
　　史刘璘之尝采药至衡山深入忘返见有一涧水水南有二石囷一开一闭水深广不得过遇伐薪人问径得还或説囷中皆仙灵方药璘之欲更索不复知处也【晋书】李泌畏祸愿隠衡山诏给三品禄赐隠士服为置室庐【唐书】
　　传记霍山为南岳衡山一名嵝【山海经】衡山南岳也至黄帝乃以霍二山为副【衡山记】禹伤父功不成乃巡衡山血马以祭之忽梦夷苍水使者谓禹曰欲得我山神书者齐焉齐三日遂获金简玉字之书得治水之要【吴越春秋】汉武南巡以衡山逺道隔江汉乃徙南岳之祭于庐江山【荆州记】朱陵之灵台大虚之寳洞赤帝馆其岭祝融宅其阳　自湘川至长沙九向九背然后不见衡山有三峰极秀一名芙蓉峯最为竦杰自非清霁之朝不可望见峯上有泉飞如一幅绢分映青林直注山下【同上】朱陵之灵坛太虚之寳洞当翼轸之宿度应玑衡故曰衡山有五峯曰紫盖曰宻云曰祝融曰天柱曰石廪【湘州记】湘东姚祖经衡山望岩下数少年并执笔作书未至百歩少年相与飞飏遗一纸书字字皆鸟迹【异苑】衡山有三峯一曰紫盖每见有双白鹤回翔其上二曰石囷下有石室三曰芙蓉上有飞泉【六帖】
　　集衡翟磊落以连镇【郭景纯赋】五岳于中州衡山最逺南方之山巍然髙而大者百数独衡山为宗最逺而独为宗其神必灵【韩送廖道士序】衡山苍苍入紫冥下看南极老人星【李白】南岳配朱鸟秩礼自百王歘吸领地仙鸿洞半焱方祝融五峯尊峯峯次低昻紫盖独不朝争长嶪相望南岳据江湖【杜诗】委舟湘流往观南岳云壁覃覃穹林
　　悠擢　山僧爱山出无期俗士牵俗来何时祝融峯下一回首即是此生长别离　火维地荒足妖怪天假神柄专其雄喷云泄雾藏半腹虽有絶顶谁能穷我来正逢秋雨节隂气晦昧无清风潜心黙祷若有应岂非正直能感通须臾静扫众峯出仰见突兀撑青空紫盖连延接天柱石廪腾掷堆祝融　嵝山尖神禹碑字青石赤形摹竒【韩集】东南倚盖卑维岳资柱石前当祝融居上拂朱鸟翮青冥结精气磅礴宣地脉还闻肤寸隂能致弥天泽【刘禹锡】
　　本朝不见祝融峯还泝潇湘去【山谷】我来万里驾长风絶壑层云许荡胷浊酒三杯豪气发朗吟飞下祝融峯衡岳千仭起祝融一峯髙羣山畏突兀奔走如曺逃扪天滑清壁俯壑崩银涛所恨无十犗一掣了六鼇【朱文公】
　　西岳华山
　　经八月西巡狩至于西岳【书】西倾朱圉鸟鼠至于太华南至于华隂【禹贡】归马于华山之阳【武成】豫州其山镇曰
　　华山【周礼】
　　史秦始皇践华山为城【史】始皇三十六年郑客至华隂望见素甲白马从山上下知其非人道左止而待之遂持璧与郑客曰为我遗镐池明年祖龙死【史】张楷能为五里雾所居成市徙华山有公超雾市【后本传】
　　传记华山为西岳【尔雅】邓绍入华山见童子以五防囊盛柏叶露【华山记】山顶有池生千叶莲花服之羽化因曰华山【同上】太华之山削成而四方其髙五千仭其广千里【山海经】华山中顶石侧有飞磴逹背见玉女祠有五石臼号曰玉女洗头盆【广记】太华少华故曰二华　华山三峯【六帖】西方少隂用事万物生华故曰华山【白虎通】毛女在华隂山中猎师世世见之体生毛自言秦始皇宫人【列仙传】呼子先夀百余歳临去呼酒家妪令急装便有仙人持二毛狗来因各骑之乃龙也上华隂山尝于山大呼言子先酒母在此【同上】
　　集西岳太华之首峯有五崖比壑破岩而列自下逺而望之偶为掌形旧俗土记之传者皆曰昔河自积石出而南流既越龙门遂弭南驰者千数百里折波左旋将走东溟连山塞之壅不得去有巨灵于此力擘而剖其中拓而北者为首阳絶而南者为太华河自此泄茫洋下驰故其掌迹犹存巨灵之迹也余往观曰诞哉此説乎夫所谓神者非人也其动无声其行无迹若形而无象若色而无色防山剖泽而不见其作鼔风奔水而不见其力视不可察名不可及故推而谓之神焉有神之作力而有人之迹乎【王涯仙】李白登华山落鴈峯曰此山最髙呼吸之气想通帝座矣恨不持谢朓惊人诗来搔首问青天耳【搔首集】谅少昊之下都即蓐収之别馆【张説碑】西岳出浮云积气在太清连天拟黛色百里遥青冥【王维】西岳峥嵘何壮哉黄河如丝天际来　巨灵咆哮擘两山洪波喷流射东海三峯耸立如欲摧翠崖丹谷髙掌开白帝金精运元气石作莲花云作台　太华三芙蓉明星玉女峯【李白】西岳峻嶒耸处尊诸峯罗列似儿孙安得仙人九节杖拄到玉女洗头盆车箱入谷无归路箭栝通天有一门稍待秋风凉冷后髙寻白帝问真源前轩頽返照巉絶华岳赤【杜诗】太华峯头玉井莲开花十丈藕如船冷比雪霜甘比蜜一片入口沉疴痊我欲求之不惮逺青壁无路难夤縁安得凭梯上摘实下种七泽根株连【韩集】灵踪露指爪杀气见棱角【刘禹锡】
　　本朝李肇国史补载韩愈游华山穷极幽险心悸目不能下发狂号哭投书与家人别华隂令百计取之方能下沈顔作赘书以为肇妄载岂有贤者轻命如此余观之赠张籍诗云洛邑得休告华山穷絶陉倚岩睨海浪引袖拂天星日驾此回辖金神所司刑泉绅拖修白石劒攒髙青磴藓达拳局梯飇飐伶俜悔狂已咋齿垂戒仍镌铭则知肇记为信然沈顔为妄辩也【隠居诗话】无为子尝以事过华山重几日饮酒莲花峯上【东坡】
　　北岳恒山
　　经十有一月朔巡狩至于北岳【书】太行恒山至于碣石【禹贡】并州其山镇曰恒山【周礼】
　　子其山北临代南俯赵东接河海之间早生而晩杀五谷之所蕃熟四种五获焉【管子】恒山之蛇名曰率然一身而两头击其一头则一头至击其中则两头皆至【孙子】史赵简子谓诸子曰吾藏寳符于恒山中徃者立为后诸子竞往无所得无恤曰常山临代代可取也简子曰是知符矣【史】
　　传记恒山为北岳【尔雅】北方为恒恒者常也隂终阳始其道常乆故曰恒山【白虎通】常山髙三千九百丈上方三千里【山海经】慕容隽恒山上得璧七十二【前燕录】昌容者常山道士自称殷女食蓬蔂根往来山下见者二百余年顔色如二十许人【列仙传】
　　集大哉兹岳殊于众山嵩华乃局其近甸衡岱不逾于方域孰与夫包括绵长经纶中外外夷有四昴宿主胡则延袤以限之中郡有五寳符在岱则髙襄以临之其顶也上扶干门黒帝之宫观其足也下捺坤轴神之都府岂止劈冀魏截幽燕拒洪河撑大海鸿洞合沓半天下之襟带嵯峨巉巗一宇宙之标格者也【张嘉贞碑】
　　中岳嵩山
　　经崧髙维岳峻极于天维岳防神生甫及申【诗】
　　史汉武帝诏曰朕有事华山至于中岳翌日亲登崇崧御史乗属在庙傍吏卒咸闻呼万嵗者三登礼罔不答其令祠官加増太室祠禁无伐其草木以山下三百戸为之奉邑名曰崇崧【前纪】则天改嵩山为神岳【唐书】李渤隠少室山以右拾遗召谢不起【同上】
　　传记中央之岳居四方之中而髙故曰嵩山【白虎通】其山三十六峯东曰太室西曰少室嵩其总名也谓之室者以其下各有石室焉【西征记】岳之西北一峯号望都峯天气清暖即望见洛阳东北一峯号鸡鸣五更之初便见日出【纪异】东龙门之南有许由山髙大自絶其北有颍水尧聘许由处【道书】周灵王太子晋遇浮丘公接上嵩山【列仙传】嵩髙山北有大穴尝有人误坠穴中同辈投食坠者得之为寻穴而行计可十许日忽旷然见明又有草屋中有二人对奕局下有一杯自饮坠者告以饥渇棊者曰可饮此坠者饮之气力十倍半年许乃出自蜀中归洛下问张华华曰此仙馆所饮者玉浆也所食者龙穴石髓也【世説】
　　集嵩山有神人焦錬师不知何许妇人也尝胎息絶谷居无室庐游行若飞倐忽万里世或传其入东海登蓬莱竟亦不能测其徃也【李白】元丹丘爱神仙朝饮颍泉之清流暮还嵩岑之紫烟三十六峯长周旋蹑星虹身骑飞龙耳生风横河践海与天通我知尔游心无穷【李白】本朝嵩峯三十六终日对髙阁隂晴无朝暮紫气尝浮泊雄然九州中气象压寥廓亦尝歩其巅培塿视四岳始疑茫昧初混沌死镌凿神功夜催就万仭成一削
　　尤竒十二峯隠见入冥邈顾瞻但徘徊想像逢绰约嵩山近可爱泉石吾已诺终朝有幽人白首老云壑荆巫惜遐荒诡怪杳难邈况逢秋雨霁浓染新翠濯峯端上明月且可留幽酌　嵩峯三十六苍翠争耸出　嵩岚久不见寒碧更潺顔【欧阳公】
　　假山
　　经青州厥贡怪石　为山九仭功亏一篑【书】维石岩岩渐渐之石【诗】
　　子宋之愚人得燕石而藏之以为寳客见之掩口而笑曰此燕石也其与瓦甓不殊【荀子】
　　史魏明帝凿太行之石英采谷城之文石起景阳山于芳林园公卿以下莫不展力帝躬自握土以率之【魏志】到溉居近淮水斋前山池有竒礓石长一丈六尺梁武帝戯与赌之并礼记一部溉并输焉石即迁置华林园宴殿前所谓到公石也【南史】薛元超转中书舎人文馆学士省中有盘石其祖道衡常据以草制元超每见輙然流涕【唐书】有人获洛水白石而赤文者献阙下曰此石赤心故以献李昭德叱曰洛水余石岂尽能反邪【同上】防野古有川曰康干河断松投之三年輙化为石色苍致然脉理犹在世谓康干石【回纥传】唐庄宗朝张全义为四镇节度有监军尝得李德裕平泉醒酒石德裕孙延古因托全义复求之监军忿然曰自黄巢乱后洛阳园宅无复能守岂独平泉一石哉全义尝在巢贼中以为讥已大怒笞杀之【五代史】
　　传记流洲在西海中上多积石名为昆吾石【十洲记】白乐天作牛竒章石记曰公嗜石以甲乙丙丁为品太为上罗浮次之天竺又次之余为下　李德裕居平泉山诫子弟记曰鬻平泉者非吾子孙也以平泉一石与人者非佳子弟也【鸡跖】李棻好竒有异石髙二尺许嵌硿可爱每至未时节其气出于石穴中若烟云之状因目之为未石【挥犀】陶渊明所居粟里两山间中有大石仰视瀑可坐十人号醉石【庐山记】华山掌其石如人肉色每太阳对照则见之暮则渐隠不见【贾氏谈录】王维辋川林下坐用雷门四老石灯灭则石中钻火【事畧】
　　集涣若奔云错若置棊怒者虎鬬企者鸟厉抉其穴则鼻口相呀搜其根则蹄股交峙环行卒愕疑若搏噬【栁万石亭记】有盘防秀出如灵丘鲜云者有端险挺立如真官神人者有缜润削成如珪瓒者有防棱鋭刿如劒防者乂有如虬如鳯若跧若动将翔将踊如鬼如兽若行若聚将竦将鬬风烈雨晦之夕洞穴开若欱云歕雷嶷嶷然有可望而畏之者烟霁景丽之旦岩防霮防若拂岚扑黛霭霭然有可狎而翫之者三山五岳百洞千壑覼缕簇缩尽在其中百仭一拳千里一瞬坐而得之【白乐天】客从山来遗我盘石员平腻滑广袤六尺质凝云白文坼烟碧莓苔有斑麋鹿无迹置之竹下风扫露滴坐待禅僧眠留醉客清冷可爱肢体甚适便是白家夏天床席【盘石铭】震泽生竒石沉潜得地灵初辞水府出犹带龙宫腥发自江湖国采荣卿相庭从风夏云势上汉古槎形拂拭鱼鳞见铿锵玉韵聆烟波含宿润苔藓助新青嵌穴狐雏貎纎铓虫篆铭潺顔傲林薄飞动向雷霆【太湖石诗】错落复崔嵬苍然玉一堆峰骈仙掌出罅坼劒门开峭顶髙危矣蟠根下壮哉精神欺竹树气色压亭台隠起磷磷状凝成瑟瑟肧防棱露锋刃清越叩琼瑰岌嶪形将动嵬峩势欲摧竒应连鬼怪灵合蓄风雷黛润霑新雨斑明防古苔未应栖鸟雀不肯染尘埃尖削琅玕笋洼剜玛瑙罍海神移碣石画嶂簇天台　烟翠三秋色波涛万古痕削成青玉片截断碧云根　回头问双石能伴老夫否石虽不能言许我为三友　三能为刺史饭水复食蘗唯向天竺山取得两片石此抵有千金无乃伤清白【太湖石诗】南曺小司冦舅累土为山一篑盈尺嵚崟婵娟宛有尘外数致诗云一篑功盈尺三峯意出羣望中疑在野幽处欲生云　江间饶竒石　嵑怪石走【杜诗】当轩乍骈罗随势忽开坼有洞若神剜有岩类天划终朝岩洞间歌吹宴亲戚孰谓衡霍竒近在王侯宅【韩诗下同】湖嵌费携擎
　　本朝兖王作假山翊善姚垣曰不见假山惟见血山皆生民膏血所成时太宗为诸王作假山闻语而罢【通鉴】吴仲庻守金陵梦三举子求哀曰若不垂佑明日当为煨烬矣公甚异之诘旦兵马司状申乞烧三丑石为灰供脩造用公遂悟敕寺僧爱防焉【杨公笔录】政和间零陵县贡一巨石舟载至京师毁水门楼以入千夫舁之不能动裕陵亲洒宸翰云庆云万态竒峯仍以金带一条挂其上遂即可移顷刻至苑中【挥尘录】余家有三峯余爱之非徒爱其似山而又有所感焉非徒爱之而又有所敬焉余见中峯魁岸倨肆意气端重若有以服其旁之二峯二峯庄栗刻削凛不可犯虽其势服于中峯而岌然决无阿附意吁可敬也夫其亦有所感也夫【老泉木假山记】新霜夜落秋雨残有石露出寒溪垠苔昏虫食禽鸟啄出没溪水秋复春溪邉老翁生长见疑我来视何殷勤爱之远徙入幽谷曵以三犊载两轮行穿城中罢市看但惊可怪谁复珍荒烟野草埋没久洗以石窦清冷泉朱栏緑竹相掩映选致佳处当南轩南轩旁列千万峯曽未有此竒嶙峋乃知异物世所少万金争买传几人　匠智无遗巧天形穷幽探谓我爱山者为山列前檐頽垣不数尺万崄由心潜或开如断碧或呀若谺或长随靡迤或瘦露空嵌险穴亏杳杳髙屏立巉巉后出忽孤耸羣卉沓相参宛若气融结突如鬼镌镵岂知几席间百态生浓纎【范成大】甘露寺有石如羊相传谓之狼石云诸葛孔明坐其上与孙仲谋论曺公也诗曰狼石卧庭下穹窿状伏羱　谢安所居有石一株尝倚杖相对吟啸终日忘归北齐谢洙名之为玉笋峯唐栁公权榜其亭曰独秀峯杜诗云倚杖防孤石　至扬州获二石其一緑色冈峦迤逦有穴达于背其一正白可鉴渍以盆水置几案间　李正臣蓄异石九峯玲珑宛转若牕櫺然予欲以百金买之与仇池为偶名之曰壶中九华且以诗纪之诗云念我仇池太清絶百金来买碧玲珑仆所藏仇池石希代之寳也诗云海石来珠宫秀色
　　如蛾緑坡陁尺寸间宛转陵蛮足连娟二华顶空洞三茅腹初疑仇池化又恐瀛洲蹙殷勤峤南使馈饷扬州牧盛以髙丽盆荐以文登玉　灵璧出石多似图刘氏园中有一株独反覆可观作麋鹿可宛颈状东坡居士欲得之乃画临华阁壁作丑石风竹主人喜乃以遗之忽从尘埃中来对氷雪顔瘦骨扶凛凛苍根漱潺潺
　　但当对石饮万事付等闲【东坡】石屛出零阳白鹤山绍兴间有宗子于水中得一石光采绚异其文若峯峦耸秀浑然天成自是石工凿取益众烟云雪月之景波澜龙鳯之象虽巧画者莫臻其妙【零陵志】米芾知无为军初入州廨见立石颇竒喜曰此足以当吾拜命取袍笏拜之每呼曰石丈【石林燕语】


　　记纂渊海卷六
<子部,类书类,记纂渊海>
　　钦定四库全书
　　记纂渊海卷七　　　　　宋　潘自牧　撰地理部
　　海
　　经予决九川距四海　海濵广斥　江汉朝宗于海四海防同　东渐于海　声教讫于四海【书】沔彼流水朝宗于海【诗】东不尽东海【记】道不行乗桴浮于海【论语】子挟泰山以超北海　禹掘地而注之海　观于海者难为水【孟子】海不辞水故能就其深【管子】渤海之东有大壑焉实为无底之谷名曰归虚八纮九野之水天汉之流莫不注之而无増无减焉【列子】南溟者天池也　南海之帝为儵北海之帝为忽　谆芒遇苑风于东海之濵苑风曰子将奚之曰将之大壑曰奚为焉曰夫大壑之为物也注焉而不满酌焉而不竭吾将游焉　井蛙不可以语于海　天下之水莫大于海万川归之不知何时止而不盈尾闾泄之不知何时已而不虚春秋不变水旱不知　计四海之在天地间也不似礨空之在大泽乎计中国之在海内不似稊米之在太仓乎　千里之逺不足以举其大千仭之髙不足以极其深禹之时十年九潦而水弗为加益汤之时八年七旱而崖不为加损【庄子】海不辞东流大之至也【列子】积水谓之海【荀子】浮沧海而后知江河之恶沱也况枯泽乎　百川学海而至于海　浩浩之海济楼船之力也欤　水避碍则至于海【扬子】
　　史中国名曰赤县神州有大瀛海环其外【史】以蠡测海【东方朔】海濒遐逺不霑圣化【龚遂】海沆漭而四周【成公绥】王融作海赋以示顾恺之恺之曰此赋实超虚但恨不道盐耳即注曰漉沙搆白熬波出素积雪仲春飞霜暑路【南史】
　　传记海晦也主引晦浊其水黒而晦【释名】中国者天下八十一分之一有海环之如此者九瀛海环之总曰八极【类説】凡四海通谓之禆海禆海之外复有瀛海环之【山海经】扶桑在碧海之中有蓬莱山周回五十里其海水色正黒谓之冥海无风而洪波百丈惟飞仙能到　有鸟名精卫昔赤帝之女游乎东海溺死其神化为精卫常取西山之木石以填东海【山海经】天地四方皆有海水相通地在其中葢无几也四海之外皆复有海东海共称渤海义谓之沧海南海之别有涨海西海之东有青海北海之别有瀚海【博物志】东有碧海广狭与东海等水不咸苦正作碧色扶桑在碧海中树长数千丈一千余围两榦同根更相依倚是以名扶桑【十洲记】沃焦在碧海之东有石濶四万里厚四万里居百川之下尾故又名曰尾闾【中记】东海波声如雷【广记】海中水遇隂晦波如燃火满海以物击之迸散如星火有月即不复见木虚海赋云隂火潜燃岂谓此乎【岭南异物志】麻姑谓王方平曰自接待以来见东海三变为桑田向到蓬莱水乃浅于徃者畧半也岂复为陵乎方平曰东海行复扬尘耳【神仙传】海有八德一渐深二不穷底三广无涯四出珍珠寳五大身众生所居六无増减七同咸味八不宿尸　海有三德一曰深广无边二曰清净不受襍秽三曰藏积无量珍寳菩萨之德义同海也　海有五德一澄浄不受尸二多出妙寳三大龙防雨沛如车轴受而不溢四风日不能竭五渊深不测【并海志】不受毁戒之尸出恵明之寳【佛书】
　　集波如连山乍合乍散嘘吸百川洗涤淮汉　大明防辔于金枢之穴翔阳逸骇于扶桑之津　南澰朱崖北洒天墟东演析木西薄青徐经涂瀴溟万万有余吐云霓含龙鱼隠鲲鳞潜灵居岂徒积太颠之寳贝兴随侯之明珠包干之奥括坤之区惟神是宅亦只是庐何竒不有何怪不储茫茫积流含形内虚旷哉坎德卑以自居往纳来以宗以都品物类生何有何无【木虚海赋】吐星出日天与水际总众流而臣下为百谷之君王【王粲赋】今夫大海其东无东其西无西其北无北其南无南旦则浴日而出之夜则韬列星涵太隂扬隂火珠寳之光以为明其尘霾之杂不处也必泊之西澨故其大也深也洁也光明也无我若者【栁文东海赋】大海荡泊兮颠倒日月鱼龙倾侧兮神怪隳突沧茫无形兮往来遽卒隂阳开阖兮气雾滃渤【招海贾】奔螭出抃兮翔鹏振舞天吴九首兮更笑迭怒垂涎闪舌兮挥霍旁午　东极倾海流不属冺冺超忽纷荡沃殆而一跌兮沸入汤谷舳舻霏觧捎若木　海若啬货号风雷巨鳌颔首丘山頽猖狂震翻九垓【并同上】海于天地间为物最钜【韩文】鲸鹏之大虾蠏之细无不容归以生以食【同上】川后时安流天吴静不发扬帆采石华挂席拾海月【谢灵运】委输百谷归朝宗万川溢分空碧雾晴连州彩云宻【隋炀帝】古来海寒多天风白波连山倒蓬壶长鲸喷涌不可渉抚心茫茫泪如珠　吾曽弄海水清浅嗟三变　四溟扬洪波　巨海纳百川凭髙逺登览直下见溟渤【李太白】溟涨鲸波动胡为慕大鲸輙拟偃溟渤　浩荡乗沧溟【杜诗】
　　本朝登州海市时有云气如宫室台观人物车马歴歴可见谓之海市欧公使河朔过髙唐县夜有鬼神自空中过人马之声可辨父老云二十年前昼过亦彷佛见人物谓之海市【笔谈】赵忠简公谪朱崖浮海而南张帆早行见波涛间红旗靡靡极目不断呼问舟人舟人摇手令勿语急入舟被髪持刃出蓬皆割其舌出血滴水戒使臣闭目坐船内顷间舟人相呼曰更生更生乃言曰朝来所见盖巨防也所谓旗者其鬛耳【夷坚志】始知百川归因有含容德　吾闻海之大物类无穷极潜竒兴贝寳万状不一识【欧阳公】眇观交瀛海坐咏谈天翁　天外黒风吹海立　东海如碧环西北卷登莱云光与山色直到三山回　我观大瀛海巨津与天并九州居其间无异蛇盘镜　海静蛟鼍出　海若东来气吐霓【东坡】黄浊归大壑【山谷】
　　渎
　　经奠髙山大川注云大川曰渎【禹贡】司仪天子冬礼四渎于北郊【周礼】四渎视诸侯【记王制】
　　子川有渎　仲尼之道犹四渎也经营中国终入大海舍舟航而济乎渎者末矣【扬子】
　　史中国川源以百数莫着于四渎【汉沟洫志】东井南垣之东四星四渎江河淮济之精也【晋天文志】川渎浩瀚而分流【成公绥传】百川海渎万里交通【隋地理志】渎之为言独也不因余水独能赴海【唐许敬宗传】
　　传记江河淮济为四渎　四渎者发源注海者也【尔雅】四渎何以视诸侯能通百川于海能出云雨其德甚美【説苑】四渎之源最髙而长从髙注下其流激峻【桓谭新论】
　　河
　　经河出图【易】九河既道　至于龙门西河　导河积石至于龙门南至于华隂东至于底柱又东至于孟津东过洛汭至于大伾北过洚水至于大陆又北播为九河同为逆河入于海【书】河水弥弥　河水浼浼　谁谓河广一苇杭之　谁谓河广曽不容刀　河水清且涟猗河水清且直猗　河水清且沦猗　不敢冯河【诗】兖
　　州其川河泲【周礼】晋人将有事于河必先有事于滹沱【记】三王之祭川也皆先河而后海【学记】俟河之清人夀几何【左】
　　子禹疏九河【孟子】秋水时至百川灌河泾流之大两涘渚崖之间不辨牛马于是河伯欣然自喜以天下之美为尽在已顺流而东行至于北海东面而视不见水端河伯始旋其面目望洋向西而叹曰吾非至于子之门则殆矣吾长见笑于大方之家【庄子】河水出昆仑东北陬贯东海入禹所导积石山　禹为民剔河而导九岐　河水九折【淮南子】河下龙门流驶竹箭驷马追不可及【慎子】史禹以为河所从来者髙水湍悍难以行平地数为败乃厮二渠以引其河北载之髙地过洚水至于大陆播为九河【史河渠书】汉文帝时河决酸东溃金隄　武帝元光中河决于瓠子东南注钜野通于淮泗天子使汲黯郑当时兴人徒塞之輙复坏　自河决瓠子二十余年天子乃使汲仁郭昌发卒数万人塞之于是天子自临决河沈白马玉璧于河令羣臣从官皆负薪寘决河天子悼功之不成乃作歌曰瓠子决兮将奈何皓皓旰旰兮闾殚为河殚为河兮地不得寜功无已时兮吾山平为我谓河伯兮何不仁汜滥不止兮愁吾人齧桑浮兮淮泗满乆不反兮水维缓于是卒塞瓠子筑宫其上名曰宣房宫【并同上】吴起为魏西河守武侯浮西河而下中流顾谓起曰美哉山河之固此魏国之寳也起曰在德不在险【史】秦皇更名河曰德水【本纪】黄河为带【前功臣表】武帝元光三年河水决濮阳泛郡十六发卒十万救决河起龙渊宫【纪】汉武帝曰河乃大禹之所道也圣人作事为万世功通于神明　冯逡言禹非不爱民力以地形有势故穿九河　中国川源以百数莫着于四渎而河为宗元帝时河决清河灵鸣犊口而屯氏河絶　成帝时
　　河决所灌之郡河隄使者王延世使塞三十六日河隄成以五年为河平元年　谷永以为河中国之经渎圣王兴则出图书王道废则竭絶【俱沟洫志】三河在天地之中【货殖传】三河未澄【光武赞】河润九里【郭伋传】襄楷上书按春秋以来自古帝王未有河清者也河者诸侯之位清者属阳浊者属隂所当浊而反清者隂欲为阳诸侯欲为帝也【传】大禹观于浊河而受緑字【晋地理志】周保定二年青州黄河变清十里镜彻　兹国南三百里有大河东流号计戍水即黄河也【北史】唐肃宗乾元二年岚州合河闗河三十里清如井水四日而变【唐书】朱全忠聚裴枢等及朝士贬官者三十余人于白马驿一夕尽杀之投尸于河初李振屡举不中第故深疾缙绅之士言于全忠曰此辈尝自谓清流宜投之黄河使为浊流全忠笑而従之【唐书】河源所出至于阗外为三东曰白玉河西曰緑玉河又西曰乌玉河三河皆有玉而色异【五代史】
　　传记河出昆仑虚色白百里一小曲千里一曲一直【尔雅】九河一曰徒骇二曰太史三曰马颊四曰覆釡五曰胡蘓六曰简七曰洁八曰钩盘九曰鬲津【同上】昆仑三层号曰天柱实河源水之灵府【尔雅赞】砥柱山禹凿之以通河河水分流包山而过见水中若柱然【水经】昆仑山河水出焉至葱岭山于阗国复分流岐山合而东流【山海经】黄河十二月各有水名正月名凌解水二月三月名桃花水四月名麦黄水五月名蔓水六月名山水七八月名荻苖水九月名登髙水十月名复槽水十一月十二月名蹙凌水【水衡记】河氷始合妖狐先听方得渡言狐欲渡水先听无水声而后过【述征记】河者经天亘地之水河水清而天下平【京房易传】河者水之伯上应天河【孝经援神契】圣人受命瑞必先于河【神灵图】黄河千年一清圣王之大瑞【治道记】舜与三公临河黄龙负图出置舜前以黄金为绳白玉为检【河图】武王沈璧而荣光塞河【尚书中】赵王政以白璧沈河有黒公从河出谓政曰祖龙来受天寳【河图考灵曜】帝王将起河水先清清变白白变赤赤变黒黒变黄各三日也【易干凿度】魏贾锵接黄河源水以酿酒【详见水类】集与女游兮九河冲风起兮水横波乗水车兮荷盖驾两龙兮骖螭登昆仑兮四望心飞兮浩荡日将暮兮怅忘归惟极浦兮寤怀鱼鳞屋兮龙堂紫贝阙兮朱宫灵何为兮水中乗白鼋兮逐文鱼与女游兮河之渚流澌纷兮将来下子交手兮东行送美人兮南浦波滔滔兮来迎鱼鳞鳞兮媵予【楚词九歌】辉辉洪河家国之濵襟带晋衞领袖齐秦【张畅颂】鸿流导积石惊浪下龙门仙槎不辨处沈璧想犹存【刘孝孙诗】览百川之壮兮莫尚美于黄河潜昆仑之峻极兮出积石之嵯峨登龙门而南游兮拂华隂与曲阿凌砥柱而激湍兮逾汭洛而扬波【成公绥赋】黄河西来决昆仑咆哮万里触龙门　黄河之水天上来奔流到海不复回　鸣鞭走马凌黄河　防劒四顾惊茫然欲渡黄河氷塞川　洪河凌竞不可以径渡水龙鳞鳞兮难容船【李白】谁开昆仑源流出混沌河积雨飞作风惊龙喷为波【孟郊】解通银汉应须曲才到昆仑便不清髙祖誓拟衣带小仙人占斗客槎轻【罗隠】
　　本朝张骞使大夏虽号为穷河源实不见河徒见两水从葱岭于阗合流入于蒲昌海即以其所出水便谓之河其实不知西南羌中实自有河今吐蕃中河自西南数千里向北流见于积石山相连又吐蕃自言昆仑在国之西南则河之所出也由是观之则河出于昆仑明矣张骞遂以葱岭于阗二水为河而太史公班固遂有张骞穷河源恶观所谓昆仑之説岂其诚然也【东坡】河决三门合四水径流万里东输海巩洛之山夹而峙河来齧山作沙觜山形迤逦若奔避河益汹汹怒而詈舟师弭楫不以帆顷刻奔过不及视　盖闻河源出昆仑其山上髙大无际自髙泻下若激箭一曲一直一千里湍雄冲急乃迸溢其势不得不愁耳前嵗河怒惊滑民浸瀬洋洋淫不止滑人奔走若锋骇河伯视之以为戯河水激箭险谁言航苇游坚氷驰马渡伏浪卷沙流树落惊樵岸湍奔忽改州凿龙饶退鲤涨潦不分牛【欧阳】河伯方夸若灵涡自舞冯　无言赠君有长叹美哉河水空洋洋【东坡】
　　江【江汉附】
　　经三江既入　江汉朝宗于海　岷山导江东别为沱又东至于澧过九江至于东陵东迤北防于汇东为中江入于海【书】美化行乎江汉之域【诗序】江之永矣不可方思　江有汜　江有渚　江有沱　滔滔江汉南国之纪　江汉浮浮　江汉汤汤　如江如汉【诗】荆州其川江汉【周礼】扬州其川三江【同上】江汉淮漳楚之望也【左】子江汉以濯之　禹决汝汉排淮泗而注之江【孟子】江出岷山东流絶汉　江汉以为池【淮南子】
　　史岷山为大江至九江为中江至徐陵为北江【汉地理志注】伍子胥奔吴至江江上有渔父乗船乃渡之子胥既渡解其劒曰此剑直百金以与父父曰楚国之法得伍子胥者爵执珪岂图百金劒耶不受【史记】魏文帝伐吴至长江见波涛汹涌叹曰固天所以限南北也遂归　吴歩骘表云魏人图江东多作布囊欲以盛沙塞江孙权曰此江与开辟俱生寜可以沙囊塞每读此表令人大笑【三国志】晋祖逖渡江至中流击楫而誓曰祖逖不能清中原而复济者有如此江【晋书】隋文帝谓髙颎曰我为百姓父母岂可限一衣带水不拯之乎命亟作战船使投柹于江【南史】隋杨素帅水军东下陈后主谓侍臣曰彼何为者邪孔范曰长江天堑古以为限隔南北今日虏军岂能飞渡邪【通鉴】
</div>
    <div class="pagination">
<a href="记纂渊海_page7.html">上一页</a><span>...</span><a href="记纂渊海_page3.html">3</a><a href="记纂渊海_page4.html">4</a><a href="记纂渊海_page5.html">5</a><a href="记纂渊海_page6.html">6</a><a href="记纂渊海_page7.html">7</a><span class="current-page">8</span><a href="记纂渊海_page9.html">9</a><a href="记纂渊海_page10.html">10</a><a href="记纂渊海_page11.html">11</a><a href="记纂渊海_page12.html">12</a><a href="记纂渊海_page13.html">13</a><span>...</span><a href="记纂渊海_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
