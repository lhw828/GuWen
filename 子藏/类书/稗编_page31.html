<!DOCTYPE html>
<html>
 <head>
  <meta charset="utf-8"/>
  <title>
   稗编 - 第 31 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稗编 - 第 31 页/共 67 页
  </h1>
  <div class="content">
   论男女生杀　　　　　　　储　泳
　　论男女之分生杀之炁两仪立天地之体一炁妙隂阳之用一阖一辟之间阳生隂杀贯乎万有受其正气则为人冗杂之气为异类莫不有雌雄焉原其受气之初辟炁为男阖炁为女一阖一辟男女攸分道藏所载以龙吟虎啸不后不先为结胎之始以精血相包处内处外定男女之象是则是矣殊不知所以使之然者盖有自然而然者矣使之然者其动静阖辟之机乎人之生也以此合及其死也亦然某日而死则受某日之杀气此理盖行乎其中而不可见者也隂阳所载有雌杀有雄杀有出有不出焉其説似不可信然雌杀不出则死者右足钳而向左雄杀不出则死者之左足钳而向右雌雄杀皆不出则左右足皆钳而相向皆出则左右足皆向外而不钳岂非生杀之炁贯乎万有而着见扵外之象乎一炁之至着而可见者莫八风若也是故春而南风则雨夏而北风亦然八节之日风来正位则百谷成熟失位则否生杀之炁行乎其中风其发见者也尝观圃人当春之接花木一直南风十有九死虽老圃莫知其所以然者当盛阳而隂气应也呜呼人受天地之正气以生盍亦谨阖辟之机以全是炁之正乎不然则中立扵两间何所恃而生乎格物之士试深思之
　　论四生　　　　　　　　　草木子【后同】
　　植物去皮则死气在外也动物伤内则死神在中也物有贵贱乎曰有也胎生者九窍卵生者八窍是胎生贵扵卵生也卵而陆生目能开闭卵而湿生者则不能矣是陆又贵扵湿矣化生者非胎非卵随气化而成其为物益防矣是湿又贵扵化生也此动物有此四种之异也曰植物亦以此而推之可乎曰可也夫草木可挿而活者胎生类也以实而产者卵生类也荷芡湿生也芝菌化生也此植物亦有此四种之异也虽然号物之数谓之万不可胜穷也不分而异不免乎四者之异欲合而同须究其一原之同此学者所当思也
　　论草生
　　师旷云嵗欲丰甘草先生【荠也】歳欲苦苦草先生【苈也】歳欲恶恶草先生【水藻也】歳欲旱旱草先生【蒺藜也】歳欲雨雨草先生【藕也】嵗欲病病草先生【艾也】嵗欲流流草先生【蓬也】
　　物异　　　　　　　　　　程　颐【后同】
　　正叔言蜥蜴含水随雨震起子厚言未必然雹尽有大者岂尽蜥蜴所致也今以蜥蜴求雨枉求他他又何道致雨正叔言伯淳守官南方长吏使徃茅山请龙辞之谓祈请鬼神当使信向者则有应今先懐不信便非义理既到茅山嵓勑使人扵水中捕得二龙持之归并无他异复为小儿玩之致死此为鱼虾之类但形状差异如龙之状尔此虫广南亦有之其形状同只齧人有害不如茅山不害人也
　　有人言郭璞以鸠鬬占吉凶子厚言此为他诚实信之所以就而占得吉凶正叔言但有意向此便可以兆也非鸠可以占吉凶耳
　　鬼神
　　问易言知鬼神之情状果有情状否曰有之又问既有情状必有鬼神矣曰易説鬼神便是造化也又问名山大川能兴云致雨何也曰气之蒸成耳又问既有祭则莫须有神否曰只气便是神也今人不知此理才有水旱便去庙中祈祷不知雨露是甚物从何处出复扵庙中求耶名山大川能兴云致雨却都不説着却扵山川外木土人身上讨雨露木土人身上有雨露耶又问莫是人自兴妖曰只妖亦无皆人心兴之也世人只因祈祷而有雨遂指为灵騐耳岂知适然某尝至泗州恰值大圣见及问人曰如何形状一人曰如此一人曰如彼只此可騐其妄兴妖之人皆若此也昔有朱定亦尝来问学但非信道笃者曾在泗州守官值城中火定遂使兵士舁僧伽避火某后语定曰何不舁僧伽在火中若为火所焚即是无灵騐遂可解天下之惑若火遂灭因使天下人尊敬可也此时不做事待何时邪惜乎定识不至此
　　隂阳术数　　　　　　　　通　考
　　陈氏曰自司马氏论九流其后刘歆七畧班固艺文志皆着隂阳家而天文厯谱五行卜筮形法之属别为数术畧其论隂阳家者流盖出扵羲和之官敬顺昊天厯象日月星辰拘者为之则牵扵禁忌泥扵小数至其论数术则又以为羲和卜史之流而所谓司星子韦三篇不列扵天文而着之隂阳家之首然则隂阳之与数术似未有以大异也不知当时何以别之岂此论其理彼具其术耶今志所载二十一家之书皆不存无所考究而隋唐以来子部遂阙隂阳一家至董逌藏书志始以星占五行书为隂阳类今稍增损之以时日禄命遁甲等备隂阳一家之阙而其他数术各自为类马端临曰按陈氏之説固然矣然时日禄命遁甲独非术数乎其所谓术数各自为类者曰卜筮曰形法然此二者独不本扵隂阳乎盖班史艺文志隂阳家之后又分五行卜筮形法之书虽不尽存而从世尚能知其名义独其所谓隂阳家二十一种之书并无一存而隋史遂不立隂阳门盖隋唐间已不能知其名义故无由以后来所着之书续立此门矣然隋书唐书及宋九朝史凡渉乎术数者总以五行一门包之殊欠分剔独中兴史志乃用班志旧例以五行占卜形法各自为门今从之
　　晁氏曰自古术数之学多矣言五行则本洪范言卜筮则本周易近时两者之学殆絶而最盛扵世者塟书相术五星禄命六壬遁甲星禽而已然六壬之类足以推一时之吉凶星禽五星禄命相术之类足以推一身之吉凶塟书之类足以推一家之吉凶遁甲之类足以推一国之吉凶其所知若有逺近之异而或中或否不可尽信则一也
　　五行【附朱子论】　　　　　　　　白虎通
　　五行者何谓也谓金木水火土也言行者欲言为天行气之义也地之承天犹妻之事夫臣之事君也谓其位卑卑者亲事故自周扵一行尊扵天也尚书一曰水二曰火三曰木四曰金五曰土水位在北方北方者隂气在黄泉之下任飬万物水之为言汇也隂化沾濡任生木木在东方东方者阳气始动万物始生木之为言触也阳气动跃火在南方南方者阳在上万物垂枝火之为言委随也言万物布施火之为言化也阳气用事万物变化也金在西方西方者隂始起万物禁止金之为言禁也土在中央者主吐含万物土之为言吐也何知东方生乐记曰春生夏长秋收冬藏土所以不名时地土别名也比扵五行最尊故不自居部职也元命包曰土之为位而道在故大不预化人主不任部职五行之性或上或下何火者阳也尊故上水者隂也卑故下木者少阳金者少隂有中和之性故可曲可直从革土者最大包含物将生者出者将归者不嫌清浊为万物尚书曰水曰润下火曰炎上木曰曲直金曰从革土爰稼穑五行所以二阳三隂何土尊尊者配天金木水火隂阳自偶水味所以咸何是其性也所以北方咸者万物咸与所以坚之也犹五味得咸乃坚也木味所以酸何东方万物之生也酸者以逹生也犹五味得酸乃逹也火味所以苦何南方主长飬苦者所以长飬也犹五味须苦可以飬也金味所以辛何西方煞伤成物辛所以煞伤之也犹五味得辛乃委煞也土味所以甘何中央者中和也故甘犹五味以甘为主也尚书曰润下作咸炎上作苦曲直作酸从革作辛稼穑作甘北方其臰朽者何北方水万物所幽藏也又水者受垢浊故臰腐朽也东方者木也万物新出地中故其臭羶南方者火也盛阳承动故其臭焦西方者金也万物成熟始复诺故其臭腥中央者土也主飬故其臭香也月令曰东方其臭羶南方其臭焦中央其臭香西方其臭腥北方其臭朽所以名之为东方者动方也万物始动生也南方者任飬之方万物懐妊也西方者迁方也万物迁落也北方者伏方也万物伏藏也少阳见寅寅者演也律中太簇律之言率所以率气令生也卯者茂也律中夹钟衰扵辰辰震也律中姑洗其日甲乙甲者万物孚甲也乙者物蕃屈有节欲出时为春春之为言偆偆动也位在东方其色青其音角角者动也气动耀也其帝太皥皥者大起万物扰也其神勾芒者物之始生其精青龙芒之为言萌也隂中阳故太阳见扵己巳者物必起律中仲吕壮盛扵午午物满长律中賔衰扵未未味也律中林钟其日丙丁丙者其物炳明丁者强也时为夏夏之言大也位在南方其色赤其音徴徴止也阳度极也其帝炎帝炎帝者太阳也其神祝融祝融者属续其精为鸟离为鸾故少隂见扵申申者身也律中夷则壮扵酉酉者老物收敛律中南吕衰扵戌戌者灭也律中无射无射者无声也其日庚辛庚者物更也辛者隂始成时为秋秋之为言愁亡也其位西方其色白其音商商者强也其帝少皥少皥者少敛也其神蓐收蓐收者缩也其精白虎虎之为言搏讨也故太隂见扵亥亥者仰也律中应钟壮扵子子者孳也律中黄钟衰扵丑丑者纽也律中大吕其曰壬癸壬者隂始任癸者揆度也时为冬冬之为言终也其位在北方其音羽羽之为言舒言万物始孳其帝颛顼颛顼者寒缩也其神防防者入防也其精武掩起离体泉蛟珠蛤土为中宫其日戊己戊者茂也已抑屈起其音宫宫者中也其帝黄帝其神后土月令云十一月律谓之黄钟何中和之色钟者动也言阳气动扵黄泉之下动飬万物也十二月律谓之大吕何大大也吕者拒也言阳气欲出隂不许也吕之为言拒者旅抑拒难之也正月律谓之太簇何太亦大也簇者凑也言万物始大凑地而出也二月律谓之夹钟何夹者孚甲也言万物孚甲种类分也三月谓之姑洗何姑者故也洗者鲜也言万物皆去故就其新莫不鲜明也四月谓之仲吕何言阳气极将彼故复中难之也五月谓之賔何者下也賔者敬也言阳气上极隂气始賔敬之也六月谓之林钟何林者众也万物成熟种类众多也七月谓之夷则何夷伤则法也言万物始伤被刑法也八月谓之南吕何南者任也言阳气尚有任生荠麦也故隂拒之也九月谓之无射何射者终也言万物随阳而终也当复随隂起无有终已十月谓之应钟何钟动也言万物随阳而动下藏也五行所以更王何以其转相生故有终始也木生火火生土土生金金生水水生木是以木王火相土死金囚水休王所胜者死胜王者囚故王者休见王火相何以知为臣土所以死者子为父报仇者也五行之子慎之物归母木王火相金成其火燋金金生水水灭火报其理火生土土则害水莫能相御五行所以相害者天地之性众胜寡故水胜火也精胜坚故火胜金刚胜柔故金胜木専胜散故木胜土实胜虚故土胜水也火阳君之象也水隂臣之义也臣所以胜其君何此谓无道之君也故为众隂所害犹纣王也是使水得施行金以益之土以应之欲温则温欲寒则寒亦何从得害火乎曰五行各自有隂阳木生火所以还烧其母何曰金胜木火欲为木害金金者坚强难消故母以逊体助火烧金此自欲成子之义又阳道不相离故为两盛火死子乃继之木王所以七十二日何土王四季各十八日合九十日为一时王九十日土所以王四季何木非土不生火非土不荣金非土不成水无土不髙土扶防助衰歴成其道故五行更王亦须土也王四季居中央不名时五行何以知同时起丑讫义相生传曰五行并起赴各以名别阳生隂煞火中无生物水中反有生物何生者以内火隂在内故不生也水火独一种金木多品何以为南北隂阳之极也得其极故一也东西非其极也故非一也水木可食金火土不可食何木者阳阳者施生故可食火者隂在内金者隂啬故不可食火水所以杀人何水盛气也故入而杀人火隂在内故杀人壮扵水也金木防气故不能自杀人也火不可入其中者隂在内也入则杀人矣水土阳在内故可入其中金木防气也精宻不可得入也水火不可加人功为用金木加人功何火者盛阳水者盛隂者也气盛不变故不可加人功为人用金木者不能自成故须人加功以为人用也五行之性火热水寒有温水无寒火何明臣可以为君君不可更为臣五行常在火乍亡何水太隂也刑者故常在金少隂木少阳防气无变故亦常在火太阳精防人君之象象尊常藏犹天子居九重之内臣下卫之也藏扵木者依扵仁也木自主金须人取之乃成隂卑不能自成也木所以浮金所以沈何子生扵母之义肝所以沈肺所以浮何有知者尊其母也一説木畏金金之妻庚受庚之化木者法其本柔可曲直故浮也肝法其化直故沈五行皆同义天子所以内明而外昧人所以外明而内昧何明天人欲相向而治也行有五时有四何四时为时五行为节故木王即谓之春金王即为之秋土尊不任职君不居部故时有四也子不肯禅何法法四时火不兴土而兴金也父死子继何法法木终火王也兄死弟及何法法夏之承春也善善及子孙何法法春生待夏复长也恶恶止其身何法法秋煞不待冬也主幼臣摄政何法法土用事扵季孟之间也子之复讐何法法土胜水水胜火也子顺父臣顺君妻顺夫何法法地顺天也男不离父母何法法火不离木也女离父母何法法水流去金也娶妻亲迎何法法日入阳下隂也君让臣何法法月三十日名其功也善称君过称已何法法隂阳共叙共生阳名生隂名煞臣有功归扵君何法法归明扵日也臣法君何法法金正木也子谏父何法法火揉直木也臣谏君不从则去何法法水润下逹扵上也君子逺子近孙何法法木逺火近土也亲属臣谏不相去何法法水木枝叶不相离也父为子隠何法法木之藏火也子为父隠何法法水逃金也君有众民何法法天有众星也王者赐先亲近后疎逺何法天雨髙者先得之也长防何法法四时有孟仲季也朋友何法法水合流相承也父母生子飬长子何法法水生木长大也子飬父母何法法夏飬长木此火飬母也不以父命废主命何法法金不畏土而畏火阳舒隂急何法法日行迟月行疾也有分土无分民何法法四时各有分而所生者通也若言东东方天下皆生也君一娶九女何法法九州象天之施也不娶同姓何法法五行异类乃相生也子防父母何法法木不见水则憔悴也防三年何法法三年一闰天道终也父防子夫防妻何法法一嵗物有终始天气亦为之变也年六十闭房何法法六月阳气衰也人有五脏六腑何法法五行六合也人目何法法日月明也日照昼月照夜人目所不更照何法目亦更用事也王者监二王之后何法法木须金以正须水以润也明王先赏后罸何法法四时先生后杀也
　　朱子曰五行相生阳变隂合初生水火水火气也流动闪烁其体尚虚其成形犹未定次生木金则确然有定形矣水火初是自生金则资扵土五金之属皆从土中旋生
　　天一生水　　　　　　　　鲍云龙
　　鲁斋鲍氏曰物之初生其形皆水水者万物之一原皆根扵天一之造化夫金石之产其初亦乳一阳之气一日之时一年十二月冬至皆肇扵子子者水位也夫水生扵阳而成扵隂气始动而阳生气聚而静则成水观呵气可见盖生水之初属一故防至成水时则六矣或问曰天一生水亦有物可验乎曰人之一身可验矣贪心动则津生哀心动则泪生愧心动则汗生欲心动则精生方人心寂然不动之时则太极也此心之动则太极动而生阳也所以心一动而水生即可以为天一生水之证神为气主神动则气随气为水母气聚则水生也
　　论顔师古注五行志　　　　沈　括
　　昔人谓顔师古为班氏忠臣以其注释纪传虽有舛误必委曲为之辨故也如五行志中最多其最显显者与尚书及春秋乖戾为甚桑谷共生扵朝刘向以为商道既衰髙宗乘敝而起既获显荣怠扵政事国将危亡故桑谷之异见武丁恐骇谋扵忠贤顔注曰桑谷自大戊时生而此云髙宗时其説与尚书大不同未详其义或者伏生差谬案艺文志自云桑谷共生大戊以兴鸣雉登鼎武丁为宗乃是本书所言岂不可为明证而翻以伏生为谬何也僖公二十九年大雨雹刘向以为信用公子遂遂専权自恣僖公不悟后二年杀子赤立宣公又载文公十六年蛇自泉宫出刘向以为其后公子遂杀二子而立宣公此是文公末年事而刘向既书之又误以为僖顔无所辨隠公三年日有食之刘向以为其后节获鲁隠注引狐壤之战隠公获焉此自是隠为公子事耳左传记之甚明宣公十五年王札子杀召伯毛伯董仲舒以为成公时其它如言楚庄始称王晋灭江之类顔虽随事敷演皆云未详其説终不肯正诋其疵也地理志中沛郡公丘县曰故滕国周懿王子叔绣所封顔引左传郜雍曹滕文之昭也为证亦云未详其义真定之肥累菑川之剧泰山之肥城皆以为肥子国而辽西之肥如又云肥子奔燕燕封扵此魏郡元城县云魏公子元食邑扵此因而遂氏焉常山元氏县云赵公子元之封邑故曰元氏不应两邑命名相似如此正文及志互引滹沱河皆注云滹音呼沱音徒河反又五伯迭兴注云此五伯谓齐威宋襄晋文秦穆楚庄也而诸侯王表五伯扶其弱注云谓齐威宋襄晋文秦穆吴夫差也异姓诸侯王表适戍彊扵五伯注云谓昆吾大彭豕韦齐威晋文也均出一书皆师古注辞而异同如此
　　论刘向灾异五行志　　　　储　泳【后同】
　　储泳祛疑説曰尝观刘向灾异五行志后世以为牵合天固未必以屑屑为事然殃咎各以类至理不可诬若遽以牵合少之则箕子之五事庻证相为影响顾亦可得而议乎试以一身言之五行者人身之五官也气应五脏五气调顺则百骸俱理一气不应一病生焉然人之受病必有所属太阳为水厥隂为木是也而太阳之证为项强为腰疼为发热为恶寒其患杂然而并出要其指归则一出扵太阳之证也犹貌不恭而为常雨为狂为恶也况五官之中或貌言之间两失其正即素问所谓阳明厥隂之合病也其为病又岂一端之所能尽哉以一身而察之则五事庶证之应盖可以类推矣刘向五行传直指某事为某证之应局扵一端殆未察医书两证合病之理也后之人主五事多失其正受病盖不止一证宜乎灾异之互见迭出也茍以一证论之未为得也夫冬雷则草木华蛰虫奋人多疾疫一炁使然景星庆云不生圣贤则产祥瑞象见于上则应在于下如虹蜺妖气也当大夏而见则不能损物百物未告成也秋见则百谷用耗矣入人家而能致火饮井则泉竭入酱则化水和气致祥妖气致异厥有明騐天道感物如响斯应人事感天其有不然者乎如风花出海而为飘风山川出云而为时雨农家以霜降前一日见霜则知清明后一日霜止五日十日而徃前后同占欲出秋苖必待霜止每嵗推騐若合符节天道果逺乎哉感扵此则应扵彼有此象则有此数乃不易之理也
　　五行体象生克之性
　　谈氏曰雨霁风晴非阳也隂之静而敛也敛则清而明云滃雾合非隂也阳动而变也变则浊而闇是故三春多云雾而九秋多晴霁隂阳本然之体象也夏离火用事然暑气酷而火焰减火气盛而火体衰也冬坎水用事然寒气甚而水流涸水气盛而水体衰也一气之阖辟聚散扵此可见北方属水而土厚所以制水故不亢而害寒扵南者水之气非体也南方属火而水盛所以制火使不亢而害热扵北者火之气非体也槩与四序同水克火火克金置金扵水火之间则相济木克土土克水植木扵水土之间则相资人为乎天造也油水类也不克火而资火油出扵木而木生火也灰木成也不克土而滋土灰化扵火而火生土也火生扵木而焚木金生扵土而锄土火燥而金刚也木克土而土养木土克水而水泽土水柔而土厚也五行生克之性有如此者不可不知




　　稗编卷五十九
　　钦定四库全书
　　稗编卷六十　　　　　　明　唐顺之　撰诸家十八【理数】
　　论温泉寒火　　　　　　　周　密
　　野语曰邵康节曰世有温泉而无寒火昭徳晁氏解云隂能顺阳而阳不能顺隂也水为火爨则沸而熟物火为水沃则灭矣晋纪瞻举秀才陆机防之曰隂阳不调则大数不得不否一气偏废则万物不能独成今有温泉而无寒火其故何也白虎殿诸儒讲论班固纂为白虎通五行篇亦曰有温水无寒火然今汤泉徃徃有之如骊山尉氏骆谷汝水黄山佛迹匡庐闽中等处皆表表在人耳目坡诗云自怜耳目隘未测阳隂故郁攸火山烈觱沸汤泉注安能长鱼鳖仅可燖狐兎朱氏晦庵诗云谁然丹黄焰爨此玉池水盖或谓温泉之下必有硫黄礐石故耳独未见所谓寒火按西京杂记载董仲舒曰水极隂而有温泉火至阳而有凉焰又抱朴子曰水性纯冷而有温谷之汤泉火体宜炽而有萧丘之寒焰又刘子从化篇曰水性宜冷而有华阳温泉犹曰泉冷冷者多也火性宜热而有萧丘寒焰犹曰火热热者多也然则寒火亦有之矣特以耳目所未及故以为无耳
　　前蜀论【祥瑞】　　　　　　　五代史
　　呜呼自秦汉以来学者多言祥瑞虽有善辨之士不能祛其惑也予读蜀书至扵龙麟鳯驺虞之类世所谓王者之嘉瑞莫不毕出于其国异哉然考王氏之所以兴亡成败者可以知之矣或以为一王氏不足以当之则是时天下治乱可以知之矣龙之为物也以不见为神以升云行天为得志今偃然暴露其形是不神也不上于天而下见于水中是失职也然其一何多欤可以为妖矣鳯凰鸟之逺人者也昔舜治天下政成而民悦命防作乐乐声和鸟兽闻之皆鼔舞当是之时鳯凰适至舜之史因并记以为美后世因以鳯来为有道之应其后鳯凰数至或出于庸君缪政之时或出于危亡大乱之际是果为瑞哉麟兽之逺人者也昔鲁哀公出猎得之而不识盖索而获之非其自出也故孔子书于春秋曰西狩获麟者讥之也西狩非其逺也获麟恶其尽取也狩必书地而哀公驰骋所渉地多不可徧以名举故书西以包众地谓其举国之西皆至也麟人罕识之兽也以见公之穷山竭泽而尽取至于不识之兽皆捜索而获之故曰讥之也圣人已没而异端之説兴乃以麟为王者之瑞而附以符命防纬诡怪之言鳯尝出于舜以为瑞犹有説也及其后出于乱世则可以知其非瑞矣若麟者前有治世如尧舜禹汤文武周公之世未尝一出其一出而当乱世然则孰知其为瑞哉物也汚泥川泽不可胜数其死而贵于卜官者用适有宜尔而戴氏礼以其在宫沼为王者难致之瑞戴礼杂出于诸家其失亦以多矣驺虞吾不知其何物也诗曰吁嗟乎驺虞贾谊以为驺者文王之囿虞虞官也当谊之时其説如此然则以之为兽者其出于近世之説乎夫破人之惑者难与争于笃信之时待其有所疑焉然后从而攻之可也龙麟鳯王者之瑞而出于五代之际又皆萃于蜀此虽好为祥瑞之説者亦可疑也因其可疑者而攻之庶防惑者有以思焉
　　灾祥序　　　　　　　　　郑　樵
　　仲尼既没先儒驾以妖妄之说而欺后世后世相承罔敢失坠者有两种学一种妄学务以欺人一种妖学务以欺天凡说春秋者皆谓孔子寓褒贬于一字之间以隂中时人使人不可晓解三传唱之于前诸儒从之于后尽推已意而诬以圣人之意此之谓欺人之学説洪范者皆谓箕子本河圗洛书以明五行之防刘向创释其传于前诸史因之而为志于后析天下灾祥之变而推之于金木水火土之域乃以时事之吉凶而曲为之配此之谓欺天之学夫春秋者成周之典也洪范者皇极之书也臣旧作春秋传専以明王道削去三家褒贬之说所以杜其妄今作灾祥畧専以记实迹削去五行相应之説所以絶其妖且万物之理不离五行五行之理其变无方离固为火矣而离中有水坎固为水矣而坎中有火安得直以秋大水为水行之应成周宣榭火为火行之应乎况周得木徳而有赤乌之祥汉得火徳而有黄龙之瑞此理又如何邪岂其晋厉公一视之逺周单公一言之徐而能闗于五行之沴乎岂其晋申生一衣之偏郑子臧一冠之异而能闗于五行之沴乎如是则五行之防人甚于三尺矣臣窃观汉儒之説以乱世无如春秋之深灾异无如春秋之众者是不考其实也臣每谓春秋虽三王之乱世犹治于汉唐之盛时何哉春秋二百四十年而日食三十六唐三百年而日食过百举春秋地震五汉和平中积二十一日而地百二十四动举春秋山倾者二汉文帝时一年之间齐楚山二十九所同日圮举春秋大水者八后汉延平中一月之间郡国三十六大水其他小小灾异则二百四十年之事不及后世一年也如李梅冬实鸜鹆来巢之类在后世不胜书使春秋之人而亲见后世事岂但恸哭流涕而已哉以春秋视后世岂不为乱世也何哉后世之法度不及春秋之法度后世之人才不及春秋之人才其所以感和气而弭灾异者又安可望春秋乎呜呼天地之间灾祥万种人间祸福防不可知奈何以一虫之妖一气之戾而一一质之以为祸福之应其愚甚矣况吉凶有不由于灾祥者宋之五石六鹢可以为异矣而内史叔兴以为此隂阳之事非吉凶所生魏安平太守王基筮于管辂辂曰君家有三怪一则生男堕地走入灶死二则大蛇床上衘笔三则乌来入室与燕鬬儿入灶者宋无忌之妖蛇衘笔者老书佐之妖乌与燕鬬者老铃下之妖此三者足以为异而无防兆无所忧也王基之家卒以无患观叔兴之言则国不可以灾祥论兴衰观管辂之言则家不可以变怪论休咎惟有和气致祥乖气致异者可以为通论
　　十二辰所肖　　　　　　　【王　鏊王应麟】
　　或问十二辰所肖何谓也曰是非吾儒之所讲也虽然尝闻之于人二十八宿分布周天以直十二辰每辰二宿子午卯酉则三而各有所象女土蝠虚日鼠危月燕子也室火猪璧水防亥也奎木狼娄金狗戌也胃土雉昴日鸡毕月乌酉也觜火猴参水猿申也井木犴鬼金羊未也柳土獐星日马张月鹿午也翼火蛇轸水蚓已也角木蛟亢金龙辰也氐土貉房日兎心月狐卯也尾火虎箕水豹寅也斗木獬牛金牛丑也天禽地曜分直于天以纪十二辰而以七曜统之此十二肖之所始也王应麟云朱文公尝问蔡季通十二相属起于何时首见何书又谓以二十八宿之象言之唯龙与牛为合而他皆不类至于虎当在西而反居寅鸡为鸟属而反居西又舛之甚者韩文考异毛頴传封卯地谓十二物未见所从来愚按吉日庚午既差我马午为马之证也季冬出土牛丑为牛之证也蔡邕月令论云十二辰之防五时所食者必家人所畜丑牛未羊戌犬酉鸡亥豕而已其余虎以下非食也月令正义云鸡为木羊为火牛为土犬为金豕为水但隂阳取象多涂故午为马酉为鸡不可一定也十二物见论衡物势篇説文亦谓已为蛇象形
　　纳音纳甲　　　　　　　　沈　括
　　理愚歌所谓五行真假少人知知时须是泄天机五行真假者纳音是也乃天地大术数也先布大衍四十九数在地次将甲巳子午九乙庚丑未八丙辛寅申七丁壬卯酉六戊癸辰戌五己亥四以四字当数除之除减不尽又按五行数除之余者水一火二木三金四土五相生取用便是纳音也相生者余一生木余二生土余三生火余四生水余五生金且如甲子乙丑四个字干支共除了三十四数外有十五数以二五除了一十余数得五属土土能生金是甲子乙丑金也又丙寅丁卯四个字干支共除了二十六数外有二十三数以四五除了二十止乘三属木木能生火是丙寅丁卯火也余者依此岂得有金在海中火在炉中之説世有不肖之术未遇明师道听涂説错论古道迷误后人焉能中理故将甲子乙丑金喻子丑近北方坎水之地为海中金丙寅丁卯火喻寅卯近东方生火之地为如炉火説自汉时景娄先生以前并无金在海中火在炉中夫万物者育乎天地运乎四时春以万物滋荣如艮秋以万物滋荣如坤盖生发藏归莫离乎土土坤艮是也易云艮方万物之始坤成万物之终甲乃天之首二仪之循环一阳之来复故甲子至壬申九数甲巳相合子午对冲故云甲巳子午九乙丑至壬申八数乙庚相合丑未对冲故云乙庚丑未八丙寅至壬申七数丙辛相合寅申对冲故云丙辛寅申七丁卯至壬申六数丁壬相合卯酉对冲故云丁壬卯酉六戊辰至壬申五数戊癸相合辰戌对冲故云戊癸辰戌五己巳至壬申四数己亥相冲故云己亥四
　　沈括曰六十甲子有纳音解原其意盖六十律旋相为宫法也一律含五音十二律纳六十音也凡气始于东方而右行音起于西方而左行隂阳相错而生变化所谓气始于东方者四时始于木右行传于火火传于土土传扵金金传扵水所谓音始扵西方者五行始扵金左旋传扵火火传扵木木传扵水水传扵土【纳音与易纳甲同法干纳甲而坤纳癸始扵干而终扵坤纳音始扵金金干也终扵土土坤也】纳音之法同类娶妻隔八生子【此汉志语也】此律吕相生之法也五行先仲而后孟孟而后季此遁甲三元之纪也甲子金之仲【黄钟之商】同位娶乙丑【大吕之商同位谓甲与乙丙与丁之类下皆仿此】隔八下生壬申金之孟【夷则之商隔八谓大吕下生夷则也下皆仿此】壬申同位娶癸酉【南吕之商】隔八上生庚辰金之季【姑洗之商此金三元终若只以阳辰言之则依遁甲逆传仲孟季若兼妻言之则顺传孟仲季也】庚辰同位娶辛巳【仲吕之商】隔八下生戊子火之仲【黄钟之徴金三元终则左行传南方火也】戊子娶己丑【大吕之徴】生丙申火之孟【夷则之徴】丙申娶丁酉【南吕之徴】生甲辰火之季【姑洗之征】甲辰娶乙巳【仲吕之徴】生壬子木之仲【黄钟之角火三元终则左行传扵东方木】如是左行至扵丁巳仲吕之宫五音一终复自甲午金之仲娶乙未隔八生壬寅一如甲子之法终扵癸亥【谓賔娶林钟上生太簇之类】自子至扵已为阳故自黄钟至扵仲吕皆下生自午至扵亥为隂故自林钟至扵应钟皆上生予扵乐论叙之甚详此不复纪【甲子乙丑金与甲午乙未金虽同然甲子乙丑为阳律阳律皆下生甲午乙未为阳吕阳吕皆上生六十律相反所以分为一纪也】
　　易有纳甲之法未知起扵何时予尝考之可以推见天地胎育之理干纳甲壬坤纳乙癸者上下包之也震巽坎离艮兊纳庚辛戊己丙丁者六子生扵乾坤之包中如物之处胎甲者左三刚爻干之气也右三柔爻坤之气也干之初爻交于坤生震故震之初爻纳子午【干初爻子午故也】中爻交于坤生坎初爻纳寅申【震纳子午顺传寅申易道顺】上爻交于坤生艮初爻纳辰戌【亦顺传也】坤之初爻交于干生巽故巽之初爻纳丑未【坤之初爻丑未故也】中爻交于干生离初爻纳卯酉【巽纳丑未逆传卯酉隂道逆】上爻交于干生兊初爻纳己亥【亦逆传也】乾坤始于甲乙则长男长女乃其次宜纳丙丁少男少女居其末宜纳庚辛今乃反此者卦必自下生先初爻次中爻末乃至上爻此易之叙然亦胎育之理也物之处胎甲莫不倒生自下而生者卦之叙而防合造化胎育之理此至理合自然者也【凡草木百谷之实皆倒生首系于干其上抵于頴处反是根人与乌兽生胎亦首皆在下】
　　八卦纳甲圗説　　　　　　朱　升
　　按自甲至癸者十日之名也日有十而卦以八以八纳十故乾坤二卦始终包罗之而纳甲乙壬癸之四日甲壬阳日干纳之乙癸隂日坤纳之也其间六日三男纳其阳三女纳其隂六子之封各得乾坤之一画者也又艮纳丙兊纳丁者气之方行者也少男女纳之犹日之未午嵗之方夏时也震纳庚巽纳辛者质之已凝者也长男女纳之犹日之过午嵗之既秋时也坎离中男女纳戊巳扵正中有不待言者矣易家纳甲意本如此其见扵经则蛊之先甲后甲巽之先庚后庚与革之巳日乃孚而已世言易卦纳甲本扵参同契今以其书考之则以月之明魄多少取象扵卦画而以所见方位为所纳之甲二者皆非也夫既以干三画纯阳为望以坤三画纯隂为晦则其明魄消长当以五夜当一画若是则震当为初五夜之月而非生明兊当为初十夜之月而非上也望后巽艮准此此月之明魄既与所言卦画不类矣又地之方位甲庚相对既以望夕之月为干而出甲则初生之月不见扵庚矣上下之昏旦同见扵南方之中亦初无上见丁下见丙之异也大抵月之行天一嵗十二月间其昏出见之地夜夜推移不袭其位惟有春秋二分黄道与赤道相踏又须气朔分齐则其朔望朏肭出见乃有定位可指而不可以言纳甲之理也参同契乃是整齐一嵗一月一日之造化以明吾道之造化姑借易以言之大槩约畧取象云尔而非以説易也
　　三代汉唐五运符数　　　　学　林【后同】
　　唐虞之际以斗精受命者七人得四均间气而王者又二十八人所谓三十五际者也禹以金徳王故夏后氏之有天下也生数四百年契以水徳王故殷人之有天下也成数六百年稷以木徳王故周人之有天下也成数八百年伯益之命中大而尧族以火徳乘之故汉家之有天下也生数再及二百年其间距王而兴不能复大禹之迹皆五神之余气臯陶降徳皇唐受命张説干符颂曰汉自建武至建安二十五年一百六十九嵗而禅魏魏自黄初至咸熈二年四十六年而禅晋晋自太始至元熈二年一百五十六年而禅宋宋自永初元年至升明三年凡六十嵗咸以六终六受六亢位也文帝纪云三代揖逊咸穷扵六唐敬晖谓王者乘土王世五十数尽千年乘金王世四十数九百年乘水王世一十数六百年乘木土世三十数八百年乗火王世二十数七百年天地之常也自黄帝至汉五运适同
　　论秦为闰位
　　伏牺氏以木王五行以生为序神农以火黄帝以土少昊以金颛帝以水帝喾以木尧火舜土夏金汤水周以木汉以火汉律厯志秦以水徳在周汉木火之间师古注曰秦为闰位不当五徳之序汉火传魏土晋金也
　　周汉徳运
　　赤乌飞鲁门圗録云得麟之后天坠血书鲁端门明日血书飞为赤乌言汉代周也夫子见薪采者获麟孔子按圗録知刘季代周麟者木精薪采者庶人然火之意孔子絶笔扵春秋者起木絶火王明周木当受汉也
　　晋尚金
　　晋武帝泰始元年有司奏王者祖气而奉其始终晋扵五行之次应尚金金生扵已事扵酉终扵丑宣祖以酉日腊以丑日改景初厯为泰始厯奏可
　　五徳更旺相胜相生之义
　　史臣案邹衍五徳周为火行衍生在周时不容不知周氏行运且周之歴年八百秦氏即有周之建国也周之火木其事易详且五徳更王唯有二家之説邹衍以相胜立体刘向以相生为义据以为言不得出此二家者假使即刘向之説周为木行秦氏代周改其行运若以相胜则克木者金相生则木实生火秦氏乃称水徳理非谬然斯则刘氏所证为不值矣臣以为张苍虽是汉臣生与周接司秦柱下备覩圗书且秦虽灭学不废术数则有周遗文虽不毕在据汉水行事非虚作贾谊取秦云汉土徳葢以是汉代秦详论二説各有其义张苍则以汉水胜周火废秦不班五徳贾谊则以汉土胜秦水以秦为一代论秦汉虽殊而周为火一也然则相胜之义于事为长若张苍黜秦则汉水魏土晋木宋金若贾谊取秦则汉土魏木晋金宋火也难者云汉髙断蛇而神母夜哭云赤帝子杀白帝子然则汉非火而何斯又不然矣汉若为火则当云赤帝不宜云赤帝子也白帝子又何义况乎葢由汉是土徳土生乎火秦是水徳水生乎金斯则汉以土为赤帝子秦以水徳为白帝子也难者又云向云五徳相胜今复云土为赤帝子何也荅曰五行自有相胜之义不得以相胜废相生相生废相胜也相胜者以土胜水耳相生者土自火子义岂相关
　　宋德运之説　　　　　　　宋　志
　　雍熈元年四月布衣赵垂庆上书言本朝当越五代而上承唐统为金徳若梁继唐传后唐至本朝亦合为金徳矧自国初符瑞色白者不可胜纪皆金徳之应也望改正朔易车旗服色以承天统事下尚书省集议常侍徐铉与百官奏议曰五运相承国家大事着扵前载具有明文顷以唐末防乱朱梁簒弑庄宗早编属籍亲雪国讐中兴唐祚重新土运以梁室比羿浞王莽不为正统自后数姓相传晋以金汉以水周以木天造有宋运膺火徳况国初祀赤帝为感生帝于今二十五年岂可轻议改易又云梁至周不合迭居五运欲国家继唐为金徳且五运迭迁亲承歴数质文相次间不容髪岂可越数姓之上继百年之运此不可之甚也按唐书天寳九载崔昌献议自魏晋至周隋皆不得为正统欲唐逺继汉统立周汉子孙为王者后备三恪之礼是时朝议是非相半集贤院学士卫包上言符同李林甫遂行其事至十二载林甫卒复以魏周隋之后为三恪崔昌卫包由是逺贬此又前载之甚明也伏请祗守旧章以承天祐从之大中祥符三年间开封府功曹参军张君房上言自唐室下衰土徳隤圮朱梁氏彊称金统而庄宗旋复旧邦则朱梁氏不入正统明矣晋氏又复称金盖谓乘扵唐氏殊不知李昪建国扵江南耳汉家二主共止三年绍晋而兴是为水徳洎广顺革命二主九年终扵显徳以上三朝七主共止二十四年行运之间隐而难赜伏自太祖承周木徳而王当扵火行上系扵商开国在宋自是三朝迄今以为然矣愚臣详而辨之若可疑者太祖禅周之嵗嵗在庚申夫庚者金也申居西方金位纳音是木葢周氏称木为二金所胜之象也太宗登极之后诏开金明池扵金方之上此谁启之乃天之灵符也陛下履极当彊圉之嵗握符在作噩之春适宋道之隆兴得金天之正气臣试以瑞应言之则当年丹徒贡白鹿姑苏进白条支之雀来颍川之雉至臣又闻当封禅之时鲁郊贡白兎郓上得金皆金符之至騐也愿以臣章下三事大臣参定其事疏奏不报天禧四年光禄寺丞谢绛上书曰臣按古志凡帝王之兴必推五行之盛徳所以配天地而符隂阳也故神农氏以火徳圣祖以土徳夏以水徳商以金徳周以火徳自汉之兴王火徳者以谓乘尧之后且汉尧之裔也五帝之大莫大扵尧汉能因之是不坠其绪而善继其盛徳也国家膺开光之庆执敦厚之徳宜以土瑞而王天下然推其终始传承周之木徳而火当其次且朱梁不预正统者谓庄宗复兴扵后自石晋汉氏以及扵周则李昪建国扵江左而唐祚未絶是三代者亦不得正其统矣昔者秦祚促而徳暴不入正统考诸五代之际亦是类矣国家诚能下黜五代绍唐之土徳以继圣祖亦犹汉之黜秦兴周之火徳以继尧者也夫五行定位土徳居中国家飞运扵宋作京扵汴城万国之区矣传曰土为羣物主故曰后土洪范曰土爰稼穑作甘方今四海给足嘉生蕃衍迩年京师甘露下泰山醴泉涌作甘之兆斯亦见矣矧灵木异卉资生扵土千品万类不可胜道非土徳之騐乎臣又闻之太祖生扵洛邑而胞络惟黄鸿圗既建五纬聚扵奎防而镇星星主及陛下升中之次日抱黄珥朝祀扵太清宫有星曰含誉其色黄而润泽斯皆凝命有表盛徳攸属天意人事响效之大者则土徳之符在矣是故天心之在兹陛下拒而罔受民意之若是陛下兼而弗荅气壅未宣河决遂溃岂不神哉然则天渊之勃流水徳之浸患考六府之厌镇騐五行之胜尅亦宜兴土之运御时之灾伏望顺考符应详习法度惟陛下时而行之大理寺丞董行父又上言曰在昔泰皇以万物生扵东至仁体乎木故徳始扵木木以生火神农受之为火徳火以生土黄帝受之为土徳土以生金少昊受之为金徳金以生水颛顼受之为水徳水以生木髙辛受之为木徳木以生火唐尧受之为火徳火以生土虞舜传之为土徳土以生金夏为金徳金以生水商为水徳水以生木周为木徳木以生火汉应圗防为火徳火以生土唐受厯运为土徳陛下绍天之统受天之命固当上继唐祚以金为徳显黄帝之嫡绪彰圣祖之丕烈臣又按圣祖先降扵癸酉太祖受禅扵庚申陛下即位扵丁酉天书下降扵戊申庚金也申酉皆金也天之体也陛下绍唐汉之运继黄帝之后三世变道应天之綂正令之徳斯又顺也诏两制详议既而献议曰窃详谢绛所述以圣祖得瑞宜承土徳且引汉承尧绪为火徳之比虽班彪叙汉祖之兴有五其一曰帝尧之苖裔及序正綂乃越秦而继周非用尧之行今国家或用土徳即当越唐上承扵隋称以非顺失其五徳传袭之序又据董行父请越五代绍唐为金徳若其度越累世上承百代之綂则晋洎周咸帝中夏太祖实受终扵周室而陟扵元后岂可弗遵传纪之绪续扵遐邈之统三圣临御六十余载登封告成昭纪号率循火行之运以晖炎灵之曜兹事体大非容轻议矧雍熈中徐铉等议之详矣其谢绛董行父等所请难以施行诏可
　　纪年　　　　　　　　　　王应麟
　　自帝尧元年甲辰至宋徳祐丙子凡三千六百三十三年帝尧而上六阏逢无纪致堂云有书契以来凡防鸿荒防至徳矣广雅自开辟至获麟二百七十六万歳分为十纪益茫诞之説刘道原疑年谱谓大庭至无懐氏无年而有总数尧舜之年众説不同三綂歴次夏商西周与汲冡纪年及商厯差异况开辟之初乎王质景文云浑沦以前其畧见扵释之长含经开辟以后其详见扵邵氏之皇极经世
　　歴代徳运　　　　　　　　林　駉
　　五行相胜邹衍説也五行相生刘向説也夫执相胜之説曰夏得木徳商得金徳周得火徳是也立相生之説曰帝出乎震故伏羲氏始受木徳其徳以母传子是也嗟夫五行固有相胜相生之义矣然帝王授受天命人心未尝相胜愚不敢信衍之説五徳之运其説虽不见扵六经以古帝王建号推之则其説騐矣自今观之神农氏之时以为炎帝者为其尚火也黄帝氏以为黄帝者为其尚土也少昊氏以为金天者为其尚金也非其所尚之徳则其号特为虚设五行用事始本扵东方万物之所自起焉王者则而象之首以木徳王天下其次一以所生之行而转相承也以建号而推自神农而上为伏羲则知其为木徳也自少昊而下为髙辛则知其为水徳也自伏羲以至髙辛则五行之运一周矣又自尧以至扵商则五行之运再周矣皆继继承承取其相生之义则刘向父子之説为足信矣若以相胜而言则舜受尧之天下是有胜尧之心禹受舜之天下是有胜舜之心非独舜禹不然虽三代而下亦不然也汤之纉夏出扵不得已如其以商之金而克夏之木则是彰汤之得天下出扵本心矣武王伐商亦出扵不得已如其以周之火而克商之金则是彰武王之得天下亦出扵本心矣谓相胜之説出扵秦之意则可出扵帝王之意则未可也徒见夫商尚白故以谓尚金周尚赤故以谓尚火欲以附会相胜之説呜呼若从其相胜之説则夏之木徳胡为而尚黑徒见夫夏有青龙之瑞遂以为尚木商有银山之祥遂以为尚金欲以附会相胜之説呜呼若从其相胜之説则周之火徳胡为有白鱼之瑞耶则邹衍之説不足信矣由周而降相生之义千载未尝不符契也且秦本西戎余分闰位不足继周班固削而不取焉夫秦不足继周继周者汉也周以木而汉以火宜矣不然张华奉赤符亦谓以火为主何耶自魏至隋皆非正统不足继汉崔昌议去而不用焉夫自魏而隋皆不足继汉则继汉者唐也汉以火而唐以土宜矣不然伊川谓唐土徳而少河患何耶君子观汉之承周唐之承汉相生正理异世一揆则知秦用水徳之治而行刻深之法其相胜之説背戾扵圣人也多矣自是而后庄宗中兴唐祚同为一代则土运未絶也一传而晋以金再传而汉以水又再传而周以木天开我宋运膺火徳徐铉之言信矣且我宋以火王天下也岂非上天所眷命乎受命宋分星应大辰火之祥也收复河东日在重午火所旺也赤乌报蕃昌之兆红光彰诞育之祥噫盛哉是故赤帝有祭也嵗正月商丘有祀也色尚赤也腊用戌也火徳彰彰其与尧比隆欤彼赵垂庆因羽毛之白而欲用金徳矣然越数代而绍唐此不可也噫太原后服胡公言之并不加号温公言之彼曷不知乎谢綘因日抱黄珥而又欲用土徳矣然越唐而承扵隋此尤不可也噫水患多膺伊川言之火祀宜修胡宿言之彼曷不审乎不然南京即政建炎纪元何天意犹眷眷扵中兴之后耶呜呼宋徳当天厯年万亿赫赫炎精奕叶有光愚尤有望扵今日也















　　稗编卷六十
&lt;子部,类书类,稗编&gt;
　　钦定四库全书
　　稗编卷六十一　　　　　明　唐顺之　撰诸家十九【术数】
　　纬书序　　　　　　　　　隋　志
　　易曰河出图洛出书然则圣人之受命也必因积徳累业丰功厚利诚着天地泽被生人万物之所归徃神明之所福飨则有天命之应葢龟龙衘负出于河洛以纪易代之证其理幽昩究极神道先王恐其惑人秘而不说者又云孔子既叙六经以明天人之道知后世不能稽同其意故别立纬及防以遗来世其书出于前汉有河图九篇洛书六篇云自黄帝至周文王所受本文又别有三十篇云自初起至于孔子九圣之所增演以广其意又有七经纬三十六篇并云孔子所作并前合为八十一篇而又有尚书中洛罪级五行诗推度灾纪厯枢含神雾孝经钩命决援神契杂防等书汉代有郗氏袁氏说汉末郎中郗萌集图纬防杂占为五十卷谓之春秋灾异宋均郑并为防律之注然其文辞浅俗颠倒舛谬不类圣人之防相传疑世人造为之后或者又加防窜非其实録起王莽好符命光武以图防兴遂盛行于世汉时又诏东平王苍正五经章句皆命从防俗儒趋时益为其学篇卷第目转加增广言五经者皆凭防为说惟孔安国毛公王璜贾逵之徒独非之相承以为祆妄乱中庸之典故因汉鲁恭王河间献王所得古文参而考之以成其义谓之古学当世之儒又非毁之竟不得行魏代王肃推引古学以难其义王弼杜预从而明之自是古学稍立至宋大明中始禁图防梁天监以后又重其制及髙祖受禅禁之愈切帝即位乃发使四出捜天下书籍与防纬相涉者皆焚之为吏所纠者至死自是无复其学秘府之内亦多散亡今録其见存以备异说
　　论纬书　　　　　　　　　通　考【后同】
　　陈氏曰按后汉书纬之学注言纬七纬也候尚书中候也所谓河洛七纬者易纬稽览图干凿图坤灵图通卦验是类谋辨终备也书纬璇玑钤考灵曜刑徳放帝命验运期授也诗纬推度灾纪厯枢含神雾也礼纬含文嘉稽命徴斗威仪也乐纬动声仪稽耀嘉叶图徴也孝经纬援神契钩命决也春秋纬演孔图元命包文耀钩运斗枢感精符合诚图考异邮保干图汉含孶佐助期握诚图潜潭已说题辞也防纬之说起于哀平王莽之际莽以此济其簒逆公孙述效之而光武绍复旧物乃亦以赤伏自累笃好而推崇之甘心与莽述同智于是佞臣陋士从风而靡贾逵以此论左氏学曹褒以此定汉礼作大予乐大儒如郑专以防言经何休又不足论矣二百年间惟桓谭张衡力非之而不囘也魏晋以革命受终莫不傅防符命其源实出于此隋唐以来其学寖微矣考唐志犹存九部八十四卷今其书皆亡惟易纬仅存者如此及孔氏正义或时援引先儒葢尝欲删去之以絶伪妄矣使所谓七纬者皆存犹学者所不道况其残阙不完于伪之中又有伪者乎姑存之以俻凡目云尔唐志数内有论语纬十七卷七纬无之太平御览有论语摘辅象撰考防者意其是也御览又有书帝騐期礼稽命曜春秋命厯序孝经左方契威嬉拒等皆七纬所无要皆不足深考　致堂胡氏曰防书原于易之推徃以知来周家卜世得三十卜年得七百此知来之的也易道既隠卜筮者溺于考测必欲竒中故分流别其说寖广要之各有以也易道所明时有所用知道者以义处命理行则行理止则止术数之学葢不取也光武早嵗从师长安受尚书大义夷考其行事葢儒流之英杰也何乃蔽于防文牢不可破邪又曰纬书原本于五经而失之者也而尤紊于鬼神之理幽明之故夫鬼神之理幽明之故非知道者不能识自孟子而后知道者鲜矣所以易惑而难解也断国论者诚能一决于圣人之经经不载虽有纬书防记屛而不用则庶乎其不谬于理也
　　连山归藏
　　连山十卷北史刘时牛奏购求天下遗逸之书炫遂伪造书百余卷题为连山易鲁史记等録上送官取赏而去后人有讼之经赦免死坐除名夹漈郑氏曰夏后氏易至唐始出今亡归藏唐有司马膺注十三卷今亦亡隋有豸参军薛正注十三卷所存者初经齐母本着三篇文多阙乱不可详解言占筮事其辞质其义古后学以其不文则疑而弃之徃徃连山所以亡者复过于此矣独不知后之人能为此文乎子曰周监于二代郁郁乎文哉以周易校商易则周商之文质可知也以商易校夏易则商夏之文质又可知也三易皆始乎八而成六十四有八卦即有六十四卦六十四卦非至周而备也但法之所立数之所起皆不相为用连山用三十六策归藏四十五策周易四十九策诚以人事代谢星纪推移一代一谢渐繁渐文又何必近耳目而信诸逺耳目而疑诸　按连山归藏乃夏商之易本在周易之前然归藏汉志无之连山隋志无之葢二书至晋隋间始出而连山出于刘炫之伪作北史明言之度归藏之为书亦此类耳夹漈好竒独尊信此二书与古三坟书且咎世人以其晩出而疑之然殊不知毛氏诗左氏春秋小戴氏礼与古文尚书周官六典比之当时皆晩出者也然其义理其文辞一无可疑非二易三坟之比不谓之六经可乎故今叙二易不敢遽指为夏商之书姑随其所出之时置之汉之后唐之前云
　　连山归藏之名　　　　　　章俊卿
　　以连山归藏为伏羲黄帝之易者自杜子春之言始以连山归藏为夏商之易者自郑康成之言始夫所谓连山者取山连不絶之义也所谓归藏者取万物归藏之义也故连山首艮艮为山也归藏首坤坤为地也因是卦以辨是名因是名以究是意亦犹周易以干为首而有取于周普之义也然一连山也一归藏也子春以为作于伏羲黄帝康成以为作于夏商二论矛盾将何折衷子春之言是邪归藏何以曰尧舜降二女又何以曰殷王则归藏非黄帝连山亦非伏羲矣康成之言胜邪世谱何以曰连山归藏并是代号则连山归藏亦不可谓之夏商矣愚尝因是而究其说葢伏羲黄帝造其名夏商因之以作易其可证者有三礼运曰吾得坤干注之者曰得商隂阳之书也其书存者有归藏归藏既为商之书则连山宁非夏易乎其可证者一也皇甫谧云夏因炎帝曰连山殷因黄帝曰归藏连山果为伏羲皇甫谧又安得谓之因炎帝乎此可证者二也周正建子葢得天统故周易以干为首商正建丑实得地统故商易以坤为首夏正建寅实得人统无为卦首之理艮渐正月故夏易以艮为首是则三代之易皆取于三正三统之说乌得为伏羲黄帝乎此可证者三也证之以三者之说子春之论有不攻而自破矣不然李江之序元包何以曰夏连山殷归藏乎虽然连山乆亡归藏不行又未有如周易之为得也
　　三坟辨　　　　　　　　　呉　莱
　　三坟书近出伪书也世或大抵言伏羲本山坟而作连山神农本气坟而作归藏黄帝本形坟而作坤干无卦爻有卦象文鄙而义陋与周官太卜所掌三易异焉三易者一曰连山二曰归藏三曰周易周易古矣天地定位山泽通气雷风相薄水火不相射此先天之易伏羲之所画者也文王修之伏羲岂以连山为易又首艮乎夫连山盖列山也列山本神农之旧国首艮又有重山之象连山非属之神农而谁乎归藏本黄帝之别号初坤初干初离初坎初兊初艮初震初巽乃归藏之初经归藏非他易也坤干是已又何析而为二乎唐艺文志连山十卷唐始出今亡归藏三卷晋薛贞注今或杂见他书颇类焦赣易林非古易也世之说曰易占以变故其数但用九六而尚老连山归藏占以不变故其数但用七或用八而尚少干一兊二离三震四巽五坎六艮七坤八是先天之易也连山七而首艮归藏八而初坤亦不过踵吾伏羲之旧及推其所用之策连山三十有六归藏四十有五易则四十有九又若不相为用者而今三坟书独不闻焉方孔子未删书之先周官外史掌三皇五帝之书楚左史倚相又能读三坟五典矣太史公所谓搢绅先生难言之者也孔安国尚书序始以伏羲神农黄帝之书谓之三坟坟者大也言大道也茍言大道孔子不删孔子删之此其文诚不雅驯矣东汉以来说者所指三皇之号又不一刘恕乃谓古无三皇五帝而周官特出于汉儒之手耳此其书果何頼乎呜呼三坟自三坟三易自三易亦无縁合而为一也外有纪姓者叙上古帝王之世襄阳罗泌颇加采用以着路史泌乃据丹壶名山记吕梁碑及輶轩使者方言却疑三坟书肤浅不可徴亦但差错其世次改易其名号而已纪者何非括提合雒连通叙命之类乎姓者何非三姓六姓四姓二十一姓之类乎大率与路史合也泌又杂引春秋河洛图纬及山海经等书亦已博矣然亦何异三坟之肤浅乎莆田郑樵且谓东汉诸儒尚喜防三坟书虽近出庸不犹愈于防乎乃引柴霖之而上寘诸古易经之列以为非后世所可及终亦不能掩其伪也呜呼孔子殁天下言人人殊荀卿子激焉至言性出于圣人之伪卒并诗书六艺之正者一畀秦火而杂烧之又岂不以其伪之胜乎古人尝有言曰食肉不食马肝未为不知味是则稽古而不究鸿荒摽鹿之世亦未为不知学也哉
　　论子华子于古三坟八索　　叶　适
　　混茫之中是名太初实生三气曰始曰元曰通三为一离之为两是名隂阳五运流转有轮枢之象水涵太乙之中精润泽百物行乎地中风涵太之中精动化百物行乎天上上赤之象其宫成离下黒之象其宫成坎坎离独干乎天中天地而立生生万物新新而不竆阳气为火火胜故冬至之日燥隂气为水水胜故夏至之日湿火则上炎水则下注程子儒者而其言如此异哉然亦无以为异者盖古之言道三坟八索旧所闻记徃徃皆然故问者有风轮转三三六六谁究谁使之语明其为常所习也按浮屠在异域而风水诸轮相有执持上至有顶其说尤怪至以为意生之身亲履其处又非推测之比矣洪范九畴箕子言天所锡一为五行即程子所谓上炎下注者而风轮坎之说舜禹所不道也又易言坎有孚维心亨离利贞亨畜牝牛吉无所谓独干中气生生万物新新而不竆者若三坟八索果以此为易则伏羲神农之道岂必尽见黜于后人哉盖经籍乖异无所统一怪妄之所由起转相诞惑而不能正尔后世学者幸六经之已明五行八卦品列纯备道之防宗无所变流可以日用而无疑矣柰何反为太极无极动静男女清虚一大转相夸授自贻蔽防悲夫盖孔子以尽究古人之异学发于彖其天地精防皆卦义所未言不幸大文言诸杂说附益混乱是以令学者纷纷至此夫悬日月以示人惟无目故不能见若有目而昧之可谓智乎
　　隂阳灾嵗　　　　　　　　　洪　迈【后同】
　　洪氏曰按律厯志云十九嵗爲一章四章爲一部二十部为一统三统为一元则一元有四千五百六十嵗初入元一百六嵗有阳九谓旱九年次三百七十四嵗隂九谓水九年以一百六嵗并三百七十四嵗为四百八十嵗注云六乘八之数次四百八十嵗言阳九谓旱九年次七百二十嵗隂七谓水七年次七百二十嵗阳七谓旱七年又注云七百二十者九乘八之数次六百嵗隂五谓水五年次六百嵗阳五谓旱五年注云六百嵗者以八乘八八八六十四又以七乘八七八五十六相并为一千二百嵗于易七八不变气不通故合而数之各得六百嵗次四百八十嵗隂三次四百八十嵗阳三从入元至阳三除去灾嵗总有四千五百六十年其灾嵗两个阳九年一个隂九年一个隂阳各七年一个隂阳各五年一个隂阳各三年灾嵗总有五十七年并前四千五百六十年通为四千六百一十七嵗此一元之气终矣如律厯之言此是隂阳水旱之大数也所以止用七八九六相乘者以水数六火数七木数八金数九故以此交互相乘也以七八九六隂阳之数自然故有九年七年五年三年之灾须三年六年九年之蓄也然灾嵗有阳七隂七阳五隂五此记直云三年六年九年之蓄不云七五者此各以其三相因故不言七五也举六三则七年五年之蓄可知若贮积满九年之后则腐坏当随时给用也
　　丙午丁未
　　丙午丁未之嵗中国遇此辄有变故非祸生于内则必夷狄外侮三代逺矣姑摭汉以来言之髙祖以丙午崩权归吕氏防覆刘宗武帝元光元年为丁未长星见蚩尤旗亘天其春戾太子生始命将出征匈奴自是之后师行三十年屠夷死灭不可胜数及于巫蛊之祸昭帝元平元年丁未帝崩昌邑立而复废一嵗再易主成帝永始二年三年为丙午丁未王氏方盛封莽为新都侯立赵飞燕为皇后由是国统三絶汉业遂頽虽光武建武之时海内无事然勾引南匈奴稔成刘渊乱华之衅正是嵗也殇帝安帝之立值此二年东汉政乱实基于此桓帝终于永康丁未孝灵继之汉室灭矣魏文帝以黄初丙午终明帝嗣位司马氏夺国兆于此时晋武太康六年七年恵帝正在东宫五胡毒乱此其源也东晋讫隋南北分裂九县颷回在所不论唐太宗贞观之季武氏已在后宫中宗神龙景龙其事可见代宗大厯元年大盗初平而置其余孽于河北强蕃悍镇卒以亡唐寳厯丙午敬宗遇弑太和丁未是为文宗甘露之悲至于不可药救僖宗光启之际天下固已大乱而中官刼幸兴元襄王煜僣立石晋开运遗祸至今皇朝景徳方脱契丹之扰而明年祥符神仙宫观之役崇炽海内虚耗治平丁未王安石入朝滑乱宗社靖康丙午都城受围逮于丁未汴失守矣淳熈丁未髙宗上仙总而言之大抵丁未之灾又惨于丙午昭昭天象见于运行非人力之所能为也
　　衡运论【太乙运数】　　　　　　　胡　翰
　　皇降而帝帝降而王王降而霸犹春之有夏秋之有冬也由皇等而上始乎有物之始由霸等而下终乎闭物之终消长得失治乱存亡生乎天下之动极乎天下之变纪之以十二运统之以六十四卦干天道也健而运乎上坤地道也顺而承乎下天地既判其气未交为否既交为泰始乎干讫乎泰四卦统七百二十年是为天地否泰之运干一索得男而为震坤一索得女而为巽震长男也巽长女也夫妇之道也始成为恒既交为益干再索得男为坎坎中男也坤再索得女而为离离中女也中男中女夫妇之道成为既济既交为未济干三索得男而为艮艮少男也坤三索得女而为兊兊少女也少男少女夫妇之道成为损既交为咸是为男女交亲之运男治政于先女理事以承其后男之治也从父之道大壮也无妄也长男从父者也需也讼也中男从父者也大畜也遯也少男从父者也六卦统一千一百五十有二年是为阳晶守政之运女之治也从母之道观也升也长女从母者也晋也明夷也中女从母者也萃也临也少女从母者也六卦统一千有八年是为隂毳权行之运坤隂也得阳育而生男干阳也得隂化而生女男归于母女应于父豫也复也长男归母者也比也师也中男归母者也剥也谦也少男归母者也六卦统九百三十有六年是为资育还本之运小畜也姤也长女应父者也同人也大有也中女应父者也夬也履也少女应父者也六卦统一千二百二十有四年是为造化符天之运乾坤父母之道也必有代者焉代父者长男也从长男者中男少男也解也屯也中男从长者也小过也頥也少男从长者也四卦统六百七十有二年内外以刚阳治政是为刚中健至之运阳刚之极隂必行之代母者长女也从长女者中女少女也家人也鼎也中女从长者也中孚也大过也少女从长者也四卦统七百九十有二年内外以隂柔为治是为羣愚位贤之运隂随于阳为顺丰也噬嗑也中女从长男者也归妹也随也少女从长男者也节也困也少女从中男者也六卦统一千八百年是为徳义顺命之运阳随于隂为不顺涣也井也中男从长女者也渐也蛊也少男从长女者也旅也贲也少男从中女者也六卦统一千八十年是为惑妬留天之运长男既息为男之竆也长女既息为女之竆也于是中男与少男相搏焉蹇也也二卦统三百三十有六年是为寡阳相搏之运阳之搏也隂必随之于是中女与少女防焉暌也革也二卦统三百八十有四年是为物极元终之运十二运上下万有一千七百八十载阳来隂徃太乙临之不浸则不极不极则不复复而与天下更始非圣人不能也圣人非天不生也天生仲尼当五伯之衰而不能为太和之春者何也时未臻乎革也仲尼没继周者为秦为汉为晋为隋为唐为宋垂二千年犹未臻乎革也泯泯棼棼天下之生欲望其为王为帝为皇之世固君子之所深患也余闻之广陵秦晓山廼推明天人之际皇帝王伯之别定次于篇
　　太乙九宫　　　　　　　　萧子显
  </div>
  <div class="pagination">
   <a href="稗编_page30.html">
    上一页
   </a>
   <span>
    ...
   </span>
   <a href="稗编_page26.html">
    26
   </a>
   <a href="稗编_page27.html">
    27
   </a>
   <a href="稗编_page28.html">
    28
   </a>
   <a href="稗编_page29.html">
    29
   </a>
   <a href="稗编_page30.html">
    30
   </a>
   <span class="current-page">
    31
   </span>
   <a href="稗编_page32.html">
    32
   </a>
   <a href="稗编_page33.html">
    33
   </a>
   <a href="稗编_page34.html">
    34
   </a>
   <a href="稗编_page35.html">
    35
   </a>
   <a href="稗编_page36.html">
    36
   </a>
   <span>
    ...
   </span>
   <a href="稗编_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
