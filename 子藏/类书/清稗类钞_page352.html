<!DOCTYPE html>
<html>
<head>
    <meta charset="UTF-8">
    <title>清稗类钞 - 第 352 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 352 页/共 432 页</h1>
    <div class="content">
　　魁母督视塾师馔品

　　魁时若将军玉在家塾时，实受业于李某。魁之母夫人日必自入庖，督视庖人治馔。暑日供西瓜，红瓤者承以绿瓷碟，黄瓤者承以白瓷碟，必以颜色相配也。

　　胜

　　闽、粤人尝师古人食谱所脍之遗法而为胜，「音星。」以鸡、鸭、猪、鱼、螺、蚌之属，生切为丝，加胡椒、桂皮诸香料而食之。滇人亦然，且为常餐之品。

　　吃斋

　　茹素，谓菜食无肉也。世人于诸神佛诞日及斗降、三八、庚申、甲子、本命日茹素，谓之吃斋，妇女尤多。

　　开荤

　　今人茹素，而亲邻设酒殽以相暖热，名曰开荤。于理宜曰开素，唐白居易诗「月终斋满谁开素」是也。

　　王梦楼不茹荤

　　王梦楼太守以淡墨探花蜚声宇内，其平生不喜茹荤。

　　池州守进素馔于曾文正

　　粤寇构难，朝廷起曾文正公于籍，使治军。一日，提兵至池州。池守某迓之，馈酒筵甚丰。盖其人颇风雅，而性好奢侈也。文正诫之曰：「此何时，当以崇俭为勖，吾愿茹素耳。」守唯唯。明日，进素馔，文正大悦，以语从者。从者曰：「闻此筵费八十金，三倍于正席矣。」文正以其奢也，即具疏劾罢之。

　　孝钦后思素馔

　　孝钦后尝召见伍秩庸侍郎，语及饮食。秩庸请以素馔进御，孝钦俞之。而左右以孝钦春秋高，谓非食肉不饱，遂罢。其后，孝钦寝疾，念秩庸之言，因又命以素馔进，旋以腹疾而止。

　　寺庙庵观之素馔

　　寺庙庵观素馔之著称于时者，京师为法源寺，镇江为定慧寺，上海为白云观，杭州为烟霞洞。烟霞洞之席价特昂，最上者需银币五十圆。陈六笙方伯璚、冯梦华中丞煦皆曾饫之，每以其品之多且旨，味之清而腴，娓娓告人，赞不绝口。其极廉者亦需十六圆。

　　法海寺精治肴馔

　　扬州南门外法海寺，大丛林也，以精治肴馔闻。宣统己酉夏，林重夫尝至寺，留啖点心，佐以素食之肴核，甚精，然亦有荤品。设盛席时，亦八大八小，类于酒楼，且咄嗟立办。其所制焖猪头，尤有特色，味绝浓厚，清洁无比，惟必须豫定。焖熟，以整者上，攫以箸，肉已融化，随箸而上。食之者当于全席资费之外，别酬以银币四圆。李淡吾尝食之，越岁告重夫，谓尚齿颊留香，言时犹津津有余味也。

　　李鸿章杂碎

　　光绪庚子，拳乱既平，李文忠公鸿章奉使欧美。其在美时，以久厌膻腥，令华人所设餐馆进馔数次。西人问其名，难于具对，统名之曰杂碎。自此杂碎之名大噪，仅美之纽约一埠，已有杂碎馆三四百家。此外东方各埠，如费尔特费、波士顿、华盛顿、芝加高、必珠卜等，亦无不有之。全美华侨衣食于是者，凡三千余人，所入可银数百万。凡杂碎馆之食单，莫不大书曰李鸿章杂碎、李鸿章饭、李鸿章面等名。

　　胡桃肉炙腰

　　胡桃肉炙腰者，用羊腰或猪腰数枚，入锅，加水煮熟，取出，去其外包之膜，切薄片，另以胡桃肉数枚，入石臼打烂，与腰片拌匀，入锅炒炙，俟胡桃油渗透腰片，再加盐、酱油、绍兴酒、香料，烹至熟透，味极佳。

　　南雄饮皮

　　粤东南雄州遇女子有淫奔事，亲属从而捉奸。其奸夫穷无资者，则张声势以吓之，或言投诸海，或言削骨煎胶。卒之略无可献，则施以鞭挞之刑。富有资者，则称家行罚。既罚，则无事矣。其款所入，则归诸祖祠，以购猪、牛，自行宰割，佐以杂品。资薄者，则釆买猪、牛等肉，并配以薯、芋之类。其赴饮者，无论衿耆及淫妇之翁长暨夫兄弟，皆侈然自得，名曰饮皮。

　　贾鬼

　　贵州夷人每以牛、马骨渍之经年，俟其柔脆如笋，其气逆于人鼻，以为上品供客，谓之贾鬼。

　　煮牛肉

　　牛肉以不精不肥为上，宜选购腿筋夹肉处者，去皮膜，重酒清煮，不用配搭，最后加酱油收汤，火候须至极烂而止。

　　煨牛舌

　　以牛舌去皮，撕膜切片，入猪肉中同煨。

　　烧羊肉

　　烧羊肉，切大块重五七斤者，于铁叉火上烧之。

　　红煨羊肉

　　红煨羊肉者，与红煨猪肉同，加剌眼核桃放入，去膻。

　　炒羊肉丝

　　炒羊肉丝，可用纤，愈细愈佳，葱丝拌之。

　　黄羊肉鲜脆

　　青海产黄羊，其角尖如锥，尾蓬而短，肉鲜脆。食之之法，煎炒皆宜，炰之尤美。

　　煮羊头

　　煮羊头，毛去净，切开煮烂去骨，其口内老皮俱去尽，切成碎丁，取老肥母鸡汤煮之，加香蕈、笋丁、甜酒四两、酱油一杯，如嗜辣，加小胡椒十二颗、葱花二十段，嗜酸，则加好米醋一杯。

　　煨羊蹄

　　煨羊蹄，依煨猪蹄法，分红、白二色。大抵用酱油者红，用盐者白。宜以山药配之。

　　志文贞食藦菇炒羊肉

　　乌里雅苏台产食品绝少，志文贞公锐尝官其地，每作书与人，辄曰佐餐之馔，午为藦菇炒羊肉，晚为羊肉炒藦菇而已。

　　吃肉

　　满洲贵家有大祭祀或喜庆，则设食肉之会。无论旗、汉，无论识与不识，皆可往，初不发简延请也。是日，院建高过于屋之芦席棚，地置席，席铺红毡，毡设坐垫无数。主客皆衣冠。客至，向主人半跪道贺，即就坐垫盘膝坐，主人不让坐也。或十人一围，或八九人一围。坐定，庖人以约十斤之肉一方置于二尺径之铜盘以献之。更一大铜碗，满盛肉汁。碗有大铜勺。客座前各有径八九寸之小铜盘一，无醯酱。高粱酒倾大瓷碗中，客以次轮饮，捧碗呷之。自备酱煮高丽纸、解手刀等，自切自食。食愈多，则主人愈乐。若连声高呼添肉，则主人必致敬称谢。肉皆白煮，无盐酱，甚嫩美。量大者，可吃十斤。主人不陪食，但巡视各座所食之多寡而已。食毕即行，不谢，不拭口，谓此乃享神之馂余，不谢也，拭口则不敬神矣。

　　严铁桥喜食肉

　　乌程严铁桥，名可均，博综羣籍，精雠校，辑书甚富。顾性跌荡，少时家居殊落拓。喜食肉，逋肉资甚多，屠催索甚急。一夜，严过屠肆，屠又向索钱。严怒，遽夺屠刀砍之，屠踣。严惧，掷刀只身走京师，即匿姚文僖公宅中。姚闭诸室，不使出，因发积书读之，遂成大名。

　　炖猪肉

　　猪肉斩极细，加酱、酒、盐、油及笋屑、菌末，于饭锅炖之。上覆以碟，虑原味之走失，省柴而味美也。
</div>
    <div class="pagination">
<a href="清稗类钞_page351.html">上一页</a><span>...</span><a href="清稗类钞_page347.html">347</a><a href="清稗类钞_page348.html">348</a><a href="清稗类钞_page349.html">349</a><a href="清稗类钞_page350.html">350</a><a href="清稗类钞_page351.html">351</a><span class="current-page">352</span><a href="清稗类钞_page353.html">353</a><a href="清稗类钞_page354.html">354</a><a href="清稗类钞_page355.html">355</a><a href="清稗类钞_page356.html">356</a><a href="清稗类钞_page357.html">357</a><span>...</span><a href="清稗类钞_page353.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
