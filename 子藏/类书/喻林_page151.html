<!DOCTYPE html>
<html>
<head>
    <meta charset="UTF-8">
    <title>喻林 - 第 151 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 151 页/共 195 页</h1>
    <div class="content">　　积累
　　一亩之间广尺深尺曰畎方百里之间广二寻深二仞曰浍浍畎深之至川亦入海【孔氏传书益稷】
　　蚍蜉之子微虫耳时术蚍蜉之所为其功乃复成大垤【郑氏注礼记学记】
　　蚍蜉之子时时术学衔土之事而成大垤犹如学者时时问学而成大道矣【礼记正义学记】
　　邱一成为敦邱再成为陶邱再成鋭上为融邱三成为昆仑邱【尔雅】
　　积一勺以成江河累微尘以崇峻极匪志匪勤理无由济也【晋书虞溥传】
　　跬歩无已至于千里覆一篑进及于万仞【北齐书魏收传】财物货寳以大为重政敎功名反是能积微者速成【荀子疆国篇】
　　人之进道惟问其志取必以渐勤则得多山霤至柔石为之穿蝎虫至弱木为之弊夫霤非石之凿蝎非木之钻然而能以微脆之形陷坚刚之体岂非积渐之致乎【孔丛子与子琳书】
　　大川滔瀁则虬螭羣游日就月将则徳立道备【抱朴子外篇朂学】
　　悬岩滴溜终能穴石规车牵索卒至断轴水非石之钻绳非木之锯然而断穴者积渐之所成也【刘子崇学】
　　灵珠如豆不见其长叠嵗而大铙舌如指不觉其损累时而折【刘子崇学】
　　为山者基于一篑之土以成千丈之峭凿井者起于三寸之坎以就万仞之深【刘子崇学】
　　还乡者心务见家不可以一歩至也慕学者情纒典素不可以一读能也【刘子崇学】
　　尸子曰土积成岳则楩柟豫章出焉水积成川则吞舟之鱼生焉夫学之积也亦有所出也【李善注文选张茂光励志诗】积一喙而不已终累泥而成屋【广文选夏矦孝若鸟赋】
　　浑浑长源蔚蔚洪柯羣川载导众条载罗【广文选陶渊明命子诗】水积则生吞舟之鱼土积则生豫章之木学积亦有生焉【意林尸子】
　　大木百寻根积深也沧海万仞众流成也渊智达洞累学之功也【意林唐子】
　　为山资于一篑学海渐其微流【艺文类聚礼部学校启】
　　凡先合单纺为一丝四丝为一扶五扶为一首五首成一文文采淳为一圭【初学记服食部绶】
　　积智成明积因成业【初学记道释部佛】
　　譬如世间处胎藏者虽渐增长而不自见【波罗蜜多经卷五百七十二】
　　如天雨时置瓮迥处承水渐满如是满时由诸雨滴长时连注【波罗蜜多经卷五百八十】
　　如贮苏缾如如经久如是如是苏气薰遍不受余气之所熏着【波罗蜜多经五百八十四】
　　如新瓦缾盛满苏油如如经久如是如是津胒渐润由斯坚宻有所堪能【波罗蜜多经五百八十四】
　　譬如有人持小火防烧干草大若时若时火依草木尔时尔时火渐增长若时若时火渐增长尔时尔时火熖转大展转能照多逾缮那多百多千乃至无量【波罗蜜多经五百八十四】
　　如新瓦器盛满清水置于日中如如多时水所滋润如是如是器转坚牢【波罗蜜多经五百八十四】
　　惟夫浅溜穿石小滴盈器钻燧之勤断干之渐皆积防不已故在着可观【波罗蜜多经五百九十卷序】
　　如水不厌云如海不厌水智人亦如是不厌善增长【大寳积经卷九十五】
　　亦如蒲萄甘蔗未压之时汁不可见彼于一节二节之中求汁积聚了无见者然于彼汁不从外得【大寳积经卷一百二十】
　　譬如由一金钱营覔得千金钱非一日得千由别时得千【摄大乘论释卷六】
　　如火之炎炎相卽而成爓耳【明集明佛论】
　　行之次渐微着相因是以始于直心终于净土譬犹植栽丝髪其茂百围也【僧肇注维摩诘经佛国品】












　　喻林卷九十一
<子部,类书类,喻林>
　　钦定四库全书
　　喻林卷九十二　　　　　明　徐元太　撰学业门【二】
　　精专
　　瞽蒙也以为乐官者目无所见于声音审也【郑氏笺诗有瞽】端衣裳冕而乘路者志不在于食荤斩衰蕳屦杖而歠粥者志不在于饮食【大戴礼记哀公问五义】
　　立则见其参于前也在舆则见其倚于衡也【论语卫灵公】今夫奕之为数小数也不专心致志则不得也奕秋通国之善奕者也使奕秋诲二人奕其一人专心致志惟奕秋之为聼一人虽聼之一心以为有鸿鹄将至思援弓缴而射之虽与之俱学弗若之矣为是其智弗若与曰非然也【孟子告子上】
　　二事败业多疾我力如彼遵衢则罔所极二志靡成聿劳我心如彼兼聼则溷于音【后汉书文苑传】
　　詹何以独茧丝为纶芒鍼为钩荆条为竿剖粒为饵引盈车之鱼于百仞之渊汨流之中纶不絶钩不伸竿不挠楚王闻而异之召问其故詹何曰臣闻先大夫之言蒲且子之弋也弱弓纤缴乘风振之连双鸧于青云之际用心专动手均也臣因其事放而学钓五年始尽其道当臣之临河持竿心无杂虑惟鱼之念投纶沈钩手无轻重物莫能乱鱼见臣之钩饵犹沈埃聚沫吞之不疑所以能以弱制彊以轻制重也大王治国诚能若此则天下可运于一握将亦奚事哉【列子汤问】
　　仲尼适楚见痀偻者承蜩犹掇之也仲尼曰子巧乎有道邪曰我有道也五六月累丸二而不坠则失者锱铢累三而不坠则失者十一累五而不坠犹掇之也吾处身也若厥株枸吾执臂也若槁木之枝虽天地之大万物之多而唯蜩翼之知吾不反不侧不以万物易蜩之翼何为而不得孔子顾谓弟子曰用志不分乃凝于神其痀偻丈人之谓乎【庄子逹生】
　　大马之捶钩者年八十矣而不失豪芒大马曰子巧与有道与曰臣有守也臣之年二十而好捶钩于物无视也非钩无察也是用之者假不用者也以长得其用而况乎无不用者乎物孰不资焉【庄子知北游】
　　好书者众矣而仓颉独传者一也好稼者众矣而后稷独传者一也好乐者众矣而防独传者一也好义者众矣而舜独传者一也倕作弓浮游作矢而羿精于射奚仲作车乘杜作乘马而造父精于御自古及今未尝有两而能精者也曾子曰是【当作视】其庭可以搏鼠恶能与我歌矣【荀子解蔽】
　　心不使焉则白黒在前而目不见雷鼓在侧而耳不闻况于使者乎【荀子解蔽】
　　螾无爪牙之利筋骨之彊上食埃土下饮黄泉用心一也蟹六跪而二螯非蟺之穴无所寄托者用心躁也是故无防防之志者无昭昭之明无惽惽之事者无赫赫之功【荀子劝学】
　　意委曲蛇能屈伸故实意法螣蛇也【鬼谷子本经隂符注】
　　哀公问孔子曰吾闻防一足信乎曰防人也何故一足彼其无他异而独通于声尧曰防一而足矣使为乐正故君子曰防有一足非一足也【韩非子外储説左】
　　工人数变业则失其功作者数揺徙则亡其功一人之作日亡半日十日则亡五人之功矣万人之作日亡半日十日则亡五万人之功矣然则数变业者其人弥众其亏弥大矣【韩非子解老】
　　目以精明耳以主聼口以别味鼻以闻芳手以之持足以之行各受一性不得两兼兼则心惑【陆子懐虑】
　　造父始习于大豆蠭门始习于甘蝇御大豆射甘蝇而不徙人以为性者也【吕氏春秋聼言】
　　财多者惑于所守学多者惑于所闻【河上公注老子益谦】
　　道虽近不行不至事虽小不为不成每自多者出人不逺矣夫巧弓在此手也传角被筋胶漆之和即可以为万乘之寳也及其被手而贾不数铢人同材钧而贵贱相万者尽心致志也【韩诗外传】
　　蚯蚓内无筋骨之强外无爪牙之利然下饮黄泉上垦晞土所以然者何也用心一也【説苑杂言】
　　腾蛇游于雾露乘于风雨而行非千里不止然则暮托宿于防鳣之穴所以然者何也用心不一也【説苑杂言】目察秋毫之末者视不能见太山耳聼清浊之调者不闻雷霆之声何也唯其意有所移也【説苑杂言】
　　传曰伯乐学相马顾玩所见无非马者宋之庖丁学解牛三年不见生牛所见皆死牛也二者用精至矣思念存想自见异物也【王充论衡订鬼篇】
　　志有所存顾不见泰山思有所至有身不暇狥也【王充论衡书解篇】
　　夫能量弓矢之势逺近之分则入物之与不入在心手之所铨不患所差跌今设令至拙者闇射箭之所至要当其极当其极也则豪分不复进闇其极则随逺近而制其深浅矣【张湛注列子仲尼】
　　瞽无目而耳不可以察专于聼也鼈无耳而目不可以闻专于视也以瞽鼈之防而聼察聪明审者用心一也【刘子专学】离娄察秋毫之末不闻雷霆之声季子聼清角之韵不见嵩岱之形视不闗耳而耳不见聼不闗目而目不闻者何也心溺秋毫意入清角故也【刘子专学】
　　奕秋通国之善奕也当奕之思有吹笙过者乍而聼之则奕败矣非奕道防深情有蹔闇笙猾之也首天下之善筭也有鸣鸿过者弯弧拟之将发未发之间问以三五则不知也非三五难筭意有防昧鸿乱之也奕秋之奕首之筭穷微尽数非有差也然而心在笙鸿而奕败筭挠者是心不专一逰情外务也【刘子专学】
　　是以心驻于目必忘其耳则聼不闻心驻于耳必遗其目则视不见也使左手画方右手画圆令一时俱成虽执规矩之心防剟劂之手而不能者由心不两用则手不并运也【刘子专学】
　　夫蝉之难取而粘之如掇卷耳易采而不盈倾筐专与不专也【刘子专学】
　　由基李广奋精诚于末伎感兽而开石岂况乃能推至精耽身于大道之中乎【李善注文选幽通赋】
　　逐兔之犬终朝寻兎不失其迹虽见麋鹿不暇顾也【意林物理论】
　　鸿鹄在上鞟弩以待若发善否问二五弗知非二五难计也欲鸿之心乱也【艺文类聚巧艺部射】
　　佛书云如入薝卜林中惟闻薝卜花香不闻它香【埤雅品物门薝卜】
　　豫北二山尚有移河中一洲亦可为精诚必至霜尘下意气所感金石离【初学记道释部佛注】
　　向天穿针而不见天何者不轻天意有所在耳【太平御览资产部针】董仲舒三年不闚园尝乗马不觉牝牡朱买臣贫贱之时孽孽修艺不知雨之流粟志在经传也【太平御览百谷部粟】俯而择虱不暇见地仰而观铁不暇见天天地至大而不见者鋭精于铁虱也【太平御览虫豸部蚤】
　　视秋毫者不见泰山聼噍嘹者不闻雷霆【隂符经注】
　　瞽者善聼神不离于耳聋者善视心不离于目其为聼也神则专耳其为视也心则专目耳之与目逓为用【天机经倍】
　　譬如有人遇中毒箭为苦所切更无余想但作是念我于何时得遇良医为防此箭得免斯苦【波罗蜜多经三百九十八】蚓弱质而饮泉蟹壮容而寄穴骅镳怠矣驽驾先之【波罗蜜多经五百九十卷序】
　　譬如有人寻水而行影入水中形影相逐不相舍离【蘓婆呼童子经卷上】
　　佛言诸沙门行道当如牛负行深泥中疲极不敢左右顾趣欲离泥以自蘓息沙门视情欲甚于彼泥直心念道可免众苦【佛説四十二章经尺一】
　　譬如垣墙欲倒从边拄之舍欲倾壊亦复拄之是为精进【那先比丘经卷上】
　　心坚强者志能如是则以指壊于雪山以莲华根钻穿金山则以锯断须弥寳山【修行道地经劝意品】
　　如人擎油鉢不动无所弃妙慧意如海专心擎油器若人欲学道执心当如是【脩行道地经劝意品】
　　譬如飞鸟暂下輙逝【法句经罗汉品】
　　若有精进勇猛心如是转健得道疾譬如小火多益薪风吹转炽无灭时【三昧法门经卷下】
　　譬如人欲逺行初欲去时是名为欲发行不住是为精进能自劝励不令行事稽留是为不放逸【大智度论卷十五】如围中有鹿既着毒箭一向求脱更无他念【大智度论三十一】散乱之心譬如风中灯灯虽有光明不能照物【大智度论三十三】
　　譬如钻燧求火一心勤着不休不息乃可得火【大智度论卷四十八】
　　如人毒箭在身更无余念一者苦痛急二者毒不疾出则遍满身中而失命【大智度论卷九十七】
　　是以金石克谐泰山不能呈其髙鸿鹄方集奕秋不能传其防【明集宗答何书难白黑论】
　　般陀比丘暗钝然能变形第一者良由佛教使诵扫箒得箒忘扫得扫忘箒六年之中专心诵此意遂解悟而自惟曰箒者篲扫者除篲者即喻八正道粪者喻三毒垢也以八正道篲扫三毒垢所谓扫箒我者正谓此耶深思此理心即开解【法苑珠林卷二十五】
　　不息
　　天行健君子以自彊不息【易干】
　　水洊至习坎君子以常德行习敎事【易坎】
　　题【音第】彼脊令【音零】载飞载鸣我日斯迈而月斯征夙兴夜寐无忝尔所生【诗小雅小宛】
　　蛾子时术之其此之谓乎【礼记学记】
　　骐骥一跞不能千里驽马无极功在不舍【大戴礼记劝学】虽有天下易生之物也一日防之十日寒之未有能生者也吾见亦罕矣吾退而寒之者至矣吾如有萌焉何哉【孟子告子上】
</div>
    <div class="pagination">
<a href="喻林_page150.html">上一页</a><span>...</span><a href="喻林_page146.html">146</a><a href="喻林_page147.html">147</a><a href="喻林_page148.html">148</a><a href="喻林_page149.html">149</a><a href="喻林_page150.html">150</a><span class="current-page">151</span><a href="喻林_page152.html">152</a><a href="喻林_page153.html">153</a><a href="喻林_page154.html">154</a><a href="喻林_page155.html">155</a><a href="喻林_page156.html">156</a><span>...</span><a href="喻林_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
