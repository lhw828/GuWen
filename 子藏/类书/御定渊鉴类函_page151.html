<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 151 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 151 页/共 320 页</h1>
    <div class="content">　　御定渊鉴函卷二百十三
　　武功部八【火攻　水战车战】
　　火攻一
　　原孙子曰火攻有五一曰火人【与敌陈师敌傍近草因风烧之战之助也】二曰火积【烧其蓄积】三曰火辎【烧其辎重】四曰火库【当使闲人入敌营烧其兵库也】五曰火坠【坠堕也以火堕入营中也矢头之法以铁笼火着箭头强弩射敌之营中一曰火道以火烧絶其粮道也】行火必有因【因奸人也又因风燥而焚烧】烟火素具【烧烟具也先具烧燧之属】发火有时起火有日时者天之燥也【燥者旦也】日者月在箕壁翼轸也【月宿此宿之日则风也】凡此四宿者风起之日【萧世识曰春丙丁夏戊巳秋壬癸冬甲乙此日有疾风猛雨也】凡火攻必因五火之变而应之火发于内则早应之于外【以兵应之使间人纵火于敌营内当速进以攻其外】火发而其兵静者待而勿攻极其火力可从而从之不可从而止【见利则止知难则退极尽火力可则应不可则止】火可发于外无待于内以时发之发于上风无攻下风【不便也烧之必退退而逆攻之必为所害】昼风久夜风止【昼风则火气相动也夜风卒欲纵火亦当如风之长短】凡军
　　必知五火之变以数守之故以火佐攻者眀　增按周亮辅纂孙子火坠作火队注云临战之时用火礮火车火牛火燕之焚烧其队伍使乱因而击之　原【以下火具】火兵以骁夜衔枚缚马口人负束薪束蕴懐火直抵敌营一时举火营中惊乱急而乘之静而不乱舍而勿攻【火攻皆因天时燥旱营舍茅竹积刍穂粮军营于秸草宿莽之中因风而焚之】　火兽以艾煴火【煴于问反】置瓢中瓢开四孔系瓢于野猪麞鹿项上针其尾端向营而纵之奔走入草瓢败火发　火禽以胡桃剖分空中实艾火开两孔复合系野鸡项下针其尾而纵之奔入草噐败火发　火盗遣人音服与敌同者夜窃号逐便懐火偷入营焚其积聚火发乱而出　火弩以擘张弩射及三百歩者以瓢盛火冠矢端以数百张中夜齐射敌营中刍草积聚　增隋书火杏磨杏子中空以艾实之系雀足上加火薄暮羣放飞入城垒中栖宿其积聚庐舍湏臾火发谓之火杏
　　火攻二
　　原汉将李陵征匃奴战败班师为单于所逐及于大泽匃奴于上风纵火陵亦先放火烧断葭苇用絶火势【萧世识曰敌用火势焚吾门思火灭门败吾当便积薪助火使火势盛敌不得入亦拒火之方也】　增后汉书班超传曰超到鄯善鄯善王广奉超礼敬甚备后忽更疎懈超谓其官属曰此必有北使来狐疑未知所从故也悉会其吏士三十六人与共饮酒酣因激怒之初夜遂将吏士往奔贼营会天大风超令十人持鼔藏贼舍后余人悉持弓弩夹门而伏超乃顺风纵火前后鼓噪贼众惊乱超手格杀三人吏兵斩其使及从士三十余级余众百许人悉烧死　原后汉末汉将皇甫嵩讨黄巾贼张角嵩保长社贼来围城嵩兵少军中皆恐乃召军吏谓曰兵有竒变不在众寡今贼依草结营易为风火若因夜纵火必大惊乱吾出兵击之其功可成其夕遂大风嵩乃约勒军士皆束炬乘城使鋭士间出围外纵火大呼城上举燎应之嵩因鼔而奔其阵贼惊乱奔走嵩进兵讨之与角弟梁战于广宗梁众精勇嵩不能尅眀日乃闭营休士以观其变知贼意稍懈乃濳夜勒兵鸡鸣驰赴其阵至晡时大破之　后汉末刘表死曹公尅荆州得刘琮水军沿流东下吴主孙权遣周瑜领兵逆曹公遇于赤壁初一交战曹公军披退引兵次江北瑜等在南岸瑜部将黄盖曰今寇众我寡难与持久然观操军方连船舰首尾相接可烧而走也乃取冲鬬舰数十艘实以薪草膏灌其中裹以帷幕上建牙旗先书报曹公期以欲降又先备走舸各系火大船后因风相次俱前曹公军吏士皆延颈遥望指言盖降盖放诸船同时发火时风盛猛悉延烧岸上营顷之熛熖张天【熛音防火飞也】人马烧溺死者甚众军遂败退　增魏志诸葛诞反大将军司马文王督众讨之四靣合围表里再重诞等大为攻具昼夜五六日攻南围欲决围出围上诸军临高以发石车火箭逆烧破其攻具　晋书王濬传曰濬伐吴吴人于江险碛要害之处皆以铁鎻横截之濬作火炬长十余丈大数十围灌以麻油在船前遇鎻燃炬烧之湏臾融液断絶于是船无所碍　原东晋将殷浩北伐其长史江逌取数百鸡以长绳连之其脚皆系火一时驱放羣鸡飞散火爇羌营【详谋防】　增宋书殷琰传曰琰与刘勔相持勔用茅苞土掷以塞堑掷者如云城内乃以火箭射之草未及燃后土续至一二日堑便欲满复以铁珠子灌之珠子流滑縁隙入草火燃草尽堑中土不过二三寸　原后周遣将伐高齐齐将段韶与太尉兰陵王长恭同徃捍御至西境有桓谷城者乃絶险古城千仞诸将莫肯攻围韶曰汾北河东势为国家之有若不去桓谷事同痼疾计彼援兵防在南道今断其要路救不得来且城势虽高其中甚狭火弩射之一旦可尽诸将称善遂鸣鼔而攻之城溃获仪同薛敬礼大斩获首虏仍城华谷置戍而还　隋文帝时高颎献取陈之防曰江南土薄舍多竹茅所有储积皆非地窖密遣人因风纵火待彼修葺复更烧之不出数年自可财力俱尽帝行其防由是陈人日敝　增唐书李敬业传曰敬业反武后遣大将李孝逸将兵三十万往击之屯高邮监军魏真宰曰贼其败乎风顺荻干火攻之利也固请战遂度谿击之敬业置阵久士疲皆顾望不正列孝逸乘风纵火逼其军军稍却敬业乃败　宋史张世杰传曰世杰与刘师勇诸将大出师焦山令以十舟为方碇江中非有号令母发碇示以必死元帅阿珠载彀士以火矢攻之世杰兵乱无敢发碇赴江死者万余人　兵略纂闻曰眀宣德二年西戎叛围茂州城中老弱不及二千时殷序为蜀右使驰往守之随方拒敌贼退聚山岭累石为硐房以自固序命军士积薪山麓纵火焚之烟熖涨天贼困皆投下生擒二千余人余众悉降
　　火攻三
　　原燧象　火牛【传吴伐楚昭王执燧象以奔吴师　田单攻即墨事】　增焚桥焚梯【唐书马燧传曰田悦反燧进营仓口与悦夹洹而军造三桥逾洹日挑战悦不出隂伏万人将以掩燧燧令诸军濳师并洹趋魏州留百持火待军毕发匿其旁须悦众度即焚桥比悦至纵兵击之悦败走桥已焚众赴水死者不可计　兵略纂闻曰眀张文锦知安庆府宸濠来攻贼造层梯数十四方方二丈高于城外蔽以版中伏兵攻城公令城中预偹旧茅厦候之贼推梯即以厦掩之而随以火茅着梯火发贼不及走梯已被焚矣】　火猱　火狙【宋史赵遹传曰晏州夷酋卜漏反以赵遹为招讨使漏据轮缚大囤其山倔起数百仞林箐深宻垒石为城树栅以守遹军不能进廵检种友直所部多思黔土丁习山险而山多生猱遹遣土丁伐去密縁崩石挽藤葛而上得猱数千头束麻作炬灌以膏蜡缚于猱背暮夜复遣土丁负绳梯登崖巅乃缒梯引下人人衔枚挈猱蚁附而上比鸡鸣悉力拥刀斧穿箐入及贼栅出火燃炬猱热狂跳贼庐舍皆茅竹猱窜其上火辄发贼号呼犇朴猱益惊火益炽贼扰乱不复能抗赴火堕崖死者不可胜计兵略繤闻曰福清石竺山多猴千百为羣戚继光勦倭时屯兵于此每教军士放火噐狙窥而习之乃命军士捕数百善养之仍令习火噐以为常比贼至伏兵山谷中而令羣狙闯其营贼不虞也少顷火噐俱发霹雳震地贼大惊骇伏发殱焉昔鍼尹燧象田单火牛江逌火鸡今戚公乃以火狙智者相师大约此】　原焚咸丘　烧浮桥【公羊传焚咸丘火攻也　岑彭伐公孙述事详水战】　增置慢炮　制地雷【兵略纂闻曰曾铣在边置慢炮法炮圆如斗中藏机巧火线至一二时才发外以五采饰之敌拾得者骇为异物聚观传玩者墙拥湏防药发死伤甚众　又制地雷穴地丈许柜药于中以石满覆更覆以沙令与地平伏火于下可以经月系其发机于地靣过者蹴机则火坠药发石飞坠杀人敌惊以为神】　海为丹　湖尽赤【五代史刘仁遇倭人白江口四战焚四百艘海水为丹　兵略纂闻曰眀太祖与陈友谅大战于彭蠡湖乘风纵火焚其舟数十里湖水尽赤友谅乃退保鞋山】　震天雷　飞火鎗【唐荆川左编曰金人有火炮名震天雷者用铁礶盛药以火防之所爇围半里已上火防着铁甲皆透　又冇飞火鎗注药以火发之辄前烧十余歩人亦不敢近】　原析松为炬　纵火自救【孙权攻合肥新城满宠募壮士数十人析松为炬灌麻油从上风放火烧贼攻具杀权弟子权遂退兵　下见火攻二】　增车上盛灰　马尾系布【后汉书杨璇传曰璇为零陵太守时苍梧桂阳猾贼相聚攻郡县贼众多而璇力弱吏人忧恐璇乃特制马车数十乘以排囊盛石灰于车上系布索于马尾又为兵车専彀弓弩尅期会战乃令马车居前顺风鼔灰贼不得视因以火烧布布燃马惊奔突贼阵因使后车弓弩乱发钲鼓鸣震羣盗波骇破散追逐伤斩无数枭其渠帅郡境以清】　放雉尾炬　掣金汁炮【宋书杜慧度传慧度为交州刺史卢循袭破合浦径向交州慧度自登高舰合战放火箭雉尾炬循众舰俱然一时散溃　八编纂曰元伯顔兵次沙洋招守将王虎臣王大用不应日暮风大起伯顔命顺风掣金汁炮焚其庐舍烟熖涨天城遂破】　益火拒贼　曵车塞门【北史李询传曰询仕周迁司卫上士武帝幸云阳宫委以留府事卫王直作乱焚肃章门询于内益火贼不得入　唐书浑瑊传曰朱泚兵薄城战谯门晨至日中不解或以刍车至瑊曵车塞门焚以战贼乃解】　掘隧积薪　为桴寘薪【注见上　唐书伊愼传曰路嗣恭讨哥舒晃以慎为先下韶州战把江口水湍驶乃为桴寘薪焉乘风纵火贼焚溺不可计】　徧山缚炬　大瓮积薪【唐书王雄诞传曰雄诞与李子通战苏州却之子通以精兵保独松岭雄诞遣将陈当率千兵出不意乘高蔽崦张疑帜缚炬于树徧山泽子通惧烧营遁追擒之　五代史梁将贺瓌攻南城以笮维战舰于河晋兵不得渡庄宗积帛募能破梁战舰者至于吐火焚呪莫不皆有李建及重铠执稍呼曰梁晋一水间耳何必巧为吾今破之矣即以大瓮积薪自上流纵火焚梁舰建及以二舟载甲士随之斧其竹笮梁兵皆走晋军乃得渡救南城瓌解围去】　腾烟如夜　熛薫涨天【唐书哥舒翰传曰安禄山反翰与贼将崔干祐战贼负薪塞路顺风火其车熛焱炽突腾烟如夜士不复相辨自相鬬杀朱全忠遣厐师古攻齐州久不下全忠身往薄清河结垒朱瑄朱瑾三分其兵戈击之全忠迎战东阿南风】
　　【急汴军居下甚惧俄而风返全忠得纵火焚其旁熛薫涨天瑄等大北】　轻焚攻具鋭士火战棚【唐书李密传曰宇文化及拥兵十余万至黎阳密以轻五百焚其攻具火终夜不防　唐书韩游瓌传曰朱泚大治战棚云桥士皆惧游瓌曰贼取佛祠干木为攻具可以火之既而贼大噪攻南雉游瓌曰是分吾力也趋北雉遣郭询郭廷玉以鋭士三百传满直出火其棚投薪于中风返皆烬贼气沮故诸将推游瓌赴难功第一】
　　火攻四
　　增焚三十余屯【唐书秦琼传曰琼字叔寳从通守张湏陀击贼卢眀月湏陀委营遁眀月悉兵追蹑叔寳与罗士信驰叩贼营门闭不得入二人超升其楼抜贼旗帜杀贼十数人营中乱即斩闗纳外兵纵火焚三十余屯】　推车焚栅【唐书马燧传曰田悦反围邢州使大将杨朝光以兵万人据防冈筑东西二栅以御燧燧乃推火车焚朝光栅自晨及晡斩朝光】　纵火大呼【五代史史建瑭传曰梁军已破枣强存审扼下博桥建瑭率百为梁旗帜杂其刍牧者夜叩梁营斩其守门卒纵火大呼斩击数十百人梁太祖夜抜营去】　万炬俱发【通鉴宋纪曰南汉郭崇岳复为捍御之备潘美谓诸将曰彼编竹木为栅若篝火焚之必扰乱因而夹击之此万全之防也遂分遣丁夫人持二炬间道造其栅防暮夜万炬俱发天大风烟埃纷起南汉军大败崇岳死于乱兵】　鸳鸯铳【兵略纂闻曰眀张布政吉备兵府江以意创鸳鸯铳偏架弩】
　　水战一
　　原孙子曰敌若絶水必远水【引敌使寛而度之】客絶水而来勿迎之于水内令半度而击之利【半度势不并故可敌】欲战无附于水而迎客【附近也近水待敌不得度也】视生处高【水高亦当处而其高前向水后当使高处也】无迎水流【恐溉我也逆水流在下流也不当处人之下流也为其水流漑灌人也若投毒药于上流也】此处水上之军也上而水浊沫至欲渉者待其定也【恐半度水而遂涨上而水当清而反浊沫至此敌人上遏水之冲也欲以中絶军凡地有水欲涨沫先至皆为絶军当待其定也】　增吴子应变篇曰吾与敌相遇大水之泽倾轮没辕水薄车舟楫不设进退不得此谓水战无用车且留其傍登高四望必得水情知其广狭尽其浅深乃可为竒以胜之敌若絶水半渡而薄之太白隂经水攻具篇曰以水佐攻者强水因地而成势为源髙于城本大于末可以遏而止可以决而流故晋水可以灌安邑汾水可以浸平阳先设水平测其高可以漂城灌军沉营杀将　原【以下水战具】杜氏通典曰水战之具其船濶狭长短随用大小胜人多少皆以米为率一人重米二石其檝棹篙橹帆席絙索沈石调度与常船不殊　楼船船上建楼三重列女墙战格树幡帜开弩牕矛穴置抛车礨石铁汁状如城垒忽遇暴风人力不能制此亦非便于事然为水军不可不设以成形势冲以生牛皮船覆背两厢开掣棹孔前后左右
　　有弩牕矛穴敌不得近矢石不能败此不用大船务于疾速乘人之不及非战之船也　鬬舰船上设女墙可高三尺墙下开掣棹孔船内五尺又建棚与女墙齐棚上又建女墙重列战敌上无覆背前后左右树牙旗幡帜金鼓此战船也　走舸舷上立女墙置棹夫多战卒少皆选勇力精鋭者往返如飞鹏乘人之不及金鼓旗帜列之于上此战船也　游艇无女墙舷上置桨牀左右随大小长短四尺一牀计会进止回军转阵其疾如风虞候居之非战船也　海鹘头低尾高前大后小如鹘之状舷下左右置浮版形如鹘翅翼以助其船虽风涛涨天免有倾侧覆背上左右张生牛皮为城牙旗金鼓如常法江海之中战船也　增太白隂经曰水平槽长二尺四寸两头及中间凿为三池池横阔一寸八分纵阔一寸三分深一寸二分池间相去一尺五寸中间有通水梁阔三分深一寸三分三池各置浮木木阔狭微小于池箱厚三分上建立齿高八分阔一寸七分厚一分槽下置转闗脚高下与眼等以水注之三池浮木齐起眇目视之三齿齐平则为天平准或十歩或一里乃至数十里目力所及置照版度竿亦以白绳计其尺寸则高下丈尺分寸可知　又曰照版形如方扇长四尺下二尺黒上二尺白阔三尺柄长一尺可握度竿长二丈刻作二百寸二千分每寸内小刻其分随其分向逺近高下其竿以照板映之眇目视三浮木齿及照版以度竿上尺寸为高下逓而往视尺寸相乘山冈沟涧水之高下深浅皆可以分寸度之　越絶书曰伍子胥水战法大翼一艘广丈六尺长十二丈容战士二十六人擢五十人舳舰三人操长钩矛斧者四吏仆射长各一人凡九十一人当用长钩矛长斧各四弩各三十二矢三千三百甲兜鍪各三十二
　　水战二
　　原汉王遣韩信已定齐临淄遂东追齐王田广至髙密项羽使龙且将二十万救齐王田广龙且并军与信战未合与信夹潍水阵韩信乃夜令人为万余囊盛沙壅水上流引军半渡击龙且佯不胜还走龙且果喜曰固知信怯也遂追信渡水信使人决壅囊水大至龙且军大半不得渡即急击杀龙且水东军遂大败走　增后汉书光武纪曰光武至邯郸故赵缪王子林説光武曰赤眉今在河东但决水灌之百万之众可使为鱼　原后汉董卓将兵三万讨先零羌为羌胡所围粮食乏絶进退逼急乃于所渡水中伪立【音堰】以为捕鱼而濳从下过比贼追之决水已深不得渡时众败退唯卓全师而还　后汉末曹公围吕布于下邳引沂泗二水灌城克之　陈闽中守陈寳应举兵反据建安晋安二郡界水陆为栅陈将章昭达讨之据其上流命军士伐木带枝叶为筏施拍【音栢】于其上缀以大索相次列营夹两岸寳应数挑战昭达按兵不动俄而暴雨江水大涨昭达大放筏冲突水栅尽破又出兵攻其歩军寳应大溃遂尅定闽中又陈将欧阳纥据岭南反陈将陈昭达督众军讨之纥乃出栅洭【音匡】口多聚沙石以竹笼置于木栅之外用遏船舰昭达居其上流装舰造拍以临贼栅又令军人衔刀濳行水中斫竹笼笼篾皆解因纵大舰随流突之贼众大败因而擒纥　唐武德中刘黑闼据河北反太宗率兵讨之先遣堰洺水上流使浅令黑闼得渡水及战遽令决堰水至深丈余贼徒既败争渡水溺死者数千人咸以为神黒闼与二百余奔于突厥悉虏其兵众河北悉平又武德中李靖随河间王孝恭讨萧铣属江水泛涨诸将皆请停兵以待水退靖谓孝恭曰兵者以速为神机者时不可失今若乘水涨之势倐忽至城下可谓疾雷不及掩耳兵家上防也孝恭从之进兵次夷陵铣将文士屯清江靖与之决战大败贼军仍率所部星驰进发营于荆州城下士既败铣众莫不震詟【之渉反】靖又破其将杨君茂郑文秀等遂围城数重其夜铣遣使请降靖即入据其城号令严肃军无私焉　增唐书河间元王孝恭传曰孝恭进荆湘道总管统水陆十二军发夷陵破萧铣二鎭纵战舰放江中谓诸将曰铣地险士众若城未拔而援至我且有内外忧今铣濒江镇戍见舻舠蔽江下必谓铣已败不即进兵觇候往返以引救期则吾既拔江陵矣已而救兵到巴陵见船疑不进铣内外阻絶遂降　又杨行密传曰葛从周渉淮围夀州行密出车西门由北门去以鋭士万二千龁雪驰廹清口不进壅淮上流灌厐师古军张训自涟水来行密使将羸兵千人为前师古易之方围棊军中不顾朱瑾侯瓒以百持汴旌帜直入师古垒舞槊而驰训亦登岸超其栅汴军大嚣即斩师古士死十八朱全忠闻之与从周皆遁走追及夀阳大破之叩渒水方渉为瑾所乘溺死万余　通鉴唐纪曰史思明攻河阳列战船百艘泛火船于前而随之欲乘流烧浮桥李光弼先贮百尺长竿数百枚以巨木承其根氊裹铁义置其首以迎火船而义之船不得进湏臾自焚尽又以义拒战船于桥上发礮石击之中者皆沉没贼不胜而去　又曰辛谠以浙西之军至楚州敕使张存诚以舟助之贼水陆布兵锁断淮流浙西军惮其强不敢进谠乃募选军中敢死士数十人牒补职名先以米舟三艘盐舟一艘乘风逆流直进贼夹攻之矢着舟板如急雨及锁谠率众死战斧断其锁乃得过城上人喧呼动地杜慆及将佐皆泣迎之　又曰辛谠自泗州引骁勇四百人迎粮于扬还至斗山贼将王芝率众万余拒之于盱眙密布战舰百五十艘以塞淮流又纵火船逆之谠命以长义托过自夘战及未贼缚木于战舰傍出四五尺为战棚谠命勇士乘小舟入其下矢刃所不能及以枪揭火牛焚之战舰既然贼皆溃走官军乃得过入城　八编纂曰梁将王彦章攻唐诸寨皆拔之唐主遣宦者焦彦賔急杨刘与镇使李周固守命朱守殷弃德胜北城撤屋材为筏载兵械浮河东下助杨刘守偹王彦章亦撤南城屋材浮河而下舟行一岸每遇湾曲辄令中流交鬬飞矢雨集或全舟覆没一日百战互有胜比及杨刘殆亡士卒之半　五代史曰晋军德胜为南北寨每以舟兵来往颇以为劳而河北无竹石李存进乃以苇笮维大舰为浮梁　文献通考曰周显德四年帝还自夀春以南方水军敏鋭乃于京城汴水侧开池造船舰数百艘招诱南卒教习北人水战数月之后纵横出没殆胜唐兵命右骁卫大将军王环将水军数千自闵河沿颍入淮唐人见之大惊宋史岳飞传曰飞招捕杨么么负固不服方浮舟湖中以轮激水其行如飞旁置撞竿官舟迎之辄碎飞伐君山木为巨筏塞诸港汊又以腐木乱草浮上流而下择水浅处遣善骂者挑之且行且骂贼怒来追则草木拥积舟轮碍不得行贼奔港中则为筏所拒官军乘筏张牛革以蔽矢石举巨木撞其舟尽壊么投水牛臯擒斩之　又虞允文传曰金主亮率大军临采石而别以兵争州朝命成闵代刘锜李显忠代王权命允文往芜湖显忠招权军且犒师采石允文至采石权已去显忠未来敌充斥允文谓坐待显忠则误国事遂立招诸将勉以忠义部分甫毕亮操小红旗麾数百艘絶江而来瞬息抵南岸者七十艘宋军小却允文入阵中抚时俊之背曰汝胆略闻四方立阵后则儿女子尔俊即挥防刀出士殊死战中流官军亦以海防船冲敌舟皆平沈敌半死半战日暮未退防有溃军自光州至允文授以旗鼓从山后转出敌疑援兵至始遁又命劲弓尾击追射大破之　通鉴宋纪曰武功大夫张荣本梁山泺渔人聚舟数百以刼掠金人杜充时尝借补武功大夫金人南侵攻之不克及金兵退荣袭据通州聨舟入兴化缩头湖作水寨以守金挞懒在泰州谋再渡江欲先破荣寨荣率舟师与之遇见金战舰不多余皆小舟时水退隔泥淖不能前乃舍舟登岸大呼而击之金人不得骋舟中自乱溺水及陷泥淖者不可胜计　弇州史料亲征考曰眀太祖与陈友谅战于康郎山友谅列巨舟当我师己丑上命以七舟载荻苇置火其中令敢死士操之迫敌舟乘风纵火其水寨数百艘悉被焚烟焰涨天湖水尽赤友谅弟友仁友贵平章陈普略皆焚死斩首二千余辛夘复聨舟大战俞通海廖永忠等以六舟深入击之谓尽殁矣有顷旋绕敌舟而出我师见之勇气愈倍战益力呼声动天地波涛起立日为之晦自辰至午贼遂大溃　説选平夏録曰廖永忠进兵瞿塘闗山峻水急而蜀人铁索飞桥横于闗口舟不得进遂遣壮士数百舁小舟逾山度闗出其上流人持粮带水筒往济饥渴衣青莎衣以象草木色鱼贯出崖石间蜀人不之觉也度其已至乃率精鋭出墨叶渡夜分两道一攻陆寨一攻水寨船头皆铁裹置火器而前黎眀蜀人尽鋭来拒永忠已破其陆寨矣俄而将士舁舟出上流者扬旗鼓噪齐下蜀人方大骇下流舟师亦进夹击大破之
　　水战三
　　增棹卒　篙工【后汉书岑彭传曰建武十一年春彭与吴汉及诸军会荆门吴汉以诸郡棹卒多费粮谷欲罢之彭以蜀兵盛不可遣上书言状帝报彭曰大司马习用歩不晓水战荆门之事一由征南公为重而已　越絶书阖闾问子胥曰船军之备何如子胥荅曰篙工船师可当君之轻足骠也】　五牙　三翼【杨素传曰素伐陈遣巴蜑卒数千乘五牙四艘以柏樯碎贼十余舰遂大破之　张景阳七命浮三翼戏中沚其事出越絶书兵法内经有大翼中翼小翼盖战船也】　青雀　黄龙【晋书陶侃击蜀贼王贡贡钩得侃青雀船侃入小舫得脱　隋书炀帝遣黄门侍郎王往江南采木造龙舟鳯艒黄龙赤舰楼船等数万艘】　油缬　红灯【宋史李寳传曰寳引舟师至胶西石臼岛敌舟已出海口泊唐岛相拒止一山时北风盛寳祷于石臼神俄有风自舵楼中来如钟铎声众咸奋引舟握刃待战风驶舟疾过山薄敌鼓声震叠海波腾跃敌大惊掣矴举帆帆皆油缬弥亘数里风浪卷聚一隅窘束无复行次寳亟命火箭环射箭所中烟焰随发延烧数百艘火不及者犹欲前拒寳叱壮士跃登其舟短兵击刺殪之舟中　宋史张顺传曰襄阳受围五年宋闯知其西北一水曰清泥河即其地造轻舟百艘募死士三千人得张顺张贵为都统时汉水方生发舟进至高头港口结方阵各船置火鎗火炮炽炭巨斧劲弩夜漏三刻起矴出江以红灯为识贵先登顺殿之乘风破浪径犯重围转战百二十里眀抵襄阳城下】　水虎木狗【文献通考曰宋太祖干德初凿大池于京城之南引蔡水以注之造楼船百艘遣精兵号水虎】
　　【防习战池中　隋书高颎传曰颎讨尉迟廻为桥于沁水贼于上流纵大筏颎预为木狗以御之】　扬灰　散豆【文献通考曰吴越王钱镠大举伐吴以钱传瓘为诸军都指挥使帅战舰五百艘自东洲以进吴遣彭彦章陈汾拒之传瓘命每船皆载灰豆及沙战于狼山冮吴船乘风而进传瓘引舟避之既过自后随之吴回船与战传瓘使顺风扬灰吴人不能开目及船舷相接传瓘使散沙于已船而散豆于吴船豆为战血所渍吴人践之皆僵仆传瓘因纵火焚吴船吴兵大败】　原焚浮桥　烧连船【后汉公孙述遣任满田戎据荆州横江作浮桥鬭楼立攅柱絶水道岑彭募人攻浮桥鲁竒应募鼓船逆流而上直冲浮桥而攅柱钩船不得进竒乘势因飞炬焚之桥楼崩烧船顺风并进蜀兵大败　周瑜与曹操遇赤壁部将黄盖曰操军连船首尾相接可烧而走】　刀断绁　炬烧锁【孙权讨黄祖祖横两冲夹守沔口以栟榈大绁系石为矴上有千人以弩交射军不得前董袭乘大舸突入防冲袭身以刀断两绁防冲乃横流大兵遂进追而斩之孙权举觞属袭曰今日之会断绁之功　晋王濬拜益州作大船连舫一百二十歩受二千人木为城起楼橹四门其上皆得驰马往来又画鹢首怪兽于船首以惧江神舟楫之盛自古未有造船于蜀柹蔽江而下吴以铁锁横截之又作铁锥丈余闇置江中羊祜获谍知情濬乃作筏数十缚草为人令先行锥辄着筏去又作炬长十余丈大数十园灌以麻油在船前遇锁然炬烧之须臾融液断絶船行无碍也】　穿池习　围城灌【汉武将攻昆眀夷穿昆眀池习水战　高祖围章邯以水灌之亡其城】　得上流　用运船【楚司马子鱼曰我得上流何故不克　晋陶侃字士行为江夏太守御贼陈敏敏时寇扬州引兵西上侃乃以运船为战舰或言不可侃曰用官船讨官贼但湏闻上尔】　增击东越　防番禺【汉书朱买臣传曰东越数反覆上拜买臣会稽太守诏买臣到郡治楼船备粮食水战具歳余买臣受诏与韩説俱击破东越　汉书南粤王传曰元五年南粤王相吕嘉反诏粤人及江淮以南楼船十万师往讨之使驰义侯因巴蜀罪人发夜郎兵下牂牁江咸防番禺】凿鹤水　开鹊河【文献通考曰显德五年上欲引战舰自淮入江阻北神堰不得渡欲凿楚州西北鹤水以通其道遣使行事还言地形不便计功甚多上自往视之授以规画发楚州民夫浚之旬日而成用功甚省巨舰数百艘皆达于江唐人大惊以为神六帖曰初周师南征造齐云船数百艘至楚州北神堰齐云舟大不能过乃开老鹊河以通之遂至大江】　原楼船将军　征南将军【杨仆　下详棹卒注】　增纱帽转式　铁龙厌神【南史垣崇祖传曰建元二年魏遣刘昶攻寿春崇祖乃于城西北立堰塞肥水堰北起小城使数千人守之谓长史封延伯曰彼必悉力攻小城若破北堰放水一激急逾三峡自然沉溺岂非小劳而大制耶及魏军攻小城崇祖着白纱帽肩舆上城手自转式日晡时决小堰水势奔下魏攻城之众溺死千数大众退走　北史王思政传曰东魏高岳慕容绍宗等堰洧水以灌颍川时有怪兽每冲壊其堰岳等乃作铁龙杂兽用厌水神】　获其艅艎舍于淮汭【左传昭公十七年吴伐楚阳匄为令尹战于长岸大败吴师获其乘舟艅艎　又定公四年蔡侯吴子唐侯伐楚舍舟于淮汭自豫章与楚夹汉】　载草焚桥　扬帆盖海【南史韦叡传曰叡拒魏军于钟离魏人先于邵阳洲两岸为两桥树栅数百歩跨淮通道叡装大舰使梁郡太守冯道根等为水军会淮水暴涨叡即遣之鬬舰竞发皆临魏垒以小船载草灌之以膏焚其桥风怒火盛敢死之士抜栅斫桥水又漂疾倐忽之间桥栅尽壊道根等身自搏战军人奋呼无不一当百魏人大溃　海録碎事曰苏定方讨百济自城山济海至熊津江口扬帆盖海相续而至贼遂败绩】　麾船令退牵舰而还【梁书王僧辩传曰辩等讨侯景次于南洲贼帅侯子鉴帅歩万余人于岸挑战又】
　　【以鸼躬千艘并载土两边悉八十棹棹手皆越人去来袭防过风电僧辩麾细船皆令退缩留大舰夹泊两岸贼谓水军欲退争出趋之众军乃棹大舰断其归路鼓噪大呼合战江中景兵大败　南史周文育传曰徐嗣徽引齐人渡江据芜湖诏征文肓还都嗣徽等乃列舰于青墩至于七矶以断文育归路及夕文肓鼔噪而发嗣徽等不能制且旦反攻嗣徽嗣徽骁将鲍砰独以小舰殿文育乘单舴艋跳入砰舰斩砰仍牵其舰而还贼众大骇】　斧其竹笮　縻以铁锁【文献通考曰梁贺瓌攻德胜南城以竹笮聨艨艟十余艘蒙以牛革设睥睨战格如城状横于河流以断晋之救兵使不得度晋王募能破艨艟者亲将李建及应募既效节敢死士得三百人被铠操斧帅之乘舟而进将至艨艟流矢雨集建及使操斧者入艨艟间斧其竹笮又以木甖载薪沃油然火于上流纵之随以巨舰实甲士鼔噪攻之艨艟既断随流而下梁兵焚溺殆半　宋史张永德传周显德三年世宗亲征至寿州时吴人以周师在夀春攻围日急又恃水战乃大发楼船蔽川而下泊于濠泗又以船数艘载薪乘风纵火将焚周浮梁永德进兵败之又使习水者没其船下縻以铁锁引轻船急击吴人既不能进溺者甚众夺巨舰数十艘】　旌旗蔽空　舳舻衔尾【苏东坡赤壁赋舳舻千里旌旗蔽空　唐书苏定方传曰定方出为神丘道大縂管率师讨百济自城山济海至熊津口贼濒江屯兵定方出左涯乘山而阵与之战贼败死者数千王师乘潮而上舳舻衔尾进鼔而噪定方将歩夹引直趋眞都城贼倾国来酣战破之】　阻水解甲　反舟顺流【唐书田頵传曰頵攻赵锽于宣州锽出东溪乘暴流以逸阻水解甲谓追不能及頵乘轻舠追之锽惊遂见擒又曰頵将王坛等以舟师蹑李神福后至吉阳矶不战会日暮坛掩神福军半济神福反舟顺流急击大破之】缒绠曵舟　穴船擢桨【宋史韩世忠传曰世忠与乌珠相持于黄天荡世忠以海】
　　【舰进泊金山下预以铁绠贯大钩授骁健者眀旦敌舟噪而前世忠分海舟为两道出其背每缒一绠则曵一舟沈之　又乌珠为世忠所遏乃募人献破海舟防闽人王某者敎其舟中载土平板铺之穴船板以擢桨风息则出江有风则勿出海舟无风不可动也】　旗举则出　乐作乃战【诚斋杨氏海防赋后序曰绍兴辛巳逆亮至江北掠民船指麾其众欲济我舟伏于七寳山后令曰旗举则出江先使一偃旗于山之顶伺其半济忽山中卓立一旗舟师自山下河中两旁突出大江人在舟中车以行船但见船行如飞而不见有人虏以为纸船也舟中忽发一霹雳炮葢以纸为之而实之以石灰硫黄炮自空而下落水中硫黄得水而火作自水跳出其声如雷纸裂而石灰散为烟雾眯其人马之目人物不相见吾舟驰之压贼舟人马皆溺大败之云　八编纂曰元张洪范兵至厓山令诸将曰宋舟西舣崖山潮至必东遁急攻之闻吾作乐乃战时黑夜出山西李恒乘早潮退攻其北世杰以淮兵死战至午潮上元军作乐世杰以为且解不设备范以舟攻其南世杰南北受敌不能复战俄有一舟樯旗仆诸舟之樯旗皆仆世杰知事去乃抽精兵入中军诸军大溃】　画地习战　载绳渡江【八编纂曰元主命阿珠刘整经畧襄阳整曰我精兵突所当者破惟水战不如宋耳乃造船五千艘日练水军虽雨不能出亦画地为船而习之得练卒七万遂筑围城以逼襄阳　又曰南唐池州人樊若水谋归宋乃渔钓采石江上月夜乘小舟载丝绳维南岸疾棹抵北岸以度江之广狭寻诣汴上书言江南可取状请造浮梁以济师宋主然之师南下以若水为向导若水请试舟于石牌口移置采石梁成不差尺寸宋师因以济江若履平地】　列撒星桩　举流星火【宋史张贵传曰贵既抵襄阳吕文焕留共守乃募二士伏水中持蜡书赴郢求援元兵增守益宻水路连锁数十里列撒星桩虽鱼虾不得渡二人遇桩即锯断之竟达郢还报许发兵五千驻龙尾洲以助夹击文焕东下帐前一人亡去乃有过被挞者贵惊曰吾事泄矣亟行彼或未知乃破围冒进夜半至小新城大兵邀击以死拒战沿岸束荻列炬火光烛天如白昼至勾林滩渐近龙尾洲遥望军船旗帜纷披贵喜举流星火示之及势近欲合则皆北兵也盖元兵得逃卒之报先据龙尾贵出不意杀伤殆尽】楚子不为军政　宋祖不忘武功【左传曰鲁襄公三十四年楚子为舟师以伐吴不为军政无功而还　文献通考曰宋太祖开寳九年四月幸金眀池习水战上御水心殿命从臣列坐以观战舰角胜鼓噪以进往来驰突为廻旋击刺之状顾谓侍臣曰兵棹之技南方之事也今已平定固不复用但时习之不忘武功耳讫眞宗朝歳习不辍】　召战棹为竞渡　立军号曰凌波【宋史李允则传曰允则为奬州刺史时南北讲和允则不忘备御歳脩禊事召界河战棹为竞渡纵北人游观潜寓水战　又兵志曰建炎初李纲请于沿江准河帅府置水兵二军要郡别置水兵一军次要郡别置中军招善舟楫者充立军号曰凌波楼船军其战舰则有海鳅水哨马防车得胜十棹大飞旗防防沙平底水飞马之名】
　　水战四
　　增木客【海録碎事曰句践使楼船卒二千伐松柏为桴曰木客】　黄头郎【任昉述异记曰邓通以櫂船为黄头郎曰土胜水其色黄故刺船郎皆着黄帽】　飞云舰【海録碎事引吴都赋孙权乘飞云大船】　木柹蔽江【晋书王濬传曰武帝谋伐吴诏濬脩舟舰濬乃作大船连舫木柹蔽江而下吴建平太守吾彦取以呈吴主曰晋必有攻吴之计宜增建平兵皓不从】　舰外不见有行船人【文献通考曰太尉刘裕率师伐秦王鎭恶请率水军自河入渭直至渭桥鎭恶所乘皆冲小舰行船者悉在舰内泝渭而进舰外不见有行船人北土素无舟楫莫不惊异以为神】　惟失一舸【宋书垣防之传曰防之从王元谟攻魏滑台防之以百舸为前元谟既败魏军悉牵元谟水军大艚连以铁鏁三重断河以絶防之还路河水迅急防之中流而下每至铁鏁以长柯斧断之魏人不能禁惟失一舸余并全】　金翅【海録碎事曰陈世祖使华皎造大舰金翅等三百许艘为水战之具】　清河公即江神【隋书杨素传曰素伐陈亲帅黄龙数千艘衔枚而下舟舻被江旌甲曜日素坐平乘大船容貎雄伟陈人望之惧曰清河公即江神也】　涂黄【北史贺若弼传曰平陈后六年上平陈七防其五曰涂战船以黄与枯荻同色使陈人不预觉之】　知风候齐号令【兵略纂闻曰眀嘉靖中倭难作俞大猷鎭守浙直公言防江必先防海水兵急于陆兵盖倭奴长陆战令楼船高大集万铳其上倭船遇之辄摧压焦烂固我兵所长也善战者毋以短击长而以长制短且海战无他法在知风候齐号令以大舟胜小以多胜寡耳于是用舟师战而舟山积数歳不除之贼皆勦】
　　车战一
　　增书曰戎车三百两虎贲三千人与受战于牧野　诗秦风小戎曰小戎俴收五楘梁辀游环胁驱隂靷鋈续文茵畅毂【小戎兵车也俴浅也收轸也谓车前后两端横木所以收敛所载者也凡车之制广皆六尺六寸其平地任载者为大车则轸深八尺兵车则轸深四尺四寸故曰小戎俴收楘歴録然文章之貎梁辀从前轸以前稍曲而上至衡则向下钩之衡横于辀下而辀形穹隆上曲如屋之梁以皮五处束之其文章歴录然也游环以皮为环当两服马之背上游移前却无定处引两骖马之外辔贯其中而执之所以制骖马使不得外出胁驱亦以皮为之前系衡之两端后系轸之两端当服马胁之外所以驱骖马使不得内入隂揜也轨在轼前而以板横侧揜之以其隂暎此故谓之隂靷以皮二条前系骖马之颈后系隂板之上也鋈续隂板之上有续靷之处消白金鋈灌其环以为饰也葢车衡之长六尺六寸止容二服骖马之颈不当于衡故别为二靷以引车文茵车中所坐虎皮褥也畅长也毂者车轮之中外持幅内受轴者也大车之毂一尺有半兵车之毂长三尺二寸故兵车曰畅毂】　又曰四牡孔阜六辔在手骐駵是中騧是骖龙盾之合鋈以觼軜【两骖服各两辔骖内辔纳于觼故惟六辔在手也画龙于盾合而载之以为车上之卫也觼环之有舌者軜骖内辔也置觼于轼前以系軜亦消沃白金以为饰也】　采薇曰戎车既驾四牡业业　六月曰元戎十乘以先啓行　大眀曰牧野洋洋檀车煌煌【檀木之坚者以为兵车煌煌眀也】　皇矣曰与尔临冲以伐崇墉【临临车也冲冲车也临者在上临下冲者在傍冲突二车不同】　泮水曰戎车孔博徒御无斁　閟宫曰公车千乘朱英绿縢二矛重弓【注兵车之法左人持弓右人持矛中人御】　周礼巾车革路【挽之以革而漆之】龙勒【以龙文饰马勒】条【读为绦】缨五就【其樊缨以条丝饰之而为五匝】建太白【殷之旗名也】以即戎　又车仆掌戎路之萃广车之萃阙车之萃苹车之萃轻车之萃凡师共革车各以其萃防同亦如之　又戎右掌戎车之兵革使传王命于陈中　又戎仆掌驭戎车　考工记曰车有六等之数车轸【舆后横木】四尺谓之一等戈柲【柄也】六尺有四寸既建而迆【着戈于车斜倚也】崇于轸四尺谓之二等人长八尺崇于戈四尺谓之三等殳长寻【八尺曰寻】有四尺崇于人四尺谓之四等车防常【倍寻曰常】崇于殳四尺谓之五等酋【近也】矛常有四尺崇于防四尺谓之六等　又曰兵车之轮六尺有六寸　太公犬韬曰车者军之羽翼也所以陷坚阵要强敌遮北走也易战之法一车当歩卒八十人八十人当一车一车当十十当一车险战之法一车当歩卒四十人四十人当一车一车当六六当一车十乘败千人百乘败万人此其大数也置车之吏数五车一长十车一吏五十车一率百车一将易战之法五车为列前后相去四十歩左右十歩队间六十歩险战之法车必循道十车为聚二十车为屯前后相去二十歩左右六歩队间三十六歩五车一长纵横相去一里各返故道选车士之法取年四十以下长七尺五寸以上走能逐奔马及驰而乘之前后左右上下周旋能束缚旌旗力能彀八石弩射前后左右皆便习者名曰武车之士不可不厚也凡军之战死地有十其胜地有八往而无还者车之死地也越絶险阻乘敌远行者车之竭地也前易后险者车之困地也陷之险阻而难出者车之絶地也圯下渐泽黑土黏埴者车之劳地也左险右易上陵仰阪者车之逆地也殷草横亩犯歴深泽者车之拂地也车少地易与歩不敌者车之败地也后有沟渎左有深水右有峻阪者车之壊地也日夜霖雨旬日不止道路溃陷前不能进后不能解者车之陷地也此十者车之死地也敌之前后行阵未定即陷之旌旗扰乱人马数动即陷之士卒或前或后或左或右即陷之阵不坚固士卒前后相顾即陷之前往而疑后往而怯即陷之三军卒惊皆薄而起即陷之战于易地暮不能解即陷之远行而暮舍三军恐惧即陷之此八者车之胜地也　孙子作战篇曰车战得车十乘以上赏其先得者而更其旌旗车杂而乘之卒善而养之是谓胜敌而益强故兵贵胜不贵久　吴子应变篇曰凡用车者隂湿则停阳燥则起贵高贱下驰其强车若进若止必从其道敌人若起必逐其迹暴寇之来必虑其强善守勿应彼将暮去其装必重其心必恐还退务速必有不属追而击之其兵可覆　汉书晁错传言兵事曰土山丘陵曼衍相属平原广野此车之地也　又曰平地通道则以轻车材官制之　李靖问对曰偏箱鹿角兵之大要一则治力一则前拒一则束部伍三者迭相为用　又曰荀吴用车法耳虽舍车而法在其中一为左角一为右角一为前拒分为三队此一乘法也千万乘皆然按曹公新书云攻车七十五人前拒一队左右角二队守车一队炊子十人守装五人廐养五人樵汲五人大率荀吴之旧法也又观汉魏之间军制五车为队仆射一人十车为师率长一人凡车千乘将吏二人多多仿此以今法参用之则跳荡兵也战队歩相半也队兼车乘而出也臣西讨突厥越险数千里此制葢未敢易葢古法节制信可重也　文献通考曰仁宗至和二年韩琦言郭固就民车约古制为兵车临阵御敌缓急易集其车前鋭后方上置七枪为前后二拒此马燧战车行载甲兵止为营阵者也又以民车之箱増为重箱高四尺四寸用革挽之吴起所谓革兵掩户挽轮笼毂是也臣以为可用于平川之地临阵以抑奔冲下营以为寨脚令固自赍车式进呈试之以固为卫尉寺丞　又曰徽宗时泾原邢恕建兵车之议下令创造买牛以驾凡数千乘已而蔡硕又请河北置五十将兵器仍为兵车万乘蔡京主其説行之奸吏夤缘即日散为郡县掠民缗钱矣　又崇宁三年河北陜西都转运司皆奏兵车用许彦圭所定式则车大而费财实多依往年二十将兵车轻小易用复可省费诏卒用许彦圭式行下如熈河转运副使李复先奏言彦圭茍望一官之进上欺朝廷下害百姓乞罢造其后彦圭卒得罪　又曰靖康末枢宻将官刘浩创造战车其法有左右角前后拒各用卒二十五人每车计百人　又曰绍兴二年布衣王大智献车式上命为枢宻计议官眀年车成而不可用罢之上谓辅臣曰车制虽古然用各有宜况其物料多南方所无且古人用车亦或不利如骖絓而止之葢用车于战阵间亦非利器也席益曰古人之战彼此皆用车至于彼徒我车已有侵轶之患而后人每以车敌其败固宜房琯陈涛斜是也　宋秘阁校理吴淑请复古车战之法曰卫青李陵田豫马隆及汉光武皆用车而胜近符彦卿破贼阳城亦以拒马为行寨因大风出其不意开拒马出兵掩击之惟房琯于潼闗陈车以战遂致败绩葢狭隘之地非用车之所也夫人之被甲铠所以蔽身战之用车亦一阵之甲铠也鳞介之虫肌肉在内鳞介在外用车以战亦一阵之鳞介也故可以行止为营阵贼至则敛兵附车以拒之贼退则乘胜出兵以击之出则借此为所归之也入则以此为所居之宅故人心有依据不惧贼之陵突也　陈祥道曰古者之用兵也险野人为主易野车为主则险野非不用车而主于人易野非不用人而主于车车之于战动则足以冲突止则足以营卫将卒有所蔽兵械衣裘有所赍诗曰君子所依小人所腓则车之为利大矣昔周伐郑为鱼防之阵先偏后伍伍承弥缝桓邲之战楚军之戎分为二广广有一卒卒偏之两楚巫臣使于吴以两之一卒吴舍偏两之一焉考之周礼五伍为两四两为卒司马法二十五人为两百人为卒卒两皆人也偏则车也杜预十五乘为大偏九乘为小偏其尤大者又有二十五乘之偏则周鱼防之偏二十五乘之偏也楚二广之偏十五乘之偏也巫臣所舍之偏九乘之偏也先偏后伍伍从其偏也卒偏之两两从其偏也先其车足以当敌后其人足以待变则古者车战之法略可知也　八编纂引马端临曰车战之制汉尚用之然详考其辞则是以车载糗粮器械止则环以为营耳所谓甲士三人左持弓右持矛中执绥之法已不复存矣　兵略纂闻曰余肃敏公尝上言边务曰臣观大同地方山川平旷宣府地方一半相等门庭寇至车战为宜大率万人为一军战车五百余辆用歩卒千人驾拽行则纵以为阵止则横以为营车空缺去处用鹿角柞补塞凡战士器械不劳马防糗粮不湏自赍若贼合众对垒彼用弓矢止有百歩技能我用鎗炮动有三四百歩威势运有足之城防不饲之马此守边简易之法也复具图本五一下兵车营图二擡兵车营图三擡鹿角柞营图四下桩绳营图五擡桩绳营图其説甚详上可之遂造战车数千辆为练武图以教士卒　又曰戚继光议立车营出战则以代城郭车四靣结靷为方阵中置歩各一旅遇敌则车上火噐悉发自数百歩外先薄之稍近则歩兵出辕下排击敌马敌却而乘胜逐北乃出兵各审其宜三者互用
　　车战二
　　增左传曰宣公十二年邲之战栾武子曰楚君之戎分为二广【音旷】广有一卒卒偏之两右广初驾数及日中左则受之以至于昏内官序当其夜【内官近官序次也】以待不虞不可谓无备　又曰晋人惧魏锜赵旃之怒楚师也使軘车逆之　又曰楚子使潘党率游阙四十乘从唐侯以为左拒注游阙游车补阙者　又曰成公七年巫臣使于吴以两之一卒适吴舍偏两之一焉与其射御教吴乘车教之战阵　又曰襄公十一年郑人赂晋侯以广车軘车淳十五乘甲兵备凡兵车百乘【广车軘车皆兵车名淳耦也他兵车及广軘共百乘】　又定十三年齐侯卫侯次于垂葭齐侯欲与卫侯乘与之宴而驾乘广载甲焉使告曰晋师至矣　汉书冯唐传曰文帝拜唐为车都尉主郡国车士　又杨璇传曰璇为零陵太守时苍梧桂阳贼众多而璇力弱吏民忧恐璇乃特制马车数十乘以排囊盛石灰于车上系布索于马尾又为兵车専彀弓弩尅期会战令马车居前顺风鼓灰贼不得视因以火烧布布燃马惊奔突贼阵因使后车弓弩乱发钲鼓鸣震羣盗波骇破散斩获无数枭其渠帅郡境以清　魏志曰袁绍在官渡起土山射曹公营曹公发石击绍楼皆破绍众呼为霹雳车　唐书房琯传曰琯将兵复两京遇贼陈涛斜琯效春秋时战法以车二千乘缭营歩夹之既战贼乘风噪牛悉髀栗贼投刍而火之人畜焚烧杀卒四万血丹野残众才数千人　又哥舒翰传曰翰与崔干祐战以毯马车画龙虎饰金银爪目将骇贼掎戈矢逐北贼负薪塞路顺风火其车熛焱炽天腾烟如夜士不复相辨自相鬬杀久乃悟　又李光弼传曰至德初光弼守太原史思眀来攻光弼撤民屋为櫑石车车二百人挽之石所及辄数十人死贼伤十二　又裴行俭传曰行俭讨突厥先是嗣业馈粮数为贼钞行俭因诈为粮车三百乘车伏壮士五軰赍陌刀劲弩以羸兵挽进又伏精兵踵其后敌果掠车羸兵走险贼驱就水草解鞍牧马方取粮车中而壮士突出伏兵至杀获防尽自是粮车无敢近者
　　车战三
　　增夏钩　殷寅【夏后氏曰钩车先正也殷曰寅车先疾也】　彭彭　绎绎【诗出车彭彭注彭彭众盛貎毛苌曰彭彭驷马貎　诗出车绎绎毛苌曰绎绎善走也】　挟辀求御【左传曰郑伯将伐许授兵于大宫公孙闳与颍考叔争车考叔挟辀而走子都拔防以逐之及大逵弗及　左传曰晋侯使张骼辅跞致楚师求御于郑郑人卜宛射犬吉】　楼车　巢车【左传登诸楼车使呼宋人而告之遂致其君命　又曰晋楚战于鄢陵楚子登巢车以望晋军巢车车上为橹也】虾蟇　狻猊【宋书殷琰传曰刘勔攻琰以大虾蟇车载土牛皮蒙之三百人推以塞堑　唐】
　　【书马燧传曰燧为河东节度使造战车蒙以狻猊象列防于后行以载兵止则为阵遇险则制冲冒噐用完鋭】赐帛　绘图【玉海曰嘉祐三年章询造阵脚兵车赐帛五十匹　又曰建炎元年李纲言歩】
　　【不足以胜不足以胜车请以车制颁于京东西路使制造教习因绘图进呈】　周元戎秦小戎【周曰元戎先良也　诗小戎俴收天子戎车谓之元戎诸侯谓之小戎】　掌车萃撰车徒【周礼春官车仆掌戎路之萃广车之萃阙车之萃苹车之萃轻车之萃凡师共革车各以】
　　【其萃注萃犹副也此五者皆兵车所谓五戎也戎路王在军所乘也广路横陈之车也阙车所谓补阙之车也苹犹屏也所用对敌自蔽隠之车也轻车所谓驰敌致师之车也　周礼大司马羣吏撰车徒郑注曰撰读曰算算车徒谓数择之也】　追项籍　破李由【史记灌婴传曰婴以御史大夫将车别追项籍至东城破之　又夏侯婴传曰婴破李由军于雍丘以兵车战疾破之】　试队法采车材【玉海曰熙宁六年诏贾逵郭固敎习车战试队法伍法及令程昉于沿河采车材三千两下军噐监定様制造战车】　如意车　太平车【宋史魏胜传曰胜尝自创如意战车上为兽面木牌大枪数十垂氊幙软牌每车用二人推毂可蔽五十人行则载辎重器甲止则为营挂搭如城垒人马不能近　下见后沈括论籍民车注】　度大漠　救乌孙【魏书蠕蠕传曰太安四年车驾北征十万车十五万两旌旗千里遂度大漠刋石纪功而还　汉书宣帝纪本始二年调闗东轻车救乌孙】左广右广　大偏小偏【左传曰楚子为乘广三十乘分为左右广许偃御右广养】
　　【由基为右彭名御左广屈荡为右　杜预曰十五乘为大偏九乘为小偏】　军之羽翼　阵之鳞介【太公六韬曰车者军之羽翼也　文献通考引宋吴淑请复车战曰用车以战亦一阵之鳞介也】　戎车既安　兵车不式【诗六月戎车既安如轾如轩　曲礼兵车不式武车绥旌】　载百夫长　依八阵图【牧誓武王戎车三百两注兵车百夫长所载　晋书马隆传曰隆击鲜卑树机能以众数万据险拒之隆依八阵图作偏箱车地广则为鹿角车营路狭则为木屋施于车上转战而前行千余里杀伤甚多遂平凉州】　雷辎蔽路　武车绥旌【班固封燕然山铭元戎轻武长毂四分雷辎蔽路万有三千余乘　下详上兵车不式注】　中行败翟郑伯御戎【左传昭公元年晋中行穆子败无终及羣狄于太原崇卒也将战魏舒曰彼徒我车】
　　【所遇又阨以什共车必克困诸阨又克请皆卒自我始乃毁车以为行五乘为三伍荀吴之嬖人不肯即卒斩以殉为五阵以相离两于前伍于后専为右角参为左角偏为前拒以诱之翟人笑之未阵而薄之大败之又隠公九年北戎侵郑郑伯御之患戎师曰彼徒我车惧其侵轶我也公子突曰使勇而无刚者尝寇而速去之君为三覆以待之】　以车为营　以车环堑【史记卫青传曰青出塞以武刚车自环为营　文献通考曰景德初契丹入寇李继隆以澶渊不足守命掘濠堑以大车数十乘环之歩处中戎马数万来攻其营御之遁去】　方轨徐进　歩相参【南史宋武帝纪曰帝伐南燕以车四千两为二翼方轨徐进与燕兵战于临朐败之　文献通考曰隋遣诸将与突厥战皆戎车歩相参与鹿角为方阵】　杨璇制车　宗泽造车【汉灵帝时杨璇为零陵守制车数十乘以御贼详见车战二　文献通考曰建炎初宗泽造战车法运车者十有一执器械辅车者四十有四每车计五十五人】　起发石车　献拒马车【晋书陶侃传曰杜与温邵刘沈反或劝侃且住始兴侃不听直至广州遣使伪降侃知其诈先于封口起发石车俄而率轻兵至知侃有备乃退侃追击破之　玉海曰嘉祐五年郭谘献所造拒马车】　郑丘缓推车　齐高固乘车【左传成公二年齐晋战于鞌晋解张御郤克郑丘缓为右齐侯不介马而驰之郤克伤于矢流血及屦未絶鼔音曰余病矣张侯曰自始合而矢贯余手及肘余折以御左轮朱殷岂敢言病吾子忍之缓曰自始合茍有险余必下推车子岂识之然子病矣　又齐晋战于鞌齐高固入晋师桀石以投人禽之而乘其车系桑木焉以狥齐垒曰欲勇者贾余余勇】　吴淑请复古法　沈括论籍民车【上详车战一　宋史沈括传曰神宗时大籍民车括曰车战之利见于歴世巫臣教吴子以车战遂霸中国李靖用偏箱鹿角车以擒颉利然古人所谓兵车者轻车也今之民间辎车重大日不能三十里故世谓之太平车恐兵间不可用帝喜遂罢】　用偏箱以擒颉利　乘左广以逐赵旃【上见沈括论籍民车注　左传潘党既逐魏锜赵旃夜至楚军席于军门之外使其徒入之楚子为乘广三十乘分为左右王乘左广以逐赵旃赵旃弃车而走林屈荡搏之得其甲裳晋人惧二子之怒楚师也使軘车逆之】
　　车战四
　　增作尅殷【周书序曰武王率六州之兵车三百五十乘以防殷作尅殷】　韅靷鞅靽【左传曰僖二十八年晋城濮之战车七百乘韅靷鞅靽注在背曰韅在胷曰靷在腹曰鞅在后曰靽言驾乘修备也】　先驱申驱【左传曰襄公二十三年齐侯伐卫先驱申驱贰广启胠大殿注先驱前军申驱次前军贰广公副车左翼曰启右翼曰胠大殿后军也】　偃革为轩【汉书张良传曰武王殷事已毕偃革为轩革者兵车革路】　冲輣【陆机辨亡论曰冲輣息于朔野注輣兵车也】　四轮革车【金史宗翰传曰翰等攻西京为四轮革车高出于堞阇母与麾下乘车先登诸车继之遂克西京】作役法以寓兵政【兵略纂闻曰眀赵时守干州干人樊绅以幻术惑民妄有所占候指】
　　【画公至佯不闻募乞儿之防者使诇绅而作役法以寓兵政曰干賔客之所出也使百夫出一车车置器械旗帜日以十车役于官竟十日而代】


　　御定渊鉴函卷二百十三
<子部,类书类,御定渊鉴类函>
　　钦定四库全书
　　御定渊鉴函卷二百十四
　　武功部九【守备　拒守　险固军门幕府】
　　守备一
　　増左传曰不备不虞不可以师　又曰诸侯相见军卫不彻警也　孙子九变篇曰用兵之法无恃其不来恃吾有以待之无恃其不攻恃吾有所不可攻也　尉缭子曰刑以伐之徳以守之非所谓天官时日隂阳向背也黄帝者人事而已矣今有城东西攻不能取南北攻不能取四方岂无顺时乗之者耶然不能取者城髙池深兵器具备财谷多积豪士一谋者也若城下池浅守弱则取之矣由是观之天官时日不若人事者也　又曰地所以养民也城所以守地也战所以守城也务耕者民不饥务守者地不危务战者城不围　又曰凡守者进不郭圉退不亭障以御战非善者也豪杰雄俊坚甲利兵劲弩强矢尽在郭中乃窖廪毁折而入保
　　又曰夫守者不失险者也守法城一丈十人守之工食不与焉出者不守守者不出一而当十十而当百百而当千千而当万故为城郭者非特费于民聚土壤也诚为守也千丈之城则万人之守也池深而广城坚而厚士民备薪食给弩坚矢强矛防称之此守法也　通鉴唐纪注曰唐考法凡百司之长嵗校其属功过差以九等流内之官叙以四善善状之外有二十七最二十七曰境清肃城隍修理为镇防之最
　　守备二
　　増史记李牧传曰李牧者赵之北邉良将也常居代雁门备匈奴以便宜置吏市租皆输入莫府为士卒费日击数牛飨士习射谨烽火多间谍厚遇战士为约曰匈奴即入盗急入收保有敢捕掠者斩匈奴每入烽火谨輙入保不敢战如是数嵗亦不亡失　后汉马援传曰帝诏武威太守悉还金城客民归者使各返旧邑援奏为置长吏缮城郭起坞【坞小障也一曰小城】　晋书朱序传曰序镇襄阳苻丕等攻之序母韩自登城履行谓西北角当先受弊遂令百余婢并城中女丁于其角斜筑城二十余丈贼攻西北角果溃众便固新筑城丕遂引退襄阳人谓此城为夫人城　唐书薛收传曰为秦王府主簿时方讨王世充窦建徳来援曰世充据东都正苦乏食今建徳身总众以来必飞毂转粮更相资哺两贼连固则伊洛间胜负未可嵗月定也不若勒诸将严兵缔垒浚沟防戒毋出兵大王亲督精锐据成皐厉兵按甲邀建徳路不旬日二贼可缚致麾下矣　又狄仁杰传曰契丹陷冀州擢仁杰为魏州刺史前刺史惧贼至驱民保城修守具仁杰至曰贼在逺何自疲民万一贼来吾自办之何预若軰悉纵就田贼闻亦引去又王铎传曰铎为侍中荆南节度使封晋国公绥纳
　　流冗益募军完器铠武备张设　又突厥传曰天子东廵泰山中书令张说谋益屯以备突厥兵部郎中裴光庭曰封禅以告成功若复调发不可谓成功者説曰厥虽请和难以信结也知我举国东廵有如乗间何以御之　通鉴唐纪曰河东节度使苻澈修杷头烽旧戍以备囘鹘李徳裕奏请増兵镇守及修东中二受降城以壮天徳形势从之　又曰宣宗十二年王式为安南都防式有才畧至交趾树芀木为栅可支数十年深堑其外泄城中水堑外植竹宼不能冒选教士卒甚锐顷之南蛮大至去交趾半日程式意思安闲遣译谕之中其要害【于我为要于彼为害】蛮一夕引去　通鉴宋纪曰张雍知梓州闻王小波起即练士卒募强勇为城守计辇绵州金帛以实帑藏命官属治戎器守械悉备后李顺遣其党帅众二十万围之竟不能克　又曰厐籍知延州自元昊反延州城砦焚掠殆尽籍至稍葺治之戍兵十万无壁垒皆散处城中畏籍莫敢犯法籍命歩将狄青将万人筑招安砦于桥子谷旁以断宼出入之路又使周美袭取承平砦王信筑龙安砦悉复所亡地筑十一城延民以安　弇州史料曰明刘景韶兵备江北间行视要害外地自仪内而如臯北扺掘港皆列水陆戍其天长寳应则城之缮冲选锋务为不可胜以待　兵畧纂闻曰明天顺时何盛知髙州府时炭山贼来刼掳城外坊厢多受害公命民壮率其居民采木为栅掘地为堑缭以竹刺躬临经画两月而完计七百九十余丈建鼔楼鸣柝以防昼夜设保民寜江靖江清江四门贼来犯城阻于刺竹栅堑之险弃梯而退城厢均頼以安又曰明成化间余子俊廵抚延绥请于延庆一带设守御于是东起清水营紫城砦西接寜夏花马池东西二千里每二三里间为对角敌台砦连比不絶空处筑墙如新月状以侦敌避射凡堡十有二崖砦八百一十九小墩七十有八大墩一十五自是贼寇益稀矣　又曰治间王鍭知宜兴县时太湖盗发剽劫焚惨鍭聚众悉力备御访宋元水寨遗址立堡二十堡建警楼十二楹募丁壮三千更番守之宼至则鸣桴合勦去则归农兵不知劳盗不入境民以安堵云　又曰李鐩奉命经畧宻云备以潮河川直通敌境川面阔百丈乃于川口狭处因其两山之势髙接石墙千余丈俱抵川口止余九丈深濬丈余以通防流势涌如峡两岸复设墩台铺舍宿军居守贼自是不敢复犯　又曰屠勲抚顺天时整饬蓟州诸路谓宻云孤悬有警救援不相及潮河川积石漫衍守截为艰黄花镇拱防诸陵而守备单弱奏分蓟州为中路以宻云建昌为东西二路使互相防应三路既分潮河黄花皆有备由是兵势聨络贼不敢犯又曰正徳间流贼犯江上南兵部刘机谋于同事诸
　　公曰今日之事惟择主将立赏格修营栅恤军士为急亟取瓦屑埧竹木为营栅使沿江军士免暴露之苦又发官帑银七千余两犒军防守有备人心以安　又曰冢宰乔宇在南兵部时宸濠告变刻日东下欲取留都公预为战守具一时草创皆备率九卿台諌吁天誓以死守城门设文武臣各二贠率军以守城中暗设军二营以防不虞濠预遣死士三百人潜入留都伏于鼓楼街防头某为内应伺期而发守备太监刘琅实共谋之公亷知先缚防头一鞫而知之多执间谍以次而擒枭首江岸都城获安　又曰郭懋为河南杞县教谕抵官之明日难作邑令股栗欲遁去公正色曰公受专城临难而去之谓王命何即为令画守城事甚具令富人之楼居者出板木补城隙处而登陴焉令壮士手劒当门曰有不一意固守而敢窜逸者斩以狥属两台昼夜侦邑中消息得状下檄以城社属公公乃择城中丁壮约五百余人书其名陴上使递为守　又曰嘉靖间都御史何栋开府蓟州遍歴关险自山海抵居庸延袤二千余里修筑邉防分为十区计区戍兵计兵设将逺近冲缓各相聨属一遇警报互相防应复恐兵分势寡各设游兵列营应援
　　守备三
　　原登陴　分乗【传郑灾子产授兵登陴登陴守备也楚子为乗广三十乗分为左右广注广十五乗乗队也右广鸡鸣而驾日中而说左则受之日入而说】　闻　持囊【左传鲁击闻于邾　汉书丙吉驭吏习边事见驿持赤白囊书驰至遽白状】　早圗　自固【传蔓难图也不如早为之所　聊以自固】　知难　思险【左传鲁具守备臧宣叔曰知难而有备乃可以逞　军旅思险注险阻出其覆缓之处当思念以度人】　夜事　斥候【周礼谓夜守之事逺斥】　遽告　申儆【左传商人髙遇秦师遽告于郑　荒谷申儆】　藏九地匿九地【孙子兵法云善守者藏于九地之下善攻者动于九天之上　傅休奕七依云守者匿于】
　　【九地以自固】　正营部　固封守【汉书程不识正部曲行伍营阵击刁斗以自卫　书慎固封守】　庀武守　糺部伍【左传宋灾子罕使西鉏吾庀武守　周礼以军刑糺守守谓部伍也】　保未危　备他盗【书保于未危　汉王曰守关者备他盗】　増铜梁门　铁遂城【笔谈曰贼犯澶渊傅潜坚壁不战河北支郡或陷或弃是时魏能守安肃军杨延朗守广信军乃世所谓梁门遂城者二军最切敌境而攻围不下时人目二军为铜梁门铁遂城由二将能守也】　置屯御　阅乡兵【唐书独孤及传曰及上疏请减诸道兵有曰假令居安畏危以备不虞自可阨害之地俾置屯御　又曰张镒传曰镒出为濠州刺史李灵耀反于汴镒团阅乡兵严守御有诏褒美】　治陴隍　积藁薪【又曰李晟传曰帝自行在遣晟时张少口诏进晟中书门下平章事晟受命拜且泣曰京师天下本若皆执羁靮谁将复之乃缮甲兵治陴隍以圗收复　又曰赵犨传曰黄巢入长安所在盗兴陈人诣节度府请犨为刺史既视事乃培城疏堑实仓库积藁薪为守计】治城垒　増亭障【宋史李允则传曰时河北既罢兵允则治城垒不辍有诏诘之允则奏曰初通好不即完治恐他日頽圯因此废守则变患不可测也帝以为然　孔帖曰史宪忠加陇州刺史増亭障徙客馆于外戎谍无所伺】　连珠砦　迷魂墙【又曰宗泽传曰泽知开封府据形势立坚壁二十四所于城外沿河鳞次为连珠砦连结河东河北山水砦忠义民兵　金史强伸传曰伸守中京筑战垒于城外四隅至五门内外皆有屏谓之迷魂墙】　具蔺石　布渠荅【汉书鼂错传言兵事曰为之髙城深堑具蔺石布渠荅蔺石雷石也渠荅铁蒺藜也】　濬浮阳　断石岭【宋史李允则传曰允则知沧州濬浮阳湖葺营垒官舍间穿井未防契丹大至老幼皆入保而水不乏斲氷代炮契丹遂解去　唐书窦静传曰静检校并州大总管请断石岭以为障塞制突厥之入】　原守在海外　守在四邻【张衡东京赋云天子有道守在海外左传诸侯守在四邻诸侯卑守在四境】　重门待暴　设险守国【周易云重门击柝以待暴客盖取诸豫又云王公设险以守其国】　崤函之固　山河之固【贾谊过秦论云秦孝公据崤函之固拥雍州之险君臣固守以窥周室　史记云魏文侯济河中流而喜谓呉起曰美哉山河之固魏国之寳也】金城千里　金城万雉【汉书娄敬云金城千里天府之国　班固西都赋云建金城之万雉呀周池而成渊案文选向注言立此城基固如金雉长三丈髙一丈呀大也言城下池周统而大乃成深渊】　寘甒以侦　负户而汲【潘岳汧督马敦诔云氐阙地而攻子命穴浚堑寘壶镭瓶甒以侦之将穿城响作因焚穬火薫之　后汉书王寻王邑攻昆阳积弩乱发矢下如雨城中负戸而汲】存防亡城　固守孤城【朱勃表氐羌叛乱唯狄道能固守然民饥噉弩煮履救倒】
　　【悬之急存防亡之城　潘岳马汧督诔云敦固守孤城独当羣宼以少御众载离寒暑临危奋节保谷全城】慎境结援　饰城请罪【慎其四境结其四援人狎其野三务成功人无内忧又无】
　　【外惧　古者大国过小邑必饰城而请罪礼也饰城修守备也】　文有武备　兵以严终【虽有文事必有武备谷梁兵事以严终】　思艰图易　素具应卒【书思其艰圗其易民乃寜　秦昭王曰物不素具不可以应卒】　戒惧不怠　武备不离【传戒惧之不可怠　孙权曰昔隽不疑当安平之世刀劒不离身君子武备不可无之】　险其走集明其伍候【走集垒壁　部伍相望也】　不戒而备　隐情以虞
　　【军政不戒而备　言私度己情所能以度彼之能否】　备预不虞　警戒无虞【文子曰备预不虞古之善政也】　有备无患　居安虑危【书曰惟事事乃其有备有备无患】　天不假易　道贵圗难　思则有备　轻而寡谋物宜素具　事各有初　儆而师徒　防其侵轶
　　用戒不虞　以备吾圉　且无外惧　是资中权　军尚严终　事资谋始　握兵之要　束甲之虞　増请顿新亭　奏复宥州【南史齐髙帝纪曰宋元徽二年桂阳王休范举兵寻阳朝廷惶骇帝议曰昔上流谋逆皆因淹缓以败休范必轻兵急下乗我无备请顿新亭以当其锋　唐书李吉甫传寳应间废宥州以军遥隶灵武道里旷逺故党项孤弱虏数扰之吉甫始奏复宥州乃治经畧军以绥银道取鄜州城神防屯兵九千实之以江淮甲三十万给太原泽潞军増太原马千疋由是戎备全辑】　分兵备宼　严壁俟宼【賛皇一品集赐王宰诏曰意当卿腹背受敌之处即须分兵防守以备宼虞孙樵曰兵借于州则易役卒出于邉则习险相地分屯春耕夏蚕以资衣食秋冬严壁以俟宼嵗遣亷吏视卒之有无则官无餽运吏无牟盗】　屹若金城　险如天堑【兵畧纂闻曰明嘉靖中山西节年修邉动劳阖省夫役随修随圯竟无成功翟公鹏委军门聼用主事刘焘督同各镇主客摆邉官军壮夫等各就分定地方修筑挑穵墙墩敌台绵布聨络崇崖峻壁屹若金城容穽深沟险如天堑】　墨子有九拒　士众无二心【史记详攻具　东观汉记云耿恭在疏勒救兵不至车师复叛与匈奴共攻恭数月食尽穷困乃煮铠弩食其筋革恭与士众推诚同死生故皆无二心也】　命诸将髙垒　发义兵坚壁【晋书景帝纪曰呉太傅诸葛恪围新城帝曰恪卷甲深入投兵死地其锋未易当且新城小而固攻之未可拔遂命诸将髙垒以弊之　唐书刘晏传晏领江淮租庸事至呉郡而永王璘反乃与采访使李希言谋拒之希言假晏守余杭防战不利走依晏晏为陈可守计因发义兵坚壁会王败欲转畧州县闻晏有备遂自晋陵西走】　濬隍托霖雨　敛钱起浮圗【又曰顔真卿为平原守安禄山逆状牙蘖真卿阳托霖雨増陴濬隍料材壮储廥廪日与賔客泛舟饮酒以纾禄山之疑果以为书生不虞也　八编纂曰李允则守雄州朝廷无北顾之忧一日出官库钱千缗复敛民间钱起浮圗即时飞谤至京师真宗遣中人宻谕之允则谓使者曰某非留心释氏实为邉地起望楼耳盖是时北鄙方议寝兵罢斥堠允则不欲显为其备也】　作堑数十万　増台二百余【通鉴唐纪曰史思明取朔方河陇太原诸将皆惧议修城以待之李光弼曰太原城周四十里贼垂至而兴役是未见敌先自困也乃帅士卒及民于城外凿濠以自固作堑数十万众莫知所用及贼攻城于外光弼用之増垒于内坏輙补之　兵畧纂闻曰明杨志学抚寜夏时花马池旧墙稍下贼每毁之而入且中多沙碛随筑輙圯夏人嵗修之公请于朝筑而増髙者三之一増厚者四之一凡三百余里増置敌台二百余所警铺七百余楹沙圯者即坚土而改筑之凡五百余里】　屹为江淮保障　势如腹心聨络【通鉴元纪曰元主以余阙为淮西宣慰副使守安庆集有司诸将议屯田守战防环境筑堡砦选精甲外捍而耕稼于中浚湟增陴隍外环以大防深堑三重南引江水注之环植木为栅城上四面起飞楼表里完固俄陞都元帅时羣盗环布四外阙居其中左提右挈屹为江淮一保障　兵畧纂闻曰明天顺间陶鲁丞新会时广右猺贼流劫破城杀吏鲁筑寨堡与民守之中立以捍东西宼贼之冲筑辅城以卫城浚外沟以衞辅城布铁蒺藜植刺竹以衞沟人守其土殊死战别寨分兵相援一邑之势如腹心相聫络贼至不得犯】　真卿预饬战备　于筠请置舟师【唐书顔真卿传曰真卿拜浙西节度使刘展将反真卿豫饬战备都统李峘以为生事非短真卿因召为刑部侍郎　又突厥颉利传曰颉利旣和遂觧而还帝防羣臣问所以备邉者将作大匠于筠请五原灵武置舟师于河扼其入中书侍郎温彦博曰魏为长堑遏匈奴今可用帝使桑显和堑邉大道召江南船工大发卒治战舰颉利遣使来愿款北楼关请互市帝不能拒】　开田二十余屯　立壁二十四所【又曰王栩传曰栩徙东都留守既至开田二十余屯修噐械皆良金夀革练士卒号令精明俄而呉少诚叛独东畿为有备关东赖之　注见连珠砦】　原东负沧海西阻险塞　南通卭僰北达褒斜【陆机辨亡论云东负沧海西阻险塞长江制其区宇峻山带其封域国家之利未有巨于兹者矣张载劒阁铭曰岩岩梁山积石峩峩逺属荆衡近缀岷嶓南通卭僰北达褒斜狭过彭碣髙逾嵩华惟蜀之】
　　【门作固作镇是曰劒阁壁立千仞】　一人荷戟万夫趦趄　一人守隘千夫莫向【又云穷地之险极路之峻世浊则逆道清斯顺一人荷戟万夫趦趄形胜之地匪亲勿居下见淮南子】　方城为城汉水为池　践华为城因河为池
　　【左传屈完对齐侯曰君若以力楚国方城以为城汉水以为池虽众无所用之　贾谊过秦论云践华为城因河为池据亿丈之髙临不测之渊良将劲弩守要害之处始皇自以为关中之固金城千里子孙帝王万世之业也】　呉国之羸修完而师息　莒国虽陋失守而都亡【传呉国虽羸若早修完其可以息师　莒子恃其僻陋在夷而不备浃辰之间而楚克其三都】
　　守备四
　　原城郭为固【礼记云大道既隐天下为家城郭沟池以为固】　表里山河【左传云楚师背而舍晋侯患之舅犯曰战也战而捷必得诸侯若其不捷表里山河必无害也】　増弥节白檀【汉书李广传武帝诏广曰将军其率师东辕弥节白檀以临右北平盛秋言秋髙防入宼也】守似藩篱【文选陆倕石阙铭曰守似藩篱战同枯朽】　以逸待劳以主御客【唐书狄仁杰传曰时发兵戍疏勒四镇百姓怨苦狄仁杰谏曰陛下姑勅邉兵谨守备以逸待劳则战士力倍以主御客则我得其便坚壁清野宼无所得自然深入有颠踬之虑浅入无虏获之益】　选亲兵昼夜警【又曰郭晞传曰河中军乱子仪召首恶诛之其支党犹反侧晞选亲兵昼夜警以备非常奸人不得发】　严备常若有敌【又曰李芃传曰芃授河阳三城镇遏使达练事宜严备常若有敌】　占劲兵三千【又曰杜兼传曰兼为濠州刺史性浮险徳宗既厌兵大抵刺史重代易至歴年不徙兼探帝意谋自固即修武备募占劲兵三千帝以为才】　弓箭社【八编纂曰苏轼论河朔沿邉宜用土兵云今河朔西路被邉州军自澶渊讲和以来百姓自相团结为弓箭社不论家业髙下户出一人又自相推择家资武艺众所服者为社头社副录事谓之头目带弓而锄佩劒而樵出入山岅饮食长技与敌国同私立赏罚严于官府遇有警急击鼔顷刻可致千人噐甲鞍马常若宼至盖亲戚坟墓所在人自为战敌深畏之】
　　守备五
　　原序潘岳汧督马敦诔序云秦陇之僣巩更为魁旣已袭汧而馆其县子以尔之身介乎重围之里率寡弱之众据十雉之城免虎口之厄全数百万石之积　増孔帖引杜佑诚突厥序曰诚能复两渠之饶诱农夫趣耕择险要缮城垒屯田蓄力河陇可复岂惟自守而已増文韩愈守戒曰诗曰大维翰书曰以蕃王室诸侯之于天子不惟守土地奉职贡而已固将有以翰蕃之也今人有宅于山者知猛兽之为害则必髙其柴楥而外施窞穽以待之宅于都者知穿窬之为盗则必峻其垣墙而内固扄鐍以防之此野人鄙夫之所及非有过人之智而后能也今之通都大邑介于倔彊之间而不知为之备噫亦惑矣　又曰贲育之不戒童子之不抗鲁鸡之不期蜀鸡之不支今夫鹿之于豹非不巍然大矣然而卒为之禽者爪牙之材不同猛怯之资殊也曰然则如之何而可曰在得人
　　増疏唐书陆贽传曰徳宗时西北邉嵗调河南江淮兵谓之防秋士不素练战数败将统制不一亡以应敌贽上陈其弊有曰修封疆守要害蹊堑隧列屯营谨禁防明斥堠务农足食非万全不谋非百克不鬭宼小至则遏其入宼大至则邀其归据险以乗之多方以误之使其勇无所加众无所用掠则靡获攻则不能进有腹背支敌之虞退有首尾不相救之患是谓乗其弊不战而屈人兵此中国之长也
　　拒守一
　　増孙子军形篇曰不可胜者守也可胜者攻也善守者藏于九地之下　吕氏春秋曰公输般为髙云梯欲以攻宋墨子闻之自鲁而往裂裳裹足日夜不休十日十夜而至于郢见荆王曰臣北方之鄙人也闻大王将攻宋信有之乎王曰然墨子曰臣以宋必不可得王曰公输般天下之攻工也已为攻宋之械矣墨子曰请公输般试攻之臣请试守之于是公输般设攻宋之械墨子乃设守宋之备公输般九攻之墨子九却之不能入故荆辍不攻宋墨子也能以术御荆而存宋矣　博物志曰处士东里廆责禹乱天下事禹退作三城强者攻弱者守敌者战城郭盖禹始也
　　拒守二
　　増后汉书隗嚣传曰嚣大将王捷别在戎丘登城呼汉军曰为隗王城守者皆必死无二心　晋书桓宣传曰陶侃使桓宣镇襄阳以其淮南部曲立义成郡宣招懐初附劝课农桑简刑罚畧威仪或载鉏耒于轺轩或亲芸获于垅亩十余年间石季龙再遣攻之宣能得众心以寡弱拒守议者以为次于祖逖周访　梁书羊侃传曰侯景反兵偪建业众皆凶惧侃伪称得外射书云邵陵王西昌侯已至近路众乃少安贼为尖头木驴攻城矢石所不能制侃作雉尾炬施铁镞以油灌之掷驴上烧之俄尽贼又东西两面起土山以临城城中震骇侃命为地道潜引其土山不能立贼又作登城楼车髙十余丈欲临射城内侃曰车髙堑虚彼来必倒可卧而观之不劳设备及车动果倒众皆服焉　太平御览引三国典畧曰陈人侵齐北徐州刺史祖珽令不闭城门守陴者皆下街巷禁断人行鸡犬不许鸣吠陈人莫测所以疑人走城空不设警备中夜珽忽令鼔噪陈人惊散晓复结陈向城珽自临战陈人先闻其盲谓不能抗拒忽见亲在戎行弯弧纵镝怪之遂退时穆提婆憾之不已欲令城陷不遣救援珽军守百日城竟保全　北齐书曰周人宼洛州独孤永业恐刺史段思文不能自固驰入金墉助守周人为土山地道晓夕攻战经三旬大军至宼乃退又周武帝亲攻金墉永业出兵御之乃通夜办马槽二千周人闻之以为大军将至解围去北史王思政传曰思政守颍川东魏太尉髙岳行台慕容绍宗仪同刘丰生等率歩十万来攻颍川筑土山以临城中飞梯火车尽攻击之法思政亦作火因迅风便投之土山又射以火箭烧其攻具仍募勇士缒而出战据其两土山置楼堞以助防守齐文襄更益兵堰洧水以灌城城中水泉涌溢不可防止悬釡而炊粮力俱竭慕容绍宗刘丰生及其将慕容永珍共乗楼船以望城内令善射者俯射城中俄而大风暴起船乃飘至城下城上人以长钩牵船弩乱发绍宗穷急投水而死丰生浮向土山复中矢而毙生擒永珍思政谓之曰仆之破亡在于晷漏诚知杀卿无益然人臣之节守之以死乃流涕斩之并绍宗等尸以礼埋瘗　隋书李景传曰景检校代州总管汉王谅作乱并州景发兵拒之谅遣刘嵩袭景战于城东升楼射之无不应而倒选壮士击之斩获畧尽谅复遣岚州刺史乔钟葵率劲勇三万攻之景战士不过数千加以城池不固为贼冲击崩毁相继景且战且筑士卒皆殊死鬭屡挫贼锋司马冯孝慈司法参军吕玉并骁勇善战仪同三司侯莫陈乂多谋画工拒守之术景知将士可用其后推诚于此三人无所关预唯在阁持重时出抚循而已月余朔州总管杨义臣以兵来援合击大破之　唐书李光弼传曰至徳二载史思明率众攻光弼思明为飞楼障以木幔筑土山临城光弼遣穴地頽之思明宴城下倡优居台上靳指天子光弼遣人隧地禽之思明大骇徙牙帐逺去军中皆视地后行又潜沟营地将沈其军乃阳约降至期以甲士守陴遣禆校出若逆款者思明大悦俄而贼数千没于堑城上鼔噪突出乗之俘斩万计思明畏败乃去　又曰史思明蔡希徳率髙秀岩等将兵十万攻太原时麾下卒不满万众议培城以守光弼曰城环四十里贼至治之徒疲吾人乃彻民屋为攂石车车二百人挽之石所及輙数十人死贼伤十二　又陈利贞传曰李希烈攻襄城利贞登陴捍守七十日未尝栉沐非议事不下城　又刘昌传曰李希烈取汴江淮大震昌以兵三千守寜陵希烈众五万攻之昌掘堑以遏地道相拒凡四十余日贼数败乃解围去　又程千里传曰贼将蔡希徳围上党轻挑战千里恃勇开县门率百欲禽希徳马颠为贼所执仰首敕诸使还曰为我报诸将可失帅不可失城军中皆为泣下増备固守贼不能下乃还　通鉴唐纪曰朱泚攻奉天使僧法坚造云梯髙广各数丈裹以兕革下施巨轮上容壮士五百人戊子北风甚迅泚推云梯上施湿毡悬水囊载壮士攻城翼以轒輼置人其下抱薪负土填堑而前矢石火炬所不能伤贼并兵攻城东北隅矢石如雨城中死伤者不可胜数贼已有登城者时士卒冻馁又乏甲胄浑瑊抚谕激以忠义皆鼓噪力战瑊中流矢进战不辍初不言痛防云梯辗地道一轮偏陷不能前却火从地中出风势亦回城上人投苇炬散松脂沃以膏油讙呼震地须防云梯及梯上人皆为灰烬臭闻数里贼乃引退　又曰顾全武克苏州追败周本等于望亭独秦裵守昆山不下全武帅万余人攻之裵屡出战使病者披甲执矛壮者彀弓弩全武每为之却　五代史梁臣传曰牛存节闻晋兵攻泽州顾诸将曰泽州要害不可失也诸将皆不欲救之存节戒士卒熟息已而谓曰事急不赴岂曰勇乎举策而先士卒随之比至泽州州人已焚外城将降晋闻存节至乃稍定存节入城助泽人守晋人穴地道以攻之存节选勇士数十亦穴地以应之战于隧中敌不得入晋人解去　宋史孟宗政传曰宗政权枣阳金完顔萨布拥歩围城宗政与扈再兴合兵角敌歴三月大小七十余战宗政身先士卒金人战輙败忿甚周城开濠控兵列濠外飞锋镝以绹铃自警铃响则犬吠宗政厚募壮士乗间突击金人不能支盛兵薄城宗政随方力拒随州守许国援师至白水鼔声相闻宗政率诸将出战金人奔溃　通鉴宋纪曰神宗时夏人数十万围兰州已据两关李浩闭城拒守钤辖王文郁请击之浩曰城中兵不满数百安可战文郁曰敌众我寡正当折其锋以安众心然后可守此张辽所以破合肥也乃夜集死士七百余人缒城而下持短刃突之贼众惊溃时以文郁方尉迟敬徳擢知州事　八编纂曰元兵取金睢州遂围归徳府金行省博尔欢命经歴冀禹锡守御禹锡竭其才智故得不陷拊膝录曰铁铉为山东参政建文二年李景隆驻徳
　　州督饷飞刍挽粟水陆并进军兴不乏五月靖难兵围济南甚急铉至临邑闻景隆军败南奔道遇参幕髙巍趣与之定计迎景隆溃师共保济南北兵至城下围之数匝城坏以蓝布作障纹其上如砖状张于外衬以苇席于内潜筑绐云一夕修完燕兵逺望疑为真遂不敢逼又城壊处悬太祖御像燕兵见之竟不敢攻燕兵决隄水灌城城中恐铉令登陴哭曰旦且降尽撤守具出千人城外伏地请退兵十里无惊动城中人燕王喜退军受降铉悬铁板城门上伏壮士闉堵中约燕王入城呼千歳即下拔桥燕王渡桥至城下城门开及门铁板下伤燕王马首燕王易马走城下伏兵断桥桥坚竟脱去秋七月燕粮尽姚广孝曰师老矣舍之南去　兵畧纂闻曰明杜宥以御史谪知英徳县时猺宼猖獗邑故无城树木栅为固公剏为之城城成而寇适至躬冒矢石与民死守粮尽矢竭而围不解乃选敢死士夜缒城下纵火焚贼所据民庐贼惊溃遁去　又曰正统间沙宼邓茂七乱挥同杨广领兵守将乐贼数万至以车攻城其车之制髙约与城齐冒以牛革上用大竹二交揉系之如抱手状竹之上置板数片及城则发竹以辟兵板随竹而下跨城以度众广积铁镕之而植木城上以俟比至竹为木所捍不得发又以铁猫钩其军令不得进退取草裹竹灯檠投其上乃以所镕铁浇之草着铁即炽车悉焚毁贼溃广与千户徐升乗胜出战勦杀甚众城赖以完　又曰嘉靖间汤建衡令新城宼至公捐俸犒士士为感泣贼攻南门公遣兵载大筏渡水逆战贼不能进明日攻东门公豫令人宻布铁蒺藜竹签于地城上复注矢炮拟之贼复趋城南张旗执鎗翼而前我兵以狼筅格之贼仆夺其旗城上鼓噪助之贼不得利乃宵遁　又曰倭贼攻江隂主簿曹廷慧父子与兵仅十二三人县令欲移家眷于学宫或劝曹暂自为计曹叱曰此地乃吾死所手斫家人一耳又将刃其子众遂不敢动贼作牛皮障自覆凿城乃大索城中薪贯火掷城外不止又用人粪煎滚用铁销汁探贼聚处灌之复击以炮倭贼始不敢近
　　拒守三
　　増堑防门　创遏炮【左传曰晋侯伐齐齐侯御诸平隂堑防门而守之　八编纂曰元攻金洛阳留守萨哈连疽发于背不能军遂投壕水死南人共推强伸为府佥事领所有军二千五百人甫三日元兵围其三面伸括衣帛为帜立之城上率士卒赤身而战以壮士数百往来救应大呼以憨子军为号其声势与万众无异兵器已尽以钱为镞得蒙古一箭截而为四以筒鞭发之又创遏炮用不过数人能发大石于百歩外所击无不中伸奔走四应所至必捷蒙古益兵力攻凡三月余不能拔乃退】　断木为兵　括衣为帜【太平御览引后汉书曰隗嚣悉兵数万人围畧阳斩山筑堤激水灌城来歙与将士固死坚守矢尽乃发屋断木以为兵嚣尽锐攻之自春至秋士卒疲弊帝乃大发关东兵自将上陇嚣众溃走围　下见上创遏炮注】　铁锁横江　老罴当道【太平御览引晋书曰吾彦为呉建平太守时王濬将伐呉造船于蜀乃为铁锁横断江路及师临境缘江诸城将望风降附或见攻而拔唯彦坚守攻之不能尅　北史王罴传曰罴镇华州齐神武遣韩轨等袭罴罴不觉比晓众已乗梯入城罴尚卧未起闻閤外汹汹有声便袒身露髻徒跣持一白棒大呼而出谓曰老罴当道卧稚貉子安得过敌见惊退】　煮粥均分　命女出拜【又曰罴为荆州刺史梁复遣曹义宗围荆州堰水灌城不没者数板城中粮尽罴煮粥与将士均分食之唐书张伾传曰伾以泽潞将镇临洺田恱攻之乗城固守累月士死粮且尽救不至伾悉召部将立军门命女出徧拜因曰诸君战良苦无资为赏愿以是女卖直为众士一日费众皆哭曰请死战防马燧自河东将兵击悦城下败之伾乗势出战无不一当百以功迁泗州刺史】　缚木接楼　缝布为幔【北史韦孝寛传曰孝寛守玉壁东魏大将齐神武攻之连营数十里至于城下乃于城南起土山欲乗之以入当其山处城上先有两髙楼孝寛更缚木接之令极髙峻多积战其以御之敌人城外又作攻车车之所及莫不摧毁虽有排楯莫之能抗孝寛即缝布为幔随其所向则张设之布旣悬车不能坏】　楼堞皆尽　甲鼔无遗【隋书梁士彦传曰士彦为晋州刺史齐后主亲总六军围之独守孤城外无声援众皆震惧士彦慷慨自若尽锐攻之楼堞皆尽城雉所存寻仞而已或短兵相接或交马出入士彦谓将士曰死在今日吾为尔先于是勇烈齐奋呼声动地无不一当百齐师少却乃令军民子女画夜修城三日而就帝率六军亦至齐师解围　孔帖曰张瓌固垒二嵗樵苏皆尽军中甲鼔无遗夜击门为警秦宗权不能守乃觧去】　筑城控摄　张幕止宿【隋书郭荣传曰齐宼屡侵宇文防令荣于汾州观贼形势时汾州与姚襄镇相去悬逺荣以二城孤迥势不相救请于州镇之间更筑一城以相控摄防从之唐书李光弼守太原自贼围城城中张一小幕止宿有急即自往救之行至府门未尝头不复省视妻子贼退复拾噐械处置公事经二日然后归家】　私金赏士　私产募士【三国典畧台城未陷侯景又烧大司马门后阁舍人髙善寳以私金千两赏其战士直阁将军宗思领将士数人逾城出外洒水久之火灭　唐书李袭志传曰袭志仕隋为始安郡丞大业末盗贼起袭志倾私产募士得三千人乗城拒盗萧铣林士屡攻之不下遂固守凡二年】剥树煮甲　削木翦纸【隋书刘传曰拜泉州刺史会髙智慧作乱城守百余日救兵不至前后出战死亡大半粮尽无所食与士卒数百人煮犀甲腰带及剥树皮而食之一无离叛　北史郎基传曰齐天保四年除海西镇将梁将呉明彻攻围海西基固守乃至削木为箭剪纸为羽围还朝仆射杨愔迎劳之曰卿本文吏遂有武畧削木剪纸皆无故事班墨之思何以相过】　汲水灌城凿壁引缆【通鉴宋纪曰真宗时契丹攻遂城城小无备众情危惧守将杨延昭集众登陴固守以俟援兵防天大寒汲水灌城上倐忽为氷坚滑不能登契丹兵乃引去　说选平夏录曰洪武四年闰三月杨璟兵次防州大溪口先是蜀人自谓瞿塘天险遣莫仁夀守之以铁索横断关口闻王师临境又遣戴夀邹兴飞天张益兵为固守计于铁索外北倚羊角山南倚南城寨凿两崖壁引防为飞桥三平以木板置炮以拒我师璟等攻之勿克】　不满五千人　相持百余日【南史蔡道恭传曰道恭为司州刺史魏围司州时城中众不满五千人食才半嵗魏军攻之昼夜不息乃作大车载土四面俱前欲以填堑道恭于堑内列艨艟鬭舰以待之魏人不得进又潜作伏道以决堑水道恭载土防塞之相持百余日前后斩获不可胜计】　六月不能拔　逾年不能下【唐书朱宣传曰中和初魏博韩简东窥曹郓引兵济河曹存实迎战死于阵朱宣残卒婴城简围之六月不能拔引去僖宗嘉其守拜宣为天平节度使　五代史张源徳传曰源徳守贝州晋军堑而围之当此时晋已先下全燕而镇定皆附于晋自河以北山以东四面千里六镇数十州之地皆归晋独贝一州围之逾年不可下】
　　拒守四
　　増眦血流面牙齿皆碎【唐书张廵守睢阳在城中每战登陴大呼以助威眦血流面牙齿皆碎城将陷西向再拜曰为救不至臣智勇俱竭不能全一城今使逆贼见逼臣死亡之后愿为与贼为厉以荅国恩】　夜率妇人登城而呼【又曰元和中鄂岳都团练使李道古攻申州克其罗城乃进围逼其中城城中守卒夜率妇人登城而呼悬门窃发分出其众道古众惊乱多为虏杀】誓与城相存亡【又曰王凝传曰凝为宣歙池观察使王仙芝之党屠至徳势益张凝储蓄缮完以备贼贼至不能加防大星直寝庭坠术家言宜称疾不视事以厌胜凝曰东南国用所出而宣为大府吾规脱祸可矣顾一方何赖哉誓与城相存亡勿复言既而贼去】　击釡铫助军势【兵畧纂闻曰正徳间副使罗循知镇江府巨宼刘六等自南京流入境公多为旗帜于江上诸山复以小舟载炮石发苇洲中为疑兵公自乗城鸣枹鼔令老弱各执戈矛击釡铫助军势呼声震天地宼遥望不敢逼】
　　险固一
　　増易坎之彖曰天险不可升也地险山川丘陵也王公设险以守其国险之时用大矣哉　战国策曰苏秦说燕文侯曰燕地方二千里带甲十万车七百六千粟支十年南有碣石雁门之饶北有枣栗之利　干寳晋纪总论曰方岳无钧石之镇关门无结草之固
　　险固二
　　増蜀志曰曹公自长安南征先主遥策之曰曹公虽来无能为也我必有汉川矣及公至先主敛众拒险终不交锋积月不拔亡者日多曹公果引军还先主遂有汉中　北史安同传曰同从道武征姚平于柴壁姚兴悉众救平同进计曰汾东有蒙坑东西三百余里径路不通姚兴来必从汾西乗髙临下直至柴壁如此则宼内外势接宜截汾为南北浮桥乗西岸筑围西围既固贼至无所施其智力矣从之兴果视平屠灭而不能救五代史唐臣传曰梁王彦章击破徳胜唐军东保杨刘彦章围之是时唐已得郓州郭崇韬曰彦章围我于此其志在取郓州也臣愿据河下流筑垒于必争之地以应郓州为名彦章必来争既分其兵可以圗也乃遣崇韬与毛彰将数千人夜行所过驱掠居人毁屋伐木渡河筑垒于博州东昼夜督役六日垒成彦章果引兵急攻之不尅所失大半还趋杨刘庄宗迎击遂败之　通鉴宋纪曰徽宗时晏州夷酋卜漏反以赵遹为招讨使漏据轮缚大屯其山崛起数百仭林箐深宻诸酋垒石为城树栅以守遹军不能进
　　险固三
　　原襟带　咽喉【西京赋岩险周固襟带易守得之者彊　韩天下之咽喉】　固圉阨险【传聊以固吾圉也　东阨天险】　百二　十二【汉书曰秦地得百二言秦地险固以二万人当诸国百万人　齐得十二】　重阻　巨固　二关　四塞【秦负阻于二关卒开项而受沛秦地险阻四塞之固】　増慿险　备败【唐书梁郡公孝逸传曰徐敬业称兵以孝逸为行军大总管率师南讨至淮伪将韦超据都梁山以拒孝逸超众凴险完屯孝逸欲全军趋扬州度支使薛克搆曰超虽据险然兵少若置小敌不击无以示威　唐桞宗元晋问曰晋人之言表里山河者备败而已非以为荣观险大也】　襟凭　背负【孔帖曰程元振说帝都洛阳郭子仪奏曰雍州古称天府右陇蜀左崤函襟慿终南太华之险背负清渭浊河之固】　原天地之险　金汤之固【上见险固一金城汤池】　被山带河　悬车束马【秦地益州记蜀道至险束马悬车以度】　不得方轨　不争险易【汉书井陉之道车不得方不得成列　礼军旅思险道涂不争险易之利】　宅于土中　守在海外　束其要害　系以安危　増霸王之资　形胜之地【春秋后语苏秦南说楚威王曰楚天下之强国也西有黔中郡东有夏州海阳南有洞庭苍梧北有汾隂地方五千里带甲百万车千秉万匹粟支十年此霸王之资也　晋书曰刘裕伐姚沈林子与冠军檀道济同攻蒲坂龙骧王镇恶攻潼关姚闻大军至遣姚绍争据潼关林子谓道济曰潼关天岨所谓形胜之地镇恶孤军势危力屈若使姚绍据之则难圗也及其未至当并力争之】　引水属城　聚石种树【唐书马燧传曰燧至太原念晋阳王业所基宜固险以示敌乃引晋水架汾而属之城潴为东隍省守陴万人又酾汾环城树以固堤　又曰燧为陇州刺史西山直吐蕃其上有通道敌常所出入者燧聚石种树障之设二门为谯橹八日而毕】　筑垒防栅　断山浚堑【五代史周本纪曰郭威至河中自栅其城东常思栅其南白文珂栅其西调五县十二万人筑连垒以防三栅　唐书张献诚传曰贞元四年献诚代韩游瓌为邠寜节度使断山浚堑选岩要地筑烽堡】　四壁斗絶　一径尺许【兵畧纂闻曰明嘉靖十六年阿向据凯口囤为乱囤围十余里髙四十丈四壁斗絶独一径尺许曲折而登宣慰使安万铨提兵万余相持三月仰视絶壁无可为计】　河有造舟之危　山有摧轮之险【賛皇一品集制孟州城敕防曰昔冯异之守孟津已建军号近光弼之保宣洛先据三城盖以河有造舟之危山有摧轮之险左右机轴表里金汤旣当形胜之城实为要害之郡】　许歴劝奢先据北山　郭淮防亮必争北原【史记赵奢传曰秦伐韩军阏与赵遣奢救之军士许歴曰先据北山上者胜赵奢即发万人趋之　魏志郭淮传曰诸葛亮出斜谷是时司马宣王屯渭南郭淮防亮必争北原若亮跨渭登原连兵北山隔絶陇道摇荡民夷非国之利也宣王善之淮遂屯北原】　原楚瓦城郢沈尹知其必亡　梁伯沟宫左氏称其自取【左传沈尹戍曰苟不能卫城无益也】　负固　忘危【周礼负固不服侵之居安忘危】　不一姓　是三殆【九州之险是不一姓传晋司马侯曰恃险与马而虞邻】
　　【国之患是三殆也】　险为屏　固为寳【长世字民者以道徳为藩不以习险为屏　史记魏武侯曰美哉山河之固此魏国之寳也呉起曰在徳不在险】　凭洞庭者苗人亡恃岩邑者虢叔死【呉起曰昔三苗左洞庭右彭蠡徳义不修而禹灭之　传虢叔恃制】
　　【地岩险不修徳政而郑灭之】　考呉起之言在徳而已　征司马之对虽险何为　孝子去官　忠臣叱驭【汉书王尊传先是王阳为益州刺史行部至卭郲九折阪叹曰奉先人遗体奈何数乗此险后以病去及尊为刺史至其阪叱其驭曰驱之王阳为孝子王尊为忠臣】
　　险固四
　　増江汉为池【呉书赵咨使魏文帝嘲咨曰呉难魏不咨曰带甲百万江汉为池何难之有】
　　军门幕府一
　　増史记冯唐传注索隐曰崔浩云古者出征为将治无常处以幕为府舍故云幕府
　　军门幕府二
　　増史记冯唐传曰魏尚为云中守终日力战斩首捕虏上功幕府　唐书段志传曰志与宇文士及勒兵卫章武门太宗夜遣使至士及披衣戸内使志拒曰军门不夜开使者示手诏志曰夜不能辨不纳帝叹曰真将军周亚夫何以加　又薛讷传曰开元初讲武新丰时诸部颇失序唯讷与解琬军不动帝令轻召之至军门不得入　又李勉传曰勉礼贤下士有终始尝引李廵张参在幕府后二人卒每至宴饮仍设虚位沃馈之　又李石传曰石字中玉辟李听幕府从歴四镇有材略为吏精明听每征伐必留石主后务　又沈傅师传曰傅师更二镇十年无书贿入权家初拜官宰相欲以姻私托幕府者傅师固拒曰诚尔愿罢所授故其僚佐如李景让萧寘杜牧极当时选云　通鉴唐纪曰马燧平河中出髙郢李鄘于狱皆奏置幕下
　　军门幕府三
　　原幕府　辕门【卫青为车将军以幕为府　又以车辕为门】　军门　牙门【传胥甲赵穿当军门而呼曰薄人于险非勇也　牙建牙也】　莲花幕　青油幕【萧缅与王俭书曰庾景行泛绿水依芙蓉何其丽也时以入俭府为莲花幕】　増骠幕　安西幕【储光羲诗常思骠幕　李白诗安西幕府多才雄】　参戎事　制中权【李端诗幕府参戎事　髙诗幕府制中权】　原窦宪置幕　郗超入幕【后汉书窦宪既平匈奴威名大盛以班固傅毅之徒皆置幕府典文章　晋谢安王坦之诣桓温令郗超坐帷帐中风动帐口开安笑曰郗生可谓入幕之賔】　増杖防上谒　拔劒大呼【房元龄传曰太宗以炖煌公狥渭北杖防上谒军门一见如旧　陈利贞传曰朱泚反利贞及张廷芝所统士皆幽蓟河陇人故与廷芝合谋应泚而利贞麾下亦从为乱夜半难作利贞拔劒当军门大呼曰欲过门者先杀我众畏其锋乃止】　徧遗雉兔　独收人物【段成式传曰成式侍父于蜀以畋猎自放以雉兔徧遗幕府人为书因所获俪前世事无复用者众大惊房元龄传曰元龄为秦王府记室征伐未尝不从众争取怪珍元龄独收人物致幕府】　奏置幕府　表留幕府【温造传曰造隐东都乌重奏置幕府　杜如晦传曰房元龄称如晦王佐才秦王因表留幕府从征伐常参帷幄机秘方多事裁处无留僚属共才之莫见所涯】　髙置幕府　对置幕府【陈子昻传曰武攸宜讨契丹髙置幕府表子昻参谋　唐书平阳昭公主传曰公主下嫁柴绍帝渡河绍以数百并南山来迎主引精兵万人与秦王防渭北绍及主对置幕府分定京师号娘子军】　月上营门　鸟避辕门【郎士元诗寒月上营门　杜甫诗孤云随杀气飞鸟避辕门】　任瓌上谒辕门　杨政大呼军门【唐书任瓌传曰髙祖讨捕于汾晋瓌上谒辕门承制署河东县户曹　通鉴宋纪曰萨里罕入兴元至金牛镇四川大震刘子羽从兵不满三百与士卒取草芽木甲食之遗呉玠书诀别玠得书未有行意其爱将杨政大呼军门曰节使不可负刘待制不然政軰亦舍节使去矣玠乃间道防子羽】市租皆输幕府　赐与悉置军门【史记李牧传曰李牧常居代雁门备匈奴以便宜置吏市租皆输入幕府为士卒费　唐书石雄传曰雄临财亷每朝廷赐与輙置军门自取一匹缣余悉分士伍由是众感发无不奋】
　　军门幕府四
　　増潜作捷布【唐书封常清传曰髙仙芝以二千追蹑达奚禽馘畧尽常清于幕下潜作捷布仙芝取读之大骇即用之军还判官刘眺独孤峻争问向捷布谁作者公幕下安得此人荅曰吾傔封常清也】幕府皆一时髙选【又曰李栖筠观察浙西幕府皆一时髙选】　辕门有光
　　武旅増气【刘賔客见记纂渊海】　辕门二龙【又曰乌承玭传曰开元中玭与族兄承恩俱为平卢先锋沈勇而决辕门号二龙】
　　军门幕府五
　　増诗唐杜甫诗曰辕门照白袍　又曰风动将军幕钱起诗曰烟波带幕府海日生红旗　刘禹锡诗曰相府开油幕　戎昱诗曰辕门压塞雄　刘希夷诗曰军门压黄河　王昌龄诗曰红旗半掩出辕门　权徳舆诗曰三城晓角起辕门一县繁花照莲府
　　増碑唐韩云卿平淮碑曰援桴军门气淩山河
　　増传唐孙逖伯乐川传曰辟辕门于大荒
　　増启唐殷文圭投知己启云将军之举左防袭武者咸思効勇公子之虚右席雕文者竞愿呈才【注汉卫青拜大将军开幕府举左右防招武士得前将军赵充国后将军公孙敖等魏信陵君无忌招贤士虚右席得侯嬴朱亥等】

</div>
    <div class="pagination">
<a href="御定渊鉴类函_page150.html">上一页</a><span>...</span><a href="御定渊鉴类函_page146.html">146</a><a href="御定渊鉴类函_page147.html">147</a><a href="御定渊鉴类函_page148.html">148</a><a href="御定渊鉴类函_page149.html">149</a><a href="御定渊鉴类函_page150.html">150</a><span class="current-page">151</span><a href="御定渊鉴类函_page152.html">152</a><a href="御定渊鉴类函_page153.html">153</a><a href="御定渊鉴类函_page154.html">154</a><a href="御定渊鉴类函_page155.html">155</a><a href="御定渊鉴类函_page156.html">156</a><span>...</span><a href="御定渊鉴类函_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
