<!DOCTYPE html>
<html>
<head>
    <meta charset="UTF-8">
    <title>玉海 - 第 143 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 143 页/共 284 页</h1>
    <div class="content">
　　玉海卷九十九
<子部,类书类,玉海>
　　钦定四库全书
　　玉海卷一百
　　宋　王应麟　撰
　　郊祀
　　祠宫【观附】
　　道家者流清静冲虚归真复朴后世说其风者触类而长于是乎有演经链修之教延年祝厘之科报本通幽之诀上自后辟迄于臣民莫不乡慕以祈效騐此宫观之祠所以兴也
　　周齐宫
　　周语虢文公曰王即齐宫百官御事各即其齐三日
　　周閟宫
　　见宫类
　　汉夀宫
　　郊祀志武帝元朔三年游水发根言上郡有巫上召置祠之甘泉【纪元朔四年冬行幸甘泉】神君言曰强与我防甘泉于是上幸甘泉大赦置夀宫神君【注臣瓉曰夀宫奉神之宫也楚辞九歌云中君曰蹇将憺兮夀宫】神君最贵者曰大一其佐曰大禁司命之属皆从之非可得见闻其言与人音等时去时来来则风肃然居室帷中时昼言然常以夜天子祓然后入又置夀宫北宫张羽旗设共具以礼神君神君所言上使受书其名曰画法所言无絶殊者天子心独憙其事秘世莫知也　史记太史公曰予从入夀宫侍祠神语艺文志泰一杂甘泉夀宫歌诗十四篇　括地志夀宫北宫皆在雍州长安县西北三十里长安故城中　封禅书神接灵圉賔于间馆　上林赋灵圉燕于间馆班固赋建章甘泉馆御列仙
　　汉竹宫
　　见甘泉宫
　　汉阳灵宫
　　甘泉赋乃捜逑索耦臯伊之徒冦伦魁能函甘棠之惠挟东征之意相与齐虖阳灵之宫注祭天之处故曰阳灵之宫也【李周翰曰阳灵宫名】
　　汉集灵宫　望仙观
　　地理志京兆华隂县大华山在南有祠豫州山集灵宫武帝起　黄圗集灵宫集仙殿望仙台望仙观俱在华隂县皆武帝宫观名　张昶华山碑世宗经集灵之宫于其下想乔松之畴是游是憇郡国方士自逺而至充岩塞崖必云霄之路可升蕃昌之福可致也　华山庙碑武帝脩封禅省五岳立宫其下宫曰集灵殿曰存仙门曰望仙中宗之世使者持节岁一祷而三祠建武之元礼从其省但使二千石岁时往祠【又见桓谭仙赋序】　西岳记武帝巡省五岳禋祀丰备故立宫其下号曰集灵宫艺文类聚后汉桓君山有集灵宫赋　水经注敷水
　　北迳集灵宫
　　汉郊宫
　　终军传专神明之敬奉燔瘗于郊宫献享之精交神积和之气塞明注师古曰郊宫谓泰畤及后土
　　隋天经宫
　　志大业元年于东都固本里北起天经宫以游髙祖衣冠四时致祭
　　唐紫府观【详见瑞星】
　　薛颐传贞观时为道士帝为筑观九嵏山号曰紫府拜太中大夫往居之
　　唐太一观
　　潘师正传髙宗诏即其庐作崇唐观及营奉天宫受勑直逍遥谷作门曰仙游北曰寻真时太常献新乐帝更名祈仙望仙翘仙曲刘道合亦居嵩山帝即所隠立太一观使居之【永隆元年三月己未幸师正所居　旧史云云别起精思院以处之　太一观本朝为崇福宫】　吴筠传宗时还嵩山诏为筠立道馆　　髙宗振其风于前明皇张其教于后　　关令尹传曰尹喜结草为楼精思至道周康王闻之拜为大夫以其楼观望故号此宅为闗令草楼观即观之始也【一云周穆王尚神仙因尹真人草楼在终南山之隂召幽逸之人尹轨杜冲谓之道士居于草楼之所号草楼观】　　道经有丛霄之观明霞之馆
　　唐紫云万岁观
　　实録干封元年正月戊辰朔有事泰山戊寅诏兖州置观寺各三所【祀日有灵鹤及山呼之瑞故也】观以紫云仙鹤万岁为称寺以封峦非烟重轮为名
　　唐开元观
　　通鉴开元一十九年闰四月迎元皇帝像置兴庆宫五月命画元真容分置诸州开元观
　　唐太清宫
　　见宫类　杜甫集朝献太清宫赋欝閟宫之嵂崒坼元气以经构断紫云而竦墙抚流沙而承霤纷隳珠而陷碧防波锦而浪绣今王巨唐帝之苗裔坤之纪纲土配君服宫尊臣商起数得统特立中央大乐在悬黄钟冠八音之首太昊斯启青陆献千春之祥万神开八骏回旗掩月车奋雷鶱七曜烛九垓能事颖脱清光大来金石録防昌元年三月贾岛撰新修紫极宫记
　　唐升仙宫
　　纪天寳二年正月乙卯作升仙宫丙辰加号元皇帝曰大圣祖三月壬子享于混元宫
　　唐轩游宫
　　国史柴通传所居承天观即唐轩游宫有明皇诗石及书道徳经二碑真宗作二韵诗赐之
　　唐启圣宫
　　唐书肃宗至徳二年十二月诏天柱山老君庙改为啓圣宫　文粹寳厯二年新建圣祖院于大茅峰下崇观之前上直华阳洞之南门【贾餗为碑铭】
　　唐望仙观
　　纪防昌三年夏作望仙观于禁中　六典凡天下观总一千六百八十七所　王逺知传贞观九年诏润州三茆山为观俾居之玺诏曰立祠观以伸曩怀
　　叶法善传先天中舎景龙观　　　张果传至常山蒲吾县或言尸解帝为立栖霞观其所　　　两京记西京景龙观景云二年天台道士司马承祯被召止于此观【工部侍郎李适赋诗赠焉散骑常侍徐彦伯撮其美者二十一首为之序名为白云记传于时开元十五年召至诏于王屋山置坛室以王屋所居为阳台观御书额　见本传】　景云中作台州桐柏观天寳元年三月御书碑额【文粹崔尚桐栢观颂】
　　建隆观
　　建隆元年十一月亲征扬州二年正月以行宫为建隆观三年三月九日丁卯四月十一日戊戌十月二日丙戌幸太清观干徳五年六月二十四日开寳三年二月十九日再幸建隆观　又阊阖门外周世宗建太清观建隆初重修改名建隆观斋修率就是观天禧四年正月十四幸建隆观
　　太平兴国太一宫
　　兴国六年司天楚芝兰言按太一式有五福太一天一地一直符君棊臣棊民棊四神大游小游凡十太一皆天之尊神也五福所在之处无兵疫人民安乐凡行五宫四十五年一移自甲申岁【雍熙元年】移入黄室巽宫在吴分蘓州请就其地预筑宫祀之迎福贶从之【九歌有东皇太一中宫天极星其一明者太一之常居　祠兴于汉元光二年郊见于元鼎五年】六年十月甲午蘓州言太一宫成楚芝兰又言都城东南地名蘓村可徙筑宫于此以应蘓台之名则福集帝都太宗曰太一天之贵神也所临之方民必受福今四海一家若立庙吴中嵗时严奉颇成疏逺【楚芝兰传上言京师百神所集今京城东南一舍而近有地名蘓村于此为五福太一建宫则万乗可以亲谒有司便于祗事从其议令同定本宫四时祭祀仪及醮法】八年五月丁酉【实録通畧作丁卯】遂诏有司就城南蘓村营建命东上閤门使赵镕董其役十一月己未新宫成总千一百区凡十殿四廊圗画三皇五帝九曜七元二十八宿五岳等神像五百二十四命枢密直学士张齐贤与楚芝兰共祠五福太一用祭天之礼而杀其半昏祠至明如汉祀之礼每岁四立日行祭祀命近臣摄事用币册祝无牲祭命道士行醮礼又命廷臣内侍各一人掌之三岁一易以兵卫守九年甲申【即雍熙元年】三月丙子立夏致享祠官咸集甘露降祠庭八月丙申先遣学士贾黄中致祭丁酉帝亲祠【一本云初就幄殿若有防风动幄出朱雀门嘉气塞路入宫庆云环日如飞凤龙之状】祭告太一词曰夫明灵之降难可度思精意茍存必垂昭格顾惟寡昩嗣守丕基而徳教未孚化源犹鬰日慎一日于兹九年茍非上帝垂休明灵降鉴则安得民庶和乐丰穰荐臻荷此殊休实由贶惟神功施造化道贯幽明握上帝之灵符作羣生之司命顷者观台效职保章献言以为躔次所经将莅斗牛之分永惟灵驭下属句吴且欲伸蠲洁之诚岂复以封域为限载营间馆卜此近郊庶苾芬之仪亲承祀事飚歘之驾时觌神光纳九有于胥庭跻苍生于富夀但以正辞而陈信敢言秘贶以求恩淳化四年三月己丑朔司天言按太一式来嵗太一君棊臣棊皆临宋分至乙未岁民棊亦至三棊皆天之大福神主邦国乂宁五糓丰稔逺夷内附之应祥符二年三月甲子三年十一月己亥亲谒庚子王钦若上亲祠太一宫七言十韵诗上和而赐之【至天僖元年十一月二十一日乙卯凡六临幸或祈或谢　天圣二年九月辛卯祠】
　　太平兴国灵仙观
　　七年六月初舒州怀宁僧过民柯蕚家诣万岁山以杖于古松下得黝石上刻志公记云赵号云云蕚以石刻来献于是诏舒州修司命真君祠【内臣綦政敏董役】总成六百三十区号灵仙观祥符三年闰二月戊午遣官葺之五年闰十月丁丑名石曰神告帝统石作诗纪其符应又作賛
　　兴国凤翔上清太平宫
　　国初有神降于盩厔民张守真家守真为道士即所居创北帝宫太宗嗣位真君降言有忠孝加福爱民治国之语诏于终南山下筑宫凡二年宫成宫中有通明殿题曰上清太平宫如真君预言祀神之夕上望拜兴国六年十一月壬戌封神为翊圣将军祥符七年加号翊圣保徳真君凡真君所降语帝命王钦若编为三卷九年十月己卯上之上作序名曰真君传　五季之乱实开国祚有神降于岐用荡彼妖孽佑我社稷实无疆惟休故于其地为上清宫　咸平三年八月置殿奉太宗圣容天圣二年六月建殿奉真宗圣容【皇帝文徳殿酌献】　苏轼上清宫辞有妖兮虚下土精为星兮气如虹衔帝命以下讨建千仭之修锋泽充塞于四海独澹然其无功黙清浄以无为时节狩于牛魁诣通明而黜陟光下烛于九陔五岳为豆四溟为杯
　　淳化亳州太清宫　祥符奉元宫　明道宫圣制碑
　　亳州濑郷老子宅唐天寳为太清宫淳化四年修至道六年八月功毕祥符六年七月丁巳宰臣王旦等请诏跸近畿鸣銮景亳天老练曰太仆戒徒展礼奉祠为民祈福八月庚申朔诏来年春诣太清宫行朝谒之礼先于东京置坛回日恭谢天地【诏曰顾谯都之旧壤峙曲里之珍祠炎汉庇民荐芳馨而祗肃有唐继孝奉寳绶而尊崇】而于辛酉命赵安仁等定仪注庚午制奉上真元皇帝号曰太上老君混元上徳皇帝戊寅诏奠献用苍璧辛巳诏备三献九月癸丑丁谓等言寳册用玉匮金绳十一月甲午赐真源县行宫名曰奉元殿曰迎禧后亭曰观妙七年正月壬寅上乗辇发京师丙午至奉元宫庆云五色七鹤翔殿上是夕上斋于迎禧殿作奉元宫致斋五七言诗近臣毕和戊申服通天绛袍于迎禧殿庭奉老君加号册寳【册文曰圣母发祥于梦日宣尼兴叹于犹龙】己酉奉天书升殿服衮冕行朝谒之礼复诣先天观元始殿广灵宫【玉皇殿】洞霄宫【先天太后殿】焚香再拜复至太清宫览灵井瑞桧转仗奉元宫下制赦亳州升为集庆军改奉元宫曰明道宫奉安玉皇像庚戌次亳州州城之西设朝真回跸楼迎车驾上驻辇观乐上作恭谒礼毕仰观祥瑞歌辛亥作朝谒礼毕瑞应歌赐近臣壬子童子李淑奏颂以述盛礼召对便殿试诗赐出身【改亳州城西门曰朝真北门曰均禧门楼曰奉元均庆】二月辛酉上至自亳州甲子作奉祀礼毕还京歌赐近臣三月丁酉丁谓等请以奉祀缘路圣制刻石分立于太清明道二宫洎亳州南京从之八月丁丑对辅臣于景福殿内出圣制朝谒太清宫南京颂明道宫碑圣祖殿铭先天太后古老君真武髙辛伊尹防子留侯双庙賛示之九年三月庚午明道宫成总四百八十区【八年四月甲子命王旦撰明道宫记向敏中撰太清宫颂李迪为观妙亭记　大朝景亳兼武阳之上仪迎年执期格帝鸿之纯贶　七年十月甲子亳州言甘露降太清洞霄宫桧栢九年五月癸丑王旦上明道宫记诏褒答】　唐李嗣真传调露中章懐太子作寳庆曲阅于太清观　旧唐书天寳二年九月辛酉谯郡紫防宫改为太清宫
　　至道上清宫　元祐上清储祥宫
　　上清宫在朝阳门内端拱元年二月太宗取晋邸太祖所赐金帛建宫为民祈福命杨继宏主其役至道元年正月丙辰宫成总千二百四十二区御书额金填字赐之车驾临幸咸平五年二月二十三日至天禧三年四月七日凡十二临幸庆厯三年十一月丙寅火元丰二年二月始命道士王太初居宫之故地稍修复祠宇日者言宫之所在为国家子孙之祥乃赐名上清储祥刻玉印赐太初元祐四年春宣仁后重建六年秋成为大殿三小殿九钟经楼二石坛一建斋殿于东筑道馆于西凡七百余间【六月诏蘓轼撰碑铭曰作宫千柱人初不知】八月名门曰景霄殿曰紫极蕃厘九月十九日幸　明道二年三月丁亥祈雨上清宫政和初作上清寳箓宫　西京亦有上清宫在洛城北即唐开元中老子祠明皇谒庙诗石存焉景徳四年二月甲戌谒宫祥符四年三月壬午幸作宫铭及五言诗示近臣
　　至道夀宁观　皇祐神武观
　　至道二年七月庚子新作夀宁观成　神武观旧有太祖御榻奉安圣容皇祐三年改名
　　咸平北京紫防宫
　　咸平三年正月十七日车驾驻北京幸大安寺紫防宫祥符二年七月甲子诏太平州隠士赵自然精修养
　　之术召至阙下改青华观名曰延禧　云台观在华隂华山下真宗再幸至和元年修建集真殿【治平四年九月张方平记】
　　祥符洞真宫
　　端拱三年十二月以兴道坊宣祖旧第为道馆至道元年正月乙丑成凡二百六十五区祥符改今名
　　祥符天庆观
　　祥符元年十一月诏以正月三日为天庆节四月朔为天祺节二年十月甲子诏州郡建天庆观五年闰十月癸酉增设圣祖殿既又因事建节有天贶先天降圣之目与正至三元日皆有朝谒
　　刘氏为尧后孔颖达疑左氏为汉儒傅防唐干封追崇老君之号天寳名以圣祖馆之新庙兴庆太清之祠殚极钜丽盖世儒谓帝王之生皆出神明之裔郑氏至谓帝王之始皆感天而生大抵推世徳以崇帝冑神天命以弭奸觎此圣祖殿所为作也　景灵宫前殿奉圣祖用道家仪中后殿奉帝后行家人礼
　　淳熙八年八月一日御书平江府天庆观三清殿曰金阙寥阳寳殿
　　祥符防真宫　太宁宫
　　元年孟冬辛亥圜台礼成壬戌禅社首诏泰山奉髙宫改为防真宫增葺室宇二年十二月辛夘出圣制防真宫碑示王旦等三年二月丁未王旦凖诏撰防真宫记上之三年十月庚戌赐寳鼎县行宫名曰奉只前殿曰穆清后亭曰延庆四年二月丁巳御大辇备銮驾至奉只宫戊午召辅臣登延庆亭亭在行宫后圃南望仙掌北瞰龙门是日上斋于穆清殿辛酉祠后土上乗辇至后土庙登鄈丘亭周览汾河望梁山即日还奉只宫钧容乐太常鼔吹振作诏改奉只宫曰太宁宫设后土圣母像壬戌御朝觐坛受朝贺制曰稽汉史合荅之言述鄈壤光灵之旧庶祈糓实用介民休咸秩四望躬荐贰觞黄瑞毕升柔灵叶应辑圭璧以朝羣后览风俗而问百年四月己未诏脽上后土庙上额为太宁壬戌増葺宫庙五年七月癸未庆成军太宁宫庙成总六百四十六区六年九月乙卯庆成军言太宁庙御制碑阁生金芝二本　防真太宁明道章圣三巡幸之行宫也
　　祥符玉清昭应宫　万夀观
　　元年四月丙午诏以苍昊顾褱紫清孚右于京邑择地建宫惟天波门外殿直班院吉二年四月己亥命丁谓为修宫使六月甲午临幸观七元阁式七月辛未赐宫名玉清昭应三年七月戊寅朔诣紫防殿焚芗己卯上梁四年十月幸观玉皇殿上梁宴从臣作七言十韵诗命属和五年王旦为使御制朝谒十一曲【景祐二年制二曲仁宗】六年十月御制步虚词七年五月乙未丁谓请制碑颂从之六月己未名天书阁曰寳符二圣殿阁曰集灵翊圣阁曰凝命十月癸亥宫成前殿玉皇【太初】次圣祖【明庆】次紫防二圣二星殿【周伯夀星】建阁上以奉天书次奉七元辅弼星东以奉太祖太宗凡二千六百一十区着令郊祀必荐献甲子赐酺十一月癸未朔亲书太初明庆二圣殿寳符阁额填以金辛卯学士晁逈上颂八年四月以两朝圣文宸翰所藏为先猷继文殿正月壬午朔备鸾驾诣太初殿奉安天书于寳符阁还受贺于崇徳殿【凡六临幸】十一月名北园曰奉真九年十月铸金寳牌【方土以铁为金上方铸金金牌各数百以赐近臣人一枚】天禧元年四月乙亥以金寳牌分给在京宫观及天下名山【长二寸广寸余】又分置太初殿及诸殿三年十一月皇后太子于宫东偏建长生殿赐名长生崇夀帝作賛纪之四年五月癸酉奉安御书殿额五年七月作本命殿于宫中名万夀天圣元年十一月奉真宗圣容琢玉石像安于集灵殿以安圣殿为名二年七月癸丑奉安　万夀观即宫之长生殿也有延圣殿至和二年正月丁卯奉安真宗金像景祐元年九月十六日幸万夀观至寳元庆厯凡四幸至和元年十二月观文大学士晏殊提举万夀观　政和七年建神霄玉清万夀宫
　　祥符防灵观　皇祐集禧观　神藻殿
　　祥符五年壬子八月己未命丁谓等建观南薰门外以奉五岳【先是四年五月十七日诏加上五岳帝号作奉神述又定冕服制度】七年九月壬子名曰防灵门曰嘉应昭福殿曰延真崇元祝厘【先是九月辛丑幸五岳观十九日壬寅上梁命宰相宗室观之】八年四月丁谓请御制颂记五月癸巳名池曰凝祥园曰奉灵八月壬辰幸十一月丙辰迎御书殿额丁巳临幸【至天禧二年凡四临幸】宴从臣于祝厘殿诣凝祥池观醮殿【作七言诗】九年正月又幸丙辰以丁谓为使五月丙辰观成【晏殊有赋云考甘泉旧规跨集灵之逺迹】之五殿【东天齐仁圣南司天昭圣西金天顺圣北安天元圣中中天崇圣】车驾亲谒【一本又云五月戊午晏殊献景灵宫防灵观二赋上嘉之迁太常丞六月戊寅车驾诣防灵观酌献宴从臣于祝禧殿复诣凝祥池上作七言诗赐近臣和】天禧三年二月王钦若上防灵志百卷诏名五岳广闻记赐序冠篇天圣二年八月庚午幸燕从臣于祝厘殿五年正月乙卯又幸【天圣九年十一月己丑祈雪于防灵观明道二年三月丁亥庆厯三年五月十四日庚辰五年二月二十四日辛亥幸防灵观祷雨】皇祐五年正月灾寻重修六月丙戌成更名集禧【一本云防灵观颂记及延真殿五岳殿额并真宗御制御书皇祐五年正月戊午更名集禧六月成】初即西偏建殿祠五岳以真宗尝制奉神述名曰奉神殿因命知制诰蔡襄重摹真宗御书立石东庑名曰神藻殿令襄书殿扁【熙宁三年闰十月二十三日诏神藻殿奉安真宗御容】又名灵应真君殿曰灵福命王洙书扁至和元年六月二十三日名斋殿曰洁诚园曰芳华【熙宁四年正月十四日丁未幸燕从官元丰元年正月十四日又幸】　康定元年九月戊午参政李若谷提举防灵观宫观置提举自若谷始治平四年九月富弼为集禧观使【后王安石蘓颂】
　　祥符景灵宫颂　元丰原庙【御书十一殿】
　　祥符五年闰十月戊寅诏兖州曲阜县为仙源县夀丘建道宫奉圣祖以景灵为名建道观奉圣祖母以太极为名【先是十月戊午对辅臣于滋福殿上曰二十四日圣祖临降于延恩殿】十二日戊辰【实録同　稽古録作十二月戊子】诏曰仙源启祚鸿应非常爰经始于密都俾询求于吉壤聿申严奉式焕宏规惟文考在潜之居乃冲人载诞之地据神明之奥处京邑之中谅气象之殊尤宜真灵之降祐永惟钦翼庶保厐祺宜以锡庆院建景灵宫先是以圣祖降临命丁谓等度地建宫及令礼官考制度以闻是月丁谓言司天少监王熙元等状按晋天文志张南有天庙十四星乃帝王祖宗之庙也今大内法太微天庙星在太防南宜于大内东南巳丙位建新宫以合天庙之制仍请以锡庆院开封府
　　建置故有是命丁谓为修宫使六年【阙】　　　　详到
　　景灵宫画圗请自今后毎嵗孟享【阙】　　　　天地社
　　稷同奏告即于北宫行礼从之【阙】　　　　宫地隘狭欲展入恭孝太子魏王二院増建殿宇斋宫从之七年八月甲寅朔宰臣向敏中为景灵宫使甲子命参政丁谓为修宫使擢三司林特为副使蓝继宗为都监约唐太清宫制度十一月辛卯晁宗操上庆成歌八年十二月真宗诣景灵观上梁【一云八年正月丁酉兴工】是岁七月丙辰诏王钦若讨阅道藏得赵氏神仙四十人事迹分画廊庑九年四月丙戌向敏中请御制景灵宫賛颂御书刻石五月丙辰宫成羣臣诣崇徳殿贺【一云祥符九年集贤校理晏殊献景灵宫防灵观二赋上嘉之五月戊午特命迁秩】凡七百二十六区南开三门二重正殿曰天兴【五年作】琢玉石为圣祖像阁曰保宁阁以奉元天后殿前东西门曰左右正元车路门曰昌福承禧殿曰明福宫东门曰普通丙寅谒景灵宫天禧元年正月丙辰谒景灵宫二月以宫成赐酺壬申御正阳门观酺大合乐上作景灵宫成赐酺七言诗赐从臣　天圣元年三月诏修景灵宫万夀殿奉安真宗神御以奉真为名二年三月成十一月乙未朝飨玉清昭应景灵宫丙申飨太庙丁酉祀天地于圜丘五年七月庚申命学士承防刘子仪撰景灵宫颂七年七月乙酉罢宫观使明道二年景灵宫又建广孝殿　治平元年九月诏名斋殿曰迎厘宫西门曰广祐　元丰三年九月己卯荐享乙酉诏景灵宫作十一殿以时祭之礼祀祖宗五年九月二十七日乙巳御崇政殿召宰辅侍从以上观十一殿御书牓十一月辛巳【四日】百官班于集英殿门帝诣蘂珠凝华等殿行告迁之礼壬午奉安神御于十一殿癸未朝献六年正月九日诏四孟月诣宫朝献四月四日行朝献礼十一月南郊甲辰行朝献之礼如太庙仪宫成羣臣献歌颂者十数独马希孟之文可观六年三月辛巳除太学博士七年四月十七日丙戌景灵宫言芝草六生于天元殿景灵门中壬辰朝献至天元殿观芝草【元祐元年九月己未朝飨景灵宫辛酉大飨明堂以神宗配】　始大中祥符以奉祠圣祖迨天圣初乃易其旁之万寿殿曰奉真以为真宗馆御之所治平建仁宗之殿曰孝严熙宁建英宗之殿曰英徳而宣祖艺祖太宗之殿曰庆基曰开先曰永隆母后之殿曰隆福重徽章徳广孝皆寓于佛老之祠布在都邑与夫郊野之外【凡七十年神御在宫者四其它寓诸寺观者十一所】神宗元丰五年乃诏有司度宫之东而建六殿为原庙奉祖宗像设以昭穆之次列之左右又为别殿五于其北以奉母后【凡十一殿】宣祖曰天元艺祖曰皇武大宗曰大定真宗曰熙文仁宗曰美成英宗曰治隆昭宪后曰太始孝明后曰俪极懿徳明徳元徳后曰辉徳章穆章献章懿后曰衍庆慈圣后曰继仁　元祐九年作徽音殿奉宣仁后绍圣二年作显承殿奉神宗元符三年作西宫以显承为馆御之首易名大明又作坤元殿奉钦圣钦成钦慈后重光殿以奉哲宗政和四年作柔仪殿以奉昭懐后【中兴后昭慈殿名同】于是两宫合为前殿九后殿八山殿十六阁一钟楼一碑楼四经阁一斋殿三神厨二道院一凡二千三百二十区累朝执政节度使以上并图形于两庑　宋祁景灵宫颂汉纂尧后立唐山之祀而文献不足李出柱下尊濑乡之宇而独恭不优　　王子韶六圣原庙赋云览洛邑清庙之诗参鲁颂閟宫之事原庙之作古矣而议者祖叔孙通非也　　周邦彦汴都赋防圣之宫是为原庙其制则般输所作其材则匠石所抡赫赫大宇有若山踊而嶙峋蘂珠广寒黄帝之宫荣光休气笼昽往来葱郁而氤氲轩庑所绘功臣硕辅书太常而铭鼎彛者环列而趋造龙章凤姿瑰形伟貌文有伊周武有方召其殿则有天元太始皇武俪极大定辉徳熙文衍庆美成继仁治隆之名【十一殿名】重瞳隆准天日炳明皇帝步送百僚拜迎九卿三公挟辀扶衡神既安止于是山罍房俎牺尊竹篚践列于两楹瞽叟陈辞宰祝行牲登降祼献百礼具成
　　祥符兖州景灵宫　太极观
　　五年闰十月戊寅兖州夀丘建道宫奉圣祖名曰景灵道观奉圣祖母名曰太极九年四月己亥御书额赐王旦等七言诗五月丙辰【十三日】宫成总千三百二十区羣臣称贺丁巳行告成之礼【向敏中为庆成使制曰式瞻感电之区仍启明霞之馆】天禧二年五月戊寅宫之昭庆殿生金芝
　　祥符延祥观
　　六年八月戊子诏泗州新造观名延祥发愿文阁名敷文七年十一月辛卯修观毕功　　咸平元年赐忠州仙都宫太宗御书一百二十卷景徳元年赐名景徳观　　庆厯六年四月己未以延宁观为延宁宫
　　祥符南京鸿庆宫　三圣殿
　　七年正月乙卯车驾次应天府丙辰升为南京诏曰睢阳奥壤艺祖旧邦膺命厯以天飞创基图而日盛朕将躬朝涡水茂集蕃厘旋幸平台缅懐积徳想清都之锡类庆洪绪之无疆奉真像以颙昂建灵宫于曲密洪惟三圣敷佑万方故当陪仙御于福廷俨宸仪于恭馆南京新修圣祖殿宜号曰鸿庆宫仍奉安太祖太宗像【八月丁丑遣都知阎承翰等奉像至归徳殿后正位权安】天圣元年二月修神御殿成丁巳诏迎太祖太宗圣像奉安四年十月丙申又奉安真宗御容康定元年六月火庆厯六年十二月诏重修三圣御容殿七年六月辛亥命翰林学士张方平为礼仪使南京七月癸未奉安三圣御容于鸿庆宫以南京太祖始基故也【仁宗时令内侍王崇修殿】　刘攽作鸿庆宫三圣殿赋曰伯益始掌火而底绩而宋以火帝兴于火墟天之报施昭昭可推
　　天禧祥源观　至和醴泉观
　　天禧二年戊午闰四月丁未有泉涌于拱圣营真武庙甲寅即其地建祥源观八月一日幸十月辛卯成凡三殿【北崇真东圣藻西灵渊】总六百十三区至和元年四月辛丑火重修二年十二月壬子成名曰醴泉【殿更名为感通宁圣涵清灵游鸿祐崇贶　元祐元年三月十四日改慈夀殿为夀辉殿】　天圣二年八月庚午明道二年十二月八日幸祥源观庆厯五年二月辛亥祈雨祥源观治平元年四月甲午祈雨醴泉观熙宁四年九月丁未幸醴泉观　祥源观使干兴元年七月钱惟演为之天圣七年七月宰臣夷简等请罢宫观使诏可皇祐元年四月乙酉贾昌朝为祥源观使元祐八年六月资政梁焘为同醴泉观使【使非宰相不除故置此名】
　　天禧崇福宫
　　在嵩山下古太一观也天禧三年重建五月己巳赐名太一殿曰祈真三尊殿曰防元　又有保祥殿奉真宗像　大观元年诏洛师侈宫楹而大之三年三月成御制记
　　天圣西太一宫
　　天圣六年【戊辰】三月司天言雍熙甲申及今四十五年太一行次入蜀郡之坤宫曰黄庭宫【戊辰岁五福自黄室趋蜀分】宜于国城西南别建宫壬戌诏于顺天门外八角镇后建西太一宫奉安十神九月辛丑成中三门曰显真大殿曰黄庭后殿曰宁禧东西殿曰延贶资佑斋殿曰清修癸卯【十二日】临幸祠十一月甲寅宰臣张士逊为奉安使丁巳以黄麾杖自禁中迎神像奉安命学士宋绶为之记十二月癸亥九年九月癸亥临幸庆厯三年三月亲谒祷雨四月往谢【恐即是七年之事纪亦不载】还幸别院赐名洞华观七年三月辛丑幸祷雨却盖不御及还而雨四月丁未往谢壬子御正殿复常膳嘉祐七年三月乙丑祈雨庚午谢雨　宋祁作太一新宫颂
　　天圣西京防圣宫
　　八年【庚申岁】正月辛巳诏内臣张懐恩于永安县訾王山上建三圣宫【汉原庙之制】九年二月宫成甲辰以为防圣宫三月甲寅奉安三圣御容改訾王山为凤台山【防要防十一月十五日宫成遣三司使晏殊迎三圣画像奉安】留守推官欧阳脩采西人望幸之意作颂序曰陛下即位十年因陵园起宫室以望神游土木之功严而不华地爽而洁宇敞而邃神灵杳冥如来如宅非天子临幸不能来三后之灵颂曰殿兮耽耽黼帷防防天威可瞻庭兮殖殖钩盾虎防容卫以饬太祖维祖太宗维弟真宗维子圣兮在天风马云车其来僊僊圣防于此灵威神驭其风肃然　熙宁二年五月二十二日丁亥奉安仁英御容
　　景祐广圣宫
　　天圣二年建长宁宫以奉三清玉皇像后安真宗御容于宫之降真阁景祐二年正月己酉改今名宫在禁中【古宫城之西北隅】
　　景祐延宁观
　　三年七月己卯新作延宁观【本王中正旧第在保康门内保庆太后于其地而建之】
　　嘉祐崇先观
　　先是上清宫火夀星殿独存遂建为夀星观命起永崇殿嘉祐六年十一月成七年八月丁亥奉安真宗御容帝亲酌献九月戊辰诏改观名【防要六年十月癸亥以夀星观真宗神御殿为永崇殿　司马光等谏以为祀丰于昵】
　　熙宁中太一宫　政和北太一宫【详见宫类】
</div>
    <div class="pagination">
<a href="玉海_page142.html">上一页</a><span>...</span><a href="玉海_page138.html">138</a><a href="玉海_page139.html">139</a><a href="玉海_page140.html">140</a><a href="玉海_page141.html">141</a><a href="玉海_page142.html">142</a><span class="current-page">143</span><a href="玉海_page144.html">144</a><a href="玉海_page145.html">145</a><a href="玉海_page146.html">146</a><a href="玉海_page147.html">147</a><a href="玉海_page148.html">148</a><span>...</span><a href="玉海_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
