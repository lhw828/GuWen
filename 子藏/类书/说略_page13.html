<!DOCTYPE html>
<html>
 <head>
  <meta charset="utf-8"/>
  <title>
   说略 - 第 13 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说略 - 第 13 页/共 15 页
  </h1>
  <div class="content">
   今人久茹素而其亲若邻设酒殽之具以相暖热名曰开荤于理合曰开素此风已见六朝观东昏侯丧潘妃之女阉竖共营殽差云为天解菜正其义也
　　崔浩马琬卢仁宗竺暄刘休谢讽各有食经何曾有食疏梁大官有食经有食法隋大业有淮南王食经食目虞悰有食方唐赵氏有四时食法萧家法馔杨晔有膳夫经手録严有食法曹子休有续法馔段文昌有食经号邹平公食宪章王易简有食法黄克明有江飱馔要伪唐陈士良有食物本草孟蜀有食典宋林洪有山家清供二巻近韩奕公望有易牙遗意二巻又周履静续易牙遗意一巻
　　何曾食日万钱子劭日二万钱任恺一食万钱和峤日三万钱髙阳王元雍一食数万钱杜岐公悰日五食一食万钱李卫公德裕至一杯羮二万钱韦侍郎陟至厨中弃遗直万钱元丞相载用食物椀器至三千事蔡太师京厨婢数百人庖子亦十五人段丞相有老婢名膳祖四十年阅百婢仅九婢可嗣法孙节度承佑一宴杀物命千数蔡京每杀鹌子辄千余承佑每谓人今日富有小四海矣谓南蝤蛑北红羊东虾鱼西粟皆备也尸子曰桀纣必南海之姜北海之盐西海之菁东海之鲸
　　何太宰曾每宴不食尚方食晋武帝令就其家取之帝幸王武子第侍婢数百人各持琉璃器供膳食蒸豚有异于常问乃以人乳饮之齐武帝幸芳林园就虞悰求扁米献及杂肴数十舆大官不及也上欲求饮食方悰秘不肯出上醉后体不快悰仅献醒酒鲭鲊一方而已
　　食之多者波斯王每食酪肉麨蜜至二石余肥重不能行佛为说法乃减一石廉颇七十余一饭斗米秤肉注云秤十斤也苻坚拂葢郎夏黙等三人长至丈九尺每食饭一石肉三十斤宋明帝噉白肉至二百片蜜渍鱁鮧一顿数金鉢萧颖胄噉白肉鲙至二斗南燕慕容德时逢陵长王鸾长九尺腰帯十围贯甲跨马不由镫德见而竒之立尽一石唐忠义传张兴一饭斗米肉十斤湖南马希声日食鸡五十张司空齐贤罢相知安陆賔客防厨吏宻寘一金漆大桶防侧窥公所饮食如其物投桶中至暮涨溢桶外公一食肥猪肉辄十余斤风药黒神丸常人服不过弹许公常以五两为大剂夹以胡饼顿食之赵丞相雄上殿奏事上从容问曰闻卿善啖欲作小防心相请如何赵起谢遂命内侍捧史忠惠所进玉海容三升者赐之凡七赐皆釂继以金柈捧笼炊百枚食其半上曰卿可尽之遂食至尽上为之一笑后南帅日欲求其偶而不得有以兵马监押荐者召对饮各尽酒三斗猪羊肉各五斤蒸糊五十事赵已醉饱摩腹而其人尚醒因更进酒斗许将别其人腹间忽砉然有声葢恒时束革帯限之涨而断也
　　古人有偏嗜文王嗜昌歜齐王嗜鸡跖王莽嗜鳆鱼曾晳嗜羊枣宋明帝嗜蜜渍鱁鮧一食数升范汪嗜生梅顷刻食一斛致尽萧宏嗜鰿鱼头日进三百魏征嗜醋芹孙承佑嗜鲤鱼鳃肉冯延巳嗜山鸡其尤竒者刘邕嗜疮痂鲜于叔明嗜蟠虫周薛震好食人肉周刺史张懐肃唐郎中任正言好食人精权长孺好食人爪甲师旷荀朂苻朗皇甫谧刘子阳妙于味者也彭铿易牙毛德祖虞悰曲良翰彭湘洁工于味者也魏文齐武隋呉质何曾何劭和峤王恺王济石崇刘穆之徐湛之何朂阮佃夫朱异羊侃元雍元琛崔瞻尔朱文略韦安石韦陟裴冕元载段文昌李德裕赵雄武孙承佑陶谷蔡京张俊张镃侈于味者也廉颇樊哙王鸾典韦李勲勇于味者也宋明山涛刘道真江淹萧頴胄鹿宜孙马郁杜悰廖易之张齐贤张慤赵雄洪于味者也张易之张昌宗韩缜酷于味者也罗友陈仲潜猥于味者也郑子公御斟司马子期小人于味者也









　　说略卷二十五
&lt;子部,类书类,说略&gt;
　　钦定四库全书
　　说略巻二十六　　　　　明　顾起元　撰珍格
　　少昊时金鸣于山见拾遗记秦献公十八年栎阳雨金见史记孔子修春秋制孝经既成孔子斋戒向北斗星辰而拜告备于天乃有赤虹见自上而下化为黄金见捜神记魏明帝时昆明国贡嗽金鸟常吐金如粟宫人以金饰钗谓之辟寒金见拾遗记晋陵薛愿有虹饮其釜翕响便竭乃吐金满釡见异苑陈尚书言尝有二道士一黄衣一白衣诣其家求宿夜闻二客床上鍧然有声秉烛视之白衣下乃银人也黄衣复不见见稽神録何文买宅梁上有人长丈余赤帻呼细腰乃金也侯遹见黄石大如斗收之皆化为金见幽怪録
　　水经注言犍为朱提县山水险竒数百言而不及朱提银事亦一漏也朱提银比之他银极贵价可益十之五见食货志武帝时以银为币其文龙直三千其文马直五百其文直三百至平帝而始有朱提银耳周穆王时有烛银其光可鉴曰天子之寳葢不以为币也说文铅青金也锡之类能杀虫毒锡银色而铅质也古称铅为黑锡今曰黑铅是也礼金锡注锡鈏也镴也今曰镴锡是也本草云锡有黒有白锡粉胡粉也当云铅粉葢铅可烧粉而锡不可烧今之定粉水粉是也古称铅生蜀锡生桂阳今无锡县有锡山广信府有铅山又曰有银坑处有之
　　攻金之工如筑冶凫防段桃以金工料言之宜用铜铁等物为多特总名曰金锡以分六齐六分其金而锡居一为钟鼎之齐五分其金而锡居一为斧斤之齐四分其金而锡居一为戈防之齐三分其金而锡居一为大刃之齐五分其金而锡居二为削杀矢之齐金锡半为鉴燧之齐使如今时所谓锡则岂堪为斧斤戈防矢刃哉防氏改煎金锡定火以青黄黒白之气而使以铸量使如今时所谓锡则岂能声中黄钟之宫哉观史记平准书及汉食货志亟称银锡汉武帝造银锡为白金可以见古者银与锡通称白金考工先秦古书当以锡为银铅之总名说文谓锡曰银铅之间稍近古意徐氏不察考工金锡之说殊失许叔重本防周礼廾人职金皆言金玉锡石葢铜铁银锡皆取廾炼成言锡而不必枚举铜银铁也尝叹汉儒拘尔雅之文于廾人之注直以锡为鈏铅尔雅专以银为白金不思汉时固以锡为白金其注镣银钣金名物琐细而于考工金锡之义乃无所发明曾不若说文能合锡铅以言锡也职方氏于州言金锡荆州言银以今出产之地言之则银在而锡在荆锡亦银也特以荆地利互文见之尔若如今人分别银锡则考工所谓金锡于理有不通者故着其说使读考工记者无惑焉今世用物铜铁为多经文絶少言铜亦罕言银铁考工言金者铁铜在其中言锡者银铅在其中合而言之总曰金锡尔闻决银者言锡能贼他金似不宜混合然物各有用攻金之工不一铜铁及鍮铜得银愈佳铸铜得铅益骨金锡相须尚矣世言钱起于太公九府圜法前汉志云凡货金钱布帛为用夏殷以来其详靡记汉盐铁论亦曰夏后以贝殷以紫石后世或金钱刀布是周以前未用钱也然太公六韬曰武王入殷散鹿台之金钱以与殷民史记曰纣厚赋敛以实鹿台之钱又曰散鹿台之钱以赈济贫民髙谦之曰昔禹遭大水以厯山金铸钱救人之困汤遭大旱以庄山之金铸钱赎人之卖子是三代皆已铸钱不但周也
　　按志云黄金方寸为斤又云一斤即一金也四两为一斤又曰一斤十六两愚谓汉书明有赐千金及赐金千斤之异则一金当为四两而一斤为十六两也按汉食货志武帝时钱益多而轻物益少而贵乃制白金三品其一曰重八两环之其文龙名白撰直三千二曰以重差小方之其文马直五百三曰复小椭之其文直三百是其时号钱轻昂银以为币而八两直三千八钱止直三百也今钱之极重而精者
　　世宗朝嘉靖钱每银一两直钱七百尚以两钱当汉钱一也王莽当簒汉时造钱货有六品契刀错刀之类不论而银货二品黄金一斤直钱万银八两为一流朱提银一流直钱一千五百八十他银一流直钱一千朱提银出犍为至精价不可凭以他银与黄金计之金一斤当直他银五斤金一两直他银五两也正与今不异若金四两为斤计之则金一两当直他银二十两也汉黄金贱而白金贵必不县絶乃尔又以王莽言之羣公奏故事聘皇后黄金二万斤为钱二万万则一斤万钱之说合矣汉赐霍光黄金七千斤当为钱七千万也周勃黄金五千斤钱五千万也然银八两而直钱一千则八钱止直一百也钱之贵三倍于武帝时矣董贤家财总钱四十三万万算之在武帝时当直龙文白撰直金一千六十六万六千两在居摄时为他银三千四百四十万余两居摄正系哀帝一二年贤家钱直当以后为准后汉供南单于岁一亿九十余万西域七千四百八十万然则一亿为一万万也又段颎征诸羌议以骑五千步万人车三千两三冬二夏费约五十四亿为五十四万万也灵帝卖官公为钱千万卿五百万若以前汉钱直计之是公当出黄金五百斤卿二百五十斤是时南单于西域皆賔服而岁供一为黄金一万九十斤一为黄金七千四百八十斤而三岁征羌之费直黄金五十四万斤矣万万无此理按桓帝时货轻而财薄欲改铸大钱以刘陶言而止然则是时钱不能西汉十之一也以后鵞眼綖环之类而钱日贱斗米一万则又千百而一也或轻或重可准则约略言之孝武元狩五年至平帝元始中凡一百十五年成钱二百八十万万而宋神宗熈寜八年每年铸铜铁钱五百四十九万九千二百三十四贯凡贯缗皆百钱当为五万四千万九百二十三万四千文不四十岁而铸汉百十五年钱若以千钱为贯缗又当十倍葢汉钱精而贵其价六倍于今之上钱唐宋钱薄小而贱什不能当今上钱一也至于黄金则汉甚多而易得今极少然其价贵仅十分逾二耳不甚悬也每见汉黄金以为富于后世数十倍见唐宋钱缗以为富于汉数十倍要而言之汉实富也
　　郭子仪云每岁月俸毋虑二十四万缗一缗为百钱则当二千四百万钱也若一缗为千钱则十倍之矣又每入朝上命鱼朝恩元载迭为主一宴至费钱十万缗按唐自开元二十四年六月总定一品月俸料八千食料千八百杂用千二百防阁十五千通计二十四千二百然则一岁俸入钱当为二十九万四百仅二千九百缗余耳汾阳纵所兼十余职皆极品安能百倍其数邪且一宴之费为十万缗亦当为万余金矣当是时天下方遭乱户口岁入有限必不能尔抑史夸言之也唐食货志云武德四年铸开元通寳径八分重二铢四系积十钱重一两得轻重大小之中其文以八分三体又云开化二十六年已后钱甚恶诏所在置监铸开元通寳钱京师库藏皆满肃宗上元元年以开元旧钱一当十孔毅夫云开元通寳钱给事中欧阳询撰文并书四环可读俗不知以为开元钱明皇所铸六典谓之开元通寳司马光云薛珰唐圣运图云初进蜡様文德皇后搯一甲故钱上有甲痕焉凌璠唐録政要以为窦皇后是时窦后已崩文德皇后未立今皆不取李审言记闻云唐之钱文如乾元开元曰重寳通寳世俗浅者有云干重开通朝士尚有如此言者尤可笑也马永卿云开元通寳葢唐二百八十九年独铸此钱洛并幽懐等州皆置监故开元钱如此之多而明皇纪号偶相合耳有左挑开元钱双挑开元钱篆字开元钱封寅曰武宗防昌五年铸开元钱令废天下佛寺像宰相李德裕请以废寺铜钟佛像及僧尼瓶碗等物命所在铸钱州节度使李绅乃以所废寺钟铸钱背皆昌字以表年号又有勅令铸钱所各加本郡州号名为背文其异域及偏霸僭国所铸钱有可攷者得一元寳又顺天得一唐史思明僭铸保大元寳江南主李景铸又有唐国通寳大唐通寳皆南唐元宗所铸也寿昌元寳辽道宗寿昌年铸大兴平寳钱之镘有丁字疑五代僭铸钱也大德重寳伪殷王建所铸钱之镘有殷字者乾元重寳伪汉刘俨所铸永平元寳通正元寳天汉元寳皆前伪蜀王建铸光天元寳咸康元寳皆前伪蜀王衍铸广正通寳前伪蜀孟昶改元铸干亨通寳宋太平兴国七年辽主耶律隆绪铸统和元寳宋太平兴国八年耶律隆绪铸太平元寳宋天禧五年耶律隆绪铸清宁通寳宋至和二年耶律隆绪铸咸雍通寳宋至平二年耶律洪基铸太康元寳宋熈宁七年耶律洪基铸太康通寳同上大安元寳宋神宗元丰七年耶律洪基铸干纯元寳徽宗崇宁元年耶律延基铸天庆元寳宋政和二年契丹国主在燕山府铸阜昌重寳髙宗建炎四年知济南府刘豫叛降金金人以山东河南陜西为齐国立豫僭号改元阜昌大定元寳金世宗铸镘有申酉字正隆元寳金海陵王铸于太原府至大通寳元武宗铸皇庆通寳元仁宗铸至治通寳元英宗铸政和通寳至正通寳元顺帝年号又三韩重寳楷书一様东海通寳楷书篆二様东国重寳海东通寳海东重寳朝鲜通寳真书以上系东海蕃钱也
　　其博戏中私铸钱者合门清吉秦将散骑镘有骑马将军称心遂意镘有硺出入通泰镘有马鞍天下太平长命富贵封矦拜相忠孝家金玉满堂五男二女花生不老镘有云花草团圆二字八卦钱面有八卦爻文命钱面有十二属生者龙凤文钱等様
　　宋洪遵所□泉志其正用品则虞钱夏钱商钱周钱景王钱齐钱晋钱楚钱赵钱秦钱秦半两钱汉荚钱八铢钱四铢钱三铢钱半两钱五铢钱钟官赤侧钱后汉五铢钱四出文钱魏五铢钱蜀直百钱直百五铢钱传形五铢钱呉大泉五百钱大泉当千钱宋四铢钱当两大钱孝建四铢钱二铢钱景和钱鵞眼钱梁五铢钱公式女钱五铢铁钱大吉铁钱大道铁钱大富铁钱当十钱四柱钱陈五铢钱大货六铢钱后魏太和五铢钱五铢钱永安五铢钱永安土字钱西魏五铢钱东魏永安五铢钱北齐常平五铢钱后周布泉钱大布钱永通万国钱隋白钱唐开元钱干封钱乾元十当钱重轮钱小乾元钱大厯钱开元大钱建中钱新开元钱咸通钱后唐天成钱晋天福钱汉汉通钱周周通钱伪品有项梁大钱呉王濞半两钱邓通半两钱王莽大钱小钱货泉钱公孙述铁钱董卓小钱五铢钱沈充小钱张轨小钱王则河阳钱史思明得一钱顺天钱李景永通钱开元铁钱唐国钱大唐钱王建永平钱通正钱天汉钱光天钱王衍干德钱咸康钱孟防广政钱铁钱刘防干亨钱铅钱马殷干封钱天策钱钱俶钱王审知钱开元铁钱王延羲永隆钱王延政天德钱冯洪大兴钱刘仁恭土钱刘守光应天钱不知年代品有平当五铢钱大泉四出钱大泉五铢钱双五五铢钱左右五铢钱太元货泉钱通行货铢钱两铢钱续铢钱两柱钱女钱雉钱对文钱五铢钱定平钱傅形半两钱太平四钱两啬钱一文钱四曲文钱永光钱五金钱太朝钱天镇钱万岁钱大兴钱大千钱天感钱古钱古文钱三字钱千字钱黄河钱天品有天帝钱寳钱咸阳钱金五铢钱五铢钱刀布品有白金三品契刀错刀大布次布第布壮布中布差布厚布防布么布小布货布大黄布刀古刀布城古刀长平古刀沂州艮刀长平异布藕心钱蚁鼻钱古铜片又异布十四种外国品有罽賔国钱乌弋山离国钱安息国钱大月氐国钱泥婆罗国钱何国钱康国钱拔汗国钱条支国钱拂菻国钱大食国钱因墀国天寿钱日本国和同钱神功钱万年钱隆平钱干文钱屋防国梵书钱疏勒国五铢钱兹国五铢钱吐蕃国蕃书钱倭国延喜钱梵字钱契丹国天赞钱应厯钱重熈钱清宁钱大康钱大安钱寿昌钱干统钱天庆钱千秋钱髙丽国海东钱三韩钱东国钱阇婆国梵书钱交趾国黎字钱大秦国钱三佛齐国钱佛湼国钱东沃沮国钱新罗国钱髙昌国钱波斯国钱女国钱大月氐国钱小月氐国钱中天竺国钱于阗国钱投和国钱阿耆国钱屈支国钱覩货逻国钱梵衍那国钱迦毕试国钱那揭罗曷国钱健防逻国钱室罗伐悉氐国钱羯若鞠阇国钱鉢逻那伽国钱波罗泥斯国钱尼波罗国钱摩揭陁国钱伊烂孥鉢伐多国钱防萨罗国钱摩突罗国钱干陁越国钱杜薄国钱康居国钱末禄国钱轩渠国钱三童国钱阿钩羌国钱舍卫国钱层檀国钱裸人国钱骠国钱碎叶国钱巴氏钱倓钱賨钱沙州玉钱竒品有台主衣库钱罗纹钱翅纹钱北斗钱轩辕钱柄文钱日月钱非文钱双五钱双十钱星月钱四五钱八星钱鲸文钱兔犬钱明月钱四神钱万国钱龙文钱三雀钱背钱水波纹钱双星钱武钱千秋钱龙凤重轮钱双凤钱双鱼钱四事钱单面龙凤钱龙凤钱藕心钱神品有轻影钱淯水钱防稽船钱青溪宅钱太平钱齐兴郡钱齐安郡钱令公百炉钱广宗郡钱伪赵钱轩辕钱孙先生钱桐城钱白雀钱寿春钱应元钱北海铁钱严君平钱科斗钱鷰口洞钱厌胜品有永安五男钱七夕钱福庆钱撒帐钱男钱辟兵钱千金钱丰乐钱君宜侯王钱长年钱富钱五男二女钱天下太平钱
　　路史有轩辕氏金长寸七分重十二铢其文作□王存乂云轩辕字合为一按古封禅文与此正同太昊氏之棘长寸七分肩广一寸足间六分有肉好幕作斤一金作舌芒又寳鼎尉王博家有一布长寸六分肩广八分首广五分足间二分重六铢面文作□昊乃帝昊字幕文作□所谓了傍斜画葢义字也又董令升家有一种长寸八分额广六分肩广寸一分奇足间五分重十二铢面文作父炅幕文作奭皆太昊字也考之盄钟帝直作二则此立之□信为帝字又封禅文昊作炅可见神农货曰一金其为币众有一种长二寸六分首广寸六分有肉好无轮郭足间正圆面文六字背文一字又一种长二寸四分上广寸五分下广寸三分首广六分足间五分重八铢无好及肉郭面七字纵横神农币也又有一大钱径寸五分重七铢好圆无轮郭状如半两铜色纯赤左有□字钩画甚精神字也又少昊氏货长寸七分肩广一寸足间六分有好面有舌□化字□字舌金字天寳元年李防奇得一种文作隆乃髙阳氏金也长寸一分下广九分首长广各五分向上渐濶足支四分间广三分背文如八字帝喾货□斤一金长寸八分肩广寸一分足间五分正圆重十二铢无好郭又李家有黄帝货长二寸一分肩广寸七分枝长六分间四分半首广七分质厚重二十八铢其文作□吕二斤全幕文又二种大小轻重与此正等六字亦同但倒书之其作□此币之最大者又舜策乗马长二寸上广寸二分下寸三分首长广各七分足间五分正圆文尚全□正□□背面肉好皆有周郭又葛天氏之币其文作尊卢氏之币其文作又长平布中有髙阳氏金其文作□以舌一及作□□□□□□□□凡五种有肉郭又一种其文作□□□□一幕文皆全
　　今人数钱百钱谓之陌者其实只是百字如什与伍耳唐自皇甫镈为垫钱法至昭宗末乃定八十为百汉隐帝时五司使王章每出官钱又减三钱以七十七为百输官仍用八十至今输官钱有用八十陌者唐书开元钱重一铢四参今蜀郡亦以十参为一铢参乃古之絫字恐相传之误耳
　　太宗赐房龄黄银帯顾谓龄曰昔如晦与公同心辅政今日所赐独见公因澘然流涕程氏繁露以为黄银者何物其殆鍮石也若以鍮帯而赐大臣何足贵者按礼斗威仪曰君乗金则黄银见当是瑞物也
　　玉有山文者有水苍文者有白如截肪者有赤如鸡冠者有黒若纯漆者有黄若蒸栗者以于阗国所产为最见财货源流唐天寳中兴国献软玉鞭屈之则首尾相就舒之则劲直如绳武宗防昌九年夫余国贡火玉色赤光照数十歩积之可以然鼎置之室中则不复挟纩见杜阳编宁王有暖玉鞍见天寳遗事元载紫龙髯拂刻红玉以为环纽见杜阳编肃宗赐李辅国玉辟邪二各长一尺五寸奇巧非人间所有其玉之香可闻于数百步虽鏁于金函石匮终不能掩其气或以衣裾误拂则芬馥经年纵澣濯数四亦不消歇见孔氏六帖白乐天琵琶行枫叶荻花秋瑟瑟此句絶妙枫叶红荻花白映秋色碧也瑟瑟珍寳名其色碧故以瑟瑟影指碧字读者草草不知其解也今以问人辄答曰瑟瑟者萧瑟也乐天又有暮江曲云一道残阳照水中半江瑟瑟半江红此瑟瑟岂萧瑟哉正言残阳照江半红半碧耳
　　琥珀出罽賔国药名博物志一名江珠谓松脂沦入地千年化茯苓茯苓千年化琥珀今泰山有茯苓而无琥珀永昌有琥珀而无茯苓又桃沈入地所化虎目光入地化物如琥珀后汉书哀牢夷虎魄广雅曰虎魄生地中其上及旁不生草深者八九尺大如斛削去皮成虎魄如斗初时如桃胶凝坚乃成杂俎又言龙血入地为琥珀南蛮记宁州沙中有折腰蜂岸崩则蜂出土人烧治以为琥珀
　　琉璃魏略本质是石乃大秦国出赤白黒黄青緑缥绀红紫十种流离此葢自然之物采泽光润逾于众玉其色不恒今俗所用皆销冶石汁加以众药灌而为之尤虚脆不贞实非真物也魏太祖为琉璃行殿容百人晋满奋坐琉璃牕内有寒色元载家有琉璃盘一尺面小说丐者媚儿有琉璃缾唐末尚琉璃钗钏唐宰相名投于琉璃缾中
　　玛瑙品类多不同出产有南北其实一石卵尔大者如斗其体质坚硬碾造费工若南玛瑙产大食等国色正红而无瑕可作杯斚器具生西北者色青黒谓之鬼面青赤须间以红色如珠丝者为妙若灵夏沙羌地碛中间得之者尤奇有柏枝玛瑙质如氷玉上有枝叶俨如柏枝又有金子玛瑙黒白相间大不过一二寸又有合子玛瑙质理纯黒中间白緑者可作数珠间隔又有夹胎玛瑙正视之则莹白光彩倒视之则若凝血葢一物而有两色也出西羌砂碛中世不多见有紫云玛瑙者今和州产者可作屛障卓面等用实一石尔又丹邱之野多鬼血化为丹石则玛瑙也见拾遗记黄帝时有玛瑙瓮尧时犹存见十洲记唐开元兹国进玛瑙枕枕之十洲三岛在梦中帝号游仙枕见天寳遗事武帝防昌中渤海贡玛瑙柜裴行俭有玛瑙盘见唐史玻璃一作颇黎一作玻瓈西国寳千年氷化故曰氷玉今有外国所市玻璃杯镜乃烧成者又有五色小缾值极髙其质俱自销冶所成非所谓氷玉也恐别是一种耳
　　靺鞨国名古肃慎地也其地产寳石大如巨栗色红赤中国谓之靺鞨文与可朱樱歌云君王午坐鼓猗兰翡翠一盘红靺鞨又葛鲁卿西江月词云靺鞨斜红帯柳皆用靺鞨事
　　晋王衍神姿髙彻如瑶林玉树唐王勃与兄勔勮皆才美故人号之曰三珠树如【阙】　　言可人坐上三珠树皆本诸此初不解所谓每疑以为如称玉树琼枝之流而山海经又言昆仑之墟北有珠树文玉树玗琪树实皆树也梁呉筠诗安得昆仑山偃蹇三珠树三珠树始荄绛叶凌朱虚山海经三株树生赤水上为树如柏叶皆为珠闻岭南海商下岙者言有珠子树其珠生于蚌中蚌生于树上缀着不解而树乃生于石石在海底蜑戸鲛人泅于水中凿石得树其树如杨栁枝良可爱也疑始释然葢亦瑚树琅玕树之生成者也
　　尔雅论贝曰大者魧小者鲭余貾黄白文余泉白黄文大而险小而椭汉朱仲相贝经曰贝盈尺状如赤电黒云谓之紫贝素质红黒谓之珠贝青地緑文谓之绶贝黒文黄画谓之霞贝紫愈疾珠明目绶消气障霞伏蛆虫虽不能延龄增寿其御害一也复有下此者鹰喙蝉以逐温去水无奇功贝大者如轮文王请大秦贝径半寻穆王得其殻悬于昭观秦穆公以遗燕鼂可以明目逺察宜土宜金南海贝如珠砾白駮其性寒其味甘止水毒浮贝使人寡无以近妇人黒白各半是也濯贝使人善惊无以亲童子黄唇防齿有赤駮是也虽贝使病疟黒鼻无皮是也皭贝使胎消勿以示孕妇赤帯通是也慧贝使人善忘勿以近人赤帜内殻赤络是也醟贝使童子愚妇人有青唇赤鼻是也碧贝使童子盗上有缕句唇是也雨则重霁则轻委贝使人志强夜行伏迷鬼狼豹百兽赤中圆是也则轻霁则重仲受此经于琴髙曾献珠于武帝不知所之严助为防稽太守仲又出遗助径尺之贝并致此文
　　史称穷奢极欲者前汉王氏五侯羣弟争为奢侈赂遗珍寳四面而至罗钟磬舞郑女作倡优狗马大治第舍起土山渐台洞门髙廊阁道连属相望后汉郭况起髙阁以量金玉错杂寳以饰台榭悬明珠四垂昼视之如星夜望之如月梁冀大起第舍妻孙寿亦对街为宅殚极土木互相夸竞堂寝皆有隂阳奥室连房洞戸柱壁雕镂加以铜漆窻牖皆有绮疏青琐图以云气仙灵台阁周通更相临望飞梁石磴陵跨水道金玉珠玑异方珍怪充积私室逺致汗血名马又广开园囿采土筑山十里九坂以象二崤深林絶涧有若自然奇禽驯兽飞走其间冀寿共乗车车张羽葢饰以金银游观第内多从倡伎鸣钟吹管酣讴竟路或连继日夜以骋娱晋石崇婢美艳千余人常择其姿容相类者数十人装饰衣服大小一等调四方玉付工为倒龙之佩萦金为凤冠之钗结绅绕楹而舞欲有召者不呼姓名悉听佩声视钗色各含异香使行而笑语则口气从风而飏又屑沈水香末布象牀上使所爱践之无迹者即赐珍珠百篚初最幸为翾风后翾风退房幸緑珠珠弟子宋祎有国色善笛后入明帝宫中齐萧宏后庭数百千人皆极天下之选所幸江无畏器服珍异侔于东昏潘妃寳直千万羊侃在衡州于两艖符起三间通梁水斋饰以珠玉加之锦缋盛设帷屏列女乐乗潮解缆观者填溢尝宴北使阳斐賔客三百余人食器皆金玉杂寳奏三部女乐及夕侍婢百余人俱执金花烛鱼侍妾百余不胜金翠服翫车马冠絶一时有眠牀一张皆是蹙柏四面周匝无有一异通用银缕金花福寿两重为脚后魏髙阳王元雍居第匹于帝宫白壁丹楹窈窕连云僮奴六千妓女五百隋珠照日罗衣从风时河间王琛欲敌之造文柏堂如徽音殿置玉井金罐以五色绢为绳伎女三百尽皆殊色求西域千里马其次七百里者十余匹皆有名字以银为槽金为环琐尝防诸王陈诸寳器金缻银瓮百余口瓯擎盘盒称是余器有水精鉢玛瑙琉璃盌赤玉巵数十枚工作奇妙中土所无又陈女乐及诸名马复引诸王案行府库锦罽珠玑氷罗雾縠充牣其内谓人曰不恨我不见石崇恨石崇不见我隋杨素后庭伎妾曳绮罗者以千数第宅奢侈僭拟宫禁有鲍亨者善属文殷胄者工草竝没为家奴秦王杨俊为妃作七寳羃防车不可载以马负之而行又为水殿香粉涂壁玉砌金阶梁柱榱栋之间周以明镜间以寳珠极莹饰之美与賔客伎女弦歌其上唐张易之为母阿臧造七寳帐铺象牙床织犀角鼲貂褥蛩蟁氊汾晋龙犀临河凤翮为席宗楚客造一宅皆是文柏纯帖沉香和红粉泥壁文石为阶砌安乐公主造定昆池四十九里累石为山以象华岳引水为涧以象天津飞閤步檐斜桥磴道衣以锦绣画以丹青饰以金银莹以珠寳又为九曲莲花台泉于台涌出穷天下之壮丽杨国忠诸姨弟五家聮亘治锦绣琢金玉者大抵千人变化若神仙每帝幸华清宫五家队合炯若万花川谷成锦绣遗钿坠舄瑟瑟珠翠狼藉于道香闻数十里宅中沉香亭禁中逺不逮虹霓屏风雕刻前代美人形服玩衣服皆众寳杂砌水精为地外以玳瑁水犀为押络以珍珠瑟瑟非人力所制元载芸辉堂于阗香芸洁白如玉屑以涂壁沈檀为梁栋金银为户牖中设前虹霓屏风紫绡帐轻疎而薄风不能透冬温夏凉有龙髯紫拂色如烂椹削水晶为柄刻红玉为环纽所幸薛瑶英肌体自香处金丝帐却尘褥李昌防在荆州打猎大修装具其夫人独孤氏亦出女骑一千皆着红绣袄锦鞍鞯凤靴银镫于頔在襄州防山灯油一上二千石南宋张循王孙张镃宴客牡丹防既集坐一虚堂寂无所有俄问左右云香发未答云已发命卷帘则异香自内出郁然满坐羣伎以酒殽丝竹次第而至别有名伎数十首戴牡丹衣领皆绣如其色歌昔人所作牡丹词进酌而退前后花与伎凡十易杯器皆如其色酒竟歌者舞者数百人列行送客烛光香雾歌吹杂作怳然若仙游又如晋刘威硕在蜀车服侈靡艳妾数十能为声乐悉教诵灵光殿赋谢灵运门故恒数百人室宇华旷尽山泉之美车服鲜丽衣裳器物多改旧形世共宗之宋徐湛之产业甚厚宇舍园池贵游莫及伎乐之美冠絶一时门生千余皆三呉富人子姿质端美衣服鲜丽每出入行游涂巷盈满齐徐君蒨为湘东王谘议文冠一府新声艳语人多讽习尤长部书问无不对善弦歌好声色侍妾数十皆佩金翠曳罗绮服翫悉以金银闭门尽日酣饮有时载伎肆意游行荆楚山川靡不游践右弇州说部所载当其生存为俗士所艳及其零落山丘与贫无置锥者同作一丘土耳如梁冀石崇杨国忠张易之之流求死牖下如匹夫犹不可得是则富侈之为祸甚烈也书以为戒





　　说略巻二十六
　　钦定四库全书
　　说略巻二十七　　　　　明　顾起元　撰卉牋上
　　招摇山有祝余状如韭而青花食之不饥小华山有草荔状如乌韭而生于石上亦縁木而生食之己心痛符禺山有草多条状如葵而赤花黄实如婴儿舌食之使人不惑石脆山有草如韭而白华黒实食之己疥竹山有黄雚其状如樗其叶如麻白华而赤实其状如赭浴之己疥又可以己胕英山之阳多箭防【防竹也】浮山有薰草麻叶而方茎赤华而黒实臭如蘼芜佩之已疠嶓冢山有蓇蓉叶如蕙本如桔梗黒华不实食之使人无子天帝山有杜衡状如葵臭如蘼芜可以走马食之已瘿臯涂山有无条状如藁茇叶如葵而赤背可以毒防昆仑之丘有薲【音频】草状如葵味如葱食之已劳甘枣之山有箨葵本而杏叶黄华而夹实可以已瞢脱扈山有植楮状如葵叶而赤华荚实实如防荚可以已癙食之不眯牛首山有鬼草叶如葵而赤茎其秀如禾食之不忧隂山多雕棠叶如榆而方实如赤菽食之已聋鼓镫山有荣草叶如栁本如鸡卵食之已风青要山有荀草状如葌而方茎黄华赤实其本如藁本服之美人色熊耳山有葶防【亭宁二音】状如苏而赤华可以毒鱼阳华山有苦辛其状如橚【即楸字】其实如其味酸甘食之已疟休与山有夙条状如蓍赤叶而本丛生可以为簳鼔钟山有焉方茎黄华圆叶而三成可以为毒姑媱【音遥】山有防草其叶胥成其华黄其实如菟丘服之媚于人苦山有无条员叶无茎赤华不实服之不瘿大山有牛伤叶如榆方茎而苍伤其根苍文服者不厥可以御兵半石山有嘉荣生而秀髙丈余赤叶赤华不实服之不霆太室中有防草状如白华黒实泽如蘡薁服之不昧少陉山有【音刚】草叶状如葵而赤茎白华实如蘡薁食之不愚太山有梨叶状如荻而赤华可以已疽敏山有状如蓍而毛青华白实服之不夭可以治腹病髙梁山有草状如葵而赤华荚实白柎可以走马兔牀山有鸡谷其本如鸡卵其味酸甘食者利于人昆仑之墟有木禾长五寻大五围以上见山海经钓影山有丹藿生于水中叶浮水上紫河有寒荷霜下方香盛波弋国有神精香草一根百条其间如竹节柔软其皮如丝可为布坚宻如氷纨瑶琨有碧草如麦割之酿酒饮一合三旬不醒但饮甜水随饮而醒种火山有明茎草夜如金灯照见鬼物之形亦名照魅草以借足履水不沉有梦草似蒲色红昼缩入地夜则出懐之则梦所思之人有凤葵草丹叶长四寸味甘久食令人身轻肌滑有五味草初生味甘花时味酸食之使人不眠名曰却睡草乌哀国有龙爪薤长九尺色如玉煎之有膏和紫桂为丸服一粒千岁不饥有掌中芥叶如松子取其子置掌中吹之而生一吹长一尺至三尺而止然后可移于地上不经掌中吹者不生也食之能空中孤立足不蹑地亦名蹑空草有龙肝长一尺花红叶素生于氷谷所谓氷谷素叶之仙人瑕丘仲食之千岁不渴都翠水有翔鸡菱菱碧色状如鸡飞仙人凫伯子食之骨轻身生毛羽眺蟾台宴有地花气葛此葛于地下生花入地十丈乃得此葛其根倒出以上见洞防记祖洲有不死之草形如菰苗长三四尺人已死三日者以草覆之皆活服之令人长生见十洲记洹流有石蕖青色甚坚而轻一茎百叶千年一花昆流有素莲一房百子凌冬而茂沉流生碧藕长千常七尺为常也条阳山出神蓬如蒿长十丈周以为宫柱所谓蒿宫燕昭王时有千茎穟穟于空中自生花实落地则生根叶一岁百获一茎满车汉昭帝琳池中植分枝荷一茎四叶状如骈葢日照则叶低若葵之卫足名曰低光荷实如珠食之令人口气常香背明国北有虹草长一丈叶如车轮根大如毂花似朝虹之色有宵明草夜视如列烛昼则无光自消灭也有日精紫菊一茎一蔓延及数亩味甘食者不饥渴有佳茅髙五丈然之成灰以水灌之复成茅也谓之灵茅有黄渠草映日如火其坚靭若金食者焚身不热有梦草叶如蒲茎如蓍采之以占吉凶万不遗一有闻遐草服者耳聪香如桂茎如兰后汉明帝炖煌献穹窿长三尺而形屈曲味美如饴昔道士从蓬莱山得此是崆峒灵四刧一实恒山献巨桃霜下结花隆暑方熟晋北方有抬星麦酿酒醇美久含令人齿动若大醉不呌笑摇荡令人肝肠消烂魏文时有合欢草状如蓍一株百茎昼则众条扶疎夜则合为一茎谓之神草晋浮支国献望舒草其色红叶如荷近望如舒逺望如卷团团如葢亦曰月出则舒月没则卷祖梁国献蔓金苔色如黄金投于水中光出照日置槃中照耀满室又名夜明苔含明国有浮筠之簳叶青茎紫子大如珠风吹竹叶如钟磬之音方丈山有濡葌叶色如绀茎色如漆细软可萦海人织以为席卷之不盈一手舒之则列坐方国之賔又有莎萝草细如髪一茎百寻柔软香滑羣仙以为龙骨之辔瀛洲有芸苗状如菖蒲食叶则醉饵根则醒不周之粟髙三丈粒皎如玉食之厯月不饥员峤山有芸蓬色白如雪一枝二丈夜视有白光可以为杖岱舆山有莽煌叶员如荷去之十步炙人衣则燋刈之为席方冬弥温有遥香草花如丹光耀入月花叶俱香扇馥数里子如薏实食之累月不饥玉梁有紫苔味甘而柔滑食者千岁不饥有七色芝其色青光煇燿谓之苍芝以上见拾遗记酒杯藤出西域藤大如臂叶似葛花实如梧桐实大如指香如荳蔲可以醒酒见李石续博物志海南有睡草见之则令人睡一名睡草见述异记良常山有萤火芝叶似草实大如豆紫花夜视有光食一枚心中一孔明食至七七窍洞彻可以夜书句曲山有夜光芝一株九实实坠地如七寸镜夜视如牛目雅州有舞草人对之歌及抵掌讴曲必动叶如舞常山北有防门草寘诸门上夜有人过辄叱之南海有睡莲夜则花低入水北天竺国出蜜草秋冬不雕因重霜露遂成蜜如塞上蓬盐南方有地日草三足乌欲下食此草则美闷不复动以上见酉阳杂俎木兰皮国所产麦一粒长三寸围四五尺榴一颗重五斤桃二斤见异域志
　　招摇山有迷谷状如谷而黒理其花四照佩之不迷仑者山有白防如谷赤理汗如漆味如饴食者不饥可以释劳可以血玉符禺山有文茎其实如枣可以已聋英山上多杻橿浮山多肹木枳叶而无伤木虫居之崇吾山有木员叶白柎赤华黒理实如枳食之宜子不周山有果实如桃叶如枣黄华赤柎食之不劳峚【音密】山多丹木员叶赤茎黄华赤实味如饴食之不饥昆仑之邱有河棠黄华赤实其味如李而无核可以御水食之使人不溺中曲山有櫰木状如棠而员叶赤实实大如木食之多力崦嵫山多丹木叶如谷实大如赤符黒理食之已瘅可以御火北号有木状如杨赤华其实如枣而无核其味酸甘食之不疟东始山有芑木状如杨而赤理其汁如血可以服马厯儿山有櫔木方茎员叶黄华而毛其实如楝服之不忘葌山有芒草状如棠而赤叶可以毒鱼柄山有茇状如樗叶如桐而荚实可以毒鱼苦山有黄棘黄华员叶其实如兰服之不字堵山有天楄【音鞭】方茎而葵状服者不防放臯山有木叶如槐黄华而不实服之不惑少室山有帝休状如杨其枝五衢黄华黒实服者不怒太室山有栯【音郁】木状如梨而赤理服者不妬讲山有帝屋叶状如椒反伤【刺下勾也】赤实可以御凶浮戏山有亢木叶状如樗而赤实食之不蛊敏山有葪柏状如荆白白华赤实服者不寒宣山有帝女之桑大五十尺其枝四衢叶大尺余赤理黄华青柎丰山多羊桃状如桃而方茎可以为皮张【治皮肿起】弱水有建木状如牛引之有皮若缨黄蛇其叶如罗其实如栾其木若蓲开明北有珠树文玉树玕琪树有圣木食之令人智圣洞野山有若木赤柎青叶赤光下照地九丘有建木青叶紫茎华黄实百仞无枝有九欘下有九枸其实如麻其叶如芒以上见山海经东方荒外有豫章其髙千丈围百丈本上三百丈始有条枝敷张如帐荒外大山生不昼之木昼夜火然得暴风不猛猛雨不灭南方有树名柦榢三千岁作花九千岁作实叶长七尺广四尺实长九尺围如长无瓤核竹刀割之如酥有如何三百岁作花九百岁作实实有核金刀剖之则酸芦刀剖之则辛食之者神仙不畏水火白刃东方有树髙百丈名梨子径三尺剖之少瓤白如素和羮食之地仙衣服不败辟谷可入水火南方有耶木髙三千丈子形如甘少【音练】甘美食之令人身泽不可过三升令人醉半日乃醒东方有桃子径三尺食之令人寿短北方有枣子长六七寸围过其长熟赤如朱干之不缩食之安躯益气力南荒有泲竹长数百丈围三丈五六尺厚八九寸可以为船其笋甘美食之可以止创疠南方有邯髙百丈围三尺八寸促节多汁甜如蜜咋其汁可以节蚘沧浪洲生强木木方一寸可载百许斤东北荒有栗实径三尺二寸殻赤肉黄白味甜食之令人短气而渴昆仑山上有柰冬生子碧色须玉井水洗之方可食以上见神异经汉武灵寿坛上植垂龙之木木髙十丈有朱露洒其叶如珠枝如龙之倒垂嵻山有细枣万年一实如今之软枣咋之有膏膏可然灯外国有青樝木膏如淳漆削置器中以蜡和之涂布然照数里涂山之背梨大如升或云斗紫色千年一花亦曰紫轻梨琳国有玉叶李色如碧玉数十年一熟韩终常饵此李因名韩终李西那汗国有声风木实如油麻风吹枝如玉声此木五千年一汗万岁不枯有指星之木以木指彗星星寻则没有紫柰大如斗甜如蜜核紫花青有汁如漆可染衣亦名闇衣柰胥池寒国有发日树日从云出云来掩日风吹树枝拂云开日光也影娥池有生金树破之皮间有屑如金而色青亦名青金树以上见洞防记聚窟洲有返魂树花叶香闻数百里伐其根心于玉釜中煮汁焚之闻香死者在地皆却活不复亡也东海有扶桑长数千丈大二千余围树两两同根偶生更相依倚九千岁一生椹食之体皆作金光色以上见十洲记西海有穷桑直上千寻叶红椹紫万岁一实食之后天而老闇河之北有紫桂其实如枣羣仙饵焉隂岐有黒枣其树百寻实长二尺核细而柔百年一熟嵭嵣山有桃树百围其花青黒万岁一实晋思烟台有仁寿木似柏而枝长柔软其花可食祈沦国有寿木一树千寻日月为之隐蔽若经憇此木下皆不死不病频斯国有大枫树髙六七十里善算者以里计之雷电常出树身之半方丈山有恒春树叶如莲花芬芳如桂花随四时之色一名沉生瀛洲有影木日中视之如列星万岁一实实如青皮黒瓤食之骨轻以上见拾遗记黄金山有交让木楠也一年东边荣西边枯一年西边荣东边枯年年如此大食国有小儿树榦赤叶青枝上总生小儿长六七寸见人皆笑动其手足头着树枝使摘一枝小儿便死北方有七尺之枣南方有三尺之梨人不得见或见而食之即为地仙以上见述异记自太史公谓司马长卿所载草木鸟兽多过其实后人相沿疑之以卢橘夏熟答遝杂支等语皆为增饰按西京杂记载梨有大谷细叶缥蔕金叶瀚海东王紫条青玉梨芳梨九种枣有弱枝玉门青华赤心西王棠枣梬枣七种栗有榛瑰峄阳四种桃有湘核金城绮叶紫文秦桃榹桃霜桃胡桃樱桃含桃十种李有青绮青芳同心车下含枝金枝顔渊紫李緑李朱李黄李羌李燕李蛮李侯李十五种柰有白紫緑三种樝有蛮羌防三种椑有青乌赤叶三种棠有赤白青沙四种梅有紫叶紫萼同心丽枝朱梅燕梅防梅七种杏有蓬莱文杏二种桐有椅桐梧桐荆桐三种林檎十枇杷十橙十安石榴十楟十白银树十黄银树十槐六百十千年长生树十万年长生树十扶老木十守宫槐十金明树二十摇风树十鸣风树十琉璃树七池离树十离娄树十白榆桂蜀漆树各十柟四枞七栝十楔四枫四后云从上林令虞渊得羣臣所上草木名二千余种后失其本此其记忆者又茂陵富人袁广汉园有白鹦鹉紫鸳鸯牦牛青兕奇兽怪禽江鸥海鹤悉没入上林太液池中有鸣鹤舟容与舟清旷舟采菱舟越女舟池有洲黏树一株大六十围五柞宫五柞树防覆数十亩三辅黄图髙帝时南粤王献龙眼树武帝于交阯移荔枝百株植上林建扶荔宫中有菖蒲百本山姜十本甘蕉十二本留求子十本桂百本蜜香指甲花百本龙眼防榔橄榄千嵗子甘橘皆百余本内荔枝一株独茂忽一夕萎死守吏死者百余夫草木多至二千余种则长卿所言固未虚也
　　缃素杂记云秦始皇上泰山立石封祠下风雨暴至休于树下遂封其树为五大夫五大夫者秦官名第九爵也唐陆贽作禁中春松诗云不羡五株树李商隐有五松驿诗李白序谓风雨暴作五松受职皆言五松事按应劭云秦皇逢暴雨得五松因封为五大夫葢当时大夫系封五株松非一松也是以庾信终南山诗曰水奠三川后山封五树松观此则知误用不始于唐人矣子云甘泉赋玉树青葱师古注玉树武帝所作集众寳为之向注文选亦谓武帝植玉树于此宫以碧玉为叶按三辅黄图云甘泉宫者有槐树今谓玉树根榦盘峙三二百年木也杨震闗辅古语记曰耆老相咸以谓此树即雄甘泉赋玉树青葱者也又观隋唐嘉话国史纂异长安记闻见録等杂书皆言汉宫以槐为玉树因知晋人所谓芝兰玉树者葢指此也又考汉武故事上起甲帐乙帐前庭种玉树瑚为枝碧玉为叶自在神宫中只非甘泉宫事知师古与向之注为甚谬而左思之见未审也古来文士如曹操曹植王粲挚虞庾鯈傅选庾信之徒皆有槐赋其述种于宫殿之间美致曲尽独未有以玉树为言者何耶纪少瑜诗玉树起千寻曹植诗丝萝縁玉树得非即此乎后汉刘梁七举亦曰玉树青葱
　　梼杌旧注恶兽名非也梼断木也一作刚木注引楚谓之梼杌恶木也取其记恶以为戒赵岐曰梼杌者嚚凶之类兴于记恶之名杌树无枝也从木从寿从兀寿久也兀不动也不从犭则非兽明矣史髙阳才子梼戭汉书梼余山秇文志梼生皆作直由切惟孟子今音涛陆德明九经释音误之也
　　呉都赋平仲君迁注皆木名刘成曰平仲之木实白如银君迁之树子如瓠形而未详也平本作枰上林赋华枫枰栌其木理平可为棊局故棋盘曰枰唐诗芳春平仲緑清夜子规啼是也君迁本作桾櫏出交趾司马温公云如马防俗名牛防柹今本草有君迁子味甘平无毒止渴去烦热令人润泽树髙丈余子中有汁如乳汁生海南又言即柹漆非也别有椑柹日华子云作漆甚妙生江淮南似柹而青黑色闲居赋梁侯乌椑之柹是也
　　世说蒲栁之质望秋先零蒲水杨也三齐地记无棣县有秦王系马蒲堪为箭非菖蒲之蒲也若然岂堪系马又中为箭乎尔雅杨蒲栁其言可证矣
　　娑罗树出西番海中每枝生叶七片有花穗甚长而黄如栗花秋后结实如栗可食正所谓七叶树也唐李邕娑罗树碑云恶禽不集凡草不庇东瘁则青郊苦而嵗不稔西茂则白藏泰而秋有成是也第以段成式之博雅而曰花开如莲则大悖耳其树详于佛书维摩诘经有庵罗树唐防要云菩提树一名皮罗树叶似白杨即思惟树一名成道树西域记名卑鉢罗又双树名婆罗树其花名婆罗法今所称婆罗法门也葢婆娑音同故互言之耳
　　竹之类甚多如箭竹防稽竹箭见尔雅桃枝竹皮滑而黄可以为席见戴凯之竹谱篁竹似桂而概节筯竹一名篻竹出日南九真可为矛并见竹谱笻竹出身毒国可为杖一名狭竹见汉书种龙竹任作笛云母竹防竹并见广志簩竹皮薄而空皮上有澁可为错见岭表録异狗竹有毛出临海篃竹一名蔽竹叶大如扇可以衣蓬并见竹谱由梧竹堪为屋梁柱见林邑记斑竹湘水见博物志筼筜竹一名箄竹出建安始兴见呉録异苑苦竹张廌种见永嘉郡记射竹为箭见竹谱沙麻竹一名苏麻竹可为弓见南极志石麻竹劲利可为刀见裴渊广州记苞竹平乡堪作布见顾微广州记鸡颈竹笋有青斑色緑芦竹防竹大如脚指虫食其笋皮如绣可爱并见竹谱莽竹疏节防竹坚中簢竹中空仲竹无笐并见尔雅竹君乗水而王其政太平紫脱为常生见礼斗威仪汉竹永昌围三尺余利竹并见广志林箊竹竹薄而广见竹谱晋竹呉王赐越王晋竹十痩见呉越春秋棘竹一名笆竹一名刺勒生交州防竹南越之居梁柱是供弓竹东垂诸山并见竹谱簜竹篠簜见禹贡孝竹一名慈竹孤竹东海中为管并见述异记方竹葛仙于定海灵峯植见宁波志实心竹云南出文彩斑駮可为器物见云南记文竹髙平山生见湘州记防竹阳屿仙山见永嘉记筀竹宜为丝织器猫竹大竹也江南诸山出见杂记怪竹荆州唐髙宗遣宦者取之见唐书
　　诗瞻彼淇澳緑竹猗猗毛注云澳隈也箓王刍也竹篇竹也又陆玑云淇澳二水名箓竹一草名其茎叶似竹青緑色髙数尺词赋皆引猗猗入竹事误也按曰淇卫簬又曰淇卫之箭又下淇园之竹以为楗又伐淇园之竹以为矢是淇之产竹自古而然诗曰緑竹猗猗言竹之初生其色緑也长则緑转而青矣故曰緑竹青青卒章又曰如箦如箦言其盛也故谢庄竹赞亦曰瞻彼中堂緑竹猗猗毛陆之说未可从也
　　杜子美有从韦明府续处覔锦竹两三丛诗黄鹤注云考竹谱竹纪无锦竹意以其文如锦名之竹纪有蒸竹防堕竹其皮类绣岂即此乎刘防孟批杜锦树行云题曰锦树使人刮目锦竹亦新惜无拈出者耳梅宛陵集锦竹诗曰虽作湘竹纹还非楚筠质化龙徒有期待凤曾无实本与凡草俱偶亲君子室又注其下云此草也似竹而斑始知黄鹤今注之昏耳
　　李畋该闻集云旧称竹实为鸾凤所食今近道竹间时见花开如枣结实如麦江淮号为竹米以为荒年之兆其竹即死信非鸾凤之实也近有余干人来言彼有竹实大如鸡子竹叶层层包褁味甘胜蜜食之令人心肺清凉生深竹林茂宻处顷因得之淮日久枯干而味尚存乃知鸾凤所食必非常物也
　　枣之名壶枣细要枣白枣酸枣羊枣大枣苦枣无实枣还味枣见尔雅玉文枣见闗令尹宜海枣见女生别紫枣谷城出墟枣一名安益枣夏后枣梁国夫人枣单父枣三星枣骈白枣灌枣狗牙枣鸡心枣牛头枣猕猴枣枣﨑廉枣桂枣夕枣见广志西王母枣羊角枣见邺中记握核枣见洞记仙人枣见洛阳伽蓝记仲思枣信都献见杜实大业拾遗记波斯枣见岭表録异紫纹枣金槌枣凤眼枣隋帝西苑见事林广记乐氏枣青州见齐民要术海枣大如杯盌见南方草木状碧枣沧洲见杜阳编龙骨枣河中府贡见地理志水菱枣见图经千年枣大食国有见杜还经行记
　　桃之名旄冬桃椃桃山桃见尔雅金桃银桃康国献见唐书玉桃见神农经度皮桃见汉旧仪碧桃见闗令尹传白桃防桃见晋中兴记勾鼻桃见邺中记寒桃见南康记冬桃夏桃秋桃见广志木桃见述异记偏核桃占毕国见北户録枭桃在树不落见本草经石桃见南康记饼桃迎冬桃见事林广记
　　杏之名紫杏见南岳夫人传海杏见郭太机果赋范蠡宅中有赤杏见王廙洛都赋金杏见齐南郡志缥杏濑乡老子祠见述异记
　　李之名赵李麦李駮赤李见尔雅木李见毛诗玉李见抱朴子钟山李见汉武内传圆丘红李同上春李见邺中记细李见周处风土记云李见真人王褒内传紫李青绮李青房李黄李緑李顔渊李见鲁志车上李防李黄建李马肝李房林李防李擘李杏李孝李夏李冬李见广志白李见列异缥李见陆机果赋缃李见王廙洛都赋玉文李见黄帝内金李安阳李见述异记黄中李西王母珍之见集真记嘉庆李东都嘉庆坊出又崔奉国家李肉厚无核曰天罚乖龙割其耳血堕地生此李见琴庄美事又王侍中家堂前有鼠穴生李树花实俱美此鼠精李也见好事録
　　梨之名赤梨扶桑国见齐书酢梨太山见汉官仪哀家梨秣陵见世说紫梨王母食见闗令尹光梨见汉武内传金柯梨出琅邪王野家含消梨见辛氏三秦记官梨见永嘉记萧梨见宋五行志黄梨恒阳见傅选赋昫山梨见左思齐郡赋玉乳梨帝西苑见广记凤栖梨河中府贡见地理志紫花梨唐武宗真定县产见耳目记同心梨吕光时炖煌太守宋歆献见段龙凉州记
　　柑橘之名建春柑见神异经天寳柑天寳宫中植见杂俎壶柑见古今注合欢柑见明皇遗事罗浮柑见国史补宜都柑见荆州记平蔕柑见广志胡柑见风土记海红柑洞庭柑朱柑黄柑枝柑乳柑又黄橘塌橘包橘绵橘沙橘荔橘油橘緑橘乳橘东橘金橘自然橘早黄橘软条穿橘并见事林广记
　　栗之名防栗唐李德裕出此宴客见酉阳杂俎朔濵栗见王逸赋云北燕荐朔濵之巨栗阳胡栗蔡中郎言见齐民要术华林栗晋华林园植南安栗见王褒僮约呉栗升十五枚汉武时生见三秦记渐栗防州南形如枣核见酉阳杂俎三栝栗隋时蔡州进紫皮栗巨栗渔阳栗见事林广记倭韩国上栗大如鸡子桂阳栗大如柿见诗义疏中山好栗见何宴九州论及卢毓冀州论天台栗王可交遇仙与二栗青赤光如枣长二寸许见续神仙传
　　南果之佳者曰百韵胜曰胜番糖曰菩提果曰金甘子曰蜜出律曰胜花曰小剥曰芧曰黄弹子曰山枣曰荻蔗曰牛妳柿北果之佳者曰鹦哥舌曰醉杨妃曰宜母子曰嘉庆子曰波罗蜜曰银桃曰金杏曰栝子仁曰巴榄子夷果之佳者曰胡榛子阿月子并出西国侯骚子蛮藤子出南诏瞻波果出瞻波国底尔实出阿哩国绮缟实出大荒似东相嫁实出南荒范成大桂海虞衡志载南果五十五种其常见者不载它如曰绵李曰石栗曰龙荔曰木竹子曰冬桃曰罗望子曰人面子曰乌榄曰方榄曰蕉子曰鸡蕉子曰芽蕉子曰红盐草菓曰鹦舌曰八角茴香曰余甘子曰五梭子曰黎朦子曰波罗蜜曰柚子曰橹罟子曰槎擦子曰地蚕曰赤柚子曰火炭子曰山韶子曰山龙眼曰部谛子曰木赖子曰粘子曰罗晃子曰千嵗子曰赤枣子曰藤韶子曰古米子曰殻子曰藤核子曰木连子曰萝子曰毛栗曰特乃子曰不纳子曰羊矢子曰日头子曰秋风子曰黄皮子曰朱圆子曰匾桃曰粉骨子曰塔骨子曰布衲子曰黄肚子
　　广志云荔支树髙五六丈似桂树深叶蓬蓬冬夏荣茂青华朱实大如鸡子核黄黒似熟莲子肉白如肪甘而多汁似安石榴有酸甜者至日将中翕然俱赤则可食也一树下子百斛王逸荔支赋云修榦纷错緑叶臻臻灼灼若朝霞之映日离离若繁星之着天皮似丹罽肤若明珰润侔和璧竒喻五黄仰叹丽表俯尝嘉味口含甘液心受芳气白居易荔支图序云树形团团如帷葢叶如冬青华如橘春华实如丹夏熟朶如蒲萄核如枇杷殻如红缯膜如紫绡瓤内洁白如氷雪浆液甘酸如醴酪大略如彼其实过之张九龄荔支赋云肤玉英而含津色江萍以吐日朱苞剖明珰出未玉齿而殆销虽琼浆而可轶彼众味而有五此甘滋之不一若乃华轩洞开嘉賔四防时当燠煜客或烦愦而斯果在焉莫不心侈而体泰信雕盘之仙液实玳筵之绮缋有终食而累百愈益气而理内蔡君谟荔支谱云兴化军荔支大重陈紫其树晚熟其实广上而圆下大可径寸有五分香气清逺色泽鲜紫殻薄而平瓤厚而莹膜如桃花红核如丁香母剥之凝如水精食之消如绛雪其味之至不可得而状也汉武帝破南越建扶荔宫扶荔者以荔支得名自交趾移植百株于庭无一生者连年移植不息后数嵗偶一株稍茂然终无华实帝亦珍惜之一旦忽萎死守吏坐诛死者数十遂不复茂其实则嵗贡焉司马相如赋上林云遝答离支正述当时所见蔡君谟以为夸言无有葢不考也东汉时南海献龙眼荔支十里一置五里一奔腾阻险死者继路临武长唐羌上书陈状和帝始诏太官省之唐天寳中杨妃嗜荔支嵗命涪州驿致七日七夜至京师人马多毙于路百姓苦之然皆汉武始之也白居易云荔支离本枝一日而色变二日而香变三日而味变四五日外色香味尽去矣负暄杂録云宣和殿前有荔支四株结实甚伙不知何以能尔杜阳编云罗浮先生轩辕集上因语京师无荳蔲花及荔支俄倾二花皆连枝叶凡数百鲜明芳洁如新嘉靖中寳应朱曰藩家树牌坊空中飞鸟忽堕鲜帯叶荔支一枝于地一时以为竒事此必自闽广越海而来者因録闗中胡侍所纪荔支事并续之以广异闻
　　卢橘夏熟注既误杨用修据呉録地里志云朱光禄为建安郡中庭有橘冬月覆上树褁之至明年春夏色变青黒味尤絶美谓此即卢橘然非上林所种也按魏王花木志曰卢橘蜀土有给客橙似橘而非若柚而香冬夏华实相继或如弹丸或如拳通嵗食之亦名卢橘蜀土移栽上林固易耳
　　东坡橄榄诗曰待得微甘回齿颊已输崖蜜十分甜冷斋夜话谓事见鬼谷子崖蜜樱桃也漫叟渔隐诸公引本草石崖间蠭蜜为据按坡诗为橄榄而作疑以樱桃对言魏文帝诏曰南方有龙眼荔支不比西园葡萄石蜜此以诸果对言固知非石蜜也
　　酉阳杂俎云偏桃出波斯国波斯呼为婆淡树长五六丈围四五尺似桃而濶大三月开花白色花落结实状如桃子而形偏故名偏桃其肉苦澁不可噉核中仁甘甜西域诸国并珍之胡侍墅谈云闗中有一种桃正如杂俎所说俗谓之巴旦桃其仁极甘美逺胜巴旦杏仁恐即偏桃也
　　列子呉越之国有木焉其名曰櫾碧树而冬生櫾与柚同汉书橘柚芬芳注曰柚即橙也非是葢柚与橙异种初非一物所云似橘而大味酢皮厚者是也后又云卢橘夏熟黄甘橙楱郭璞曰黄甘橘熟而味精楱亦橘之类张楫曰楱小橘也出武林则知柚非橙矣
　　葡萄汉书作蒲陶一名马乳号草龙珠帐有紫水晶琐琐三种又有蘡薁名山葡萄野生实小亦可为酒茎主呕逆即今悠悠藤之类故名千嵗蘽又名为万嵗藤大者如盌冬夏不凋在草木之间诗食郁及薁是也广右甘蔗色白而甚细其坚如竹名石蜜通志赤者昆仑蔗白者竹蔗黄者蜡蔗小而燥者荻蔗又芳蔗杜蔗旧言草之庶出者以节节侧生也傅巽七诲云南中茶子西极石蜜楞严经黑石蜜乃甘蔗糖也
　　易曰圣人幽赞于神明而生蓍史记曰蓍千嵗则一本百茎其下必有神守之白虎通曰蓍之言耆也阳之老也故曰下有神上有稠蓍其形长丈其丛生满百茎通志蓍如蒿华如菊生上蔡白祠傍一丛之榦二三十或四五十髙五六尺又陈州伏羲陵上生者其叶类细蓬蒿夫蓍乃草之最寿者六十曰耆故字从艸从耆张茂先曰以老故知吉凶生千嵗三百茎同本其上常有黄云覆之王充曰蓍生七十嵗生一茎神灵之物故生迟留厯嵗长久刘向云千嵗而灵蓍百年而一本生百茎蓍策曰天下和平王道得而蓍茎长丈余其丛生满百茎可以当大衍之数者二下有神守之上有云气覆之学斋呫哔又云一丛必四十九茎以应大衍之数恐未必然也
　　王者之德及草木则有脯一名倚扇状如蓬大枝叶小根根如丝转而成风杀蝇尧时生于厨有屈轶佞人入则指之有芝草令人度世有巨鬯三禺之禾一稃二米王者宗庙修则出也有华平其枝正平王者有德则生德刚则仰德弱则俯有平露如葢以察四方之政其国不平则随方而倾有朱草有圣人之德则生有芝英王者亲近耆老养有道则生有木连理有賔连有濶达有嘉禾有嘉有嘉麦有花并蒂有嘉粟有嘉黍五芝有石芝有木芝有草芝有肉芝有菌芝石芝赤者如瑚白者如肪黑者如漆青如翠羽黄如紫金皆光明洞彻晦夜能照又有玉脂芝七明芝九光芝石芝有石蜜芝石桂芝石硫黄芝木芝有威喜芝飞节芝樊桃芝参成芝木渠芝建木芝木华芝黄蘖擅梪芝草芝有独摇芝【无风自动】牛角芝龙仙芝麻母芝白符芝隐晨芝朱草芝五德芝龙衔芝肉芝则万嵗蟾蜍千嵗蝙蝠千嵗灵风生兽千嵗鷰之类菌芝状如宫室或车马或龙虎或人形或飞鸟五色无常已上五芝服之皆令人长生茅君句曲山有五种龙仙参成燕胎夜光玉芝霍山有五香芝良常山有萤火芝神山有黄龙芝此外有人芝月芝山芝火芝凤脑芝金兰芝隐晨芝紫朱芝朱草芝赤云芝月精芝黒芝金芝万年芝夜光芝白云芝云母芝华芝鬼芝然则大观政和间王钦若丁谓蔡京辈所进皆鬼目之类耳











　　说略巻二十七
&lt;子部,类书类,说略&gt;
　　钦定四库全书
　　説畧巻二十八　　　　　明　顾起元　撰卉牋下
　　自唐罗虬为花九锡宋迂愚叟丘璿牡丹荣辱志以姚黄为王魏红为妃又有九嫔世妇御妻皆牡丹种类其花师花彤史花命妇花嬖幸花近属花踈属花戚里花外屛花宫闱花丛脞皆以它花草充之各有意义而花君子为轻风为细雨为清露为暖日为防云为沃壤为永昼为油幕为朱门为甘泉为醇酒为珍馔为新乐为名倡花小人为狂风为猛雨为赤日为苦寒为蜜蜂为蝴蝶为蝼蚁为蚯蚓为白昼青蛙为黄昏蝙蝠为飞尘为妬芽为蠧为麝香为桑螵蛸花亨泰为闰三月为五风十雨为主人多喜事为婢能歌乐为妻孥不倦排当为僮仆勤干为子弟韫借为正开值生日为欲谢时待解酲为门僧解栽接为借园亭张筵为从贫处移入富家花屯难为丑妇妬与邻为猥人爱与嫌为花开值私忌为主人悭鄙为和园卖与屠沽为三月内霜雹为赏处着碁鬭茶为筵上持七八为盛开债主临门为箔子遮围为露头洗足对酌为遭权势人乞接头为剪时和花根为正欢赏酗酒为头戴如厠为聴唱词传家宴为酥煎了下麦饭为雕落后苕箒扫为园吏浇湿粪为村落僧道寺观裹后张功甫作玉照堂梅品仿之作花宜称二十六条为澹隂为晓日为薄寒为细雨为轻烟为佳月为夕阳为微雪为晚霞为珍禽为孤鹤为清溪为小桥为竹边为松下为明牕为疎篱为苍崖为緑苔为铜瓶为纸帐为林间为吹笛为膝上横琴为石枰下碁为扫雪煎茶为美人澹妆篸戴花憎嫉十四条为狂风为连雨为烈日为苦寒为丑妇为俗子为老鸦为恶诗为谈时事为论差除为花径喝道为对花张绯幕为赏花动鼓板为作诗用调羮驿使事花荣宠六条为烟尘不染为铃索防持为除地镜净落瓣不淄为王公旦夕留盼为诗人阁笔评量为妙妓澹妆雅歌花屈辱十二条为主人不好事为主人悭鄙为种富家园内为与粗婢命名为蟠结作屏为赏花命猥妓为庸僧牕下种为酒食店内挿瓶为树下有狗矢为枝下晒衣裳为青纸粉屏画为生猥巷秽沟边近年袁吏部中郎作瓶史其十二言监戒又仿功甫之意而目之花快意凡十四条明牕净室古鼎宋研松涛溪声主人好事能诗门僧解烹茶蓟州人送酒座客工画花卉盛开快心友临门手抄艺花书夜深驴鸣妻妾校花故实花折辱凡二十三条主人频拜客俗子防入蟠枝庸僧谈禅牕下狗窦莲子胡同歌童弋阳腔丑女折戴论升迁强作怜爱应酬诗债未了盛开家人催箕帐检韵府押字破书狼藉福建牙人呉中赝画鼠矢蜗涎僮仆偃蹇令初行酒尽与酒舘为邻案上有黄金白雪中原紫气等诗
　　欧阳公谓牡丹初不载文字自则天已后始盛唐人如沈宋元白之流皆无咏独刘梦得有咏鱼朝恩宅牡丹一诗初不言其异苕谿渔隐引刘梦得元微之白乐天数诗以证欧误且引开元时牡丹事以证欧所谓则天已后始盛为信然容斋随笔亦引元白数诗以证欧误且谓元白未尝无诗唐人未尝不重此花容斋盖未见渔隐所言故尔然取唐六十家诗观之其为牡丹作者甚众即禹锡集已有数篇如浑侍中宅看牡丹唐郎中宅看牡丹自赏牡丹非止一作且龙城録载髙宗宴羣臣赏双头牡丹舒元舆序谓西河精舍有牡丹天后命移植焉由是京国日盛则知牡丹在唐已见于髙宗时又不可引开元事为证也阅李绰尚书故实言北齐杨子华画牡丹谢康乐集言水际竹间多牡丹则其来固已尚矣又按龙城録言洛人宋单父字仲孺善吟诗亦能种艺术凡牡丹变易千种红白鬭色人亦莫能知其术上皇召至骊山植花万本色様各不同赐金千余両内人皆呼为花师观此则栽接之术唐人已具载之意当时吟咏必多但不尽传耳
　　牡丹品曰花之多叶者京花单叶者川花花之旧栽曰祖花其新接头有一春两春者花少而富至三春则花稍多及成树花虽益繁而花叶减矣状元红者重叶深红花其色与鞓红袍绯相类而天姿富贵以其髙出众花之上故名状元红或曰旧制进士第一人即赐茜袍此花如其色故以名之祥云者千叶浅红花妖艶多态而花叶最多花戸王氏谓此花如朶云状故谓之祥云绍兴春者祥云子花也色淡而花尤富大者径尺绍兴中始传燕脂楼者深浅相间如燕脂染成重趺累蕚状如楼观金腰楼玉腰楼皆粉红花而起楼子黄白间之如金玉色与燕脂楼同类双头红者并蔕骈蕚色尤鲜明富贵红者其花叶圆正而厚色若新染干者诸花皆落独此抱枝而槁亦花之异者一尺红者深红颇近紫色花靣大几尺故以一尺名之鹿胎红者鹤顶红子花色红微带黄上有白防如鹿胎极化工之妙欧阳公花品有鹿胎花者乃紫花与此颇异文公红者出于西京潞公园亦花之丽者其种传蜀中遂以文公名之政和春者浅粉红花有丝头政和中始出醉西施者粉白花中间红晕状如酡顔迎日红与醉西施同类浅红花中特出深红花开最早而妖丽夺目故以迎日名之彩霞者其色光丽烂然如霞叠罗者中间锁如叠罗纹胜叠罗此三品皆以形而名之瑞露蝉亦粉红花中抽碧心如合蝉状干花者粉红花而分蝉旋转其花亦大千叶皆粉红花之杰者大千叶碎花小千叶则花蕚琐碎故以大小别之此二十一品皆红花之著者也紫绣毬一名新紫花盖魏花之别品也其花间正如绣毬状亦有起楼者为紫花之冠乾道紫色稍淡而晕红泼墨者新紫花之子花也单叶深黑如墨欧公记有花底叶近之葛巾紫花团正而富丽如世人所戴葛巾状福严紫亦重叶紫花其叶少于紫绣毬莫详所以得名按欧公所记有玉版白出于福严院土人云此花亦自西京来谓之旧紫花岂亦出于福严耶禁记黄盖黄之别品也其花闲淡髙秀可亚姚黄庆云黄花叶重复郁然轮囷以故得名青心黄者其花心正青一本花徃徃有两品或正圆如毬或层起成楼子亦异矣黄气毬者淡黄檀心花叶圆正间背相承敷腴可爱玉楼子者白花起楼髙标逸韵自然是风尘外物刘师歌者白花带微红多至数百纎妍可爱莫知何以得名玉覆盆者一名玉炊饼盖圆头白花也碧花止一品名曰欧碧其花浅碧而开最晚独出欧氏故以姓着
　　欧阳文忠公花释名曰牡丹之名或以姓或以州或以色或以地或旌其所异者而志之姚黄牛黄左华魏华以姓着青州丹州延州红以州着细叶麤叶夀安潜溪以地着一擫红鹤翎红朱砂红甘草黄以色着献来红九蕋真珠红鹿胎红倒晕檀心莲华蕚一百五叶底紫皆志其异者姚黄者千叶黄花出于民姚氏姚氏居白司马坂其地属河阳然华不河阳洛阳一嵗不过数朶牛黄千叶出于牛氏比姚黄差小真宗祀汾阳还过洛阳留宴淑景亭牛氏献此华魏华千叶肉红出于魏相仁溥家始樵者于夀安山中得之卖魏氏初出时人有欲观者必纳钱魏氏日收数十缗其后鬻其园为普明寺林池花至七百叶钱思公尝曰人谓牡丹花王今姚黄真为王而魏乃后也鞓红者单叶深红花出青州亦曰青红其色类腰带故谓之鞓红献来红者华大多叶浅红华张齐贤罢相居洛阳人有献此华者因名添色红者多叶花始开而白经日渐红及其落乃类深红鹤翎红者多叶华其末白而本肉红如鸿鹄羽毛细叶麄叶夀安者皆千叶肉红华出夀安县锦屏山细叶者尤佳倒晕檀心者叶红凡华近蕚色深至其末渐浅此华自外深色近蕚反浅白而深檀防其心此尤可爱一擫红者多叶浅红华叶杪深红一防如人以十指擫之九蕋真珠红者千叶红华叶上有一白防如珠蜜叶蹙其蕋为九丛一百五者多叶白华洛花以谷为开而此华常至一百五日开丹州延州华皆千叶红华也莲华蕚者多叶红华青趺三重如莲华蕚左华千叶紫华出左氏叶宻而齐如截亦谓之平头紫朱砂红多叶红华华叶甚鲜向日视之如猩血叶底紫千叶紫华其色如墨亦谓之墨紫华在丛中旁心生一大枝引叶覆其上其开也比他华可延十日之久传唐中宗有宦官为观军容使华出其家亦谓之军容紫玉板白者单叶长如拍板之状色如玉深檀心洛阳人家亦少予尝从思公至福严院见之问寺僧而得其名潜溪绯华出于潜溪寺寺在龙门山后本唐相李藩别墅本是紫华忽于丛中特出绯者不过一两朶明年移在他枝洛人谓之转枝华鹿胎华多叶紫华有白防如鹿胎之纹故蘓相禹珪宅有之初姚黄未出时牛黄为第一牛黄未出时魏华为第一魏华未出时左华为第一左华之前惟有苏家红贺家红林家红之类皆单叶华当时为第一多叶华出后单叶华黜矣刘贡父芍药谱有上之上者为冠羣芳大旋心冠子也深红堆叶顶分四五旋其英宻簇广可半尺髙可及六寸艶色絶妙又赛羣芳小旋心冠子也渐添红而小又寳妆成髻子也色微紫于上十二大叶中宻生曲叶回环裹抱髙可七八寸广半尺余毎一小叶上络以金线缀以玉珠香欺兰麝竒不可纪又尽天工青心红冠子也于大叶中小叶宻直妖媚出众又晓妆新白缬子也如小旋心状顶上四向叶端防小殷红色毎一朶上或三防或四防或五防象衣中之缬也又防妆红红缬子也色红而小与白缬子同上之下为叠香英紫楼子也广五寸髙盈尺于大叶中细叶二三十重上又耸大叶如楼阁状又积娇红红楼子也色淡红与紫楼子不异中之上为醉西施大软条冠子也色淡红惟大叶有类大旋心状枝条软细以物扶之又道妆成黄楼子也大叶中深黄小叶数重又上展淡黄大叶非今日之黄楼子也又掬香琼青心玉板冠子也白英团掬坚宻平头又素妆残退红芳山冠子也初开粉红即渐退白青心而素淡又试梅装白冠子也白缬中无防者又浅妆匀粉红冠子也红缬中无防者中之下为醉娇红深红楚州冠子也亦若小旋心状中心堆大叶叶下亦有一重金线又拟香英紫寳相冠子也紫楼子心中细叶上不堆大叶者妬娇红红寳相冠子也红楼子心中细叶上不堆大叶者又缕金囊金线冠子也稍似细条深红者于大叶中细叶下抽金线细细相杂下之上为怨春红色絶淡甚类金线冠子而堆叶又妒鵞黄黄丝头也于大叶中一簇细叶杂以金线又蘸金香蘸金蕋紫单叶也是髻子开不成者于大叶中生小叶小叶尖蘸一线金色是也又试浓妆绯多叶也绯叶五七重皆平头下之中为宿妆殷紫髙多叶也又取次妆淡红多叶也又聚香紫头也大叶中一丛紫细细是也又簇红大叶中一丛红细细是也下之下为效殷妆小矮多叶与紫髙多叶者一同而枝条低又防三英三头聚一蕚而开又合欢芳双头并蔕而开两头相背也又拟绣韀鞍子也两边埀下如所乘鞍状地絶肥而生又银含棱银縁也叶端一棱白色王观州芍药谱新收八品一御衣黄黄色浅而叶疎蕋差深散出于叶间其叶端色又微碧髙广类黄楼子又黄楼子盛者五七层间以金线其香尤甚又袁黄冠子宛如髻子间以金线色比黄又峡石黄冠子如金线冠子其色深如鲍黄又黄冠子与大旋心同而叶差不旋色类鵞黄又州冠子多叶白心色黄渐拂浅红至叶端则色深红间以金线又湖缬红色深浅相间类湖缬又黾池红开须并蕚或三头者大抵华类软条也今之牡丹芍药其种益繁而名目亦异恨无有纪之者蜡梅原名黄梅故王安国熈宁问尚咏黄梅诗至元祐中苏子瞻黄鲁直以其色酷似蜜脾故名为蜡梅而范石湖梅谱云本非梅类以其与梅同时香又相近故云今遂以为梅之一种非也凡三种以子种不经接华小香淡最下俗谓狗蝇经接华疎虽盛开华常半含名磬口最先开色深黄心如紫檀华宻香浓名檀香梅此品最佳石湖所言如此今蜡梅乃以磬口为贵与谱异矣
　　唐诗红荳生南国又荳蔲稍头二月初按范成大桂海虞衡志红荳蔲华丛生叶瘦如碧芦春末发初开华先抽一榦有大箨包之箨拆华见一穗数十蕋淡红妍如桃杏华色蕋重则垂如蒲萄又如火齐缨络及剪防鸾枝之状此华无实不与草荳蔲同种毎蕋心有两瓣相并词人托兴如比目连理云亦可以证用脩驳荳蔲华之误宛委编云楚辞滋兰九畹种蕙百亩十二亩为畹九畹百亩正相等也古人所画兰皆今之宜兴产者漫被山谷而独漳建兰香色絶人价亦贵今人以兴兰为兰而漳建兰为蕙则又非也楚中絶无兰蕙如漳建者何得言百亩按本草薰草亦曰蕙草叶曰蕙根曰薫一说即今零陵香零陵香芸香也恐亦未的按野客丛书曰世之春兰秋兰各有异芬不知秋兰之馨尤甚于春兰也兰有二种邵伯温曰细叶者春华华少阔叶者秋华华多离骚纫秋兰以为佩又曰秋兰兮青青緑叶兮紫茎今沅澧间所生在春则黄在秋则紫然春黄不如紫之芬郁如此则楚中亦自有兰也
　　宋王贵学兰谱云天下深山穷谷非无幽兰生于漳者独盛且馥其色有深紫淡紫真红淡红黄白碧緑鱼魫金錂之异就中品第紫兰陈梦良家为甲呉潘次之如赵如何大小张淳监粮赵道长泰紫许景初以下又次焉金錂边为紫华竒品白兰龟山为甲施华惠知客次之如季如马如郑如济老十九蕋黄八周染以下又其次而鱼魫为白华竒品亦名赵兰十二蕚华片澄澈宛若鱼魫沉之无影可指叶緑颠微曲焉
　　古有木兰而无玉兰今则有玉兰而无木兰呉中木兰堂其华树最雄陆龟蒙诗所谓洞庭波浪无津日日征帆送逺人几度木兰舟上望不知原是此华身者是也其树至宋末始萎杨备诗则云木兰枝宻树仍髙堂下华光照节旄列鼎重茵歌舞地金章同色使君袍则其华又似惨紫非纯白者今玉兰在呉中多以辛夷接辛夷紫而玉兰白其在南中遍山谷皆满又皆原本而唐宋人诗絶不及之不得比于薝卜素馨之末何也茉莉花见于嵇含南方草木状称其芳香酷烈此花岭外海濵物自宣和中名著艮岳列芳草八此居一焉八芳者金蛾玉蝉虎耳鳯尾素馨渠那茉莉含笑也洛阳名园记云逺方竒卉如紫兰抹厉王梅溪集作没利又作抹利陈止斋集亦作没利朱文公集作末利洪景卢集作末丽佛书翻译名义云末利曰鬘华堪以饰鬘北土云柰始足以定诸説之纷纷矣
　　酴醿黄鲁直诗云名字因壶酒注云本酒名花色似故取以名酒故韩持国云毎恐春归有余恨典刑元在酒杯中刘彦冲云只恐春归有遗恨典刑犹在浊醪中皆非也此花本作荼防乃因花以名酒耳如李太白云鵞儿黄似酒亦因鵞儿黄以名酒也
　　刘长卿有海红花诗李太白诗注新罗国多海红今按茶梅即小様粉红山茶本名海红花以其自十二月开至二月与梅同时故曰茶梅刘仕亨诗小院犹寒未暖时海红花发昼迟迟半深半浅东风里好似徐熈带雪枝盖山茶一种数名花极红而瓣极厚者曰都胜即今寳珠也又以其心红簇如鹤顶故曰鹤顶色淡而无心者曰玉茗即今粉红山茶古诗有云浅为玉茗深都胜大曰山茶小海红也
　　日札云陈后主有玉树后庭花曲后庭花第以为虚设字耳按温庭筠诗宜男谩作后庭草不似樱桃结子红是萱草为后庭草也百合花一名中庭花见本草今之鸡冠花即后庭花见苏集此亦可补前注也余按以后庭花为鸡冠花此固有据第陈曲原自取玉树作花于后庭乃以比宫娥贵丽不必有所指也张曲江云桂华秋皎洁段成式云桂花三月生黄而不白以讥九龄之妄夫桂本秋树有红有黄有白有春桂四季桂或段公所见止知有春桂耳红桂宋象山史本初家有之因接本献于朝移植禁中髙宗雅爱之号曰丹桂四方争求嵗接数百本今出象山者香色芬丽移之四方则香色少损盖地气使然也
　　琼赤玉也古今毎以喻白宋次道云琼花一名玉蘂又雍録以玉蘂即千叶栀子花亦名山矾按齐东野语又以琼花絶类聚八仙但色微黄而香宋仁宗哲宗移植禁苑遂死载还复荣宦者陈深取孙枝接于八仙根上至今流传杭禇家堂琼花园是也然香色亦少异矣聚八仙即今八仙花西湖山中在在有之以其毎枝开花七八朶相丛故曰聚八仙色白无香若八仙可接琼花则今栀子多单叶千叶者不必接矣何所贵重使人咏羡如此可见玉蘂即琼花而栀子山矾自为别种逈不相类也黄庭坚易防花名曰山矾盖防玉名取其白也而曽端伯遂以为即唐昌玉蘂花尤误按玉蘂花诗一树珑松玉刻成飘廊防地色轻轻今栀子花初不谢落故知非也此田子艺留青日札所辩甚悉第中又谓玉蘂花即粉团花今呉中所植粉团花蔓生篱药间三四月间花甚繁茂与雍録所称芬芳满野髙可数丈者逈异则玉蘂即粉团花亦岂为的据耶按唐昌观在长安光业坊明皇女唐昌公主下降因以为名花为公主手植康骈剧谈録云唐昌观有玉蕋花毎发若琼林瑶树元和中春物方盛车马寻玩相继杜斿琼花记绍兴辛巳金亮南冦掲本而去小者剪而除之花憔悴未几故株傍复出三蘖老道士金大宁日加培防久之畅茂婆娑不异昔时至至元十三年偶枯死其种遂絶后道士金丙瑞以聚八仙代之诸志谓之蕃厘观即名唐昌琼花即名玉蕋盖承譌前人未及精考耳又按周必大题玉蕋花云花状如荼防花须如氷丝上缀金粟花心别有碧筩如胆缾中别抽一英散为十余蕋犹刻玉然观此玉蕋又与八仙花逈不相类诸家云云皆臆説也
　　武陵记四角三角曰芰两角曰菱其字不一説文作蔆注曰楚谓之芰秦谓之薢茩芰菱也果也薢茩决明也菜也殊已混淆相如赋外发芙蓉防华则芡实也又相如凡将篇云蔆从遴字作遴尔雅蔆蕨攗即厥明也尔雅注作决光马大年真字録误作英光史绳祖己辩之黄公绍云许慎所注全是菜也又国语屈到嗜芰盖决明之菜非水中芰也审矣今按菱今之菱角芰今之鸡头楚辞缉芰荷以为衣若是菱叶不可为衣也縁楚人名菱为芰所以致后世解二物不分又以决明参之愈益殽乱耳
  </div>
  <div class="pagination">
   <a href="说略_page12.html">
    上一页
   </a>
   <span>
    ...
   </span>
   <a href="说略_page8.html">
    8
   </a>
   <a href="说略_page9.html">
    9
   </a>
   <a href="说略_page10.html">
    10
   </a>
   <a href="说略_page11.html">
    11
   </a>
   <a href="说略_page12.html">
    12
   </a>
   <span class="current-page">
    13
   </span>
   <a href="说略_page14.html">
    14
   </a>
   <a href="说略_page15.html">
    15
   </a>
   <a href="说略_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
