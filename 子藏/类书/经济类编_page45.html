<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 45 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 45 页/共 74 页
  </h1>
  <div class="content">
   故颇采焉甘茂起下蔡闾阎显名诸侯重彊齐楚甘罗年少然出一奇计声称后世虽非笃行之君子然亦战国之防士也方秦之彊时天下尤趋谋诈哉
　　吕览顺说篇　善说者若巧土因人之力以自为力因其来而与来因其往而与往不设形象与生与长而言之与响与盛与衰以之所归力虽多材虽劲以制其命顺风而呼声不加疾也际髙而望目不加明也所因便也惠盎见宋康成公而谓足声速疾言曰寡人之所说者勇有力而无为仁义者客将何以教寡人惠盎对曰臣有道于此使人虽勇刺之不入虽有力击之弗中大王独无意耶王曰善此寡人所欲闻也惠盎曰夫刺之不入击之不中此犹辱也臣有道于此使人虽有勇弗敢刺虽有力不敢击大王独无意耶王曰善此寡人之所欲知也惠盎曰夫不敢刺不敢击非无其志也臣有道于此使人本无其志也大王独无意邪王曰善此寡人之所愿也惠盎曰夫无其志也未有爱利之心也臣有道于此使天下丈夫女子莫不驩然皆欲爱利之此其贤于勇有力也居四累之上大王独无意邪王曰此寡人之所欲得惠盎对曰孔墨是也孔丘墨翟无地为君无官为长天下丈夫子女莫不延颈举踵而愿安利之今大王万乘之主也诚有其志则四境之内皆得其和其贤于孔墨也逺矣宋王无以应惠盎趋而出宋王谓左右曰辨矣客之以说服寡人也宋王俗主也而心犹可服因矣
　　韩非说难篇　凡说之难非吾知之有以说之难也又非吾辩之难能明吾意之难也又非吾敢横佚能尽之难也凡说之难在知所说之心可以吾说当之所说出于为名髙者也而说之以厚利则见下节而遇卑贱必弃逺矣所说出于厚利者也而说之以名髙则见无心而逺事情必不収矣所说实为厚利而显为名髙者也而说之以名髙则阳収其身而实疏之若说之以厚利则隂用其言而显弃其身此之不可不知也夫事以宻成语以泄败未必其身泄之也而语及其所匿之事如是者身危贵人有过端而说者明言善议以推其恶者则身危周泽未渥也而语极知说行而有功则徳亡说不行而有败则见疑如是者身危夫贵人得计而欲自以为功说者与知焉则身危彼显有所出事乃自以为也故说者与知焉则身危强之以其所必不为止之以其所不能已者身危故曰与之论大人则以为间已与之论细人则以为鬻权论其所爱则以为借资论其所憎则以为尝已径省其辞则不知而屈之泛滥博文则多而乆之顺事陈意则曰怯懦而不尽虑事广肆则曰草野而倨侮此说之难不可不知也凡说之务在知饰所说之所矜而灭其所丑彼自知其计则无以其失穷之自勇其断则无以其敌怒之自多其力则无以其难槩之规异事与同计誉异人与同行者则以饰之无伤也有与同失者则明饰其无失也大忠无所拂辞悟言无所击排乃后申其辩知焉此所以亲近不疑知尽之难也得旷日弥乆而周泽既渥深计而不疑交争而不罪乃明计利害以致其功直指是非以饰其身以此相待此说之成也伊尹为庖百里奚为虏皆所由干其上也故此二子者皆圣人也犹不能无役身而涉世如此其汚也则非能仕之所设也宋有富人天雨墙壊其子曰不筑且有盗其邻人之父亦云暮而果大亡其财其家甚知其子而疑邻人之父昔者郑武公欲伐胡乃以其子妻之因问羣臣曰吾欲用兵谁可伐者闗其思曰胡可伐乃戮闗其思曰胡兄弟之国也子言伐之何也胡君闻之以郑为亲已而不备郑郑人袭胡取之此二说者其智皆当矣然而甚者为戮薄者见疑非知之难也处知则难矣昔者弥子瑕见爱于卫君卫君之法窃驾君车者罪至刖既而弥子之母病人闻往夜告之弥子矫驾君车而出君闻之而贤之曰孝哉为母之故而犯刖罪与君游果园弥子食桃而甘不尽而奉君君曰爱我哉防其口而防我及弥子色衰而爱弛得罪于君君曰是尝矫驾吾车又尝防我以其余桃故弥子之行未变于初也前见贤而后获罪者爱憎之至变也故有爱于主则知当而加亲见憎于主则罪当而加疏故谏说之士不可不察爱憎之主而后说之矣夫龙之为虫也可扰狎而骑也然其喉下有逆鳞径尺人有婴之则必杀人人主亦有逆鳞说之者能无婴人主之逆鳞则几矣
　　难言篇　臣非非难言也所以难言者因顺比滑泻洋洋纚纚然则见以为华而不实敦祗恭厚鲠固慎完则见以为拙而不伦多言繁称连类比物则见以为虚而无用总微说约径省而不饰则见以为刿而不辩激急亲近深知人情则见以为僣而不让闳大广博妙逺不测则见以为夸而无用纎计小谈以具数言则见以为陋言而近世辞不悖逆则见以为贪生而防上言而逺俗诡躁人间则见以为诞捷敏辩给繁于文采则见以为史殊释文学以质性言则见以为鄙时称诗书道法往古则见以为诵此臣非之所以难言而重患也故度量虽正未必听也义理虽全未必用也大王若以此不信则小者以为毁訾诽谤大者患祸灾害死亡及其身故子胥善谋而呉戮之仲尼善说而匡围之管夷吾实贤而鲁囚之故此三大夫岂不贤哉而三君不明也上古有汤至圣也伊尹至智也夫至智说至圣然且七十说而不受身执鼎爼为庖宰眤近言亲而汤乃仅知其贤而用之故曰以至智说至圣未必至而见受伊尹说汤是也以智说愚必不受文王说纣是也故文王说纣而纣囚之翼侯灸鬼侯腊比干剖心梅伯醢夷吾束缚而曹羁奔陈伯里子道乞傅说转鬻孙子膑脚于魏呉起収泣于岸门痛西河之为秦卒枝解于楚公叔座言国器反为悖公孙鞅奔秦闗龙逢斩苌分胣尹子穽于棘司马子期死而浮于江田明辜射宓子贱西门豹不鬬而死人手董安于死而陈于市宰予不免于田常范雎折胁于魏此十数人者皆世之人贤忠良有道术之士也不幸而遇悖乱闇惑之主而死然则虽贤圣不能逃死亡避戮辱者何也则愚者难说也故君子难言也且至言忤于耳而倒于心非贤圣莫能听愿大王熟察之也孤愤篇　智术之士必逺见而明察不明察不能烛私能法之士必强毅而劲直不劲直不能矫奸人臣循令而从事按法而治官非谓重人也重人也者无令而擅为亏法以利私耗国以便家力能得其君此所谓重人也智术之士明察听用且烛重人之隂情能法之士劲直听用且矫重人之奸行故智术能法之士用则贵重之臣必在绳之外矣是智法之士与当涂之人不可两存之也当涂之人擅事要则外内为之用矣是以诸侯不因则事不应故敌国为之讼百官不因则业不进故羣臣为之用郎中不因则不得近主故左右为之匿学士不因则养禄薄礼卑故学士为之谈也此四助者邪臣之所以自饰也重人不能忠主而进其人主不能越四助而烛察其臣故人主愈而大臣愈重凡当涂者之于人主也希不信爱也又且习故若夫即主心同乎好恶固其所自进也官爵贵重朋党又众而一国为之讼则法术之士欲干上者非有所信爱之亲习故之泽也又将以法术之言矫人主阿辟之心是与人主相反也处势卑贱无党孤特夫以疎逺与近爱信争其数不胜也以新旅与习故争其数不胜也以反主意与同好争其数不胜也以轻贱与贵重争其数不胜也以一口与一国争其数不胜也法术之士操五不胜之势以嵗数而又不得见当涂之人乗五胜之资而旦暮独说于前故法术之士奚道得进而人主奚时得悟乎故资必不胜而势不两存法术之士焉得不危其可以罪过诬者公法而诛之其不可被以罪过者以私劒而穷之是明法术而逆主上者不憀于吏诛必死于利劒矣朋党比周以弊主言曲以便私者必信于重人也故其可以功伐借者以官爵贵之其不可借以美名者以外权重之是以蔽主上而趋于私门者不显于官爵必重于外权矣今人主不合参验而行诛不待见功而爵禄故法术之士安能防死亡而进其说奸邪之臣安肯乘利而退其身故主上愈卑私门益尊夫越虽国富兵强中国之主皆知无益于已也曰非吾所得制也今有国者虽地广人众然而人主壅蔽大臣专权是国为越也知不类越而不知不类其国不察其类者也人主所以谓齐亡者非地与城亡也吕氏弗制而田氏用之也所以谓晋亡者亦非地与城亡也姬氏弗制而六卿专之也今大臣执柄独断而上弗知收是人主不明也与死人同病者不可生也与亡国同事者不可存也今袭迹于齐晋欲国安存不可得也凡法术之难行也不独万乗千乗亦然人主之左右不必智也人主于人有所智而听之因与左右论其言是与愚人论智也人主之左右不必贤也人主于人有所贤而礼之因与左右论其行是与不肖论贤也智者决策于愚人贤士程行于不肖则贤智之士羞而人主之论悖矣人臣之欲得官者其修士且以精洁固身其智士且以治辩进业其修士不能以货赂事人恃其精洁而更不能以枉法为治则修智之士不事左右不听请谒矣人主之左右行非伯夷也求索不得货赂不至则精辩之功息而毁诬之言起矣治乱之功制于近习精洁之行决于毁誉则修智之吏废而人主之明塞矣不以功伐决智行不以参伍审罪过而听左右近习之言则无能之士在廷而愚污之吏处官矣万乗之患大臣太重千乗之患左右太信此人主之所公患也且人臣有大罪人主有大失臣主之利与相异者也何以明之哉曰主利在有能者任官臣利在无能而得事主利在有劳而爵禄臣利在无功而富贵主利在豪杰使能臣利在朋党用私是以国地削而私家富主上卑而大臣重故主失势而臣得国主更称藩臣而相室剖符此人臣之所以谲主便私也故当世之重臣主变势而得固宠者十无二三是其故何也人臣之罪大也臣有大罪者其行欺主也其罪当死亡也智士者逺见而畏于死亡必不从重人矣贤士者修廉而羞与奸臣欺其主必不从重人矣是当涂者之徒属非而不知患者必污而不避奸者也大臣挟愚污之人上与之欺主下与之收利侵渔朋党一口惑主败法以乱士民使国家危削主上劳辱此大罪也臣有大罪而主弗禁此大失也使其主有大失于上臣有大罪于下索国之不亡者不可得也
　　存韩篇　韩事秦三十余年出则为扞蔽入则为蓆荐秦特出锐师取韩地而随之怨悬于天下功归于强秦且夫韩入贡职与郡县无异也今臣窃闻贵臣之计举兵将伐韩夫赵氏聚士卒养从徒欲赘天下之兵明秦不弱则诸侯必灭宗庙欲西面行其意非一日之计也今释赵之患而攘内臣之韩则天下明赵氏之计矣夫韩小国也而以应天下四击主辱臣苦上下相与同忧乆矣修守备戒强敌存蓄积筑城池以固守今伐韩未可一年而灭拔一城而退则权轻于天下天下摧我兵矣韩叛则魏应之赵据齐以为原如此则以韩魏资赵假齐以固其从而以与争强赵之福而秦之祸也夫进而击赵不能取退而攻韩弗能拔则防锐之卒勤于野战负任之旅罢于内攻则合羣苦弱以敌而共二万乗非所以亡赵之心也均如贵臣之计则秦必为天下兵质矣陛下虽以金石相则兼天下之日未也今贱臣之愚计使人使荆重币用事之臣明赵之所以欺秦者与魏质以安其心从韩而伐赵赵虽与齐为一不足为也二国事毕则韩可以移书定也是我一举二国有亡形则荆魏又必自服矣故曰兵者凶器也不可不审用也以秦与赵敌衡加以齐今又背韩而未有以坚荆魏之心夫一战而不胜则祸搆矣计者所以定事也不可不察也韩秦强弱在今年耳且赵与诸侯隂谋乆矣夫一动而弱于诸侯危事也为计而使诸侯有意我之心至殆也见二疏非所以强于诸侯也臣窃愿陛下之幸熟圗之夫攻伐而使从者间焉不可悔也诏以韩客之所上书言韩之未可举下臣李斯臣斯甚以为不然秦之有韩若人之有腹心之病也虚处则防然若居湿地着而不去以极走则发矣夫韩虽臣于秦未尝不为秦病今若有卒报之事韩不可信也秦与赵为难荆苏使齐未知何如以臣观之则齐赵之交未必以荆苏絶也若不絶是悉赵而应二万乗也夫韩不服秦之义而服于强也今专于齐赵则韩必为腹心之病而发矣韩与荆有谋诸侯应之则秦必复见崤塞之患非之来也未必以其能存韩也为重于韩也辩说属辞饰非诈谋以钩利于秦而以韩利闚陛下夫秦韩之交亲则非重矣此自便之计也臣视非之言文其淫说靡辩才甚臣恐陛下淫非之辩而听其盗心因不详察事情今以臣愚议秦发兵而未名所伐则韩之用事者以事秦为计矣臣斯请往见韩王使来入见大王见因内其身而勿遣稍召其社稷之臣以与韩人为市则韩可深割也因令象武发东郡之卒闚兵于境上而未名所之则齐人惧而从苏之计是我兵未出而劲韩以威擒强齐以义从矣闻于诸侯也赵氏破胆荆人狐疑必有忠计荆人不动魏不足患也则诸侯可蚕食而尽赵氏可得与敌也愿陛下幸审愚臣之计无忽秦遂遣斯使韩也
　　田荣畔楚项王往击齐徴兵九江九江王黥布称病不往遣将将数千人行汉之败楚彭城布又称疾不佐楚项王由此怨布数使使者诮让召布布愈恐不敢往项王方北忧齐赵西患汉所与者独九江王又多布材欲亲用之以故未击汉三年汉王击楚大战彭城不利出梁地至虞谓左右曰如彼等者无足与计天下事谒者随何进曰不审陛下所谓汉王曰孰能为我使淮南令之发兵倍楚留项王于齐数月我之取天下可以百全随何曰臣请使之乃与二十人俱使淮南至因太宰主之三日不得见随何因说太宰曰王之不见何必以楚为强以汉为弱此臣之所以为使使何得见言之而是邪是大王所欲闻也言之而非邪使何等二十人伏斧质淮南市以明王倍汉而与楚也太宰乃言之王王见之随何曰汉王使臣敬进书大王御者窃怪大王与楚何亲也淮南王曰寡人北向而臣事之随何曰大王与项王俱列为诸侯北向而臣事之必以楚为强可以托国也项王伐齐身负板筑以为士卒先大王宜悉淮南之众身自将之为楚军前锋今乃发四千人以助楚夫北面而臣事人者固若是乎夫汉王战于彭城项王未出齐也大王宜骚淮南之兵渡淮日夜会战彭城下大王抚万人之众无一人渡淮者垂拱而观其孰胜夫托国于人者固若是乎大王提空名以乡楚而欲厚自托臣窃为大王不取也然而大王不背楚者以汉为弱也夫楚兵虽强天下负之以不义之名以其背盟约而杀义帝也然而楚王恃战胜自强汉王收诸侯还守成臯荥阳下蜀汉之粟深沟壁垒分卒守徼乗塞楚人还兵间以梁地深入敌国八九百里欲战则不得攻城则力不能老弱转粮千里之外楚兵至荥阳成臯汉坚守而不动进则不得攻退则不能解故曰楚兵不足恃也使楚胜汉则诸侯自危惧而相救夫楚之强适足以致天下之兵耳故楚不如汉其势易见也今大王不与万全之汉而自托于危亡之楚臣窃为大王惑之臣非以淮南之兵足以亡楚也夫大王发兵而倍楚项王必留留数月汉之取天下可以万全臣请与大王提劒而归汉汉王必裂地而封大王又况淮南淮南必大王有也故汉王敬使使臣进愚计愿大王之留意也淮南王曰请奉命隂许畔楚与汉未敢泄也楚使者在方急责英布发兵舍传舍随何直入坐楚使者上坐曰九江王已归汉楚何以得发兵布愕然楚使者起因说布曰事以搆可遂杀楚使者无使归而疾走汉并力布曰如使者教因起兵而击之耳于是杀使者因起兵而攻楚楚使项声龙且攻淮南项王留而攻下邑数月
　　郦生说齐王曰王知天下之所归乎王曰不知也曰王知天下之所归则齐国可得而有也若不知天下之所归则齐未可得保也齐王曰天下何所归曰归汉曰先生何以言之曰汉王与项王戮力西面击秦约先入咸阳者王之汉王先入咸阳项王负约不与而王之汉中项王迁杀义帝汉王闻之起蜀汉之兵击三秦出闗而责义帝之处收天下之兵立诸侯之后降城即以封其将得赂即以分其士与天下同其利豪杰贤才皆乐为之用诸侯之兵四面而至蜀汉之粟方船而下项王有倍约之名杀义帝之负于人之功无所记于人之罪无所忘战胜而不得其赏拔城而不得其封非项氏莫得用事为人刻印刓而不能授攻城得赂积而不能赏天下畔之贤才怨之而莫为之用故天下之士归于汉王可坐而防也故汉王发蜀汉定三秦涉西河之外援上党之兵下井陉诛成安君破北魏举三十二城此蚩尤之兵也非人之力也天之福也今已据敖仓之粟塞成臯之险守白马之津杜大行之阪距蜚狐之口天下后服者先亡矣王疾先下汉王齐国社稷可得而保也不下汉王危亡可立而待也田广以为然乃听郦生罢厯下兵守战备与郦生日纵酒淮隂侯闻郦生伏轼下齐七十余城乃夜度兵平原袭齐齐王田广闻汉兵至以为郦生卖已乃曰汝能止汉军我活汝不然我将烹汝郦生曰举大事不细谨盛徳不辞让而公不为若更言齐王遂烹郦生
　　楚已亡龙且项王恐使盱眙人武涉徃说齐王信曰天下共苦秦乆矣相与戮力击秦秦已破计功割地分土而王之以休士卒今汉王复兴兵而东侵人之分夺人之地已破三秦引兵出闗收诸侯之兵以东击楚其意非尽吞天下者不休其不知厌足如是甚也且汉王不可必身居项王掌握中数矣项王怜而活之然得脱辄倍约复击项王其不可亲信如此今足下虽自以与汉王为厚交为之尽力用兵终为之所禽矣足下所以得须臾至今者以项王尚存也当今二王之事权在足下足下右投则汉王胜左投则项王胜项王今日亡则次取足下足下与项王有故何不反汉与楚连和叄分天下王之今释此时而自必于汉以击楚且为智者固若此乎韩信谢曰臣事项王官不过郎中位不过执防言不听画不用故倍楚而归汉汉王授我上将军印予我数万众解衣衣我推食食我言听计用故吾得以至于此夫人深亲信我我倍之不祥虽死不易幸为信谢项王武涉已去齐人蒯通知天下权在韩信欲为竒防而感动之以相人说韩信曰仆尝受相人之术韩信曰先生相人何如对曰贵贱在于骨法忧喜在于容色成败在于决断以此参之万不失一韩信曰善先生相寡人何如对曰愿少间信曰左右去矣通曰相君之面不过封侯又危不安相君之背贵乃不可言韩信曰何谓也蒯通曰天下初发难也俊雄豪杰建号壹呼天下之士云合雾集鱼鳞襍遝熛至风起当此之时忧在亡秦而已今楚汉分争使天下无罪之人肝胆涂地父子暴骸骨于中野不可胜数楚人起彭城转鬬逐北至于荥阳乗利席卷威震天下然兵困于京索之间迫西山而不能进者三年于此矣汉王将数十万之众距巩雒阻山河之险一日数战无尺寸之功折北不救败荥阳伤城臯遂走宛叶之间此所谓智勇俱困者也夫锐气挫于险塞而粮食竭于内府百姓罢极怨望容容无所倚以臣料之其埶非天下之贤圣固不能息天下之祸当今两主之命县于足下足下为汉则汉胜为楚则楚胜臣愿披腹心输肝胆效愚计恐足下不能用也诚能听臣之计莫若两利而俱存之三分天下鼎足而居其埶莫敢先动夫以足下之贤圣有甲兵之众据彊齐从燕赵出空虚之地而制其后因民之欲西乡为百姓请命则天下风走而响应矣孰敢不听割大弱强以立诸侯诸侯已立天下服听而归徳于齐案齐之故有胶泗之地懐诸侯之徳深拱揖让则天下之君王相率而朝于齐矣盖闻天与弗取反受其咎时至不行反受其殃愿足下孰虑之韩信曰汉王遇我甚厚载我以其车衣我以其衣食我以其食吾闻之乗人之车者载人之患衣人之衣者懐人之忧食人之食者死人之事吾岂可以乡利倍义乎蒯主曰足下自以为善汉王欲建万世之业臣窃以为误矣始常山王成安君为布衣时相与为刎颈交后争张黡陈泽之事二人相怨常山王背项王奉项婴头而窜逃归于汉王汉王借兵而东下杀成安君泜水之南头足异处卒为天下笑此二人相与天下至驩也然而卒相禽者何也患生于多欲而人心难测也今足下欲行忠信以交于汉王必不能固于二君之相与也而事多大于张黡陈泽故臣以为足下必汉王之不危已亦误矣大夫种范蠡存亾越霸勾践立功成名而身死亡野兽已尽而猎狗烹夫以交友言之则不如张耳之与成安君者也以忠信言之则不过大夫种范蠡之于勾践也此二人者足以观矣愿足下深虑之且臣闻勇畧震主者身危而功盖天下者不赏臣请言大王功畧足下涉西河虏魏王禽夏说引兵下井陉诛成安君徇赵胁燕定齐南摧楚人之兵二十万东杀龙且西乡以报此所谓功无二于天下而畧不世出者也今足下戴震主之威挟不赏之功归楚楚人不信归汉汉人震恐足下欲持是安归乎夫埶在人臣之位而有震主之威名髙天下窃为足下危之韩信谢曰先生且休矣吾将念之后数日蒯通复说曰夫听者事之也计者事之机也听过计失而能乆安者鲜矣听不失一二者不可乱以言计不失本末者不可纷以辞夫随厮养之役者失万乗之权守儋石之禄者卿相之位故知者决之断也疑者事之害也审毫厘之小计遗天下之大数智诚知之决弗敢行者百事之祸也故曰猛虎之犹豫不若蜂虿之致螫骐骥之局躅不如驽马之安步孟贲之狐疑不如庸夫之必至也虽有舜禹之智吟而不言不如瘖聋之指麾也此言贵能行之夫功者难成而易败时者难得而易失也时乎时不再来愿足下详察之信犹豫不忍倍汉又自以功多汉终不夺齐遂谢蒯通蒯通说不听已佯狂为巫
　　燕王刘泽者诸刘逺属也汉髙帝时泽为郎中以将军击陈豨得王黄为营陵侯髙后时齐人田生游乏资以画干营陵侯泽泽大说之用金二百斤为田生夀田生已得金即归齐二年泽使人谓田生曰弗与矣田生如长安不见泽而假大宅令其子求事吕后所幸大谒者张子卿居数月田生子请张卿临亲脩具张卿许往田生盛帷帐共具譬如列侯张卿惊酒酣乃屏人说张卿曰臣观诸侯王邸第百余皆髙祖一切功臣今吕氏雅故本推毂髙帝就天下功至大又亲戚太后之重太后春秋长诸吕弱太后欲立吕产为吕王王代太后又重发之恐大臣不听今卿最幸大臣所敬何不风大臣以闻太后太后必喜诸吕已王万戸侯亦卿之有太后心欲之而卿为内臣不急发恐祸及身矣张卿然之乃风大臣语太后太后朝因问大臣大臣请立吕产为吕王太后赐张卿千斤金张卿以其半与田生田生弗受因说之曰吕产王也诸大臣未大服今营陵侯泽诸刘为大将军独此尚觖望今卿言太后裂十余县王之彼得王喜去诸吕王益固矣张卿入言太后然之乃以营陵侯刘泽为琅邪王琅邪王乃与田生之国田生劝泽急行毋留出闗太后果使人追止之已出即还
　　功曹李熊说公孙述曰方今四海波荡匹夫横议将军割据千里地什汤武若奋威徳以投天隙霸王之业成矣宜改名号以鎭百姓述曰吾亦虑之公言起我意于是自立为蜀王都成都蜀地肥饶兵力精强逺方士庶多往归之卬笮君长皆来贡献李熊复说述曰今山东饥馑人庶相食兵所屠灭城邑丘墟蜀地沃野千里土壤膏腴果实所生无谷而饱女工之业覆衣天下名材竹榦器械之饶不可胜用又有鱼盐铜银之利浮水转漕之便北据汉中杜褒斜之险东守巴郡拒扞闗之口地方数千里战士不下百万见利则兵出而掠地无利则坚守而力农东下汉水以窥秦地南顺江流以震荆扬所谓用天因地成功之资今君王之声闻于天下而名号未定志士狐疑宜即大位使逺人有所依归述曰帝王有命吾何足以当之熊曰天命无常百姓与能能者当之王何疑焉述梦有人语之曰八厶子孙十二为期觉谓其妻曰虽贵而祚短若何妻对曰朝闻道夕死尚可况十二乎会有龙出其府殿中夜有光耀述以为符瑞因刻其掌文曰公孙帝建武元年四月遂自立为天子号成家色尚白建元曰龙兴元年
　　冯衍字敬通京兆杜陵人也祖野王元帝时为大鸿胪衍防有竒才年九嵗能诵诗至二十而博通羣书王莽时诸公多荐举之者衍辞不肯仕时天下兵起莽遣更始将军防丹讨伐山东丹辟衍为掾与俱至定陶莽追诏丹曰仓廪尽矣府库空矣可以怒矣可以战矣将军受国重任不捐身于中野无以报恩塞责丹惶恐夜召衍以书示之衍因说丹曰衍闻顺而成者道之所大也逆而功者权之所贵也是故期于有成不问所由论于大体不守小节昔逢丑父伏轼而使其君取饮称于诸侯郑祭仲立突而出忽终得复位美于春秋盖以死易生以存易亡君子之道也诡于众意宁国存身贤智之虑也故易曰穷则变变则通通则乆是以自天祐之吉无不利若夫知其不可而必行之破军残众无补于主身死之日负义于时智者不为勇者不行且衍闻之得时无怠张良以五世相韩椎秦始皇博浪之中勇冠乎贲育名髙乎泰山将军之先为韩信臣新室之兴英俊不附今海内溃乱人懐汉徳甚于诗人思召公也爱其甘棠而况子孙乎人所歌舞天必从之方今为将军计莫若屯据大郡鎭抚吏士砥砺其节百里之内牛酒日赐纳雄桀之士询忠智之谋要将来之心待纵横之变兴社稷之利除万人之害则福禄流于无穷功烈着而不灭何与军覆于中原身膏于草野功败名防耻及先祖哉圣人转祸而为福智士因败而为功愿明公深计而无与俗同丹不能从进及睢阳复说丹曰盖闻明者见于无形智者虑于未萌况其昭晢者乎凡患生于所忽祸发于细微败不可悔时不可失公孙鞅曰有髙人之行负非于世有独见之虑见赘于人故信庸庸之论破金石之防袭当世之操失髙明之徳夫决者智之君也疑者事之役也时不重至公勿再计丹不听遂进及无盐与赤眉战死衍乃亡命河东
　　皇甫嵩既破巾威震天下而朝政日乱海内虚困故信都令汉阳阎忠干说嵩曰难得而易失者时也时至不旋踵者几也故圣人顺时以动智者因几以发今将军遭难得之运蹈易骇之机而践运不抚临机不发将何以保大名乎嵩曰何谓也忠曰天道无亲百姓与能今将军受钺于暮春收功于末冬兵动若神谋不再计摧强易于折枯消坚易于汤雪旬月之间神兵电埽封尸刻石南向以报威徳震本朝风声驰海内虽汤武之举未有髙将军者也今身建不赏之功体兼髙人之徳而北面庸主何以求安乎嵩曰夙夜在公心不忘忠何故不安忠曰不然昔韩信不忍一餐之遇而弃三分之业利劒已揣其喉方发悔毒之叹者机失而谋乖也今主上势弱于刘项将军权重于淮隂指防足以振风云叱咤可以兴雷电赫然奋发因危抵頽崇恩以绥先附振武以临后服征冀方之士动七州之众羽檄先驰于前大军响振于后蹈流漳河饮马孟津诛阉官之罪除羣凶之积虽僮儿可使奋拳以致力女子可使褰裳以用命况厉熊罴之卒因迅风之埶哉功业已就天下已顺然后请呼上帝示以天命混齐六合南面称制移寳器于将兴推亡汉于已坠实神机之至防风发之良时也夫既朽不雕衰世难佐若欲辅难佐之朝雕朽败之木是犹逆坂走丸迎风纵棹岂云易哉且今竖宦羣居同恶如市上命不行权归近习昏主之下难以乆居不赏之功谗人侧目如不早图后悔无及嵩惧曰非常之谋不施于有常之势创图大功岂庸才所致黄巾细孽敌非秦项新结易散难以济业且人未忘主天不祐逆若虚造不兾之功以速朝夕之祸孰与委忠本朝守其臣节虽云多谗不过放废犹有令名死且不朽反常之论所不敢闻忠知计不用因亡去










　　经济类编卷六十七
&lt;子部,类书类,经济类编&gt;
　　钦定四库全书
　　经济类编卷六十八
　　明　冯琦冯瑗　撰
　　边塞类一
　　御夷
　　无终子使孟乐因魏绛请和戎晋悼公曰戎狄无亲而贪不如伐之魏绛曰诸侯新服陈新来和将观于我我德则睦否则携贰劳师于戎而楚伐陈必弗能救是弃陈也诸华必叛戎禽兽也获戎失华无乃不可乎夏训有之曰有穷后羿公曰后羿何如对曰昔有夏之方衰也后羿自鉏迁于穷石因夏民以代夏政恃其射也不修民事而淫于原兽弃武罗伯因熊髠龙圉而用寒浞寒浞伯明氏之谗子弟也伯明后寒弃之夷羿收之信而使之以为巳相浞行媚于内而施赂于外愚弄其民而虞羿于田树之诈慝以取其国家外内咸服羿犹不悛将归自田家众杀而亨之以食其子其子不忍食诸死于穷门靡奔有鬲氏浞因羿室生浇及豷恃其谗慝诈伪而不德于民使浇用师灭斟灌及斟寻氏处浇于过处豷于戈靡自有鬲氏收二国之烬以灭浞而立少康少康灭浇于过后杼灭豷于戈有穷由是遂亡失人故也昔周辛甲之为太史也命百官官箴王阙于虞人之箴曰芒芒禹迹画为九州经啓九道民有寝庙兽有茂草各有攸处德用不扰在帝夷羿冒于原兽亡其国恤而思其麀牡武不可重用不恢于夏家兽臣司原敢告仆夫虞箴如是可不惩乎于是晋侯好田故魏绛及之公曰然则莫如和戎乎对曰和戎有五利焉戎狄荐居贵货易土土可贾焉一也边鄙不耸民狎其野穑人成功二也戎狄事晋四邻振动诸侯威怀三也以德绥戎师徒不勤甲兵不顿四也鉴于后羿而用德度远至迩安五也君其图之公説使魏绛盟诸戎修民事田以时
　　呉告败于晋会于向为吴谋楚故也范宣子数吴之不德也以退吴人执莒公子务娄以其通楚使也将执戎子驹支范宣子亲数诸朝曰来姜戎氏昔秦人迫逐乃祖吾离于州乃祖吾离被苫盖荆棘以来归我先君我先君惠公有不腆之田与女剖分而食之今诸侯之亊我寡君不如昔者盖言语漏泄则职女之由诘朝之事尔无与焉与将执女对曰昔秦人负恃其众贪于土地逐我诸戎惠公蠲其大德谓我诸戎是四岳之裔胄也毋是翦弃赐我南鄙之田狐狸所居豺狼所嘷我诸戎除翦其荆棘驱其狐狸豺狼以为先君不侵不叛之臣至于今不贰昔文公与秦伐郑秦人窃与郑盟而舍戍焉于是乎有殽之师晋御其上戎亢其下秦师不复我诸戎实然譬如捕鹿晋人角之诸戎掎之与晋踣之戎何以不免自是以来晋之百役与我诸戎相继于时以从执政犹殽志也岂敢离逷今官之师旅无乃实有所阙以携诸侯而罪我诸戎我诸戎饮食衣服不与华同贽币不通言语不达何恶之能为不与于会亦无瞢焉赋青蝇而退宣子辞焉使即事于会成恺悌也周甘人与晋阎嘉争阎田晋梁丙张趯率隂戎伐颍王使詹桓伯辞于晋曰我自夏以后稷魏骀芮岐毕吾西土也及武王克商蒲姑商奄吾东土也巴濮楚邓吾南土也肃慎燕亳吾北土也吾何迩封之有文武成康之建母弟以蕃屏周亦其废队是为岂如弁髦而因以敝之先王居梼杌于四裔以御螭魅故允姓之奸居于州伯父惠公归自秦而诱以来使偪我诸姬入我郊甸则戎焉取之戎有中国谁之咎也后稷封殖天下今戎制之不亦难乎伯父图之我在伯父犹衣服之有冠冕木水之有本原民人之有谋主也伯父若裂冠毁冕防本塞原专弃谋主虽戎狄其何有余一人叔向谓宣子曰文之伯也岂能改物翼戴天子而加之以共自文以来世有衰德而暴灭宗周以宣示其侈诸侯之贰不亦宜乎且王辞直子其图之宣子説王有姻防使赵成如周吊且致阎田与襚反颍俘王亦使賔滑执甘大夫襄以説于晋晋人礼而归之
　　汉时冐顿为单于数苦北边髙帝患之问刘敬刘敬曰天下初定士卒罢于兵未可以武服也冐顿杀父代立妻羣母以力为威未可以仁义説也独可以计久远子孙为臣耳然恐陛下不能为上曰诚可何为不能顾为奈何刘敬对曰陛下诚能以适长公主妻之厚奉遗之彼知汉适女送厚蛮夷必慕以为阏氏生子必为太子代单于何者贪汉重币陛下以岁时汉所余彼所鲜数问遗因使辨士风谕以礼节冐顿在固为子壻死则外孙为单于岂尝闻外孙敢与大父抗礼者哉兵可无战以渐臣也若陛下不能遣长公主而令宗室及后宫诈称公主彼亦知不肯贵近无益也髙帝曰善欲遣长公主吕后日夜泣曰妾唯太子一女奈何弃之匈奴上竟不能遣长公主而取家人子名为长公主妻单于使刘敬徃结和亲约
　　单于有所爱阏氏生少子而单于欲废太子冐顿立少子乃使冐顿质于月氏冐顿既质于月氏而头曼急击月氏月氏欲杀冐顿冐顿盗其善马骑之亡归头曼以为壮令将万骑冐顿乃作为鸣镝习勒其骑射令曰鸣镝所射而不悉射者斩之行猎鸟兽有不射鸣镝所射者辄斩之已而冐顿以鸣镝自射其善马左右或不敢射者冐顿立斩不射善马者居顷之复以鸣镝自射其爱妻左右或颇恐不敢射冐顿又复斩之居顷之冐顿出猎以鸣镝射单于善马左右皆射之于是冐顿知其左右皆可用从其父单于头曼猎以鸣镝射头曼其左右亦皆随鸣镝而射杀单于头曼遂尽诛其后母与弟及大臣不听从者冐顿自立为单于冐顿既立是时东胡强盛闻冐顿杀父自立乃使使谓冐顿欲得头曼时有千里马冐顿问羣臣羣臣皆曰千里马匈奴宝马也勿与冐顿曰奈何与人邻国而爱一马乎遂与之千里马居顷之东胡以为冐顿畏之乃使使谓冐顿欲得单于一阏氏冐顿复问左右左右皆怒曰东胡无道乃求阏氏请击之冐顿曰奈何与人邻国爱一女子乎遂取所爱阏氏予东胡东胡王愈益骄西侵与匈奴间中有弃地莫居千余里各居其边为瓯脱东胡使使谓冐顿曰匈奴所与我界瓯脱外弃地匈奴非能至也吾欲有之冐顿问羣臣羣臣或曰此弃地予之亦可勿予亦可于是冐顿大怒曰地者国之本也奈何予之诸言予之者皆斩之冐顿上马令国中有后者斩遂东袭击东胡东胡初轻冐顿不为备及冐顿以兵至击大破灭东胡王而虏其民人及畜产既归西击走月氏南并楼烦白羊河南王侵燕代悉复收秦所使恬所夺匈奴地者与汉闗故河南塞至朝那肤施遂侵燕代是时汉兵与项羽相距中国罢于兵革以故冐顿得自彊控之士三十余万
　　季布为中郎将单于尝为书嫚吕后不逊吕后大怒召诸将议之上将军樊哙曰臣愿得十万众横行匈奴中诸将皆阿吕后意曰然季布曰樊哙可斩也夫高帝将兵四十万众困于平城今哙奈何以十万众横行匈奴中面欺且秦以事于胡陈胜等起于今创痍未瘳哙又面谀欲摇动天下是时殿上皆恐太后罢朝遂不复议击匈奴事
　　单于遗汉书曰天所立匈奴大单于敬问皇帝无恙前时皇帝言和亲事称书意合欢汉边吏侵侮右贤王右贤王不请听后义卢侯难氏等计与汉吏相距絶二主之约离兄弟之亲皇帝让书再至发使以书报不来汉使不至汉以其故不和邻国不附今以小吏之败约故罚右贤王使之西求月氏击之以天之福吏卒良马强力以夷灭月氏尽斩杀降下之定楼兰乌孙呼揭及其旁二十六国皆以为匈奴诸引弓之民并为一家北州已定愿寝兵休士卒养马除前事复故约以安边民以应始古使少者得成其长老者安其处世世平乐未得皇帝之志也故使郎中系雩浅奉书请献槖駞一匹骑马二匹驾二驷皇帝即不欲匈奴近塞则且诏吏民远舍使者至即遣之以六月中来至薪望之地书至汉议击与和亲孰便公卿皆曰单于新破月氏乗势不可击且得匈奴地泽卤非可居也和亲甚便汉许之孝文皇帝前六年汉遗匈奴书曰皇帝敬问匈奴大单于无恙使中郎系雩浅遗朕书朕甚嘉之此古圣主之意也汉与匈奴约为兄弟所以遗单于甚厚倍约离兄弟之亲者常在匈奴然右贤王事已在赦前单于勿深诛单于若称书意明告诸吏使无负约有信敬如单于书使者言单于自将伐国有功甚苦兵事服绣袷绮衣绣袷长襦锦袷袍各一比余一黄金饰具带一黄金胥纰一绣十匹锦三十匹赤绨绿缯各四十匹使中大夫意谒者令肩遗单于
　　和亲诏　朕既不明不能远德使方外之国或不宁息夫四荒之外不安其生封圻之内勤劳不处二者之咎皆自于朕之德薄而不能达远也间者累年匈奴并暴边境多杸吏民边臣兵吏又不能谕其内志以重吾不德夫久结难连兵中外之国将何以自宁今朕夙兴夜寐勤劳天下忧苦万民为之恻怛不安未尝一日忘于心故遣使者冠盖相望结辙于道以谕朕志于单于今单于反古之道计社稷之安便万民之利新与朕俱弃细过偕之大道结兄弟之义以全天下元元之民和亲以定始于今年
　　单于初立文帝复遣宗人女翁主为单于阏氏使宦者燕人中行説傅翁主説不欲行汉强使之説曰必我也为汉患者中行説既至因降单于单于爱幸之初单于好汉缯絮食物中行説曰匈奴人众不能当汉之一郡然所以强之者以衣食异无仰于汉今单于变俗好汉物汉物不过什二则匈奴尽归于汉矣其得汉絮缯以驰草棘中衣袴皆裂敝以示不如旃裘坚善也得汉食物皆去之以示不如湩酪之便美也于是説教单于左右防记以计识其人众畜牧汉遗单于书以尺一牍辞曰皇帝敬问匈奴大单于无恙所以遗物及言语云云中行説令单于以尺二寸牍及印封皆令广大长倨骜其辞曰天地所生日月所置匈奴大单于敬问汉皇帝无恙所以遗物言语亦云云汉使或言匈奴俗贱老中行説穷汉使曰而汉俗屯戍从军当发者其亲岂不自夺温厚肥美赍送饮食行戍乎汉使曰然説曰匈奴明以攻战为事老弱不能鬬故以其肥美饮食壮徤以自衞如此父子各得相保何以言匈奴轻老也汉使曰匈奴父子同穹庐卧父死妻其后母兄弟死尽妻其妻无冠带之饰阙庭之礼中行説曰匈奴之俗食畜肉饮其汁衣其皮畜食草饮水随时转移故其急则人习骑射寛则人乐无事约束径易行君臣简可久一国之政犹一体也父兄死则妻其妻恶种姓之失也故匈奴虽乱必立宗种今中国虽阳不取其父兄之妻亲属益疎则相杀至乃易姓皆从此类也且礼义之敝上下交怨而室屋之极生力屈焉夫力耕桑以求衣食筑城郭以自备故其民急则不习战攻缓则罢于作业嗟土室之人顾无喋喋占占冠固何当自是之后汉使欲辩论者中行説辄曰汉使毋多言顾汉所输匈奴缯絮米糵令其量中必善美而已何以言为乎且所给备善则已不备善而苦恶则候秋熟以骑驰蹂廼稼穑也
　　文帝后二年使使遗匈奴书曰皇帝敬问匈奴大单于无恙使当户且渠雕渠难郎中韩辽遗朕马二匹已至敬受先帝制长城以北引弓之国受命单于长城以内冠带之室朕亦制之使万民耕织射猎衣食父子毋离臣主相安俱无暴虐今闻渫恶民贪降其趋倍义絶约忘万民之命离两主之欢然其亊已在前矣书曰二国已和亲两主驩説寝兵休卒养马世世昌乐翕然更始朕甚嘉之圣者日新改作更始使老者得息防者得长各保其首领而终其天年朕与单于俱由此道顺天恤民世世相传施之无穷天下莫不咸嘉使汉与匈奴邻敌之国匈奴处北地寒杀气早降故诏吏遗单于秫糵金帛丝絮它物岁有数今天下大安万民熈熈独朕与单于为之父母朕追念前事薄物细故谋臣计失皆不足以离兄弟之驩朕闻天不颇覆地不偏载朕与单于皆捐细故俱蹈大道也堕坏前恶以图长久使两国之民若一家子元元万民下及鱼鼈上及飞鸟跂行喙息蝡动之类莫不就安利辟危殆故来者不止天之道也俱去前事朕释逃虏民单于毋言章尼等朕闻古之帝王约分明而不食言单于留志天下大安和亲之后汉过不先单于其察之单于既约和亲于是制诏御史匈奴大单于遗朕书和亲已定亡人不足以益众广地匈奴无入塞汉无出塞犯令约者杀之可以久亲后无咎俱便朕已许其布告天下使明知之
　　贾谊匈奴篇　窃料匈奴控大率六万骑五口而出介卒一人五六三十此即户口三十万耳未及汉千石大县也而敢岁言侵盗屡欲亢礼妨害帝义甚非道也陛下何不使能者一试理此将为陛下以耀蝉之术振之为此立一官置一吏以主匈奴诚能此者虽以千石居之可也陛下肯听其事计设今中国日治匈奴日危大国大富匈奴适亡咤犬马行理势然也将必以匈奴之众为汉臣民制之令千家而为一国列处之塞外自陇西延安至辽东各有分地以衞边使备月氏灌窳之变皆属之置郡然后罢戎休边民天下之兵帝之威德内行外信四荒悦服则愚臣之志快矣不然帝威不遂心与嘿嘿窃闻匈奴当今遂羸此其示武昧利之时也而建隆义渠东胡诸国又颇来降以臣之愚匈奴动疑将一材而出竒厚贽以责汉不大兴不已旁午走急数十万之众积于北方天下安得食而馈之临事而重困则难为工矣陛下何不蚤图建国者曰匈奴不敬辞言不顺负其众庶时为冦盗挠边境扰中国数行不义为我狡猾为此奈何对曰臣闻伯国战智王者战义帝者战德故汤祝网而汉隂降舜舞干羽而三苗服今汉帝中国也宜以厚德怀服四夷举明义愽示远方则舟车之所至人迹之所及莫不为畜又且孰敢防然不承帝意陛下为臣建三表设五饵以此与单于争其民则下匈奴犹振槁也夫无道之人何宜敢捍此其久陛下肯幸用臣之计臣且以事势谕天子之言令匈奴大众之信陛下也为通言耳必行而弗易梦中许人觉且不背其信陛下已诺若日出之灼灼故闻君一言虽有微远其志不疑仇讐之人其心不殆若此则信谕矣所图莫不行矣一表臣又且以事势谕陛下之爱令匈奴之自视也茍胡靣而戎壮者其自以为见爱于天子也犹若子之遌慈母也若此则爱谕矣一表臣又且谕陛下之好令胡之自视也茍其技之所长与其所工一可以当天子之意若此则好谕矣一表爱人之状好人之技仁道信为大操帝义也爱好有实已诺可期十死一生彼必将至此谓三表凢赏于国者不可以均赏均则国窽而尚薄不足以动人故善赏者踔之駮轹之从而时厚之令视之足见也诵之足语也乃可倾一国之心陛下幸听臣之计则臣有余财匈奴之来者家长已上固必衣绣家少者必衣文锦将为银车五乗大雕画之驾四马载绿盖从数骑御骖乗且虽单于之出入也不轻都此矣令匈奴降者时时得此而赐之耳一国闻之者见之者希心而相告人冀幸以为吾至亦可以得此将以坏其目一饵匈奴之使至者若大降者也大众之所聚也上必有所召赐食焉饭物故四五盛美胾炙肉具醯醢方数尺于前令一人坐此胡人观欲者固百数在旁得赐者之喜也且笑且饮味皆所嗜而所未尝得也令来者时时得此而飨之耳一国闻之者见之者垂洟而相告人徐憛其所自以吾至亦将得此将以此坏其口一饵降者之杰也若使者至也上必使人有所召客焉令得召其知识胡人之欲观者勿禁令妇人傅白墨黑绣衣而侍其堂者二三十人或薄或揜为其胡戏以相饭上使乐府幸假之俾乐吹箫鼓鼗倒挈面者更进舞者逾者时作少间击鼓舞其偶人莫时乃为戎乐携手胥彊上客之待妇人先后扶持之者固十余人使降者时或得此而乐之耳一国闻之者见之者希旴相告人人忣忣唯恐其后来至也将以此坏其耳一饵凡降者陛下之所召幸若所以约致也陛下必有时有所富必令此有髙堂邃宇善厨处大囷京厩有编马库有阵车奴婢诸婴儿畜生具令此时大具召胡客飨胡使上幸令官助之具假之乐令此其居处乐虞囷京之畜皆过其故王虑出其单于或时时赐此而为家耳匈奴一国倾心而冀人人忣忣惟恐其后来至也将以此坏其腹一饵于来降者上必时时而有所召幸拊循而后得入官夫胡大人难亲也若上于故婴儿召贵人子好可爱者上必召幸大数十人为此绣衣好阏且出则从居则更侍上即飨胡人也大觳抵也客胡使也功士武士固近侍傍胡婴儿得近侍侧故贵人更进得佐酒前上乃幸自御此薄使付酒钱时人偶之为间则出绣衣具带服賔余时以赐之上即幸拊胡婴儿遒之戏弄之乃授炙幸自啗之出好衣闲且自为贑之上起胡婴儿或前或后胡贵人既得奉酒出则服衣佩绶贵人而立于胡令数人得此而居耳一国闻者见者希盱而欲人人忣忣惟恐其后来至也将以此坏其心一饵故牵其目牵其耳牵其口牵其腹四者已牵又引其心安得不来下胡抑抎也此谓五饵若夫大变之应大约以权决塞因宜而行不可务形尊翁主重相室多其长吏众门大夫皆谋士也必足之财且用吾人且用其尊观其限窥其谋中外符节适拘也夫或人且安得久捍若此故三表已谕五饵既明则匈奴之中乖而相疑矣使单于寐不仰头食不甘口弹劔挟弓而蹲穹庐之隅左视右视以为尽仇也彼其羣臣虽欲毋走若虎在后众欲无来恐或轩之此谓势然其贵人之见单于犹迕虎狼也其南面而归汉也犹弱子之慕慈母也其众之见将吏犹噩迕仇讐也南乡而欲走汉犹水流下也将使单于无臣之使无民之守夫恶得不系颈稽颡请归陛下之义哉此谓战徳彼匈奴见畧且引众而远去连比有数夫闗市者固匈奴所犯滑而深求也愿上遣使厚与之和以不得已许之大市使者反因于要险之所多为凿开众而延之闗吏卒使足以自守夫每一闗屠沽者卖饭食者羡臛炙膹者毎物各一二百人则胡人着于长城下矣是王将彊北之必攻其王矣以匈奴之饥饭防膹喗多饭酒此则亡竭可立待也赐大而愈饥多财而愈困汉者所希心而慕也则匈奴贵人以其千人至者显其二三以其万人至者显其十余人夫显荣者招民之机也故远期五岁近期二年之内匈奴亡矣此谓徳胜或曰建三表明五饵盛资翁主禽敌国而后止费至多也恶得财用而足之对曰请无敢费御府铢金尺帛然而臣有余资问曰何以对曰国有二族方乱天下甚于匈奴之为边患也使上下蹖逆天下窽贫盗贼罪人蓄积无已此二族为宗也上去二族弗使乱国天下治富矣臣赐二族使崇匈奴过足言者或曰天子不怵人民悹之曰茍或非天子民尚岂天子也诗曰普天之下莫非王土率土之濵莫非王臣王者于天下茍舟车之所至人迹之所及虽蛮夷戎狄孰非天子之所作也而慉渠颇率天子之民以不听天子则慉渠大罪也今天子自为怀其民天子之理也岂有怵人之民哉
　　武帝巡边亲至朔方勒兵十八万骑以见武节而使郭吉风告单于郭吉既至匈奴匈奴主客问所使郭吉卑体好言曰吾见单于而口言单于见吉吉曰南越王头已悬于汉北阙矣今单于即能前与汉战天子自将兵待边单于即不能亟南面而臣于汉何但远走亡匿于幕北寒苦无水草之地为语卒而单于大怒立斩主客见者而留郭吉不归迁辱之北海上而单于终不肯为冦于汉边
　　匈奴浑邪王率众来降汉发车二万乗县官无钱从民贳马民或匿马马不具武帝怒欲斩长安令汲黯曰长安令无罪独斩黯民乃肯出马且匈奴畔其主而降汉汉徐以县次传之何至令天下骚动罢中国而以事夷狄之人乎上黙然及浑邪至贾人与市者坐当死者五百余人黯请间见髙门曰夫匈奴攻当路塞絶和亲中国兴兵诛之死伤者不可胜计而费以巨万百数臣愚以为陛下得胡人皆以为奴婢以赐从军死事者家所卤获因予之以谢天下之苦塞百姓之心今纵不能浑邪率数万之众来降虚府库赏赐发良民侍养譬若奉骄子愚民安知市买长安中物而文吏绳以为阑出财物于边闗乎陛下纵不能得匈奴之资以谢天下又以微文杀无知者五百余人是所谓庇其叶而伤其枝者也臣窃为陛下不取也上黙然不许曰吾久不闻汲黯之言今又复妄发矣
　　大行王恢燕人数为边吏习胡事议曰汉与匈奴和亲率不过数岁即背约不如勿许举兵击之韩安国曰千里而战即兵不获利今匈奴负戎马足怀鸟兽心迁徙乌集难得而制得其地不足为广有其众不足为彊自上古弗属汉数千里争利则人马罢虏以全制其敝势必危殆臣故以为不如和亲羣臣议多附安国于是武帝许和亲明年鴈门马邑豪聂壹因大行王恢言匈奴初和亲亲信边可诱以利致之伏兵袭击必破之道也上乃召问公卿曰朕饰子女以配单于币帛文锦赂之甚厚单于待命加嫚侵盗无已边境数惊朕甚闵之今欲举兵攻之何如大行恢对曰陛下虽未言臣固愿效之臣闻全代之时北有彊胡之敌内连中国之兵然尚得养老长防种树以时仓廪常实匈奴不轻侵也今以陛下之威海内之一天下同任又遣子弟乗边守塞转粟挽输以为之备然匈奴侵盗不已者无他以不恐之故耳臣窃以为击之便御史大夫安国曰不然臣闻高皇帝尝围于平城匈奴至者投鞍髙如城者数所平城之饥七日不食天下歌之及解围反位而无忿怒之心夫圣人以天下为度者也不以己私怒伤天下之公故乃遣刘敬奉金千斤以结和亲至今为五世利孝文皇帝又尝一拥天下之精兵聚之广武常谿然终无尺寸之功而天下黔首无不忧者孝文寤于兵之不可宿故复合和亲之约此二圣之迹足以为效矣臣窃以为勿击便恢曰不然臣闻五帝不相袭礼三王不相复乐非故相反也各因时宜也且髙帝身被坚执鋭雾露沐霜雪行几十年所以不报平城之怨者非力不能所以休天下之心也今边境数惊士卒伤死中国槥车相望此仁人之所隠也臣故曰击之便安国曰不然臣闻利不十者不易业功不百者不变常是以古之人君谋事必就祖发政占古语重作事也且自三代之盛夷狄不与正朔服色非威不能制彊弗能服也以为远方絶地不牧之民不足烦中国也且匈奴轻疾悍亟之兵也至如猋风去如收电畜牧为业弧弓射猎逐兽随草居处无常难得而制今使边郡久废耕织以支胡之常事其埶不相权也臣故曰勿击便恢曰不然臣闻凤鸟乗于风圣人因于时昔秦穆公都雍地方三百里知时宜之变攻取西戎辟地千里并国十四陇西北地是也及后恬为秦侵胡辟数千里以河为境累石为城树榆为塞匈奴不敢饮马于河置防然后敢牧马夫匈奴独可以威服不可以仁畜也今以中国之盛万倍之资遣百分之一以攻匈奴譬犹以彊弩射且溃之痈也必不留行矣若是则北发月氏可得而臣也臣故曰击之便安国曰不然臣闻用兵者以饱待饥正治以待其乱定舍以待其劳故接兵覆众伐国堕城常坐而役敌国此圣人之兵也且臣闻之冲风之衰不能起毛羽彊弩之末力不能入鲁缟夫盛之有衰犹朝之必莫也今将卷甲轻举深入长驱难以为功从行则迫胁衡行则中絶疾则粮乏徐则后利不至千里人马乏食兵法曰遗人获也意者有他谬巧可以禽之则臣不知也不然则未见深入之利也臣故曰勿击便恢曰不然夫草木遭霜者不可以风过清水明镜不可以形逃通方之士不可以文乱今臣言击之者固非发而深入也将顺因单于之欲诱而致之边吾选枭骑壮士隂伏而处以为之备审遮险阻以为其戒吾执以定或营其左或营其右或当其前或絶其后单于可禽百全必取上曰善乃从恢议
　　呼韩邪之败也左伊秩訾王为呼韩邪计劝令称臣入朝事汉从汉求助如此匈奴乃定呼韩邪议问诸大臣皆曰不可匈奴之俗本上气力而下服役以马上战鬬为国故有威名于百蛮战死壮士所有也今兄弟争国不在兄则在弟虽死犹有威名子孙常长诸国汉虽强犹不能兼并匈奴奈何乱先古之制臣事于汉卑辱先单于为诸国所笑虽如是而安何以复长百蛮左伊秩訾曰不然强弱有时今汉方盛乌孙城郭诸国皆为臣妾自且鞮侯单于以来匈奴日削不为取复虽屈强于此未尝一日安也今事汉则安存不事则危亡计何以过此诸大臣相难久之呼韩邪从其计引众南近塞遣子右贤王铢娄渠堂入侍郅支单于亦遣子右大将驹于利受入侍是岁甘露元年也明年呼韩邪单于欵五原塞愿朝三年正月宣帝遣车骑都尉韩昌迎发过所七郡郡二千骑为陈道上单于正月朝天子于甘泉宫汉宠以殊礼位在诸侯王上賛谒称臣而不名赐以冠带衣裳黄金玺盭绶玉具劔佩刀弓一张矢四发棨防十安车一乗鞍勒一具马十五匹黄金二十斤钱二十万衣被七十七袭锦绣绮縠杂帛八千匹絮六千斤礼毕使使者道单于先行宿长平上自甘泉宿池阳宫上登长平诏单于毋谒其左右当户之羣臣皆得列观及诸蛮夷君长王侯数万咸迎于渭桥下夹道陈上登渭桥咸称万岁单于就邸留月余遣归国单于自请愿留居光禄塞下有急保汉受降城宣帝遣长乐衞尉髙昌侯董忠车骑都尉韩昌将骑万六千又发边郡士马以千数送单于出朔方鸡鹿塞诏忠等留衞单于助诛不服又转边糓米糒前后三万四千斛给赡其食是岁郅支单于亦遣使奉献汉遇之甚厚明年两单于俱遣使朝献汉待呼韩邪使有加明年呼韩邪单于复入朝礼赐如初加衣百一十袭锦帛九千匹絮八千斤以有屯兵故不复发骑为送
　　萧望之伐匈奴对　春秋晋士匄帅师侵齐闻齐侯卒引师而还君子大其不伐防以为恩足以服孝子谊足以动诸侯前单于慕化乡善称弟遣使请求和亲海内欣然夷狄莫不闻未终奉约不幸为贼臣所杀今而伐之是乗乱而幸灾也彼必奔走远遁不以义动兵恐劳而无功宜遣使者吊问辅其微弱救其灾患四夷闻之咸贵中国之仁义如遂恩得复其位必称臣服从此德之盛也
　　成帝时康居遣子侍汉贡献然自以絶远不肯与诸国相望都防郭舜数上言本匈奴盛时非以兼有乌孙康居故也及其称臣妾非以失二国也汉虽以受其质子然三国内相输遗交通如故亦相候伺见便则发合不能相亲信离不能相臣役以今言之结配乌孙竟未有益反为中国生事然乌孙既结在前今与匈奴俱称臣义不可拒而康居骄黠讫不肯拜使者都防吏至其国坐之乌孙诸使下王及贵人先饮食已乃饮防都防吏故为无所省以夸旁国以此度之何故遣子入侍其欲贾市为好辞之诈也匈奴百蛮大国今事汉甚备闻康居不拜且使单于有自下之意宜归其侍子絶勿复使以章汉家不通无礼之国敦煌酒泉小郡及南道八国给使者往来人马驴槖驼食皆苦之空罢耗所过送迎骄黠絶远之国非至计也
　　谷永受伊邪莫演降议　汉兴匈奴数为边害故设金爵之赏以待降者今单于诎体称臣列为北藩遣使朝贺无有二心汉家接之宜异于往时今既享单于防贡之质而更受其逋逃之臣是贪一夫之得而失一国之心拥有罪之臣而絶慕义之君也假令单于初立欲委身中国未知利害私使伊邪莫演诈降以卜吉凶受之亏德沮善令单于自疏不亲边吏或者设为反间欲因而生隙受之适合其策使得归曲而直责此诚边境安危之原师旅动静之首不可不详也不如勿受以昭日月之信抑诈谖之谋怀附亲之心便
　　雄谏不受单于朝书　臣闻六经之治防于未乱兵家之胜贵于未战二者皆微然而大事之本不可不察也今单于上书求朝国家不许而辞之臣愚以为汉与匈奴从此隙矣夫北地之狄五帝所不能臣三王所不能制其不可使隙甚明臣不敢远称请引秦以来明之以秦始皇之彊恬之威带甲四十余万然不敢窥西河廼筑长城以界之会汉初兴以髙祖之威灵三十万众困于平城士或七日不食时竒谲之士硕画之臣甚众卒其所以脱者世莫得而言也又髙皇后尝忿匈奴羣臣庭议樊哙请以十万众横行匈奴中季布曰哙可斩也妄阿顺指于是大臣权书遗之然后匈奴之结解中国之忧平及孝文时匈奴侵暴北边候骑至雍甘泉京师大骇发三将军屯细桞棘门覇上以备之数月廼罢孝武即位设马邑之权欲诱匈奴使韩安国将三十万众徼于便坠匈奴觉之而去徒费财劳师一虏不可得见况单于之面乎其后深惟社稷之计规恢万载之防廼大兴师数十万使衞青霍去病操兵前后十余年于是浮西河絶大幕破寘顔袭王庭穷极其地追奔逐北封狼居胥山禅于姑衍以临翰海虏名王贵人以百数自是之后匈奴震怖益求和亲然而未肯称臣也且夫前世岂乐倾无量之费役无罪之人快心于狼望之北哉以为不一劳者不久佚不暂费者不永宁是以忍百万之师以摧饿虎之喙运府库之财填卢山之壑而不悔也至本始之初匈奴有桀心欲掠乌孙侵公主廼发五将之师十五万骑猎其南而长罗侯以乌孙五万骑震其西皆至质而还时鲜有所获徒奋威武明汉兵若风雷耳虽空行空反尚诛两将军故北狄不服中国未得髙枕安寝也逮至元康神爵之间大化神明鸿恩溥洽而匈奴内乱五单于争立日逐呼韩邪携国归死扶伏称臣然尚覊縻之计不颛制自此之后欲朝者不距不欲者不彊何者外国天性忿鸷形容魁徤负力怙气难化以善易以恶其彊难诎其和难得故未服之时劳师远攻倾国殚贷伏尸流血破坚防敌如彼之难也既服之后慰荐抚循交接赂遗威仪俯仰如此之备也往时尝屠大宛之城蹈乌桓之垒探姑缯之壁借荡姐之场艾朝鲜之旃防两越之旗近不过旬月之役远不离二时之劳固已犂其庭扫其闾郡县而置之云彻席卷后无余菑惟北狄为不然真中国之坚敌也三垂比之悬矣前世重之兹甚未易可轻也今单于归义怀欵诚之心欲离其庭陈见于前此廼上世之遗防神灵之所想望国家虽费不得已者也奈何距以来厌之辞疏以无日之期消往昔之恩开将来之隙夫欵而隙之使有恨心负前言縁往辞归怨于汉因以自絶终无北面之心威之不可谕之不能焉得不为大忧乎夫明者视于无形聦者听于无声诚先于未然即恬樊哙不复施棘门细桞不复备马邑之防安所设衞霍之功何得用五将之威安所震不然一有隙之后虽智者劳心于内辩者毂击于外犹不若未然之时也且往者图西域制车师置城郭都防三十六国费岁以大万计者岂为康居乌孙能逾白龙堆而冦西边哉廼以制匈奴也夫百年劳之一日失之费十而爱一臣窃为国不安也惟陛下少留于未乱未战以遏边萌之祸哀帝寤更报单于书而许之
　　北匈奴遣使诣阙贡裘马乞和亲并求音乐光武下三府议酬荅之宜司徒掾班彪奏　臣闻孝宣皇帝勅边守尉曰匈奴大国多变诈交接得其情则却敌折冲应对入其数则反为轻欺今北匈奴见南单于来附惧谋其国故数乞和亲又远驱牛马与汉合市重遣名王多所贡献斯皆外示富彊以相欺诞也臣见其献益重知其国益虚归亲愈数为惧愈多然今既未获助南则亦不宜絶北覊縻之义礼无不答谓可颇加赏赐略与所献相当明加晓告以前世呼韩邪郅支行事报答之辞令必有适今立稿草并上曰单于不忘汉恩追念先祖旧约欲修和亲以辅身安国计议甚髙为单于嘉之往者匈奴数有乖乱呼韩郅支自相讐隙并孝宣皇帝垂恩救防故各遣侍子称藩保塞其后郅支忿戾自絶皇泽而呼韩附亲忠孝弥着及汉灭郅支遂保国传嗣子孙相继今南单于携众南向欵塞归命自以呼韩嫡长次第当立而侵夺失职猜疑相背数请兵将归埽北庭防谋纷纭无所不至惟念斯言不可独听又以北单于比年贡献欲修和亲故拒而未许将以成单于忠孝之义汉秉威信总率万国日月所照皆为臣妾殊絶百蛮义无亲疎服顺者褒赏畔逆者诛罚善恶之効呼韩郅支是也今单于欲修和亲欵诚已达何嫌而欲率西域诸国俱来献见西域国属匈奴与属汉何异单于数连兵乱国内虚耗贡物裁以通礼何必献马裘今赍杂缯五百匹弓鞬韥丸一矢四发遣遗单于又赐献马左骨都侯右谷蠡王杂缯各四百匹斩马劔各一单于前言先帝时所赐呼韩邪竽瑟空侯皆败愿复裁赐念单于国尚未安方厉武节以战攻为务竽瑟之用不如良弓利劔故未以赍朕不爱小物于单于便宜所欲遣驿以闻帝悉纳从之
　　上处降羗疏　今凉州部皆有降羗羗胡被发左袵而与汉人杂处习俗既异言语不通数为小吏黠人所见侵夺穷恚无聊故致反叛夫蛮夷冦乱皆为此也旧制益州部置蛮夷骑都尉幽州部置领乌桓校尉凉州部置防羗校尉皆持节领防理其怨结岁时循行问所疾苦又数遣使驿通导动静使塞外羗夷为吏耳目州郡因此可得儆备今宜复如旧以明威防
　　北匈奴遣使求和亲明帝遣郑众持节使匈奴众至北庭虏欲令拜众不为屈单于大怒围守闭之欲胁服众众防刀自誓单于恐而止乃更发使随众还京师朝议欲复遣使报之众上疏谏　臣伏闻北单于所以要致汉使者欲以离南单于之众坚三十六国之心也又当汉和亲夸示隣敌令西域欲归化者局促狐疑怀土之人絶望中国耳汉使既到便偃蹇自信若复遣之虏必自谓得谋其羣臣駮议者不敢复言如是南庭动摇乌桓有离心矣南单于久居汉地具知形执万分离析旋为边害今幸有度辽之众威北垂虽勿答报不敢为患
　　班超字仲升扶风平陵人徐令彪之少子也为人有志不修细节然内孝谨居家常执勤苦不耻劳辱有口辩而渉猎书传明帝时兄固被召诣校书郎超与母随至洛阳家贫常为官佣书以供养久劳苦尝辍业投笔叹曰大丈夫无它志略犹当效傅介子张骞立功异域以取封侯安能久事笔砚间乎左右皆笑之超曰小子安知壮士志哉其后行诣相者曰祭酒布衣诸生耳而当封侯万里之外超问其状相者指曰生燕颔虎颈飞而食肉此万里侯相也久之显宗问固卿弟安在固对为官冩书受直以养老母帝乃除超为兰台令史后坐事免官十六年奉车都尉窦固出击匈奴以超为假司马将兵别击伊吾战于蒲类海多斩首虏而还固以为能遣与从事郭恂俱使西域超到鄯善鄯善王广奉超礼敬甚备后忽更疎懈超谓其官属曰宁觉广礼意薄乎此必有北虏使来狐疑未知所从故也明者睹未萌况已着邪乃召侍胡诈之曰匈奴使来数日今安在乎侍胡惶恐具服其状超乃闭侍胡悉会其吏士三十六人与共饮酒酣因激怒之曰卿曹与我俱在絶域欲立大功以求富贵今虏使到才数日而王广礼敬即废如令鄯善收吾属送匈奴骸骨长为豺狼食矣为之奈何官属皆曰今在危亡之地死生从司马超曰不入虎穴不得虎子当今之计独有因夜以火攻虏使彼不知我多少必大震怖可殄尽也灭此虏则鄯善破胆功成事立矣众曰当与从事议之超怒曰吉凶决于今日从事文俗吏闻此必恐而谋泄死无所名非壮士也众曰善初夜遂将吏士往奔虏营会天大风超令十人持皷藏虏舍后约曰见火然皆当鸣皷大呼余人悉持兵弩夹门而伏超乃顺风纵火前后皷噪虏众惊乱超手格杀三人吏兵斩其使及从士三十余级余众百许人悉烧死明日乃还告郭恂恂大惊既而色动超知其意举手曰掾虽不行班超何心独擅之乎恂乃悦超于是召鄯善王广以虏使首示之一国震怖超晓告抚慰遂纳子为质还奏于窦固固大喜具上超功效并求更选使使西域帝壮超节诏固曰吏如班超何故不遣而更选乎今以超为军司马令遂前功超复受使固欲益其兵超曰愿将本所从三十余人足矣如有不虞多益为累是时于寘王广德新攻破莎车遂雄张南道而匈奴遣使监护其国超既西先至于寘广德礼意甚疎且其俗信巫巫言神怒何故欲向汉汉使有騧马急求取以祠我广德乃遣使就超请马超密知其状报许之而令巫自来取马有顷巫至超即斩其首以送广德因辞让之广徳素闻超在鄯善诛灭虏使大惶恐即攻杀匈奴使者而降超超重赐其王以下因镇抚焉
　　请兵疏　臣窃见先帝欲开西域故北击匈奴西使外国鄯善于寘即时向化今拘弥莎车疏勒月氏乌孙康居复愿归附欲共并力破灭龟兹平通汉道若得龟兹则西域未服者百分之一耳臣伏自惟念卒伍小吏实愿从谷吉效命絶域庶几张骞弃身旷野昔魏绛列国大夫尚能和辑诸戎况臣奉大汉之威而无铅刀一割之用乎前世议者皆曰取三十六国号为断匈奴右臂今西域诸国自日之所入莫不向化大小欣欣贡奉不絶唯焉耆龟兹独未服从臣前与官属三十六人奉使絶域备遭艰戹自孤守疏勒于今五载胡夷情数臣颇识之问其城郭大小皆言倚汉与依天等以是效之则葱领可通防领通则龟兹可伐今宜拜龟兹侍子白覇为其国王以歩骑数百送之与诸国连兵岁月之间龟兹可禽以夷狄攻夷狄计之善者也臣见莎车疏勒田地肥广草牧饶衍不比敦煌鄯善间也兵可不费中国而粮食自足且姑墨温宿二王特为龟兹所置既非其种更相厌苦其势必有降反若二国来降则龟兹自破愿下臣章参考行事诚有万分死复何恨臣超区区特神灵窃冀未便僵仆目见西域平定陛下举万年之觞荐勲祖庙布大喜于天下
　　班超被征以戊己校尉任尚为都护与超交代尚谓超曰君侯在外国三十余年而小人猥承君后任重虑浅宜有以诲之超曰年老失智任君数当大位岂班超所能及哉必不得已愿进愚言塞外吏士本非孝子顺孙皆以罪过徙补边屯而蛮夷怀鸟兽之心难养易败今君性严急水清无大鱼察政不得下和宜荡佚简易寛小过总大纲而已超去后尚私谓所亲曰我以班君当有竒防今所言平平耳尚至数年而西域反乱以罪被征如超所戒
　　章帝时鲜卑入左地击北匈奴大破之斩优留单于取其匈奴皮而还北庭大乱屈兰储卑胡都须等五十八部口二十万胜兵八千人诣云中五原朔方北地降单于宣立三年薨单于长之弟屯屠何立休兰尸逐侯鞮单于屯屠何章和二年立时北虏大乱加以饥蝗降者前后而至南单于将并北庭会肃宗崩窦太后临朝其年七月单于上言臣累世恩不可胜数孝章皇帝圣思远虑遂欲见成就故令乌桓鲜卑讨北虏斩单于首级破坏其国今所新降虚渠等诣臣自言去岁三月中发虏廷北单于创刈南兵又畏丁令鲜卑遯逃远去依安侯河西今年正月骨都侯等复共立单于异母兄右贤王为单于其人以兄弟争立并各离散臣与诸王骨都侯又新降渠帅杂议方畧皆曰宜及北虏分争出兵讨伐破北河南并为一国令汉家长无北念又今八月日新降右须日逐鲜堂轻从虏庭远来诣臣言北虏诸部多欲内顾但耻自发遣故未有至者若出兵奔击必有响应今年不往恐复并一臣伏念先父归汉以来被覆载严塞明候大兵拥护积四十年臣等生长汉地开口仰食岁时赏赐动辄亿万虽垂拱安枕慙无报効之地愿发国中及诸部故胡新降精兵遣左谷蠡王师子左呼衍日逐王须訾收万骑出朔方左贤王安国右大且渠王交勒苏将万骑出居延期十二月同会虏地臣将余兵万人屯五原朔方塞以为拒守臣素愚浅又兵众单少不足以防内外愿遣执金吾耿秉度辽将军邓鸿及西河云中五原朔方上郡太守并力而北令北地安定太守各屯要害冀因圣帝威神一举平定臣国成败要在今年已勅诸部严兵马讫九月龙祠悉集河上唯陛下裁哀省察太后以示耿秉秉上言昔武帝殚极天下欲臣虏匈奴未遇天时事遂无成宣帝之世会呼韩来降故边人获安中外为一生人休息六十余年及王莾簒位变更其号耗扰不止单于乃畔光武受命复怀纳之縁边坏郡得以还复乌桓鲜卑咸脇归义威镇四夷其效如此今幸遭天授北虏分争以夷伐夷国家之利宜可听许秉因自陈受恩分当出命效用太后从之永元元年以秉为征西将军与车骑将军窦宪率骑八千与度辽兵及南单于众三万骑出朔方击北虏大破之北单于奔走首虏二十余万人
　　鲜卑破北匈奴而南单于乗此请兵北伐因欲还归旧庭时窦太后临朝议欲从之宋意上疏　夫戎狄之隔远中国幽处北极界以沙漠简贱礼义无有上下强者为雄弱即屈服自汉兴以来征伐数矣其所尅获曾不补害光武皇帝躬服金革之难深昭天地之明故因其来降覊縻畜养边人得生劳役休息于兹四十余年矣今鲜卑奉顺斩获万数中国坐享大功而百姓不知其劳汉兴功烈于斯为盛所以然者夷虏相攻无损汉兵者也臣察鲜卑侵伐匈奴正是利其抄掠及归功圣朝实由贪得重赏今若听南虏还都北庭则不得不禁制鲜卑鲜卑外失暴掠之愿内无功劳之赏豺狼贪婪必为边患今北虏西遁请求和亲宜因其归附以为外扞巍巍之业无以过此若引兵费赋以顺南虏则坐失上略去安即危矣诚不可许
　　防羗校尉张纡诱诛烧当种羗迷吾等由是诸羗大怒谋欲报怨朝廷忧之公卿举邓训代纡为校尉诸羗激忿遂相与觧仇结婚交质盟诅众四万余人期氷合渡河攻训先是小月氏胡分居塞内胜兵者二三千骑皆勇徤富强毎与羗战常以少制多虽首施两端汉亦时牧其用时迷吾子迷唐别与武威钟羗合兵万骑来至塞下未敢攻训先欲胁月氏胡训拥卫稽故令不得战议者咸以羗胡相攻县官之利以夷伐夷不宜禁防训曰不然今张纡失信众羗大动经常屯兵不下二万转运之费空竭府帑凉州吏人命县丝髪原诸胡所以难得意者皆恩信不厚耳今因其迫急以德怀之庶能有用遂令开城及所居园门悉驱羣胡妻子内之严兵守衞羗掠无所得又不敢逼诸胡因即觧去由是湟中诸胡皆言汉家常欲鬬我曹今邓使君待我以恩信开门内我妻子乃得父母咸欢喜叩头曰唯使君所命训遂抚养其中少年勇者数百人以为义从羗胡俗耻病死每病临困辄以刀自刺训闻有困疾者辄拘持缚束不与兵刃使医药疗之愈者非一小大莫不感悦于是赏赂诸羗种使相招诱迷唐伯父号迷吾乃将其母及种人八百户自塞外来降训因发湟中秦胡羗兵四千人出塞掩击迷唐于冩谷斩首虏六百余人得马牛羊万余头迷唐乃去大小榆居颇岩谷众悉破散其春复欲归故地就田业训乃发湟中六千人令长史任尚将之缝革为船置于箄上以渡河掩击迷唐庐落大豪多所斩获复追逐奔北会尚等夜为羗所攻于是义从羗胡并力破之斩首前后一千八百余级获生口二千人马牛羊三万余头一种殆尽迷唐遂收其余部远徙庐落西行千余里诸附落小种皆背畔之烧当豪帅东号稽颡归死余皆欵塞纳质于是绥接归附威信大行遂罢屯兵各令归郡唯置弛刑徒二千余人分以屯田为贫人耕种修理城郭坞壁而已
　　和帝时窦宪复出屯武威明年北单于为耿防所破遁走乌孙塞北地空余部不知所属宪自矜已功欲结恩北虏乃上立降者鹿蠡王阿佟为北单于置中郎将领护如南单于故事事下公卿议太尉宋由太常丁鸿光禄耿秉议可许袁安与任隗奏以为光武招怀南虏非谓可永安内地正以权时之算可以扞御北狄故也今朔漠既定宜令南单于反其北庭拜领降众无縁复更立阿佟以增国费宗正刘方司农尹睦同安议事奏未以时定袁安惧宪计遂行乃独上封事　臣闻功有难图不可豫见事有易断较然不疑伏惟光武皇帝所以立南单于者欲安南定北之防也恩德甚备故匈奴遂分边境无患孝明皇帝奉承先意不敢失坠赫然命将爰伐塞北至于章和之初降者十余万人议者欲置之濵塞东至辽东太尉宋由光禄耿秉皆以为失南单于心不可先帝从之陛下奉承鸿业大开彊宇大将军远师讨伐席卷北庭此诚宣明祖宗崇立者也宜审其终以成厥功伏念南单于屯先父举众归德自恩以来四十余年三帝积累以遗陛下陛下深宜遵述先志成就其业况屯首创大谋空尽北虏辍而弗图更立新降以一朝之计违三世之防失信于所养建立于无功由秉实知奋议而欲背弃先恩夫言行君子之枢机赏罚理国之纲纪论语曰言忠信行笃敬虽蛮貊之邦行焉今若失信于一屯则百蛮不敢复保誓矣又乌桓鲜卑新杀北单于凡人之情咸畏仇讐今立其弟则二虏怀怨兵食可废信不可去且汉故事供给南单于费直岁一亿九十余万西域岁七千四百八十万今北庭弥逺其费过倍是乃空尽天下而非建防之要也班勇少有父风安帝时西域反叛以勇为军司马与兄雄俱出敦煌迎都防及西域甲卒而还因罢都防后西域絶无汉吏十余年元初六年敦煌太守曹宗遣长使索班将千余人屯伊吾车师前王及鄯善王皆来降班后数月北单于与车师后部遂共攻杀班进击走前王略有北道鄯善王急求救于曹宗宗因此请出兵五千人击匈奴报索班之耻因复取西域邓太后召勇诣朝堂会议先是公卿多以为宜闭玉门闗遂弃西域勇上议曰昔孝武皇帝患匈奴彊盛兼总百蛮以逼障塞于是开通西域离其党与论者以为夺匈奴府藏断其右臂遭王莾簒盗征求无厌胡夷忿毒遂以背叛光武中兴未遑外事故匈奴负彊驱率诸国及至永平再攻敦煌河西诸郡城门昼闭孝明皇帝深惟庙防乃命虎臣出征西域故匈奴远遁边境得安及至永元莫不内属会间者羗乱西域复絶北虏遂遣责诸国备其逋祖髙其价直严以期会鄯善车师皆怀怨愤思乐事汉其路无从前所以时有叛者皆由牧养失宜还为其害故也今曹宗徒耻于前负欲报雪匈奴而不寻出兵故事未度当时之宜也夫要功荒外万无一成若兵连祸结悔无及已况今府藏未充师无后继是示弱于远夷暴短于海内臣愚以为不可许也旧敦煌郡有营兵三百人今宜复之复置防西域副校尉居于敦煌如永元故事又宜遣西域长史将五百人屯楼兰西当焉耆龟兹径路南彊鄯善于寘心胆比扞匈奴东近敦煌如此诚便尚书问勇曰今立副校尉何以为便又置长史屯楼兰利害云何勇对曰昔永平之末始通西域初遣中郎将居敦煌后置副校尉于车师既为胡虏节度又禁汉人不得有所侵扰故外夷归心匈奴畏威今鄯善王尤还汉人外孙若匈奴得志则尤还必死此等虽属犷悍亦知避害若出屯楼兰足以招附其心愚以为便长乐衞尉镡显廷尉綦母参司校尉崔据难曰朝廷前所以弃西域者以其无益于中国而费难供也今车师已属匈奴鄯善不可保信一旦反覆班将能保北虏不为边害乎勇对曰今中国置州牧者以禁郡县奸猾盗贼也若州牧能保盗贼不起者臣亦愿以要斩保匈奴之不为边害也今通西域则虏埶必弱而为患微矣孰与归其府藏续其断臂哉今置校尉以扞抚西域设长史以招怀诸国若弃而不立则西域望絶望絶之后屈就北虏縁边之郡将受困害恐河西城门必复有昼闭之儆矣今不廓开朝廷之德而抱屯戍之费若北虏遂炽岂安边久长之防哉太尉属毛轸难曰今若置校尉则西域络绎遣使求索无厌与之则费难供不与则失其心一旦为匈奴所迫当复求救则为役大矣勇对曰今设以西域归匈奴而使其恩德大汉不为钞盗则可矣如其不然则因西域租入之饶兵马之众以扰动縁边是为富仇讐之财增暴夷之埶也置校尉者宣威布德以系诸国内向之心以疑匈奴觊觎之情而无费财耗国之虑也且西域之人无他求索其来入者不过禀食而已今若拒絶埶归北属夷虏并力以冦并凉则中国之费不止十亿置之诚便于是从勇议复敦煌郡营兵三百人置西域副校尉居敦煌虽复覊縻西域然亦未能出屯其后匈奴果数与车师共入冦钞河西大被其害凉州先零种羗反畔遣车骑将军邓隲讨之时厐参坐法输作若卢参于徒中使其子俊上书　方今西州流民扰动而征发不絶水潦不休地力不复重之以大军疲之以远戍农功消于转运资财竭于征发田畴不得垦辟禾稼不得收入抟手困穷无望来秋百姓力屈不复堪命臣愚以为万里运粮远就羗戎不若总兵养众以待其疲车骑将军隲宜且振旅留征西校尉任尚使督凉州士民转居三辅休徭役以助其时止烦赋以益其财令男得耕种女得织絍然后畜精鋭乗懈沮出其不意攻其不备则边人之仇报奔北之耻雪矣
　　陈忠上疏　臣闻八蛮之冦莫甚北虏汉兴髙祖窘平城之围太宗屈供奉之耻故孝武愤怒深惟久长之计命遣虎臣浮河絶漠穷破虏廷当斯之役黔首陨于狼望之北财币縻于卢山之壑府库殚竭杼柚空虚算至舟车赀及六畜夫岂不怀虑久故也遂开河西四郡以隔絶南羗收三十六国断匈奴右臂是以单于孤特鼠窜远藏至于宣元之世遂备蕃臣闗徼不闭羽檄不行由此察之戎狄可以威服难以化洽西域内附日久区区东望叩闗者数矣此其不乐匈奴慕汉之效也今北虏已破车师埶必南攻鄯善弃而不救则诸国从矣若然则虏财贿益增胆埶益殖威临南羗与之交连如此河西四郡危矣河西既危不得不救则百倍之役兴不赀之费发矣议者但念西域絶远防之烦费不见先世苦心勤劳之意也方今边境守御之具不精内郡武衞之备不修敦煌孤危远来告急复不辅助内无以慰劳吏民外无以威示百蛮蹙国减土经有明诫臣以为敦煌宜置校尉案旧增四郡屯兵以西抚诸国庶足折冲万里震怖匈奴
　　西羗反叛征西将军马贤往征之而稽久不进马融知其将败上疏　今杂种诸羗转相钞盗宜及其未并亟遣深入破其支党而马贤等处处留滞羗胡百里望尘千里听声今逃匿避回漏出其后则必侵冦三辅为民大害臣愿请贤所不可用闗东兵五千裁假部队之号尽力率厉埋根行首以先吏士三旬之中必克破之臣少习学蓺不更武职猥陈此言必受诬罔之辜昔毛遂厮养为众所蚩终以一言克定从要臣惧贤等专守一城言攻于西而羗出于东且其将士必有髙克溃叛之变朝廷不能用又陈星孛参毕参西方之宿毕为边兵至于分野并州是也西戎北狄殆将起乎宜备二方北虏连与车师入冦河西朝廷不能禁议者因欲闲玉门阳闗以絶其患敦煌太守张珰上书陈三防北虏呼衍王常展转蒲类秦海之间专制西域共为冦钞今以酒泉属国吏士二千余人集昆仑塞先击呼衍王絶其根本因发鄯善兵五千人胁车师后部此上计也若不能出兵可置军司马将士五百人四部供其犂牛谷食出据桞中此中计也如又不能则宜弃交河城收鄯善等悉使入塞此下计也
　　顺帝时陇西钟羗反校尉马贤将七千余人击之战于临洮斩首千余级皆率种人降自是凉州无事尚书仆射虞诩上疏　臣闻子孙以奉祖为孝君上以安民为明此髙宗周宣所以上配汤武也禹贡雍州之域厥田惟上且沃野千里谷稼殷积又有龟兹盐池以为民利水草丰美土宜产牧牛马衘尾羣羊塞道北阻山河乗阸据险因渠以溉水舂河漕用功省少而军粮饶足故孝武皇帝及光武筑朔方开西河置上郡皆为此也而遭元元无妄之灾众羗内溃郡县兵荒二十余年夫弃沃壤之饶损自然之财不可谓利虽河山之阻守无险之处难以为固今三郡未复园陵单外而公卿选懦容头过身张解设难但计所费不啚其安宜开圣徳考行所长
　　叛羗零吾等与先零别种冦钞闗中护羗校尉叚颎坐征后先零诸种陆梁覆没营摀皇甫规素悉羗事志自奋効上疏　自臣受任志竭愚钝实頼兖州刺史牵颢之清猛中郎将宗资之信义得承节度幸无咎誉今猾贼就灭太山略平复闻羣羗并皆反逆臣生长邠岐年五十有九昔为郡吏再更叛羗豫筹其事有误中之言臣素有固疾恐犬马齿穷不报大恩愿乞冗官备单车一介之使劳来三辅宣国威泽以所习地形兵埶佐助诸军臣穷居孤危之中坐观郡将已数十年矣自鸟鼠至于东岱其病一也力求猛敌不如清平勤明吴孙未若奉法前变未远臣诚戚之是以越职尽其区区羗胡反乱残破并凉大将军邓隲以军役方费事不相瞻欲弃凉州并力北边乃会公卿集议隲曰譬若衣败坏一以相补犹有所完若不如此将两无所保议者咸同虞诩闻之乃説李修曰窃闻公卿定防当弃凉州求之愚心未见其便先帝开拓土宇劬劳后定而今惮小费举而弃之凉州既弃即以三辅为塞三辅为塞则园陵单外此不可之甚者也喭曰闗西出将闗东出相观其习兵壮勇实过余州今羗胡所以不敢入据三辅为心腹之害者以凉州在后故也其土人所以推锋执鋭无反顾之心者为臣属于汉故也若弃其境域徙其人庶安土重迁必生异志如使豪雄相聚席卷而东虽贲育为卒太公为将犹恐不足当御议者喻以补衣犹有所完诩恐其疽食侵淫而无限极弃之非计修曰吾意不及此微子之言几败国事然则计当安出诩曰今凉土扰动人情不安窃忧卒然有非常之变诚宜令四府九卿各辟彼州数人其牧守令长子弟皆除为冗官外以劝厉荅其功勤内以拘致防其邪计修善其言更集四府皆从诩议于是辟西州豪杰为掾属拜牧守长吏子弟为郎以安慰之
　　大将军梁商以羗胡新反党众初合难以兵服宜用招降乃上表曰匈奴冦畔自知罪极穷鸟困兽皆知救死况种类繁炽不可殚尽令转运日增三军疲苦虚内给外非中国之利窃见度辽将军马续素有谋谟且典边日久深晓兵要毎得续书与臣防合宜令续深沟髙壁以恩信招降宣示购赏明其期约如此则丑类自服国家无事矣顺帝从之乃诏续降叛虏啇又移书续等曰中国安宁忘战日久良骑野合交锋接矢决胜当时戎狄之所长而中国之所短也强弩乗城坚营固守以待其衰中国之所长而戎狄之所短也宜务先所长以观其变设购开赏宣示反悔勿贪小功以乱大谋续及诸郡并各遵行于是右贤王部抑鞮等万三千口诣续降张奂上言东羗虽破余种难尽颎性轻果虑负败难常宜且以恩降可无后悔诏书下颎颎复上言　臣本知东羗虽众而輭弱易制所以比陈愚虑思为永宁之算而中郎将张奂説虏强难破宜用招降圣朝明监信纳瞽言故臣谋得行奂计不用事埶相反遂怀猜恨信叛羗之诉饰润辞意云臣兵累见折防又言羗一气所生不可诛尽山谷广大不可空静血流污野伤和致灾臣伏念周秦之际戎狄为害中兴以来羗冦最盛诛之不尽虽降复叛今先零杂种累以反覆攻没县邑剽略人物发冢露尸祸及生死上天震怒假手行诛昔邢为无道衞国伐之师兴而雨臣动兵渉夏连获甘澍岁时丰稔人无疵疫上占天心不为灾伤下察人事众和师克自桥门以西洛川以东故宫县邑更相通属非为深险絶域之地车骑安行无应折防案奂为汉吏身当武职驻军二年不能平冦虚欲修文戢戈招降犷敌诞辞空説僣而无征何以言之昔先零作冦赵充国徙令居内煎当乱边马援迁之三辅始服终叛至今为鲠故远识之士以为深忧今傍郡户口单少数为羗所创毒而欲令降徒与之杂居是犹种枳棘于良田养虺蛇于室内也故臣奉大汉之威建长久之防欲絶其本根不使能殖本规三岁之费用五十四亿今适期年所耗未半而余冦残烬将向殄灭臣每奉诏书军不内御愿卒斯言一以任臣临时量宜不失权便
　　桓帝时张奂迁安定属国都尉初到职而南匈奴左薁鞬台耆且渠伯徳等七千余人冦美稷东羗复举种应之而奂壁唯有二百许人闻即勒兵而出军吏以为力不敌叩头争止之奂不听遂进屯长城收集兵士遣将王衞招诱东羗因据龟兹使南匈奴不得交通东羗诸豪遂相率与奂和亲共击薁鞬等连战破之伯徳惶恐将其众降郡界以宁羗豪帅感奂恩徳上马二十匹先零酋长又遗金八枚奂并受之而召主簿于诸羗前以酒酹地曰使马如羊不以入廐使金如粟不以入怀悉以金马还之羗性贪而贵吏清前有八都尉率好财货为所患苦及奂正身防已威化大行
　　灵帝时汉阳贼边章韩遂与羗胡为冦东侵三辅时遣车骑将军皇甫嵩西讨之嵩请发乌桓三千人北军中侯邹靖上言乌桓众弱宜开募鲜卑事下四府大将军掾韩卓议以为乌桓兵寡而与鲜卑世为仇敌若乌桓被发则鲜卑必袭其家乌桓闻之当复弃军还救非唯无益于实乃更沮三军之情邹靖居近边塞究其态诈若令靖募鲜卑轻骑五千必有破敌之效应劭駮曰鲜卑隔在漠北犬羊为羣无君长之帅庐落之居而天性贪暴不拘信义故数犯障塞且无宁岁唯至互市乃来靡服茍欲中国珍货非为畏威怀徳计获事足旋踵为害是以朝家外而不内盖为此也往者匈奴反叛度辽将军马续乌桓校尉王元发鲜卑五千余骑又威武太守赵冲亦率鲜卑征讨叛羗斩获丑虏既不足言而鲜卑越溢多为不法裁以军令则忿戾作乱制御小缓则陆掠残害刼居人钞啇旅噉人牛羊略人兵马得赏既多不肯去复欲以物买铁边将不听便取缣帛聚欲烧之边将恐怖畏其反叛辞谢抚顺无敢拒违今狡冦未殄而羗为巨害如或致悔其可追乎臣愚以为可募陇西羗胡守善不叛者简其精勇多其牢赏太守李参沈静有谋必能奬厉得其死力当思渐消之畧不可仓卒望也
　　范西羗传论　羗戎之患自三代尚矣汉世方之匈奴颇为衰寡而中兴以后边难渐大朝规失绥御之和戎帅骞然诺之信其内属者或倥偬于豪右之手或屈折于奴仆之勤塞候时清则愤怒而思桴革暂动则属鞬以鸟惊故永初之间羣种蜂起遂觧仇嫌结盟诅招引山豪转相啸聚揭木为兵负柴为械毂马埃陆梁于三辅建号称制恣睢于北地东犯赵魏之郊南入汉蜀之鄙塞湟中断陇道烧陵园剽城市伤败踵系羽书日闻并凉之士特冲残毙壮悍则委身于兵场女妇则徽纆而为虏发冢露胔死生涂炭自西戎作逆未有陵斥上国若斯其炽也和熹以女君亲政威不外接朝议惮兵力之损情存茍安或以边州难援宜见捐弃或惧疽食浸浮莫知无限谋夫回遑猛士疑虑遂徙西河四郡之人杂寓闗右之县发屋伐树塞其恋土之心燔破胔积以防顾还之思于是诸将邓隲任尚马贤皇甫规张奂之徒争设雄规更奉征讨之命征兵会众以图其隙驰骋东西奔救首尾摇动数州之境日耗千金之资至于假人增赋借奉侯王引金钱缣防之珍征粮粟盐铁之积所以赂遗购赏转输劳来之费前后数十巨万或枭尅酋徤摧破附落降俘载路牛羊满山军书未奏其利害而离叛之状已言矣故得不酬失功不半劳暴露师徒连年而无所胜官人屈竭烈士愤防叚颎受事専掌军任资山西之猛性练戎俗之态情穷武思尽飚鋭以事之被羽前登身当百死之陈没氷雪经履千折之道始殄西种卒定东冦若乃陷击之所殱伤追走之所崩籍头颅断落于万丈之山支革判觧于重崖之上不可校计其能穿窜草石自脱于锋镞者百不一二而张奂盛称戎狄一气所生不宜诛尽流血汗野伤和致妖是何言之迂乎羗虽外患实深内疾若攻之不根是养疾疴于心腹也惜哉冦敌略定矣而汉祚亦衰焉呜呼昔先王疆理九土判别畿荒知夷貊殊性难以道御故斥远诸华薄其贡职唯与辞要而已若二汉御戎之方失其本矣何则先零侵境赵充国迁之内地当煎作冦马文渊徙之三辅贪其暂安之势信其驯服之情计日用之权宜忘经世之远略岂夫识微者之为乎故微子垂泣于象箸辛有浩叹于伊川也
　　西域传论　西域风土之载前古未闻也汉世张骞怀致远之略班超奋封侯之志终能立功西遐覊服外域自兵威之所肃服财赂之所怀诱莫不献方竒纳爱质露顶肘行东向而朝天子故设戊己之官分任其事建都护之帅总领其权先驯则赏籝金而赐龟绶后服则系头颡而衅北阙立屯田于膏腴之野列邮置于要害之路驰命走驿不絶于时月商胡贩客日欵于塞下其后甘英乃抵条支而厯安息临西海以望大秦拒玉门阳闗者四万余里靡不周尽焉若其境俗性智之优薄产载物类之区品川河领障之基源气节凉暑之通隔梯山栈谷绳行沙度之道身热首痛风灾鬼难之域莫不备焉情形审求根实至于佛道神化兴自身毒而二汉方志莫有称焉张骞但着地多暑湿乗象而战班勇虽列其奉浮图不杀伐而精文善法导达之功靡所传述余闻之后説也其国则殷乎中土玉烛和气灵圣之所降集贤懿之所挺生神迹诡怪则理絶人区感验明显则事出天外而骞超无闻者岂其道闭往运数开叔叶乎不然何诬异之甚也汉自楚英始盛斋戒之祀桓帝又修华盖之饰将微义未译而但神明之邪详其清心释累之训空有兼遣之宗道书之流也且好仁恶杀蠲敝崇善所以贤达君子多爱其法焉然好大不经竒谲无已虽邹衍谈天之辩庄周蜗角之论尚未足以防其万一又精灵起灭因报相寻若晓而昧者故通人多惑焉盖导俗无方适物异会取诸归同措夫疑説则大道通矣
　　南匈奴传论　汉初遭冐顿凶黠种众强炽髙祖威加四海而窘平城之围太宗政隣刑措不雪愤辱之耻逮孝武亟兴边略有志匈奴赫然命将戎旗星属候列郊甸火通甘泉而犹鸣镝尘出入畿内至于穷竭武力单用天财厯纪岁以攘之冦虽颇折而汉之疲耗略相当矣宣帝值虏庭分争呼韩邪来臣乃权纳怀柔恩为边衞罢闗徼之儆息兵民之劳龙驾帝服鸣钟传鼓于清渭之上南面而朝单于朔易无复匹马之踪六十余年矣后王莾陵簒扰动戎夷续以更始之乱方夏幅裂自是匈奴得志狼心复生乗间侵佚害流傍境及中兴之初更通旧好报命连属金币载道而单于骄踞益横内暴滋深世祖以用事诸华未遑沙塞之外忍愧思难徒报谢而已因徙幽并之民增边屯之卒及闗东稍定陇蜀已清其猛夫扞将莫不顿足攘手争言衞霍之事帝方厌兵间修文政未之许也其后匈奴争立日逐来奔愿修呼韩之好以御北狄之冲奉藩称臣永为外扞天子总揽羣防和而纳焉乃诏有司开北鄙择肥美之地量水草以处之驰中郎之使尽法度以临之制衣裳备文物加玺绂之绶正单于之名于是匈奴分破始有南北二庭焉讐衅既深互伺便隙控抗戈觇望风尘云屯鸟散更相驰突至于陷溃创伤者靡岁或宁而汉之塞地晏然矣后亦颇为出师并兵穷讨命窦宪耿防之徒前后并进皆用果谲设竒数异道同会究掩其窟穴蹑北追奔三千余里遂破龙祠焚幕抗十角梏阏氏铭功封石倡呼而还单于震慑屏气毡遁走于乌孙之地而漠北空矣若因其时埶及其虚旷还南虏于隂山归河西于内地上申光武权宜之略下防戎羯乱华之变使耿国之算不谬于当世袁安之议见从于后王平易正直若此其也而窦宪矜三捷之效忽经世之规狼戾不端专行威惠遂复更立北虏反其故庭并恩两护以私已福弃篾天公坐树大鲠永言前载何恨愤之深乎自后经纶失方畔服不一其为疢毒胡可单言降及后世翫为常俗终于吞噬神乡邱墟帝宅呜呼千里之差兴自毫端失得之源百世不磨矣
　　晋书载记序　古者帝王乃生竒类淳维伯禹之苗裔岂异类哉反首衣皮餐羶饮湩而震惊中域其来自远天未悔祸种落弥繁其风俗险诐性灵驰突前史载之亦以详备轩帝患其干纪所以徂征武王窜以荒服屏而不齿而于露寒之野候月觇风覩隙埃乗间骋暴边城不得缓带百姓靡有室家孔子曰微管仲吾其被发左袵矣此言能教训卒伍整齐车甲边场既伏境内以安然则燕筑造阳之郊秦堑临洮之险登天山絶地脉苞莬欵黄河所以防夷狄之乱中华其备豫如此汉宣帝初纳呼韩居之亭鄣委以候望始寛戎狄光武亦以南庭数万徙入西河后亦转至五原连延七郡董卓之乱则汾晋之郊萧然矣郭钦腾牋于武帝江统献防于惠皇皆以为魏处戎夷绣居都鄙请移沙塞之表定一殷周之服统则忧诸并部钦则虑在盟津言犹自口元海以至语曰失以毫厘晋卿大夫之辱也聪之誓兵东兼齐地曜之驰斾西逾陇山覆没两京蒸徒百万天子陵江御物分据地险廻首中原力不能救划长淮以北大抵弃之胡人利我艰虞分镳起乱晋臣或阻兵遐远接武效尤大凡刘元海以惠帝永兴元年据离石称汉后九年石勒据襄国称赵张氏先据河西是岁自石勒后三十六年也重华自称凉王后一年冉闵据邺称魏后一年符健据长安称秦慕容氏先据辽东称燕是岁自符健后一年也儁始僣号后三十一年后燕慕容垂据邺后二年西燕慕容冲据阿房是岁也乞伏国仁据枹罕称秦后一年慕容永据上党是岁也吕光据姑臧称凉后十二年慕容徳据滑台称南燕是岁也秃乌孤据亷州称南凉叚业据张掖称北凉后三年李盛据敦煌称西凉后一年沮渠逊杀叚业自称凉后四年谯纵据蜀称成都王后二年赫连勃勃据朔方称大夏后二年冯防杀离班据和龙称北燕提封天下十防其八莫不龙旌帝服建社开祊华夷咸暨人物斯在或簒通都之乡或拥数州之地雄图内卷师旅外并穷兵凶于胜负尽人命于锋镝其为战国者一百三十载抑元海为之祸首云
　　突厥突利可汗奏都蓝可汗复攻大同城隋文帝诏以汉王谅为元帅髙颎出朔州道杨素出灵州道燕荣出幽州道以击都蓝皆取谅节度然谅竟不行都蓝闻之与达头克汗结盟合兵掩袭突利大败之遂入蔚州突利部落散亡夜与长孙晟以五骑南走比旦收得数百骑突利与其下谋奔玷厥晟闻之密遣使者入伏远镇令速举烽突利见四烽俱发以问晟绐之曰隋法贼少举二烽来多举三烽大逼举四烽彼见贼多而又近耳突利大惧投城晟留其达官执室领其众自将突利驰驿入朝帝大喜厚慰之以晟为左勲衞骠骑将军持节护突厥髙颎使赵仲卿将兵三千为前锋与突厥战大破之突厥复大举而至仲卿为方陈四面拒战五日防髙颎大兵至合击之突厥败走追奔七百余里而还杨素军与达头遇先是诸将与突厥战虑其骑兵奔突皆以戎车歩骑相参设鹿角为方陈骑在其内素曰此乃自固之道未足以取胜也于是更为骑陈达头喜曰天赐我也下马仰天而拜率骑兵十余万直前周罗睺曰贼陈未整请击之先帅精骑逆战素以大兵继之突厥大败杀伤不可胜计
　　隋主既立千金公主伤其宗祀覆没日夜请为周复讐沙鉢略谓其臣曰我周之亲也今隋主自立而不能制复何面目见可贺敦乎乃与髙宝宁合兵伐隋隋主患之敕縁边修保障峻长城命虞庆则镇并州屯兵以备之初奉车都尉长孙晟送千金公主入突厥可汗爱其善射留之竟岁命诸子弟贵人与之亲友突利设处罗侯沙鉢略之弟也尤得众心隂与晟盟与之游猎因察山川形势部众强弱靡不知之至是晟上书曰今诸夏虽安戎虏尚梗宜密运筹防渐以攘之玷厥之于摄图兵彊而位下外名相属内隙已彰鼓动其情必将自战又处罗候者奸多势弱曲取众心国人爱之因为摄图所忌其心殊不自安阿波首鼠介其在间颇畏摄图受其牵率唯彊是与未有定心今宜远交而近攻离彊而合弱通使玷厥説合阿波则摄图廻兵自防右地又引处罗候遣连奚霫则摄图分众还备左方首尾猜嫌腹心离阻十数年后乗衅讨之必可一举而空其国矣隋主纳之遣大仆元晖出伊吾道诣达头赐以狼头纛达头使来引居沙鉢略使上以晟出黄龙道赍币赐奚霫契丹遣为乡导得至处罗候所深布心腹诱之内附反间既行果相猜贰
　　突厥沙鉢略可汗数为隋所败乃请和亲千金公主自请改姓杨氏为隋文帝女隋文帝遣开府仪同三司徐平和使于沙鉢略更封千金公主为大义公主晋王广请因衅乗之隋文帝不许沙鉢略遣使致书曰从天生大突厥天下贤圣天子伊利俱卢设莫何沙鉢略可汗致书大隋皇帝皇帝妇父乃是翁比此为女夫乃是儿例两境虽殊情义如一自今子子孙孙乃至万世亲好不絶上天为证终不违负此国羊马皆皇帝之畜彼之缯防皆此国之物文帝复书曰大隋天子贻书大突厥沙鉢略可汗得书知大有善意既为沙鉢略妇翁今日视沙鉢略与儿子不异时遣大臣徃彼省女复省沙鉢略也于是遣尚书右仆射虞庆则使于沙鉢略车骑将军长孙晟副之沙鉢略陈兵列其珍宝坐见庆则称病不能起且曰我诸父以来不向人拜庆则责而谕之千金公主私谓庆则曰可汗豺狼性过与争将齧人长孙晟谓沙鉢略曰突厥与隋俱大国天子可汗不起安敢违意但贺可敦为帝女则可汗是大隋女壻奈何不敬妇翁沙鉢略笑谓其达官曰须拜妇翁乃起拜顿颡跪受玺书以戴于首既而大慙与羣下相聚恸哭庆则又遣称臣沙鉢略谓左右曰何谓臣左右曰隋言臣犹此云奴耳沙鉢略曰得为大隋天子奴虞仆射之力也赠庆则马千匹并以从妹妻之




　　经济类编卷六十八
&lt;子部,类书类,经济类编&gt;
　　钦定四库全书
　　经济类编卷六十九
　　明　冯琦冯瑗　撰
　　边塞类二
　　御夷
　　隋恭帝时突厥遣其柱国康鞘利等送马千匹诣李渊为互市许兵送渊入闗渊拜受书择其马之善者止市其半义士请以私钱市其余渊曰突厥饶马贪利其来将不已恐汝不能市也吾所以少取者示贪且不以为急故尔当为汝贳之不足为汝费也渊命刘文静使于突厥以请兵私谓文静曰突厥入中国生民之大患也吾所以欲得之者恐刘武周引之共为邉患突厥马行牧不费刍粟聊欲借之以为声势耳数百人之外无所用之
　　唐髙祖时西突厥统叶防可汗遣使请昏髙祖谓裴矩曰西突厥道逺缓急不能相助今求昏何如对曰今北寇方强为国家今日计且当逺交而近攻臣谓宜许其昏以威颉利俟数年之后中国完实足抗北夷然后徐思其宜髙祖从之遣髙平王道立至其国统叶防大喜道立上之从子也
　　突厥进寇髙陵泾州道行军总管尉迟敬徳与突厥战于泾阳大破之颉利可汗进至渭水便桥之北遣其腹心执失思力入见以观虚实思力盛称颉利突利二可汗将兵百万今至矣太宗让之曰吾与汝可汗面结和亲赠遗金帛前后无筭汝可汗自负盟约引兵深入于我无愧汝亦含生负性之辈何得全忘大恩自夸强盛我今先斩汝矣思力惧而请命萧瑀封徳彛请礼遣之太宗曰我今遣还彼谓我畏之愈肆凭陵乃囚思力于门下省太宗自出武门与髙士防房龄等六骑径诣渭水太宗与颉利隔水而语责以负约突厥大惊皆下马罗拜俄而诸军继至旌甲蔽野颉利见执失思力不返而太宗挺身轻出军容甚盛有惧色太宗麾诸军使却而布陈独留与颉利语萧瑀以太宗轻适叩马固諌太宗曰吾筹之已熟非卿所知突厥所以敢倾国而来直抵郊甸者以我国内有难朕新即位谓我不能抗御故也我若示之以弱闭门拒守彼必放兵大掠不可复制故朕轻骑独出示若轻之又震曜军容使知必战出其不意使之失图敌入我地既深必有惧心故与战则克与和则固矣制服突厥在此一举卿苐观之是日颉利来请和诏许之太宗即日还宫又幸城西斩白马与颉利盟于便桥之上突厥引兵退萧瑀请于太宗曰突厥未和之时诸将争战陛下不许臣等亦以为疑既而敌自退其策安在太宗曰吾观突厥之众虽多而不整君臣之志唯贿是求当其请和之时可汗独在水西逹官皆来谒我我若醉而之因袭击其众势如拉朽又命长孙无忌李靖伏兵于幽州以待之彼若奔归伏兵邀其前大军蹑其后覆之如反掌耳所以不战者吾即位日浅国家未安百姓未富且当静以抚之一与彼战所损甚多彼结怨既深惧而修备则吾未可以得志矣故卷甲韬戈防以金帛彼既得所欲理当自退志意骄惰不复设备然后养威俟衅一举可灭也将欲取之必固与之此之谓矣卿知之乎瑀再拜曰非所及也鸿胪卿郑元璹使突厥还言于太宗曰北国兴衰専以羊马为今突厥民饥畜痩此将亡之兆也不过三年太宗然之羣臣多劝上乘间击突厥太宗曰新与人盟而背之不信利人之灾不仁乘人之危以取胜不武纵使其种落尽叛六畜无余朕终不击必待有罪然后讨之
　　突厥寇边朝臣请修古长城民乗堡鄣太宗曰突厥灾异相仍颉利不惧而修徳暴虐滋甚骨肉相攻亡在朝夕朕方扫清沙漠安用劳民逺修鄣塞乎
　　代州都督张公谨言突厥可取之状以为颉利纵欲逞暴诛忠良匿奸佞一也延陀诸郡皆叛二也突利拓设欲谷设皆得罪无所自容三也塞北霜早糇粮乏絶四也颉利疎其族类亲委诸军北人反覆大军一临必生内变五也华人入北其众甚多比闻所在啸聚保据山险大军出塞自然响应六也太宗以颉利可汗既请和亲复援梁师都命兵部尚书李靖为行军总管讨之以李世勣为通汉道行军总管李靖为定襄道行军总管柴绍为金河道行军总管薛万彻为畅武道行军总管众合十余万皆受李靖节度分道出击突厥任城王道宗击突厥于灵州破之突利可汗入朝太宗谓侍臣曰徃者太上皇以百姓之故称臣于突厥朕常痛心今单于稽颡庻防可雪前耻防羯遣使入贡太宗曰靺羯逺来盖突厥已服之故也昔人谓御戎无上策朕今治安中国而四夷自服岂非上策乎　突厥颉利可汗至长安太宗御顺天楼盛陈文物引见颉利数之曰汝借父兄之业纵滛虐以取亡罪一也数与我盟而背之二也恃强好战暴骨如莽三也蹂我稼穑掠我子女四也我宥汝罪存汝社稷而迁延不来五也然自便桥以来不复大入为寇以是得不死耳颉利哭谢而退诏馆于太仆厚廪食之上皇闻擒颉利叹曰汉髙祖困白登不能报今我子能灭突厥吾托付得人复何忧哉　突厥既亡其部落或北附薛延陀或西奔西域其降唐者尚十万口诏羣臣议区处之宜朝士多言北狄自古为中国患今幸而破亡宜悉徙之河南兖豫之间分其种落散居州县教之耕织可以化亾卒为农民永空塞北之地中书侍郎顔师古请皆寘之河北分立酋长领其部落则永永无患矣礼部侍郎李百药以为突厥虽云一国然其种类区分各有酋帅今宜因其离散各即本部署为君长不相臣属国分则弱而易制势敌则难相吞灭各自保全必不能抗衡中国仍请于定襄置都防府为其节度此安边之长策也夏州都督窦静以为置之中国有损无益莫若因其破亡之余假之王侯之号妻以宗室之女分其土地析其部落使其权弱势分易为覊制可使常为藩臣永保边塞温彦博请凖汉建武故事置降匈奴于塞下全其部落顺其土俗以实空虚之地使为中国扞蔽策之善者也魏征以为突厥世为寇盗百姓之雠也今幸而破亡陛下以其降附不忍尽杀宜纵之使还故土不可留之中国夫突厥反覆无定弱则请服强则叛国固其常性今降者众近十万数年之后蕃息倍多必为腹心之疾不可悔也晋初诸胡与民杂居中国郭钦江统皆劝武帝驱出塞外以絶乱阶武帝不从后二十余年伊洛之间遂为氊裘之域此前事之明鉴也彦博曰王者之于万物天覆地载靡有所遗今突厥穷来归我奈何弃之而不受乎孔子曰有教无类若救其死亡授以生业教之礼义数年之后悉为吾民选其酋长使入宿卫畏威懐徳何后患之有太宗卒用彦博策处突厥降众东自幽州西至灵州分突厥故所统之地置四州都督府又分颉利之地为六州左置定襄都督府右置云中都督府以统其众其余酋长至者皆拜将军中郎将布列朝廷五品以上百余人殆与朝士相半因而入居长安者近万家
　　髙昌既平嵗兵千余人戍守其地禇遂良上疏以为圣王为治先华夏而后夷狄陛下兴兵取髙昌数郡萧然累年不复嵗调千余人屯戍逺去乡里破产办装又谪徙罪人皆无頼子弟适足骚扰边鄙岂能有益行陈所遣多复逃亡徒烦追捕加以道涂所经沙碛千里冬风如割夏风如焚行人徃来遇之多死设使张掖酒泉有烽燧之警陛下岂得髙昌一夫斗粟之用终当废陇右诸州兵食以赴之耳然则河西者中国之心腹髙昌者它人之手足奈何糜本根以事无用之土乎且陛下得突厥吐谷浑皆不有其地为之立君长以抚之髙昌独不得与为比乎叛而执之服而封之刑莫威焉徳莫厚焉愿更择髙昌子弟可立者使君其国子子孙孙负荷大恩永为唐室藩辅内安外寕不亦善乎太宗弗听及西突厥入寇太宗悔之曰魏征禇遂良劝我复立髙昌吾不用其言今方自咎耳
　　突厥俟利苾可汗北渡河薛延陀恶之数相攻俟利苾有众十万不能抚御其众悉南渡河请处于胜夏之间太宗许之羣臣皆曰陛下方逺征辽左而置突厥于河南距京师不逺岂得不为后虑愿留镇洛阳遣诸将东征太宗曰夷狄亦人耳其情与中夏不殊以徳治之则可使如一家且彼不北走薛延陀而南归我其情可见矣俟利苾既失众轻骑入朝上以为右武卫将军薛延陀真珠可汗闻太宗将东封曰天子封泰山边境必虚我以此时取思摩如拉朽耳乃命其子大度设诸部兵合二十万击突厥思摩不能御帅部落入长城保朔州遣使告急诏遣世勣等分道击之诸将辞行上戒曰薛延陀恃其强盛逾漠而南行数千里马已疲痩见利不能速进不利不能速退吾已敇思摩烧薙秋草彼粮糗日尽野无所获卿等俟其将退与思摩一时奋击破之必矣世勣败薛延陀于诺真水斩首三千余级捕虏五万余人大度设脱身走值大雪人畜冻死者什八九世勣还军定襄
　　太宗谓侍臣曰薛延陀屈强漠北今御之止有二策茍非兵殄灭之则与之婚姻以抚之耳二者何从房龄对曰中国新定兵防战危臣以为和亲便太宗曰然朕为民父母茍可利之何爱一女先是左领军将军契苾何力母姑臧夫人及弟贺兰州都督沙门皆在凉州太宗遣何力归觐且抚其部落时薛延陀方强契苾部落皆欲归之何力大惊曰主上厚恩如是奈何遽为叛逆其徒曰夫人都督先已诣彼若之何不徃何力曰沙门孝于亲我忠于君必不汝从其徒执之诣薛延陀寘真珠牙帐前何力箕踞拔佩刀东向大呼曰岂有唐烈士而受屈边庭天地日月愿知我心因割左耳以自誓真珠欲杀之其妻諌而止太宗闻契苾叛曰必非何力之意左右曰若辈气类相亲何力入薛延陀犹鱼趋水耳太宗曰不然何力心如铁石必不叛我防有使者自薛延陀来具言其状太宗为之下泣谓左右曰何力果如何即命兵部侍郎崔敦礼持节薛延陀以新兴公主妻之以求何力何力由是得还拜右骁卫大将军
　　薛延陀真珠可汗使其侄来纳币献羊马契苾何力上言薛延陀不可与昏太宗曰吾许之矣可食言乎何力对曰愿且迁延敇夷男使亲迎彼必不敢来则絶之有名矣上从之乃诏幸灵州召真珠可汗防礼真珠欲行其臣曰不可徃必不返真珠曰天子圣明逺近朝服今亲幸灵州以爱主妻我我得见天子死不恨矣薛延陀何患无君又多以羊马为聘经沙碛道死过半乃责以聘礼不备絶之禇遂良上疏曰徃者夷夏咸言陛下欲安百姓不爱一女莫不懐徳今一朝忽有改悔之心得少失多臣窃为国家惜之嫌隙既生必搆边患彼国蓄见欺之怒此民懐负约之惭恐非所以服逺人训戎士也夫龙沙以北部落无筭中国诛之终不能尽当懐之以徳使为恶者在敌不在我失信者在彼不在此耳薛仁贵破髙丽于金山乘势将攻扶余城诸将以其兵少止之仁贵曰兵不必多顾用之何如耳遂为前锋以进与髙丽战大破之杀获万余人遂拔扶余城扶余川中四十余城皆望风请服侍御史贾言忠奉使自辽东还髙宗问以军事言忠对曰隋炀帝东征而不克者人心离怨也先帝东征而不克者髙丽未有衅也今髙藏微弱男生兄弟相攻饥馑连年妖异屡降其亡可翘足待也上又问诸将孰贤对曰薛仁贵勇冠三军厐同善待军严整髙侃忠果有谋契苾何力况毅能断然夙夜小心忘身忧国皆莫及李勣也勣等进攻大行城拔之诸军皆防进至鸭緑栅破之围平壤月余髙丽王藏遣泉男产诣勣降男建犹闭门拒守以军事委僧信诚信诚开门勣纵兵登城男建自刺不死遂擒之髙丽悉平中宗时突骑施乌质勒卒子娑葛自立为可汗故将阙啜忠节不服数相攻击总管郭元振奏追忠节入朝宿卫忠节行至播僊城经畧使周以悌説曰国家不爱髙官显爵以待君者以君有部落之众故也今脱身入朝一老胡耳岂惟不能保宠禄死生亦制于人手今宰相宗楚客纪处讷用事不若厚赂二公请留不行发安西兵及引吐蕃以击娑葛求阿史那献为可汗以招十姓使郭防瓘拔汗那兵以自助既不失部落又得报雠比于入朝岂可同日语哉防瓘时为西边将忠节然其言遣间使赂楚客处讷如以悌之策元振闻其谋上疏曰徃嵗吐蕃所以犯边正为求十姓四镇之地不获故耳比以国多内难故且屈志请和其心岂能忘十姓四镇哉今如忠节之计恐四镇危机将从此始吐蕃得志则忠节在其掌握岂得复事唐也徃年吐蕃无恩于中国犹欲求地今若有功请分于阗疎勒不知何以抑之是以古之智者皆不愿受夷狄之恵盖预忧其求请无厌终为后患故也阿史那献父叔兄弟皆尝立为可汗使招十姓卒不能致寻自破灭何则此属非有过人之才虽复可汗旧业众心终不能附况献又疏逺于其父兄乎防瓘前此已尝与忠节擅入拔汗那兵不能得其片甲匹马徒致侵扰今此行必不能得志徒与虏结隙令四镇不安实为非计
　　突厥黙啜寇边中宗命内外官各进平突厥之策右阙卢俌上疏以为郤谷悦礼乐敦诗书为晋元帅杜预射不穿札建平呉之勲是知中权制谋不取一夫之勇如沙咤忠义骁将之材本不足以当大任又鸣沙之役主将先逃宜正邦宪赏罚既明敌无不服又边州刺史宜精择其人使之搜卒乗积资粮来则御之去则备之去嵗四方旱灾未易兴师当理内以及外绥近以来逺俟仓廪实士卒练然后大举以讨之中宗善之
　　吐蕃复遣使请和亲天后遣右武卫胄曹参军郭元振徃察其宜吐蕃将论钦陵请罢安西四镇戍兵并求分十姓突厥之地元振曰四镇十姓与吐蕃种类本殊今请罢唐兵岂非有兼并之志乎钦陵曰吐蕃茍贪土地欲为边患则东侵甘凉岂肻规利于万里之外邪乃遣使者随元振入请之朝廷疑未决元振上疏以为钦陵求罢兵割地此乃利害之机诚不可轻举措也今若直拒其善意则为边患必深四镇之利逺甘凉之害近不可不深图也宜以计缓之使其和望未絶则善矣彼四镇十姓吐蕃之所甚欲也而青海吐谷浑亦国家之要地也今报之宜曰四镇十姓之地本无用于中国所以遣兵戍之欲以镇抚西域分吐蕃之势使不得并力东侵也今若果无东侵之志当归我吐谷浑诸部及青海故地则五俟斥部亦当以归吐蕃如此则足以塞钦陵之口而亦未与之絶也若钦陵小有乖违则曲在彼矣且四镇十姓款附嵗久今未察其情之向背事之利害遥割而弃之恐伤诸国之心非所以御四夷也天后从之元振又上言吐蕃百姓疲于徭役早愿和亲钦陵利于统兵専制独不欲归款若国家嵗和亲使而钦陵常不从命则彼国之人怨钦陵日深望国恩日甚设欲大举其徒固亦难矣斯亦离间之渐可使其上下猜阻祸乱内兴矣天后深然之
　　阎知微田归道同使突厥册黙啜为可汗初咸亨中突厥有降者皆处之丰胜灵夏朔代六州至是黙啜求六州降户及单于都防府之地并谷种缯帛农器铁天后不许黙啜怒言辞悖慢姚璹杨再思以契丹未平请依黙啜所求给之麟台少监知凤阁侍郎賛皇李峤曰戎狄贪而无信此所谓借寇兵资盗粮也不如治兵以备之璹再思固请与之乃悉驱六州降户数千帐以与黙啜并给谷种四万斛杂防五万叚农器三千事铁数万斤并许其昏黙啜由是益强田归道始得还与阎知微争论于天后前归道以为黙啜必负约不可恃和亲宜为之备知微以为和亲必可保
　　吐蕃兵数败而惧乃求和亲忠王友皇甫惟明因奏事从容言和亲之利明皇曰賛普尝遗吾书悖慢此何可舍对曰賛普当开元之初年尚幼穉安能为此书殆边将诈为之欲以激怒陛下耳夫边境有事则将吏得以因縁盗匿官物妄述功状以取勲爵此皆奸臣之利非国家之福也兵连不解日费千金河西陇右由兹困敝陛下诚命一使徃视公主因与賛普面相约结使之稽颡称臣永息边患岂非御夷狄之长策乎明皇悦命惟明与内侍张元方使于吐蕃賛普大喜悉出贞观以来所得敇书以示惟明遣其大臣论名悉猎随惟明入贡表称甥世尚公主义同一家中间张表等先兴兵冦钞遂使二境交恶甥深识尊卑安敢失礼正为边将交搆致获罪于舅屡遣使者入朝皆为边将所遏今逺降使臣来视公主甥不胜喜荷倘使复修旧好死无所恨自是吐蕃复款附
　　鸿胪卿崔琳使于吐蕃吐蕃使者称公主求毛诗春秋礼记正字于休烈上疏以为东平王汉之懿亲求史记诸子汉犹不与况吐蕃国之寇雠今资之以书使知用兵权畧愈生变诈非中国之利也事下中书门下议之裴光庭等奏吐蕃聋昩顽嚚久叛新服因其有请赐以诗书庻使之渐陶声教化流无外休烈徒知书有权畧变诈之语不知忠信礼义皆从书出也明皇曰善遂与之
　　唐自武徳以来开拓边境地连西域皆置都督府开元中置朔方陇右河西安西北庭诸节度使以统之嵗山东丁壮为戍卒缯帛为军资开屯田供糗粮设监牧畜马牛军城戍逻万里相望及安禄山反边兵精鋭者皆征发入援谓之行营留兵单弱数年之间苦被蚕食自凤翔以西邠州以北皆为左袵矣至是吐蕃入大震闗防兰郭河鄯洮岷秦成渭等州尽取河西陇右之地边将告急程元振皆不以闻敌至泾州刺史髙晖降之为之乡导既过汾州代宗始闻之至奉天武功京师震骇诏以雍王适为闗内元帅郭子仪副之出镇咸阳以御之子仪闲废日久部曲杂散至是召募得二十骑而行至咸阳吐蕃率吐谷浑党项氐羌二十余万众渡渭循山而东子仪使判官王延昌入奏请益兵程元振遏之竟不召见吐蕃渡便桥上仓猝不知所为出幸陜州官吏六军逃散子仪闻之遂自咸阳归长安射生将王献忠拥四百骑脇丰王珙等十王西迎吐蕃遇子仪子仪叱之献忠曰今社稷无主令公为元帅废立在一言耳子仪责之以兵送行在赐珙死吐蕃入长安立广武王承宏为帝纵兵焚掠长安中萧然一空苗晋卿病卧家舆入脇之晋卿闭口不言虏不敢杀子仪引三十骑自御宿川循山而东谓王延昌曰六军逃溃多在商州速徃收之延昌径入商州抚谕之诸将方纵兵暴掠闻子仪至皆大喜听命得四千人军势稍振子仪乃泣谕将士以共雪国耻取长安皆感激受约束上恐吐蕃出潼闗征子仪诣行在子仪表曰臣不收京城无以见陛下若兵出蓝田虏亦不敢东向上许之鄜坊节度判官叚秀实説曰孝徳引兵赴难孝徳即日大举南趣京畿与蒲陜商华合势进击子仪使羽林大将军长孙全绪将二百骑出蓝田又令寳应军使张知节将兵继之全绪至韩公堆昼则击鼓张旗帜夜则多燃火以疑吐蕃吐蕃惧百姓又绐之曰郭令公自商州将大军至矣吐蕃惶骇悉众遁去髙晖东走潼闗守将李日越擒杀之诏以子仪为西京留守王甫自称京兆尹聚众二千余人暴横长安中子仪至浐水引三十骑徐进召甫斩之白孝徳与邠寕节度使张蕴琦将兵屯畿县子仪召之入城京畿遂安吐蕃还围凤翔镇西节度使马璘将精骑千余人赴难转鬬至城下持满外向突入城中不解甲出战单骑奋击俘斩千计明日敌复请战璘开城门以待之敌引退曰此将军不惜死宜避之遂去
　　仆固懐恩中途遇暴疾卒大将范志诚领其众懐恩拒命三年再引边寇为国大患代宗犹为之隠曰懐恩不反为左右所误耳吐蕃十万至奉天始立营朔方兵马使浑瑊帅骁骑二百冲之敌众披靡瑊手挟一将跃马而还士气大振夜复引兵袭之杀千余人京师闻军过奉天召郭子仪使屯泾阳上自将六军屯苑中下制亲征防大旬日敌不能进吐蕃大掠而去所过焚庐舍蹂禾稼殆尽同华节度使周智光引兵邀击破之遂北至鄜州杀刺史张麟焚坊州三千余家吐蕃退至邠州遇回纥复相与入寇合兵围泾阳子仪严备不战时二敌闻懐恩死已争长不相睦子仪使牙将李光瓒説回纥欲与共击吐蕃回纥不信曰郭公在此可得见乎光瓉还报子仪曰今众寡不敌难以力胜昔与回纥契约甚厚不若挺身説之可不战而下也诸将请选铁骑五百卫从子仪曰此适足为害耳郭晞扣马諌曰大人国之元帅奈何以身为敌饵子仪曰今战则父子俱死而国家危徃以至诚与之言或幸而见从则四海之福也不然则身没而家全以鞭击其手曰去遂与数骑出使人传呼曰令公来回纥大惊大帅药葛罗执弓注矢立于阵前子仪免胄释甲投鎗而进诸酋长相顾曰是也皆下马罗拜子仪亦下马执药葛罗手让之曰汝回纥有大功于唐唐之报汝亦不薄奈何负约入吾地弃前功结后怨背恩徳而助叛臣乎且懐恩叛君弃母于汝何有今吾挺身而来听汝杀之我之将士必致死与汝战矣药葛罗曰懐恩欺我言天可汗已晏驾令公亦捐馆中国无主我是以来今皆不然懐恩又为天所杀我曹岂肻与令公战乎子仪因説之曰吐蕃无道所掠之财不可胜载马牛杂畜长数百里此天之赐汝也全师而继好破敌以取富为汝之计孰便于此不可失也药葛罗曰吾为懐恩所悮负公诚深今请为公尽力以谢过然懐恩之子可敦兄弟也愿勿杀之子仪许之回纥观者为两翼稍前子仪麾下亦进子仪挥手郤之因取酒与其酋长共饮药葛罗使子仪先执酒为誓子仪酹地曰大唐天子万嵗回纥可汗亦万嵗两国将相亦万嵗有负约者身陨阵前家族灭絶杯至药葛罗亦酹地曰如令公誓于是诸酋长大喜曰军中巫言此行安穏不与唐战见一大人而还吐蕃闻之夜遁回纥遣其酋长入见天子药葛罗帅众追吐蕃子仪使白元光帅精骑与之俱战于灵台西原大破吐蕃杀获万计
　　回纥合骨咄禄可汗屡求和亲徳宗未之许防边将告乏马李泌言于上曰臣有愚策可使马贱十倍上问之对曰愿陛下推至公之心屈巳徇人为社稷计臣乃敢言上曰何故泌曰臣愿陛下北和回纥南通云南西结大食天竺如此则吐蕃自困而马亦易致矣上曰三国当如卿言至于回纥则不可泌曰臣固知陛下如此所以不敢早言然今日之计回纥为先三国差缓且陛下所以不可岂非以陜州之耻乎上曰然韦少华等以朕之故受辱而死朕岂能忘之泌曰害少华等乃牟羽可汗后复入寇为今可汗所杀然则今可汗乃有功于陛下又何怨耶是后凡十五对反复论之上终不许泌乃乞骸骨上曰朕不惮屈己但不能负少华辈耳泌曰以臣观之少华辈负陛下非陛下负之也上曰何故对曰昔叶防将兵助国肃宗止令臣宴劳之亦不许至其营及大军将先帝始与相见盖戎狄豺狼不得不过为之防耳陛下在陜富于春秋少华辈不能深虑以万乘元子径造其营又不先与之议相见之仪使彼得肆其桀骜岂非少华辈负陛下耶且香积之捷叶防欲掠长安先帝亲拜于马前以止之当时观者十万余人皆叹息曰广平王真华夷主也然则先帝所屈者少所伸者多矣况牟羽身为可汗举国赴难当是之时臣不敢言其他若留陛下于营中欢饮十日天下岂得不寒心哉以此二事观之则屈己为是乎不屈己为是乎上谓李晟马燧曰朕素怨回纥今闻泌言自觉少理卿以为如何皆对曰诚如泌言泌曰臣以为回纥不足怨向来宰相乃可怨耳回纥再复京城今可汗又杀牟羽复有何罪吐蕃幸国之灾防河陇数千里之地又入京城使先帝尘于陜此乃百代必报之雠为可怨耳上曰朕与之为怨已久今徃与之和得无复拒我为囘纥之笑乎对曰臣请以书与之约为臣子每来不过二百人印马不过千匹无得擕中国之人及商贾出塞五者皆能如约则主上必许和亲如此威加北荒旁詟吐蕃足以快陛下平昔之心矣上从之既而回纥可汗遣使上表听命上大喜谓泌曰回纥何畏服卿如此对曰此乃陛下威灵臣何力焉上因问招云南大食天竺之计对曰回纥和则吐蕃已不敢轻犯塞矣云南苦吐蕃赋役未尝一日不思复为唐臣也大食在西域为最强与天竺皆慕中国代与吐蕃为雠臣固知其可招也遂遣其使者归许以公主妻之
　　河陇既没于吐蕃安西北庭及西域使人在长安者归路阻絶皆仰给于度支李泌知贾客皆有妻子买田宅安居不欲归命停其给凡四千人皆诣政府诉之泌曰此皆从来宰相之过岂有外国使者留京师数十年不听归乎今当假道回纥各遣归国不愿者当于鸿胪自陈授以軄位给俸禄人生当乗时展用岂可终身客死乎于是贾客无一人愿归者泌皆分神策两军禁旅益壮嵗省五十万缗
  </div>
  <div class="pagination">
   <a href="经济类编_page44.html">
    上一页
   </a>
   <span>
    ...
   </span>
   <a href="经济类编_page40.html">
    40
   </a>
   <a href="经济类编_page41.html">
    41
   </a>
   <a href="经济类编_page42.html">
    42
   </a>
   <a href="经济类编_page43.html">
    43
   </a>
   <a href="经济类编_page44.html">
    44
   </a>
   <span class="current-page">
    45
   </span>
   <a href="经济类编_page46.html">
    46
   </a>
   <a href="经济类编_page47.html">
    47
   </a>
   <a href="经济类编_page48.html">
    48
   </a>
   <a href="经济类编_page49.html">
    49
   </a>
   <a href="经济类编_page50.html">
    50
   </a>
   <span>
    ...
   </span>
   <a href="经济类编_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
