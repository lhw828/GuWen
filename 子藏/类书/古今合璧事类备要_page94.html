<!DOCTYPE html>
<html>
<head>
    <meta charset="UTF-8">
    <title>古今合璧事类备要 - 第 94 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今合璧事类备要 - 第 94 页/共 111 页</h1>
    <div class="content">

　　古今合璧事类备要别集卷九十一
　　钦定四库全书
　　古今合璧事类备要别集卷九十二
　　宋　谢维新　撰
　　虫豸门
　　蝉【附　蜩　螀】
　　格物总论【蝉两翼喙长在腹中或以为无口以翼鸣者数种蜩螗蚻防螀蜻蝒蜩大蝉色黒螗一曰蝘蛁蚻防螀皆小蝉蝒马蝉于蝉类中最大又一说蟪蛅寒螀蛁蟟防母蜩范并蝉蟪蛄小小紫色四月五月鸣寒螀黒而伛偻九月十月鸣甚凄急蛁蟟色青七月鸣咛母似寒螀而小二月鸣蜩范所谓马蝉形大而黒亦五月鸣蜀中又一种其脱殻头上有一角如花冠状谓之蝉花乃是蝉在殻中不出而化为花自顶中出然大抵蝉皆乗昏夜方出土中升髙处皆殻拆而所以夜出者一似畏人二畏日炙干其殻而不能蜕也既登木而鸣但饮风露亦不粪而溺耳至时寒又复坠地或又云是蜣螂所转丸久而化成也其殻蜕】
　　事类蝉緌【郕人有兄弟死而不为衰闻子臯将为郕宰遂为衰郕人曰蚕则绩蟹有匡范则冠丨有丨记檀弓】蝉冠【凡侍臣加丨丨取其清髙饮露不食也车服注】榆上有蝉【吴王伐荆少孺子諌曰园中有榆丨丨丨丨居髙而饮露不知螳螂在后白氏帖】螗蜋捕蝉【蔡邕邻人召邕食闻主人弹琴时有杀声而反主人曰弹琴时有丨丨丨丨吾意唯恐失蝉故情见乎声同前】蝉名齐女【牛亨问董仲舒曰丨丨丨丨何故答曰昔齐王之后怨王而死尸变为蝉登庭树嘒唳而鸣王悔恨之故名齐女崔豹古今注】蝉名腹育【丨未蜕时丨丨丨相传蛣蜣所化韦翾荘在杜西常冬中掘树根见腹育附于朽处怪之村人言蝉固朽木所化也翾因剖一视之腹中犹实朽木杂俎】蝉集异冠【梁朱异为通事舎人后除中书郎时秋日始拜有飞丨止丨丨丨上时咸谓蝉珥之兆】曹植蝉赋【惟夫蝉之清洁濳厥类于太隂在炎阳之仲夏兮始游豫乎芳林实淡泊而寡欲兮独怡乐而长吟声噋噋而弥厉阙　贞士而介心内含和而弗食兮与众物而无求栖乔枝阙兮漱朝露之清流隐柔桑之稠叶兮快啁号以遁暑苦黄雀之作害兮患螗蜋之劲斧飘髙翔而逺托兮毒蜘蛛之网罟欲洁身而卑窜兮惧草虫之袭予免众艰而弗获兮遥迁集于阙　依名菓之茂防兮托脩榦以静处有翩翩之狡童兮歩容与于园囿体离侏之脱视兮姿才捷于猴猿条罔叶而不挽兮树无榦而不縁翳轻躯而奋迅兮跪侧足以自闲恐此身之惊骇兮睛屡盻而目连怪桑竿之冉冉兮还微粘而我纒欲翻飞而忽滞兮知性命之长捐乱曰诗叹鸣蜩声嘒嘒兮盛阳则来太隂逝兮皎皎贞素侔夷恵兮帝臣是戴尚其洁兮】傅咸黏蝉赋【樱桃为树则多花为菓则先熟有蝉鸣焉聊命黏取退惟当蝉之得意于斯树不知黏之至亦犹人之得于富贵而不虞祸之来也有嘉菓之珍树蔚深秀于我庭在赫赫之隆暑独肃肃而自清遂寓目以周览见鸣蝉于纎枝翳翠叶以长】
　　【吟信厥乐之在兹茍得意于所欢虽危殆而莫知匪尔之命适薄坐偷安而忘危嗟悠悠之耽宠请兹览以自规】欧阳修鸣蝉赋【嘉祐元年夏大雨水奉诏祈晴于醴泉宫闻鸣蝉有感而赋云　肃祠庭以祗事兮瞻玊宇之峥嵘收视听以清虑兮斋予心以荐诚因以静而观动兮见乎万物之情于时朝雨骤止微风不兴四无云以青天雷隐隐其余声乃席芳药临华轩古木数枝空庭草间爰有一物鸣于树颠引清风以长啸抱纎柯而永叹嘒嘒非管泠泠若裂方号而复咽凄欲断而还连吐孤韵以谐律含五音之自然吾不知其何物其名曰蝉岂非因物造形能变化者耶自粪壤慕清虚者耶凌风髙飞知所止者耶嘉木茂树喜清隂者耶呼吸风露能尸解者耶绰约双须修婵娟者耶其为声也不乐不哀非宫非徴胡然而鸣亦胡然而止吾尝悲夫万物莫不好鸣若乃四时代谢百鸟嘤兮一气候至百虫鸣兮娇儿姹女语鹂鹒兮鸣机络纬响蟋蟀兮韩疾弄舌诚可爱兮引腹动鼓岂勉强而为之兮至于汚池浊水得雨而聒兮饮泉食土长夜而歌兮彼虾蟆固若有欲而蚯蚓又何求兮其余大小万物不可悉名各有气类随其物形不知自止有若争名忽时变以物变咸漠然而无声呜呼达士所齐万物一类人于其间所以为贵葢已巧其语言又能传于文字是以穷彼思虑耗其血气或吟哦以穷愁或发扬其志意虽共尽于万物乃长鸣于百世予亦安知其然哉聊为乐以自喜方将考得失较同异俄而隂云复兴雷电俱撃大雨既作蝉声遂息】
　　蜩蜩笑鹏飞【详见鹏注】
　　螀寒螀翔水【文子曰飞鸟反乡兎走归窟狐死首丘丨丨丨丨各依所生】
　　诗集落日鸣【丨丨丨蝉蜩】当夏急【夜蝉丨丨丨并杜】依山郭【夕响丨丨丨余悲散秋岭韦应物】号阶轩【秋蝉丨丨丨感物忧不歇李白】响屡嘶【避雀乔枝里飞空华殿曲天寒丨丨丨日暮声逾速繁吟如欲尽长韵还相续饮露非表清轻身易知足东坡】清何甚【只凭风作使全仰栁为都一腹丨丨丨双翎薄更无伴貂金置影并雀畵成图恐是千年恨偏令落日呼陆防】抱芳槐【早蝉孤丨丨丨叶噪向残阳意度秋也作一声催我老堪听两耳畏吟休得非下第无髙韵须是青山隐白头若问此心嗟叹否天人不可怨而尤贾岛】发髙枝【新蝉忽丨最丨丨不觉立听无限时正遇友人来告别一心分作两般悲前人】声断续【细丨频丨丨审听亦难分彷佛应移处从容却不闻兰栖朝咽露树隐暝吟云若遣乡愁起吾怀只是君方干】声烦恼【说露谈风有典章咏秋吟夏入宫商蝉丨无一些丨丨自是愁人极断肠杨诚斋】
　　蜩向秋鸣更多【山月满池流金波寒蜩丨丨丨丨丨大都时节使如此止尔不得将奈何文与可】逮夜且复静【鸣蜩嘒髙风丨丨丨丨丨张文潜】
　　蜋【附　螳蜋】
　　格物总论【蜋蛣也黒甲虫噉粪二种一种大者名胡蜋身黒光腹翼下有小黄子附母而飞行昼不出夜方飞出至人家庭户中见灯光则来一种小者身黒暗昼方飞出夜不出生长沙池泽中医家以鼻头扁者为良或又以鼻髙目深者为良葢胡蜋也螳蜋有斧虫螵蛸母也一名蟷蠰】
　　事类智在转丸【荘子曰蛣之丨丨于丨丨蜋能以土包粪转成丸】功可出镞【夏侯郓初为浪州録事叅军有人额上有箭痕问之云随马侍中征田恱中射马侍中微炒巴豆与蜋并研均涂于伤处斯须痛定必微痒且忍之待极痒不可忍便撼动箭镞防之立出后以生肌膏药傅之遂无苦困并方获之本草】
　　螳蜋执翳搏蝉【荘子曰荘周游于雕陵之樊覩一异鹊自南方来者执弹而留之覩一蝉方得美防而忘其身螳蜋丨丨而丨之见得而忘其形异鹊从而利之见利而忘其真荘周惕然曰噫物固相累二类相召指弹而反走余又见蝉类】举足搏轮【齐荘公出猎有螳蜋丨丨将丨其丨问其御曰此何虫对曰此螳蜋也为虫知进而不知退不量力而轻就敌公曰此为天下勇士矣回车避之勇士归焉淮南子】诗集殷床声【洪钟起暗室飘瓦落空庭谁言转丸手能作丨丨丨苏子瞻蜋】
　　螳蜋当车勇【蝉无所营风露正凄清执翳机何宻丨丨丨自轻将迷黄雀患已变玊琴声得防还相召南华所以惊刘原父螳蜋捕蝉】
　　蝇【附　蝇虎】
　　格物总论【蝇数种有苍者有青者有负金者其声在翼然身苍与青者声雄惟负金者声清聒青者能败物巨者头如火号为景迹其他种族不一然难于徧举也蝇虎似蜘蛛色灰白善捕蝇一名蝇蝗】
　　事类蝇声【匪鸡则鸣苍丨之丨诗齐风】蝇营【营营青丨止于榛诗青蝇】托骥尾【苍蝇之飞不过十歩自丨于骐丨之丨乃腾千里之路光武与隗嚣书】嗜肉汁【青蝇丨丨丨而忘溺死众人贪世利而陥罪祸班固难荘】青蝇吊客【虞诩放弃南方云自恨疏节骨体不媚犯上获罪当长没海隅生无可与语死以丨丨为丨丨使天下无一人知己者足以不恨】青蝇报赦【符坚将赦屏人作赦文有大蝇赤头声甚厉入室驱之复来俄而人皆知有赦书于是诘其所得皆云有青衣童子呼于街中坚曰是前丨丨也白氏帖】投笔逐蝇【王思性急方书有蝇飞在笔端去复来思怒丨丨防剑丨之】误墨成蝇【曹不兴畵屏风丨丨防汚丨丨孙权谓为真蝇弹之】何故放入【厍狄伏连居室患蝇杖门者曰丨丨丨丨北史】不令人见【梁昭明太子食中频获蝇虫之类宻置柈边恐厨人获罪丨丨丨丨】方庆冻蝇【王丨丨体质鄙陋言辞鲁钝张元一谓之被丨丨朝野佥载】记室猎蝇【卢丨丨多作脯对夏则委人于十歩之内扇上涂饧以扑蝇脯且作青纱障隔尘土时人目为丨丨丨丨金溪记】作行折躬【术士相郭代公若青蝇拜贺方能及第公疑之及登科讫归坐家庭有绳丨八丨立约数万丨丨者三良久乃去青阳记】触睫隐字【叚成式读书有蝇丨丨丨丨偶拂杀一蝇取视之翼似蜩冠似蜂六帖】适从何来【武儒衡时元稹倚宫官知制诰儒衡厌鄙之防食瓜蝇集其上儒衡挥以扇曰丨丨丨丨遽集于此一坐皆失色】时遭防染【熙宁初外学置官师职简地亲多在宴席有学官喜谇语同僚苦之咏蝇以刺曰衣服有丨丨丨丨杯盘无处不追随后山集】张复之骂青蝇文【火帝降炎臣与邈矣六合歊然如蒸万物长嬴如腾如凌不可谢其造不可名其至能忽隂薄阳化生此青蝇触类苒苒朋飞薨薨切羶而蠧芳筵预登当是之际无人不憎我疑奸人之魂佞人之魄堙鬰不散托蝇寄迹不然者何以变白为黒变黒为白所以恣其防染所以遂其慙慝奸佞之作败君之徳黒白之变为物之贼所谓欲葢而彰顺非以泽使洁者不得自明元者不得自黙连璧失珍兼金夺色致义士之感心几抚髀而太息众君子矫而议曰天运地施融融蚩蚩何者不有何生不滋信妍酬以自任亦浩混乎无知蝇斯末胡足骂为殊不知天地不言假乎仁者持准操程以上化下使恶不黩善真不类假廊唐尧之雍熙称周王之风雅防邪之萌虽小不舍厚汚若成悔何及也于是速呼童奴疾致如意当案辄食对客攘臂指西风而骂曰未断尔祖终恶尔类营营乎青蝇止于藩】欧阳永叔憎苍蝇文【苍蝇苍蝇吾嗟尔之为生既无蜂虿之毒尾又无蚊蝱之利觜幸不为人之畏胡不为人之喜尔形至眇尔欲易盈杯余残沥砧几余腥所希抄忽过则难胜苦何求而不足乃终日而营营逐气寻香无处不到顷刻而集谁相告报其在物也虽微其为害也至要若乃华榱广厦珍簟方牀炎风之燠夏日而长神昏气蹙流汗成浆委四肢而莫举眊两目其茫洋惟髙枕之一觉冀烦歊之暂忘念于尔而何负乃于吾而见殃寻头扑面入袖穿裳或集眉端或防眼眶目乍瞑而复警臂一挥而犹攘阙孔子何由见周公于彷佛荘生安得与蝴蝶而徜徉此其为害者一也又如华屋髙堂嘉賔上客沽酒市脯铺筵设席聊娱一日之余闲奈阙　多之莫敌或集器皿或屯几格或醉醇酎因之没溺或投热汤遂防其魄谅虽死而不悔亦可戒夫贪得尤忌赤头号为景迹一有霑汚人皆不食奈何引类呼朋揺头鼓翼聚散倐忽往来络绎方其賔主献酬衣冠俨饰使吾挥手顿足改容失色于此之时王衍何暇于清谈贾谊堪为之太息此其为害者二也又如醯醢之品醤臡之制及时月而收藏谨瓶罂之固济乃阙　以攻钻极百端之窥觊至于大胾肥牲嘉殽美味葢藏稍露夫罅隙守者或时而假寐才稍怠于防严已辄遗其种类莫阙　息蕃滋淋漓败壤使亲朋卒至索尔以无欢臧获怀忧因之而得罪此其为害者三也是皆大者余悉难名呜呼止棘之诗垂之六经于此见诗人之博物比兴之为精宜乎以尔刺谗人之乱诚可嫉而可憎】
　　诗集未见出头【百年钻故纸丨丨丨丨时古灵上蝇】知我哦诗【秋蝇丨丨正丨丨得得縁眉复入髭欲打羣飞还歇去风光乞舆几多时杨廷秀】怒剑休追逐【乗炎出何许人意似防看丨丨丨丨丨疑屏谩指挥与蚊更昼夜共蜜上杯盘自有坚氷在能令畏不难梅都官】窥赦岂无才【海上吊丧如有义笔端丨丨丨丨丨不须计较平生事但问适从何处来曽文昭】飞声满天下【可堪秋后竞营营丑类青苍逐臭生无奈丨丨丨丨丨唯教黒白不分明张俞秋蝇】蝇虎物微趣下【丨丨丨丨世不数随力捕生得称虎匿形注目揺两股卒然一击势莫御十中失一八九取吻间流血腹如鼓却行奋臂吾甚武明日淮南作端午陈无已】










　　古今合璧事类备要别集卷九十二
　　钦定四库全书
　　古今合璧事类备要别集卷九十三
　　宋　谢维新　撰
　　虫豸门
　　蠧
　　格物总论【蠧食木虫尔雅云蝎蛣也一如蛴螬节长足短生腐木中穿木如刀桃木中者杀鬼去邪气桂中者辛美可噉去冷气又一种曰蟫音白鱼衣书中蠧虫今人亦止以为蠧然二物也胡可以不别】
　　事类献蠧【文帝赐尉佗书衣物佗因使者丨桂丨一器汉书桂蠧紫色香辛有味噉之去隂痰之疾大业拾遗録】陆蠧化【橘之蠧大如小指首负特角身蹙蹙然类蝤蛴而青翳叶仰囓饥蚕之速不相上下人或枨触之辄奋角而怒气色桀骜一旦视之凝然弗食弗动明日复往则蜕为蝴蝶矣力力拘拘其翎未舒襜黒韝苍分朱间黄腹瑱而椭堕緌纎且长久醉方悟羸枝不扬又明日往则倚薄风露攀縁草树耸空趐轻瞥然而去或隐蕙隙或留篁端翩旋轩虚飏曵纷拂甚可爱也须防犯蝥网而胶之引丝环纒牢若拲梏人虽甚怜不可解而縦矣噫秀其外类有文也黙其声类有徳也不朋而游类洁也无嗜而食类亷也向使前不知为橘之蠧后不见触蝥之网人谓之钧天帝居而来今复还矣天下大橘也名位大羽化也封畧大蕙篁也茍灭徳忘公崇浮饰傲荣其外而枮其内害其本而窒其源得不为大蝥网而胶之乎观吾之蠧化者可以惕之】
　　蟫辟蠧【芸香丨丨鱼豢典畧】不蠧【火炙简令汗取青易书复丨丨谓之汗简后吴祐传】诗集粉光鲜【鳞细丨丨丨开书乱眼前透疑漏网落砚似流泉潜穴河图内吞钩乙字边莫言鬐鬛小食尽白苹篇李逺咏壁鱼】文字间【岂殊蠧鱼虫生死丨丨丨韩】散帙干【丨丨壁鱼丨杜】当夏防【形状类于鱼其心好蠧书居常游箧笥未始在江湖为害千般有言烹一物无年年丨盛丨丨了又如初邵康节】
　　蚁
　　格物总论【蚁微虫穴居卵生有白黒黄赤大小数种大螘俗呼为蚍蜉小螘齐人呼为蚁蛘又有翅而飞者其卵蚳其子蝝】
　　事类蚍蜉【蛾子时术之注蛾丨丨也学记】驹【蚁为丨丨大戴礼】慕羶【蚁丨丨荘子】观鳌【见前鳌注详】攻栾【巴蚁众而善丨丨栋往往木容完具而心节朽坏屋居者不省其微而祸成倾压元稹文集】封戸【蚁丨穴丨大雨将集焦赣易林】蚁穴【千丈之堤以丨丨而坏韩子】蚁壤【齐威公伐孤竹山中无水隰朋曰蚁冬居山之阳夏居山之隂丨丨寸而有水乃掘地遂得水韩子】浇蚁得祸【桓谦字敬祖太元中忽有人皆长寸余悉被铠持槊縁杌登灶寻饮食之所或有窃肉以槊刺取径入穴蒋山道士朱应子以沸汤丨所入处寂不复出因掘之有斛许大丨死在穴中谦后以门衅同灭刘敬叔异苑】救蚁获报【董昭之过江见蚁一短芦昭之丨之后繋狱丨领羣蚁穴狱昭之遂得免东阳元疑齐谐记】河内马游【牛亨问蚁为驹者何答曰丨丨人见丨数十万骑皆大如黍米遨丨往来从朝至暮家人以火烧之人皆成蚊蚋马皆成大蚁今人呼蚊蚋曰黍民蚁曰驹古今注】牀下牛鬭【殷仲堪父师晋陵太守尝患耳聪闻丨丨蚁动谓之丨丨晋本传】兖州蚁鬭【后魏显宗时丨丨有黒丨与赤蚁交丨长六十步广四寸赤蚁断头而死】邺下蚁鬭【东魏孝静时丨丨有黄丨与黒丨丨并五行志】盥而避蚁【哲宗朝程颐为崇政殿说书颐闻帝在宫中丨丨丨丨因毕讲请曰有是乎上曰然诚恐伤之耳颐曰推此心以及四海帝王之要道也上曰善】桥以渡蚁【二宋少时有胡僧曰小宋他日魁天下大宋亦不失甲科后十年僧惊问大宋曰公丰神顿异如能活数万人之命者试思之曰堂下比有蚁穴为暴雨所侵羣蚁缭绕穴傍吾戏编竹丨丨丨之耳僧曰是也小宋今年首捷公终不出其下比唱第小宋累中魁选章圣临朝谓弟不可以先兄以大宋为第一】惕然恐践【徐孝节先生自小戒杀见聚蚁丨丨惟丨丨之行状】李徳裕蚍蜉赋【此郡多蚍蜉所居临流实繁其类或聚于袵席或入于盘盂终日厌苦而不知可御之术因戏为此赋令稚子和之　惟江潭之下国况幽居于泽畔何蝼蚁之微物亦有徒而零乱或泮散于经笥或寅縁于食案予乃戏而问之曰尔能居厚地而漏江河无乃处吾身而为大患蚁不能言辞以意宣其防曰我禀形于造化亦一气之所甄尝济齐师之乏亦闻妫徳之羶覩封穴而知雨验寸壤而得泉出以时而不息故学者得而称焉戴粒而游若巨鳌之冠神岳绕磨而行若日月之丽清天若乃依垤縁壁淫淫奕奕其聚无声其行无迹值晏温而出游当祁寒而入隙迅雷作而不骇微雨洒而自适生虽细亦有行藏止若羣羊之聚进如旅鴈之翔乘其便也虽鳣鲸之可制无其势也虽蛭螾而不伤今愿悔过戢于垣墙岂同青蝇之防白污君子之衣裳】
　　诗集上枯桑【行蚁丨丨丨杜】漏成河【蚁壤丨丨丨鲍明逺】化饭为臣妾【蚁王丨丨丨丨丨螺母偷虫作子孙彼此假名非本物其间何怨复何恩白居易】拾粒苦莺【蚁子生无处元因湿处生隂淫烦扰攘丨丨丨丨丨床上主人病耳中灵藏鸣雷霆翻不省闻汝作牛声元稹】咂食困鲛鲸【时术功虽细年深祸亦成故穿漏江海丨丨丨丨丨敢惮衰栾蠧深藏柱石倾寄言持重者微物莫全轻前人】勇鬭剧虓虎【尝闻蛮触氏杀人血漂杵不知尔何事丨丨丨丨丨世言螘之战日中当大雨茍能验天时杀身亦何补郑内翰】由来穴知雨【扰扰嗟何急营营若有侵丨丨丨丨丨非尔早为霖王覇强并弱兴亡古到今愿君推逹观安得异机心刘原父】归来满后车【偶尔相逢试问途不知何事数迁居微躯所馔能多少一猎丨丨丨丨丨杨廷秀观蚁】突出陈成行【一骑初来只又双全军丨丨丨丨丨防勋急报千夫长渡水还争一苇航前人】
　　虱【附　蚤】
　　格物总论【虱囓人虫虮虱子然头虱着身皆稍变而白身虱着头皆渐化而黒抱朴子毉家以为出于皮肤下蚤囓人跳虫也出于尘土间或以为蚁化谅然乎】
　　事类甲胄生【丨丨丨虮虱韩子】汤沐具【丨丨丨而虮虱相吊淮南子】衣中虱【似衣丨丨必须搯之三国典畧】口中虱【以新室吞胡虏无异丨丨丨汉书】贯之而悬【纪昌学射于飞卫使学视小如大纪昌以牦悬虱于牖南靣而望之二年之后如车轮焉以观余物皆丘山也乃以燕角之弧孤蓬之簳射之丨虱丨心丨丨不絶以告飞卫卫曰汝得之矣】荡然无依【马援击寻阳山贼上书曰除其竹木譬如婴儿头多虮虱而剃之丨丨虮虱丨所复丨书奏上大恱因出小黄门头有虱者皆剃之东汉记】扪虱而言【王猛隐居华山怀佐世之念桓温入关猛被緼袍而诣之面谈当世之事丨丨丨丨旁若无人温察而异之】搔虱无已【稽康与山涛书危坐一时痹不得揺性复多虱爬搔丨丨而当裹以章服揖拜上官三不堪也】择虱夷然【晋顾和王导辟为扬州从事月旦当朝未入停车门外周顗遇之和方丨丨丨丨不动顗指和心曰此中何所有和徐应曰此中最是难测地语録】终身无虱【齐江泌性仁义衣被虱多绵裹置壁上恐虱饥死乃复置衣中后丨丨丨丨】对客覔虱【北齐邢子才位中书监脱畧简易不修威仪有斋不居坐卧常在一小屋菓饵之属置之梁上賔至下而共噉丨丨或解衣丨丨且与剧谈】卞彬赋虱【齐丨丨为南昌郡丞仕既不遂及着蚤虱蝎虫虾蟆等赋皆大有指斥】士蔚采虱【卞丨丨居贫多病萦寝败絮澡刷不谨澣沐不时四体防防加以臭秽故苇席蓬缨之间探丨蚤丨日不替手自作赋序】文襄择虱【马子如为大行台及丨丨辅政见之哀其憔悴以股承其首亲为丨丨赐酒百瓶羊五百口粳米五百石子如曰无事尚被囚几死若受此岂有生路耶北史】衲衣养虱【查道性淳古少寓狼山寺躬事薪水以给僧众丨丨不洗濯以丨丨后仕至龙图阁侍制国老闲】中夜扪虱【无畏三藏饮酒食肉言行麄易律师不说当令宿于戸外律师丨丨丨丨投床下无畏即呼曰扑杀佛子律师异之郑棨传信记】
　　蚤杀蚤不诚【韩昭侯搔而痒亡一蚤求之甚急左右因取其蚤虱而丨之昭侯以此察左右不诚也韩子】探蚤不替【齐卞士蔚事详见前】赋蚤指斥【齐卞彬事详见前】阮籍大人先生传【其畧曰世之所谓君子惟法是修惟礼是克手执圭璧足履绳墨行欲为目前检言欲为无穷则少称乡党长闻邻国上欲图三公下不失九州牧独不见羣虱之处裈中逃乎深缝匿乎壤絮自以为吉宅也行不敢离缝际动不敢出裈裆自以为得绳墨也然炎至火流焦城炽都羣虱动于裈中而不能出也君子之处域内何异乎虱之处裈中乎此亦籍之胸怀本趣也】李商隐虱赋【亦气而孕亦卵而成晨鹥朝鹤不知其生汝职惟囓而不善囓囬臭而多跖香而絶】陆防后虱赋【余读玊溪生虱赋有就顔避跖之叹似未知虱作后虱赋矫之　衣缁守白髪华守黒不为物迁是有恒徳小人趋时必变顔色弃涵腴乃虱之贼】
　　诗集食血自安【贫衣敝易垢易垢少虱难羣处裳带中旅升裘领端藏迹讵可索丨丨以丨丨人世犹俯仰尔生何足观梅圣俞师厚云古虱未有诗邀予赋之】怀絮非吉【吾儿久失恃髪括仍少栉曽谁具汤沐正尔多虮虱变黒居其元丨丨宅丨丨蒸如蚁乱縁聚若蚕初出鬓搔极蓬葆何暇嗜梨栗剪除诚未难所恶累形质前人秀叔头虱】
　　蚤扪虱反得【兹日颇所惬丨丨丨丨蚤去恶虽未殊快意乃为好物败谁可必钝老而狡夭穴蚁不囓人其命常自保前人】

　　古今合璧事类备要别集卷九十三
　　钦定四库全书
　　古今合璧事类备要别集卷九十四
　　宋　谢维新　撰
　　虫豸门
　　萤
　　格物总论【萤者是腐草及烂竹根所化初犹未如虫腹下已有光数日便变而能飞然生阶地池泽常在大暑前后飞出是得大火之气而化故如此明照也一名夜光一名放光一名熠燿一名即炤非隂湿处终无矣】
　　事类腐草【季夏之月丨丨为萤记月令又见后】丹乌【丨丨羞白乌丨丨者丹良也云云其谓之丨者重其养也凡有翼者为乌羞也羞者进也大戴礼】宵行【熠燿丨丨诗东山】夜光【萤火一名晖夜一名燐一名丹良一名丹乌一名丨丨一名宵烛腐草为之食古今注】萤火丸方【务成子丨丨丨丨云汉武威太守刘子南从道士尹公授其方合而佩之永平中于武威北界遇虏战败为冦所围矢下如雨未至子南马数尺矢辄堕地终不能中伤虏以为神人乃解围去神仙感应篇】萤火照书【车字武子家贫无灯火以绢囊盛丨丨以丨丨夜读】徴求数斛【隋炀帝大业未天下已盗起帝于景华宫丨丨萤火丨丨夜出游山如放火光遍岩谷】晋傅咸萤赋【余尝独处夜不能寐顾见萤火遂有感于是执以自照而为之赋　其词曰潜空馆之寂寂兮意遥遥而靡宁夜耿耿而不寐兮忧悄悄而多伤哀斯火之烟灭兮近腐草而化生感诗人之攸懐兮览熠燿于前庭不以资质之鄙薄兮欲増辉乎泰清虽无补于日月兮期自照于陋形当朝阳而戢景兮必宵昧而是征进不竞于天光兮退在晦而能明谅有似于贤臣兮虽疎外而尽诚葢物小而喻大兮固作者之所旌假乃光而喻尔职兮庶有表乎忠贞】骆賔王萤赋【类君子之有道入暗室而不欺同至人之无迹怀明义以应时】
　　诗集縁帷彻【萤鉴丨丨丨杜】拂席流【萤光丨丨丨韦应物】临书卷【幸因腐草出敢近太阳飞未足丨丨丨时能防客衣随风隔幔小带雨傍林微十月清霜重飘零何处归杜甫】入人衣【巫山秋夜萤火飞帘疎巧丨坐人衣忽惊屋里琴书冷复乱檐边星宿稀绕却井栏添个个偶经花蘂弄辉辉沧江白髪愁看汝来嵗如今归未归前人】借光影【放萤去不须留聚时年少今白头架中科斗万余卷一字千回重照见青云杳不可亲开囊欲放增余怨且逍遥还酩酊仲舒谩不窥园井那将寂寞老病身更就微虫丨丨丨欲放时泪霑裳冲篱落千防光刘言史放萤怨】照晚凉【玉虬分静夜金萤丨丨丨含辉疑泛月带火怯凌霜散彩萦虚牖飘花绕洞房下帷知不倦当解借余光骆賔王秋萤】清风吹【汉陵秦苑遥苍苍陈粮腐叶秋萤光夜空寂寥金气浄千门九陌飞悠扬纷纶辉映平明灭金炉星喷灯花发露华洗濯丨丨丨攒茅不定招揺垂髙丽罘罳过珠网斜歴旋题舞罗幌曝衣楼上拂香裠承露台前转仙掌槐市诸生夜对书北分明辨鲁鱼行子东山起征思中郎骑省悲秋气铜雀人归自入帘长门帐空来照泪谁言向晦常自明童儿走歩娇女争天生有光非自逺近低昻暗中见撮蚊袄鸟亦夜飞趐如车轮人不见刘禹锡秋萤引】秋露洗【映水光难定凌虚体自轻夜风吹不灭丨丨丨还明向烛仍藏熖投书更有情犹将流乱影来傍此檐楹李嘉运】疑不热【着人丨丨丨集草讶无烟到来灯下暗翻在雨中燃梁元帝】冷无烟【徘徊无烛丨丨丨秋迳莎庭入夜天休向书来照字近来红蜡满歌筵罗邺】生处太卑微【江边萤火故辉辉巧解穿帘又防衣但取见时増意思难穷丨丨丨丨丨月明敢向星中乱云黒偏能雨里飞今日分明知我去何年漂泊照吾归张芸叟】幽室自分明【碧梧含风夏夜清林塘五月初飞萤翠屏玊簟起凉思一防秋心从此生方池水深溪雨积上下煇煇乱凝碧幸因帘卷到华堂不畏人惊照瑶席汉宫千门连万戸夜夜萤煌暗中度光流太液池上波影落金门月中露银阙苍苍玊漏迟年年为卤足愁思长门怨妾不成寐团扇美人还赋诗避暑风廊人笑语栏下扑来罗扇小已投丨丨丨丨丨更伴残星碧天晓君不见连昌宫殿洛阳西破瓦頽垣今古悲荒榛腐草无人迹只有秋来熠燿飞张文濳】
　　蝗
　　格物总论【蝗形类蚱蜢螽类腹下有梵字是鱼子在水中化为之或又以为虾化也亢旱则见千万为羣飞常蔽天日所至苖稼为之一空或以为即螽当攷】
　　事类蝗飞入海【马援为武陵太守郡连有蝗援振贫羸薄赋税丨丨丨丨化为鱼虾东观汉记】蝗不入境【鲁恭为中牟令飞丨丨丨丨又宋均为九江守山阳楚沛多蝗至九江辄四散】使者捕蝗【汉平帝时蝗诏丨丨丨丨人能捕蝗诣吏者以石斗受钱】苑中掇蝗【贞观间京畿旱蝗食稼太宗在丨丨丨丨吞之曰但当食朕毋害百姓是嵗蝗不为患】分道杀蝗【开元间山东大蝗姚崇奏诗云秉畀炎火此除蝗之义也乃出御史为捕蝗使丨丨丨丨倪若水上言除天灾者当以徳昔刘聪除蝗不克而害愈甚崇移书诮之曰聪伪主徳不胜妖今妖不胜徳若水惧乃縦捕得蝗十四万石云云蝗害讫息】募民捕蝗【五代晋出帝天福间丨丨丨丨易以粟备史】飞蝗蔽天【祥符九年飞蝗过京城上诣玊清宫灵寳塔焚香祈祷禁宫城音乐三日先是上出死蝗示大臣翌日执政有袖死蝗以进者请示于朝率百官贺王旦曰蝗出于灾灾弭幸也又何贺焉固不可乃止于是二府方奏事丨丨丨丨上曰使百官方贺而蝗若此岂不为天下笑耶】飞蝗堕水【赵抃守青州时山东旱有蝗自青齐及境遇风退飞堕水而死言行録】飞蝗自北【荆公罢相出镇金陵时丨丨丨丨而南江东诸郡县百官饯荆公于城外刘贡父后至追之不及见先行榻上有一书屛因书一絶以寄云青苖助役两妨农天下嗷嗷怨相公惟有蝗虫偏感徳又随台斾过江东】
　　诗集始生朝亩暮已顷【捕蝗之术世所非欲究此语兴于谁或云丰凶嵗有数天孽未可人力支或言蝗多不易捕驱民入野践其畦因云奸吏恣贪扰戸到头敛无一遗蝗笑食苖民自苦吏虐民苖皆被之吾嗟此语祗知一不究其本论其皮驱虽不尽胜养患昔人固已决不疑秉蟊投火况旧法古人去恶犹如斯既多而捕诚未易其失安在常由迟诜诜最说子孙众为腹所孕多蜫蚳丨丨丨丨丨丨丨化一为百无根涯口含锋刄嫉风雨毒肠不饱疑常饥髙原下隰不知数进退整若随金鼙嗟兹羽孽物共恶不知造化其谁尸大凡万事悉如此祸当卑絶防其微蝇头出土不急捕羽翼已就功难施只惊羣飞自天下不究生子由山陂官书立法空太峻吏愚畏罚反自欺葢藏十石敢申一上心虽恻何由知不如寛法择良令告蝗不隐捕以时今苖因捕虽践死明嵗犹免为蝝灾吾尝捕蝗见其事较以利害曽深思官钱二十买一斗示以明信民争驰敛微成众在人力顷刻露积如京坻乃知孽虫虽甚众嫉恶茍锐无难为往时姚崇用此议诚哉贤相得所宜因吟君赠广其说为我持之告采诗欧公答米寀】洒徧秋田雨不如【西来烟阵塞空虚丨丨丨丨丨丨丨新法清平那有此老身穷苦自招渠无人可诉乌衔肉忆弟难逢犬寄书自笑迂疎皆此类区区犹欲理蝗余东坡捕蝗有怀子由弟】
　　蚊【附　蠓蠛　蚋子　蟆子　浮尘子】
　　格物总论【蚊囓人飞虫是恶水中虫羽化所生常昼伏而暮飞又有鸟其大如鸡黒色名鷏从口中吐出尝一二升许谓之蚊母鸟生南方池泽茹藘中也一种蠓蠛喜乱飞生朽壤之中因雨而至覩阳则死蚋子蟆子浮尘子亦蚊类蟆子黒而小不碍沙谷乃夜伏而昼飞浮尘子微而不可见与尘相浮而上下人苦之往往防絮衣自蔽而浮尘辄能通透及人肌肤然与蟆子皆巢于巴蛇鳞中故囓人辄成疮秋夏不愈其毒又甚于蚊子】
　　事类白鸟【丹鸟羞丨丨白鸟谓蚊蚋也大戴礼】黍民【呼蚊蚋为丨丨古今注详见蚁门】焦【海上有虫巢蚊睫名曰丨丨列子】噆肤【蚊蝱丨丨则通宵不寐矣荘子】集肉【齐桓公卧于栢寝谓仲父曰吾国富民殷无余忧矣一物失所寡人悒悒今白鸟营营是必饥耳因开翠纱之帱进之其蚊有知礼者不食公之肉而退有知足者丨公之丨而退有不知足者遂长嘘短吸而食之及其饱也腹肠为之溃破金楼子】使负山【肩吾见狂接舆接舆曰日中何以语汝肩吾曰已出经式义度孰敢不听而化接舆曰是欺徳也其于治天下也犹渉海凿河而丨蚊丨丨也荘子】聚成雷【汉中山靖王朝天子置酒闻乐而泣问其故靖王对曰臣闻众呴漂山丨蚊丨丨是以文王拘于羑里孔子厄于陈蔡本传】覆射知蟁【东方朔传郭舎人曰愿问朔一事朔得臣愿榜一日朔穷臣当赐帛曰客从东方来歌謡且行不从门入逾我垣墙游戏中庭上入殿堂击之桓桓死者攘攘格鬭而死主人被创是何物也朔曰长喙细身昼亡夜存嗜肉恶灯为掌指所扪臣朔愚戆名之曰蚊舎人辞穷当复脱裈】道术禁蚊【后汉赵炳有丨丨章安令恶其惑众收杀之人为立祠于永康至今蚊蚋不能入】常不驱蚊【吴猛少有孝行夏日丨手丨丨丨惧其去已而噬亲也孝子传】未尝有蚊【梁孙谦居身俭素牀施籧篨屏风夏日无帱帐而夜卧丨丨丨丨蚋】张妃绡帱【崔祖思启陈政事曰宋武帝节俭丨丨房唯碧丨蚊丨】荆州髙斋【梁湘东王萧泽作金楼子曰丨丨丨丨盛夏之月无白鸟余寝虞于其中及移余斋则聚蚊之声如雷矣数丈之间如此之异吁可怪哉】遂以蚊死【旧传有女子夜过髙邮去郭三十里天隂蚊盛有耕夫田舎在焉其嫂止宿女曰吾宁处死不可失节丨丨丨丨其筋见焉人为立祠曰露筋祠】不堪蚊咬【欧阳公云予作憎蝇赋蝇可憎矣尤丨丨丨子自逺喓喝来丨人也闻见録】
　　蠓蠛道犹醢鸡【孔子问老之言其告顔回曰丘之于丨也其丨丨丨欤荘子】
　　蚋子王周蚋子赋【蚋子之下有蟆子蟆子之下有浮尘子三者异乎皆状小而异世云巴蛇鳞介中微虫所变耳三伏间昼飞夜息咂啄人肌肤动为疮痏能飞不见其翼能囓不见其口微渺之极虽缜宻衣服亦可通透荘生焦防之说近之也至微之虫象诗独无蚋故作赋以广之　虫之至微名之曰蚋信乎虮之别品为复虱之余裔君巢蚊之异类结搏牛之深契附诸鬰蒸产彼芜秽张华之识何以辨其两翼离娄之明何以见其长喙伺暑絺之漏露萃丰肌而睥睨黙然而至暗然而噬人之至灵何阙尔之所卫人之至刚何反尔之所制状斯咄咄吁于造物何不恣蛇虺之毒必当与之为避何不张虎豹之口不敢与之为忽岂食其人之膏血资已之肥腯念肤体之何毁痛疮痏之难没吾将撷楸叶以为疗俾尔之销骨者也】诗集营营【五月中秋息饥蚊尚丨丨但将膏血求岂觉性命轻顾已宁自媿饮人以偷生愿为天下扫一使夜景清孟郊】扰扰【天下有蚊子候夕噆人肤平望有蚊子白昼来相屠不避风与雨羣飞出菰蒲丨丨蔽天黒轰然随舶舻利觜入人肉微形红且濡振蓬亦不惧至死贪膏腴舟人敢停棹陆者亦疾趋南北百余里畏之如虎驱噫嘻天地间万物各有殊阳者阳为任隂者隂为徒蚊蚋是何物夜后喧墙隅如何正曦赫吞噬当通衢人筋为尔断人力为尔枯衣襟秽且甚盘馔腥有余岂好生为徳不能使消除岂是有主者此乡宜毒荼吾闻蛇能螫避之则无虞吾闻虿有毒见之可疾驱唯是此蚊子逢人皆病诸江南夏景好水木多潇疎此中震驿路风月弥清虚前后几来往襟怀未曽舒朝既防襞积夜仍局籧蒢虽然好吟咏其奈难踟蹰人生有不便失意当何如谁能假羽翼直上言洪炉吴融平望蚊子】多可掬【扰扰万类殊可憎非一族甚哉蚊之微岂足汚简牍乾坤量寛大善恶皆含育荒茫三王前民物交相黩禹鼎象神奸蛟龙逺濳伏周公驱猛兽人始居川陆迩来千百年天地得清肃大患已云除细微遗不録蝇防蚤虱虮蜂蝎蚖虵蝮惟尔于其间有形才一粟虽微无奈众惟小难防毒尝闻髙邮间猛虎死凌辱哀哉露筋女万古雠不复水乡自宜尔可怪穷边俗晨食下帏帱盛暑泥驹犊我来守穷山地气尤卑溽官闲嬾所便惟睡宜偏足难堪尔类多枕席厌縁扑薰檐苦烟烬燎壁疲照烛荒城繁草树旱气飞炎熇羲和驱日车当午不转毂清风得夕凉如赦脱囚梏扫庭露青天坐月防嘉木汝宁无他时忍见此迫促翾翾伺昏黒稍稍出壁屋填来若翳聚隙丨丨丨丛身疑陷围聒耳如遭哭猛攘欲张拳暗中甚飞镞手足不自救其能营背腹盘飱劳扇拂立寐僵僮仆端能穷百计还坐瞑双目于吾诚不较在尔诚为酷谁能推物理无乃人欲驺虞凤凰麟千载不一蠾思之不可见恶者无由逐欧阳公憎蚊】岂堪数【頽阳照穷巷暑退凉风生夫子卧环堵振衣歩前楹愁烟起四邻鸟雀喧空庭余景蔼欲昏众蚊复薨薨羣飞丨丨丨但厌声营营抱琴不暇抚挥麈无由停散帙复归卧咏言聊写情覆载无巨细善恶皆生成朽木出众蠧腐草为飞萤书鱼长隂湿醯鸡由郁蒸豕鬛固多虱牛闲常聚虻元气或抑鬰播之为孽腥卑臭乃其类清虚非所经华堂敞髙栋绮疏乃藻扄金釭莹椒璧玉壶食夜氷终朝事薰袚岂敢近檐甍富贵非茍得抱节居茅衡隂墙百虫聚下偃众秽盈何尝曲肱乐但若聚雷声江南美山水水木正秋明自古住丽国能助诗人情喧嚣不可久片席何时征梅圣俞】许巢睫【向晚化污积羣飞来戸庭蟭螟丨丨丨琥珀为留形夜色偏容蔽雷音亦感听犹矜负山力血食也霑腥梅都官】犹扑面【江城落木已穷秋病客初寒欲袭裘暗室飞蚊丨丨丨不知天上火西流张文潜秋蚊】
　　蟆子噆肌肤【蟆子微于蚋朝繁夜则无毫端生羽翼针喙丨丨丨暗毒应难免羸形日渐枮将身逺相就不敢恨非辜】通鼻息【有口深堪异趋时讵可量谁令丨丨丨何故辨馨香沉水来沧海崇兰泛露光那能枉焚众我微茫并元稹】
　　浮尘子有毒无声【可叹浮尘子纎埃喻此微宁论隔纱幌并解透绵衣丨丨能成痏丨丨不见飞病余双眼暗何计辨雰霏并元稹】暗囓潜飞【但觉皮肤憯安知细来因风吹薄雾向日误轻埃丨丨堪销骨丨丨有祸胎能无防备处留待雪霜摧前人】
　　蜘蛛
　　格物总论【蜘蛛大腹深灰色多于空中作圆网然亦数种在地布网者名土蜘蛛络羃草上者名草蜘蛛长踦者名蟏蛸小而长脚者名蟢子能于空中作悬网状如鱼罾者亦名防蟱然有赤斑者有五色者有大身上有刺毛者有薄小者惟在屋西面有网身长凥大腹内有苍黄脓者为真其大者身径数寸而踦长数倍其网罗竹栢尽死】
　　事类蟢母【长踦河内人谓之丨丨着人衣当有亲客至诗疏】络妇【有赤斑者名丨新妇本草陶隐居注】蝥作网【汤出见罗者汤下车命解其三面而置其一面更教之祝曰昔蛛丨丨丨今人学结欲左者左欲右者右欲髙者髙欲下者下吾取其犯命者世纪】蛛布网【晋公子重耳奔齐与五臣游乎大泽之中蜘丨丨丨曳绳执象而食之公子重耳乃抚仆之手驻驷而观之顾其臣咎犯曰此虫也智之薄者矣犹没其智布其网曳其防执象而食之况乎人之有智而不能廓垂天之网布络地之防以供方寸之御是曽不知蜘蛛之智孰可谓之人乎咎犯曰公子慎勿言也君终行之则有邦有嗣也符子】蜘蛛集【樊哙问陆贾曰古帝王人君皆云受命于天皆有瑞应岂然乎贾曰有之夫目瞤得酒食火花得钱财干鹊噪而行人至丨丨丨而百事喜小故犹徴大亦宜然故目瞤则呪之鹊噪而餧之蜘蛛集则放之况天下大寳人君非天命何以得之西京杂记】蜘蛛隐【楚国龚舎初随楚王朝宿未央宫是蜘蛛焉有赤蜘蛛大如栗四面萦罗网有虫触之而死者退而不能得出焉舎乃叹曰吾生亦如是耳仕宦人之网罗也岂可淹岁于是桂冠而退时人笑之谓舎为丨丨之丨金楼子】害物命【王守一自称终南山人布衣卖药于洛阳市尝携一拄杖每见蛛网必以杖毁裂尽浄而后已或问之曰天地之间飞走之属捕逐搏拏固非一物均为是口腹以养性命独蜘蛛结网张罗设机巧以丨丨吾是以恶之胜非録】中蜂毒【处士刘易隐居王屋山尝于斋中见一大蜂于蛛网蛛搏之为蜂所螫坠地俄顷蛛腹欲裂徐行入草蛛囓芋梗微破以疮就囓处磨之良久腹渐消轻躁如故自后人有为蜂螫者挼芋梗傅之则愈笔谈】罗隐秋虫赋【秋虫蜘蛛也身置罗网间实腹亦罗网间愚感其理有得防因以赋之物之小兮迎网而毙物之大兮兼网而逝网也者绳其小而不绳其大吾不知尔身之危兮腹之餧兮吁】李徳裕喜徴论【陆贾称蟢子垂而百事喜不徴其故何也凡人捋有喜兆必垂于冠冕余尝思之葢以人具圆方之形禀五行之气有生之最灵者也如景如火忽有歊然感气发于圆丘之上其荣盛也如阳气发生烟煴煦有衰变也如秋气索然寂寞沉瘁虽不能自覩其鉴明者必可察之唐举许负疑用此术所以望表而知穷达何以明之淑春爱景必有蟢子垂于檐楹之间室有明烛膏烬必垂于屏帏之际喜气将盛故集于冠冕之上以此推之无所逃也】张文濳蜘蛛赋【鱼游假渊鸟栖求木而我所宅独取诸腹巢于墙屋人不予取朝蝇暮蚊食人所恶彼残物所养而无益于世虽名人兮斯虫是愧】
　　诗集长踦【蜘蛛天下足巴蜀就中多缝隙容丨丨虚空织横罗萦纒伤竹栢吞噬及虫蛾为送佳人喜珠栊无奈何元稹】喜丝【稚子怜圆网佳人呪丨丨那知縁暗隙忽复囓柔肌毒腠攻犹易焚心疗恐迟看看长袄绪和扁欲涟洏前人】尔丝専孽【春蚕吐出丝济世功不絶蜘蛛吐出丝飞虫成聚血蚕丝何専利丨丨何丨丨映日张网罗遮天亦何别傥居要地门害物可堪说网成虽福已网败还祸尔小人与君子利害一如此苏拯】汝丝为网【万类皆有性各各禀天和蚕身与汝身汝身何大阙　身不为己汝身不为他蚕丝为衣裳丨丨丨丨　　　几无功害物日已多百虫虽切恨其将奈尔何孟郊讽】反顾尔蚕笑【谁谓阙　　谋身一阙　斯民患寒冽尔为裳与襦斯民患裸赤尔使曳且娄余事及阙木自庇一缕无彼蛛岂无丝结网縁庭除朝昏伺羣飞所得充膏腴丨丨丨丨丨容容乃良图如何为民害不自安其躯屈平于国智晁错于身愚石显以佞宠望之以防诛须知磊落人死耳不为蛛张芸叟蚕蛛行】妨碍小虫飞【静看檐蛛结网低无端丨丨丨丨丨蜻蜓倒桂蜂儿窘催唤山童为解围范至能】








　　古今合璧事类备要别集卷九十四
<子部,类书类,古今合璧事类备要>
　　钦定四库全书
　　古今合璧事类备要外集卷一
　　宋　谢维新　撰
　　典礼门
　　典礼
　　礼经考索【礼果何物也非天降地出因时世人情而为之节文者也自天尊地卑而礼行乎其中唐虞圣人别之为节文说者谓五礼者吉凶军賔嘉之名也周人建官分职其见于大宗伯之所掌则亦不外是五礼之日焉然唐虞圣人既谓之五礼矣又有所谓三礼马何哉盖三礼者特就于礼中而言其祭天地人之三礼非于五礼之外又他有所谓三礼者也然要之唐虞三代圣人之所谓礼则必有其本焉本者何恭敬之心也其间或有损益之不同防革之或异所谓三王异世不相袭礼者不过仪丈之品式而已唐虞三代圣人逺矣春秋之间其散见于列国之诸侯犹知有礼之本是以鲁为秉礼之国其间如齐晋郑衞之君亦庶几乎是礼焉犹秦楚吴越号为夷狄争相雄长夫子作春秋多以人书之盖讥其不知中国之礼也明矣战国之际此礼荡然故荀卿氏作书拳拳于礼之本盖欲返常时而复于王者之制也秦人每事不师古始舍礼而用祛故先王之礼至是荡尽惟其不知礼也是以罢封建裂井田开阡陌大抵多求胜扵古人不知唐虞三代之圣人以礼立国者本无是事而秦人一切反之亦何有于先王之礼哉汉髙祖以马上得天下其视古人之礼为何物唯頼叔孙通制为緜蕞之仪而一时君尊臣卑之分稍有所植立然汉人之礼终非古人之礼三国各相鼎峙六朝分为南北正统之论不明夷夏之分杂糅所谓古人中于天地以立国者皆无矣纵有宗庙郊祀之仪亦不过区区是礼之文耳尚何足与议古人之礼耶唐人立国自太宗闺门之内自有慙德而此礼之本已拨矣先儒有言唐人大纲不正所谓纲者正指礼而言也惟其初无父子兄弟之纲是以终唐之世多受夷狄之祸虽其间有正观显庆之礼又有开元之礼厥后又有杜佑参益二百篇之新礼亦不过文为制度之末曽何补于唐家之一代哉五代天地闭塞不通之时固无暇责其所谓礼者惟我本朝治体最纯家法最正以仁立国以儒立教故太祖即位之后未逞他务即其车马临幸亲賛孔顔一事观之则其是礼之本隐然见于崇儒重道之中异时见于刘温叟之所上者皆其仪文之节目也爰自继世而后宫室祷祠之役兴加以封禅之事天书之説启于王钦若之从谀虽以辅臣如王旦冦准之徒亦不敢持异议厥后崇观之际一变而为道教则降真延福玉清上清等宫相继而起加以小人如蔡京无复矫枉过正中天之祸惟中国之礼不立推原其由萌蘖于王钦若滥觞于蔡京其罪有不可胜诛也中兴立国江左当建绍之初每事草剏虽未暇及于是礼然而拨乱反正中国之人心复有所宗主皆是礼相与扶持也又岂待如秦桧和议既成之后始定郊庙宫省之制备礼乐文物之具而后始谓之礼哉自是以来袭四宗之缉熙宣二祖之重光纪纲制度相为扶持自三百年以至于千万世与天地同其乆与日月同其明与山岳同其髙与河海同其深皆于是礼之本有信云】
　　事类节丈【礼之实丨丨斯二者是也孟又礼者因人之情而为之丨丨以为民防也记】粉泽【礼者理之丨丨白帖】縁饰【丨丨苛礼汉书】防通【观丨丨以行其典礼易系辞】防范【川有丨器有丨见礼教之至也扬五百】经纬【将原先王本仁义则礼正其丨丨蹊迳也荀史学】释回【礼丨丨增美质】去伪【着诚丨丨礼之经也并记】三礼【典朕丨丨注天地人之礼】五礼【天秩有礼自我丨丨有庸哉注公侯伯子男五等之礼又修五礼注吉凶军賔嘉之礼并书又大宗伯掌建邦之天神人鬼地示之礼以佐王建邦国以吉礼事邦国之鬼神祗以凶礼哀邦国之忧以賔礼亲邦国以军礼同邦国以嘉礼亲万民礼】百礼【以洽丨丨注谓享宴之属诗】大礼【丨丨必简】曲礼【丨丨曰毋不敬又丨丨三千】经礼【丨丨三百】仪礼【仪礼三百并记】典礼【见前】礼烦【丨丨则乱书】礼谬【于丨丨白帖】末节【铺筵席陈樽爼列笾豆以升降为礼者礼之丨丨故有司掌之】虚名【由三代而上治出于一而礼乐达于天下由三代而下治出于二而礼乐为丨丨唐礼乐志】白受采【甘受和丨丨丨忠信之人可以学礼记】绘后素【子夏问曰巧笑倩兮美目盻兮素以为绚兮何谓也子曰丨事丨丨曰礼后乎子曰起予者商也始可与言诗已矣语】礼之初【夫丨丨丨始诸饮食其燔黍捭豚污尊而抔饮蒉桴而土鼔犹若可以致其敬于鬼神记礼运】礼之本【林放问丨丨丨子曰大哉问礼与其奢也宁俭丧与其易也宁戚语】礼之用【子曰丨丨丨和为贵先王之道斯为美小大由之语】天泽履【上丨下丨丨君子以辨上下定民志】雷天壮【丨在丨上大壮君子以非礼勿履并易】驹犊从【或问太古德懐不礼懐婴儿慕丨丨丨焉以礼曰婴犊乎婴犊母懐不父懐母懐爱也父懐敬也独毋而不父未若父母之懿也杨子】禽兽无【鹦鹉能言不离飞鸟猩猩能言不离丨丨今人而丨礼虽能言不亦禽兽之心乎夫惟丨丨丨礼故父子聚麀是故圣人作为礼以教人使人以有礼知自别于禽兽记曲礼】圣人不取【法始乎伏羲而成乎尧匪伏匪尧礼义哨哨丨丨丨丨也扬子】大道既隐【今丨丨丨丨天下为家各亲其亲各子其子大人世及以为礼记】文献不足【子曰夏礼吾能言之不足证也殷礼吾能言之宋不足证也丨丨丨丨故也足则吾能证之矣】损益可知【子张问十世可知也子曰殷因于夏礼所丨丨丨丨也周因于殷礼所丨丨丨丨也其或继周者虽百世可知也】伯夷降典【丨丨丨丨析民惟刑注降典下典礼教民而断以法书】周公作仪【丨丨丨丨礼十三篇】敬以行礼【鲁僖公十一年天王使召武公内史过赐晋侯命受玉惰过归告王曰晋侯其无后乎礼国之干也敬礼之舆也不敬则礼不行左】俭而用礼【蟋蟀刺晋昭公也俭不中礼故作诗以闵之欲其及时以礼自虞乐也此晋也而谓之唐本其风俗忧深思逺丨丨丨丨乃有尧舜之遗风马诗】昭公知礼【陈司败问丨丨丨丨乎孔子曰知礼孔子退揖巫马期而进之曰吾闻君子不党君子亦党乎君娶于吴为同姓谓之吴孟子君而知礼孰不知礼巫马期以告子曰丘也幸茍有过人必知之】管仲知礼【子曰管仲之器小哉或曰管仲俭乎曰管氏有三归官事不摄马得俭然则丨丨丨丨乎曰邦君树塞门管氏亦树塞门邦君为两君之好有反玷管氏亦有反玷管氏而知礼孰不知礼】文仲安知【子曰臧丨丨丨丨礼乎夏父弗綦逆祀而弗止也燔柴于奥注时人以为祭火神乃燔柴记】晏子焉知【曾子曰晏子可谓知礼也已恭敬之有焉有若曰晏子一狐裘三十年遗车一乗及墓而反国君七介遣车七乗大夫五介遣车五乗丨丨丨丨礼记】老子絶灭【丨丨之言道德吾有取焉耳及丨丨礼学吾无取焉耳扬】孔子嬉戱【丨丨为儿丨丨常陈爼豆设礼容史】周礼不弃【齐仲孙湫来省难归公曰鲁可取乎对曰不可犹秉丨丨所以本也臣闻之国将亡本必颠颠而后枝叶从之鲁丨丨周礼未可动也君其务宁鲁难而亲之亲有礼云云霸王之器也左】周礼尽在【韩宣子聘鲁观书于太史氏见易象与鲁春秋曰丨丨丨丨鲁矣吾乃今知周公之德与周之所以王也左】退而学礼【陈亢问于伯鱼曰子亦有异闻乎对曰未也它日尝独立鲤趋而过庭曰学礼乎对曰未也不学礼无以立鲤丨丨丨丨语】事之学礼【昭公至自楚孟僖子病不能相礼乃讲学之茍能礼者从之及其将死也召其大夫曰礼人之干也无礼无以立吾闻将有达者曰孔丘圣人之后也而灭于宋其祖弗父何以有宋而授厉公及正考父佐戴武宣三命兹益共故其鼎铭云一命而偻再命而伛三命而俯循墙而走亦莫余敢侮饘于是粥扵是以糊余口其共也如是臧孙纥有言曰圣人有明德者若不当世其后必有达人今其将在孔丘乎我若获没必属説与何忌于夫子使丨丨而丨丨焉以定其位故孟懿子与南宫敬叔师事仲尼仲尼曰能补过者君子也诗曰君子是则是效孟僖子可则效已矣左】是以有礼【刘康公成肃公防晋侯伐秦成子受赈于社不敬刘子曰吾闻之民受天地之中以生所谓命也丨丨丨动作丨义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受赈神之大节也今成子惰弃其命矣其不反乎】是乎有礼【成十二年晋郤至如楚聘且涖盟楚子享之子反相为地室而县马郤至将登金奏作于下惊而走出子反曰日云莫矣寡君湏矣吾子其入也宾曰君不忘先君之好施及下臣贶之以大礼重之以备乐如天之福两君相见何以代此下臣不敢子反曰如天之福两君相见无亦唯是一矢以相加遗焉用乐寡君须矣吾子其入也賔曰若让之以一矢祸之大者其何福之有世之治也诸侯间于天子之事则相朝也于是乎有享宴之礼云云至敢不从遂入卒事归以语范文子文子曰无礼必食言吾死无日矣左】不可谓礼【昭公如晋自郊劳至于赠贿无失礼晋侯谓女叔齐曰鲁侯不亦善于礼乎对曰鲁侯焉知礼公曰何为自郊劳至于赠贿礼无违者何故不知对曰是仪也丨丨丨丨礼所以守其国行其政令无失其民者也今政令在家不能取也有子家羁弗能用也奸大国之盟陵虗小国利入之难不知其私公室四分民食于他思莫在公不图其终为国君难将及身不恤其所礼之本末将于此乎在而屑屑焉习仪以亟言善于礼不亦逺乎君子谓叔侯于是乎知礼左】问何谓礼【子太叔见赵简子简子问揖逊周旋之礼焉对曰是仪也非礼也简子曰敢丨丨丨丨对曰闻诸先大夫子产曰夫礼天之经也地之义也民之行也天地之经而民实则之则天之明因地之性生其六气用其五行气为五味散为五色章为五声淫则昏乱民失其性是故为礼以奉之为六畜五牲三牺以奉五味为九文六采五章以奉五色为九歌八风七音六律以奉五声为君臣上下以则地义为夫妇外内以经二物为父子兄弟姑姊甥舅婚媾姻亚以象天明为政事庸力行务以治四时为刑罚威狱使民畏忌以类其震曜杀戮为温慈惠和以效天之生殖长育民有好恶喜怒哀乐生于六气是故审则冝类以制文志哀有哭泣乐有歌舞喜有施舍怒有战鬭喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能协于天地之性是以长乆简子曰甚哉礼之大也对曰礼上下之纪天地之经纬也民之所以生也是以先王尚之故人之能自曲直以赴礼者谓之成人大不亦冝乎简子曰鞅也请终身守此言也左】叔孙緜蕞【丨丨通制礼仪以正君臣之位与弟子百余人为丨丨野外所撰礼与律令同録藏于礼官法家】曹褒尺简【丨丨慕叔孙通次序礼事制礼冩于二丨四寸丨依旧典杂以五经防记撰次天子至庶人冠婚吉凶终始制度又作章句和帝遂用新礼冠擢褒为右散骑后张酺张敏等奏褒擅制汉礼破圣术冝加诛帝虽寝其奏而汉礼遂不行】谢曰未遑【贾谊欲为文帝议改制度易服色定礼乐而谦逊谢之丨丨丨其后大臣绛灌之属壊之其议遂寝本传】事犹多阙【汉丞百王之弊髙祖拨乱反正文景务在养民至于稽古礼文之丨丨丨丨焉文帝赞】二礼兼行【唐初即用隋礼至太宗时房龄魏徴等因礼増修是为正观礼髙宗又诏长孙无忌杜正伦等增修之是为显庆礼其文杂以式令而李义府许敬宗方得幸多希防傅防事既施行议者皆以为非上元中诏复用正观礼由是终髙宗世有正观显庆丨丨丨丨】五礼始备【明皇开元中诏徐坚李锐等撰述厯年未就至萧嵩王仲丘撰定为一百五十卷是为大唐开元礼由是唐之丨丨之文丨丨而后世用之虽时小有损益不能过也又唐六典凡五礼之仪一百五十有二一曰吉礼其仪五十有五二曰宾礼其仪有八三曰军礼其仪二十有三四曰嘉礼其仪五十五曰凶礼其仪一十有八】知皇帝号【太宗宴羣臣指翠池酣乐赋诗魏征赋西汉其卒章曰终籍叔孙礼方丨丨丨丨帝曰徴言未尝不约我以礼】知朝廷尊【肃宗于灵武擢李勉监察御史时武臣崛起元法度大将管崇嗣背阙坐笑语哗纵勉劾其不恭帝叹曰吾有勉乃丨丨丨之丨】草上其仪【杜鸿渐至灵武与柳冕等劝肃宗即皇帝位以系中外望鸿渐明习朝章采旧仪设坛壝城南先一日草具其仪上之】草具其仪【李吉甫正元初为太常博士年尚少明练典故昭德皇后崩自天寳后中宫虚卹礼废缺吉甫丨丨丨丨德宗称善】元感练治【武后时已郊遂享明堂封嵩山诏王丨丨韦叔夏草仪具众推其丨丨】盈孙折衷【殷盈孙时丧乱后制度雕紊追补容典皆丨丨丨丨焉】崇敬多识【归丨丨治礼家学丨丨容典】咸得其正【许孟容有礼学每所折衷丨丨丨丨】常得未闻【王方庆善礼学尝就徐坚质疑晦坚为申释丨丨所丨丨】杜佑通典【刘秩摭百家侔周六官法为政典三十五篇房琯称才过刘向而杜佑以为未尽因广其阙参益新礼为二百篇自号通典奏之优诏加美儒者服其书约而详】刘岳书仪【五代丨丨为太常卿初郑余庆常采唐士庶吉凶书疏之式杂以当时家人之礼为丨丨两卷明宗见其有起复冥婚之制叹曰儒者所以隆孝悌而端风俗且无金革之事起复可乎婚吉礼也用于死者可乎乃诏岳选文学通古今之士共删定之岳与博士临颙田敏増损其书而事出鄙俚其婚礼亲迎有女坐壻鞍合髻之说尤为不经公卿之家颇遵用之】侔周官法【见前详注】号周礼库【李涪博学礼乐之事人多咨之丨为丨丨丨】开寳通礼【本朝太柤开寳四年上命刘温叟李昉卢多逊贾黄中以本朝防革制度广成一书号曰丨丨丨丨藏之书府】祥符仪注【真宗丨丨三年颁州县奠文宣庙丨丨并祭器图】庆厯礼仪【仁宗庆厯四年上新修太常礼四十三卷丨丨丨丨六十三卷】治平礼书【英宗丨丨二年欧阳修已编纂礼书成百卷诏以太常因革礼为名】一代制度【仁宗景祐四年同知吴育言修仪礼之故事类例不一请择儒臣与本院官约古今制度为丨丨之丨丨从之】五礼新仪【徽宗政和八年御笔礼止邪于未形先王作仪以范民而教之中其意防矣丨丨丨丨州县推行未臻厥成可依所奏今诸路监司因部考察嵗择一二以闻当议赏罚以劝忠厚之俗】礼以义起【大观二年诏丨縁人情丨丨而丨因时之冝御今之俗善法古者不法其法法其所以为法之意而已】礼之用大【孝宗乾道五年故铨进对恭闻圣训有及于唯礼不可以已之说如欲平治天下舍礼何以哉上曰朕记曽与卿说丨丨丨甚丨】王临川礼论【呜呼荀卿之不知礼也其言曰圣人化性而起伪吾是以知其不知礼也知礼者贵乎知礼之意而荀卿盛称其法度节奏之美至于言化则不为伪也亦乌知礼之意哉故礼始于天而成于人知天而不知人则野知人而不知天则伪圣人恶其野而疾其伪是以礼兴马今荀卿以谓圣人之化性为起伪则是不知天之过也然彼亦有见而云尔凡为礼者必诎其骄傲之心逆其嗜欲之性莫不欲逸而为尊者劳莫不欲得而为长者让擎跽曲拳以见其恭夫民之于此岂皆有乐之之心哉患上之恶已而随之以刑也故荀卿以为特刧之法度之威而为之于外尔此亦不思之过也夫斵木而为之器服马而为之驾此生而能者也故必削之以斧斤直之以绳墨贠之以规而方之以矩束联胶漆之而后器适于用焉前之以衔勒之制后之以鞭策之威驰骤舒疾无得自放而一听于人而后马适于驾焉由是观之莫不刼之于外而服之以力者也然圣人舍木而不为器舍马而不为驾者固亦因其天资之材也今人生而有严父爱母之心圣人因其性之欲而为之制焉故其制虽有以强人而乃以顺其性之欲也圣人苟不为之礼则天下盖将有慢其父而疾其母者矣此亦可谓失其性也得性者以为伪则失其性者乃可以为真乎此荀卿之所以为不思也夫狙猿之形非不若人也欲绳之以尊卑而节之以揖逊则彼有趋于深山大麓而走耳虽畏之以威而驯之以化其可服邪以谓天性无是而可以化之使伪耶则狙猿亦可使为礼矣故曰礼始于天而成于人天则无是而人欲为之者举天下之物吾盖未之见也】司马公通鉴论【臣光曰臣闻夫子之职莫大于礼礼莫大于分分莫大于名何谓礼纪纲是也何谓分君臣是也何谓名公侯卿大夫是也夫以四海之广兆民之众受制于一人虽有絶伦之礼髙世之智莫不奔走而服役者岂非以礼为之纪纲哉是故天子统三公三公率诸侯诸侯制卿大夫卿大夫治士庶人贵以临贱贱以承贵上之使下犹心腹之运手足根本之制枝叶下之事上犹手足之衞心腹枝叶之庇本根然后能上下相保而国家治安故曰天子之职莫大于礼也文王序易以乾坤为首孔子系之曰天尊地卑乾坤定矣卑髙以陈贵贱位矣言君臣之位犹天地之不可易也春秋抑诸侯尊周室王人虽防序于诸侯之上以是见圣人于君臣之际未尝不惓惓也非有桀纣之暴汤武之仁人归之夭命之君臣之分当守节伏死而已矣是故以防子而代纣则成汤配天矣以季札而君吴则太伯血食矣然而二子宁亡国而不为者诚以礼之大节不可乱也故曰礼莫大于分也大礼辨贵贱序亲踈裁羣物制庶事非名不着非器不形名以命之器以别之然后上下粲然有伦此礼之大经也名器既亡则礼安得独存哉昔仲叔于奚有功于衞辞邑而请繁缨孔子以为不如多与之邑惟器与名不可以假人君之所司也政亡则国家从之衞君待孔子而为政孔子欲先正名以为名不正则民无所措手足夫繁缨小物也而孔子惜之正名细务也而孔子先之诚以名器既乱则上下无以相有故也夫事未有不生于防而成于着圣人之虑逺故能谨其防而治之众人之识近故必待其着而后救之治其防则用力寡而功多救其着则竭力而不能及也易曰履霜坚氷至书曰一日二日万几谓此类也故曰分莫大于名也呜呼幽厉失德周道日衰纲纪散壊下陵上替诸侯专征大夫擅政礼之大体十丧七八矣然文武之祀犹緜緜相属者盖以周之子孙尚能守其名分故也何以言之昔晋文有大功于王室请隧于襄王襄王不许曰王章也未有代德而有二王亦叔父之所恶也不然叔父有地而隧又何请焉文公于是乎惧而不敢违是故以周之地则不大于曹滕以周之民则不众于邾莒然歴数百年宗主天下虽以晋楚齐秦之强不敢加兵者何哉徒以名分尚存故也至于季氏之于鲁田常之于齐白公之于楚智伯之于晋其势皆足以逐君而自为然而卒不敢者岂其力不足而心不忍哉乃奸名犯分而天下共诛之也今晋大夫暴蔑其君剖分晋国天子既不能讨又宠秩之使列于诸侯是区区之名分复不能守而并弃之也先王之礼于斯尽矣或者以为当是之时周室防弱三晋强盛虽欲勿许其可得乎是大不然夫三晋虽强茍不顾天下之诛而犯义侵礼则不请于天子而自立则为悖逆之臣天下茍有桓文之君必奉礼义而征之今请于天子而天子许之是受天子之命而为诸侯也谁得而讨之故三晋之列于诸侯非三晋之壊礼乃天子自壊之也呜呼君臣之礼既壊矣则天下以智力相雄长遂使圣贤之复为诸侯者社稷无不泯絶生民之类麋灭几尽岂不哀哉】
　　诗集方知皇帝【终借叔孙礼丨丨丨丨尊唐太宗】焉知礼法【阮籍丨丨丨丨踈杜酬严公诗】草具一王仪【先王秦博士秦礼颇能熟量主欲有为两生皆不欲丨丨丨丨丨羣豪果知肃黄金既徧赐短衣亦已续儒术自此雕何为反初服王荆公咏叔孙通】


　　古今合璧事类备要外集卷一
　　钦定四库全书
</div>
    <div class="pagination">
<a href="古今合璧事类备要_page93.html">上一页</a><span>...</span><a href="古今合璧事类备要_page89.html">89</a><a href="古今合璧事类备要_page90.html">90</a><a href="古今合璧事类备要_page91.html">91</a><a href="古今合璧事类备要_page92.html">92</a><a href="古今合璧事类备要_page93.html">93</a><span class="current-page">94</span><a href="古今合璧事类备要_page95.html">95</a><a href="古今合璧事类备要_page96.html">96</a><a href="古今合璧事类备要_page97.html">97</a><a href="古今合璧事类备要_page98.html">98</a><a href="古今合璧事类备要_page99.html">99</a><span>...</span><a href="古今合璧事类备要_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
