<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 37 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 37 页/共 320 页
  </h1>
  <div class="content">
   御定渊鉴函卷二十九
&lt;子部,类书类,御定渊鉴类函&gt;
　　钦定四库全书
　　御定渊鉴函卷三十
　　地部八【水总载】
　　水总载一
　　増春秋元命苞曰水之为言演也隂化淖濡流施潜行也故其立字两人交一以中岀者为水一者数之始两人譬男女言隂阳交物以一起也　原易説卦曰坎为水润万物者莫润乎水　毛诗曰扬之水不流束薪尚书曰汤汤洪水方割荡荡懐山襄陵浩浩滔天　又曰人无于水监当于民监　礼记曰水曰清涤　又曰今夫水一勺之多及其不测鼋鼍蛟龙鱼鼈生焉货财殖焉　左传曰潢污行潦之水可荐于神可羞于王公　谷梁传曰水北为阳水南为隂　论语曰智者乐水　又曰子在川上曰逝者如斯夫不舍昼夜　孟子曰观于海者难为水游于圣人之门者难为言　又曰性犹湍水也决诸东方则东流决诸西方则西流人性
　　之无分于善不善也犹水之无分于东西也　尔雅曰水中可居者曰洲【亦曰潬音逹旱反】小洲曰渚小渚曰沚【亦曰小沚曰坻又小沚曰碛】凡水边皆曰垂曰涯曰畔曰干曰渍曰濵涘上下坦曰漘【一曰隒】重涯曰岸岸上地曰浒曲涯曰澳【一曰隈】水草交曰湄禆増水边土人所止曰澨水曲曰汭水出山石间曰潾【音】石絶水曰梁筑土遏水曰塘【一曰隄又曰防】大防曰坟广泽曰衍泽曲曰臯障曰陂水本曰源深水曰潭急水曰流沙石上曰濑【亦曰湍曰滩曰碛】水别流曰泒风吹水涌曰波【亦曰浪】小波曰沦平波曰澜直波曰泾水朝夕而至曰潮风行水成文曰涟水波如锦文曰漪水行曰涉逆流而上曰泝洄顺流而下曰泝游【亦曰流】絶流而渡曰乱以衣涉水曰厉繇膝以下曰掲繇膝以上曰涉渡水处曰津【亦曰济】潜行水下曰泳【自水中可居以下并出尔雅释名説文三书】水神曰天呉【山海经曰天呉八首十八尾亦曰水伯】大波之神曰阳侯【博物志曰昔阳国侯溺水因为大海之神】涛之神曰灵胥【博物志曰昔呉相伍子胥为呉王夫差所杀浮之于江其神为涛】尚书大传曰非水无以准万里之平非水无以通逺道之重任也　韩诗外传曰夫水者缘理而行不遗小间似有智者动而下之似有礼者蹈深不疑似有勇者鄣防而清似知命者歴险致逺似有徳者天地以成羣物以生国家以宁万事以平此智者所以乐于水也　又曰夏不数浴非爱水也冬不数炀非爱火也　増管子曰水者地之血气如筋脉之通流者也故曰水具材也　又曰水者万物之准也是以无不满无不居也集于天地而蔵于万物产于金石集于诸生故曰水神　又曰水有大小又有逺近水之出于山而流入于海者命曰经水水别于他水入于大水及海者命曰枝水山之沟一有水一无水者命曰谷水水之出于他水沟流于大水及海者命曰川水出地而不流者命曰渊水　又曰齐之水道躁而复故其民贪麤而好勇楚之水淖弱而清故其民轻果而贼越之水浊重而洎故其民愚疾而垢秦之水泔最而稽滞而杂故其民贪戾防而好事齐晋之水枯旱而运滞而杂故其民謟谀葆诈巧佞而好利燕之水萃下而弱沈滞而杂故其民愚戅而好贞轻疾而易死宋之水轻劲而清故其民简易而好正是以圣人之化世也其解在水治于世也其枢在水　原晏子曰景公问廉政何如对曰其行水也美哉水乎其浊无不涂其清无不洒　老子曰上善若水水善利万物而不争处众人之所恶故几于道　庄子曰水静则明浊则混水静犹明而况精神圣人之心静乎　又曰秋水时至百川灌河涯涘之间不辨牛马于是河伯欣然自喜以天下之美为尽在己又曰夫水之积也不厚则其负大舟也无力　墨子曰古语曰君子不镜于水而镜于人镜于水见面之容镜于人则知吉凶　増吕氏春秋曰轻水所多秃与瘿人重水所多尰与躄人甘水所多好与美人辛水所多疽与痤人苦水所多尫与伛人　原淮南子云积隂之气为水　又曰土地各以生人是故清水音小浊水音大湍水人轻迟水人重　増又曰白水宜玉黒水宜砥青水宜璧赤水宜丹黄水宜金清水宜汾水蒙浊而宜麻济水通和而宜麦河中水浊而宜菽雒水轻利而宜禾渭水多力而宜黍汉水重安而宜竹江水肥仁而宜稻　又曰夫光可见而不可握水可循而不可毁原尸子曰凡水其方折者有玉其圆折者有珠清水有黄金【淮南子亦云详珠玉】　文子云水之道上天为雨露下地为江河　又曰混混之水浊可以濯吾足青青之水清可以濯吾缨【事具离骚云沧浪之水】　又曰水之性欲清沙石秽之人之性欲平嗜欲害之　汉书云书称水曰润下坎为水位在北方终藏万物者也为政令顺时隂阳调和终始相成十二月咸得其气则水得其性此之谓润下若政令逆时雾水暴出百川流溢壊乡邑溺居人及淫雨伤稼是为水不润下　増国史补云凡造物皆由水土故江东宜绫纱纸者镜水之故也蜀人织锦初成必濯于江水然后文彩焕发郑人以荥水酿酒近邑水重斤两与逺郊数倍　南部新书曰天下贡赋惟长安县贡土万年县贡水　原元中记曰天下之多者水焉浮天载地髙下无不至万物无不润　増物论云所以立天地者水也夫水者天地之本也吐元气发日月经星辰皆由水而兴九州之外皆水也　述异记曰汉沔防流处岸上有石铭云下至水府三十一里皆传李斯刻石于此天下水府一十八处　栁子厚袁家渇记曰楚越之间方言谓水之反流者为渇音若衣褐之褐　梦溪笔谈曰水以漳名洛名者最多今略举数处赵晋之间有清漳浊漳当阳有漳水灨上有漳水鄣郡有漳江漳州有漳浦亳州有漳水安州有漳水洛中有洛水北地郡有洛水此概举一二耳其详不能具载予考其义漳谓两物相合有文章且可别也　续述征记曰睢涣二水波若五色有文章　华阳实录髙安鸣水碧涧飞流空谷振响絶顶有石髙数文以物扣之其声如鼓因以名之　方舆记曰蜀青城常道观其南有六时水以代漏刻于阳时即洒然而下隂时即无昼夜凡六时洒水故名　又曰葛璝化宫之西巨石之下有丁东水出于崕腹滴洼石窍中人或汚之立涸　水经注曰桂阳郴县万歳山上悉生灵夀木下即千秋水也水侧民居号万歳邨　又曰郴县南湘波邨有圆水广圆可二百歩一边暖一边冷冷处极清绿暖处水白且浊厥名除泉其犹江乗之半汤泉也　西征记曰伊水上源经新城陆浑二县男女无少长皆病瘿俗云水土所致伊水不可饮也　博物记云酒泉延夀县南有山石出泉水大如莒注地为沟其水有肥如煑肉洎羕羕如不凝膏燃之极明不可食县人谓之石膝　笔谈杂志云鄜延脂即延安石油也生于水际沙石土人以雉尾裛之入缶中颇似淳膝燃之如麻以为烟墨松脂不及　埤史帝王世纪云沁水南歴猗氏又南与骉骉水合因以声称之【骉音彪】　秦州纪曰成纪县有臼中水深数尺水旱无増减故名其地为天水郡　郡国志云湓水昔有人此处洗铜盆水暴涨失盆乃投水取盆见一龙衔盆夺之而去故曰湓水　杜阳编曰沧州山下出澄绿水其水流一百歩亦谓之流绿渠投之金石终不沉没　陇右记曰武都紫水有泥其色紫而粘贡之用封玺书故诏诰有紫泥之说　述征记曰临淄牛山下有女水齐人谚曰世治则女水流世乱则女水竭　又曰泰山郡水皆名曰汶汶凡有五曰北汶瀛汶牟汶柴汶浯汶皆源别而流同汶阳有田即春秋齐人归鲁以谢过者　寰宇记曰丰水在县西南亦名穷水　汉地理志曰呼蚕水出南羌中　原湘中记曰湘水至清深五六丈下见底了了然石子如樗蒲大五色鲜明白沙如雪霜赤岸如朝霞　増潜确书曰壻水在汉中府城固县南相传唐公房城固人学仙得道入云台山合丹服之白日升天升仙之日壻行未还约以此川为居言无繁霜蛟虎之患其俗因号为壻乡故水亦即名焉　原博物志曰有八流水出名山渭出鸟防漾出嶓洛出熊耳颍出少室汝出燕泉泗出陪尾溜出月台沂出泰山　永嘉郡记曰有柘林泉【出建安呉兴县】有梧桐水【有两源一出松阳】有桃枝水【出东阳长山县桃林之下】　増集仙传曰九疑之峰各有一水九江分流其下以注六合周而复始泝上以灌天河上下流注周于四海九水者一曰银花水二曰复淑水三曰巢水四曰许泉水五曰归水六曰沙水七曰金花水八曰永安水九曰晋水　元史云水至彭湖渐低近琉球谓之落际际者水趋下不回也凡西岸渔舟到彭湖遇风作漂流落际回者百无一二　原山海经曰防山有兽焉名曰合窳见则天下大水其上有水焉甚寒而清帝台之浆水也　増又曰大荒之隅有山而不合名曰不周有寒暑之水　又曰空桑之山有兽曰軨軨其状如牛而虎文其鸣自呌见则天下大水　又曰崇吾之山有鸟一翼一目相得乃飞其名蛮蛮见则天下大水玉山有鸟其状如翟而赤名曰胜遇见则其国大水　路史云西海岛间水如脂而黒他物盛之皆滴漏惟牛角可置南海以媒野象涂少许于树叶间象拂着身必迟廻不去昆仑奴亦涂身便乗之而归若家畜焉
　　水总载二
　　原淮南子曰往古之时四极废九州裂水浩瀚而不息于是女娲积芦灰以止淫水　左传曰共工氏以水纪官故为水师而水名【注共工受命于水】　穆天子传曰天子饮于溽水之上　増瑞应图云防水瑞水也君乗土而王其政太平则防水出于山焉　琅嬛记曰西施举体有异香每沐浴竟宫人争取其水积之甖瓮用松洒于帷幄满室俱香甖瓮中积久下有浊滓凝结如膏宫人取以晒干香逾于水谓之沈水制锦囊盛之　水经注曰沫水自防山至南安而溷崖山脉漂疾故害舟船歴代为患蜀郡太守李冰发卒凿平崖河神赑怒冰乃操刀入水与神鬭遂平溷崖　又曰赵人有琴髙者善鼔琴为康王舍人游砀郡入砀水取龙子谓弟子曰待我于水傍果乗赤鲤而出　又曰蜀有廻复水江神尝溺杀人文翁为守祠之劝酒不尽抜劔击之遂不为害　洞冥记曰甜水去虞渊八十里有甜溪水味如蜜东方朔得数斛以献帝投水于井水尝甜而寒洗浴则肌理柔滑　独异志云前汉刘子光西征过山渇无水子光在山南见一石人问何处有水石人不答乃拔劔斩石人须臾穷山水出　汝南先贤传曰阳安令赵规与朗陵太守黄明争水防割指诅曰随血所流入阳安界　荆州记曰南阳菊水其源傍悉芳菊水极甘馨居民饮此水者上夀百二十三十中夀百余汉司空王畅太傅袁隗为南阳令县月送三十余石太尉胡广父患风羸饮此水疾遂瘳谢承后汉书云沛国陈宣字子兴建武十年雒水出造津城门校尉欲奏塞之宣諌曰昔王尊正身金堤水退况圣主耶言未絶而水去　原续述征记曰梁邹城西有笼水云齐孝妇诚感神明涌泉发于室内潜以绩笼覆之繇是无负汲之劳及家人疑之时其出而搜其室试发此笼而泉遂濆涌流漂居宇故曰笼水　抱朴子曰左慈以气禁水水为逆流一二丈禁水着中庭露之大寒不冰　华阳国志曰朱仓少受学于蜀郡屑豆饮水以讽诵同业等怜其贫给米肉仓终不受　搜神记曰汉末零陵太守有女恱门下书佐使婢取盥手水饮之而有娠既而生子至能行太守抱儿使求其父儿直上书佐膝书佐推之儿仆地为水　増又曰汉时永昌郡不韦县有禁水水有毒气唯十一月十二月差可渡自正月至十月迳之无不害人不见其形其作有声中木则折中人则害土俗号为弹故郡有罪人徙之禁防不过十日皆死也　蒲元传云诸葛孔明时有蒲元者术鉴同欧冶风胡常为孔明铸刀劔蜀惟江水爽烈是天分其野大金之元精也汉水钝弱及涪水皆不任淬或以涪水杂江水輙能辨之　南史曰范栢年汉中人尝谒宋明帝言次及广州贪泉因问栢年卿州中复有此水不答曰臣州中惟有文川武乡廉泉让水又问卿宅在何处曰廉让之间帝善其对　南齐书曰荆州城内有沙池常漏水萧颖胄为长史水乃不漏　方舆胜览曰八功徳水在江宁梁天监中有龙为胡僧措水俄山涌一沼继有西僧至云西域八池已失其一乃知竭彼盈此也八水者一清二冷三香四柔五甘六净七不八蠲疴自梁以前御用取给焉　原车颍秦书曰王猛攻邺慕容评距猛而恒卖水与军人众思为乱猛因得破之　増天中记曰苻坚时长安有水影逺观若水视地则见人至坚晩年而止　唐书云孔若思尝谓人曰仕至郎中足矣及迁库部郎乃置一石止水于座右示止足之意　酉阳杂爼曰唐僧一行尝至天台国清寺门有流水闻院中僧于庭布算谓其徒曰今日当有弟子来求吾算法又谓曰门前水合却西流弟子当至一行承言而入稽首请法尽受其术焉而门水旧东流今忽改为西流矣　元结水乐记曰元子于山中尤所耽爱者有水乐水乐是南磳之悬水淙淙然闻之多美于耳　唐书云汴宋观察使令狐楚言亳州圣水出饮者疾輙愈裴度判曰妖由人兴水不自作命在所禁塞　芝田录云李徳裕在中书喜常州惠山井泉自毘陵至京置水逓有僧诣谒徳裕曰为相公通常州水脉京师一眼井与恵山寺泉脉相通昊天观常住库后是也李乃以恵山一甖昊天一甖杂以余水八瓶遣僧辨析僧取恵山寺与昊天余水乃同味徳裕大奇之因停其水逓　玉泉子曰宣皇在藩时常从驾堕马雪中寒甚因渇求水于巡警者曰我光王也及以水进举杯悉变为芳醪　旧唐书云辅公祏据江东反命河间王孝恭击之孝恭自荆州趣九江将发与诸将宴集命取水忽变为血在坐者皆失色孝恭举止自若徐谕之曰公祏恶积祸盈今承庙算致讨盌中之血乃公祏授首之后征遂尽饮而罢时人服其识度而能安众　续仙传曰张志和酒酣为水戏铺席于水上独坐饮酌啸咏其席来去迟速如刺舟声　河东记云韦浦遇客归元防云早给事冯六郎于河中浦曰六郎何人归曰冯六郎名彛即河伯轩辕天子之爱子也浦曰冯何得第六曰冯水官也水成数六耳　梦溪笔谈曰庆厯中河北大水仁宗忧形于色有走马承受公事使臣到阙即时召对问河北水灾何如使臣对曰懐山襄陵上黙然既退即诏閤门今后武臣上殿奏事并须直説不得过为文饰至今閤门有此条遇有合奏事人即预先告示　暌车志云熙宁时王荆公当国有人授泗州盱眙令自陈乞改名雍观怪问其故云梦中神告如此后之官没于淮水事闻朝廷荆公云向疑此人无故改名及阅山海经乃知其为水官之名固虑其有水厄后县僚或梦雍观驺从甚盛往来淮岸　避暑录曰苏子美卜居呉下前有积水即呉王僚开以为池者作亭其上名曰沧浪虽意取濯缨然似以沧浪为水渺弥之状若以为地名则失之矣　闻见后录曰王荆公好言利有小人謟曰决梁山泊八百里水以为田其利大矣荆公喜甚徐曰防固善决水何地可容刘贡父在坐中曰自其旁别凿八百里泊则可容矣荆公笑而止
　　水总载三
　　原包天　带地【春秋元命苞曰水者天地之包幕五行之始焉万物之信由生　王彪之水赋曰水带地而壌润月流天而霄烱陆士衡诗曰逝矣经天日悲哉带地川】　流湿　润下【易曰水流湿火就燥　尚书五行一曰水水曰润下润下作咸】　习坎　盈科【易曰水洊至习坎君子以常徳行习教事　孟子曰水之为物也不盈科不行赵岐曰盈满也科坎也】　至清　滋浊【湘水至清　传曰拘鄫人之沤菅者曰何故使吾水滋浊】　万顷　尺波【黄叔度汪汪若万顷之陂　尺波岂徒旋】　投石　浮天【运命论以水投石莫之受也　下见元中记】川上　陇头【上见论语　歌曰陇头流水鸣声幽咽】　秋涸　冬凝【礼记曰仲秋之月水始涸　淮南子曰夫水向冬则凝而为冰】　原委　灌浸【文子云原泉所出也委泉所聚也　汉书沟洫志云泉流灌浸所以育五谷】　纪官　随噐【共工氏见前夫水不凝滞于物在噐必随其方圆】　洗耳　濯足【许由事　沧浪之水清兮可以濯吾缨沧浪之水浊兮可以濯吾足】　竹箭　桃枝【慎子曰西河下龙门其流驶疾于竹箭　东阳有桃枝水】荣河　温洛【尚书中曰尧即政七十载修坛河洛仲月辛日昧明礼备荣光出河郑注荣光五色从河水中出　易干凿度曰帝盛徳之应洛水先温九日乃寒五日变为五色黄】　碧海绛河【东方朔十洲记曰东有碧海广狭浩瀚与东海等水不咸苦正作碧色　王子年拾遗记曰綘河去日南十万里波如绛色多赤龙赤色鱼肥美可食上仙得服之】　粉水　锦流【盛宏之荆州记曰筑阳县西有粉水巴郡亦有此水取水为粉　华阳国志曰成都道西城故锦官也锦濯江中则鲜明】八水　三川【戴延之西征记关内八水一泾二渭三灞四浐五涝六潏七沣八滈　韦昭注河洛伊曰三川】　九河　八海【尚书曰九河既道孔安国注曰河水分为九道平原以北是也　关令内传曰须弥山东南有山曰昆仑在八海内】　三江　五湖【尚书曰三江既入震泽底定周礼曰扬州之浸曰五湖】　増六时　百脉【上见前水一　出土谷县故城以百泉俱出故名百脉水】　千秋　三泖【上见前水一　松江府城西有圆泖大泖长泖】　四徳八谏【顾彛子与子华游于东池子华曰水有四徳仁义勇智　赵括之将八谏于军中而括不从因自刎水上其水在潞安八諌山之下】　帝浆　圣水【上见前水一　唐传李徳裕镇浙西浮屠诡言圣水惑人徳裕命市中置釡取水煑猪肉曰若圣水也肉当如故须防肉烂妖寻败露】　龙吟鸡浴【肇庆府开建县有唐状元莫宣卿读书堂水流清响人呼为龙吟水　亷州府石康县有金鸡水相传金鸡浴于此】　酒渑　藻涣【左传有酒如渑　陈琳云游睢涣者学藻缋之防】　状吉　象巴【吉水状若吉字三巴水象巴字】　修仁　旌信【曲江有修仁水齐范云为太守酌而赋曰且饮修仁水　刘孝标絶交论指白水而旌信】　舞渝　卜篆【渝水出巴县皆賨人善舞汉髙诏乐府习之世称巴渝舞　篆水在四川广安州其年丰水纹宛成篆籕土人以卜歳】流桑　承瓠【九江口有桑落洲昔江水涨流一桑树于此　防水盛以金鐡噐皆漏惟瓠叶不漏见博物志】　止淫　流恨【上见水二　杜诗第五桥东流恨水】　民狎　人轻【上见左传　湍水人轻见前水一】　原利万物　成百事【上见老子文子曰水之道也大不可极深不可测万物不得不生百事不得不成】　君子观　小人溺【孙卿子曰孔子观于东流之水子贡问曰君子见大水必观焉何也孔子曰夫水徧与诸生而无为也似徳其流也卑下倨句必循其理似义浩浩乎不居似有道其延万仞之谷不惧似勇主量必平似法盈不求槩似正绰约防逹似察以出以入就洁似善发源必东似志是以君子见大水必观焉　礼记曰小人溺于水君子溺于口夫水近于人而易以溺人】　増彰五色　替八珍【礼记水无当于五色五色勿得不彰　宋曽拯咏钟山八功徳水曰数斛供防替八珍】　波负娘　浪妬女【山东鱼台有谷亭水其波汹涌昔有孝子负母以渡名曰负娘河　山西平定州有泽发水妇人靓妆过此必发波浪故又名妬女】澡孝水　酌贪泉【潘岳西征赋澡孝水而濯缨水在河南　王勃滕王阁序酌贪泉而】
　　【觉爽】　饮上池　酿下箬【史记长桑君出懐中药与扁鹊饮以上池之水　白乐天诗劳将下箬忘忧物寄与江城爱酒翁下箬溪水酿酒最美在湖州】　易牙尝　徳裕辨【淄渑之水易牙尝而知之　李徳裕命取中泠水饮而笑曰颇似建业城下水】　原积成江海上为雨露【桓寛盐鐡论曰水积而成江海行积而成君子　下详水一】　臭过椒兰利穿金石【列子曰禹治水土述之一国无风雨雾露不生鸟兽山名壶岭顶有口若圆环名曰】
　　【滋穴有水涌出名曰神瀵臭过椒兰味过醪醴　淮南子曰水之为物击之无创射之不伤斩之不断焚之不然利穿金石功济天下】　浮天载地　懐山襄陵【并详水一】　清济浊河　元防素浐【袁宏北征赋曰于是截文波泛清济刘劭赵都赋曰其南也则有洪川巨渎黄水浊河　潘岳西征赋曰北有清渭浊泾西有元防素浐】　窃壤以堙　积灰而止【山海经曰洪水滔天鲧窃帝之息壤堙洪水　下详水二】　亲而不尊　狎而不翫【礼记曰水之于人也亲而不尊　左传郑子产谓子太叔曰水懦弱民狎而翫之则多死焉】　至柔之性　善利之功　増方玉圆珠　浮金沈羽【上见前水一杜阳编云沧州山下有澄绿水投金石不没广志弱水在夫余北其流不能胜一毛羽】　秘省极佳　濠梁最乐【茶录唐秘省中有水极佳号秘水　鳯阳临淮县有石絶水名濠梁是庄子观鱼乐处】　汀南阗西　贡东章北【水皆东流惟汀水南流入海南丁位也以水合丁于文为汀汉张骞言于阗水皆西流注西海　贡水在郡城东北章水在西北此二水合为贑水】　谁把相思　可怜无定【鄜州东有相思水唐令狐楚题壁曰谁把相思号此河塞垣车马往来多　圁水在安塞县一名无定河唐诗可怜无定河边骨犹是深闺梦里人】　梅鋗封侯龙澄获印【封侯水源在南康以梅鋗列营水滨封侯故名　蜀人龙澄尝于瀼中探得玉印有神曰上帝授禹治水水治后藏大川可亟投元处澄如其言后登上第】　尊请身填　慈能气禁【汉书王尊为河东守河水泛溢尊祭水请以身填金隄水势稍退　魏左慈能以气禁水详水二】画扇投席　出臼覆笼【呉猛遇至人授神方以羽扇画水而渡投席事见前水二伊尹母梦神告曰臼出水而东走明日果然覆笼事见前水二】　李冰压怪　王商
　　止讹【秦李冰为蜀守以岷江为四渎之首水时为患乃作三石牛以压水怪　汉建始中讹言大水至王商独不信】　子瞻符取　鸿渐杓扬【苏轼爱玉女洞水破竹为符使寺僧藏其一以为往来之信谓之调水符　唐李季卿遇陆鸿渐取南泠水试茶陆以杓扬水曰江则江矣非南泠者】时平乃清　风起輙动【呉俶水赋新丰则时平乃清临淄则世乱而竭　呉孙权至湓城自摽井地掘得汉颍阳侯灌婴故井遇江中风浪起此井水輙动】　原冠五行之始居六府之先【洪范五行一曰水　六府水火金木土谷】　融而为川渎　流而为江海　通为川塞为渊　气之导水之钟【李萧逺云水通之斯为川塞之斯为渊　国语云古之长民者不防川不窦泽川气之导也泽水之钟也】
　　水总载四
　　増象罔得珠【黄帝游于赤水北登昆仑之丘遗其珠使督索之而勿得离朱索之而勿得洁沟索之而不得也乃使象罔得之黄帝曰象罔乃可以得珠乎哉】　原朝宗【沔彼流水朝宗于海】行险【易曰行险而不失其信】　澹【礼记君子之交澹如水小人之交甘如醴君子澹以成小人甘以壊】明水【司烜氏取明水于月】　禁川游【周礼禁川游备溺也】禁沈泽【雍氏禁沈泽谓】
　　【毒水蛊也】　饮【论语饭蔬食饮水】　増楚望【左传江汉沮漳楚之望也】　台骀障泽【左传金天氏有裔子昩为防师生允格台骀台骀能世其官宣汾洮障大泽帝用嘉之封诸汾川】原流恶【左传有汾浍以流其恶】　沈气【国语水无沈气】　止水【庄子人莫监于流水当监于止水】　急【庄子曰吕梁之险悬水三千仞流沫三千里鱼鼈不能进急之甚也】　増万折必东【荀子夫水其万折也必东】　原成渊【孙卿子曰积水成渊吞舟之鱼生焉】　増康浪白石【寗戚歌康浪之水白石粲中有鲤鱼长尺半】　解裘涉淄者【战国防曰田单为齐相过淄水有老人涉淄不能行坐沙中单乃解裘于淄水之上】　悬釜【韩魏围晋阳决晋水以灌之城中巢居悬釜而炊】　巢树【后汉书注云光武六年大雨连月苗稼更生防巢树上】原感【姜诗至孝有泉化出味如江水以养其母】　绿波【文选春水绿波】　増横塘查下【晋都建业沿秦淮筑堤谓之横塘呉都赋所谓横塘查下楼台之盛天下莫比】　地镜【宋文帝元嘉二十五年青州城南逺望见地中如水有影谓之地镜】水牒【谢庄诗山经亟旋览水牒倦敷寻】绢一疋水二石【慕容评距王猛卖水与军人因此众乱见水二】　投金瀬【唐孟郊调溧阳尉县有投金瀬郊日坐水傍徘徊赋诗】　东西瀼【杜诗瀼东瀼西一万家】　七种水説【陆防张又新为水説七种如其二恵山泉三虎丘井云云】　洪州瀑第八【宋欧阳修论水以洪州瀑布为第八】　青衣江畔【青衣水在眉州青神县苏轼诗想见青衣江畔路白鱼紫笋不论钱】　清湘欵乃声【长沙志涉千里闻渔父吟如相和其声清逺所谓汲清湘燃楚竹欵乃一声山川动色】　辰酉二水【俱在辰州府沅陵县图经云以方位而名也】　原涌【潜防洞出】竭【谷无以盈将恐竭】　増神水【金门歳节记午日午时有雨则急斫一竿竹竹节中必有神水沥取以獭肝为丸治疾】　敕水长水石【闻见后录曰鸂鶒能敕水故水宿物莫能害鹳有长水石故能巢中畜鱼水不涸也】
　　水总载五
　　原诗梁孝元帝登隄望水诗曰驱马河隄上非谓城隅游懐山殊未已徒然劳九愁旅泊依邨树江槎拥戍楼髙岸翻成浦曲港反通舟枣野良知叹瓠河今可俦愿假宣尼术泗水却横流　梁刘孝绰太子洑落日望水诗曰川平落日逈落照满川张复在沦波地别引沮漳耿耿流长脉熠熠动轻光寒鸟逐槎泛惊鹈拂浪翔临流自多美况此还故乡榜人夜理楫櫂女闇成装欲待春江曙争涂向洛阳　后梁沈君攸赋得临水诗曰开筵临桂水携手望桃源花落圆文出风急细流翻光浮动岸影浪息累沙痕沧波自可恱濯缨何用论　陈释慧标咏水诗曰曽添疎勒井经涌贰师营玉津花色亮银溪锦碛明舟如空里泛人似镜中行持将符上善利得动髙情　祖孙登咏水诗曰骊泉紫阙映珠浦碧沙沈岸濶莲香逺池清云影深风潭如拂镜山溜似调琴请君防皎洁知有澹然心　又莲调诗曰长川照落日深浦漾清风弱柳垂江翠新莲夹岸红船行疑泛逈月映似沈空愿逐琴髙戏乗鱼入浪中　隋李巨仁赋得方塘含白水诗曰白水溢方塘淼淼素波扬叠浪摇鳬影涟漪写雁行长堤柳色翠夹岸荇花黄观鱼自有乐何必在濠梁　孔徳绍王泽岭遭洪水诗曰地籁风声急天津云色愁悠然百川满俄尔万顷浮还似金堤溢翻如碧海流惊涛遥起鹭迥岸不分牛徒知懐赵景终是倦阳侯木梗诚无托芦灰岂暇求思得乗槎便萧然河汉游　张文琮咏水诗曰标名资上善流表灵长地图罗四渎天文载五潢方流含玉润圆折动珠光独有防园吏栖偃玩濠梁　増唐张九龄湖口望庐山瀑布水诗曰万丈红泉落迢迢半紫氛奔流下杂树洒落出重云日照虹霓似天清风雨闻灵山多秀色空水共氤氲　唐储光羲咏山泉诗曰山中有流水借问不知名映地为天色飞空作雨声转来深涧满分出小池平恬澹无人见年年长自清　唐杜甫春水诗曰三月桃花浪江流复旧痕朝来没沙岸碧色动柴门接缕垂芳饵连筒灌小园已添无数鸟争浴便相喧　唐司空曙望水诗曰髙原晴见水楚色蔼相和野极空如雪天遥不辨波永无人迹到独有鸟声过况在苍茫外残阳照更多　唐薛逢大水诗曰暴雨随惊雷从风忽骤来浪驱三岛至江拆二仪开势恐圆枢折声疑厚轴摧冥心问元化天眼几时回　唐马戴逺水诗曰荡漾空沙际虚明入逺天秋光照不极鸟影去无边势引长云断波凝片雪连汀洲杳难到万古覆苍烟　唐郑谷西蜀净众寺题水诗曰竹院松廊分数派不空清泚亦逶迤落花相逐向何处幽鸟独来无限时洗鉢老僧临岸久钓鱼闲客卷纶迟晩晴一片连莎绿悔与沧浪旧有期唐罗邺流水诗曰漾漾悠悠几派分中浮短艇与鸥
　　羣天街带雨含芳草玉洞飘花下白云静称一竿持处见忽愁孤馆觉来闻隋家柳畔偏堪恨东渡长淮日又曛　宋谢翺观水诗曰积隂生壑雨野水学江流对屋见灯火相望南渡头浮槎到髙白鼋起沧洲变怪若不测神功安能尤稍退见涯涘及来痕沫崩涛出白石隐隐如博投水杨洗荒根素发生古愁见此倐若化故流还胶舟荒源不可诘欲尽山云求　宋张耒涟水诗曰孤舟逆水上野静闻水声鸥飞不逺水寒浪溅霜翎夜气岸兼木夕光潭照星长吟弄双桨知有鱼龙惊又泊舟水诗曰一水悠悠断复连卸帆终日小滩
　　前青旂招饮篙工醉五两欹风贾客眠树色逺分芳草路鸟行斜断夕阳天渔舟惯伴危樯宿馈我霜鳞不用钱　宋王禹偁别丹水诗曰曽经澜漫濯吾缨忍别潺湲月夜声便入红尘染诗思吟魂犹合数年清　宋范成大渐水诗曰黄河日夜向南风道出封丘处处逢紫盖黄旗在湖海故应河伯欲朝宗　明髙啓陇头水诗曰人间何处无流水偏到陇头愁入耳夜杂羌歌明月中秋惊汉梦空山里陇坂﨑岖九廻折声随到处长呜咽欲照愁顔畏水浑前军曽洗金创血回头千里是长安征人泪枯流不干　明李东阳横塘春水诗曰君家住在横塘北长见洲边春水生窈窕斜通山涧曲分明直与钓矶平比隣鵞鸭应无数近渚鳬鹥亦有情明日看花到南岸小舟摇荡不须撑
　　原赋魏文帝临涡赋曰建安八年经东国遵涡水相佯乎树下驻马舒鞭作临涡之赋曰防髙树兮临曲涡防风起兮水増波鱼颉颃兮鸟逶迤雌雄鸣兮声相和萍藻生兮散茎柯春水繁兮发丹华　晋左九嫔涪沤赋曰览庶之肇化何涪沤之独灵禀隂精以运景因落雨而结形不系根于独立故假物以资生体珠光之皎皎若凝霜之初成色鲜熠以荧荧似融露之将渟亡不长消存不久寄其成不欲难其败亦以易也　东晋王彪之水赋曰寂闲居以逺咏托上善以寄言诚有无而大观鉴希防于清泉泉清恬以夷澹体居有而用元浑无心以动寂不凝滞于方圆湛幽以纳污泯虚柔以胜坚或浤浪于无外或纎入于无间故能委输而作四海决导而流百川承液而生云雨涌凝而为甘泉　増唐梁洽水徳赋曰大哉乎兹水独灵长以利贞分位象于八卦得柔谦于五行混之不浊流之不盈蓄恬澹以凝润含虗无而洞清其近窥也若冰鲜而玉洁映曙空而内澈其遥视也如雨罢而日晶澄逺气于初晴徳之深与上善而均美让之大居下流而不争处地为泉源江汉朝宗之义立在天为雾露隂阳爕理之功成辨泾渭于九流虽众不杂察蚩妍于万象在隠皆明　又水彰五色赋曰原夫被物如濡霑顔载渥状暮山而翠叠法朝景而霞駮逺同墨氏素丝之屡迁尚想蜀江嘉贝锦之斯濯饰衮衣而焕烂成绣服之葳蕤何采章之不昩由浸润之所资渐以化成能令素以为绚期于敷演孰谓湼而不缁不假濯于沧浪宁同资于碧海凝瑞霞之燿发庆云之光彩冩补天之绩链石之资必该图应圣之祥威鳯之仪咸在　吕温鉴止水赋曰若乃廻塘月皎髙岸环合泥滓湛而自沈金沙烱其不杂同道徳以虚而受异川泽唯污是纳有斐君子此焉明征气随浪息心与源澄端形赴影如木从绳其表微也挂金镜而当昼其索隐也隔玉壶而见氷尔其色必洞澈光无滉瀁不蒸蓊欝之气不激潺湲之响百丈在目千仞指掌恶每自乎中见美实非乎外奬鉴形之始方似以身观身得意之间乃同求象忘象观其下列星汉上披烟云守其常而性将道合居其所而物以羣分君鉴之以平心临下必简臣鉴之以励节在必闻妍媸无形兮惟人所召物我兼进兮水无不照亷士以之洗心至人以之观妙　刘清止水赋曰若乃湖称青草泽若云梦浅深濴渟表里寒洞当朱阳之夏晩遇白露之秋仲紫关之鸿鴈飞来绿浦之莲舟风送既能止而利物所以归之者众亦有鳯凰之沼明月之潭毎澄流于庭院常下注于东南防寮寀之玩洽浑琴酌而相参以游以赏如液如涵若英贤之取则贞咸之是湛届夫玉宇初晴风飇载寝笼碧天而似镜展红霞而若锦纳众影而不遗比羣情而特甚用使至人观之而心察智者乐之而情审逹士爱而欲临髙节闻而愿饮　杨烱浮沤赋曰若乃空蒙采褰浩汗浮天流平旧沼派溢新泉分容对出吐映均鲜触流萍而欲散碍浮芥而还连光陵虚而半动影倒水而分圆始参差而别趣终宛转以同沿歴乱踟蹰漂沸萦纡细而察之若美人临镜开寳靥大而望也若冯夷剖蚌列明珠逐风波而澹泊乃变化而湏臾迹均显晦妙合虚无同至人之体道亦随时而不拘　钱起尺波赋曰潋灎骇水沦始波引分寸之余风从一勺激寻常之内无爽盈科势将坌涌迹异盘涡蹙跬歩以无数荡分隂而自多观其日色遥临风生未已圆规可验疑沈璧之旧痕前后相侔若浮书而竞起迹叠相近萍萦有余促涟漪之散漫拥跳沫以虚徐流脉中移蠖影求伸之际浮光上透若雪华呈瑞之初
　　原赞晋顾恺之水赞曰湛湛若凝开神以质乗风擅澜妙齐得一　晋庾肃之水赞曰湛湛涵渌清澜澄濬妙质柔明云深液润　晋殷仲堪水赞曰大象无形气以分麤澹澹中津质有虽虚清澜可瀬明激弗渝孰能懐之泛然靡拘　晋孔寗子水赞曰澄鉴无虚积之成川湍飞莹谷激石冷然　晋郭璞释水赞曰川渎绮错涣澜流带潜润旁通经萦华外殊出同归混之东防　又弱水赞曰弱出昆山鸿毛是沈北沦流沙南映火林惟水之奇莫测其深　戴逵水赞曰水徳淡中泉元内镜至柔好卑和恊道性止鉴标贵上善兴咏爰有幽人拥轮来映




　　御定渊鉴函卷三十
&lt;子部,类书类,御定渊鉴类函&gt;
　　钦定四库全书
　　御定渊鉴函卷三十一
　　地部九【泉　温泉冰】
　　泉一
　　原尔雅曰泉一见一否为瀸滥泉正出正出涌出也沃泉悬岀悬下岀也氿泉仄岀仄岀旁出也　又曰水源曰泉泉所岀同所归异曰肥异岀同流曰瀵　周易曰山下岀泉　又曰井冽寒泉　毛诗曰有漼者泉　増又曰我思肥泉　原礼记曰天不爱其道地不爱其寳人不爱其情是以地出醴泉　増齐记曰齐地泉中或出瓦上有天齐字晏子曰吾闻江深五里海深十里此泉乃与天齐也　汉书云赤雁歌象载瑜白集西食甘露饮荣泉注荣泉言泉有光华　原应劭汉官仪曰酒泉城下有金泉泉味如酒故曰酒泉　増三辅旧事曰昔有犊失母哀鸣甚苦地为发泉因名鸣犊泉今天旱祭之降雨在冯翊　原白虎通曰醴泉者美泉也状如
　　醴酒可以养老　十洲记曰瀛洲有玊膏山出泉如酒味名为玉酒　淮南子曰昆仑四水者帝之神泉以和百药以润万物　増抱朴子曰昆仑及蓬莱其上鸟兽饮玉泉皆长生不死　舆地记云诸葛泉在鹤庆府南武侯驻师之地出泉均为二流昔人有欲兼利之者引而为一至鸡鸣其水复分　寰宇记曰浔阳县落星山涧有五松桥昔惠逺法师与殷仲堪席间谈易于此而树下泉涌号聪明泉　谢灵运山居赋曰飘丹砂于红泉又题华子冈铜陵映碧涧石磴防红泉　宋孝武赦诏曰思散太极之泉以福无方之外　原宣城记曰临城县南四十里有盖山百许歩有舒姑泉昔有舒女与其父析薪于此泉女因坐牵挽不动乃还告家比还唯见清泉湛然女母曰吾女好音乐乃作弦歌泉涌洄流有朱鲤一双今人作乐嬉戏泉故涌出　増湘山野録曰齐州城西有金线泉池心南北有金线一道防起水面或以杖乱之线輙不见水止如故　浔阳记曰鸡笼山下朝夕有泉溢出如潮水时刻不差号为潮泉　原盛之荆州记曰夷道县句将山下有三泉传云本无此泉居者苦逺汲人人多卖水与之有一女子孤贫防缕无以贸易有一乞人衣麤貎丑疮痍竟体邨人见之无不恶唯女子独加哀矜割饭饴之乞人食毕曰我感姬行善欲思相报为何所湏女答曰何恩可报且今所湏之物非君能得固问所湏女子曰正愿此山下有水可汲乞人乃取腰间书刀刺山下三处即飞泉涌出因便辞去忽然不见　増西呉记曰金沙泉在顾渚山碧泉涌沙粲如金星唐学士毛文锡有记唐贡泉用二银瓶　张君房脞说曰湖州长兴县啄木岭金沙泉每嵗造茶之所居常无水湖常二郡守至境具牲祭泉其夕清溢造御茶毕其水即防减太守造毕即涸　桑乔山疏云谷亷泉在康王谷中王元之序云泉为石崖所束班布如琼帘悬注三百五十丈　唐陆羽品泉以庐山谷帘泉为第一慧山泉居第二　水记云刘伯蒭以扬子江水为第一李秀卿以扬子江南零水为第七又曰济南名泉七十二以趵突为上【趵音豹】　原广志曰新城县有冷泉泉冷如冰在湖县有盐泉煑则为盐有醴泉用之愈疾　増梦溪笔谈曰信州鈆山县有苦泉流以为涧挹其水熬之则成胆矾烹胆矾则成铜水能为铜物之变化　桂海虞衡志云古泉乃賔横间民以墟中泉酿酒既熟不煮但埋土中日足取出色浅红味甘而致逺日中而不壊　酉阳杂爼曰珠崖一州其地无泉民不作井皆仰树汁为用　地理志曰西受降城北三百里有鸊鹈泉　又曰坊州中部州郭无水东北七里有上善泉　原括地图曰负丘之山上有赤泉饮之不老神宫有英泉饮之眠三百嵗乃觉不知死増又曰凡天下之泉三亿三万三千五百一十有九
　　其在遐荒絶域殆不得而知
　　泉二
　　増三辅旧事曰姜泉在岐山县郦道元注水经云炎帝长于姜水即此　遁甲开山图荣氏解曰女狄暮没石纽山下泉水中得月精如鸡子爱而含之不觉而吞遂有娠十四月生夏禹　原吕氏春秋曰太公钓于滋泉论语撰考防曰水名盗泉仲尼不潄　増荆州记曰
　　城东北三百歩有孔子泉其水甘馨虽帝浆无以过也酉阳杂爼曰华不注泉齐顷公取水处方圆百余歩
　　北齐时有人以绳千尺沈石试之不穷　春秋定公元年晋魏献子合诸侯之大夫于翟泉将以城成周　汉志曰汉髙帝入彭城为楚所困汉兵渴乏帝以劒插地拔即泉涌出至今水不溢旱不枯土人呼为龙湫　金周义记曰韩信将下赵闻陈余不用李左车之计引兵出井陉口师患无井筮之得防知山下有泉遣胡将索之见二白鹿触地有泉涌出后人于泉左立胡王祠祀之　梁州异物志云汉贰师将军李广利伐大宛还士众渴乏广乃引佩刀刺山飞泉涌出三军頼以获济原东观汉记曰耿恭为校尉居疎勒匈奴来攻城中穿井十五丈无水恭曰闻贰师将军拔佩刀刔【一作刺】山而飞泉出今汉徳神灵岂有穷乎乃正衣冠向井拜有顷井泉喷出　又曰光武中元元年上幸长安祠长陵还洛阳宫是时醴泉出于京师郡国有醴泉者痼疾皆愈独眇蹇者不瘥　増水经注曰若耶溪东有寒溪溪北有郑公泉泉深数丈冬温夏凉汉太尉郑公宿居潭侧因以名泉　原晋安帝纪曰吴隐之性亷为广州刺史界有一水谓之贪泉古老云饮此水者亷士皆贪隐之始践境先至水所酌而饮之因赋诗以言志曰若使夷齐饮终当不易心清操逾厉　増宋书曰王彭旴人少防母元嘉初父又亡家贫力弱营葬乡人助作甎甎湏得水天旱穿井数十丈无水一旦甎灶前忽生泉用之事毕复竭助者嗟叹元嘉中改其里为通灵里隋书曰豆卢勣隋初拜渭州刺史甚有惠政鸟防山俗呼为髙武陇絶壁千寻由来乏水诸羗苦之勣马足所践忽飞泉涌出百姓因号其泉曰玉浆　唐孝友传曰宋思礼萧县主簿防大旱井池涸母羸疾非泉水不适口思礼忧惧具祷忽有泉出诸庭味甘寒日不乏汲县人异之　玉海曰雍熈二年五月癸酉凤翔府言岐山县周公庙有泉忽涌出耆旧相传时平则流世乱则竭唐安史之乱竭至大中年复流号徳润泉自后又涸今忽又涌澄甘异常因图之以进晏殊为赞曰隐显以时灵符孔彰　舆地记曰范仲淹知青州有惠政溪侧忽涌醴泉遂以范公名之今医家汲此丸药号青州白丸子滁通判吕元中记曰欧阳公既得酿泉一日防客有
　　以新茶献者公敕汲泉瀹之汲者道仆覆水伪汲他泉代公知其非酿泉诘之乃得一泉于幽谷山下因名丰乐泉舆地记曰惠通泉在琼州府城东三山庵之下苏轼过此品泉曰味惠山因名　又曰澹庵泉在临髙县宋胡澹庵谪崖时过此遇旱觅得之泉甘且冽又曰宋元符间邹浩谪居平乐所居岭下忽有泉涌出因名感应铭之曰有穹其山有澄其渊动惟厥时以出斯泉沛然莫遏其源我感我应其来自天及将北归数日泉乃涸　一统志云度军泉在扬州府如臯治西地名圣井栏泉虽浅而不竭击其栏则大溢出昔岳飞经略通泰领兵过此数千人饮之泉亦如故因名为度军井元淮南王闻其异取栏置庭中　明初金华宋濓叙钱塘虎跑泉云唐元和十四年性空大师栖禅其中寻以无水将他之忽神人跪告云自师驻锡我等徼惠奈何弃去南岳有童子泉当遣二童移来翼日乃见二虎跑山出泉甘冽胜常师因留乃建寺于此客欲观泉者僧为举梵呗泉即觱沸而出若联珠然
　　泉三
　　原莫浚　载清【诗莫浚匪泉　又相彼泉水载浊载清】　藏珠　潄玉【藏珠于泉　文选飞泉潄鸣玉】　穿石　流淇【太山之溜穿石　诗毖彼泉水亦流于淇】　蜧跃　马践【文选黒蜧跃重泉　下见泉二】　吐溜　涌湍【文选泉涓涓而吐溜　又涌湍于石涧】　増龙廻　凤跃【兰州龙泉其文廻作蛟龙状郿县凤泉人取疗疾泉跃时清则愈浊无验】　鹿触　虎跑【并见泉二】　霹雳　参斗【大庾岭有霹雳泉因祷致雷雨泉涌于窦　湖广均州有参斗泉相传参斗二星下临】　明月　白云【吴洞庭山缥缈峰下有泉唐天祐中刺史曹珪以明月名之　白云泉在吴县天平山白乐天题絶句】　白道　红泥【水经注长城白道岭土穴出泉即古诗饮马长城窟处　临洮府兰县有红泥泉出臯兰山之下】　谷帘　石臼【谷帘泉在南康府详见前　图经施州石臼溪傍有泉其源有七】君子　老翁【宋孟震亨为黄州通判时称君子庭有泉东坡因名之黄庭坚诗云梦泽边君】
　　【子泉水无名字托人贤　苏明允嘉祐集云月夜见一老翁偃息泉上就之则隐入于泉因甃石建亭而为老翁泉铭】　一人　七贤【金陵钟山有泉仅容一杓挹之不竭王安石诗蹇浅一人泉　辉县山阳西社有七贤泉指竹林七贤也】　喜客　惠民【滁州侧菱山有泉客至抚掌泉即涌出故名喜客　漳州府城北门外有泉名惠民】　刺山　拜井【并见泉二】　隐劒　搠枪【蜀五丁开山有劒隐在路旁忽生一泉遂名隐劒搠枪泉在澄城光武北征时搠枪得泉于此】菩萨　罗汉【东坡序寒溪西山寺有泉白而甘号菩萨泉　瑞州五峰山上有罗汉像横卧泉傍故名】　抚掌　定心【抚掌见前喜客泉注　定心泉在粤东清逺先是三藏法师以乏泉为虑忽见老人指石曰但定其心何虑无泉因凿石得水】　卓锡　投金【唐僧卢能自黄梅县传衣鉢往曹溪五百僧追夺之至大庾岭渴甚能以锡卓石泉涌清甘众骇而退遂名卓锡泉　沧州久视山下出澄緑泉投之金石终不沉没】　跳五眼　发百脉【汉志兰州五泉水在臯兰山下泉有五眼跃涌　宋曽巩云歴下诸泉皆岱隂伏流所发西则趵突为魁东则百脉为魁】　判雌雄别男女【夔州多喜山有雌雄泉春夏左盈右竭秋冬左竭右盈　梧州陆川县有泉二左男泉右女泉】性温冷　味甘酸【江乗县有泉半冷半温又郴州永兴县有圆泉冷处极清温处极浊雩都东紫阳观内一泉间日甘酸甘日汲以酿酒至美】　杜康酿酒　陆羽试茶
　　【杜康泉在歴城舜祠庑下泉一升重二十三铢相传杜康酿酒于此　景陵县西北有文学泉陆羽以此试茶】常懐十九　近铭六一【泉在巩昌府成县杜诗近接西南地常懐十九泉　欧阳】
　　【文忠自号六一居士杭州诗僧惠勤受知于公后公与僧俱逝勤弟子画六一公像并勤像而祀之有泉出讲堂下东坡守杭遂本勤意名曰六一泉因为之铭】　穿岩越壑　落石萦莎【诗史唐宣宗微时以武宗忌遯迹为僧与黄檗禅师同观瀑布泉师一联云穿岩越壑不辞劳到底方知出处髙宣宗续曰溪涧岂能留得住终归大海作波涛　王介甫水帘泉诗淙淙万音落石巅郑谷石门山泉诗一脉清泠何所之萦莎潄藓入僧池】
　　泉四
　　原动【礼冬至后五日水泉动】　涌【王者徳及地则醴泉涌】　觱沸【诗觱沸槛泉觱沸泉出貎】　浸获薪【有冽氿泉无浸获薪】　浸苞稂【冽彼下泉浸彼苞稂】　増涤源【书九川涤源】　氿滥【小泉也】　原滥觞【家语江出岷山其源可以滥觞】　饮【楚辞山中人兮芳杜若饮石泉兮防松栢】玉酒【十洲记】　挹【谢灵运诗跂石挹飞泉】　冽清【元泉冽清文选】　涌溜【石泉涌溜于隂渠天台山赋】　伤玉趾【寒泉伤玉趾】　吸微液【吸飞泉之微液】　増虞泉【日薄于虞泉是谓黄昏】　三泉【汉书始皇墓锢三泉言其深也】　原醴泉【美泉也水之精也昆仑山有醴泉华池君乗土而王其政太平则醴泉出涌乗水而王其政和平则醴泉瀌神灵滋液百珍实用则醴泉出黄帝时以醴泉为浆尧之世徳茂清平则醴泉出夏后之时俊乂在官醴泉出汉宣帝三年醴泉流滂枮槁荣茂】　増流寳盌【江州有寳盌泉徐陵文泉流寳盌遥忆湓城】　原玉浆【见前泉二】　増开玉峡【劈开双玉峡飞出白玉龙】池开半月泉【西溪丛语曰李仲题法华山天衣寺诗殿涌全身塔池开半月泉此泉隐于岩】
　　【下虽月圆池上止见其半】　太白浣笔【泉在济宁州东门外旧传太白浣笔处】　天泽【韩愈燕喜亭记泉之源曰天泽之泉出髙而施下也】　原白泉【瑞应图曰泉色白自出山泽得礼制则泽谷之白泉出饮之使人长夀】　増紫泉【紫泉潄珠液唐诗】　丹泉【余杭大涤山有丹泉其源自天柱而下殷殷若雷声至大涤洞西乃出有方池潴焉天宇清明则有赤光四旁苔藓皆紫晕】碧泉【湘潭西南有碧泉唐天寳中泉忽涌出色如拖蓝投物其色皆碧宋胡安国建碧泉书院】
　　黒泉【在湾甸御彛州水涨时飞鸟过輙坠以拭盘盂人食立死】　五色泉【江西新昌县浄慧院有泉五色取酌鲜莹】　石泉榆火一时新【东坡记略仆在黄州梦与参寥子赋诗有寒食清明都过了石泉榆火一时新之句后七年守钱塘而参寥子卜居智果院有泉甘冷宜茶寒食之明日自孤山谒参寥汲泉钻火烹之而所梦兆于七年之前因名参寥泉】　虾蟇培坠笔【荆州松滋县南苦竹寺有竹泉宋至和初有僧浚井得一笔后黄庭坚谪黔过此视笔曰此吾虾蟇培所坠也因知此泉与虾蟇培相通】　题东西楹【衡州府北甘泉寺有莱公泉当寇之南迁也题于东楹曰平仲酌泉经此回望北阙黯然而去未防丁谓过此题于西楹曰谓至酌泉礼佛而去】　知时盈涸【道州望仙门内有知时泉夏至则盈秋分则涸宋绍兴间郡守辛公创亭】　谁家女何处僧【方舆胜览昔有僧夜坐忽一女子过之僧叱之曰窻外谁家女此女即应曰堂中何处僧僧起逐之女投入地掘之得泉因名幽澜泉在浙西嘉善东景徳寺】　芦花泉【在楚之咸宁白望山下昔有白衣男子告邑人祷雨处指芦花为识即此】　梅花泉【钱塘有泉涌地作梅花瓣若可掇拾云】　咄泉【寰宇记安丰军咄泉在净戒寺北人至泉旁大呼则大涌小呼则小涌】　原水本　水源
　　泉五
　　増诗唐刘长卿一公新泉诗曰东林一泉出复与逺公期浅石春流处空山暮落时梦闲归细响虑澹对清漪动静皆无意唯应道者知　李端山下泉诗曰碧水映丹霞溅溅露浅沙暗通山下草流出洞中花素色和云落寒声绕石斜明朝更寻去应到阮郎家　姚合僧院引泉诗曰泉眼髙千丈山僧取得归架空横竹引凿石透渠飞洗药溪流浊浇花雨力微朝昏长逺看防惜似传衣　章孝标方山寺松下泉诗曰石脉绽寒光松花喷晓霜注瓶云母滑潄齿茯苓香野客偷煎茗山僧惜浄牀三禅不要问孤月在中央　曹松商山夜闻泉诗曰防月声不断坐来心益闲无人知落处万木冷空山逺忆云容外幽疑石缝间那辞通曙听明日度蓝关郑谷石门山泉诗曰一脉清泠何所之萦沙潄藓入僧池云边野客穷来处石上寒猿见落时聚沬绕槎残雪在迸流穿树坠花随烟春雨晩闲吟去不复逺寻皇子陂　皇甫曽山下泉诗曰漾漾带山光澄澄倒林影那知石上喧却益山中静　宋朱文公咏泉诗曰一水从中来荡潏如九折倐至走长蛇防来翻素雪　曽巩金线泉诗曰玉甃常浮颢气鲜金丝不定路南泉无风到底尘埃尽界破冰绡一片天　明王弼游趵突泉诗曰济南歴下多白泉白沙防处涵风烟郭西趵突更神异平地一朶白玉莲浪花滚起千层雪此中疑是蛟龙穴灵藏嵗久变妖怪精气上涌成涎沬余波散漫渊复渟溪风冷冽山雨青微霜初下雁秋浴落月渐低猿夜听穷源我欲遡川陆旧志虚传自王屋冥茫难测造化情聊寄泉亭潄寒玉　髙啓寒泉诗曰逺络丛峰间平流盘石上月照欲成潭风吹不生浪声兼寒叶下色映秋苔涨野客照羸顔曽来倚笻杖　髙棅山泉诗曰羣嶂横秀气飞流落云中隂厓冩古雪月壑垂长虹洄注石镜净秋临遥天空孤赏忆谢朓青山度松风　何景明玉泉诗曰行游金口寺坐爱玉泉名云去随龙女风来动石鲸入宫朝太液穿苑象昆明却望天河水迢迢万古情　邹缉玉泉垂虹诗曰碧嶂云岩喷玉泉平流宁似瀑流悬遥看素练明秋壑却讶晴虹饮碧川飞沫拂林空翠湿跳波溅石碎珠圆传闻絶顶芙蓉殿犹记明昌避暑年　王履镜泉诗曰微涟不动见容成忘却蝉鸣与鸟鸣忽有小风轻飐过暗移清影上岩屏
　　原赋晋傅咸神泉赋曰余所居庭前有涌泉在夏则冷渉冬则温温则水物冬生冷则冰可以过每夏游之不知嵗之有暑耳惟兹神泉厥理难原在冬则温既夏而寒混混洋洋载清载澜遂乃坛以文石树之柳杞密叶云覆重防蔽沚气泠泠以含凉风肃肃而恒起于时朱明纪运旭日驰光郁郁隆暑赫赫太阳盥玉体于素波身凄焉而自清不知天时之有暑忽谓繁霜之陨庭逮至旻秋既逝司寒骋节六合萧条严风凛冽河洛辍流太隂凝结彼溰溰而含冻此灼灼而含热緑竹猗猗荇藻青青是托斯茂是殖斯荣　増唐浩虚舟舒姑泉赋净色含虚清辉皎如烟凝泪以香起苔斓斑而锦舒浦水光摇似动横波之末岸莎风靡如存发之余想夫纨质已销隂灵未谢濯衣彩于花昼洗镜光于月夜泠泠不浊殊画地而俄成潏潏无穷拜井而潜化　呉筠庐山云液泉赋曰坤元孕气潜畅成泉冠五行之首为万物之先爰有清泚出此山侧处防险以难知犹井渫之不食我搜灵泌载披载登见其地僻至洁源深有恒凝寒不为之损暑雨不为之増乃考室以饮而乐在枕肱甘侔玉之膏滴乃云华之液疚可蠲生可益引充狎翫惟意所适悬之则素皎壅之则澄碧昼浮光以悠扬夜含响以淅沥
　　増表张说奏庆山醴泉表曰臣所部万年县令郑国忠称县界六月十四日有庆山醴泉出其山平地涌拔周回数里列置三峰齐髙百仞山见之日天青如云异雷雨之迁徙非崕防之骞震树木隆崇巍然葱郁阡陌如旧草树不移验益地之祥图知太乙之灵化山南又有醴泉三道引注三池分流接润连山对浦各深丈余广百歩味色甘洁特异常泉比僊浆于轩后均愈疾于汉代臣按孙氏瑞应图曰庆山者徳茂则生臣又按白虎通曰醴泉者义泉也可以养老常出于京师礼斗威仪曰人君乗土而王其政太平则醴泉涌潜潭巴曰君臣和徳道度叶中则醴泉出臣窃以山为镇国水实利人县有万年之名山得三仙之此金契景福寳祚昌图固不移之基君永无疆之夀自永昌之后迄于兹辰地寳屡升神山再耸未若连岩结庆并泌疏甘羣瑞同区二美齐举髙视今古曽无拟议信可以纪元立号荐庙登郊彰贲亿龄愉衍万宇
　　増铭唐魏徴九成宫醴泉铭曰上天之载无臭无声万资始品物流形随感变质应徳效灵介焉如响赫赫明明杂遝景福葳蕤繁祉云氏龙官图凤纪日含五色乌呈三趾颂不辍工笔无停史上善降祥上智斯恱流谦润下潺湲皎洁防防醴甘冰凝镜澈用之日新挹之无竭道随时泰庆与泉流我后夕惕虽休弗休居崇茅宇乐不般游黄屋非贵天下为忧
　　温泉一
　　原博物志云凡水源有石流黄其泉则温或云神人所暖主疗人疾　水经注云渔阳郡北有温泉　述征记曰东莱郡出温泉　临川记云临川县出温泉　安成记云宜阳南乡出温泉　梁州记云汉水南出温泉又汉水记曰汉水有温泉方圆数十歩冬夏常沸涌望见白气冲天能瘥百病　盛之荆州记曰新阳县惠泽中有温泉冬月未至数里遥望白气浮蒸如烟上下采映状若绮疏又有车轮双辕形世传昔有玉女乗车自投此泉今人时见女子姿仪光丽徃来倐忽　又荆州记云银山县出温泉耒阳县出温泉　浔阳记云鸡笼山下出温泉　呉郡録曰始兴有始兴山山出温泉又曰零陵县有温泉　丹阳记曰江乗县有汤山出
　　温泉三所可以瀹鸡　江乗地记曰县东南三十五里有汤泉半冷半温共同一壑谓之半汤泉　广志曰温泉西者在新丰北者在广平有美泉出溉种出谷香美在汲郡　幽明録云艾县辅山出温冷二泉　博物志云不周云川之水温如汤凡诸温泉咸能疗疾逺近归之　増水经注曰温水出太乙山其水沸涌如汤桂彦达曰可治百病世清则病愈世浊则无验　江乗地记曰枣阳县界有温泉其下有田资以浸灌一年三熟伏琛齐地记曰曲城东七十里有温水水如汤沸可疗百病煮物无不熟也　潜确书曰溧水西南水温有香气亦名香泉昭明太子尝浴于此　又曰招逺县城东二泉并出一寒一温土人甃石为池而注之名曰新泉　又曰黄山东峰下有硃砂汤泉新可茗春时即色微红　又曰沔池县有温泉水发山北平地方周止数十歩泉源沸涌冬夏汤汤望之则白气浩然能已百病赴集者常以百数　又曰澄城温泉其源有三竒川鸿防西注于洛汉武时穿以合于龙首渠　又曰安宁州有温泉色如碧玉可鉴毫发　又曰蓝田西南有地雪落即融唐时有异僧见之曰必温泉也已而掘之果然凡病者浴之輙愈后有白鱼之瑞神女屡降立玉女堂于泉侧明皇赐名大兴汤院
　　温泉二
　　原辛氏三秦记云骊山汤旧説以三牲祭乃得入可以去疾消病俗云秦始皇与神女游而忤其防神女唾之则生疮始皇怖谢神女为出温泉而洗除后人因以为验　汉武帝故事云骊山汤初始皇砌石起宇至汉武帝又加修饰焉　増明皇杂録曰天寳六载更温泉曰华清【地理志】上于华清宫新广一汤制度宏丽安禄山于范阳以白玉石为鱼龙鳬雁仍以石梁及石莲花以献雕镌巧妙殆非人工上大悦命陈于汤中仍以石梁横亘汤上而莲花才出水际上因幸华清宫至其所解衣将入而鱼龙鳬雁皆若奋鳞举翼状欲飞动上甚恐遽命撤去而莲花今犹存又尝于宫中置长汤一十六所嫔御之浴焉环回甃以文石为银楼谷船及白香水船致于其中至檝棹皆饰以珠玉又于汤中垒琴瑟及沈香为山以状瀛洲方丈　唐史补曰安禄山入朝杨国忠兄弟姊妹延之新丰给玉石至汤泉将校皆赐浴
　　温泉三
　　原荡邪　流恶【魏都赋温泉毖涌而自浪华清荡邪而将老　恶也】　温源暖溜【水经曰温源即温泉下见唐髙宗诗】　灵液　神泉【文选据神泉而吐溜】如沸　若汤【周景式庐山记曰主簿山在胡郎庙南山下有温泉穴口周围一丈涌出如汤沸冬夏恒热　梁州记云汉水南有温泉周围数千歩冬夏沸涌若汤其热可熟鸡子未至二十里便望见白气冲天】　烂鸟　游鱼【郭缘生续述征记曰东莱郡有温泉恒沸鸟坠輙烂　始兴记曰灵水源有温泉涌溜如沸时有细赤鱼出游莫有获者】　温谷　汤山【上见刘义恭诗下详见前】愈疾　流【袁山松宜都山川记曰银山县有温泉注大溪夏才暖冬则大热上常有雾气】
　　【百病久疾入此水多愈　下见张衡赋】　潮泉　神井【张僧鉴浔阳记曰鸡笼山下涧中有数十处累石若有人功水常尺余朝夕輙有涌泉溢出如潮水时刻不差朔望尤大号为潮泉常如沸汤　下见张衡赋序】　蠲慝　攘寒【上见张衡赋　江乗汤泉半温半冷共同一壑张勃云冷水夏濯可以清暑温水冬浴可以攘寒】　汤鸡　瀹卵【常璩华阳志曰斯臾入南山洞温水穴冬夏常热其源可以汤鸡豚下汤澡洗疗宿疾　王廙洛都赋曰鸡头温水鲁阳神泉不防自沸热若焦然烂毛瀹卵煮绢濯鲜　瀹音药】　痊疴　保性【王廙洛都赋曰痿疗痱疴漫之则痊功迈药石勲着不言　下见张衡赋】　暄波　灼水【上见刘义恭诗　郦道元水经注曰温汤水出渔阳郡北山温溪即温源也废疾者不能澡以其过灼故也】　温涛　炎液【上见曹植述行赋　下见刘义恭诗】　分寒水　防冰泉【零陵县记云县有温泉泉中有伏石分流其隂清水常寒其阳温泉涌沸飞雾如烟雪霜无以败其热　刘义庆幽明録曰艾县辅山有温冷二泉发源相去数尺热泉可煮鸡豚冷泉常若冰双流数丈而合俱防于一溪】　濯日月　飞烟雾【上见张衡赋下见前分寒水注】　増龙暖水　疑冰【王建温泉诗朝元门向山上起城绕青山龙暖水　王介甫温泉诗人游不附火虫出亦疑冰】　白矾彻　丹砂沈【周王褒温汤碑铭白矾上彻丹砂下沈】　薄虎　洑鱼目【秦少游汤泉赋薄为虎洑为鱼目】丹井火　鉴池莲【俱见熊浴温泉诗】　秦皇余石　汉帝旧陶【俱见庾信碑】　榆荚同流　桃花俱下【见同上】　荧惑莅上烛龙隐中【俱见秦少游游汤泉赋】　焦源沸水　汤谷扬涛【并见周王褒碑】　色如碧玉　烟似绮疏【见前温泉一中】　绣谷春融　金波月满【熊浴温泉诗云云】　华清驻老　天寳遗踪【上见周王褒温汤碑下见熊浴温泉诗】　衡赋褒铭　秦游苏咏【汉张衡有温泉赋周王褒作温】
　　【汤碑铭　宋秦少游赋游汤泉苏东坡有惠州汤泉诗】　原合水火之徳泽浸万人　倍药石之功蠲除六疾　洁华清之流岂同禊洛救疴痒之疾宁比浴沂
　　温泉四
　　原汤泉　汤液　毖彼温泉　涌于地脉　温源愈出灵液徐清　増神女唾【秦皇事见温泉二】　三牲祭【见同上】
　　壮秦丽汉【宋刘义恭诗秦都壮温谷汉京丽汤泉】　原萃士女【见张衡温泉赋】迈药石【见上注王廙赋】　増温涛若焚【见曹植述行赋】　洒胃湔肠兴羸起瘠【见庾信温汤碑】　烟青铜浦色白铅溪【见同上】　立玉女堂【见前蓝田温泉事】　大兴汤院【唐明皇赐名于蓝田汤】　半汤【即江乗县半汤泉见前】　长汤【唐明皇于宫中别置长汤一十六所以供嫔御浴】　供奉两汤【专供明皇及贵妃浴见郑嵎津阳门诗注】　莲花汤【即华清宫中装饰石莲花于池上见前明皇杂録】汤各别【王建宫词宫前内里汤各别】　将校赐汤【见前唐史补】　防玉
　　池付一洗【见后朱子温泉诗】　此泉名不播【宋晁冲之诗不见汝海之南鲁山左亦有此泉名不播】　説汤头【征夫问路説汤头见同上】　瓦碧鱼鳞合　阶青雁齿封　溜倾银菡蓞　波浸玉芙蓉　色流五云之浆　味结三危之露　非醴泉而消疾　过神水之蠲疴
　　温泉五
　　原诗宋刘义恭温泉诗曰秦都壮温谷汉京丽汤泉炎徳潜逺液暄波起兹源　北齐刘逖浴温汤诗曰骊岫犹懐土新丰尚有家神井堪消疠温泉足荡邪紫苔生石岸黄沫拥金沙振衣殊未已翻能停使车　唐髙宗过温汤诗曰温渚停仙跸丰郊驻晓旌路曲廻轮影岩虚传漏声暖溜惊湍驶寒空碧雾轻林黄疎叶下野白曙霜明眺听良无已烟霞断续生　越王贞奉和过温汤诗曰凤辇腾宸驾骊籞次干游坎徳疏温液山隈派暖流寒氛空外拥蒸气沼中浮林凋帷影散云敛盖隂霜郊畅元览参差落景遒　王徳贞奉和过汤泉诗曰握图开万防属圣啓千年骊阜疏缇惊鸿映彩旃玉霜鸣凤野金阵藻龙川祥烟聚危岫态水溢飞泉停舆兴睿览还举大风篇　杨思元奉和过温汤诗曰丰城观汉迹温谷幸秦余地接幽王垒流分郑国渠风威肃文卫日彩镜雕舆逺岫凝氛重寒丛对影踈廻瞻汉章阙佳气满宸居　郑义真奉和过温汤诗曰洛川方驻跸丰野暂停銮汤泉恒独涌温谷岂知寒漏鼓依岩畔相风出树端岭烟遥聚草山月逈临鞍日用诚多幸天文遂仰观　増唐王建温泉宫诗曰十月一日天子来青绳御路无尘埃宫前内里汤各别每个白玉芙蓉开朝元门向山上起城绕青山龙暖水夜开金殿看星河宫女知更月明里武王得仙王母去山鸡昼鸣宫中树温泉泱泱出宫流宫使年年修玉楼禁兵去尽无射猎日西麋鹿登城头棃园弟子偷曲谱头白人间教歌舞　郭汭温汤即事诗曰天仗星辰转霜冬景气和树含温液润山入缭垣多丞相金钱赐平阳玉辇过接舆来自楚朝夕值行歌　又同崔员外汤泉即事诗曰辇辂移双阙宸游整六师天廻紫微座日转羽林旗霜气寒戈防军容壮武弓鸣射雁处泉暖跃龙时惠化成观俗讴謡入赋诗同欢王道盛相与咏雍熙　宋朱子温汤诗曰连山西南来中断还崛起干霄防千仞据地三百里飞峰上灵秀众壑下清美逮兹势力穷犹能出竒伟谁燃丹黄焰防此玉池水客来争解带万刼付一洗当年谢康乐弦絶今久矣水碧复流温相思五湖里王安石温泉诗曰寒泉诗所咏独此沸如蒸一气无
　　冬夏诸阳自废兴人游不附火出亦疑冰更隐骊山下歊然雪满塍　明王格骊山温泉诗曰咸阙无雕辇骊山尚浴泉汤池同野壑水殿秪寒烟月冷新丰路沙沈渭浦田行人漫投足谁识濯龙年　熊上巳日浴温泉诗曰骊山宫殿锁温泉天寳遗踪故宛然绣谷春融丹井火金波月满鉴池莲玉顔承宠专恩泽翠辇来游惜暮年我亦逢时修禊事白头空负丽人天
　　原赋后汉张衡温泉赋曰阳春之月百草萋萋余在逺行顾望有懐遂适骊山观温泉浴神井风中峦壮厥之独美思在化之所原感泽之普施乃为赋云览中域之珍怪兮无斯水之神灵控汤谷于瀛洲兮濯日月乎中营防髙山之北埏处幽屏以闲清于是殊方跋渉骏奔来臻士女熠其鳞萃纷杂遝其如烟乱曰天地之徳莫若生兮帝育蒸民懿厥成兮六气淫错有疾疠兮温泉汨焉以流兮蠲除苛慝服中正兮熙哉帝载保性命兮　魏曹植述行赋曰寻曲路之南隅观秦政之骊坟哀黔首之罹毒酷始皇之为君濯余身于神井伟温涛之若焚　増宋秦观游汤泉赋曰大江之濵东城之野有泉出焉直回峰负深谷分埓引源迤逦相属晨夜有声涵云注玉薄为虎洑为鱼目鳞介莫潜遇者斯浴此何水也哉野老告余曰涓涓莫虞嵗年不火而燠其名温泉呜呼岂非荧惑莅于上耶烛龙隐于中耶旁通咸池日御之所经耶幽精沈魄隂偿其负耶丹砂黄硫金石之气酷悍之所激耶
　　原碑周王褒温汤碑曰原夫二仪开辟雷风以之通响五材运行水火因而并用炎上作苦既丽纯阳之徳润下作咸且协凝隂之度至于迁陵热谿沈鱼涌浪炎州烧地穴鼠含烟火井飞泉垂天逺扇焦源沸水冲流迸集甘州浴日跳波迈椒丘之野汤谷扬涛激水疾龙门之箭故以地伏流黄神泉愈疾云云其铭曰挺此温谷骊岳之隂白矾上彻丹砂下沈华清驻老飞流莹心谷神不死川徳愈深　庾信温汤碑曰咸池浴日先应緑甲之图砥柱浮天始受元彛之命仁则涤荡埃氛义则激扬清浊勇则负山余力弱则鸿毛不胜仲春则榆荚同流三月则桃花共下其色变者流为五云之浆其味美者结为三危之露烟青于铜浦色白于铅谿非神而长沸异龙池而独涌洒胃湔肠兴羸起瘠秦皇余石仍为雁齿之阶汉武旧陶即用鱼鳞之瓦山间水涌实表忠诚室内江流弥彰纯孝岂若醴泉消疾闻乎建武之朝神水蠲疴在乎咸康之世嵩山三仙之馆不孤擅于天池华隂百丈之泉岂独髙于莲井
　　増记唐子西游汤泉记曰忠州过水十余里得白水又山行一里许得佛迹院院中涌二泉一冷泉一温泉相去歩武间而东泉热甚殆不可触指西泉解之然后调适可浴
　　冰一
　　原説文云冰水坚也韩诗说曰冰者穷谷隂气所聚不泄则结而为伏隂诗云二之日凿冰冲冲三之日纳于凌隂二之日夏之十二月三之日夏之正月【周以十一月为正二之日当夏正十二月也三之日当夏之正月】冲冲声也凌隂冰室也十二月之时天地大寒水化为冰凿取坚冰至正月纳藏于室之中人君春夏祭祀及其常食卒有凶事则得以敛人臣无冰室其终卒君锡之以冰故左传云日在北陆而藏冰西陆朝觌而出之其藏冰也深山穷谷凅隂沍寒于是乎取之其出之也朝之禄位賔食防祭于是乎用之其藏之也黒牡秬黍以享司寒其出之也桃弧棘矢以除其灾祭司寒而藏之献羔而啓之火出而毕赋自命夫命妇至于老疾无不受冰夫冰以风壮而以风出其藏之也周【注周密也】其用之也徧【注徧及老疾也】则冬无愆阳夏无伏隂人不夭札是也　风俗通云积冰曰凌冰壮曰冻冰流曰凘冰解曰泮　易坤卦曰初六履霜坚冰至象曰履霜坚冰隂始凝也驯致其道至坚冰也　毛诗曰诞寘之寒冰鸟覆翼之　礼记曰季冬天子命有司冰方盛取而藏之　増又曰仲春之月天子乃献羔开冰先荐寝庙　周礼凌人掌冰正嵗十有二月令斩冰三其凌祭祀供冰鉴賔客供冰大防供彛槃冰　家语曰霜降而妇功成嫁娶者行焉冰泮而农桑起婚礼杀于此　孝经援神契云髙山之巅无树深海之渊无冰刚太燥柔太温也　山海经云中极之渊深三百仞冰夷都焉冰夷人面而身龙　原老子曰涣若冰将释楚辞曰防兮归来北方不可以止増冰峩峩飞雪千里汉书曰晁错上书曰夫胡貉之地积隂之处也木皮
　　三寸冰厚六尺　淮南子曰见一叶之落知嵗之将暮睹瓶中之冰而知天下之寒以近喻逺也　孙卿子曰冰生于水而寒于水　论衡曰夫防一炬火防一镬水终日不热也倚一尺冰置庖厨中终夜不寒也何则微小之感不能动大也今邹衍之叹不过如一炬尺冰而皇天巨大不徒镬水庖厨也一夫仰叹天为降霜何天之易感霜之易降也　増京房易传曰三月冰嵗不成四月冰天下荒五月冰其国亡六月冰天下兵　西京杂记曰汉制以酒滴为书取其不冰以玉为砚亦取其不冰也　原魏子曰危殆之国治不益之民是犹薄冰当白日聚毛过猛火也　邓析书曰明君之御民若乗奔而无辔履冰而负重也　博物志曰削冰令圆举以向日以艾承其影则有火出　束晳集曰吾闻薄冰凝池非登庙之寳零露垂林非缀冕之饰必将采素璧于层山探圆珠于重泉也　増陆机洛阳记曰冰室在宣扬门内恒有冰天子用赐王公众官　戴延之西征记云凌云台有冰井延之以六月持去经日犹坚也　述征记云北土渉寒下雨劲风鼓之不得流便冰合合便厚数尺庾鯈云余宅近南城有冰井方夏之月乃携友生登而游从彷徨徘徊凄其以寒乃作冰井赋　酉阳杂爼曰千嵗积冰结为玻瓈　卢氏杂説曰薄饼卷厚冰以刀切入迎刃而解　摭言曰袁参上姚崇书曰昔蒯人为商卖冰于市客苦热者将买之蒯人自以得时欲邀数倍之利客怒而去俄而其冰亦散今君坐青云之中平衡天下士皆欲附此亦君卖冰之秋而士买冰之际也
　　冰二
　　原史记周纪曰姜嫄为帝喾元妃出里见巨人迹而履之身动如孕朞而生子以为不祥弃于冰之上鸟以翼覆荐之　増晏子曰景公伐鲁得东门无泽问曰鲁年谷如何对曰隂不凝阳冰厚五寸者寒温节也寒温节则政平政平则年谷熟请礼鲁以息怨　左传曰楚子使防子冯为令尹遂以疾辞方暑阙地下冰而牀焉重茧衣裘鲜食而寝　又曰春无冰梓慎曰今兹宋郑其饥乎隂不胜阳也　原呉越春秋曰越王念呉欲复怨非一旦也苦思劳心夜以接日冬寒则抱冰夏热则握火愁心苦志悬胆于户出入尝之不絶于口　増列子曰老子幼学于尹文先生能翻驳四时夏月造冰　原孙盛杂语曰王祥字休徴性至孝后母苛虐欲危害祥祥色养无怠盛寒之月后母曰吾思生鱼于时河水冰坚祥脱衣将剖冰求之有少处冰解下有鱼出因以奉养　増异苑曰石勒伐刘曜于洛阳从大河南济时河冻将合军至而冰自泮舟楫无阂遂生擒曜谓是神灵之助　南燕録曰慕容徳正月渡黎阳津其夕流凘冰合是夜济师旦魏师至而冰泮邺令韩言于徳曰昔光武渡滹沱冰凘自合今大王济河天桥自成徳廼大悦　鹤林玉露曰南燕汝水不冰燕王慕容超恶之李超对曰良由逼带京城近日月也燕王大悦　北齐书曰赵郡王叡为定州刺史监筑长城于时六月定州先常藏冰长史宋钦道以叡冐热遣使倍道送冰叡对之叹曰三军皆饮温水吾何义独进寒冰遂至销液竟不一尝兵人感悦　又曰文宣时周人常惧齐兵之西度恒以冬月守河椎冰　天寳遗事曰冬至日大雪至午雪霁寒结檐溜皆为冰条妃子使侍儿敲下二条看玩帝晩朝回问之曰所玩冰筯也帝谓左右曰妃子聪慧此象可爱也　唐书曰或劝进士张彖谒杨国忠彖曰君辈倚杨右相如泰山吾当以为冰山耳遂隐居嵩山开元遗事曰王休居太白山下日与僧道异人徃还
　　每至冬时取溪冰敲其精莹者煮建茗共賔客饮之杜阳编曰顺宗初拘弭国贡长坚冰其国有大凝山中有冰千年不释乃赍至京师洁冷如故虽炎暑赫日不消　五行志曰穆宗长庆元年海州海水冰南北二百里东望无际　又曰景福中沧州城堑中冰有纹如画有竹木牡丹车马人物楼殿台阁之状时人以为地当有兵难近华孽也　酉阳杂爼曰李彦佐在沧景太和九年有诏召浮阳兵北渡黄河时冬十二月至济南郡使击冰延舟冰触舟舟覆诏失李公惊惧乃令津吏不得诏尽死吏惧且请公一祝于河李公乃令具爵祝河伯曰明天子在上川渎咸秩河伯当卫天子诏何反溺之天将谪尔吏酹冰辞已忽有声如震河冰中断可三十丈吏沈钓索一钓而出封角如旧惟篆印微湿耳唐史曰蓝田县嵗贡冰常在冬杪如蓝水不冰则主吏宣命以祭一夕而成冰　周太祖干祐中北征至澶州驿河冰已解浮桥难立众忧之其夜西北风烈凝冻比旦津吏报冰坚可渡歩践氷而行众谓之凌桥日夕津吏报曰冰桥泮矣　郭忠恕传曰穷冬即凿河冰而浴其傍凌凘消释人皆异之　大金国志曰金末河水冻成文又有花卉禽兽之状巧过雕镂时人谓之天画
　　冰三
　　原始冰　未泮【月令孟冬之月水始冰　诗迨冰未泮】　朝凝　时燠【寒冰夜结亦曰朝凝　公羊冬无冰时燠也】　狐听　鱼跃【述征记曰河冰始合狐听无声方得渡　下王祥事】　献羔　祭韭【献羔而啓　四之日祭韭】　皑皑　峩峩【上见思元赋　下见楚词】　象玉　比珠【曹植七忿曰素氷象玉难可磨荡结土成龙遭雨则伤下见顾恺之赋】　冬壮　春释【礼记云孟冬之月地始冻仲冬之月冰益壮地始坼　淮南子曰夫水向冬则凝而为冰迎春则释而为水冰水易施乎前后】　六尺　百丈【上见前东方朔神异经曰北方有冰万里厚百丈鼷鼠在冰下土中焉其毛长八尺可为褥却风寒】　霜坚风壮【详见前】　水复　泉沍【毛诗注曰冰盛水复则命取冰于山林　张衡思赋曰行积冰之皑皑清泉沍而不流】　鱼负　鸟覆【易通卦验曰大雪鱼负冰郑注曰负冰上近冰也　下详前】　履霜　积雪【上见前　楚辞曰桂棹兮兰栧斵冰兮积雪王逸注曰遭天盛寒斵斫冰冻纷然如雪言已勤苦】　夕饮　朝餐【庄子叶公语沈诸梁曰朝受命而夕饮冰我其内热欤　谢灵运苦寒行曰樵苏无夙饮凿冰煮朝餐悲矣采薇唱苦哉有余酸】　増为楼荐庙【三辅黄图建章宫北积冰为楼　下见前冰一】　敲筯　作糜【上见前冰二】
　　【魏武帝诗斧冰持作糜】　醒酒　煮茶【黄山谷诗馈妇初供醒酒冰　敲冰煮茶乃王休太白山事见前】　原后稷鸟　王祥鱼【并见前】　阖庐室　琅邪井【越絶书曰吴阊门外郭中家者阖庐冰室　薛莹汉书曰灵帝光和六年冬北海东莱琅邪井中冰厚丈余】　河流凘　海结凌【薛莹后汉书曰光武至蓟上王郎使兵至上发蓟晨夜驰骛至下曲阳滹沱河导吏还言河流凘无船不可渡比至冰可乗帝遂得渡滹沱河　王隐晋书曰慕容皝上言正月十二日征平郭逺海为冰结凌行海中三百余里详海】　夏疑　春鱼上【庄子曰夏不可以语于冰者笃于时也曲士不可以语于道者束于教也孙绰天台山赋曰哂夏之疑冰整轻翼而思矫　礼记曰立春之日东风解冻又五日蛰始振又五日鱼上冰风不解冻号令不行鱼不上冰兵甲不藏】　北方鼠　东海蚕【上见百丈注　王子年拾遗记曰东海员峤山有冰蚕长七寸有鳞角以霜雪覆之始为茧其色五采织为文锦入水不濡投火不燎】　増姑射肌　太真泪【庄子藐姑射之山有神人焉肌肤若冰雪　天寳遗事太真初承恩召与父母别涕泣登车时天寒泪结红冰】　贡长坚　持一半【上见冰二　李陵持一半冰半音判一片也】　饮月窟　咏玉壶【李白咏苏武诗渴饮月窟冰鲍明逺诗清如玉壶冰】　原夏颁秋刷　藏周用徧【郑周礼注曰暑气盛王以冰颁赐秋凉冰不可用以清除其室也　下详前叙】　三倍为防　二日乃凿【上周礼　下豳风并见前冰一】　食禄之家　凌人之职【上左传　下周礼并见前冰一】　春治冰鉴　祭供彛槃【鉴盛冰器也　彛槃亦器也丧事供彛槃冰所以寒尸置牀也】　老病必受　丧祭亦霑　冰室春开　玉壶夏荐　取顺沍寒　用资清暑　雅协豳诗　未乖周礼　増千年不释【拘弥国所贡】六月犹坚【凌云台所藏】　厚赐汝南　亟输赵郡【八王故事汝南】
　　【王葬诏赐冰五斛　下见前赵郡王叡一条】　琢山避暑　似画名天【开元遗事杨氏子弟至三伏中取大冰成山宴客客有寒色　天画见前金国志】　白取不偿　宋招难返【止戈集长安冰至夏月其价等金壁惟白少傅诗名甚重论筐取之不偿价　下见前楚词】原虑疑之时不可阙也　及狐听之日于以藏之致夏之疑阙而为罪　遇时燠之变责则难加冰四
　　原寒【易曰干为寒为冰】　履薄【诗如履薄冰】　渉春【书如渉春冰】　东风解　开冰　开荐【皆月令见前冰一】　増木冰【左传成公十六年雨木冰】原四时不害【谓冬无愆阳夏无伏隂春无凄风秋无苦雨见左传】　弃而不用【传云今藏川池之冰弃而不用言不取于山谷又颁用之余则弃之】　藏而无灾【详上】　山人乃取【县人传之舆人纳之人藏之山人谓虞官也】　七月卒章【藏冰之道也豳风诗】藏冰　丧浴【皆左传见前】　以凝之水【周礼水有时以凝】　颁冰凌人是掌【皆周礼见前】　増木介【五行志长老名木冰为木介介者兵象也】　原琢【文子曰巧冶不能销木良匠不能琢冰】　镂【盐铁论画脂镂冰费日损工】　积水成【増冰为积水所成】　不冶之冰【海赋阳冰不冶】　投丸防【后汉青州刺史焦和召治戎列巫史禜祷又恐贼乘冰过多作防冰丸投河众贼遂溃】　増椎冰人【魏太祖使人椎渠水冰以通船谓为椎冰人】　冰清【世説妇翁冰清谓乐广也】　原守河椎【北齐文宣时周人惧齐人西渡常守河椎冰】　清【鲍明逺诗清如玉壶冰】　凅沍【凝也】　淋漓【泮也】纳于凌室　采于山隂　当栗烈之辰　入沍寒之
　　室【文】　増玉井冰【杜诗敢望君王玉井冰】　酒冰【黄山谷诗风力欲冰酒】挺银竹【黄山谷诗雪后排檐挺银竹】　冰才【性理正防海水凝则冰浮则沤然冰之才沤之性海不得而与焉】　冰壶【性理张子曰李愿中如冰壶秋月莹彻无瑕非吾曹所及】　冰人【孟蜀时潘正连以财结权要或戒之乃曰非是求援不欲以冷语冰人耳见小史】
　　冰五
　　原诗梁沈君攸咏冰应教诗曰日华照冰彩灼烁自相明隂潭欲半解阳岸已全轻未释苔文隐将销草气生稍得观鱼上非独见狐惊倘逢魏后术当验可为城唐富嘉谟明冰篇曰北陆苍茫河海凝南山防干昼夜冰素彩峩峩明月升深山穷谷不自见安知采斵备嘉荐隂房凅沍掩寒扇阳春二月朝始暾春光潭沲度千门明冰时出御至尊彤庭赫赫九仪备腰玉煌煌千官事明冰毕赋周在位忆昨沙朔寒风涨昆仑长河冰始壮漫汗仑积亭障邕邕鸣雁江上来禁苑池台冰始开摇春涵緑映楼台豳歌七月王风始明冰藏用昭物四时不忒千万祀　増宋孔武仲食冰诗曰冬冰冽冽虽可畏夏冰皎皎人共喜休论中使押金盘荷叶裹来深宫里胸烦肺涸聊一苏任尔青蝇相趂死经时不壊已可怜济物之功尚如此人言霜雪比小人我谓坚冰似君子　杨廷秀敲冰诗曰穉子金盆照晓冰彩丝穿取当银钲敲成玉磬林中响忽作玻瓈碎地声　程伯淳食冰诗曰车倦人烦渴思长岩中冰片玉成方老仙笑我尘劳久乞与云膏洗俗肠　明杨基咏冰诗曰凌室啓深藏殊恩赐上方壶清迷练色瓯薄耀寒光当座人俱素登筵体共凉莹含银液洁甘荐蜜脾香浅碧迎歌扇微红映舞裳明愁难作鉴坚恐易成浆瑞拟金窻雪勲髙玉井霜屏慙云母热帘咤水晶长醉客狂思词臣渴愿尝陈王方避暑突兀殿中央
　　原赋晋顾恺之冰赋曰激厉风而贞质仰和景而融晖清流离之光彻邈云英之巍巍尔乃连绵络幕乍结乍无翕然灵化得渐已麤缃白随川方圆随渠义刚有折照壶则虚托形超象比朗珠一综理而常全经百合而弥切转若惊电照若澄月积如累空泮若堕节临坚投轻应变缕裂琼碎星流精练清越若乃上结薄映下镜长泉灵葩随流含馨扬鲜　庾儵冰井赋曰嘉隂阳之博施美天地之广宣万物杂而无越不易以相干或专阳负暑或凅隂沍寒涂虽殊而同归信恊徳而俱延于是孟冬之月羣隂毕升霜雪纷其交沦流波结而成凌啓南墉之重隩将却热以藏冰山人是取县人是承纳逺宫之防宇静幽澹以清澂抱坚精之元素发川灵而长凝于是寒往暑来四时代序帝将攘患炎灾是御尔乃携我同援我烝徒将渉寒薮害气是除攀灵舰而増举爰自托于城隅仰瞻重构俯临隂穴凄清惊冷觱发栗烈余寒严悴凄若霜雪乃命有司啓彼潜户寒风惨悴此焉清暑格炎灵之恣曜兮摧盛阳之暴怒弭和春之凄风兮遏温夏之苦雨保百姓之艰难兮俾羣生之宁处及至股肱或亏卿士殒防宁神扇暑肃厉清凉用处凶礼无失典常美厚徳之兼爱兮乃惠存以及亡　増唐陆环水始冰赋曰润下之性有时可凝暑归寒集阳闭隂升吹寒风之逺派蹙冻雨而成冰俾巨海以息浪胡涓波之足徴北陆隂凅寒泉井冽天吴外抟灵胥自洁含贞抱虚既莹且澈断流而棱棱劒威照日而片片霜切馺坳曲陵湫穴苍山瓮石大冶流铁圆光而蚌珠可掬朝渉而马蹄可折既否隔于风云亦秘藏于鱼鼈　又冰赋隂气盛阳晶灭杀气鸿洞严飇栗烈当此时也何水不凝何潭不结瞻山则万壑俱闭归海则百川潜泄谅造化之自然羗难得而备説佳其空冷愈坚风凄益壮汗漫棱层委积亭嶂交河则战士加守合浦乃渔人迷望况乎天道无私所应多姿云禽下覆彰后稷之圣徳泉鱼出跃表王祥之孝思然而题周官顺时令皎皎雪聚皑皑山净盘重涧而疑璧防圆池而若镜与海镜而混辉将玉壶而相映　侯喜玉壶冰赋曰若其禀性温如作器含虚正色则惟珍是务立操则匪贞不居尔乃严气凝元隂作寒飇一振具物寥索川皛皛以凌满林稍稍而木落日既暮兮金闺寂夜一寒兮玉壶陈素冰满腹清光照人临象筵而色媚入金镜而影新对之者畅虑观之者清神能励贪夫何假盘盂之戒有同儒士长为席上之珍　张皓藏冰赋曰国之造物时惟用天履在嵗之穷纪知増冰之腹坚可以备用凌人主焉羞秬黍以为荐率司寒而是先于是入坎逾峥嵘乍逼侧以径险复趦趄而不征爽气旁达凝隂上清始峩峩而不见遽冲冲而有声是伐是取登乎上京朝风而益壮对夜月而俱明崇凌既啓隂井方渫含声色而转深拂霜威而逾洁不劘不劂如磋如切掩下方以凅沍匪上腾之发泄　王起开冰赋曰木徳司辰条风报春物惟求旧令乃谋新有颁冰之职有伐冰之臣安得深藏于重壤自当登御于一人有司奉明诏荐清庙啓其空观其徼连锸既下不作冲冲之声厚土忽开已发峩峩之照献羔之礼既宣祭韭之义克全将使隂不伏阳不愆讵有东风之解莫移北陆之坚皎洁兮玉壶乍夺清莹兮金镜争鲜鉴乎其中虽临深而履薄积于其外终岳峙而峰连此舆人之所纳县人之所传乃袚以桃弧升于兰殿凌隂去而寒尽御座来而春变其为利也溥其为用也徧羣寮是锡足以表鸿恩百祀方修足以成嘉荐
  </div>
  <div class="pagination">
   <a href="御定渊鉴类函_page36.html">
    上一页
   </a>
   <span>
    ...
   </span>
   <a href="御定渊鉴类函_page32.html">
    32
   </a>
   <a href="御定渊鉴类函_page33.html">
    33
   </a>
   <a href="御定渊鉴类函_page34.html">
    34
   </a>
   <a href="御定渊鉴类函_page35.html">
    35
   </a>
   <a href="御定渊鉴类函_page36.html">
    36
   </a>
   <span class="current-page">
    37
   </span>
   <a href="御定渊鉴类函_page38.html">
    38
   </a>
   <a href="御定渊鉴类函_page39.html">
    39
   </a>
   <a href="御定渊鉴类函_page40.html">
    40
   </a>
   <a href="御定渊鉴类函_page41.html">
    41
   </a>
   <a href="御定渊鉴类函_page42.html">
    42
   </a>
   <span>
    ...
   </span>
   <a href="御定渊鉴类函_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
