<!DOCTYPE html>
<html>
<head>
    <meta charset="UTF-8">
    <title>太平广记 - 第 134 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 134 页/共 323 页</h1>
    <div class="content">

王栖岩
王栖岩自湘川寓江陵鹭白湖，善治易，穷律候阴阳之术。所居桃杏手植成数十列，四蕃其宇。时人比董奉。栖岩笑曰："吾独利其花核，祛风导气耳。安取迹古人余事。"每清旦布蓍，为人决事。取资足一日为生，则闭斋治园。大历中，尝有老父持百钱求筮。卦成，参验其年。栖岩惊曰："家去几何？父往矣。不然，将仆于道。"老父出，栖岩顾百钱，乃纸也。因悟其所验之辰，则栖岩甲子。乃叹曰："吾虽少而治《易》，不自意能幽入鬼鉴。死复何恨？"乃沐浴更新衣，与妻子诀。少时而卒。（出《渚宫旧事》）


路生
赵自勤尝选，访卜于长安县路生。路云："公之官，若非重日，即是重口。"后六月六日又卜。路云："公之官，九日不出，十二日出。"至九日，宰相果索吏部由历，至十二日敕出，为左拾遗。"拾遗"之字，各有一口。又补缺王晃，七月内访卜于路生。路云："九月当入省，官有礼字。"时礼部员外陶翰在座，乃曰："公即是仆替人。"九月，陶病请假，敕除王礼部员外。后又令卜，云："必出当为'仓'字官。"果贬温州司仓。既而路生以其二子讬晃。晃又问："毕竟当何如？"路云："某所以令儿讬公，其意可知也。"


黄贺
唐昭宗时，有黄贺者，自云巩洛人也。因避地来，涉河游赵，家于常山，以卜筮为业。而言吉凶必效。时赵王镕方在幼冲，而燕军寇北鄙。王方选将拒之。有勇士陈立、刘干投刺于军门。愿以五百人尝寇，必面缚戎首。王壮而许之。翌日，二夫率师而出，夜击燕垒。大振捷音。燕人骇而奔退。立卒于锋刃之下。干即凯唱而还。王悦，赐上厩马数匹。金帛称是。俄为阉人所谮曰："此皆陈立之功。非干之效。"王母何夫人闻之曰："不必身死为君。（明抄本君作忠）未若全身为国。"即赐锦衣银带，加钱二十万，擢为中坚尉。初干曾诣贺卜。卦成而谓干曰："是卦也，火水未济，终有立也。九二之动，曳轮贞吉。以正救难，往有功也。变而之晋，明出地中。奋发光扬，恩泽相接。子令行也，利用御戎，大获庆捷。王当有车马之赐。其间小衅，不足忧之。"行军司马路晏，曾夜适厕，有盗伏焉。晏忽心动。取烛照之。盗即告言！"请无惊惧。其禀命有自。察公正直。不忍待刃。"即匣剑而去。晏由是昼夜警惕，以备不虞。召黄生筮之。卦成贺曰："惕号暮夜，有戎勿恤。察象征辞，人有害公之意。然难已过矣。但守其中正，请释忧心。"晏亦终无患也。又赞皇县尉张师曾卧病经年。日觉危殆，良医不复进药。请贺卜之。卦就，黄生告曰："无妄之疾，勿药有喜。请停理疗五日，必大瘳也。"师果应期而愈。又数十年，师梦白鸟飞翔，坠入云际。既觉，心神恍惚。召贺卜算之。贺即决卦。惨然而问师曰："朝来寝息，不有梦乎？必若有梦，其飞禽之象乎？且雷振山上，鸟坠云间，声迹两消，不可复见。愿加保爱。乐天委命而已。"张竟不起，时年七十一也。又有段诲者，任藁城镇将。曾夜宿邮亭，马断缰而逸，数日不知所适。使人诣肆而筮之。贺曰："据卦睽也。初九动者，应有亡失之事。无乃丧马乎？勿逐自复。必有絷而送之者也。"回未及舍，已有边鄙恶少，牵而还之。贺所占卜，皆此类也。时人谓之"易圣公"。刘岩曾诣之。生谓曰："君他日必成伟器，然勿以春日为恨。"初不晓其意，及老悟。盖迟迟之谓也。（出《耳目记》）


邓州卜者
有书生住邓州。尝游郡南，数月不返。其家诣卜者占之。卜者观卦曰：甚异。吾未能了，可重祝。"祝毕。拂龟改灼。复曰："君所卜行人，兆中如病非病，如死非死。逾年自至矣。"果半稔，书生归云："游某山深洞，入值物蛰。如中疾，四支不能动，昏昏若半醉。见一物自明入穴中，却返。良久又至，直附身，引颈临口鼻。细视之，乃巨龟也。十息顷方去。"书生酌其时日。其家卜时吉焉。（出《酉阳杂俎》）



卷第二百十八　医一
华佗　张仲景　吴太医　句骊客　范光禄　徐文伯　徐嗣伯　腹瘕病　李子豫徐之才　甄权　孙思邈　许裔宗　秦鸣鹤　卢元钦　周允元　杨玄亮　赵玄景张文仲　郝公景　崔务


华佗
魏华佗善医。尝有郡守病甚，佗过之。郡守令佗诊候，佗退，谓其子曰："使君病有异于常，积淤血在腹中。当极怒呕血，即能去疾。不尔无生矣。子能尽言家君平昔之俧，吾疏而责之。"其子曰："若获愈，何谓不言？"于是具以父从来所为乖误者，尽示佗。佗留书责骂之。父大怒，发吏捕佗。佗不至，遂呕黑血升余，其疾乃平。又有女子极美丽，过时不嫁。以右膝常患一疮，脓水不绝。华佗过。其父问之，佗曰："使人乘马，牵一栗色狗走三十里，归而热截右足，柱疮上。"俄有一赤蛇从疮出，而入犬足中，其疾遂平。（出《独异志》）
又后汉末，有人得心腹瘕病，昼夜切痛。临终，敕其子曰："吾气绝后，可剖视之。"其子不忍违言，剖之，得一铜枪，容数合许。后华佗闻其病而解之。因出巾箱中药，以投枪，枪即成酒焉。（出《志恠》）


张仲景
何颙妙有知人之鉴。初郡张仲景总角造颙。颙谓曰："君用思精密，而韵不能高，将为良医矣。"仲景后果有奇术。王仲宣年十七时过仲景，仲景谓之曰："君体有病，宜服五石汤。若不治，年及三十，当眉落。仲宣以其赊远不治。后至三十，果觉眉落。其精如比，世咸叹颙之知人。（出《小说》）


吴太医
吴孙和宠邓夫人。尝醉舞如意，误伤邓颊，血流，娇惋弥苦。命太医合药。言得白獭髓、杂玉与琥珀屑，当灭此痕。和以百金购得白獭，乃合膏。琥珀太多，及差，痕不灭，左颊有赤点如痣。（出《酉阳杂俎》）


句骊客
魏时有句骊客善用针。取寸发，斩为十余段，以针贯取之，言发中虚也。其妙如此。（出《酉阳杂俎》）


范光禄
有范光禄者得病，两脚并肿，不能饮食。忽有一人。不自通名，径入斋中。坐于光禄之侧。光禄谓曰："先不识君，那得见诣？"答云："佛使我来理君病也。"光禄遂废衣示之。因出针（"出针"原作"以刀"，据明抄本改。）针肿上。倏忽之间，顿针两脚及膀胱百余下，出黄脓水三升许而去。至明日，并无针伤而患渐愈。（出《齐谐录》）



徐文伯
宋徐文伯尝与宋少帝出乐游苑门，逢妇人有娠。帝亦善诊候，诊之曰："是女也。"问文伯，伯曰："一男一女，男在左边，青黑色，形小于女。"帝性急，令剖之。文伯恻然曰："臣请针之，必落。"便针足太阴，补手阳明。胎应针而落，果效如言。文伯有学行，不屈公卿，不以医自业，为张融所善，历位泰山太守。文伯祖熙之好黄老，隐于秦望山。有道士过乞饮，留一胡芦子曰："君子孙宜以此道术救世，当得二千石。"熙开视之，乃扁鹊医经一卷。因精学之，遂名振海内。仕至濮阳太守。子秋夫为射阳令，尝有鬼呻吟，声甚凑苦。秋夫问曰："汝是鬼也，何所须？"鬼曰："我姓斛斯，家在东阳。患腰痛而死。虽为鬼，疼痛犹不可忍。闻君善术，愿见救济。"秋夫曰："汝是鬼，无形，云何措治？"鬼曰："君但缚刍作人。按孔穴（穴原作定，据明抄本改）针之。"秋夫如其言，为针四处，又针肩井三处，设祭而埋之。明日，见一人来谢曰："蒙君疗疾，复为设祭，除饥解疾，感惠实多。"忽然不见。当代服其通灵。（出《谈薮》）
又宋明帝宫人患腰疼牵心，发即气绝。众医以为肉症。徐文伯曰："此发瘕也。"以油灌之，则吐物如发。稍稍引之，长三尺，头已成蛇。能动，悬柱上，水滴尽，一发而已。病即愈。（出《谈薮》）


徐嗣伯
徐嗣伯字德绍，善清言，精于医术。曾有一妪，患滞淤，积年不差。嗣伯为之诊疾曰："此尸注也，当须死人枕煮服之可愈。"于是就古塚中得一枕，枕以半边腐缺，服之即差。后秣陵人张景年十五，腹胀面黄，众医不疗。以问嗣伯，嗣伯曰："此石蛔耳，当以死人枕煮服之。"依语，煮枕以服之，得大利，出（出字原缺，据明抄本补）蛔虫，头坚如石者五六升许，病即差。后沈僧翼眼痛，又多见鬼物。以问之，嗣伯曰："邪气入肝，可觅死人枕煮服之。竟，可埋枕于故处。"如其言又愈。王晏知而问之曰："三病不同，而皆用死人枕疗之，俱差何也？"答曰："尸注者，鬼气也。伏而未起，故令人沉滞。得死人枕促之，魂气飞越，不复附体，故尸注可差。石蛔者，医疗即僻。蛔虫转坚，世间药不能除，所以须鬼物驱之，然后可散也。夫邪气入肝，故使眼痛而见魍魉。应须邪物以钓其气，因而去之，所以令埋于故处也。晏深叹其神妙。（出《南史》）


腹瘕病
昔有一人，与奴同时得腹瘕病。奴既死，令剖腹视之，得一白鳖。乃试以诸药浇灌之，并内药于腹中，悉无损动，乃系鳖于床脚。忽有一客来看之。乘一白马，既而马溺溅鳖。鳖乃惶骇。疾走避之。既系之，不得去，乃缩藏头颈足焉。病者察之，谓其子曰："吾病或可以救矣。"乃试以白马溺灌鳖。须臾消成水焉。病者遂顿服升余白马溺，病却豁然除愈。（出《续搜神记》）
过去有一个人，与仆人同时得了腹内结块的病，不久仆人就死了。这个人让剖腹查看，从里面取出一只白鳖，于是试着用各种药浇灌它，并同时给它内服这些药，但这些药全都不能损伤这只白鳖，就把它拴在床脚上。忽然有一天，一位客人来看望这个病人，客人是骑着一匹白马来的。过不多久。白马撒尿。溅在白鳖上，白鳖非常慌恐，急忙躲避着马尿。因为拴着，没能逃掉，就把头和脚都缩回去了。那个病人看到了这情景，对他儿子说："我的病也许可以好啦。"于是试着用白马尿灌白鳖，不一会，鳖化成了水。那位病人立刻就服了一升多白马尿，病当即就好了。$
李子豫
许永为豫州刺史，镇历阳。其弟得病，心腹坚痛。居一夜，忽闻屏风后有鬼言："何不速杀之？明日，李子豫当以赤丸打汝，汝即死矣。"及旦，遂使人迎子豫。即至，病者忽闻腹中有呻吟之声。子豫遂于巾箱中出八毒赤丸与服之。须臾，腹中雷鸣绞（绞原作彭，据明抄本改）转。大利。，所病即愈。（出《续搜神记》）


徐之才
北齐右仆射徐之才善医术。时有人患脚跟肿痛，诸医莫能识之。窥之曰："蛤精疾也。得之当由乘船入海，垂脚水中。"疾者曰："实曾如此。"为割之，得蛤子二个，如榆荚。（出《太原故事》）


甄权
甄权精究医术，为天下最。年一百三岁，唐太宗幸其宅，拜朝散大夫。（出《谭宾录》）


孙思邈
唐邓王元裕，高祖第十八子也。好学，善谈名理，与典签卢照邻为布衣之交。常称曰："寡人之相如也。"照邻范阳人，为新都尉，因染恶（恶原作患，据明抄本改）疾，居于阳翟之具茨山，著释《疾文》及《五悲》。雅有骚人之风，竟自沉于颍水而死。照邻寓居于京城鄱阳公主之废府。显庆三年，诏征太白山隐士孙思邈。亦居此府。思貌华原人，年九十余，而视听不衰。照邻自伤年才强仕，沉疾困备，乃作《蒺藜树赋》，以份其禀受之不同。词甚美丽。思邈既有推步导养之术。照邻与当时知名之士宋令文、孟诜。皆执师资之礼。尝问思貌曰："名医愈疾。其道何也？"思邈曰："吾闻善言天者，必质于人。善言人者，必本于天。故天有四时五形，日月相推，寒暑迭代。其转运也。和而为雨，怒而为风，散而为露，乱而为雾，凝而为霜雪，张而为虹霓。此天之常数也。人有四肢五脏，一觉一寐，呼吸吐纳，精气往来。流而为荣卫，彰而为气色，发而为音声，此亦人之常数也。阳用其精，阴用其形。天人之所同也。及其失也，蒸则为热，否则生寒，结而为瘤赘，隔而为痈疽，奔而为喘乏，竭而为焦枯。诊发乎面，变动乎形。推此以及天地，亦如之。故五纬盈缩，星辰错行，日月薄蚀，彗孛流飞。此天地之危诊也。寒暑不时，此天地之蒸否也。石立土踊，此天地之瘤赘也。山崩地陷，此天地之痈疽也。奔风暴雨，此天地之喘乏也。雨泽不降，川泽涸竭。此天地之焦枯也。良医导之以药石，救之以针灸。圣人和之以至德，辅之以人事。故体有可消之疾，天有可消之灾。通乎数也。"照邻曰："人事如何？"思邈曰："胆欲大而心欲小，智欲圆而行欲方。"照邻曰："何谓也？"思邈曰："心为五脏之君。君以恭顺为主，故心欲小。胆为五脏之将。将以果决为务，故胆欲大。智者动象天，故欲圆。仁者静象地，故欲方。《诗》曰：'如临深渊，如履薄冰，为小心也。赳赳武夫，公侯干城，为大胆也。'《传》曰：'不为利回，不为义疚，仁之方也。《易》曰：'见几而作，不俟终日，智之圆也。'"照邻又问："养性之道，其要何也。思邈曰："天道有盈缺，人事多屯厄。苟不自慎而能济于厄者，未之有也。故养性之士，先知自慎。自慎者，恒以忧畏为本。《经》曰：'人不畏威，天威至矣。'忧畏者，死生之门，存亡之由，祸福之本，吉凶之源。故士无忧畏则仁义不立，农无忧畏则稼穑不滋，工无忧畏则规矩不设，商无忧畏则货殖不盈，子无忧畏则孝敬不笃，父无忧畏则慈爱不著，臣无忧畏则勋庸不建，君无忧畏则社稷不安。故养性者，失其忧畏则心乱而不理，形躁而不宁，神散而气越，志荡而意昏。应生者死，应存者亡，应成者败，应吉者凶。夫忧畏者，其犹水火不可暂忘也。人无忧畏，子弟为勍敌，妻妾为寇仇。是故太上畏道，其次畏天，其次畏物，其次畏人，其次畏身。忧于身者，不拘于人，畏于己者，不制于彼。慎于小者，不懼于大。戒于近者，不懼于远。能知此者，水行蛟龙不能害，陆行虎兕不能伤。五兵不能及，疫疠不能染。谗贼不能谤，毒螫不加害。知此则人事毕矣。"思邈寻授承务郎，直尚药局。以永淳初卒，遗令薄葬。不设冥器，祭祀无牲牢。死经月余。颜色不变。举尸就木。如空衣焉。撰《千金方》三十卷行于代。（出《谭宾录》）


许裔宗
许裔宗名医若神。人谓之曰："何不著书，以贻将来？"裔宗曰："医乃意也，在人思虑。又脉候幽玄，甚难别。意之所解，口莫能宣。古之名手，唯是别脉。脉既精别，然后识病。病之于药，有正相当者。唯须用一味，直攻彼病，即立可愈。今不能别脉，莫识病源，以情亿度，多安药味。譬之于猎，不知兔处，多发人马，空广遮围。或冀一人偶然逢也。以此疗病，不亦疏乎。脉之深趣，既不可言，故不能著述。"（出《谭宾录》）


卢元钦
泉州有客卢元钦染大风，唯鼻根未倒。属五月五日，官取蚺蛇胆欲进，或言肉可治风，遂取一截蛇肉食之。三五日顿渐可，百日平复。（出《朝野佥载》）
又商州有人患大风，家人恶之，山中为起茅舍。有乌蛇坠酒罂中，病人不知，饮酒渐差。罂底见蛇骨，方知其由也。（出《朝野佥载》）


周允元
则天时，凤阁侍郎周允元朝罢入阁。太平公主唤一医人自光政门入，见一鬼撮允元头，二鬼持棒随其后，直出景运门。医白公主，公主奏之。上令给使觇问。在阁无事，食讫还房，午后如厕。长参典怪其久，思往候之。允元踣面于厕上，目直视不语，口中涎落。给使奏之。上问医曰："此可得几时？"对曰："缓者三日，急者一日。"上与锦被覆之，并床舁送宅。止夜半而卒。上自为诗以悼之。（出《朝野佥载》）


杨玄亮
久视年中，襄州人杨玄亮年二十余，于虔州汶山观庸力。昼梦见天尊云："我堂舍破坏，汝为我修造，遣汝能医一切病。"寤而说之。试疗无不愈者。赣县里正背有肿，大如拳。亮以刀割之，数日平复。疗病日获十千。造天尊堂成，疗病渐渐无效。（出《朝野佥载》）


赵玄景
如意年中，洛州人赵玄景病卒，五日而苏云。见一僧与一木长尺余。教曰："人有病者，汝以此木拄之即愈。"玄景得见机上尺，乃是僧所与者。试将疗病，拄之立差。门庭每日数百人。御史马知己以其聚众，追之禁左台。病者满于台门。则天闻之，召（召原作追，据明抄本改）入内。宫人病，拄之即愈。放出，任救病百姓。数月以后，得钱七百余贯。后渐渐无验，遂绝。（出《朝野佥载》）


张文仲
洛州有士人患应病，语即喉中应之。以问善医张文仲。张经夜思之，乃得一法。即取《本草》，令读之。皆应，至其所畏者，即不言。仲乃录取药，合和为丸。服之，应时而止。一云，问医苏澄云。（出《朝野佥载》）


郝公景
郝公景于泰山采药，经市过。有见鬼者，怪群鬼见公景，皆走避之。遂取药和为杀鬼丸，有病患者，服之差。（出《朝野佥载》）
</div>
    <div class="pagination">
<a href="太平广记_page133.html">上一页</a><span>...</span><a href="太平广记_page129.html">129</a><a href="太平广记_page130.html">130</a><a href="太平广记_page131.html">131</a><a href="太平广记_page132.html">132</a><a href="太平广记_page133.html">133</a><span class="current-page">134</span><a href="太平广记_page135.html">135</a><a href="太平广记_page136.html">136</a><a href="太平广记_page137.html">137</a><a href="太平广记_page138.html">138</a><a href="太平广记_page139.html">139</a><span>...</span><a href="太平广记_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
