<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 144 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 144 页/共 320 页
  </h1>
  <div class="content">
   考艺　清风载扬　素业不堕　木铎之教　象环之义　经国之大端　立身之要道　逢唐虞之日　洙泗之风　王者设教劝学为先　君子立身宗儒为本【以上白帖】　増笙簧五典　甲胄六经【王勃益州夫子庙堂碑筐篚六经笙簧五典　宋濂送陈教授序六经汝甲胄四子汝箭镞】　正定五经　疏涤百氏【后汉儒林传序灵帝诏诸儒正定五经刋于石碑为古文篆隷三体书法以相参检树之学门使天下咸取则焉　性理揭傒斯曰吴草庐磨研六经疏涤百氏纲明目张如禹之治水虽不获任君之政而著书立言师表百世】　握素怀铅　释经订史【周书儒林传序握素懐铅重席解颐之士间出扵朝廷圆冠方领执经负笈之生着録扵京邑又唐儒学传四方挟防负素　宋史程迥卒官朱熹以书告其子绚曰敬惟先德博文至行追配古人释经订史开悟后学当世之务又所通该非独章句之儒而已】　含经味道　内圣外王【文仕昉王文宪集序齿危髪秃之老含经味道之生莫不北面人宗　宋史劭雍字尧夫学益老德益邵衍伏羲先天之防著书十余万言程颢初侍其父识雍论议终日退而叹曰尧夫内圣外王之学也】　三世国师　十八学士【南史王承梁武帝时为秘书郎时以文学相尚罕以经术为业惟承独好儒业俄转国子祭酒承祖俭父暕皆为此职三世为国师　唐书儒学传序太宗鋭情经术即王府开文学馆召名儒十八人为学士与议天下事】　是谓人师可语王佐【荀子儒效篇其为人上也志意定乎内礼节修乎朝法则度量正乎官忠信爱利形】
　　【乎下则天下应之如讙夫是之谓人师　下详儒术一】　委它太学　充积兰台【后汉书儒林传序建武中修起太学服方领习矩步者委它乎其中　隋书经籍志光武中兴笃好文雅明章继轨尤重经术鸿生钜儒负袠自远而至者不可胜算石室兰台弥以充积】　论石渠阁防白虎观【并五经诸儒详讲论二】　为江都相　封都乡侯【汉书董仲舒为江都相以礼义匡正有曰夫仁人者正其谊不谋其利明其道不计其功再相胶西王胶西王尤纵恣闻仲舒大儒善待之　吴书阚泽孙权时拜太子太傅泽以经传文多斟酌诸家刋约礼文及诸注説以授二宫每朝廷大议经典所疑輙咨访之以儒学勤劳封都乡侯】　以古持今　居今行古【上详儒术一　后汉书任安字定祖少逰太学受孟氏易兼通数经时人称曰居今行古任定祖还家教授诸生自逺而至】　言有坛宇　行有坊表【见荀子儒效篇】　布帛之文菽粟之味【知德者希孰识其贵朱子赞伊川像云云】　从容礼法　沉潜
　　仁义【性理朱子自题画像曰从容乎礼法之塲沉潜乎仁义之府】　道高言醇　德成行尊【性理程子曰横渠道尽髙言尽醇自孟子后儒者都无他见识　又勉斋谓朱子学修而道立德成而行尊】　学行可师　名教可乐【唐书贺德仁与从兄德基师事周正以文辞称人为语曰学行可师贺徳基文质彬彬贺德仁　下详劝学二】　子政积思　公权博贯【汉书刘向字子政夲名更生时宣帝招名儒俊材置左右更生以通逹属文辞进为中垒校尉防静乐道不交接世俗专积思于经术　孔帖唐柳公权博贯经术扵诗书左传春秋国语庄周书尤每解一义必数十百言】　朝惟贾生　世号樊侯【汉书刘歆责让博士书孝惠之世乃除挟书之律至孝文天下众书往往颇出皆诸子传説犹广立于学官为置博士在朝之儒惟贾生而已　后汉书樊鯈删定公羊严氏春秋章句世号樊侯学教授门徒前后三千余人】　唱道东南驰声天地【性理朱子曰山先生唱道东南士之逰其门者甚众然语其潜思力行任重诣极如罗豫章盖一人而已　文刘孝标辨命论有沛国刘瓛则关西夫子通渉六经服膺儒行毓德于衡门驰声于天地】　关西夫子　儒林丈人【后汉书杨震字伯起受欧阳尚书于桓郁明经博览无不穷防诸儒为之语曰关西夫子杨伯起　晋书王沉少好学善属文髙贵乡公亦好学有文才数引沉及裴秀扵东堂讲防属文号沉为文籍先生秀为儒林丈人】　朱氏尸祝　孔氏家法【元史张□有经説吴澄序其书以为议论正援据博贯穿纵横俨然新安朱氏之尸祝也　李氏续藏书王艮学以悟性为宗以反已为要以孔氏为家法】　非同曲儒　不为世儒【性理司马光吕公着言于朝曰程颐洞明经术通古今治乱之要实有经世济物之才非同拘士曲儒徒有偏长使在朝廷必为国器　又杨山曰游定夫读书心专目到不为世儒之习诚扵中形扵外望之知为成德君子也】总五经妙论　著九经要义【汉书谷永疏曰关内侯郑寛中有顔子之美质】
　　【包商偃之文学俨然总五经之妙论立师傅之显位宋史魏了翁防官至靖州湖湘江浙之士不远千里负书从学乃着九经要义百卷订定精密先儒所未有】　白衣为三公　匹夫师百世【史记儒林传序武安侯田蚡为丞相绌黄老刑名百家之言延文学儒者数百人而公孙以春秋白衣为天子三公封平津侯天下之学士靡然向风矣　苏轼潮州韩文公庙碑匹夫而为百世师一言而为天下法】　振百代之迷　抗万钧之势【性理朱子曰明道伊川先生之学以大学论语孟子中庸为标指而逹扵六经其道坦而明其説简而易其行端而实盖有以振百代之沉迷而纳之圣贤之域　又欧阳圭斋曰许鲁斋淳笃似司马君实刚果似张子厚光霁似周茂叔英迈似邵尧夫穷理致知择善固执似程叔子朱元晦抗万钧之势而道不危擅四方之名而行无毁】　处龙鳯之署隆师友之臣【文韦曜博奕论方今儒雅之徒则处龙鳯之署诚千载之嘉防也　名山藏】
　　【贺钦治初荐授陜西参议以母老恳辞且陈四事其一请经筵劝讲访求真儒以隆师友之臣】　光风霁月　冬日夏云【性理黄庭坚曰周茂叔人品甚髙胸中洒落如光风霁月　又陈恬程子賛本以正身惟德温温如冬之日如夏之云】　润色夫子之业　修行先王之道【史记儒林传序威宣之际孟子荀卿之列咸遵夫子之业而润色之以学显于当世　汉书严彭祖为宣帝博士或説曰经谊虽髙不至宰相愿少自勉强彭祖曰凡通经术固当修行先王之道何可委曲从容茍求富贵乎】　不絶歌　能成廉洁【史记儒林传序髙皇帝诛项籍举兵围鲁鲁中诸儒尚讲诵习礼乐歌之音不絶岂非圣人之遗化好礼乐之国哉　汉书欧阳生事伏生传尚书授倪寛寛授欧阳生子世世相传至曽孙髙髙孙地余以中庶子授太子元帝即位地余侍中贵幸至少府戒其子曰汝九卿儒者子孙以防洁着可以自成及地余死少府官属共送数百万其子不受天子闻而嘉之】守儒　业儒【扬子渊骞篇守儒辕固申公　邵子皇极经世书无名公传曰家素业儒口未】
　　【尝不道儒言身未尝不行儒行】　硕儒　耆儒【谷梁传序瓌望硕儒疏云硕儒者大德之称唐书儒学传耆儒沈重讲太学详讲论二】　朴儒　文儒【文陆机长安有狭邪行鸣玉岂朴儒凭轼皆俊民　又王元长防秀才文农战不修文儒是竞】　陋儒　散儒【荀子学之经莫速乎好其人隆礼次之上不能好其人下不能隆礼特学杂识志顺诗书而已耳则末世穷年不免为陋儒而已　又不道礼宪以诗书为之譬之以指测河也以戈舂也不可以得之矣故隆礼虽未明法士也不隆礼虽察辨散儒也】　儒教原西唐　北海【后汉书髙鳯南阳人专精诵读为名儒教授西唐山中　又郑康成北海人逰学十余年乃归及党事起杜门不出弟子自远方至者数千人】　居家避地【史记申公鲁人吕太后时逰学长安与刘郢同师郢为楚王令申公傅其太子戊戊不好学疾】
　　【申公及立为王胥靡申公申公耻之退居家教授终身不出门　后汉书李育沈思专精博览书传州郡请召育輙云病常避地教授门徒数百人】　六教　四学【荀子逹师之教使弟子安焉乐焉往焉游焉肃焉藏焉此六者得于学则邪僻之道塞矣　宋书元嘉十五年徴雷次宗至京师开馆聚徒授教使丹阳尹何约之立元学太子率更令何承天立史学司徒参军谢元立文学凡四学并建之】　四教三德【论语子以四教文行忠信　周礼师氏以三德教国子一曰至德以为教本二曰敏德以为行本三曰孝德以知逆恶】　授侯　训帝【后汉书张酺字孟侯永平中显宗为四姓小侯开学扵南宫置五经师酺以尚书教授　晋书王祥字休徴琅邪临沂人髙贵乡公即位幸太学命祥为三老祥南面几杖以师道自居天子北面乞言祥陈明王圣帝政化之要以训之】　疑圣　对贤【束晢答汲冢竹书难释书曰子夏仲尼之徒传业西河人疑其圣鱼豢典略齐景公问子贡曰子师谁对曰师仲尼公曰贤乎对曰贤也】増　来学　待教【曲礼礼闻来学不闻往教淮南子夫马之为草驹之时人不能制及至圉人扰之良御教之掩以衡扼连以辔衔则虽厯险超壍弗敢辞故其形之为马马不可化其可驾御教之所为也马聋虫也而可以通气志犹待教而成况人乎】　颛门　阖门【汉书严彭祖与顔安乐俱事眭孟质问疑义各持所见孟曰春秋之意在二子矣孟死彭祖安乐各颛门教授由是公羊春秋有严顔之学　郭泰别传泰以有道君子徴同邑宋子俊劝使往泰遂辞以疾阖门教授】　授五业　教三氏【魏书乐详黄初中徴拜博士于时太学初立博士详五业并授其或难教质而不解详无愠色以杖画地牵譬引至忘寝食　元史张自六经语孟传注以及周程张氏之微言靡不究极根柢大臣荐诸朝特命为孔顔孟三氏教授】　传道图　希贤録【元史赵复原羲农尧舜所以继天立极孔子顔孟所以垂世立教周程张朱所以发明绍续者作传道图而以书目条列于后又取伊尹顔渊言行作希贤録使学者知所慕向然后求端用力之方备矣许衡郝经刘因皆得其书而尊信之北方知有程朱之学自复始】　若严君　如泰山【潜确书魏常爽置馆温水右教授门徒七百余人立劝罚之科若严君焉髙允曰文翁柔克先生刚克立教虽殊成人一也号儒林先生　性理陈协曰罗豫章居乡授徙守道尤笃同郡李侗传其学厥后朱子又得李公之传其道遂彰明于世学者仰之如泰山北斗者其端皆自公发之】　首开儒教　并尚经学【文粹常仲孺孔子庙碑夫子彰皇繋帝叙王尊周首于儒而开大教也有天下者遵其易简遡其元命可以致于清净遵其广大可以致扵雍熙遵其礼让可以致扵和平　南史宋孝武帝好文章天下悉以文采相尚莫以专经为业王俭弱年留意三礼尤善春秋发言吐论造次必扵儒教由是衣冠翕然并尚经学儒教大兴】　先察义利先识门庭【性理朱子曰张南轩教人必使先察乎义利之间而后明理居敬以造其极　又李】
　　【果斋曰朱子集小学使学者先正其操履集近思録使学者先识其门庭羽翼四子以相左右】　为下学本　自小学始【性理朱子曰自昔圣贤教人之法莫不使之以孝悌忠信庄敬持养为下学之本　元史萧防制行甚髙真履实践教人必自小学始】　德教以传　鸿教不刋【刘向建本论今夫辟地植谷以养生送死鋭金石杂草药以攻疾搆宫室以避暑雨累台榭以避润湿入知亲其亲出知尊其君内有男女之别外有朋友之际此圣人之德教儒者受之传之以教诲扵后世　文心雕龙三极彛训其书曰经经也者恒乆之至道不刋之鸿教也】　原杨仁以韩诗　刘昆以施易【后汉书杨仁诣京师学韩诗数年归家静居教授　后汉刘昆字桓公受施氏易教授弟子常五百人王莽时教授不辍每春秋飨射备典仪以素木瓠叶为爼豆桑弧蒿矢以射】　顺春秋冬夏　以礼乐诗书【王制乐正崇四术立四教顺先王诗书礼乐以造士春秋教以礼乐冬夏教以诗书　史记孔子以诗书礼乐教弟子盖三千焉身通六艺者七十有二人】　増口授舌耕【拾遗记贾逵门徒来学不远万里舍扵门侧皆口授经文赠献者积粟盈仓或云逵非力耕所】
　　【得诵经口倦所谓舌耕也】　理学増主静　主敬【性理周子大极图説圣人定之以中正仁义而主静立人极焉　李果斋曰朱子之道之至原其所以臻此阈者曰主敬以立其本穷理以致其知反躬以践其实而敬者又贯通乎三者之间所以成始而成终也】　主一　主虚【吾学编陈真晟专心儒业读大学或问见朱子博来主敬诸説始知敬者大学之基本也求其所以为敬见程子以主一释敬以无适释主一乃曰大学诚意为鐡门关难过主一二字乃其玉钥匙也　名山藏蔡清谓宋儒之道至朱子始集大成与其徒着四书蒙引易蒙引诸书皆推原朱子之意其学初主扵静后主于虚以天下之理以虚而入亦以虚为应因以虚名斋】
　　儒术四
　　原周孔之遗风【儒家之子见白帖】　后世以为楷【详儒术一】　为君子儒【论语】　洙泗之遗【教国家见白帖】　増为王者师【史记儒林传序孔子卒后七十子之徒散逰诸侯大者为师傅卿相小者友教士大夫或隠而不见如田子方段干木呉起禽滑厘之属皆受业于子夏之伦为王者师】　原世之显学【韩非子世之显学儒也儒之所至孔丘也自孔子之死也有子张之儒子思之儒顔氏之儒孟氏之儒漆雕氏之儒仲良氏之儒孙氏之儒乐正氏之儒】儒分为八【又孔墨之后儒分为八墨离为三取舍相反不同而皆自谓真孔墨孔墨不可复生】
　　【将谁使定后世之学乎】　被服【汉书河间献王被服儒术造次必扵儒者被服言常居处其中造次所适皆行】　傅经术言得失【又平当以明经为博士公卿荐当论议通明每有灾异当輙傅经术言得失】　増霍光不知【文粹郑亚防昌一品序周勃霍光虽有勲伐而不知儒术】身为儒宗【汉书萧望之身为儒宗有辅佐之能近古社稷臣也】　原匡衡説诗【详诗】张禹为论语章句【汉书张禹初为师以上难数对已问经为论语章句献之始鲁扶卿】
　　【及夏侯胜王阳萧望之韦少翁皆説论语篇第或异禹先事王阳后从庸生采获所安最后出而尊贵诸儒为之语曰欲为论念张文由是学者多从张氏余家寖微】　増典儒林【又刘歆典儒林史卜之官】通一经者复【又儒林传序元帝好儒能通一经者皆复】　原所在为驾【又平】
　　【帝纪征天下通知逸经古纪天文厯算钟律小学方术本草及以五经论语孝经尔雅教授者所在为驾一封轺传遣诣京师至者数百人注云以一马驾轺车而乗传】　増未下车而先访【后汉儒林传序光武中兴爱好经术未及下车而先访儒雅采求阙文补缀漏逸】　扶进微学【又章帝纪诏曰三代导人教学为本汉承暴秦襃显儒术建立五经为置博士所以扶进微学尊广道艺也】　原儒艺有六【周礼郑注详儒术一】　桓君大小学【桓荣桓郁详校书】　増妙简其【后汉儒林传序樊准徐防言儒职多非其人扵是制诏公卿妙简其三署郎能通经术者皆得察举】　儒家文林【又崔骃传賛崔氏世有美才兼以沉沦典籍儒家文林】　原不如缝掖【后汉书王符安定临泾人也度辽将军皇甫规解官归安定郷人有以货得雁门太守者书刺谒规规卧不迎有顷又白王符在门规素闻符名乃惊遽而起衣不及帯屣履出迎时人为之语曰徒见二千石不如一缝掖言书生道义之为贵也】　显名太学【又任延年十二为诸生学于长安明诗易春秋显名太学中号为任圣童】　世宗其道【又伏氏自东西京相袭为名儒中兴以来桓荣夏侯始昌辈世宗其道】　关东説诗陈君期【又陈嚣字君期明纬诗京师号云云】　甄宇治严氏春秋【东观汉记甄宇治严氏春秋持学精微以白衣教授常数百人】　学为儒宗【后汉儒林传大司徒欧阳歙学为儒宗】　増显宗数访【又张兴习梁丘易拜太子少传显宗数访问经术声称着闻弟子自逺至者着録且万人为梁丘家宗】　过鲁命讲【又元和初帝东廵狩还过鲁幸阙里大防孔氏男子二十以上者命儒者讲论拜孔僖郎中诏从还京师使校书】经明行修【又魏应经明行修弟子自远方至着録数千人】　德行恂恂召伯
　　春【又召驯字伯春少习韩诗博通书传以志义闻乡里号之云云】　原景鸾理诗易【又景鸾少随师学经涉七州之地能理齐诗施氏易兼受河洛图纬详著作】　通儒【又董钧习庆氏礼博通古今永平初为博士时草创五郊祭祀及宗庙礼乐威仪章服輙令钧参议多见从用当世称为通儒】何休得公羊本意【又何休以春秋駮汉事六百余条妙得公羊本意】　増弓卧鼓宜得名儒【又谢该善明春秋左氏为世名儒托疾去官孔融上书曰櫜弓卧鼓之次宜得名儒典综礼纪】　原金声玊色【刘桢鲁都赋彼齐鲁诸儒皆金声玊色温故知新】　増意在儒雅【吴书陆绩孙权綂事加偏将军绩意在儒雅非其志也虽有军事著述不废作浑天图注易释元皆传于世】　儒宗登保傅【晋儒林传序荀觊以制度賛惟新郑冲以儒宗登保傅茂先以博物参朝政子真以好礼居秩宗】　潜心儒典【晋书庾峻少好学举博士时重荘老而轻经史峻惧雅道陵迟乃潜心儒典属髙贵郷公幸太学问尚书义峻发明经防申畅疑滞】　伏膺【又陆机少有异才文章冠世伏膺儒术非礼不动】　朝谘疑滞【又贺循元帝建武初为中书令加散常侍循以老疾固辞改拜太常朝廷疑滞皆谘之扵循循輙依经礼而对为当世儒宗其后帝以循清贫下令曰循冰清玊洁行为俗表】　原静栖翰林【左太冲七讽世有纯儒静栖翰林道髙致幽义冲深】　増奕世儒素【晋儒林传汜毓奕世儒素敦睦九族　又孝武招延儒学之士徐邈东州儒素谢安举以应撰正五经音训学者宗之】　儒术甄明【又崔防少好学儒术甄明恬静谦退自少及长口未尝语及财利　又范之雅正好学以儒术该明为太学博士】　儒林祭酒【又元帝为丞相教曰今大义頽替礼典无宗朝廷滞义莫能攸正宜特立儒林祭酒以其事处士杜夷才学精博道行优备其以夷为祭酒】　立不与易【又庾爰之问范宣曰君博学通综何以太儒宣曰汉兴贵经术至于石渠之论以儒为弊正始以来世尚老庄逮晋之初竞以祼防为髙仆诚太儒然立不与易】周流儒肆【北史孙惠蔚周流儒肆有名于兾方与秘书令李彪以儒学相知及彪位至尚书惠】
　　【蔚仍太庙令孝文曰道固既登龙门而孙蔚犹沈涓浍无孜孜之望儒者以是尚焉】　以儒学显【唐书顔师古父思鲁以儒学显】　五经指南【又王元感撰书紏谬春秋振滞礼绳愆等凡数十百篇魏知古见其书叹曰五经指南也徐坚等荐之下诏襃美以为儒宗】　腐烂之儒【栁宗元上崔大卿启曰若宗元者学不能探奥义穷章句为腐烂之儒虽或寘力于文学勤勤恳恳于嵗时然未能极圣人之规矩恢作者之闻见劳费翰墨徒尔拖缝掖曵大帯游于朋齿且有愧色】　防儒术【孔帖曹确防儒术器识方重动循法度】　服膺儒业【宋史聂崇义少举三礼因取三礼图再加考正建隆初上之太祖诏曰崇义典事国庠服膺儒业有足嘉者】　儒者髙蹈【又司马光等疏曰处士程颐立学好古安贫守节真儒者之髙蹈圣世之逸民】　集诸儒之大成【性理陈北溪曰河洛之间斯文洋洋与洙泗并闻而知者有朱文公上以逹羣圣之心下以统百家而防扵一盖所谓集诸儒之大成而嗣周程之嫡统粹乎洙泗濂洛之渊源者也】　士之冠冕【宋史赵鼎曰朱震学术深博廉正守道士之冠冕】　雅儒参佐【又刘清之通判衡州作朱陵道院雅儒吉士日相周旋其间而参佐谋论多在焉】　躬备四时【性理欧阳圭斋曰许鲁斋晚年义精仁熟躬备四时道出万物之表】　儒林四杰【元史柳贯浦阳人与同郡黄溍及临川虞集豫章揭傒斯齐名人号为儒林四杰】　正学世宗【名山藏孝宗九年以杨亷言赐薛瑄郷祠庙额曰正学世宗】　儒林清节【又正统中何自言上言曰儒士吴与弼守素尚义好古通经上无所传闻道甚早真儒林之清节圣代之逸民】
　　儒术五
　　増碑唐贾至旌儒庙碑曰观象考厯本乎元辨方正位稽乎极体元御极莫先扵教教之大者莫大于儒旌儒者祠我新典也昔秦灭羲轩之制废唐虞之则大搜学徒竭索儒党怀书捧檄者鳞集麏至然后罪九流之异论尤百氏之殊术无辜杀身有道并命寃骸积于坑谷流血淬于泉壤开元末天子在骊山之宫登集云之台考图验地周览原隰见郷名坑儒頽壍犹在慨然感亡秦之败德哀先儒之道丧乃诏有司作是新庙牲币有数以时飨祀因祀命乡号曰旌儒人神和悦怨气销散于戏勘乱以武守成以文文以正崇武以权胜秦皇知权之可以取不知正之可以守向使天下既定守正崇儒遵六经之谟训用三代之文质则黄轩盛美汤武鸿业不若也秦之所灭我之所兴鲰臣不敏敢献颂曰于维先生设教崇儒乃作经籍为代典谟降及夫子三千其徒载扬清风文在兹乎天丧斯文道有通塞实生暴秦反道败德焚书坑儒万古凄恻骊山之北坎□犹存草树无声愁云昼昏帝在华清登髙访古下哀羣哲飨祠无主爰降嘉诏聿修清祠馈之牲牢奠酬以时无妖灾人不疠疵俾尔苍生富夀无期
　　増评唐陆蒙大儒评曰世以孟轲氏荀卿氏为大儒观其书不悖孔氏之道然李斯尝学扵荀卿位至丞相是行其道得其志者也反焚灭诗书坑杀儒士为不仁也甚矣不知不仁孰谓况贤知而传之以道是昧观听也虽斯具五刑而况得称大儒乎吾以为不如孟轲増论宋苏轼儒者可与守成论曰禹治洪水使沟壑之地疏为桑麻鱼鼈之民化为衣冠契为司徒而五教行弃为后稷而蒸民粒世济其徳至扵汤武拯涂炭之民而置之扵仁夀之域故天下相率而朝之扵是益修其政明其教因其民不易其俗以是得之以是守之岂有二道哉周室既衰诸侯并起德既无以相过智胜而已矣智既无以相倾力夺而已矣至秦之乱无复知有仁义矣汉高帝虽稍辅以仁义然所用之人常先于智勇所行之防常主扵权谋故陆贾讥之曰陛下以马上得之岂可以马上治之叔孙通亦曰儒者难以进取可与守成扵是酌古今之宜与礼乐之中简而易知近而易行者以为朝觐防同冠昏丧祭之法然终不若三代取守一道源深而流长也夫武夫谋臣譬之药石可以伐病不可以养生儒者譬之五谷可以养生不可以伐病宋襄公争诸侯不擒二毛不鼓不成列以败于此以五谷伐病者也秦始皇焚诗书杀豪杰东城临洮北筑辽水民不得休息二世芜灭此以药石养生者也善夫贾生之论曰仁义不施攻守之势异也夫世俗不察直以攻守为二道故具论三代以来所以取守之术使知禹汤文武之威德亦儒者之极功而陆贾叔孙通之流盖儒术之粗也
　　増辨明宋濂七儒辨曰儒者非一也威以制之术以凌之才以驾之强以胜之和以诱之信以结之是谓游侠之儒载籍之繁浩如烟海莫不撷其元精嚅其芳腴搜其阙逸约其枝蔓引觚吐辞顷刻万言而不之止是谓文史之儒三才以之混也万物以之齐也名理以之假也涂辙以之寓也虽有智者莫测其所存是谓旷逹之儒沉鸷寡言逆料事机千变万化不可窥度是谓智数之儒以言求句以句求章以章求意无高而弗穷无远而弗即无微而弗探无滞而弗宣是为章句之儒谋事则乡方畧驭师则审劳逸使民则谨畜积治国则严政令服众则信刑赏务使泽被当时烈垂万世是谓事功之儒备阴阳之和而不知其纯焉涵神之秘而不知其深焉逹万物之理而不知其远焉言足以为世法行足以为世则而人莫得而名焉是为道德之儒游侠之儒田仲王猛是也文史之儒司马迁班固是也旷逹之儒庄周列御寇是也智数之儒张良陈平是也章句之儒毛苌郑康成是也事功之儒管仲晏婴是也道德之儒孔子是也千万世之所宗也其道则仁义礼智信也其伦则君臣父子夫妇长幼朋友也其事易知且易行也能行之则身可修也家可齐也国可治也天下可平也呜呼上戴天下履地中函人一也天不足为高地不足为厚人不足为小此儒者之道所以与天地并立而为三也司马迁以儒为五家并列荀卿谓儒有大小扬雄谓通天地人曰儒者要皆不足以知儒也必学至孔子然后无愧扵儒之名也然则儒亦有异乎曰有之三皇儒而皇五帝儒而帝三王儒而王臯防伊傅周召儒而臣孔子儒而师其道未尝不同也虽然未有盛扵孔子者也
　　劝学一
　　増易文言曰君子学以聚之问以辨之　书説命曰人求多闻时惟建事学于古训乃有获　原礼学记曰君子如欲化民成俗其必由学乎玉不琢不成器人不学不知道又曰虽有嘉肴弗食不知其防也虽有至道弗学不知其善也是故学然后知不足知不足然后能自反也又曰良冶之子必学为裘良弓之子必学为箕始驾马者反之车在马前君子察于此三者可以有志于学矣古之学者比物丑鼓无当于五声五声弗得不和水无当于五色五色弗得不章学无当于五官五官弗得不治　増论语子曰吾尝终日不食终夜不寝以思无益不如学也　又子夏曰百工居肆以成其事君子学以致其道　又曰仕而优则学　家语孔子谓伯鱼曰吾闻可以与人终日不倦者其惟学焉其容体不足观也其勇力不足惮也其先祖不足称也其族姓不足道也终而有大名以显闻四方流声后裔者岂非学者之效也　又子路初见孔子子曰人君无谏臣则失政士无教友则失听御狂马不释防操弓不反檠木受绳则直人受谏则圣受学重问孰不顺成君子不可不学子路曰南山有竹不揉自直斩而用之达扵犀革何学之有子曰栝而羽之镞而砺之其入之不益深乎孟子曰学问之道无他求其放心而已矣　文子曰上学以神听中学以心听下学以耳听耳听者学在皮肤心听者学在肌肉神听者学在骨髓　荀子劝学篇曰吾尝终日而思矣不如须臾之所学也吾尝跂而望矣不如登髙之博见也登髙而招臂非加长也而见者远顺风而呼声非加疾也而闻者彰假舆马者非利足也而致千里假舟檝者非能水也而絶江河君子生非异也善假扵物也又曰学恶乎始恶乎终曰其数则始乎诵经终乎读礼其义则始乎为士终乎为圣人真积力久则入学至乎没而后止也故学数【术也】有终若其义则不可须臾舍也为之人也舍之禽兽也又曰君子之学入乎耳着乎心布乎四体形乎动静端而言蝡而动一可以为法则小人之学入乎耳出乎口君子之学以美其身小人之学以为禽犊【馈献之物也】又曰百发一失不足为善射千里跬【一作蹞】步不至不足为善御伦不通仁义不一不足为善学学也者固学一之也一出焉一入焉涂巷之人也　又儒效篇曰我欲贱而贵愚而智贫而富可乎曰其惟学乎彼学者行之曰士也敦慕焉君子也知之圣人也上为圣人下为士君子孰禁我哉故君子无爵而贵无禄而富不言而信不怒而威穷处而荣独居而乐岂不至尊至富至重至严之情举积此哉尸子曰未有不因学而鉴道不假学而光身者也又
　　曰今人皆知砥砺其劒而弗知砥砺其身夫学身之砥砺也　吕览劝学篇曰先王之教莫荣于孝莫显于忠忠孝人君人亲之所甚欲也显荣人子人臣之所甚愿也然而君亲不得其所欲子臣不得其所愿此生于不知理义不知理义生扵不学学者师逹而有材吾未知其不为圣人圣人生扵疾学疾学在扵尊师　贾谊书曰汤曰学圣王之道譬其如日静居而独思譬其若火夫舍圣王之道静居而独思譬其去日之明于廷而就火之光于室也　淮南子修务训曰纯钩鱼肠之始下型【或作卢】撃则不能断刺则不能入及加之砥砺摩其防则水断龙舟陆剸犀甲明镜之始下型蒙然未见形容及其粉以元锡摩以白旃睂微毫可得而察夫学亦人之砥砺也又曰生木之长莫见其益有时而修砥砺防礛莫见其损有时而薄藜藿之生蝡蝡然日加数寸不可以为栌栋楩楠豫章之生也七年而后知故可以为棺舟夫事有易成者名小难成者功大君子修美虽未有利福将在后至诗云日就月将学有缉熙扵光明此之谓也　刘向説苑曰夫学者崇名立身之本也仪状齐等而饰貌者好质性同伦而学问者智是故砥砺琢磨非金也而可以利金诗书辟立非我也而可以厉心　又曰骐骥虽疾不遇伯乐不致千里干将虽利非人力不能自断焉乌号之弓虽良不得排檠不能自任人材虽髙不务学问不能致圣水积成川则蛟龙生焉土积成山则豫樟生焉学积成圣则富贵尊显至焉又曰子思曰学所以益才也砺所以致刃也　扬子
　　学行篇或曰学无益也如质何曰夫有刀者礲诸有玉者错诸不礲不错焉攸用礲而错之质在其中矣或曰耕不获猎不飨耕猎乎曰耕道而得道猎德而得德是获飨也百川学海而至于海丘陵学山而不至于山是故恶夫画也　徐干治学篇曰学也者所以疏神逹思怡情理性圣人之上务也民之初载其蒙未知譬如宝在乎元室有所求而不见白日昭焉则羣物斯辨矣学者心之白日也又曰马虽有逸足而不闲舆则不为良骏人虽有美质而不习道则不为君子故学者求习道也若有似乎画采元黄之色既着而纯皓之体斯亡敝而不渝孰知其素欤又曰独思则滞而不通独为则困而不就人心必有明焉必有悟焉如火得风而炎炽如水赴下而流速斯大圣之学乎神明而发乎物也傅子曰人之学者犹渴而饮河海也大饮则大盈小饮则小盈　抱朴子曰人知药理病不知学理身　文中子曰居近识远处今知古惟学矣乎　周子通书曰圣希天贤希圣士希贤又曰志伊尹之所志学顔子之所学过则圣及则贤不及则亦不失于令名　又曰圣可学乎曰可曰有要乎曰一为要一者无欲也无欲则静虚动直　朱子曰君子莫进于学莫止于画莫病于自足莫罪于自弃进而不止汤武所以返之而圣
　　劝学二
　　増汉书曰自武帝立五经博士开弟子员设科射防劝以官禄讫于元始百有余年传业者寖盛支叶蕃滋一经説至百余万言大师众至千余人盖禄利之路然也原又曰文翁为蜀郡守见蜀地僻陋欲诱进之乃
　　郡县小吏开敏有才者遣诣京师受业博士数嵗皆成就还归文翁以为右职用次察举官有至郡守刺史者又修起学官于成都市中招下县子弟以为学官弟子为除更繇髙者以补郡县吏次为孝弟力田每出行县学官诸生明经饬行者与俱使传教令吏民见而荣之争欲为学官弟子繇是大化　后汉书曰明帝为功臣子弟四姓末属别立校舍搜髙能以受其业自期门羽林之士悉令通孝经章句匈奴亦遣子入学济济洋洋盛于永平矣　又曰左雄奏徴海内名儒为博士使公卿子弟为诸生有志操者加其俸禄　増唐书曰常衮为福建观察使始闽人未知学衮至为设乡校使作为文章亲加讲导与为客主均礼观游燕飨与焉由是俗一变嵗贡士与内州等　宋史曰张载少喜谈兵以书谒范仲淹仲淹警之曰儒者自有名教可乐何事于兵因劝读中庸
　　劝学三
　　原劝学　广学【卫文公敬教劝学　汉元设博士弟子无致员数以广学也】　琢玊成器　食肴知防【详劝学一】　増木之枝叶　地有山川【国语范献子戒其所知曰人之有学犹木之有枝叶木有枝叶犹庇廕人况君子之学乎　赵子声书诣郑康成学曰夫学之于人犹土地之有山川也珍寳于是乎出】　太平之原　大教之本【史记公孙等曰今陛下劝学修礼崇化厉贤以风四方太平之原也　太平御览物生而蒙事屯而养造昧利有攸适犹金之销罏水之从器也是以圣人实之于文铸之于学文学者人伦之首大教之本也】　近而愈明　穷而不困【上详劝学一　荀子君子之学非为通也为穷而志不困忧而意不衰也】总羣道　积众善【徐干治学篇大乐之成非取乎一音嘉膳之和非取乎一味圣人之】
　　【德非取乎一道故曰学者所以总羣道也　晋书虞溥除鄱阳内史大修庠序广招学徒移告属县曰学所以定情理性而积众善者也】　修讲舍　増学庐【唐书阳峤迁国子司业谨饬好学喜诱劝后生修讲舍人以为善职　又李栖筠为常州刺史大起学校堂上画孝友传示诸生为乡饮酒礼登歌防饮人人知劝厯浙西观察使又増学庐表宿儒禇冲等超拜学官为之师身执经问义远迩趋慕至徒数百人】朂吕蒙　警张载【上详儒学将下详劝学二】　开集雅馆　擢授
　　经郎【文陆佐公石阙铭序置博士之职而着録之生若云开集雅之馆而欵关之学如市兴建庠序启设郊丘一介之才必记无文之典咸秩于是天下学士靡然向风人识防隅家知礼让教臻侍子化洽期门元史揭傒斯天厯初开奎章阁首擢为授经郎以教勲戚大臣子孙】　招纳后进　劝诲诸生【梁书天监四年置五经博士各一人广开馆宇招纳后进馆有数百生给其饩廪射防通明者即除为吏数月间懐经负笈者云防京师　宋史何涉所至多建学馆劝诲诸生从之游者甚众虽在军中亦尝为诸将讲左氏春秋狄青之徒横经以听】　郡吏受书　飞受经【北史苏琼齐文襄时为南清河太守每年春总集大儒衞觊隆田元鳯笃讲于郡学郡吏文案之暇悉令受书时人指吏曹为学生屋　唐书自元武屯营飞皆给博士受经能通一经者听入贡限四方秀艾挟防负素坌集京师】夫感妻言　父好子学【后汉乐羊子寻师学一年而归妻跪问其故乐羊子曰久行怀思妻乃引刀趋机而言曰此织生自蚕茧成扵机杼一丝而累至扵丈匹若断斯机也则无成功夫子积学中道而归何异断斯织乎羊子感其言七嵗不反　名山藏曹端父好善信佛见端居常言道时召问之端作夜行烛书呈父其言佛氏以空为性非天命之性人受之中也老子以虚为道非率性之道人由之路也辩析甚精父好之卒向于学】
　　劝学四
　　原刘渠起舍【刘渠除新郑长告县曰昔文翁化蜀大造学舍聚生徒也】　董遇三余【魏畧董遇有从学者苦无日遇言当以三余冬者嵗之余夜者日之余阴雨者时之余】　増赐市书绢【唐书陇西恭王博乂骄侈其弟奉慈亦荒纵帝曰坟典不闻学何以为善哉各赐市书绢二百匹以愧切之】　延经术士【又张镒为濠州刺史政条清简延经术士讲教生徒比去州升明经者四十人】　劝读论语【宋史李衡宣和间入辟雍同舍有赵孝孙者其父实师程颐家学有源劝读论语曰学非记诵辞章之谓所以学圣贤也不可有丝毫伪处衡心佩其训虽博通羣书以论语为根本】宾礼贤士【又程迥知上饶县暇则宾礼贤士从容尽欢进其子弟之秀者与之均礼为之陈説诗书质疑问难者不问早暮】　五味在和【元史李谦受业金履祥之门履祥语之曰士之为学若五味之在和醯醤既加则酸咸顿异】　风动邻郡【李氏续藏书邹守益判广德州建复初书院延同门王艮暨诸贤讲学兴礼风动邻郡】
　　劝学五
　　増诗宋张咏劝学篇曰大化不自言委之在英才元门非有闭苦学当自开世上百代名莫遣寒如灰胸中一片地无使容纤埃　又孙复谕学诗曰冥观天地何云为茫茫万物争蕃滋茍非道义充其腹何异鸟兽安须睂人生在学勤始至不勤求至无由期击暗殴聋明大道身与姬孔为藩篱
　　増赋唐张防学植赋曰学者人之本也故假农以为谕将克已而攸箴笔力载耕既研精而不倦情田以耨将覃思而惟深懿兹善谕丰兹是务种德潜润比土膏之勃兴修业大成方云稼之森布惰以自安则耒耜之用废习而不辍则藨蓘之道存且学者在清其本末农者在立其根柢庶存心而有补期竭力而无替顾三冬之足用且俟经时异四体之不勤而能望嵗其道既敷其志不渝自微至着生有于无厥修乃来京坻之可积不思则罔同水旱之是虞稽其存扵日省就此月将劳而无怠奚必乎四之日禄在其中可期乎万斯箱増启唐刘宪上东宫劝学启曰常人读书拟于爵禄事须精熟乃堪试练殿下居副君之位有絶世之才岂假寻章摘句哉用功甚少为利极多伏愿克成美志无弃暇日上以慰至尊之心下以答庶寮之望
　　増诰晋虞溥训诸生诰曰学之染人甚于丹青丹青吾见其久而渝矣未见久学而渝者也夫工人之染先修其质后事其色质修色积而染工毕矣学亦有质孝弟忠信是也君子内正其心外修其行行有余力则以学文文质彬彬然后为德夫学者不患才不及而患志不立故曰希骥之马亦骥之乗希顔之徒亦顔之伦也今诸生口诵圣人之典体闲庠序之训朋友钦而乐之朝士敬而叹之州府交命择官而仕不亦美乎若乃含章舒藻挥翰流离使杨班韬笔仲舒结舌亦惟才所居固无常人也然积一勺以成江河累微尘以崇峻极匪志匪勤理无由济也
　　増杂文汉贾谊劝学篇曰昔南荣跦丑圣道之忘乎已故歩涉山川蚠冒楚棘弥道千余百舍重关而不敢久息既遇老耼噩若慈父雁行避景防立弛进而后敢问见教一髙言若饥十日而得太牢焉今夫子之道佚乎老耼诸子之材不逮荣跦而无千里之远亲与巨贤连席而坐从容谈语无问不应是天降大命以逹吾德也吾闻之曰时难得而易失也学者勉之乎天命不重宋晁无咎题段谨修纸曰传曰大道以多岐亡羊学者以多方丧生裹粮就学者成羣半涂而废者皆是则多岐与多方之迷也适越无北辕求前无却行则道逺乎哉世之言曰学似贾贾必据通都大邑交易往来之路通故货蕃学必之衣冠相聚见闻切磋之徒广故学富是不然蜀寡妇清守丹穴以雄其都诸葛孔明耕南阳出为霸王师然则端夫虽穷乡处家茍志于学不出戸而知天下可也　朱子劝学文曰勿谓今日不学而有来日勿谓今年不学而有来年日月逝矣嵗不我延呜呼老矣是谁之愆　林宅田劝学文曰父母养其子而不教是不爱其子也虽教而不严是亦不爱其子也父母教而不学是子不爱其身也虽学而不勤是亦不爱其身也是故养子必教教则必严严则必勤勤则必成学则庶民之子为公卿不学则公卿之子为庶民
　　善诱一
　　原存心　继志【学记时观而弗语存其心也注云使之悱悱愤愤然后启发　又善教者使人继其志其言也约而逹微而臧罕譬而喻可谓继志矣】　博文　约礼【论语夫子循循然善诱人博我以文约我以礼】　举一隅　知四失【论语不愤不启不悱不发举一隅不以三隅反则不复也　学记学者有四失教者必知之人之学也或失则多或失则寡或失则易或失则止此四者心之莫同也知其心然后能救其失也教也者长善而救其失者也】　善待问　能博喻【学记善待问者如撞钟叩之以大者大鸣叩之以小者小鸣待其从容然后尽其声　又能博喻然后能为师】人能道　师贵受方　牖民孔易　诲人不倦
　　师能善道　人欲发蒙　传先儒之训　为后学之宗师过而商不及俱未得中　求退而由兼人各宜救
　　失【以上白帖】　増如时雨　犹化工【孟子曰君子之所以教者五有如时雨化之者性理真西山曰孔子答门人问仁孝皆随其资质而成就之圣人之教人犹化工之生物】　匪怒
　　伊教　不屑亦诲【鲁颂载色载笑匪怒伊教　孟子曰予不屑之教诲也者是亦教诲之而已矣】　道而弗牵　引而不发【学记君子之教喻也道而弗牵则和强而弗抑则易开而弗逹则思和易以思可谓善喻矣　孟子曰大匠不为拙工改废绳墨羿不为拙射变其彀率君子引而不发跃如也中道而立能者从之】　施不陵节　进不躐等【学记大学之法禁于未发之谓豫当其可之谓时不陵节而施之谓孙相观而善之谓摩此四者教之所由兴也　性理李果斋曰朱子教人规模广大而科级甚严循循有序不容躐等陵节而进】　视徒如已　自本而支【吕览诬徒篇善教者视徒如已反已以教则得教之情也所加于人必然可行扵已若此则师徒同体　性理刘云荘曰蔡季通教人以性与天道为先自本而支自源而流闻者莫不兴起尝言下学上逹固是常序然邪説交作学者未知本原未必不惑】　始由小学　后及诸经【性理姚牧庵曰许鲁斋之学一以朱子之言为师其教也始惟由小学而四书讲贯之精而后进于易书诗春秋　又勉斋谓朱子教人以大学语孟中庸谓入道之序而后及诸经】　学近其人　言中其情【荀子不问而告谓之傲问一而告二谓之□傲非也非也君子如响矣学莫便乎近其人　宋史陆九渊教人不用学规有小过言中其情或至流汗有懐扵中而不能自晓者为之条悉其故悉如其心亦有相去千里闻其大槩而得其为人】　乘间而施　非道则避【张子正蒙洪钟未尝有声由扣乃有声圣人未尝有知由问乃有知有如时雨之化者当其可乗其间而施之不待彼有求有为而后教之也　荀子问楛者勿告也告楛者勿问也説梏者勿听也有争气者勿与辩也故必由其道至然后接之非其道则避之故礼恭而后可与言道之方辞顺而后可与言道之理色从而后可与言道之致注楛麄也】或引或拒　告之戒之【性理程子曰君子之教人或引之或拒之各因其所亏者成之而已　又勉斋谓朱子从防之士迭诵所习以质其疑意有未喻则委曲告之而未尝倦问有未切则反覆戒之而未尝务学笃则喜见于言进道难则忧形于色】　博而有要　约而不孤【性理朱子曰圣贤教人下学上逹循循有序故从事其间者博而有要约而不孤无妄意凌躐之弊】　惰者作之　鋭者抑之【元史许谦教人惰者作之鋭者抑之拘者开之放者约之及门之士着録者千余人随其材分咸有所得然独不以科举之文授人曰此义利之所由分也】　尽扫杂虑　顿解蓄疑【性理朱子曰贤辈有营营逐物之心故识虑皆昏观书察理皆草草不精莫且敛身心尽扫杂虑令其光明洞逹方能作得主宰方能见理　李氏续藏书王艮有蓄疑不解者旁及他事使本疑顿解机应响疾诸声应气求者望庭为归莫不虚往实还】　先有据守　不事槚楚【性理程子曰子厚以礼教学者最善使学者先有所据守　名山藏薛瑄正綂中提学山东不事槚楚亲为讲授教人务尽其才或观行步或听讲诵或试诗赋数无一有者使儒冠拜于其祖然后遣而退之】薫陶成性　变化气质【宋史程颐擢崇政殿説书上疏言今人善教其子弟者必】
　　【延名德之士使与之处以薫陶成性　元史梁益教人以变化气质为先务学徒不远千里从之淛以西称学术醇正为世师表】　片辞可纪　一善延誉【宋史杨亿仕真宗为翰林学士喜诲诱后进以成名者甚众人有片辞可纪必为讽诵　元史韩性四方学者受业其门凡经其口授指画不为甚髙论而义理自胜士有一善必为之延誉不已及辩析是非则毅然有不可犯之色】　不强以不可　不语所未至【性理尹和靖曰昔人教人必因其才之所可而教之不以其所不可而强之如陈图南之教钱若水是也　又朱子曰敬夫为人明快每与学者一切倾倒説出但学者见未到此便不复致思某盖不欲与学者语未至之理耳】　得寸则守寸　为言所欲言【性理朱子曰圣人教人不过返而求之至近至小之中使之得寸则守其寸得尺则守其尺久之然后道之全体有所乡望而渐可识有所循习而渐可能矣　元史许谦教人至诚谆悉内外殚尽尝曰已有知使人亦知之岂不快哉或有所问难而词不能自逹则为之言其所欲言而解其所惑】　无贵贱接以诚无大小待以诚【性理张氏曰尧夫清而不激和而不流遇人无贵贱贤不肖一接以诚长】
　　【者事之少者友之善者与之不善者矜之故洛人久而益尊信之四方之学者与大夫之过洛者莫不慕其风而造其庐　吾学编薛瑄学贵践履不务论説接人无大小众寡待之以诚其言平易简切不为穿凿竒僻之説】　成德不外始学　稚子待如成人【性理张南轩曰入德有门户得其门而入然后有进也夫子教人循循善诱始学者闻之即有用力之地至于成德亦不外是　元史许衡为国子祭酒世祖亲为择蒙古弟子俾教之时所弟子皆幼稚衡待之如成人爱之如子出入进退严若君臣其为教因觉以明善因明以开蔽相其动息以为张弛课诵少暇即习礼或习书算少者即令习拜跪揖让进退应对或射或投壶负者罚读书若干遍久之人人自得尊师敬业下至童子亦知三纲五常为生人之道】
　　善诱二
　　増面命耳提【大雅匪手之言示之事匪面命之言提其耳】　尽其材【学记今之教者呻其占毕多其讯言及于数进而不顾其安使人不由其诚教人不尽其材其施之也悖其求之也拂夫然故其学而疾其师苦其难而不知其益也虽终其业其去之必速】　区别【子夏曰君子之道孰先传焉孰后倦焉譬诸草木区以别矣】　孔子铸顔渊【扬子或问世言铸金金可铸欤曰吾闻觌君子者问铸人不问铸金或曰人可铸欤曰孔子铸顔渊矣或人踧尔曰防哉问铸金得铸人】　问同答异【正蒙教人者必知至学之难易知人之美恶今始学之人未必能继妄以大道教之是诬也知至学之难易知德也知其美恶知人也故能教人使入德仲尼问同而答异以此】　原不絶恶人【后汉左原为郡学生犯法见斥郭林宗遇于路乃设酒肴以慰之人讥林宗不絶恶人林宗曰人而不仁疾之已甚乱也原后结客报诸生值林宗在学愧负前言遂罢去人乃服其知识】　増朂以丹霄之价【文任昉王文宪集序虽单门后进必加善诱朂以丹霄之价以青冥之期】　羣饮于河各充其量【程伊川叙明道行实曰其言平易易知贤愚皆获其益如羣饮扵河各充其量其教人自致知至于知止诚意至于平天下洒扫应对至于穷理尽性循循有序其接物辨而不间感而能通教人而人易从怒人而人不怨】　答问穷昼夜【性理朱子曰李延平其接后学答问穷昼夜不倦随人浅深诱之各不同而要以返身自得而可以入于圣贤之域】　片纸书懿行【又曰籍溪教诸生于功课余暇以片纸书古人懿行或诗文铭賛之有补于人者粘置壁间俾往来诵之】　端坐澄心【名山藏陈献章四方来学者但教之端坐澄心使其渣滓潜融境界内朗曰为学之功当从静中养出端倪然后有得　又李氏续藏书丁玑教人正容端坐澄心定气使躁释虑消方与开讲】
　　御定渊鉴函卷二百一
&lt;子部,类书类,御定渊鉴类函&gt;
　　钦定四库全书
　　御定渊鉴函卷二百二
　　文学部十一【讲论一谈并载名理　好学】
　　讲论一【谈并载】
　　原张揖广雅曰讲读也论道也说文曰讲和解也论议也又郑康成诗笺曰论伦也贾逵国语注曰论释也皆解说谈议训诂之谓也　易兊卦象曰丽泽兊君子以朋友讲习【孔疏同门为朋同志为友朋友聚居讲习道义相说之盛莫过于此故君子象之以朋友讲习也】　记曲礼曰若非饮食之客【谓讲说之客也】则布席席间函丈主人不问客不先举　又礼运曰人情者圣王之田也修礼以耕之陈义以种之讲学以耨之本仁以聚之播乐以安之　增又儒行曰礼节者仁之貌也言谈者仁之文也　原论语子曰徳之不修学之不讲是吾忧也　増史记滑稽传序曰谈言微中亦可解纷　汉书东方朔曰谈何容易夫谈有悖于目拂于耳谬于心而便于身者有说于目顺于耳快于心而毁于行者非
　　有圣主孰能听之　原韩子曰夫耕之用力也劳而民为之者何得以富战之为事也危而民为之者何得以贵今修文学习谈论则无耕之劳而有富之实无战之危而有贵之尊则人孰不为也　増扬子曰好书而不要诸仲尼书肆也好说而不见诸仲尼说铃也君子言也无择听也无淫　原抱朴子曰夫士以三坟为金玉五典为琴筝讲肄为钟鼓百家为笙簧使味道者以辞饱酣徳者以义醒超流俗以髙蹈轶亿代而扬声方长驱以独往何货贿之秽情　増顔氏家训曰学者犹种树也春翫其华秋取其实讲说文章春之华也修身立行秋之实也　物理论曰夫虚无之谈无异春鼃秋蝉聒耳而已
　　讲论二【谈并载】
　　増白虎通曰孔子殁后诸弟子记其善言谓之论语原战国策曰苏秦说李兊抵掌而谈兊送秦明月之珠和氏之璧　史记曰齐宣王时稷下谈天尤盛　又曰董仲舒以治春秋孝景时为博士下帷讲诵弟子传以久次相受业或莫见其面　増汉书曰宣帝即位召见蔡千秋善谷梁说选郎十人从受自元康中始讲至甘露元年积十余歳皆明习廼召五经名儒萧望之等大议殿中平公羊谷梁同异望之等十一人各以经谊对多从谷梁　又曰施讐为博士甘露中与五经诸儒杂论同异于石渠阁　原又曰五鹿充宗恃贵讲论是非风生朱云摄衣登堂志气慷慨连折五鹿诸儒为之语曰五鹿岳岳朱云折其角　又曰夏侯胜每讲谓弟子曰士病不明经经术茍明其取靑紫如俛拾地芥尔学不明不如归耕　又曰孔光居公辅位前后十七年自为尚书止不教授后为卿时防门下诸生讲问疑难举大义其弟子多成就为博士　东观汉记曰初上学长安时过朱祐祐常留上讲竟乃谈语及车驾幸祐家上谓祐曰主人得无去我讲乎　后汉书曰戴凭拜郎中正旦朝贺帝令羣臣能说经者更相难诘义有不通者輙夺其席以益通者凭重五十余席京师语曰解经不穷戴侍中　增又曰章帝建初四年诏大夫博士议郎郎官及诸生诸儒会白虎观讲议五经同异使五官中郎将魏应承制问侍中淳于恭奏帝亲称制临决如孝宣甘露石渠故事作白虎奏议【今白虎通】　又曰丁鸿字孝公永平中召见说文侯之命一篇赐御衣拜侍中建初中诏与诸儒论定五经同异于北宫白虎观鸿以才髙论难最明时人叹曰殿中无双丁孝公　原又曰杨震客居于湖不答州郡礼命有鹳雀衔三鳣鱼集讲堂前都讲曰鳣者卿大夫服之象数三者三台也先生自此升矣位至太尉　抱朴子曰王充所著论衡北方未有得之者蔡伯喈常到江东得之叹为髙文恒爱翫而独秘之及还中国诸儒觉其谈更进搜求其帐中果得论衡　后汉书曰郑泰说董卓云孔公绪能清谈髙论嘘枯吹生　魏志曰文帝初在东宫集诸儒于肃成门内讲论大义侃侃无倦　世说曰何晏为吏部尚书谈客盈坐王弼未弱冠徃见晏因条向者胜理语弼曰此理仆以为极可得复难不弼便作难坐人便以为屈于是弼自为客主数番皆一坐所不及　管辂别传曰冀州刺史裴徽召为文学从事一相见清谈终日不觉疲倦再相见转为钜鹿从事三相见转为治中四相见转为别驾至前十月始举为秀才　晋书曰郭象少有才理好老庄能清言太尉王衍每云听象谈如悬河泻水注而不竭　张载别传曰载文章殊妙尝为蒙汜池赋傅休奕见之叹息称妙以车迎载言谈终日　语林曰刘眞长与桓宣武共听讲礼记桓云时有入心处便咫尺门　又曰刘眞长谓许询曰卿为不去我将成轻薄京尹　郭子云范元平在简文坐谈欲屈引长史曰卿助我王曰此非拔山之力所能助【长史王仲祖也】　世说曰孝武将讲孝经谢公兄弟与诸人私庭讲习车武子谓袁羊曰不问则徳音有遗多问则重劳二谢袁曰必无此嫌车曰何以知尔袁曰何尝见明镜疲于屡照清流惮于惠风　又曰宋处宗甚有思理尝买得一长鸣鸡笼盛遂作人语与处宗谈论宗因此功大进　増晋书载记曰前秦王猛隐于华阴山怀佐世之志桓温入关猛被褐而诣之谈当世之事扪虱而言旁若无人　北史曰泰常二年崔浩在帝前进讲书传论近世人物帝大恱说至中夜赐浩缥醪酒十斛水精戎盐一两曰朕味卿言若此盐酒故与卿同其味也　陈书曰后主在东宫时造玉柄麈尾新成亲执之曰当今多士如林堪捉此者独张讥耳即手授讥后主尝幸钟山开善寺召从臣坐于寺西南松树下敕召讥竪义时索麈尾未至敕取松枝手以属讥曰可代麈尾　唐书曰徐文逺博通五经时耆儒沈重讲太学文逺从之质问不数日辞去或问其故答曰先生所说纸上语耳若奥境彼有所未见者重知其语召与反复研辩嗟叹其能　又曰陆德明补太学博士髙祖释奠召博士徐文逺浮屠慧乗道士刘进喜各讲经德明随方立义徧析其要帝曰三人诚辩然德明一举輙蔽可谓贤矣　又曰太宗尝叹五经传习寖讹诏顔师古于秘书省考定多所厘正旣成悉诏诸儒议于是各执所习共非诘师古师古随方晓答谊据该明出其悟表人人叹服帝因颁所定书于天下　又曰孔颖达隋大业初授河内郡博士炀帝召天下儒官集东都诏国子秘书学士与论议颖逹为冠贞观初除国子司业与诸儒议厯及明堂事多从其说以论撰劳加散骑常侍爵为子　又曰杨绾造之者清谈终晷不及荣利欲干以私闻其言必内愧止经诰微学家疑晦者一见即诣其极　天宝遗事曰明皇于勤政楼以七宝装成山座髙七尺召诸学士议论古今胜者得升座张九龄论辩风生首登此座焉　唐旧纪曰穆宗即位召侍讲学士韦处厚路随于太液亭讲毛诗关睢尚书等篇旣罢并赐绯鱼　宋史曰李觉迁国子博士太宗幸国子监觉方聚徒讲书召令对御讲觉曰陛下六龙在御臣何敢轻升髙座上因降辇令有司张帟幕设别坐诏觉讲周易之泰卦　又曰程颐哲宗初擢为崇政殿说书即上疏愿名儒入侍劝讲讲罢留之分直以备访问颐每进讲色甚庄继以讽谏　又曰张载尝坐虎皮讲易京师听从者甚众一夕二程至与论易次日语人曰比见二程深明易道吾所弗及汝辈可师之撤坐辍讲　又曰朱熹知南康军间诣郡学引进士子与之讲论访白鹿洞书院遗址奏复其旧为学规俾守之　又曰陆九渊尝与朱熹会鵞湖论辩所学多不合及熹守南康九渊访之熹与至白鹿洞九渊为讲君子小人喻义利一章听者至泣下　元史曰赵复得程朱所着诸经传注尽録以付姚枢时杨惟中闻复议论始嗜其学乃与姚枢谋建太极书院立周子祠以二程张杨游朱六君子配食取遗书八千余卷请复讲授其中　又曰呉澄游龙兴行省掾元明善以文学自尝问澄易诗书春秋奥义叹曰与呉先生言如探渊海遂执弟子礼终其身　吾学编曰王守仁正德中廵抚南贑等处开书院日与海内名贤士大夫讲学岭北风俗丕变　李氏续藏书曰湛若水増城人卜筑西樵多士来学支与日给钱米开礼舍于僧寺至斋戒三日习礼成而后听讲讲必端坐观心不遽与言
　　讲论三【谈并载】
　　原撞钟　鸣鼓【善待问者如撞钟详善诱　谢承后汉书董春少好学究极圣指后还归立精舍逺方门徒从者常数百人诸生每升讲堂鸣鼔三通横经捧手请问者百人追随上堂难问者百余人】下帷　施帐【上详讲论二　后汉书马融常在髙堂施绛纱帐前授生徒后列女乐弟子以相次传授鲜有入其室者】　礼师　奠圣【礼记太学始教皮弁祭菜示敬道也郑注曰祭菜礼先圣先师也　宋书魏齐王每讲肄经通辄使太常释奠先圣先师于辟雍】　绍轲　继孔【陆士衡七徴演八代之洪音统先圣之遗训耸一心以绍轲敦四教以承丘　苏顺贾逵诔惟天生君继孔之迹光明克哲果论至赜】　西河　东海【史记孔子旣殁子夏居西河教授为魏文侯师　谢承后汉书包咸明鲁诗论语注东海立精舍讲授】　肃成门　金华殿【上详讲论二　汉书班伯为中常侍上方向学郑寛中与张禹朝夕入说尚书论语于金华殿中诏伯受焉旣通大义又讲异同于许商】　善论难　善谈论【后汉书丁鸿年十三从桓荣授欧阳尚书三歳而明章句善论难为都讲遂笃志精锐布衣荷担不逺千里　蜀志刘琰有风流善谈论又襄阳记习祯善谈论亚厐士元而在马良之右又汝南先贤传谢眞与边让并善谈论俱有名】　就髙谈　解微旨【谢承后汉书豫章宋度拜零陵令县民杜伯夷清髙不仕度就与髙谈伯夷感德诣县县署功曹　管辂别传诸葛原字景春数与辂共射覆不能穷之景春与辂有荣辱之分因辂饯之大有髙谈之客知人多闻其善卜仰观不知其有大异之才于是先与辂共论圣人制作之原又叙五帝三王受命之符辂解景春微旨上论五帝如江如汉下论三王如翮如翰其英者若春华之俱发其攻者若秋风之落叶听者惑不达其义言者声莫不心服】　夜达旦　昼达夜【东观汉记尹敏与班彪亲善每相遇与谈常日旰忘食夜则达旦　蜀志先主谓诸葛亮曰马谡言过其实不可大用君其察之亮犹不然以谡为参军每引见谈论自昼达夜】　析芒理　济微言【陆机七徴吾将罄生理于太昧诱众妙乎门析芒理于未殊济微言于已坠】　讲习道德　讲肄书传【冯敬通自叙云年衰歳暮自悼迄无成功将栖迟肥饶之野殖艺生产讲习道德　下详讲论五】　集门生讲　与同好谈【世说服防旣善春秋将为注欲参考同异闻崔烈集门生讲论遂匿姓名为烈门人赁作食每当至讲时辄窃听戸壁间旣知不能逾已稍共诸生聚其短长烈闻不测何人然素闻防名意疑之明早往及未寤便呼子愼子愼防不觉惊应遂相与友善　蜀志董允尝与尚书令费袆中典军胡济等共期游宴严驾已办而郎中襄阳董恢诣允修敬恢年少官微见允停出逡廵求去允不许曰本所以出者欲与同好游谈也今君已自屈方展阔积舍此之谈就彼之宴非所谓也乃命解骖袆等罢驾不行】　说经鋞鋞　论难僠僠【东观汉记杨政字子行治梁丘易与京兆祁圣元同好俱名善说经书京师号曰说经鋞鋞杨子行论难僠僠祁圣元】　讲诵孜孜　谈论津津【东观汉记刘天资喜学师事刘述常在师门布衣徒行讲诵孜孜　益部耆旧传刘子政谈论津津甘如粘蜜】　讲论不辍寻诵不倦【世说逺公在庐山中虽老讲论不辍　后汉郑康成在马融门下三年不得见融使】
　　【髙业弟子传授于康成康成日夜寻诵未尝怠倦】　命驾而谈　抵掌而谈【防稽典録范蠡楚宛三戸人也文种为宛令游三戸之里下车谒蠡蠡不为礼种还馆复遣使奉谒蠡默而不言使还白状种命驾而谈旁人观者耸听　战国防苏秦说赵王于华屋之下抵掌而谈赵王大悦封为武安君受相国印革车百乗锦绣千纯白璧百双黄金万镒以随其后约从散横以抑强秦】　终日不食移日忘餐【后汉书张居眞专意经书方其讲问乃不食终日及有难者辄为张数家之说令择】
　　【从所安诸儒皆伏时右扶风徐业亦大儒也与语大惊曰今日相遭眞解蒙矣遂请上堂难问极日　荆州先贤传厐士元师事司马德操蚕月躬采桑后园士元往见之因与共谈遂移日忘餐德操于是异之】　移日方出　终日不竭【世说谢万与太傅共诣简文万来无衣帻可前简文曰但前不湏衣帻旣见共谈移日方出　又钟世季谓裴季文谈终日不竭】　皆宗眞长　自讲庄子【语林刘道生与眞长言一时有名誉者皆宗眞长俗说桓灵宝在南州时自讲庄子一篇一日更说】称为理窟　谓之谈林【郭子云张凭举孝亷出诣刘眞长俱谒抚军旣前抚军与】
　　【之言谈称凭为理窟　世说裴仆射善谈时人谓之谈林】　理旨邈　辞简心虚【谢尚谈赋斐斐亹亹似有若无云云】　林法师小屈　诸葛厷超诣【世说王文度在西州与林法师讲韩孙诸人并在坐林公理每欲小屈孙兴公曰法师今日如着敝絮在荆棘中触地挂阂　乂诸葛厷年少不肯学问时与王夷甫谈便已超诣王叹曰卿天才卓出若复小加研寻一无所愧厷后看庄老更与王语便足相抗衡】　春日泮薄冰　秋风埽枯叶【抱朴子有客谓二陆兄弟善于谈论辞少理畅语约事举莫不豁然若春日之泮薄冰秋风之埽枯叶】　先备弟子之礼　可言天人之际【后汉书肃宗初出张酺为东郡太守后帝每言酺前入侍讲屡有谏正訚訚恻恻出于诚心元和初东廵狩幸东都引酺及门生并郡县吏防庭中帝先备弟子之仪使酺讲尚书一篇然后修君臣之礼　魏志王弼幼而察惠年十余好老氏通辨能言时何晏为吏部尚书叹之曰仲尼称后生可畏若斯人者可与言天人之际】　下坐　重席【庾乗能讲论自以卑第每处下坐贵人多以下问之由是学中必以下坐为贵殷氏世传曰殷亮建武中徴拜博士诸儒讲论胜者赐席亮重至八九】　讷口　解颐【倪寛讷口不能发明禇大辨论而智不及寛也　匡说诗解人颐】　掷麈尾　折鹿角【晋孙盛字安国常诣殷浩谈论对食奋掷麈尾悉落饭食冷而复暖者四至暮忘餐而理竟不定也麈尾讲者所执　下详讲论二】　可以问　不相让【侍坐大司成逺近间三席可以问终则负墙列事未尽不问　后汉和帝因朝会诸儒鲁丕与贾逵黄香相难数事帝善丕说赐冠帻履鞭丕因上疏曰说经者传先儒之言非从已出不得相让不则其道不明】　讲求典礼　敷奏经书【左传曰赵武子讲求典礼　东观汉记桓荣拜议郎入侍太子每朝防辄令荣于公卿前敷奏经书帝称善】　礼让相厌　心形俱服【后汉书车驾幸太学会诸博士论难于前桓荣被服儒衣温恭有蕴借辩明经义每以礼让相厌不以辞长胜人儒者莫之及晋书王凝之妻谢氏字道韫嫠居会稽家中莫不严肃太守刘柳闻其名请与谈议道韫素知柳名亦不自】
　　【阻乃簮髻素褥坐于帐中柳束修整带造于别榻道韫风韵髙迈叙致清雅先及家事慷慨流连徐酬问旨词理无滞柳退而叹曰实顷所未见瞻察言气使人心形俱服道韫亦云始遇此生听其所问殊开人胸府】増预讲席　开讲筵【梁书中宗于敬贤殿讲老子仆射王襃执经百僚皆预讲席　宋史范冲迁起居郎俄开讲筵升兼侍读上雅好左氏春秋命冲与朱震专讲冲敷衍经旨因以规讽上未尝不称善】　白牛溪　白鹿洞【王绩负苓者说文中子讲道于白牛之溪程氏退省于松下语周易薛曰不及伏羲氏乎何辞之多也俄而有苓者曰昔者伏羲氏之未画也四序其不行乎万物其不生乎何营营乎而费画也　下详讲论二】　讲五经　辨三教【梁书卢广范阳涿人少明经有儒术天监中归梁为国子博士遍讲五经时北来人儒学者并聚徒讲说惟广言论清雅　唐书尹愔为国子大成每释奠讲辨三教听者皆得所未闻】　为钟鼓　若琴瑟【上详讲论一　晋书裴遐善言元理音辞清畅冷然若琴瑟尝与河南郭象谈论一座嗟服】　发洪钟　破巨浪【温飞卿诗谈柄发洪钟东坡诗髙谈破巨浪】　淮湖渀　峰峦峻【杜诗谈论淮湖渀　刘宾客诗持论峰峦峻】　惊四筵　敌两都【杜诗髙谈雄辨惊四筵　东坡诗宾主谈锋敌两都】　号天口　当疵面【十畧田骈好谈论时号曰天口　晋书赵孟为尚书都令史善于清谈其面有疵黯时人言诸事不决皆当疵面】　隔绛纱　障青绫【晋书太常韦逞母宋氏其父授以周官音义曰吾无男汝可受之符坚诣太学卢壸奏曰比年撰缀惟周礼注未有其师窃见宋氏传其父业今年八十视听无阙非此母无以传授后生于是就其家起讲堂隔绛纱而传授以宋氏为宣文君　又谢奕女道韫王凝之妻也凝之弟献之尝与宾客谈议词理将屈道韫遣婢白献之曰欲为小郎解围乃施青绫歩障自蔽申献之前义客不能屈】　道韫解围　文惠忘寝【上详障青绫注　梁书齐文惠太子入居东宫沈约管书记时王侯列官或不得进约每以为言太子曰得卿谈论然后忘寝卿欲我夙兴可恒早入迁太子家令】　夜至前席　夜留对榻【汉书文帝思贾谊徴之至入见上方受厘坐宣室因感神事而问之谊具道所以然之故至夜半文帝前席旣罢曰吾乆不见贾生自以为过之今不及也　宋史侯师圣学于程颐未悟访周敦颐敦颐留对榻夜谈越三日乃还颐惊曰非从周茂叔来耶其善开发人此】　言及治体　讲明心学【性理程子曰某接人谈经论道者亦甚多肯言及治体者诚未有如子厚　宋史廖徳明受学朱熹乾道中浔州教授为学者讲明心学之要在粤立师悟堂刻朱子家礼程氏诸书公余延僚属及诸生亲为讲说逺近化之】百僚就讲　五馆并听【杨汪为国子祭酒帝令百僚就学与汪讲论天下通儒硕】
　　【学多萃焉论难锋起皆不能屈帝令御史书其问答奏之省而大恱　梁书天监四年初置五经博士各开馆教授以严植之兼五经博士植之讲五馆生必至听者千余人】　防文切理　建端树义【唐书岑文本谓所亲曰马君论事防文切理无一言可损益听之纚纚令人忘倦苏张终贾应止此耳又儒学传明皇为太子褚无量拜国子司业太子释奠国学令讲经建端树义博敏而辨】　义证精博　譬晓密微【唐书王恭贞观初拜太学博士讲三礼别为义证甚精博盖文懿文达皆当时大儒每讲遍举先儒义而必畅恭所说　乂盖文懿为国子助教旣升席公卿更相质问文懿譬晓宻微逺近宗仰】　三日不谈　七歳爱讲【庄子曰孔子见老聃归三日不谈弟子问之曰吾乃今于是乎见龙龙合而成体散而成章乗乎云气而养乎阴阳予口张不能嗋　宋史司马光生七歳凛然如成人闻讲左氏春秋爱之退为家人讲即了其大指自是手不释卷至不知饥渴寒暑】　惮此后生　喜其先饮【三国典畧袁宪幼聪敏好学梁武帝修建庠序别开五馆其一馆在宪宅西宪父君正遣宪候国子博士周正将登讲座弟子毕集乃授宪麈尾时谢岐何妥在坐正谓曰二贤虽穷奥赜得无惮此后生耶何谢逓起义端宪酬对闲敏神色自若正曰此郎已堪代为博士矣　管辂别传辂父为琅邪郡兵长辂时年十五琅邪太守单子春欲得相见辂父遣辂造之大防宾客百余人辂问子春府君多嘉宾辂胆志未刚若相观惧失精神先饮三升清酒然后言子春大喜便酌酒独使饮之酒尽子春曰吾自与卿旗鼓相当辂言学问微浅但论金木水火神之精耳于是唱大论之端文彩泛流枝叶横生子春及众士互相攻劫诘难风起而辂人人答对言皆有余至日向暮酒食不行】　迎舟与谭　烹鱼而论【集事渊海晋简文帝时谢尚鎭牛渚秋夜乗月与左右微服泛江防袁宏在舫中讽咏声旣清防辞又藻拔遣问焉答曰是袁临汝郎诵诗即其咏史之作也尚即迎升舟与之谭论申旦不寐　皇极经世外书渔者垂钓于伊水之上樵者过之析薪烹鱼而食之饫而论易】　可坚城垒　如决江河【世说谢胡儿语庾道季诸人莫当就卿谈可坚城垒庾曰若文度来我以偏师待之康伯来济河焚舟宋史蔡幼学器质凝重莫窥其际终日危坐一语不妄发及辨论义理纵横阖辟沛然如决江河虽辨士不及】下流东注　虚往实归【韩愈送石洪序与之语道理辨古今事当否论人髙下事】
　　【后当成败若河决下流而东注若驷马驾轻车就熟路而王良造父为之先后也若烛照数计而卜也　元史韩择奉元人理学有质问者口讲指画无倦容士大夫游宦过秦中必往见择莫不虚徃实归】　悬河泻水　入室操戈【上详讲论二　性理李延平与其友书曰元晦讲学极造其微渠所论难处皆是操戈入室须从源头体认来】　疴间寐醒　冰解的破【性理魏鹤山谓朱子曰极曰诚曰仁曰道曰中曰恕曰性命曰气质曰天理人欲曰阴阳神若此等凡皆圣门讲学之枢要而千数百年习浮踵漏莫知其说者至是脱然如沉疴之间大寐之醒　又蔡觉轩近思后録杨遵道居平无喜愠色与人辨论纲振条晰发微指极冰解的破闻者钦耸退而察其私言若不能出诸口盖度不身践不茍言】　整容而进　避席而退【陈书张讥梁大同中召补国子正言生梁武帝尝于文德殿释乾坤文言讥与袁宪等预焉敕令论议诸儒莫敢先出讥乃整容而进谘审循环辞令温雅武帝赐裙襦绢等仍云表卿稽古之力　隋书辛彦之与牛撰新礼沈重名为硕学髙祖常令彦之与重议论重不能抗于是避席而谢之曰辛君所谓金城汤池无可攻之势】　依经辩举　随方占对【唐书刺史窦抗集诸生讲论于是刘焯刘思孔颖达并以耆儒开门受业是日悉至而盖文达依经辩举皆诸儒意所未叩一坐厌叹　又徐文逺说经徧举先儒异论分明是非乃出新意以折衷听者忘劳为国子博士髙祖幸国学观释奠文逺发春秋题论难锋生随方占对莫能屈】　吐发闲雅　酬复渊诣【北史卢景裕博通经典齐文襄入相于第开讲招延时隽令景裕解所注周易景裕理义精微吐发闲雅时有问难或相诋诃而景裕神采俨然从容往复无际可防　孔帖王方庆学者有所咨质酬复渊诣】　约言析理　髙谈娯心【晋书乐广善谈论每以约言析理以厌人之心　文曹丕与朝歌令书妙思六经逍遥百氏髙谈娯心哀筝顺耳乂谢灵运拟邺中集诗妍谈旣愉心哀弄信睦耳】　清谈干云　飞谈卷雾【纪纂渊海东汉焦和清谈干云　晋书刘惔韩伯传论曰刘韩儁爽标置轶羣胜气笼霄飞谈卷雾又賛曰刘韩秀士珠谈间起】　蔚若霞烂涣若冰释【文陆机今日良宴防诗髙谈一何绮蔚若朝霞烂　元史呉澄身若不胜衣正坐拱手气融神迈答问亹亹使人涣若冰释】　逾月不出　饥歳不废【文中子中说薛收游于馆陶适与魏徴归告子曰徴顔冉之器也徴宿子之家言六经逾月不出及去谓薛收曰明王不出而夫子生是三才九畴属布衣也　孔帖崔从防歳饥拾橡实以饭讲学不废】　人丐余论　舌无留语【刘孝标广絶交论弱冠王孙绮纨公子道不挂于通人声未遒于云阁攀其鳞翼丐其余论附驵骥之旄端轶归鸿于碣石是曰谈交　孔帖赵智入为陈王师讲孝经百福殿宰相文馆学士太学生皆在智举五学诸儒更诘辨随问酬答舌无留语】
　　讲论四【谈并载】
　　原谈辞如云【符融师事少府李膺膺风性髙简每见融辄絶它宾客听其言论融幅巾奋褏谈辞如云膺捧手叹息】　讲授泽中【又杨伦通古文尚书不应州郡之命讲授于大泽中弟子至千余人】　增感起昬俗【又崔寔字子眞除为郎明于政体论当世事言辨而确賛曰子眞持论感起昬俗】　后至延上坐【又大将军袁绍总兵冀州遣使要郑元大防宾客元最后至乃延升上坐绍客多豪俊见元儒者未以通人许之竞设异端百家互起元依方辨对咸出问表皆得所未闻莫不嗟服】　原号曰谈止【益部耆旧传董扶发辞抗论益部少双故时号曰谈止言凡善谈者遇之则止人莫能伍】　简雍常为谈客【蜀志简雍少与先主有旧与糜竺孙干并为从事中郎常为谈客】　刘表坐谈客耳【魏志曹操将征袁尚刘表使刘备袭许以讨操郭嘉曰表坐谈客耳自知才不足以御备重任之则恐不能制轻用之则备不为用虽虚国逺征公无忧矣操遂行】　讲论大义【魏文帝着典论诗赋盖百余篇集诸儒讲论大义】　雅论纷纭【何晏别传曹爽常大集名儒长幼莫不预防晏清谈雅论纷纭不竭不觉诸贤在位】　衮衮可听【竹林七贤论王济尝解禊洛水明日或问曰昨日有何论议济曰张华善说史汉裴逸民叙前言往行衮衮可听安丰侯道子房季札之间超然元着】　谈论弥日【晋书卫玠迁豫章是时大将军王敦鎭豫章长史谢鲲先雅重玠相见欣然谈论弥日】　増平子三倒【世说衞玠少有名理琅邪王平子髙气不羣每闻其语议至乎理防之间要微之际辄絶倒于坐前后三闻为之三倒时人遂曰衞君谈道平子三倒】口中雌黄【晋书王衍妙善元言惟谈老庄为事义理有所不安随为改更世号口中雌黄】　一代说宗【又潘京举秀才到洛尚书令乐广共谈累日谓曰君天才过人若学必为一代说宗京遂勤学不倦】　原太尉晩节好谈【郭子云郗太尉晚节絶好谈论旣非所经而甚矜之】　支遁著名【晋中兴书沙门支遁以清谈著名于时风流贵胜莫不崇敬】　清谈极日【文士传郑曹与盛彦陆云友性不好酒恒箪食瓢饮清谈极日】　増髙士欲屈【南史张敷好读元言兼属文论初父邵使与髙士南阳宗少文谈系象徃复数番少文每欲屈握麈尾叹曰吾道东矣于是名价日重宋武帝召见竒之曰眞千里驹也】　谈所遗漏【又陆澄齐武帝时领国子博士时尚书令王俭自以博闻多识读书过澄集学士何宪等盛自啇畧澄待俭语毕然后谈所遗漏数百千条皆俭所未覩俭乃叹服】　讲肆【梁书陆倕与徐勉书曰凡圣贤可讲之书必以周官立义惟助教沈峻特精此书时开讲肆羣儒刘嵒沈熊之徒皆执经下座北面受业莫不叹服】　听受不疲【又贺琛幼孤伯父场授其经业琛乃筑室郊郭之际究其精微占述先儒吐言辨洁坐者听受终日不疲】
　　讲论五
　　原诗晋潘岳于贾谧坐讲汉书诗曰治道在儒儒由人显允鲁侯文质彬彬笔下摛藻席上敷珍前疑惟辨旧史惟新惟新尔史旣辨尔疑延我僚友讲此微辞陆机讲汉书诗曰税驾金华讲学秘馆有集惟髦芳风雅宴　増宋谢灵运命学士讲书诗曰时往歳易周聿来政无成曽是展余心招学讲羣经铄金旣云刃凝土亦能铏望尔志尚隆逺嗣竹箭声敢谓荀氏训且布兰陵情　原梁任昉厉吏民讲学诗曰暮烛迫西榆将落戒南畞曰余本疏惰頽暮积榆柳践境渴师臣临政钦益友旰食愿横经终朝思拥箒虽欣辨兰艾何用辟蒿莠　陈周正学中早起听讲诗曰诘朝参下座闲歩出重闱北堂月稍隐南枝鹊已飞早霜垂霭霭初雾上霏霏严唱虽罢柝髙门尚掩扉旣伤年绪促复嗟心事违平生爱山海宿昔特精微未解轻身去惟应下第归周庾信和何仪同讲竟述怀诗曰无名即讲道有动
　　定参微安经让礼席正业理儒衣似得游焉趣能同舍讲归石渠人少歇华阴市暂稀秋云低晚气短景侧余晖萤排乱草出雁舍断芦飞别有平陵迳萧条客衰实欣怀防问逢君理入微　増唐孟郊赠别殷山人说易后归幽墅诗曰夫子说天地若与灵言幽幽人不知一一予所敦秋月吐白夜凉风韵清源旁通忽已逺神感寂不喧一悟祛万结夕怀倾朝烦旅舟无停波别马嘶去辕殷勤荒草士防有知己论　宋吕希哲经筵大雪不罢讲诗曰水晶宫殿玉花零防缀宫槐卧素屏特勅下帘延墨客不因风雪废谈经　又曰强记师承古道先无穷新意出陈编一言有补天顔动全胜三军贺凯旋　元呉澄次韵夏编修谈经诗曰六经在天下浩瀚若河汉东流竟日夜万世资漑灌辽哉去圣久原逺末益散吾乡有竒彦京国逞纵观妙句发新声严严气魁岸相期五色剖实得犀瓣　周伯琦上御宣文阁亲视宫学弟子员讲诵经史纪恩诗曰北辰环象纬东璧烂宸居屏翔金鸑鷟研倚玉蟾蜍百揆敷言旣重帷进讲余黄卷陈香案青衿拜玉除唐虞彞训阐周孔格言摅下济天容怿渊居睿思纾菁莪深乐育棫朴广涵煦文华归艺苑治业本经畬　明张位雪夜讲庄义诗曰斥鷃适蒿林应笑丹鳯穴井蛙擅一壑宁识东海鼈未启元关钥是非妄分别漆园垂奥旨万代迎超迭清宵天籁寂玉宇逈尘彻蓬境遇眞仙长跪问宝诀焚香开素编疑义相与决眞原了能悟澹然离言说至人握化机形去神不灭独立万象表宇宙自提挈蝉蜕汚泥中尘垢不能湼微言动四座拱手叹竒絶至理可治心圣途无异辙若非不二见安使樊篱撤钧天奏洞庭神气遡寂穴譬若饮羣河量足心自恱虚往实而归髙旷趣转洁静对欲忘言门深径尺雪　黄辉清秋瀛洲亭论学诗曰商秋风时来凉景动飞阁万化肃以收吾生安所泊百龄寸隂积念往霍如昨闻道苦不早薄殖念将落徙倚函丈侧夫子幸发药至精忌太用元气固亭槖先民逝未逺响象有栖托再拜承至言寡和愧鸣鹤
　　増赋唐李程汉章帝白虎殿观诸儒讲五经赋曰汉章帝以文教式孚象德崇儒仿石渠徴校文之所配白虎集青衿之徒宏辩者愤愤悱悱博议者云萃风趋所以讃扬政理岂惟探讨典谟尔其髙观洞开鸿儒四防八索九丘之籍理析异同三坟五典之书义分小大实钩深而索隐况致逺而情髙谈柄乍挥振冠盖之岌岌词源忽注泻江海之滔滔将以演制度之善论威仪之盛撮五经之阃阈为九流之镜懿哉释铃键之枢奥赜精微而讨论疑之者风散冰释学之者理顺义存可以明乎襃贬从其简易贡别九州兴穷六义岂惟槭之说盖以识之智
　　原碑梁元帝皇太子讲学碑曰皇太子洊雷种德重离作两业冠孟侯道髙上嗣宫墙累仞髙山仰止承华之闱更似通德之门博望之园反华阴之市家丞四子并入四科洗马后车俱通六学转金路而下辟雍睟玉裕而经槐市详其悬镜髙堂衢尊待酌瞻后忽前博文约礼将使东极长男之宫不独铭于银榜南皮太子之序岂徒擅于金碑　陈江总皇太子太学讲碑曰我大陈之御天下若水涣其长澜瑶星其永厯重华诞睿兴于大鹿之野敬仲继业盛矣鸣凤之占兼以鸿才海富逸思泉泻含毫落纸动八阕之歌謡只句片言谐五声之节奏云飞风起追压汉帝之辞髙观华池逺跨魏王之什爰复建藏书之册开献书之路帷帐丛残家壁遗逸紫台秘典緑帙竒文羽陵蠧迹嵩山落简外史所掌广内所司靡不饰以铅椠雕以缃素此文教之修也原表梁简文帝请右将军朱异奉述制旨易义表曰臣闻仰观俯察定八卦之宗河图洛书符三易之教譬彼影圭居四方之中极犹彼黄钟总六律之殊气疑关永辟逾农之洞启辞河旣吐迈龙门之已凿臣以庸蔽窃尚名理鑚仰极深伏惟舞蹈冒欲请侍中右衞将军臣异于元圃宣猷堂奉述制旨易义阐圣作垂裕求谨以表闻伏愿垂允　又请尚书左丞贺琛奉述制旨毛诗义表曰臣闻乐由阳来性情之本诗以言志政教之基故能使天地咸亨人伦敦序故东鲁梦周穷兹删采西河绍魏着彼纉述叶星辰而建诗观斗仪而命礼以为陈徐雅颂膏肓匪一燕韩篇什痼疾多端北海郑君徒逢笺释南郡太守空为异序庶令中和永播硕学知宗大胥负师国子咸绍孝敬之徳化洽天下多识之风道行比屋　周正请梁武帝释乾坤二系义表曰自非含徽体极尽化穷神岂能通志成务探致逺而宣尼比之桎梏絶韦编于沴宇轩辕之所听荧遗元珠于赤水至若爻画之包于六经文辞之穷于两系名儒剧谈以厯载鸿生指掌以终年自制旨降谈彖繇裁成易道析至微于秋毫涣层冰于幽谷　増明陶望龄拟宋崇政殿说书赵师民进劝讲箴表曰哲后垂文六籍启传心之奥王人迈训多闻惟建事之图况讲幄之宏开实熙朝之钜典敢因诵窃附韦箴恭惟宝箓新膺式举临雍之礼神珠在握不忘就学之功玉座晏清风回衿佩金华问对日永图书是以掩汉烈于石渠同轩皇之特室矣属军旅之未宁致简编之暂废顾人主之养心譬场师之种树虽有一隅之警仅如片叶之摇岂可急杪末而失本根病飘摇而忘灌漑昔有虞懋德苗格舞干姬后敷文崇降因垒念罔愆在师古有不贡则修言维开宝太平之时实草昧经纶之始呉越尚兴于卧侧桴鼓未寝于师中然犹时披九五之文朝登隐德日览三篇之益院辟崇文臣章缝贱士占毕末流春鸟秋虫抱微音而欲吐酉岩鲁壁庶遗绪之未亡敢匿狂言以招官谤伏愿山维累土勿亏一篑之功海擅谷王无间细流之择则垂衣裳治受龙马而凝圗执玉帛朝封狼胥而立碣
　　原启梁简文帝谢勅赉中庸讲疏启曰若覩元圭如观金版洽日九披流光照灼庆云五色垂采氤氲天经地义之宗出忠入孝之道实立教之关键德行之指归自非千年有圣得奉皇门无以识九经之伦禀二门之致窃以周发上圣问五行于箕子宣尼照极访六儛于苌未有悬镜独晓仰均神鉴方知始画八卦风羲有慙正名百物轩辕为陋　增唐张说上东宫请讲学启曰臣闻安国家定社稷者武功也经天地纬礼俗者文教也社稷定矣固宁辑于人和礼俗兴焉在刋正于儒范故周文王之为太子也崇礼不倦魏文帝之在春宫也好古无怠伏惟殿下主鬯青宫固本也分务紫极观政也副羣生之望作累圣之储监国理人可谓至重矣厯代经史率多纰缪实殿下阐扬之日刋定之秋伏愿博采文士精求硕学表正九经刋考三史则圣贤遗范粲然可观况殿下至性神聪留情国体幸以问安之暇应物之余引进文儒详观文典商略前载讨论得失降温顔开谠议则政途理体日以増益继业承祧永垂德美増记唐欧阳詹大学博士讲礼记记曰说释典籍谓之讲讲之为言耩【公项切穮也】也如农之耕田畴焉畴将植而求实虽耕矣必耩分其畦垄嘉谷由是乎生典籍将肄以求明虽习矣必讲穷其旨趣儒术由是乎成我国庠春享先师后更月命博士清河张公讲礼记成儒术也圣祖三刋经九公通其六精于五礼也者御人之大故首于羣籍而讲之束修既行筵肆乃设公就几北坐南面直讲抗牍南座北面大司成端委居于东小司成率属列于西国子师长序公侯子孙大学师长序卿大夫子孙四门师长序八方俊造广文师长序天下秀彦其余法家墨家书算家辍业以从没阶云来即席鳞居攅弁如星连襟成帷公先申有礼之本次陈用礼之要正三代损益得失定百家疏义长短镕乎作者之意注乎学者之耳河倾于悬风落于天清泠洒荡幽逺无泥所昧镜彻于灵台所疑冰释于心泉后一日闻于朝百司达官造者半后一日闻于都九城知名造者半皆寻声得器虚来实归
　　原书后汉孔臧与子琳书曰告琳顷来闻与汝诸友生讲肄书传孜孜昼夜衎衎不怠善矣人之进道惟问其志取必以渐勤则得多山霤至柔石为之穿蝎虫至弱木为之弊然而能以微脆之形陷坚刚之体岂非渐之致乎
　　名理
　　増世说新语曰诸名士共至洛水戏还乐令问王夷甫曰今日戏乐乎王曰裴仆射善谈名理混混有雅致北齐书曰髙祖令杜弼带州骠府长史弼性好名理探味元宗自在军旅带经从役　陈书曰张讥天嘉中迁国子助教时周正在国学发周易题正弟直亦在讲席讥曰今日义集辨正名理虽兄弟急难不得有助
　　好学一
　　原商书说命曰惟学逊志务时敏厥修乃来允怀于兹道积于厥躬惟斆学半念终始典于学厥德修罔觉诗周颂曰日就月将学有缉熙于光明増礼儒行曰儒有夙夜强学以待问　原论语子曰君子食无求饱居无求安敏于事而愼于言就有道而正焉可谓好学也已　又曰学如不及犹恐失之　又子夏曰日知其所亡月无忘其所能可谓好学也已　増大学传曰如切如磋者道学也　中庸子曰有弗学学之弗能弗措也人一能之已百之人十能之已千之　荀子劝学篇曰功在不舍锲而舍之朽木不折锲而不舍金石可镂是故无冥冥之志者无昭昭之明无惽惽之事者无赫赫之功行衢道者不至事两君者不容目不两视而明耳不两听而聪螣蛇无足而飞梧防五技而穷诗云其仪一兮心如结兮故君子结于一也　淮南子修务训曰盲者目不能别昼夜分白黒然而搏琴抚弦参弹复徽攫援摽拂手若蔑不失一弦使未尝鼓瑟者虽有离朱之明攫掇之捷犹不能屈伸其指何则服习积贯之所致故弓待檠而后能调劒待砥而后能利玉坚无敌镂以为兽木直中绳揉以为轮又况心意乎由此观之知人无务不若愚而好学　刘向说苑曰晋平公问于师旷曰吾年七十欲学恐已暮矣师旷曰臣闻之少而好学如日出之阳壮而好学如日中之光老而好学如炳烛之明炳烛之明孰与昧行　徐干治学篇曰学者如登山焉动而益髙如寤寐焉久而愈足诗云髙山仰止景行行止好学之谓也倦立而思逺不如速行之必至也矫首而徇飞不如循雌之必获也孤居而愿智不如务学之必达也　韩愈进学解曰业精于勤荒于嬉行成于思毁于随
　　好学二
　　原汉书曰董仲舒少治春秋下帷讲诵弟子传以久次相授业或莫见其面盖三年不窥园其精如此　増拾遗记曰任末年十四时学无常师负笈不逺崄阻或依林木之下编茅为庵削荆为笔尅树汁为墨夜则映星望月暗则缚蔴蒿以自照观书有合意者题其衣裳以记其事门徒恱其勤学更以净衣易之临终诫曰夫人好学虽死若存不学者虽存谓之行尸走肉耳　原魏略曰常林少单贫虽贫自非手力不取之于人性好学汉末为诸生带经耕锄其妻常自餽饷之林虽在田野其相敬如宾　増晋阳秋曰车武子勤学不倦家贫不常得油夏月则练囊盛数十萤火以照书夜以继日梁书曰沈约幼孤贫笃志好学昼夜不倦母恐其以劳生疾常遣减油灭火而昼之所读夜辄诵之遂博通羣籍　又曰刘峻好学家贫寄人庑下自课读书常燎麻炬从夕达旦时或昏睡其髪旣觉复读终夜不寐其精力如此自谓所见不博闻有异书必往祈借崔慰祖谓之书淫　后魏书曰祖莹好学耽书以昼继夜父母恐其成疾禁之不能止常密于灰中藏火父母寝后然灯读书以衣被蔽塞窗戸恐漏光明为家人所觉　北史曰齐李铉家素贫春夏务农冬乃入学三冬不畜枕每睡假寐而已　后周书曰樊深性好学老而不怠朝暮还往常据鞍读书至马惊坠地终亦不改　杜淹文中子世家曰文中子受书于东海李育学诗于防稽夏琠问礼于河东关子明正乐于北平霍汲考易于族父仲华不解衣者六歳其精志如此　唐书曰宗室戡幼孤好学大寒掇薪自炙夜无然膏黙念所记年三十明六经　又曰刘仁轨少贫贱好学值乱不能安业每动止画地书空写所习卒以通博闻　又曰阳城好学贫不能得书求为吏隶集贤院窃院书读之昼夜不出戸六年无所不通　潜确书宋范仲淹夜读书帐中帐顶如墨色及贵夫人以示诸子曰尔父少时勤学灯焰之迹也　范祖禹集司马光以圎木为警枕少睡则枕转而觉乃起读书　性理张防曰邵尧夫少受学于李挺之又游河汾之曲以至淮海之滨渉于济汶达于梁宋茍有达者必访以道无常师焉乃退居共城庐于百原之上大覃思于易经夜不设寝日不再食三年而学以大成　元史许衡嗜学如饥渴贫无书尝从日者家见书疏义因请寓宿手抄归旣逃难岨崃山始得易王辅嗣说时兵乱中衡夜思昼诵身体而力践之　名山藏曰曹端笃尚理学专静研究座下着足处两甎皆穿
　　好学三
　　原研精　折节【后汉书曹襃博雅疏通常憾朝廷制度未备慕叔孙通为汉礼仪昼夜研精沈吟转思寝则怀抱笔札行则诵习文书当其念至忘所之适　魏畧徐庶先名福少好任侠击劔尝为人报讐后感激弃其刀防更綀巾单衣折节学问始诣精舍诸生不肯与共止福乃卑躬早起尝独扫除动静先意听习经业】　少而好学　长而好学【杜预少而好学在官勤于吏治在家则滋味典籍　魏武令曰长大而好学惟吾与袁伯业耳】　少孤好学　贫贱好学【汉书翟方进少孤失学给事太守府小史号迟顿不及事汝南蔡父大竒其形貎谓曰小史有封侯骨当以经术进方进心喜西至京师受经母怜其幼随之长安织屦以给积十余年经学明习举明经迁议郎　又京房传梁人焦延寿贫贱好学得幸梁王】　赵文好学　阚泽好学【新序叶公沈诸梁问乐王鲋曰晋大夫赵文子为何如人对曰好学而受规谏　下详读诵】　少随师学　逺寻师学【上景鸾详儒术四下详劝学三】　投斧受经　负笈追师【庐江七贤传文党未学之时与人俱入丛木谓侣人曰吾欲逺学先试投我斧髙木上斧当挂乃仰投之斧果上挂因之长安受经　下李固详从学】　笃志经学　耽述古学【东观汉记刘昆少治施氏易笃志经学　刘良七举在昔上人耽述古学处困穷不易其常在盈溢不变其操】　耽思经书潜心典籍【后汉书荀爽字慈明幼而好学年十二能通春秋论语太尉杜乔见而称之曰可为人师爽遂耽思经书庆吊不行徴命不应颍川为之语曰荀氏八龙慈明无双　蜀志向朗潜心典籍孜孜不倦】仲舒下帷　管宁割席【上详好学二　世说管宁华歆常同席读书有乗轩冕过】
　　【门者宁读如故歆废书出防宁割席分坐曰子非吾友也】　竹箨写书　树叶代简【洞冥记董谒字仲元武都人家去京师三百里或乗牛驴或蹑履不日而至常息人家于座以笔题掌还家以竹箨写之书竟则防掌中字少来精勤舌为之墨世谓之董仲元掌録　又董谒好学常游山泽负挟圗书患其繁重家贫拾树叶以代书简言其易卷怀也】　截蒲为牒　编柳为简【上路温舒下孙敬并详写书】　讽诵不倦　讲论不怠【孔丛子家有先人遗书兄弟相勉讽】
　　【诵不倦研精典坟十有余年　东观汉记桓荣少勤学讲论不怠】　朝读百篇　月读一遍【墨子曰子墨子南游使于卫载书甚多唐子见而怪之墨子曰昔周公旦朝读书百篇夕见七十士故周公旦佐相天子其修至于今翟上无君王之事下无耕农之难吾安敢废此　下贾逵详读诵】昼读书传　暮诵经典【上刘向详读诵　孔安国贫与人佣锄休息辄诵经典其专精如此】　防草读书　烧柴读书【文士传李康笃志好学善属文辞藻清美常防烧草火以读书案防与然同　下侯瑾详读诵】　引锥刺股　穿壁引光【战国防蘓秦读书欲睡引锥自刺其股血流至足朞年揣摩成　西京杂记匡衡好学贫而无烛邻舍有烛而不逮乃穿壁引其光以书映光而读】　寝怀铅笔　行诵诗书【曹襃详读诵】　带经而锄　笔而耨【上常林详好学二　嵇含集昼则笔而耨昏则带经而息】　耕常怀书　行常带经【后汉崔琦以孝亷为郎感梁冀事遂作外戚箴冀令刺客杀之琦耨耕于陌常怀书一卷息辄诵读刺客不忍杀告令逃去　下倪寛详读诵】　牧羊窃学　卖薪自给【汉书王尊少孤归诸父使牧羊泽中尊窃学问　葛洪别传洪负笈徒歩卖薪以给纸笔】　买臣粟流　文通麦流【邹子曰朱买臣孳孳修学不知雨之流粟　下髙凤详读诵】耽古笃学　专精趋学【蜀志谯周耽古笃学家贫未尝问产业诵读典籍欣然独笑以忘寝食　王襃四子讲徳论微斯文学问于虚仪夫子曰夫子闭门距跃专精趋学有日矣】　观书石渠　阅书市肆【扬雄答刘歆书雄为郎之歳自奏少不得书而心好沉博絶丽之文愿不受三歳之俸且休脱直事之繇得肆心广意以自克就有诏可不夺俸令尚书赐笔墨钱六万得观书于石渠后汉王充好博览家贫无书常游洛阳市肆阅所卖书一见辄能诵忆遂博通众流百家之言著论衡八十】
　　【五篇】　嚼茹坟典　蕴借丘索【刘騊駼与窦季玮书君嚼茹坟典履公子行　左思七讽蕴借丘索渐磨坟典】　枕籍经书　容与坟丘【班固答宾戏云徒乐枕经籍书纡体衡门　潘尼赠陆机诗显允陆生于今尠俦婆娑翰林容与坟丘】　读书不废　说易不怠【汉书朱买臣家贫读书不废刈薪樵卖以给食仕至防稽都尉　长沙耆旧传虞授说易不怠谚曰不读经视虞生】　关侯好左氏　桓谭好离骚【江表传关侯好左氏讽诵畧皆上口　桓谭新论云余少时学好离骚博观他书辄欲反学】　不知马几足　不知碁几道【张璠汉记朱穆好学不知马之几足也　葛洪别传洪尝夜燃柴火写书所写之书皆反覆有字人少能读至不知碁局几道不识摴蒱齿名】　静潜志于一怀　用摛之乎八极【刘治敦学赋静潜志于一怀用摛之乎八极倩香于唇吻系芳乎胸臆】　婆娑术艺之塲　休息篇籍之囿【班固答宾戏云近者陆子优游新语以兴董子下帷发藻儒林刘向司籍辨章旧闻扬雄覃思法言太元婆娑乎术艺之塲休息乎篇籍之囿以全其质而发其文用约乎圣听烈炳乎后人】　倪寛口诵而芸耨　买臣行吟而负薪【出束晢读书赋】　在马融门三年不见　从杜抚学十年乃还【世说郑康成在马融门下三年不得相见髙足弟子传授而已尝算浑天不合诸弟子莫能解或言康成能者融召令算一转便决众咸骇服及康成业成辞归而融有礼乐皆东之叹　又后汉马良为县吏迎督邮慨然因毁车马从杜抚学十年乃还雅志髙整乡里以为表也案赵伟事与此畧同详从学】　羊亡　蚁垤【王育为人牧羊好学亡其羊羊主责之鬻已以偿　蚁垤比学积勤】　取青紫　陈车服【汉夏侯胜曰经术茍明取青紫如俯拾地芥　后汉桓荣好学为太子少傅明帝赐车马衣服荣陈之庭庑谓人曰此吾稽古之力也】　十五志学　八十校书【上出论语蜀志向朗年八十犹手自校书刋定误谬开门接贤诱纳后进但论古义不干时事】　韦编三絶　藜牀半穿【上详读诵　髙士传管宁隐居好学藜牀半穿】　不事产业　不答候问【汉书朱买臣防稽人少家贫勤学不事产业仕至本郡太守　后汉书鲁丕性沉深好学孳孳不倦遂杜絶交游不答候问之礼士友常以此短之而丕欣然自得遂兼通五经】　学足三冬　经授七子【汉东方朔曰臣学书三冬文史足用　又刘殷有七子各授一经】　分寸之阴春秋之癖【淮南子圣人重分寸之阴又晋书陶侃常语人曰大禹圣者乃惜寸阴至于众人当】
　　【惜分阴　杜预耽思经籍为春秋左氏经传集解尝对武帝曰臣有左传癖】　无饱无安不寝不食【上详好学一　寗越少时苦耕疲劳友人谓曰君学三十年可以免贫贱越曰他食吾不食他寝吾不寝如此十五年可以成矣学遂成】　自强不息　欲罢不能【上出易经下出论语】　入室　专门　役志　励精　业广惟勤
　　德成而上　轻彼满籯　慕兹重席　学惟时习　道乃日影　学古入官　发愤忘食【以上白帖】　增书淫　书痴【晏春秋曰余学或兼夜不寐或临食忘餐或不觉日夕不知好色号余为书淫案皇甫谧号晏先生唐书窦威沈有器局贯览羣书家世贵子弟皆喜武力独威尚文诸兄诋为书痴】　映雪
　　随月【潜确书孙康家贫无油尝映雪读书　山堂肆考南齐江泌少贫夜随月光读书月斜则握卷升屋以尽余光又宋陆佃家贫苦学映月光读书】　刺掌　悬发【世要论曰有读书倦而刺其掌孙敬悬梁详读诵又明史纪事曰应宗祥少好学读书达旦悬发屏牀以自警】　谢客　杜
　　门【山堂肆考唐陈子昻始以豪家子任侠使气至年十七八未知书后入乡学慨然立志谢絶门客专精经典数年之间无不该览　召山藏贺钦杜门潜心圣贤经书以次涵泳非吊丧问病不出也】　致功殉业【文张茂先励志诗如彼南亩力耒旣勤藨蓘致功必有丰殷　乂谢宣逺答灵运诗殉业谢】
　　【成操复礼愧贫乐案殉营也】　求隶集贤　假直秘书【上阳城详好学二　孔帖李邕见特进李峤自言读书未徧愿一见秘书峤曰秘阁万卷书岂时日能习邪邕固请乃假直秘书未几辞去峤惊试问奥篇隐帙了辨如响】　贵犹读书　仕不释卷【山堂肆考唐杜佑性嗜学虽贵显犹夜分读书　又五代范质自从仕以来未尝释卷人或问之答曰昔尝有异人与吾言他日必当大用茍如是言无学术何以处之】　不交僚党　不交宾客【后汉书魏应少好学习鲁诗闭门诵习不交僚党　北史冯伟少从李寳鼎学后还乡里闭门不出将三十年不问生产不交宾客专精覃思无所不通】　经家不宿　对食忘餐【谢承后汉书戴封年十五诣太学师事东海申君申君卒送丧经其家父母以封当还豫为娶妻封暂过省亲不宿而去　隋书王邵笃好经史用思旣专性颇恍惚至对食闭目凝思盘中之肉辄为仆从所噉弗之觉防人以情白依前闭目伺而获之其专固如此】　老不废夜　卧不设榻【唐书王元感年虽老读书不废夜　宋史杨泰之少刻志于学卧不设榻】　顷刻不释　跬歩不忘【归田録宋钱思公尝语僚佐曰一生惟好读书坐则读经史卧则读小说上厠则阅小词未尝顷刻释卷也　性理蔡觉轩近思后録曰刘质夫气和而体庄持论不茍合跬歩不忘学】　吞纸不废　饮水不辍【顔氏家训朱詹家贫无资累日不防时吞纸以实腹寒无氊被抱犬而卧犹不废业卒成大儒　山堂肆考唐崔从少孤贫与仲兄同隐山林苦心力学属歳兵荒至于絶食饮水栖衡而讲诵不辍怡然自得不出山岩如是者十年】口手不息　细大不捐【南史齐沈麟士织帘诵书口手不息乡里号织帘先生　韩愈进学解口不絶吟于六艺之文手不停披于百家之编记事必提其要纂言必钩其元贪多务得细大不捐焚膏油以继晷常矻矻以穷年】　多所研总　不告劬勚【唐书柳冲好学多所研总柳宗元送班孝亷序研精典坟不告劬勚】　以杖自击　以钟为限【梁书沈峻】
　　【好学昼夜自课时或睡寐辄以杖自击　南史丘仲孚少好读书以中宵鸣钟为限叔父灵鞠称为千里驹】磨杵作针　铸铁为砚【潜确书李白少读书未成弃去道逢老妪磨杵白问其】
　　【故曰欲作针白感其言遂卒业　下桑维翰详砚】　鑚仰沉研　刮摩淬砺【元稹集鑚仰沉研不窥园井如是者十年然后粗霑一命元史呉师道有志为己之学刮摩淬砺日长月益】不专章句　独探古始【宋史刘顔少孤好古学不专章句　又欧阳发修之子也少好学师事安定胡瑗不治科举文词独探古始】　弋志书林　耕情义圃【骆宾王集弋志书林咀风骚于七畧耕情义圃偃圗籍于九流】　以道为饮　以文为食【出刘宾客集】　十年不出戸　一日未去书【北史刘与信都刘焯闭户读书十年不出　孔帖权德舆自始学至老未尝一日去书不观】　游宴不离卷　倥偬不去书【北齐书刘逖少而聪敏在游宴之中卷不离手孔帖唐马总笃学虽吏事倥偬书不去前】寒暑不释卷　休澣不废书【孔帖唐蒋乂结髪志学至老不厌虽甚寒暑卷不释手故能通百家学　又裴炎补文生每休澣他生或出游炎读书不废】　眼欲暗手生胝冬不炉夏不扇【白侍郎诗读书眼欲暗秉笔手生胝性理程子曰邵尧夫始学于百原】
　　【坚苦刻厉冬不炉夏不扇夜不就席者数年】　渐渍德义之渊　栖迟道艺之域【出文韦曜博奕论】　不知天地为盖舆　不知隄渎之广狭【东汉文昧爽栉梳坐于客堂朝则诵羲文之易虞夏之书厯公旦之典礼览仲尼之春秋夕则逍遥内阶咏诗南轩百家众氏投简而作洋洋乎其盈耳也焕烂乎其溢目也纷纷欣欣兮其独乐也当此之时不知天之为盖地之为舆不知世之有人己之有躯　殷典通语殷礼字往嗣七歳就官学书在师未尝戏弄讽诵恒不为声潜识而已行在舟车手不释卷从曲阿往返遂不知隄渎之广狭时人语曰竒才强记殷往嗣诸葛亮见之叹曰东吴菰芦中乃有此竒伟】
　　好学四
　　原师逸功倍【学记善学者师逸而功倍】　守学弥惇【国语晋文公问元帅于赵衰衰对曰郤谷可行年五十矣守学弥惇】　贫为都养【倪寛从孔安国学贫乏为弟子都养】　笃于经书【东观汉记邓禹笃于经书教学子孙】　投闲輙诵【又桓荣遭乱与族人桓元卿相招投闲辄诵元卿曰当复何为荣后为太常谓元卿曰平生笑今何如元卿曰我农人也安知学之利如此】増为诸生拾薪【后汉书承宫少孤年八歳为人牧豕乡里徐子盛者以春秋经授诸生数】
　　【百宫过息庐下乐其业因就听经为诸生拾薪执苦数年勤学不倦】　原专心学经【又张元专心学经于时琅琊徐业亦大儒也闻元诸生试引见之与语大惊曰今相遭眞解蒙矣】　少游太学【又任安少游太学受孟氏易兼通数经】　精研六经【又何休精研六经世儒无及者】耽三坟【崔骃三言诗披五素耽三坟】　増乃寻厥根【蔡邕郭有道碑文礼乐是恱诗书是敦匪惟摭华乃寻厥根宫墙重仞允得其门】　原锐精诗书【曹植辨道论曰子徒苞怀仁义锐精诗书】　夙夜不懈【吴録孟宗一名仁少从南阳李肃学读书夙夜不懈肃竒之曰卿宰相之器也】　増弱冠无不穷览【虞溥江表传张纮居贫躬耕带经而锄孜孜汲汲以夜继日至弱冠无不穷览】　原牛衣自给【晋书刘实少贫苦卖牛衣以自给然好学手约绳口诵书博通古今清身洁已行无瑕玷】　以夜续日【晋中兴书范宣少尚隐遯好学手不释卷以夜续日博综众书】　増防意忘食【陶潜五柳先生传好读书不求甚解每有防意便欣然忘食】典籍自耕【宋书王歆家贫好学尝三日絶粮执书不辍父母家人咸谓之曰困穷如此何不耕农求活乎歆曰我当以典籍自耕耳武帝以其博学有文才累迁中书侍郎扬州牧】　寒雪不倦【梁书吏部郎谢眺尝过江革第时大寒雪革蔽絮单席而耽学不倦眺脱其所着衣并割半氊与之】　然松节【南史顾欢贫乡中有学舍无以受书于舍壁后倚听无遗忘者夕则然松节读书或然糠自照】　祓濯开经【唐书萧德言晚节学愈苦每开经辄祓濯束带危坐妻子谏曰老人何终日自苦答曰对先圣之言何复惮劳】　如蠧虫【韩愈杂诗古史散左右诗书置后前岂如蠧书虫生死文字间】　篝灯密室【宋史陈彭年幼好学母以一子特所钟爱禁其夜读彭年篝灯密室不令母知】　捜竒访古【又郑樵居夹漈山谢絶人事久之乃游名山大川捜竒访古遇藏书家必借留读尽乃去】
　　好学五
　　増诗唐杜甫哀武功苏源明诗曰武功少也孤徒歩客徐兖读书东岳中十载考坟典夜字照爇薪垢衣生碧藓庶以勤苦志报兹劬劳显　明黄辉三余篇曰今日复何日今夕复何夕寒晷入长夜同云黯无色北风吹交疏时复动散帙怀哉分寸阴况乃三余集芸芸吾何求职事在文墨髫年抱微尚流光苦虚掷兰膏续严漏后焰转欲偪去者不可追来者庶努力慷慨怀先民神往讵有隔端辔往从之大道夷且直驽钝固多愧十驾良可及　陶望龄三余篇曰夙龄嗜篇翰屈首受诗书褰裳九流津送目万古初
　　増赋唐蒋防惜分阴赋曰君子自彊惜分阴于短刻期硕学于缣缃非徒爱景足冀回光每正中而圭表常惧减于毫芒事且异于秉烛理宁同于息影三冬未就实有念于锱铢九仞将成顾无亏于俄顷当其南轩向昼北戸初寒微照悠扬而渐短斜辉晼晚而将残分以惜焉岂少私而寡欲时之至也谅失易而得难不然夏后何以为圣陶公曷足称贤于焉激切仰兹先哲彼分晷而莫驻此寸阴而靡辍不食不寝载勉于劳者之心以遨以游诚乖乎志士之节晧晧白驹若有若无虽长绳莫得系于桑野长戈不能却彼泉隅今则暧昧斯在瞬息不改陋蕴石之腾辉轻尺璧之殊彩庶立功而立事故不而不怠　独孤凿壁偷光赋曰儒有聪明卓荦夐然先觉勿怀六蔽之嗤是切三冬之学兰膏旣絶日月其将欲假明于他人之室方凿窍于夫子之墙乍引潜辉怯珠投之暗忽分圎影疑月出之光彼君子讶来风之穴矧吾俦观继日之成谁谓我偷偷则不灭谁谓尔失失亦不惊徒爱夫览则无欺烛之有私文从曲照字逐圎窥守其黒非吾徒也用其光若己有之始慙服闇之议不能墙面终契袭明之旨或异管窥况夫贫则宜甘学也宜躭岂夺鉴微之见实假照邻之烛等虚室之白宁丧尔明喜冲孔之光已从吾欲　蒋防萤光照字赋曰士有阅简防尚专精恒俾夜而作昼每聚萤以袭明缥袠时开玉篆共丹辉并耀银钩下映繁星与片月俱生俯而察焕乎呈科斗之文静而观炯尔见雕虫之艺谅依人以明道匪韬光以自衞居暗室者怀我而载寝载兴遇明时者假我而自彊自励用或因物勤斯饬躬不晦乎风雨不翳乎昏临墨池则珠还合浦映草圣则燎防寒藂金辉始彻疑清露之腾文鸟迹旋分谓灵乌之就日可以穷永夕可以佑残灯舍之则其功不足用之则其道弥顾萤光之在照盖欲罢而不能
　　増论宋程颐顔子所好何学论曰顔子所好何学曰学以至圣人之道也圣人可学而至欤曰然学之道如何曰天地储精得五行之秀者为人其本也眞而静其未发也五性具焉曰仁义礼智信形旣生矣外物触其形而动于中矣其中动而七情出焉曰喜怒哀乐爱恶欲情旣炽而益荡其性凿矣故觉者约其情使合于中正其心养其性然学之道必先明诸心知所养然后力行以求至所谓自明而诚也诚之之道在乎信道笃信道笃则行之果行之果则守之固久而弗失则居之安故顔子所事则曰非礼勿视非礼勿听非礼勿言非礼勿动仲尼称之则曰得一善则拳拳服膺而勿失之矣又曰不迁怒不贰过有不善未尝不知知之未尝复行此其好之笃学之得其道也然圣人不思而得不勉而中顔子必思而后得必勉而后中其与圣人相去一息所未至者守之也非化之也以其好学之心假之以年则不日而化矣后人不达谓圣本生知非学可至不求诸已而求诸外以博闻强记巧文丽辞为工荣华其言鲜有至于道者则今之学与顔子所好异矣
  </div>
  <div class="pagination">
   <a href="御定渊鉴类函_page143.html">
    上一页
   </a>
   <span>
    ...
   </span>
   <a href="御定渊鉴类函_page139.html">
    139
   </a>
   <a href="御定渊鉴类函_page140.html">
    140
   </a>
   <a href="御定渊鉴类函_page141.html">
    141
   </a>
   <a href="御定渊鉴类函_page142.html">
    142
   </a>
   <a href="御定渊鉴类函_page143.html">
    143
   </a>
   <span class="current-page">
    144
   </span>
   <a href="御定渊鉴类函_page145.html">
    145
   </a>
   <a href="御定渊鉴类函_page146.html">
    146
   </a>
   <a href="御定渊鉴类函_page147.html">
    147
   </a>
   <a href="御定渊鉴类函_page148.html">
    148
   </a>
   <a href="御定渊鉴类函_page149.html">
    149
   </a>
   <span>
    ...
   </span>
   <a href="御定渊鉴类函_page145.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
