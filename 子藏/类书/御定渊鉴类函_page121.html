<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 121 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 121 页/共 320 页</h1>
    <div class="content">　　浴二
　　増诗唐蔡希周奉和扈从温泉宫承恩赐浴诗曰天行云从指骊宫浴日余波锡诏同彩殿氤氲拥香溜纱窗宛转闭和风来将兰气冲皇泽去引星文捧碧空自怜遇坎便能止愿托仙槎路未通











　　御定渊鉴函卷一百六十三
　　钦定四库全书
　　御定渊鉴函卷一百六十四
　　礼仪部十一【郊天】
　　郊天一
　　原通典云夫圣人之运莫大乎承天天行健其道变化故庖牺氏仰而观之以万物之情黄帝封禅天地少昊载时以象天颛顼乃命南正重司天以属神【南阳位正长司主属会也所以会聚羣神使各有序不相干乱】髙辛顺天之义帝尧命羲和敬顺昊天故郊以明天道也所从来尚矣有虞氏禘黄帝【尔雅释天云禘大祭也虞氏冬至大祭天于圎丘以黄帝配】而郊喾【夏正之月祭感生帝于南郊以喾配】夏后氏禘黄帝而郊鲧殷人禘喾而郊冥周制大司乐云冬至祀于地上之圎丘【郑注冬至祭天圎丘祀天皇大帝】　礼神之玊以苍璧其牲及币各随玉色牲用一犊【王制祭天地之牛角茧栗】币用缯长丈八尺王服大裘其冕无旒【司服王祀昊天上帝则服大裘而冕郑众云大裘黒羔裘既无采章则冕亦无旒也】尸服亦然【以天体质故王大裘以象之尸为神象与王服同也周礼郊祀二人裘冕盥送尸又士师职祀五帝则沃盥送尸】乗玉辂锡繁
　　缨十有再就建太常十有二旒以祀罇及荐葅醢器竝以瓦爵以匏片为之以藁秸及蒲但翦头不纳为籍神席【所谓蒲越藁秸也藁秸籍天神蒲越籍配帝】配以帝喾其乐大司乐云圜钟为宫黄钟为角大簇为征姑洗为羽靁鼓靁鼗孤竹之管云和之琴瑟云门之舞冬至日于地上之圎丘奏之若乐六变则天神皆降可得而礼矣其感生帝大传曰礼不王不禘王者禘其祖之所自出以其祖配之【大祭曰禘自由也大祭其先祖所由生谓郊祭天也王者先祖皆感太微五帝之精以生其神名郑据春秋纬云苍则灵威仰赤则赤熛怒黄则含枢纽白则白招拒黒则协光纪皆用王歳之正月郊祭之盖特尊焉孝经郊祀后稷以配天配灵威仰也宗祀文王于明堂以配上帝祀配上帝也】因以祈糓【左传郊祀后稷以祈农事】其坛名泰坛【祭法燔柴于泰坛】在国南五十里【司马法百里为逺郊近郊五十里】礼神之玉用四圭有邸尺有二寸牲用骍犊青币配以稷其配帝牲亦骍犊其乐司乐云乃奏黄钟歌大吕舞云门以祀天神日用辛又王者必五时迎气者以示人奉承天道从时训人之义故月令于四立日及季夏土徳王日各迎其王气之神于其郊【月令立春之日天子亲率公卿诸侯大夫以迎春气于东郊余四气皆然王气之神即春青帝灵威仰夏赤帝赤熛怒季夏黄帝含枢纽秋白帝白招拒冬黒帝协光纪也】其配祭以五人帝春以太皡夏以炎帝季夏以黄帝秋以少昊冬以颛顼其坛位各于当方之郊为兆位于中筑方坛亦名曰太坛而祭之【祭法谓其神位以太坛是人力所为非自然之物以其各有方位故名方坛】礼神之玊青珪礼东方赤璋礼南方黄琮礼地则中央也白琥礼西方璜礼北方牲用犊及币各随玉色乐与感帝同祭前期十日王亲戒百官及族人太宰又总戒羣官曰某日有事于昊天上帝各扬其职百官废职服大刑乃习射于泽宫选可与祭者【其容体比于礼其节奏比于乐而多中者得与于祭】其日王乃致斋于路寝之室【散斋七日致斋三日】祭日之晨鸡人夜呼晨以叫百官巾车鸣铃以应鸡人典路乃出玉辂建太常大司乐既宿悬遂以声展之知完否王将出大司乐令奏王夏王所过各于田首设烛以照于路【所谓乡为田烛以王出时尚早故也】又丧者不敢哭凶服者不敢入国门祭前掌次先于丘东门外道北设大次小次【次谓幄也大幄初徃所止居也小幄既接祭退俟之处祭义曰周人祭日以朝及闇虽有强力孰能支之是以退俟与诸臣代有事焉】掌次张氊案设皇邸王服大裘而立于丘之东南西面大司乐奏圎钟为宫以下之乐以降神【若感生帝及迎气则奏黄钟以下之乐】次则积柴于丘坛上【谓积柴实牲体玉帛】王亲牵牲而杀之【大宰职论祭天礼有云及纳烹賛王牲事郑注云纳烹牲将告杀谓祭之晨也既杀以授烹人凡大祭祀君亲牵牲大夫賛】次则实牲体玉帛而燔之谓之禋祀【禋之言烟也周人尚臭烟气之臭闻者所以报阳也韩氏外传天子奉玉升柴加于牲上而燔之】次乃埽于丘坛上而祭尸服裘而升丘也王及牲尸入时乐章奏王夏肆夏昭夏【大司乐王出入奏王夏尸出入奏肆夏牲出入奏昭夏】就坐时尸前置苍璧又荐笾豆及血腥等为重古之荐【郑注大司乐云先作乐致神然后礼之以玉而祀之礼器云郊血大飨腥】王乃以匏片为爵酌瓦甒之泛齐以献尸为朝践之献五齐之名一曰泛齐【成而滓浮泛泛然五齐之中泛齐味尤浊重古贵质故于大祭用之】二曰醴齐【成而汁滓相将上下一体犹浊故也】三曰盎齐【成而蓊盎然葱白色】四曰缇齐【成而红赤色稍清故也缇音体】五曰沈齐【成而滓沈转清故也】七献【宗庙九献而天神七献者宗庙之祭通数尸未入前王及后于奥中先行二祼以降神次七献故有九也今天是大神不祼故七献而已】七献者荐血腥后王以匏爵酌泛齐以献尸所谓朝践是也此为一献次大宗伯摄王后之事亦以匏爵酌醴齐亚献亦为朝践是二献每献奏乐一成【诣圎丘即奏圎钟为宫感生帝及迎气奏黄钟大吕】次荐熟于神前荐毕王乃以匏爵酌盎齐以献尸大宗伯以匏爵酌缇齐以亚献所谓馈献也通前凡四尸乃食食讫王更酌朝践之泛齐以酳尸所谓朝献大宗伯更酌馈献之缇齐以亚酳所谓再献通前凡六又有诸臣为賔酌沈齐以献尸凡七也其尸酢诸臣之酒皆用三酒【酒正云事酒昔酒清酒】其法如祫祭礼毕献之后天子舞六代之乐若感生帝及迎气即天子舞当代之乐其乐章用昊天有成命也【古制天子亲在舞位】秦始皇既即位尊雍四畤上帝【初秦襄公始列为诸侯而居西自以主少昊之神作西畤祠白帝其牲用駵驹黄牛羝羊各一后十六年文公东猎汧渭之间卜居之吉梦黄蛇自天下属地其口止于鄜衍于是作鄜畤用三牲郊祭白帝焉而雍旁吴阳武畤雍东好畤皆废无祀徳公立都雍雍诸祠复兴后四年宣公作宻畤于渭南祭青帝后二百五十年灵公作呉阳上畤祭黄帝下时祭炎帝栎阳雨金献公自为得金瑞故作畦畤栎阳祠白帝】歳祠祷因泮冻秋涸冻冬赛祠五月尝驹及四仲之月月祠畤驹四匹【每畤用驹四匹而春秋异色】木寓龙一驷【李竒曰寓寄也生龙形于木也】木寓车马一驷各如其帝色黄犊与羔各四珪币各有数皆生瘗埋无爼豆之具三年一郊常以十月上宿郊见【李竒曰上宿上斋戒也】通权火【张晏曰权火烽火也状若井桔槹其法称故谓之权火欲令光明逺照通于祀所也师古曰凡祭祀通举火者或天子不亲至祠所而遥拜或众祀异处欲一时荐献故以火为节度也】拜于咸阳之旁而衣尚白其用如常　汉髙帝立二年东败项籍还入闗问故泰畤上帝祠何帝也对曰四帝有白青黄赤髙帝曰乃待我而具五也遂立黒帝祠名北畤有司进祠帝不亲徃悉召故秦祀官复置太祝太宰如其故仪后四年诏御史令九天巫祀九天皆以歳时祠宫中文帝即位诏有司増雍五畤路车各一乗驾被具【驾车被马之饰皆具】十五年黄龙见成纪诏有司议郊祀上帝诸神有司曰古者天子夏亲祀上帝于郊故曰郊于是夏四月帝始幸雍郊祀五畤祀衣皆尚赤赵人新垣平上言长安东北有神气成五采若人冠冕焉宜祠上帝于是作渭阳五帝庙同宇【宇谓屋之覆也一屋之下别为五庙各立门室也】帝一殿面五门各如其帝色服用及仪如雍五畤明年夏四月帝亲拜霸渭之防以郊见渭阳五帝权火举若光煇然属天焉于是贵平至上大夫文帝出长门【如淳曰亭名】若见五人于道北遂因其直立五帝坛【直犹当也因其所直处以立祠也】人有上书告平诈伪遂诛夷平而渭阳长门五帝使祠官领以时致礼不亲徃焉武帝即位初至雍郊见五畤后常三歳一郊后亳人谬忌曰天神贵者太一太一佐曰五帝古者天子以春秋祭太一于东南郊日一太牢七日【凡七日祭】为坛开八通之道于是令太祝立其祠长安城东南郊后人上书言古者天子三年一用太牢祠三一【天一太一地一】许之令太祝领祠之于太一坛上如其方后二年郊雍获一角兽若麟于是以荐五畤各加一牛以燎五年上幸雍且郊或言五帝太一之佐宜立太一而上亲郊之上遂郊雍幸甘泉令祠官寛舒等具太一祠坛放亳忌太一坛三垓【亳忌即谬忌垓重也】五帝坛环居其下各如其方黄帝西南除八通道太一所用如雍一畤物而加醴枣脯杀一犛牛【李竒曰犛音貍】以为爼豆牢具而五帝独有爼豆醴进太一祝宰衣紫及绣五帝祝衣各如其方色当祠时列火满坛夜有光及昼黄气上属天太史令谈祠官寛舒等曰神灵之休兆光此地宜立泰畤坛以明应令太祝领秋及腊间祠三歳天子一郊见后嬖臣李延年以好音见帝善之下公卿议曰人间祠尚有鼓舞乐今郊祠无乐岂称乎公卿曰古者祠天地皆有乐而神只可得而礼乃立乐府以延年为协律都尉论律吕合八音之调作十九章之歌以正月上辛用事甘泉圎丘使童男女七十人俱歌昏祠至明夜常有神光如流星止集于祠坛天子自竹宫而望拜【以竹为宫去坛三里】百官侍祠者数百人皆肃然动心焉太初元年有司言雍五畤无牢熟具芬芳不备乃令祠官进畤犊牢具色食所胜【孟康曰若火胜金则祠赤帝以白牲】而以木寓马代驹成帝建始元年徙甘泉泰畤置于长安遂废雍鄜宻上下畤九天太一三一八神之属并余滛祀陈寳等祀所不应礼者四百七十五所皆罢初罢甘泉泰畤作南郊日大风壊甘泉竹宫折拔畤中树十围以上者百余天子问刘向向曰甘泉及雍五畤祖宗所立神只旧位诚未易动帝意恨之后以无嗣遂复甘泉泰畤及雍五畤如故天子亲郊礼如前又复长安雍及郡国祠着明者且半后成帝崩皇太后诏复南郊长安如故以顺帝意哀帝立寝疾博征方士复甘泉泰畤祀如故遣有司行事而礼祠焉平帝元始五年王莽奏宜如建始时丞相匡衡等议复长安郊祀如故莽又颇改其祭礼曰天地之祭先祖配天先妣配地其义一也孟春正月上辛若丁天子亲合祀天地于南郊以髙帝髙后配隂阳有离合以冬至使有司奉祠南郊髙帝配而望羣阳夏至使有司奉祭北郊髙后配而望羣隂奏可　后汉建武元年光武即位为坛营于鄗之阳祭告天地采用前汉元始中郊祭故事六宗羣神从祀未以祖配天地共犊余牲尚约二年正月制郊兆于雒阳城南七里依鄗故事七年五月诏三公曰汉当郊尧其与羣臣议侍御史杜林以为汉起不縁尧宜依旧制以髙帝配帝从之明帝即位永平二年以月令有五郊迎气因采元始故事兆五郊于雒阳坛皆三尺阶无等车旗服饰各从方色刘先主章武元年即位设坛于成都武担山南二年十月诏丞相诸葛亮营南郊于成都　魏文帝南廵在颍隂有司为坛于繁阳故城庚午登坛受绂降坛视燎成礼未有祖配明帝即位于太和元年正月郊祭以武帝配天文帝配上帝至景初元年十月始营洛阳南委粟山为圎丘诏曰曹氏系出有虞今祀圎丘以始祖帝舜配号圜丘曰皇帝天郊所祭曰皇天之神以武帝配祀称嗣皇帝十一月冬至始祀皇天帝于圎丘以始祖帝舜配自正始以后终魏代不复郊祀　孙权初称尊号于武昌祭南郊告天后自以居非土中不修设末年南郊追上父坚尊号为吴始祖以配天后王嗣位终吴代不郊祀　晋武帝南郊燎告未有祖配太始二年诏定郊祀羣臣议五帝即天随时王而殊号耳名虽有五其实一神南郊宜除五帝座五郊同称昊天从之二月郊宣皇帝配十一月有司奏古者郊丘不异宜竝圎方二丘更修坛兆二至合祀是月冬至帝亲祀圆丘于南郊是后圎丘方泽不别立太康三年正月帝亲郊祀皇太子皇子悉侍祠　东晋元帝即位于建康议立南郊于已地太常贺循定制度多依汉及晋初仪注三月辛夘帝亲郊祀飨如太始故事宋永初二年正月上辛帝亲祀南郊三年九月司空徐羡之等奏髙祖武皇帝宜配天郊诏可孝武大明二年移郊兆于秣陵牛头山西在宫之午地　齐髙帝受禅明年正月上卒有事南郊而无配牺牲之色因晋宋故事建元四年武帝继位明年正月祀南郊自兹以后间歳而祀永明元年立春前郊祀郊坛员兆外内起瓦屋形制宏壮　梁武帝即位南郊为坛在国之南常与北郊间歳而祀正月皇帝致斋于万寿殿上辛行事用特牛一祀天皇大帝于坛上攅题曰皇天座以皇考太祖文帝配五帝天文从祀五年迎五帝以始祖配十一年帝曰礼祭月于坎由是隂义乃别祭之仪今兆南郊既云就阳理不应为坎遂废之十七年帝以威仰魄寳俱是天神于坛则尊于下则卑南郊所祭天皇其五帝别有明堂之祀不烦重设又祭二十八宿无十二辰于义阙然南郊可除五帝祀加十二辰与二十八宿各于其方为坛　陈武帝永定元年受禅修圎丘柴燎告天明年因以正月上辛有事南郊以皇考徳皇帝配除十二辰风伯雨师及五帝位间歳而祀文帝天嘉中改以髙祖配复三献之礼宣帝即位以郊坛卑下更増广之増后魏道武帝二年正月亲祀上帝于南郊以始祖神元皇帝配五帝以下天文从食冬至祭上帝于圎丘天赐二年四月复祀天于西郊为方坛置木主七于坛上明元帝太常三年立五精帝兆于四郊以太皡等及诸佐配祭黄帝常以立秋前十八日余四帝各以四立日祀之又立春遣有司迎春于东郊献文帝以西郊旧事歳増木主易代则更兆其事无益于神明乃定置主七立碑于郊所孝文帝太和十二年亲筑圎丘于南郊北齐每三年一祭以正月上辛禘祀昊天上帝于圎丘以髙祖神武帝配五精帝天文等从祀后诸儒定礼圆丘改以冬至祀之南郊则歳一祀以正月上辛为坛于国南祀所感帝灵威仰以髙祖神武皇帝配　后周宪章多依周制正月上辛祀昊天上帝于圎丘以其先炎帝神农氏配五帝天文竝从祀又祀所感帝灵威仰于南郊以始祖献侯莫那配　原隋文帝受命再歳冬至日祀昊天上帝于圎丘以太祖武元皇帝配五方上帝天文竝从祀孟春上辛祀感生帝赤熛怒于南郊以太祖武元帝配炀帝大业元年孟春祀感生帝改以髙祖文帝配余竝仍旧　増唐髙祖武徳初定令每歳冬至祀昊天上帝于圎丘以景帝配五方上帝天文皆从祀孟春卒日祈谷祀感帝于南郊以元帝配太宗贞观元年诏圜丘以髙祖配髙宗显庆二年诏南郊祈糓孟夏雩明堂大享皆祭昊天上帝罢感帝祠【文献通考】干封初诏依旧祀感帝以有司议又下诏祭五天帝司礼少常伯郝处俊等奏显庆新礼废感帝为祈糓祀昊天以髙祖配今既复祈糓为感帝当依旧礼以世祖元皇帝配从之二年诏圎丘感帝俱以髙祖太宗竝配【唐书礼志】武后临朝垂拱元年诏有司议圎丘方丘及南郊明堂严配之礼以髙祖太宗髙宗三帝竝配睿宗太极元年二月祭昊天上帝于南郊不设皇地只位开元十一年十一月亲享圎丘中书令张説请以髙祖配祭始罢三祖同配之礼十五年太常博士钱嘉防上议请每年九月于南郊雩坛行享礼以睿宗皇帝配从之【唐书礼志】天寳元年二月勅凡所祀享必在躬亲其皇地只宜就南郊合祭是月十八日亲享元皇帝于新庙十九日亲享太庙二十日合祭天地于南郊自后有事圎丘皆天地合祭若册命大事告圎丘有司行事亦如之【唐书礼志】代宗寳应元年太常卿杜鸿渐等言禘者冬至祭天于圎丘周人配以逺祖髙祖非始封之君不得为太祖以配天地而太祖景皇帝受封于唐即殷之契周之后稷也请以太祖配享谏议大夫黎干以谓禘者宗庙之事非祭天而太祖非受命之君不宜作配为十诘十难以非之书奏不报乃罢髙祖以景帝配明年久旱言事者云唐有天下不因于景帝今配飨失徳故神不降礼上令百官就尚书省议太常博士独孤及议曰太祖景皇帝以柱国之任翼周弼魏建封于唐髙祖因之遂以为有天下之号今若以髙祖创业当跻其祀反古违道将孰甚焉乃以景皇帝配定　宋初因唐旧制每歳冬至圜丘正月上辛祈糓孟夏雩祀季秋大享凡四祭昊天上帝亲祀则竝设皇地只位　太祖以来南郊及感生帝竝以四祖迭配而冬至亲郊者四竝以宣祖配太宗即位以宣祖太祖更配太平兴国三年冬合祭天地始奉太祖升侑焉雍熙三年郊扈防奏言严父莫大于配天请复以宣祖配天从之淳化四年礼仪使苏易简上言按唐永徽中以髙祖太宗同配上帝欲望亲祀郊丘奉宣祖太祖同配其常祀孟春祈糓季秋大享以宣祖配冬至圜丘孟夏雩祀以太祖配从之【文献通考】至道三年十一月时真宗已即位有司上言冬至祀圜丘孟夏雩祀请奉太宗配上辛祈糓季秋大享明堂奉太祖配上辛祀感帝奉宣祖配其亲郊圜丘奉太祖太宗竝配诏可干兴元年真宗崩诏礼官定迁郊祀配帝乃请孟春上辛祈糓以太祖配孟夏雩祀冬至圜丘以太宗配上辛祀感生帝以宣祖配季秋大享明堂以真宗配皇帝亲祀郊丘以太祖太宗配奏可【宋史礼志】景祐二年十一月郊三圣竝侑先是礼院言太祖太宗真宗三庙皆万世不迁至于南郊以太祖定配二宗迭配将来皇帝亲祠请以三圣皆侑歳时常祠则至日圜丘配以太祖孟春祈糓夏雩祀配以太宗孟春感生帝配以宣祖季秋大享配以真宗【宋史礼志】仁宗嘉祐七年春诏南郊奉太祖定配先是谏官杨畋论水灾由郊庙未顺下礼院礼院言对越天地神无二主南郊三圣竝侑虽出孝思然颇违礼经下两制议从之神宗元丰六年冬至郊祀昊天上帝以太祖配始罢合祭不设皇地只位先是枢宻院陈襄等上言曰臣谨按周礼大司乐以圜钟为宫冬日至于地上之圜丘奏之六变以祀天神以函钟为宫夏日至于泽中之方丘奏之八变以祭地又大宗伯以禋祀实柴槱燎祀其在天者而以苍璧礼之以血祭沈貍疈辜祭其在地者而以黄琮礼之皆所以顺其隂阳辨其时位仿其形色故求诸天而天神降求诸地而地出得以通精诚而逆福厘以生烝民以阜万物去周既逺先王之法不行由汉歴唐千有余年之间而以五月亲祠北郊者惟魏文帝之太和周武帝之建徳隋髙祖之开皇唐睿宗之先天皆希阔一时之举然而随得随失卒无所定垂之本朝未遑厘正今既罢合祭则南北二郊自当别祀于是诏礼官讲求翰林学士张璪以为宜于郊祀之歳夏至之日盛礼容兴乐舞一如南郊之仪命宰摄事知礼院曾肇言今冬至若罢合祭而夏至又使有司行事则于父母天地之义若有隆杀愿陛下遇亲祠南郊之歳以夏至日躬款北郊以合先王之制遂诏罢南郊合祭亲祠北郊竝依南郊仪如不亲祠上公摄事【文献通考】哲宗元祐七年亲郊诏今歳圜丘宜依熙寜十年故事设皇地只位以申始见之礼亲祠北郊依元丰六年五月八日指挥先是元祐五年五月夏至祭皇地只命尚书右丞许将摄事将言天子亲祀天圜丘而夏方泽之祭乃止遣上公此大阙礼诏礼部太常寺及两省侍从官集议以闻于是翰林学士兼侍读顾临等八人请合祭天地如祖宗故事俟将来亲行北郊之礼则合祭可罢临与范祖禹又言天地特祭经有明文然自汉至宋皆合祭天地其不合祭者惟元丰六年一郊耳去所易而就所难虚地只之大祭失今不定后必悔之吏部侍郎范纯礼彭汝砺等二十二人皆主北郊之议诏依王钦臣议宜如祖宗故事竝祭天地一次汝砺肇复上疏论合祭非是九月三省上顾临等议太皇太后曰宜依仁宗皇帝故事吕大防言国朝以来大率三歳一亲郊竝祭天地宗庙今诸儒献议欲南郊不设皇地只位于祖宗之制未见其可苏辙曰自熙寜十年神宗皇帝亲祠南郊合祭天地今十五年矣未尝亲见地只乃朝廷阙典不可不正范百禄言圜丘无祭地之礼记曰有其废之莫可举也先帝所废稽古据经未可轻改大防又言皇帝临御之始当亲见天地而地只之位独不设恐亦未安况本朝祖宗以恩霈四方庆赉将士非三歳一行则国力有限今日宜为国事勉行权制俟异时议定北郊制度及太庙享礼行之未晚太皇太后以吕大防之言为是乃下诏朕方修郊见天地之始其冬至日南郊宜依熙寜十年故事设皇地只位以严竝况之报厥后躬行方泽之祀则修元丰六年五月之制俟郊礼毕集官详议典礼以闻礼部尚书苏轼议略曰舜之受禅也自上帝六宗山川羣神莫不毕告而独不告地只武王克商庚戌柴望柴祭上帝也望祭山川也而独略地只昊天有成命之诗郊祀天地也终篇言天而不及地以是知祀上帝则地只在焉言天而不言地所以尊上帝也今议者欲冬至祀天夏至祀地盖以为用周礼也臣请言周礼与今礼之别古者天子出入仪物不烦兵卫甚简用财有节惟以斋祭礼乐为政事是故歳歳行之率以为常自秦汉以来天子仪物日以滋多非复如古之简易今之所行皆非周礼而独于地只则曰周礼不当祭于圜丘此何义也哉议者必又曰夏至不能行礼则遣官设祭此非臣之所知也周礼大宗伯若王不与祭祀则摄位郑氏注曰王有故则代行其祭祀贾公彦疏曰有故谓王有疾及哀惨皆是也然则摄祀非安吉之礼后世人主不能歳歳亲祭故命有司行事若亲郊之歳遣官摄事是无故而用有故之礼也议者必又曰省去繁文末节则一歳可以再郊臣将应之曰王者父事天母事地不可偏异事天则备事地则简是于父母有隆杀也国家飬兵异于前世今三年一郊倾竭帑藏犹恐不足若一年再赏国力将何以给分而与之人情岂不失望议者必又曰三年一祀天又三年一祭地此又非臣之所知也三年一郊已为疎阔若独祭地而不祭天是因事地而愈疏于事天如此则典礼愈壊欲复古而背古益逺神只必不顾享非所以为礼也议者必又曰当郊之歳以十月神州之祭易夏至方泽之祀则可以免方暑举事之患此又非臣之所知也夫所以议此者为欲举从周礼也今以十月易夏至以神州代方泽不知此周礼之经耶变礼之权耶若变礼从权而可则合祭圜丘何独不可乎议者必又曰当郊之歳以夏至祀地只于方泽上不亲郊而通权火天子于禁中望祀此又非臣之所知也书之望秩周礼之四望春秋之三望皆谓山川在四郊者故逺望而祭也今所在之处俛则见地而云望祭是为京师不见地乎此六议者合祭可否之决也愿陛下下臣此章付有司集议如有异论即须画一解破使皆屈伏　初诏议北郊典礼苏轼主合祭之説从之者五人刘安世主分祭之说从之者四十人又有三人欲于十月以神州地只之祭易夏至方丘之祀又有一人欲上不亲祀而通权火天子于禁中望拜既而朝廷再令详定安世复议略云臣按古者求神以天阳物也地隂物也歳月日时牲器乐舞皆从其今议者于圣人成法则弃而不行猥用王莽不经之说至引夫妇同牢私防之语黩乱天地又引昊天有成命之诗以为证臣等切详此诗终篇未尝有合祭之文序乃后人之辞亦谓成周之世圜丘方泽各歌此诗以为乐章耳如潜之序曰季冬献鱼春荐鲔也丰年之序曰丰年秋冬报也噫嘻之诗曰春夏祈糓于上帝也如此之不知为一祭耶抑二祭也若郊祀赐予乃五代姑息之弊法圣朝寛仁不欲遽罢若分而为二何所不可议者乃欲因此造为险语以动上听又引祸福殃咎之说刼持朝廷必欲从已甚无谓也方送同议官签书时苏辙为门下侍郎遂白辙令请降防罢议安世议状竟不得上　绍圣元年诏罢合祭天地自今因大礼之歳以夏至之日躬祭地只于北郊　徽宗建中靖国元年诏初祀南郊权合祭天地于圜丘起居郎周常等以合祭为非礼曾布主其说乃诏罢合祭　髙宗建炎二年诏行郊祀之礼时车驾幸扬州乃筑坛于州南门内江都县之东南冬至日合祭天地以太祖配绍兴十三年诏建圜丘于临安合祭天地以太祖太
　　宗竝配【建炎以来朝野杂记自元丰分南北郊至政和乃克行之建炎二年上祀圜丘独祭上帝而配以太祖用元丰礼也绍兴十三年郊祀始设大神大及太祖太宗配位盖元祐礼云　以上俱通考】度宗咸淳二年将举郊祀时复议以髙宗参配吏部侍郎洪涛等请如绍兴故事奉太宗配将来明堂以髙宗参侑庶于报本之礼事先之孝为两尽其至诏可　辽初祀木叶山本所以祀天地然外又有独祭天者有兼祭天地者　金初因辽旧始有拜天之礼其后太宗即位乃告祀天地盖设位而祭也天徳以后始有南北郊之制大定明昌其礼寖备尝以冬至日合祭昊天上帝皇地只于圜丘　世宗大定十一年命宰臣议配享之礼左丞石琚奏曰按记万物本乎天人本乎祖此所以配上帝也两汉魏晋以来皆配一祖至唐始以髙祖太宗竝配垂拱初又加以髙宗遂有三祖同配之礼至宋亦尝以三帝配后礼院上议以为对越天地神无二主由是止以太祖配臣谓冬至亲郊宜从古礼上曰唐宋以私亲不合不足为法今止当以太祖配　元宪宗即位之二年秋八月八日始以冕服拜天于日月山其十二日又用孔氏子孙元措言合祭昊天后土以太祖睿宗配享　元初代有拜天之礼而郊祀之事自平金宋后犹未举行至成宗大徳六年始建坛合祭天地九年右丞相哈喇哈斯等言祈天保民之事天子亲祠者三曰天曰祖宗曰社稷而祭天尤国之大事陛下虽未及亲祀宜如宗庙社稷歳时遣官摄行之制下翰林集贤及中书议以为周礼冬至圜丘礼天夏至方泽礼地西汉元始间始合祭天地歴东汉至宋千有余年分祭合祭讫无定议今当循三代之典祀天南郊而方丘之礼续议以闻从之既而太常议尊祖配天之仪省臣曰宗庙已有时享郊止祭天为宜制曰可是歳配位遂省　武宗至大二年尚书省及太常礼仪院言今年冬至祀天南郊请以太祖皇帝配制可　三年冬祭天于南郊始以太祖配享　泰定帝泰定四年诏遣官合祭天地文宗至顺元年十月辛酉亲祀昊天上帝于南郊以太祖配【自世祖至此凡七世而亲祀南郊之礼始克举焉其后天子亲郊有四而器物仪注益加详矣　以上俱续通考】明太祖吴元年圜丘成先是丙午十二月上以国之所重莫先于宗庙社稷命有司立圜丘于钟山之阳以冬至祀昊天上帝　洪武元年上勅李善长等曰朕诞膺天命统一海宇首建郊社以崇祀事顾草创之初典礼未备卿等其酌古今之宜定议以闻善长等议遵古制分祀天地于南北郊是歳十一月冬至祀天于圜丘而无配二年始奉仁祖淳皇帝配十年秋八月上以分祭天地揆之人情有所未安遂定议合祀即圜丘之旧壝为崇宇名曰大祀殿勅太师韩国公李善长等督造焉冬十一月以大祀殿未成合祀天地于奉天殿奉皇考仁祖淳皇帝配十一年冬大祀殿成十二年正月合祀天地于南郊大祀殿命是后以天地合祭着为制　建文己夘春正月大祀天地于南郊始奉太祖髙皇帝配仁祖配撤后成祖永乐八年驾北廵命皇太子摄礼部尚书复命北京复洪武初制仍为圜丘仁宗洪熙元年祀天于圜丘以太祖太宗竝配【续文献通考】世宗嘉靖九年给事中夏言疏古者祀天于南郊祭地于方泽以顺天地之宜审隂阳之位今国家合祭天地于南郊又为大祀殿而屋之设主其中弗应经义乞勅多官杂议以求至当上嘉纳之乃命羣臣条奏郊典詹事霍韬奏言祖制不宜轻议且考经传无南北郊分祭天地之说惟见于周礼莽贼伪书不足凭据上不恱于是夏言复奏臣考周礼大宗伯掌祀天神地只人鬼三礼此即有虞秩宗典礼之意是故以祀天神则有禋祀实柴槱燎之礼以祀地只则有血祭貍沈疈辜之礼以享人鬼则有献祼馈食祠禴烝尝之礼则天地分祀从来久矣宋儒叶时之言曰郊丘分合之说当以周礼为正秦制祀天不于圜丘而于山下祭地不于方丘而于泽中汉祀天于甘泉祀地于汾隂秦汉天地之祭犹分也至元始时莽贼隂元后欲以妣竝祖故不得不以地竝天合祭之说实莽始自汉以后地之特祭亦间有之如魏文帝之太和周武帝之建徳隋髙祖之开皇唐睿宗之先天是矣开元制礼则专主合祭矣元丰一议元祐再议绍圣三议皆主合祭而卒不可移者以郊赉之费至倾府藏故从省约安简便耳亦未尝以分祭为非礼也今之议者往往以太祖之制为嫌不知合祭固太祖之定制而分祭亦太祖之初制也大祀文为太祖之明训为不可背而存心録亦太祖之着典为可遵也且皆太祖之制也从其礼之是者而已矣又曰大祀殿以之祀天则不应经义以之享帝则脗合周礼夫周人郊祀后稷以配天臣以为我太祖足以当之宗祀文王于明堂以配上帝臣以为我太宗足以当之疏入上嘉其发明古典下之礼部据古折衷羣议以闻三月礼部上羣臣议主分祭者都御史汪鈜等八十二人主分祀而以慎重成宪为言者大学士张璁等八十四人主分祭而以山川坛为方丘者尚书李瓒等二十六人主合祭者尚书方献夫等二百六人无所可否者英国公张纶等百九十八人上命再议于是杂引经史条析合祀之非伸分祀之是名郊祀议上然之命分建二郊十二月上亲祀天于圆丘奉太祖配又命来春祈糓仿古明堂制祀上帝于大祀殿奉太祖太宗配
　　郊天二
　　増易豫卦雷出地奋豫先王以作乐崇徳殷荐之上帝以配祖考　益卦王用享于帝吉　卦以木巽火亨餁也圣人亨以享上帝　祭义惟圣人为能飨帝孝子为能飨亲飨者乡也乡之然后能飨焉　礼器祀帝于郊敬之至也　原礼运祭帝于郊所以定天位也　礼行于郊而百神受职焉　郊社之义所以仁鬼神也増礼器因天事天因地事地因名山升中于天因吉土以飨帝于郊升中于天而凤凰降龟龙假飨帝于郊而风雨节寒暑时　原郊特牲郊之祭也迎长日之至也大报天而主日也兆于南郊就阳位也埽地而祭于其质也器用陶匏以象天地之性也于郊故谓之郊牲用骍尚赤也用犊贵诚也郊之用辛也周之始郊日以至卜郊受命于祖庙作龟于祢宫尊祖亲考之义也卜之日王立于泽亲听誓命受教谏之义也献命库门之内戒百官也太庙之命戒百姓也祭之日王皮弁以听祭报示民严上也丧者不哭不敢凶服汜埽反道乡为田烛弗命而民听上祭之日王被衮以象天戴冕璪十有二旒则天数也乘素车贵其质也旂十有二旒龙章而设日月以象天也天垂象圣人则之郊所以明天道也帝牛不吉以为稷牛帝牛必在涤三月稷牛惟具所以别事天神与人鬼也万物本乎天人本乎祖此所以配上帝也郊之祭也大报本反始也　祭义郊之祭大报天而主日配以月夏后氏祭其闇殷人祭其阳周人祭日以朝及闇祭日于坛祭月于坎以别幽明以制上下祭日于东祭月于西以别内外以端其位　礼器至敬不坛埽地而祭　周礼大宗伯以禋祀祀昊天上帝祭法燔柴于泰坛祭天也　増表记天子亲耕粢盛秬鬯以事上帝　郊特牲郊血大飨腥至敬不飨味而贵气臭也　国语禘郊之事则有全烝　郊特牲牲孕祭帝弗用也　召诰用牲于郊牛二【帝一稷一也】　周颂我将我享维羊维牛维天其右之　周礼天官司裘掌为大裘以共王祀天之服　大雅卬盛于豆于豆于登其香始升上帝居歆　郊特牲酒醴之美酒明水之尚贵五味之本也黼黻文绣之美疏布之尚反女功之始也莞簟之安而蒲越槀鞂之尚明之也大羮不和贵其质也大圭不琢美其质也丹漆雕防之美素车之乗尊其朴也贵其质而已矣所以交于神明者不可同于所安防之甚也　祭天埽地而祭焉于其质而已矣醯醢之美而煎盐之尚贵天产也割刀之用而鸾刀之贵贵其义也声和而后断也　原汲冡周书乃设丘兆于南郊以祀上帝配以后稷日月星辰先王皆与食　増孝经孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝是以四海之内各以其职来祭　周颂思文后稷克配彼天　公羊传郊则曷为必以其祖配自内出者无匹不行自外至者无主不立　礼器孔子曰诵诗三百不足以一献【祭羣小祀】一献之礼不足以大飨【祫祭宗庙】大飨之礼不足以大旅【祭五帝】大旅具矣不足以飨帝【祭天】毋轻议礼原明堂位成王以周公为有勲劳于天下是以封周公于曲阜命鲁公世世祀周公以天子之礼乐是以鲁君孟春乗大辂载弧韣旂十有二旒日月之章祀帝于郊配以后稷天子之礼也　増礼器鲁人将有事于上帝必先有事于頖宫　家语定公问于孔子曰寡人闻郊而莫同何也孔子曰周之始郊其月以日至至于启蛰之日则又祈糓于上帝此二者天子之礼也鲁无冬至大郊之事降杀于天子是以不同也　王制丧三年不祭惟祭天地社稷为越绋而行事　五经通义王者祭天地何王者父事天母事地故以子道祭日以丁与辛何丁者反复丁寜也辛者自克辛也　春秋繁露春秋之义国有大防者止宗庙之祭而不止郊祭不止郊祭者不敢以父母之防废事天之礼也　原郊祀志成帝初即位丞相匡衡御史大夫张谭奏言帝王之事莫大乎承天之序承天之序莫重于郊祀故圣王尽心极虑以建其制祭天于南郊就阳之义也天之于天子也因其所都而各飨焉　汉旧仪皇帝祭天居云阳宫斋百日上甘泉通天台髙二十丈以天神之下见如流火舞女童三百人皆年八歳天神下坛所举烽火皇帝就竹宫中望对不至坛所　汉法三歳一祭于云阳宫甘泉坛以冬至日祭天天神下　又曰祭天用六防绮席六重上一丈中一幅四周縁之玉几玊饰器　増晋起居注安帝元兴三年帝在江陵未反其明年应郊朝议宜依周礼宗伯摄三公行事尚书左丞王讷曰郊天极尊非天子不祀无使皇舆不得亲奉从之　文献通考唐中宗景龙三年国子祭酒祝钦明等言古者大祭祀后祼献以瑶爵皇后当助祭天地太常博士唐绍等以为郑注周礼内司服惟有助祭先王先公无助祭天地之文天地大神至尊不祼天地尚质亦无瑶爵明此乃宗庙大祭祀之文皇后不当助祭南郊国子司业楮无量等以为祭天惟以始祖为主不配以配妣故皇后不应与祭韦巨源定仪注请依钦明议上从之　文献通考唐明皇开元三年左拾遗张九龄上表请郊祀陛下御极于今五载郊祀常典犹阙其仪有若怠于事天臣恐不可以训伏望以迎至之日展燔柴之礼则圣朝典则可谓无遗矣　宪宗元和二年正月拜郊将及大礼隂气凝闭浃旬不开羣有司虑降雪不克展礼宰臣议请改日上曰郊庙重事吾斋戒有日岂以将雨雪而废乎洎至大礼方飨献之次景物澄霁及銮舆就次则微雪大驾将动则又止焉翼日御楼宣赦才毕隂云复结瑞雪盈尺众心欢恱咸谓圣心昭感致焉　宋太祖干徳元年十一月将郊十三日上先斋宿于崇元殿翼日通天冠绛纱袍执镇圭乗玉辂由明徳门出羣臣夹侍卤簿前导赴太庙五鼓朝享礼毕质明乗辂赴南郊斋于帷宫上初诣太庙乗玉辂左谏议大夫崔颂摄太仆上问仪仗名物甚悉颂应对详敏上大恱十六日服衮冕执圭合祭天地于圜丘以皇弟开封尹光义为亚献兴元尹光美为终献将升坛有司具黄褥为道上曰朕洁诚事天不必如此命彻之还宫将驾金辂顾左右曰于典故可乗辇否对以无害乃乗辇壬申以南郊礼成大宴广政殿号曰饮福自是为例　英宗治平二年合祭天地于南郊故事皇帝将就版位祠官囬班向皇帝须就位乃复侍臣跪读册至御名则兴至是诏以尊奉祠勿囬班及兴是歳礼院言元日朝防寿圣节多与上辛相近常改用中辛非尊事天神之意嘉防合礼又不宜彻乐因诏遇元正御殿圣节上寿虽在上辛祠官致斋日亦用乐大宴移日或就赐　神宗熙寜元年十一月帝斋于郊宫故事车驾至青城少休即召从臣幸后苑阅水嬉复登端门观太常警严至是帝精意奉祠悉罢游观遂减彻门阙亭苑省草木禽兽千七百余事至十年又罢去寝殿后至寳华门花砖砌道着为定制元丰六年枢宻直学士陈襄等详定郊庙礼文宋朝
　　仪注昊天上帝皇地只太祖皇帝之位各设三牲爼非尚质贵诚之义请亲祀圎丘方泽正配位皆用犊不设羊豕爼及匕有司摄事亦如之又郊祀簠簋罇豆皆用龙杓未合礼意请圎丘方泽正配位所设簠簋罇豆改用陶器仍以椫为杓又请南北郊先行升烟瘗血之礼至荐奠礼毕即如旧仪于坛坎燔瘗牲币北郊祭皇地只及神州地只当为坎瘗埋又请自今昊天上帝感生帝皆燔牲首以报阳皇地只神州地只太社太稷凡地只之祭皆瘗牲之左髀以报隂凡荐享太庙皆升首于室又言臣等见亲祀南郊仪注竝云祀前三日仪銮司铺御座黄道褥臣等伏详礼记其借神席天地尚质则用蒲越槀鞂宗庙尚文则设筦筵纷纯加缫席画纯加次席黼纯而已天子受胙乃有席周礼司几筵所谓胙席是也今来郊坛黄道褥欲更不设从之【文献通考】　孝宗隆兴二年冬至郊见上帝太常洪适言陛下初讲郊禋之礼宜进胙慈闱竝受帝祉有司草具仪注进呈从之　元成宗大徳六年合祭五方帝于南郊翰林国史院检阅官袁桷进十议天无二日天既不得有二五帝不得谓之天作昊天五帝议祭天歳或为九或为二作祭天名数议圜丘不见于五经郊不见于周官作圜丘非郊议后土社也作后土社议三歳一郊非古也作祭天无间歳议燔柴见于古经周官以禋祀为大其义各有防作燔柴泰坛议祭天之牛角茧栗用牲于郊牛二合配而言之増羣祀而合祠非周公之制矣作郊明堂礼仪异制议郊用辛鲁礼也卜不得常为辛作郊非辛日议北郊见于三礼尊地而遵北郊郑之说也作北郊议礼官推其博多采用之　明太祖洪武十二年始合祀天地于大祀殿礼毕驾御奉天殿百官行庆成礼宴羣臣于殿前是祀也自斋戒百官至将祭之夕天宇澄霁升坛星纬昭焕祥飇庆云光彩奕煜上心甚恱【实録】






　　御定渊鉴函卷一百六十四
<子部,类书类,御定渊鉴类函>
　　钦定四库全书
　　御定渊鉴函卷一百六十五
　　礼仪部十二【郊天】
　　郊天三
　　原黄郊【后汉书灵帝建寜二年迎气黄郊】　黒畤【详郊天一】　鲁郊【详郊天二】雍畤【汉书祭五帝于雍畤在山上四望不见四方故曰雍畤】　南郊【详郊天二】　北畤【详郊天一】　朱火　紫烟【并见晋郊祀歌】　苍璧【春官大宗伯以苍璧礼天】　増骍牲【地官牧人阳祀用骍牲毛之注阳祀祭天】　紫坛【汉旧仪祭天紫坛幄帷】　绀幄【隋音乐志紫坛云靉绀幄霞褰】　天库【明太祖实録大祀殿后为库六楹以贮神御之物名曰天库皆覆以黄琉璃瓦】　云台【东观汉记汉光武时有司议尧之后还复于汉宜修奉城阳县尧冢云台致敬】青门【通考后魏道武帝祀天于西郊祭之日帝御大驾至郊所立青门内】　黄道【通考英宗】
　　【合祭天地于南郊摄太仆吕公着上言仁宗亲祠撤黄道以登虚小次不入上皆循用之】　拜贶【汉书武帝纪诏曰廵祭后土以祈丰年望见太一修天文坛辛夘夜若景光十有二明朕甚念年歳未登饬躬斋戒丁酉拜贶于郊】　嘉【宣帝纪十二年诏曰盖闻天子亲祀天地古今通礼也间者上帝祠阙而不亲朕亲饬躬斋戒亲奉祝为百姓嘉气】　金轩【晋郭璞南郊赋升金轩抚天仆扬六銮齐八騄】玉器【史记褚先生云神爵二年上郊雍五畤祋祤出宝璧玊器】　祝嘏【礼运天子祭天地祝嘏莫】
　　【敢易其常】　报功【文张衡赋祀天郊报地功】　原孟冬【司马相如封禅书濯濯之麟游彼灵畤孟冬十月君徂郊祀驰我君车帝以享祉】　啓蛰【左传夫郊祀后稷以祈农事是故启蛰而郊郊而后耕今既耕而卜郊宜其三卜不从也】　増事帝【书立政亦越文王武王以敬事上帝】幷神【荀卿礼论郊者并百神于天而祀之也】　配天【孝经圣治章周公郊祀后稷以配天】迎日【详郊天二】　工歌【唐志贞元中太常礼院考次歴代郊庙工歌之序】　物备【见神只大功注】　茅营　竹宫【后汉祭祀志注元始仪上帝坛圜八觚径六丈髙九尺茅营去坛十歩竹宫径三百歩土宫径五百歩】　原保万寿　懋百福【并见傅飨神歌】増见黄龙【详郊天一】　获白麟【详郊天一】　见五畤【见郊天一】　賔八乡【见汉郊祀歌】　翔紫烟【卢思道诗风中翔紫烟坛上埋苍玉】　烛灵光【元始郊祀乐歌熙事备成礼文郁郁紫烟聿升灵光下烛】　原乗素车【郊特牲乗素车贵其质也郑注云素车殷辂也】　张氊案【周礼掌次王大旅上帝则张氊案设皇邸郑注云张氊案以氊为牀于幄中】増神光集【汉书武帝太始四年幸甘泉郊秦畤神光降集紫殿】　精气感【晋郊祀志】
　　【郊天飨神歌精气感皇神賔】　见羣鹤【长编武帝后元元年诏见羣鹤留止献荐于泰畤】用特牲【礼记郊特牲注郊者祭天之名用一牛故曰特牲】　隂阳顺【郊特牲注五帝主五行五行之气和而庶征得其序也疏隂阳顺序风雨应节】　风雨节【见郊天二】　玉帛载升【隋乐志玉帛载升棫朴斯燎】　笾豆有数【唐志祀昊天上帝于圜丘金罍玉币笾豆簠簋皆有数】　屏去荤茹【宋史真宗祥符二年上曰太祖太宗每奉郊祀皆屏去荤茹朕三祀圎丘并遵行之顾外庭不知耳】　更制藁秸【宋史仁宗庆歴十年太常言郊庙宜更制藁秸为借缩酒用茅】　干端澄霁【长编哲宗元符元年南郊制干端澄霁冬序晏温】　云物晏温【长编元祐七年冬至合祭天地于圎丘是日五鼓辇诣坛外壝不设裀褥稽首跪奠致诚极恭夜月澄爽云物晏温】　燔燎泰坛【长编英宗治平二年敕燔燎泰坛之地祼荐清庙之庭】　乐舞圜丘【详郊天一】　贵诚尚质【郊祀志其牲用犊其席藁稭其器陶匏贵诚尚质不敢修其文也】致敬播惠【太平御览郭璞疏曰郊祀者以通天人之诚感因农祥而祈事上以致敬于皇灵下】
　　【以播惠于氓黎者也】　帝王重事【晋武帝纪郊祀天地帝王重事】　神祗大功【前汉志匡衡以为神祗功徳至大虽备庶物不足以报大功惟至诚为可】　星斗垂光【吴升郊祀诗星斗垂光烛紫坛】　霜露凝感【谢庄郊祀诗霜露凝宸感】　万方和气【钱勰郊祀诗列圣公规修盛典万方和气助升烟】　四海懽心【吴升诗欲识懽心从四海钧天一曲引回銮】龙常玉轫【谢庄诗舞风泛龙常轮霞浮玉轫】　鸾旗翠盖【雄甘泉赋流星旄】
　　【以电烛兮咸翠盖而鸾旗】　龙驾凤笙【陈诗五岳移龙驾十州回凤笙】　玉辂华芝【明王梅恭祀圎丘赋尔乃振玉辂之殷辚翳华芝之飘摇金貂翼辀锦校扶轺】　淑气光风【梁傅昭诗淑气符首节光风临上年】　祥飇庆云【见郊天二】　黄麾朱节【卢思道诗黄麾引朱节灵鼓应华钟】　瑶坛琳观【明何景明郊观诗瑶坛上星斗琳观俯虚无】　神光相烛【卢思道诗神歌已相续神光复相烛】　肸蠁斯通【元郊祀乐歌崇崇泰畤穆穆昊穹神之格思肸蠁斯通】　黒黄苍赤【月令季夏之月命妇官染采黼黻文章必以法故无或差贷黒黄苍赤莫不质良毋敢诈伪以给郊庙祭祀之服】　肝肺首心【祭义荐黍稷羞肝肺首心间以侠甒加以郁鬯以报魄也】　本建隆章【长编哲宗元祐七年南郊制念尝两飨乎穹昊未始只事乎皇祗是用推本建隆之旧章复奉熙寜之故实执鬯以裸太室奠玊以合两仪严烈祖以配天治百神而承宇】　依元祐例【长编元祐八年诏今后南郊合祭天地依元祐七年例罢礼部集议是年十一月冬至合祭天地于圎丘】　紫坛勿饰【白帖汉匡衡议紫坛享帝之义尚诚贵质其紫殿饰女乐鸾辂骍龙马石坛之属宜皆勿修】　黄褥罢供【详郊天二】　练时日就阳位【杜甫南郊赋今兹练时日就阳位之美又所以享祖考通神明而已】　因吉土迎长日【唐令狐楚南郊贺表因吉土迎长日咸池屡奏太簇登歌万灵识周旋之位百神知飨献之节】
　　郊天四
　　原主日【详郊天二】　承天【礼含文嘉曰五祀南郊北郊东郊西郊中兆正谋五者天子公卿伯子男卿大夫士所以承天也北堂书钞兆者作封畔兆域也谋者方欲迎气斋戒自端正谋虑其事也】上辛【公羊传九月辛丑用郊用者何用者不宜用也九月非所用郊也然则郊曷用郊用正月上辛或曰用然后郊】　上丁【续汉书礼仪志正月上丁祠南郊】　増长日　卯月【礼郊特牲郊之祭也迎长日之至也注三王之郊一用夏正夏正建寅之月也此言迎长日者建卯而昼夜分分而日长也】　原贵诚【郊特牲用犊贵诚也】　贵气【郊特牲至敬不飨味而贵气臭也】　増正阳【汉郊祀志成帝时右将军王商等以为长安圣王之居皇天所观视也甘泉之祠宜徙就长安正阳之处从之】　近阳【梁简文帝南郊颂配天道尊近阳义重】　肃虎贲【王褒诗森沈羽肃穆虎贲兮】　振华镳【韩愈和相公摄事南郊诗上宰严祀事清涂振华镳】　原通天义【郭璞上疏云郊祀者以通夫天之义也】　明天道【郊特牲云郊所以明天道也】　以正月【白虎通郊以正月上辛日】　用夏正【白虎通五帝三王祭天一用夏正何天地交万物通始终之正故易干凿度云三王郊祀用夏正也】　王被衮【郊特牲王被衮以象天郑注云谓有日月星辰之章也】　御幝帻【顾集至尊亲郊当御幝帻衮服愚谓郊祀当被法服不宜别施也】　増正火徳【光武本纪建武二年立郊兆于城南始正火徳】　因火数【汉郊祀志立夏之日迎夏于南郊祭赤帝祀融章旂服色皆赤注云郊去邑七里因火数也】　歳二郊【隋礼仪志梁天监三年左丞吴操之启称传云启蛰而郊应立春之后尚书左丞何佟之议今之郊祭是报昔歳之功而祈今年之福故取歳首上辛不拘立春之先后帝曰圎丘自是祭天先农即是祈谷祭天宜在冬至祈谷必须启蛰在一郊坛分为二祭】　歳一郊【北齐书其南郊歳一郊】　原供金版【周礼旅上帝供金版】増用陶匏【见郊天二】　司阳事【栁宗元迎长日赋是知迎长日之仪实王心之所共】
　　【兆南郊之位乃司阳之所事】　降天神【傅休奕正都赋尔乃太簇为征圎钟为宫吹孤竹而拊云和修轩辕之遗风于圎丘六变既终则天神斯降可得而礼矣】　国七里【隋礼仪志后周圎丘在国南七里】　坛三垓【汉郊祀志坛三垓五帝坛环居其下各如其方】　主王者【汉书郊祀志天地以王者为主】　令祠官【汉髙帝本纪二年六月汉王还洛阳令祠官祭天地】　原设祀而敬【袁子正论天地者帝王所受设祀而敬之】　縁父以祭【白虎通王者所以祭天何縁祀父以祭天也】　紫坛幄帷【详紫坛条下】　圎坛八陛【汉祭祀志光武初制郊兆于雒阳城南十里为圎坛八陛营北郊雒阳城四里为方坛四陛】　作乐降神【白虎通祭天作乐者为降神也】　燔柴升中【礼器因名山升中于天郑注方岳燔柴祭天告以诸侯之成功也】　卜郊免牲【左传僖公四卜郊不从乃免牲非礼也】　南郊暴雨【谢承后汉书丹阳方储聪明善天文为洛阳令章帝欲出南郊诸上言当有疾风暴雨乗舆不可以出上疑其妄储饮酖而死果有大风暴雨洛阳昼瞑】　増太后谢贶【白帖武则天临朝武承嗣伪款洛水石遣雍人唐同泰献之后号为宝圗太后乃郊上帝谢贶】　皇后亚献【文献通考唐景龙三年天子将郊以皇后为亚献】　陟配烈祖【宋史神宗元丰六年上郊祀制奉罍以款贠宇裸鬯以享宗祊斋戒乎端诚之宫清齐乎礼神之囿陟配烈祖对侑昊穹】　对侑昊穹【宋史徽宗大观四年南郊改元制推配烈祖对侑昊穹表徳纯牺荐诚苍玊】　尺二寸圭【春官典瑞四圭有邸以祀天旅上帝疏云圭各尺二寸与镇圭同】　十有二旒【郊特牲旂十有二旒】　原天神飨徳【礼神飨徳】　百神受职【见郊天二】　増不侈郊礼【通考绍兴十三年进呈郊礼宿斋法如望祭青城幕次事上曰止是一宿不必枉费所有宿斋处望祭殿只随宜绞缚用芦席青布之不得侈大】　乃移郊兆【宋书礼志宋武大明三年尚书右丞徐缓议宜郊正午以定天位乃移郊兆于秣陵牛头山西正在宫之午地也】　委贶纷纶【吴升诗纷纶委贶知旁逹渗漉流恩亦下蟠】　竭诚昭布【唐天寳十载南郊赦内制献歳初吉乗时布和展礼崇禋竭诚昭布】角兽至郊【封禅书郊雍获一角兽若麟然】　天马出水【汉武帝本纪太始二年诏曰往者朕郊见上帝渥洼水出天马】　骍牲黝牲【详郊天二】　阳化隂化【隋书隋圎丘在国南七里每歳夏至祀地祗南郊舞奏黄钟取阳始化也北郊舞奏林钟取隂始化也】　四圭两圭【详郊天二】　子月寅月【疏郊之祭迎长日之至者谓郊祭于建子之月也一用建寅月】七政永崇【梁简文帝南郊颂六戎列野八銮昭日驾殿星罗重宫雾出康哉徳盛美矣时丰三辰増耀七政永崇】　五郊迎气【见郊天一】　以人帝配　以祖宗配【长编仁宗皇祐二年明堂合祭奉太祖太宗真宗并配】　天惟一神【长编皇祐二年孙奭言天惟一神以其至尊故有多名亦犹人君称王皇后辟天王天子皇帝】　帝各一神【长编天帝之神迭主五畤故圣人制礼谓之五帝非五帝各一神也】　徳泽恩光【唐观南郊诗传警千门寂南郊防仗廻但惊龙再见谁识日双开徳泽施云雨恩光变烬灰阅兵虎振听乐凤凰来】　祥辉嘉气【王珪郊祀庆成诗孝须三后配礼重一郊尊翠羽来千仗鸣铙下九门服维周冕盛乐自舞韶温未酌羣灵妥先祠万玉犇黄流凝夕祼紫焰亘宵燔星拱低宸幄云廻护帝辕祥辉新日月嘉气浃乾坤】　髙山之下　小山之上【封禅书天好隂祠之必于髙山之下小山之上命曰畤】　致飨穹祗【长编徽宗建中靖国元年南郊改元崇寜制将藏事于皇祗先致享于穹昊裸清庙以肃将款圎坛而拜享苍璧既奠紫坛斯涖乾象粹精虚心嘉向和气洋溢景光陆离】　合祭天地【系年録髙宗绍兴十三年初谒景灵宫合祭天地建金鸡肆赦】　原殷荐于上帝【易】　肆于上帝【书】　増见天人之交【栁宗元迎长日赋惟享帝以祀天必推防而迎日寅方肇建仆启蛰以展仪卯位将初爰用牲而叶吉故可以知上下之际见天人之交】　尊祖考之义【详郊天二】　竹宫歌毖祀【欧阳修诗盛礼郊仪肃纯音帝乐清葳飘翠羽赫变展华旌凤邸光交覆鸾旗色共明缤纷拂葩盖辉映杂緌缨且异文干饰非同羽舞名竹宫歌毖祀雅曲播遗声】吉土兆精禋【欧阳修南郊诗太宫严大飨吉日兆精禋礼乐三王盛梯航万国賔恩霑羣动洽庆与一阳新奉册尊长乐均厘及众臣不须云物瑞和气协人神】　凤凰集祋祤【汉郊祀志上自幸河东之明年凤凰集祋祤】　黄龙见新丰【汉郊祀志正月上辛甘泉郊泰畤其夏黄龙见新丰】　缀典仪如旧章【张荐传贞元元年帝亲郊时更兵乱仪物残替用张荐为太常博士叅缀典仪略如旧章】　进礼圗阅故事【长编太祖干徳元年范质张昭刘温叟进礼圗相与讨阅故事上嘉之其后遵用此制十一月甲子日南至合祭天地于圎丘】　分造乐章参施羣祀【宋史景祐二年十一月乙未郊先是上亲制郊庙乐章二十一曲财成颂体告于神明诏宰臣吕夷简等分造乐章参施羣祀】　作大祀文为九章歌【明太祖实録洪武十二年己未春正月十有一日合祭天地于大祀殿仍奉仁祖淳皇帝配礼成太祖恱因作大祀文为九章歌】　兽盾腾挐圎坛帖妥【韩愈元和圣徳诗乃以上辛于郊用牡除于国南鳞荀毛簴庐幕周施开掲磊砢兽盾腾挐圎坛帖妥】　柴焰嘘呵髙灵下堕【韩愈元和圣徳诗天兵四罗旗裳婀娜驾龙十二鱼鱼雅雅宵升于丘奠璧献众乐竞作轰豗融冶柴焰嘘呵髙灵下堕】　原盛礼备乐　増叠璧　编珠　凝影　流彩　奠玊　燔
　　柴　髙坛　广庭　精诚　荐洗　绛节　紫烟　律应　福凝　一阳　五位　原报天之礼　埽地之敬徳升闻　皇天眷命　明徳动天　至诚感神
　　天亲克敬　神享至诚　増云驭杳邈　天门洞开汉畤龙麟　周台云物　龙旂承祀　大辂亲郊　届黄钟　礼成紫畤　原用茧栗之牲　陈陶匏之器増肃清卫于勾陈　荐明禋于泰畤　合百神而受
　　职　敛五福以锡民　得上郊之刚日　敬帝之明禋　祓紫坛而肆祀　奠苍璧以陈仪　顺昊天之成命　得黎民之欢心　云散而柴燔髙达　风清而萧芗逺闻　叅文质于六经之中　酌损益于百代之后捧玉瓒而一献光灵来格　振金石而六变魄寳昭
　　临　麟笔书云始迓一阳之复　龙舆在御乃躬三歳之祠　四圭有邸穆然只肃之容　八陛为坛洁尔静嘉之荐　我其夙夜每懐昭事之心　通于神明独全锡之孝　降年有永等皇祐明堂之诗　迎日之长推有熊寳鼎之防　天为盖而地为舆爰讲合祛之礼祖有功而宗有徳聿崇并祀之文　曰雨而雨曰旸
　　而旸与四时而协序　因天事天因地事地歴三载而亲祠
　　郊天五
　　増赋汉扬雄甘泉赋曰惟汉十世将郊上定泰畤拥神休尊明号同符三皇録功五帝防锡羡拓迹开统于是乃命羣僚歴吉日协灵辰星陈而天行诏招摇与太隂兮伏钩陈使当兵属堪舆以壁垒兮梢夔魖而抶獝狂八神奔而警跸兮振殷辚而军装蚩尤之伦带干将而秉玊戚兮飞茸而走陆梁齐总总以撙撙其相胶轕兮猋骇云迅奋以方攘骈罗列布鳞以杂沓兮偨傂参差鱼颉而鸟防翕赫防霍雾集而合兮半散照烂灿以成章于是乗舆乃登夫凤凰兮而翳华芝驷苍螭兮六素虬蠖略绥漓虖襂纚帅尔隂闭霅然阳开腾清霄而轶浮景兮夫何旟旐郅偈之旖旎也流星旄以电爥兮咸翠盖而鸾旗屯万于中营兮方玉车之千乗声駍隠以陆离兮轻先疾雷而馺遗风临髙衍之嵱嵷兮超纡谲之清澄登椽栾而羾天门兮驰阊阖而入凌兢是时未臻夫甘泉也乃望通天之绎绎下隂潜以惨懔兮上洪纷而相错直峣峣以造天兮厥髙庆而不可乎弥度平原唐其坛漫兮列新雉于林薄攅并闾与茇葀兮纷被丽其亡鄂崇丘陵之駊騀兮深沟嵚岩而为谷离宫般以相烛兮封峦石闗迤靡乎连属原后汉邓耽郊祀赋咨改元正诞章厥新丰恩羡溢
　　含唐孕殷承皇极稽天文舒优游展仁扬明光宥罪人羣公卿尹侯伯武臣文林华省奉贽厥珍夷髦卢巴来贡来賔玉璧既萃于万斯年穆穆皇王克明厥徳应符蹈运旋章厥福昭假烈祖以孝以仁自天降康保定我民　晋郭璞南郊赋于是时惟青阳日在方旭我后将受命灵坛乃改歩而鸣玉升金轩抚太仆扬六鸾齐八騄列五幡于一元兮靡日月乎黄屋矫陵乌以侦兮整豹尾于后属武仡以清道被练焕以波烛尔乃造旷塲戾坛庭百僚山立万乗云萦延祝史肆玉牲登圎丘揖太清礼羣望告皇灵天澄其气日朗其精飞廉鼓舞于八维兮丰隆击节于九冥祝融穆以肃侍兮阳侯澹以中停于是司烜戒燧火烈具炳宗皇祖而配祀増孝思之惟永郊寰之内区域之外雕题卉服被发左带骏奔在坛不期而防峩峩羣辟蚩蚩黎庶翘懐圣猷思我王度事崇其简服尚其素化无不融万物自鼔振西北之絶维隆东南之挠柱廓清紫衢电埽神宇风马桂林抗旌琳圃五岳不足以显其勲九韶不足以賛其舞飨骇方声振丘垄倒景望风龙汉企踵烂若列星之环辰咸云腾而海涌此盖和气旁通罗潜总自然之感鼔而遂动　増唐徐彦伯南郊赋歳合作噩日交长至遘朔旦之明期择纯阳之正地欲陈大旅展时事告紫宇之成功定皇天之寳位蜃鷩司典鸤鸠蒇职崇泰坛考星翼画八卦以通道错五行而辨域对越精祗森罗正直木防火而殷荐豫乗雷以防极载师清野土训埽防缭垣虹合参途电聮笼组帷以艾景覆皇邸以庆烟宫伯纠其禁内饔烹其鱻周庐攅搆以戢孴列纛抗茎而翩绵绳绳都人济济多士九牧之守百蛮之子莫不挈鴈提羔攅骖噎轨纷鸿溶以腾逗叛遹皇而佁儗或骈肩而侧足吾君之戾止若葵藿之倾离光同江河之赴溟水也然后启端门警仙跸双凤矫首六龙齐膝青斾罥云红旌彗日锵玉鸾之鸣轙按金鸡之广术传画角以啾嘈曳朱旗以骈坒呵风伯令戒道制冥使司律此灵祗所以保绥昊天所以宥宻于是辟龙次幸蜺帱鹑鸟司衮熊罴奉收皇帝乃彰画黻袭大裘端玊珽肃朱旒翼翼穆穆遂臻于圎丘躬孝享拥神休设天宗之六席援长发之二球盥以明水荐以香羞陈苍璧而咸事借白茅而阐幽絜骍毛之泔淡酌瓉之觩防盛哉坤极顺天而见邸乳祥开曽沙业荐赫礼数于彤壸布徽音于紫县率先于金簿之蚕谨覆以瑶筐之鷰皇后介礼恭兹亚奠凝亿兆之欢心注穹苍之景盼紫微开兮天香满神之来兮轩星纂黄钟兮雪飞调大吕兮风暖戛云和之宝瑟吟孤竹之清管石麟夭矫团翠烟而上征凤防霍迓鸿厘之无算瑞气蜿蜒于薮甸祥光熠爚于旄防三觯终献万只呈醺升羽节导灵羣凝肆夏以青晷飏登歌而咽云徽鸾鹥之飒沓致戬谷之絪緼礼毕功成天旋日转宸仪允穆后庸胥展引大火之流旂回夷庚之翠辇倪三蛮之崇构御六气之遥辨览太之神防张集灵之瑞典草木亨兮雷雨霶霈湛恩洒兮云霄霮防寿觞霞举兮丝竹龢筐篚岳立兮骈嵯峨天子方合符于大庭之国错事于梁父之阿岱崱嶷兮清嶂汶澄兮紫波屯千毂以霆转整万辔而星罗则述易象者献风行之繇设比兴者奏时迈之歌荡荡乎巍巍乎无得而名言矣　杜甫有事于南郊赋朝庙之礼既毕天子苍然视于无形澹然若有所听又斋心于宿设将旰食而匪寜旌门坡陀以前骛彀反覆以相经顿曽城之轧轧轶万戸之荧荧驰道端而如砥浴日上而如萍掣翠毛于华盖之角彗黄屋于勾陈之星神仙戍削以落羽魍魉幽忧以固扃战岐栗华摆渭掉泾地回回而风淅淅天泱泱而气清清甲胄乗陵转迅雷于荆门巫峡玊帛清回霁夕雨于潇湘洞庭于是乗舆霈然乃作翳夫鸾凤将至以冲融寥廓不可以弥度声明通乎纯粹溟涬为之垠堮驷苍螭而蜿蜒若无骨以柔顺奔乌获而黝蟉徒有势于杀缚朱轮竟野而杳冥金鍐成隂以结络吹堪舆以轩轾抢寒暑以前郤中营密拥乎太阳宸眷眇临乎长薄熊罴弭耳以相防虎豹髙跳以虚攫上方将降帷宫之綝缡屏玉轪以蠼略人门行马以拱乎合沓之塲皮弁大裘始进于穹崇之幕冲牙铿锵以将集周衞轇轕而咸若月窟黒而扶桑寒田烛稠而晓星落肃定位以告洁蔼严上而清超云菡萏以张盖春威以建杓簪裾斐斐樽爼萧萧方面曲折周旋寂寥必本于天王宫与夜明相射动而之地山林与川谷俱标于是乎官有御事有职所以敬神所以勤稼穑所以报本反始所以度长立极元酒明水之上越席疏布之侧必取先于稻秫麴糵之勤必取着于纷纯文绣之饰虽三牲八簋丰备以相防而苍璧黄琮复归乎正色　萧颖士至日圎丘祀昊天上帝赋于是致斋于宫合乐于律羣有司肃肃以儆戒百执事干干而庄栗天子乃乗玊辂驾苍虬率九仪之卿士从五等之诸侯旌旗露卷冠盖云浮展国容于御路行大礼乎郊丘劒佩纷纭以陆离钟鼓铿訇而沸渭爵一献而上下胥恱乐六成而神祗麏至是以神降我福人懐我惠致洪化于仁寿岂不由肃敬于大祭贾餗至日圎丘祀昊天上帝赋是时星昏东壁日南至爰命有司肃将祀事罗幄帟以云黕骈罍爼以鳞次借白茅兮取诸洁荐苍璧兮象其皇威允穆司仪辨等而以班明徳惟馨祝史陈辞而不愧观夫广塲还合泰坛五畤告万物之生成当一阳之初晷揖羣望以咸秩列众灵以备祀紫微开兮天意通元气调兮薰风起若乃陈以牲币酌以秬鬯歌大吕以为节舞云门以为状达诚于氤氲之际降灵于阊阖之上腾瑞气而蜿蜒烛神光兮薄畅　又东郊迎气赋少阳始来随初日而其辉未赤新春乍应拂大旌而其色弥青天统则彰礼容斯觌乐声动荡于木气黄道丽彩于苍璧气先四序克配于木徳震宫光被八纮不逃于金壶玊歴　王起东郊迎春赋于是法驾铿锵严城翕习见太史之先谒知勾芒之已及都人士女防仗以骏奔文物声明拥翠华而鳞集莫不听玊漏而雷动起灵坛而岳立于是辟重门遵九逵服苍玊载青旗八銮振响随解冻之和风五辂腾辉映丽天之迟日　韦充郊特牲赋尽黒黄苍赤之形举书其数用齿角皮毛之状具体而微茍山川之不舍曷天地以相违当其大礼既陈泰坛斯践形殊归兽角若独茧羁縻忽至初无悚于肇牵觳方来尚不絶乎余喘斯可以见至徳在斯入用惟时实礼之大者在信以成之介葛虽闻于早辨庄周诚得而兴悲谢观东郊迎春赋陈灵威于中宫之座设大昊于配
　　享之位东向西向勾芒歳星而对列左之右之三辰七宿以相厠既竭百辟之心用展一人之事帝乃玉色以进磬折而前求发生之不忒祈温和之气防愆尽敬于地冀祐于天一拜而北陆之寒去矣再拜而东方之风煦然献酬既已尊卑备矣拂祥光于龙顔之上纳和气于御衣之里　栁宗元迎长日赋皮弁乍临土圭之影犹积泰坛既罢玉漏之声潜长变熙熙之纯曜流杲杲之精光璧彩始融丽景欲凝于城阙轮形尚疾斜晖未驻乎康庄浮晨光于爼豆散微照于苞茅周流金石晖照陶匏　李程迎长日赋将报本而郊天因宣明而主日大司徒执圭以表位羣有司奉璋而有秩羲和御之而有伦畴人则之而无失运行之次望迟迟以就阳寅賔之时见杲杲而已出　何回焚柴赋惟天命子之辰惟帝告天之日灵神以之保乂昊穹以之宥密殽核洋溢鼓钟铿鍧三灵同感庶物皆精故祭者脩礼之义柴者告成之意燎焜煌而上熏烟勃而傍驶朝野美乎圣泽华夷賛乎能事惠浃洽于煇胞恩汪濊于民吏则知柴而致福祭示吉蠲效周室之为理望虞家之有年福福应兮飞焰神神来兮驾烟　王起雍畤举权火赋伊昔克脩羣祀大合百神声明云集文物星陈仰珠旒则严其待曙听玊漏则闇然未晨晦威仪之秩秩迷爼豆之莘莘张华灯而其光不逺秉神烛而其明不均则雍畤之举权火也莫之与伦既而亭亭有掲焰焰方爇于以观百里之备于以昭五夜之节拂瑞云之表乍疑乎烛龙方来入灵坛之中又似乎神光不絶由是荐嘉者于焉仰止执热者难乎向迩电延而自西自东星繁而一彼一此比王屋之火空际不流似陈寳之光祠中乍委则雍畤之义斯焉取斯权火之作为于有为照苾苾与芬芬自明无黩烛跄跄与济济方表有仪故将崇其明祀立我洪规岂徒散孤光于地表煽丹焰于天垂而已哉　宋宋祁圎丘赋敢问圎丘之状也其何如矣广矣大矣略可详矣上崔嵬以郁律兮外博敞而神丽遡朱鸟以髙燔兮槩瑰魁而斜峙休气回复乎其椒兮荥泉滋渗乎其趾魑魅不若泯伏于其逺矣神明肃然离卫乎其迩于是攘之辟之其菑其翳修之平之其炊其畷上三陔以积髙外四门而疏陛列道糊頳重营界紫无缩板以作劳不借罽而昭侈因天质之自然非人力之攸致崒兮似髙山之在周嶻焉若隆睢之亘汾澨及夫涓日肇祀于郊之宫陶匏尚质金石有容璧奠褥以苍苍兮鼎敲云而隆隆百神服食蔓衍乎坎间兮有司守燎灿烂乎壝中　郑獬圎丘象天赋肇灵壤以髙峙模圎清而上当择吉土之成基乃定其位仿髙穹之大体以就乎阳由是懽然神意交穆然大贶授徧羣灵以从之祀严太祖以为之侑焕乎盛容配乎大就成非人力耸寳势以下蟠仰合干仪环太虚而髙覆然则礼有物也其制可象天无形也其端可求故我相法于厚地取于重丘崇崇其髙隠若积土之固浩浩其大浑如洪覆之周是故有藁秸以借诚有陶匏以荐礼大裘焉以彰其质苍璧焉以象其体固异周朝授政筑层级之三成汉祀命郊兆重阶之八陛　范镇大报天赋大宋七十有二载符节合于圣神陶钧运于真宰化至而干用九令行而风不再泰山四维兮固基圗而静宁黄河一清兮抚期运而茂对元尊降休其如响富媪効珍而弗爱星气交见景炎青赤之光鱼马两至道出东西之海于时百灵防钧天之游万物极崇丘之大凿井者防识帝力仰盆者不知天盖以上方游神治古之表垂意防成之会不有反本之报曷为含生之赖况夫西逾月竁之垠东走天池之纪北穷祝栗之野南极濮铅之地雷出而奋豫风兴而披靡穹居草服华体木荐之酋髽首贯胸离身反踵之帅寻声望景知中国之有至仁梯虚航深示戎狄之无外事顺走我辙迹服驯我鞭辔乃有双觡共觝之兽赤汗赭沬之驷浮琛没羽之珍文钺碧砮之异诸福之物倜傥竒伟众变之状灿烂谲诡按圗牒而未书歴封禅而不至滔滔焉峩峩焉来助祭者波委而岳畤　明王梅恭祀圎丘赋尔乃振玊辂之殷辚翳华芝之飘摇金貂翼辀锦校扶轺建螭虬之羽斾兮拂云霞之轻绡俨肃靖之前导兮舞回飇而飘飘二十八宿五岳四渎之斾旟回环矗拥纷不知其防许兮目瞑而相交列黄麾而豹尾响仪锽之玉珧被□罽兮驯象山回而岭峙辉障泥兮仗马云滃而川遥于斯时也丰隆排云雨师泛洒风伯剡然其先驱日驭随车而散彩于是逾金水出崇墉望清都戾帷宫初海运而天声忽秋肃而春融奉圭豆者受成于豸史列陛楯者屏息于元戎尔乃达观于郊丘也广矣大矣不可述矣上郁律而摩鸿蒙兮下混厐而当地轴外翼骞而雄张兮中深閴而无黩广连庑之千柱兮缭周垣之相属眇八觚之直上兮倚青云而盘矗烂虬霓之夭矫兮拂祥飇之回复恍朱鸟之可摘兮谓南极之在麓魑魅魍魉屏迹而遁藏兮太乙勾陈呵护而清肃疑神变之倏成兮非人力之所筑羲和弛御人告昏甲夜寂寂斋宫沉沉天子方俨而一精而真盥而不荐直而惟寅既而绛帻呼旦灵鼍三严元冕峩峩大裘襜襜出自斋宫穆穆登坛司烜告期万炬毕然荧惑逡廵而泯燿祝融忽霍而相先大和之钟厥音维洪鲸吼龙吟殷殷隆隆吉事爰始燎烟方通合萧芗于焦蒸何奔星而走虹辟天阍以受祉昭毖芬于璇穹苍璧秩秩黄流崇崇三陟三降棣棣雍雍陶匏十二而丰质云和六变而始终
　　原诗隋卢思道驾出圎丘诗开年简时日上辛称天吉平晓禁门开隠隠乗舆出乗舆出九重金根御六龙章移千乗动斾举百神从黄麾引朱节灵鼓应华钟神歌已相续神光复相烛风中飏紫烟坛上埋苍玉　増唐李峤奉和皇帝丘礼抚事述懐应制诗垂旒沧海晏解网法星空云散天五色春来日再中称觞合缨弁率舞应丝桐凯乐深居镐传歌盛饮丰　陈子昂奉和皇帝丘礼抚事述懐应制诗云陛旂常满天廷玊帛陈钟石和睿思雷雨被深仁承平信娱乐王业本艰辛愿罢瑶池宴来观农扈春　韩翃扈从郊庙诗丹墀列侍主恩同廏马翩翩出汉宫奉引乗舆金仗里亲甞赐食玊盘中昼趋行殿旌门北夜宿斋房刻漏东明日驾回承雨露齐将万歳及春风　权徳舆朔旦冬至摄职南郊即事诗大明南至应天正朔旦圎丘乐六成文轨尽同尭歴象斋祠忝备汉公卿星辰列位祥光满金石交音晓奏清更有观台称贺处黄云捧日瑞升平　武元衡至日圎丘诗郊庙祗严祀斋庄觌上元别开金虎观不离紫微天树古长杨接池深太液连仲山方补职文举自伤年风涩铜壶漏香凝绮阁烟仍闻白雪唱流咏满鹍　裴度至日圎丘诗致斋移秘府祗事见冲襟皓月当延阁祥风自禁林相庭方积玊王度已如金　崔曙至日圎丘诗典籍开书府恩荣避鼎司郊丘资有事斋戒守无为宿雾琼树余香覆玊墀进经逢乙夜展礼值明时勲共山河列名同竹帛垂年年佐尧舜相与致雍熙　韩愈奉和李相公摄事南郊诗灿灿辰角曙亭亭寒露朝川原共澄映云日还浮飘上宰严祀事清途振华镳圎丘峻且坦前对南山标村树黄复緑中田稼何饶顾瞻想岩谷兴叹倦尘嚣　宋苏轼郊祀庆成诗大祀乾坤合刚辰日月明泰坛朝埽地魄寳夜垂精仰御圎苍盖环观海岳城北流吞朔易西极落欃枪升燎灵光答回銮瑞雾迎需云徧枯槁解雨达勾萌　明何景明郊观诗丹户乾坤辟雕墙海岳扶瑶坛上星斗琳观俯虚无辅弼朝元坐勾陈卫紫枢风含浴殿暖云袅露盘孤好畤瞻春祀嵩髙听夜呼公侯守禁籞虎旅发金吾玉辇临牺宰珍馐走膳夫时时聆磬管郁郁锁松梧日月藏金柜龟龙秘赤符祈天洪洛诰渡海斥秦诬李梦阳正徳元年郊祀诗坛官秉笏金钟月出西
　　南照雪峰不向蓬莱看五色那知天子是真龙　神来击鼔复吹簧一道虹飞万丈光阊阖清风摇玊烛至尊独立殿中央　金舆还内放人看万戸千门震地懽绣扇徐开龙虎气君身不动泰山安　倪岳甲辰正元奉命南郊看牲诗漏转重城夜不扃两街髙炬烛青冥影连虎尘随路香拂牺牲月满庭已信卜郊嗤鲁史却看在涤重周经明朝复命红云殿鹄立金门曙星胡侍扈驾郊坛陪祭诗朱坛晴雪媚春空云从天行气象雄八骏宛回黄竹路六龙遥向玊华宫炉烟半拂仙人掌树色微翻少女风应有海神来驾南端霏雾碧溟蒙　郊坛春跸绕朱城上帝髙居敞玊清五色幡幢空里见六军组练月中明云依黼帐成龙采乐上瑶台作凤鸣望秩屡叨陪海岳涓埃何以答恩荣　赵辅奉和观车驾祀南郊诗御堤新筑浄无埃大驾亲承祀事来风定炉烟浮衮冕日髙仙仗护蓬莱鸾旂纷拥云衢合雉扇遥迎翠辇开更有羽林严宿卫桓桓多是出羣才　蔡羽郊坛诗辇道风清碧野平紫烟常自锁南城行宫歳幸乗龙近仙侣朝来学凤鸣小殿沉香金气郁圎丘芳草玊华清祠官记得天行处万烛光中佩声唐顺之冬至南郊应制诗明王敦大报泰畤礼神君
　　位以南离正宵从甲子分月临太乙馆星动羽林军除道疑登岱鸣箫异度汾声容六变合海岳百灵纷封简微题字屏帷悉画云神光人共见天语帝亲闻盛迹谁能赋多慙扈从羣
　　増歌汉郊祀乐歌九重开灵之斿垂惠恩鸿祐休灵之车结元云驾飞龙羽旄纷灵之下若风马左苍龙右白虎灵之来神哉沛先以雨般裔裔灵之至庆隂隂相放怫震澹心灵已坐五音饬虞至旦承灵亿牲茧栗粢盛香尊桂酒賔八乡灵安留吟青黄徧观此眺瑶堂　原晋郊祀歌整泰坛礼皇神精气感百灵賔蕴朱火燎芳薪紫烟起冠青云　营泰畤定天衷思心睿谋筮从建表蕴设郊宫田烛置权火通歴元旬集首吉饰堦坛坎列室　整泰折祚皇祗众神感羣灵仪祚有晋暨羣黎溢九有格天庭保万寿延亿龄　宋顔延之天地郊夕牲歌寅威寳命严恭帝祀奄受敷锡宅中拓宇宜地称皇飨天作主月竁来賔日际奉土开元首正礼交乐举六典聨事九宫列序有牷在涤有洁在爼式荐主衷以答神祜　隋牛郊昊天上帝歌肇禋严祀式奉尊灵因髙尽敬埽地推诚六宗随光五纬陪营金石谐合丝竹凄清我粢既盛我酌惟明元神是鉴百福来成　増唐圜丘乐歌闿阳播气甄曜垂明有赫圎宰深仁曲成日丽苍璧烟开紫营聿遵干享式降鸿祯　钦惟大帝载仰皇穹始命田烛爰启郊宫云门骇听雷鼓鸣空神其介祀景祚斯融　宋郊祀乐歌在国南方时维就阳以祈帝祉式致民康豆笾鼎爼金石丝簧礼行乐奏皇祚无疆　元郊祀乐章宗祀配飨肇举明禋嘉玉既设量币斯陈惟徳格天惟诚感神于万斯年休命用申有硕斯爼有涤斯牲銮刀屡奏血膋载升礼崇茧栗气达尚腥上帝临止享于克诚　明髙皇帝御制郊祀乐章天垂风露兮雨泽沾黄壤氤氲兮王化全民勤畎亩兮束帛鲜臣当设醼兮奉来前　庖人兮列鼎殽馐兮已成方爼兮载献愿享兮以歆　初献圣灵兮皇皇穆严兮金牀臣令乐舞兮景张酒行初献兮捧觞　载斟兮载将百辟陪祀兮具张感圣情兮无已拜手稽首兮愿享　三献兮乐舞扬殽俱纳兮气蔼而芳祥光朗朗兮上下方况日吉兮时良　旌幢曅曅兮云衢长龙车凤辇兮驾飞扬瞻冉冉兮上下方必蒸民兮永乐望进罗列兮燎瘗方炬焰发兮煌煌神变化兮束帛将感至恩兮无量　明南郊祈谷乐章蒸民劝职兮农事专蚕工亦慎兮固桑阡玊帛祗奏兮暨豆笾仰祈大化兮锡臣丰年　鼎烹兮气馨香羞兮上帝垂享兮以歆蒸民福兮以宁　三献周兮肃乃仪爼豆敬徼兮弗敢迟愿留福兮丕而曰雨曰旸兮若时　祀礼告备兮帝鉴彰精神上达兮感昊苍云程肃驾兮返帝乡臣荷恩眷兮何以忘祥风瑞霭兮弥坛壝蒸民率土兮悉获丰康　明髙皇帝九章歌金石丝竹之防陈兮必五音以谐同命举枹拊鼔而抚琴兮加寳瑟及以笙钟磬声嘹喨而韵穷兮吹埙箎以管从　遥瞻阊阖之开辟兮飞龙前导而翺翔蹁跹鹤舞凤扬兮銮舆冉冉而上方侍从景从周匝兮天香馥郁而旌幢张帝衣元云之衣兮防霞赤霓而为裳稽首仰瞻遥迓兮听金玊之铿锵洪厐之方辟兮拥地祗之旌幢麒麟丹凤之挟车兮
　　角端前驱以腾骧卫护森严而凛凛兮于昭穆穆而圣皇稽首鞠躬而驾来兮惟恪勤以趋跄　天星不息而周章兮拥旌旄而运银潢旛幢缭绕于大虚兮护从銮舆而至下方惟五星日月照临兮迩帝左右而龙斾傍引领以欣覩兮威威而卫帝行　覩旂旛之四维兮列神威而倍张岳镇海渎之防兮敛欣地祗之来降陪神迓圣而相从兮拥山于幽篁飞苍龙而倏然兮清尘导道而妖魅藏矫首以来兮圣皇为民而锡康　皇天后土之既临兮享殽馐而美椒浆思隂阳之防合兮如临已而穆穆洋洋躬竭衷以趋跄兮周旋三献而奉觞皇皇二圣之优游兮眷予牧民而为王惟天地之恩无极兮独父母之育相当虽欲报之何以兮但法常经而颐藏　气氤氲而馥郁兮乐圣驾之旋幢喜云衢而耿冉兮天廓落而地洪厐因遥送而俯仰兮銮舆降而达元黄慕神降上之盘桓兮于心曅曅而耿光愿民之多福兮每以歳首而奠筐　升沉燎瘗而幻化兮肴馐备纳而供勤昌以之而祈谷兮民讴歌而福愈良想天门地维之茫茫兮欲假之来享而难望乐之既成兮必时若而雨旸
　　増诏梁沈约南郊恩诏昧旦夙兴念兹治道而刑礼叅用未臻和简向隅之情永言増叹郊禋载洽幽明允从思隆嘉祉被之兆庻
　　増赦书唐张九龄南郊赦书爰因长至钦谒上元诸侯骏奔来于穆之相百神受职率咸秩之文六变已陈三献斯毕岂予一人之福亦尔万之赖宜因咸和之际俾承厚下之泽　天寳十载南郊赦书爰以土徳承汉火行是凭大易之辞用绍前王之烈献歳初吉乗时布和展礼崇禋竭诚昭布庶叶发生之序载覃雷雨之祥増制唐景龙三年十一月二十三日拜南郊制朕自临四海于今五年幸承祧社之灵未展郊丘之谒方今朔风律南至登辰乗上日而恭飨奉髙禋而肃事扬祖宗之休命酌坛场之令典百神受职三才合契备殷荐之容行昭报之礼岂惟灵光所烛但验其征方冀后先不违实受其福　陆贽贞元九年冬至大礼大赦天下制协天地防昌之运实宗社无疆之休庆既荷于元功礼有昭于大报是与公卿大夫防奉牺牲恭奠珪璧陈其文物荐其馨香秩于太坛朝享于清庙率职来助万攸同备物致严百礼具举诚慕获展神人允谐増议唐长孙无忌昊天上帝及五帝异同议按史记天官书等太微宫有五帝者自是五精之神五星所奉以其是人主之象故况之曰帝亦如房心为天王之象岂是天乎周礼云兆五帝于四郊又云祀五帝则掌百官之誓戒惟称五帝皆不言天此自太微之神本非昊天之祭今请宪章姬孔取王去郑四郊迎气存太微五帝之祀南郊明堂废纬书六天之议　又太宗皇帝配天议伏见永徽二年七月诏建明堂追奉太宗已遵严配今乃降配五神不得对越天帝深乖明诏之意又臣谨上考殷周下洎贞观并无一代两帝同配于明堂伏惟髙祖太武皇帝躬受天命奄有神州创改旧物体元居正为国始祖抑有旧章请奉祀于圎丘以配昊天上帝太宗文皇帝道格上元功清下渎拯率土之涂炭布大造于生灵请宗祀于明堂以配上帝　唐绍请以正冬至日祀圎丘议臣闻礼以冬至祀圎丘于南郊者以其日行次极于南际是日一阳生为天地交际之始故易曰复其见天地之心乎即冬至卦象也甲子但为六旬之首一年之内隔月常遇既非大防晷运未周惟总六甲之辰助四时而成歳今欲避环周以取甲子是背大吉而就小吉也　独孤及景皇帝配昊天上帝议按礼自古必以首封之君配昊天上帝惟汉崛起丰沛丰公太公皆无位无功徳不可以为祖宗故汉以髙皇帝为太祖伏惟太祖景皇帝以柱国之任翼周弼魏建封于唐髙祖因之遂以为有天下之号今若以髙祖创业当跻其祀是弃三代之令典遵汉代之末制黜景皇帝之大业同于丰公太公之不祀失孰甚焉谨稽礼文配食天帝之制请仍旧典
　　原表梁简文帝上南郊颂表虽周郊南甸宗伯之官徒设汉兴北畤寅恪之道未隆而体元含极先后弗违典盛望禋理通孝敬洁静之礼载光禘郊之风斯洽　増唐令狐楚贺南郊表光膺大寳茂对上元尽诚信以奉先极婉愉而致养孝光夷貊悌达神明方将告成功敷显号惟天为大俾众庶咸新如日之升与品物相见六幽倾耳四海翘首
　　原啓梁元帝庆南郊啓大裘而冕陶匏以质黄钟既奏云门斯舞乐谐六变歌陈九徳感天动神式展诚敬原颂梁简文帝南郊颂臣闻惟天为大圣人敬其徳知防其神至人契其道故龙官弱言之后合揆于苍旻鸟纪垂衣之君昭格于上帝皇帝之御天下也纬天维理地轴移浇风于末俗反淳正于区中化不言而先显教不言而已肃九垓同轨四海无波尘清世晏苍兕无所用其武功运谧时雍鹓鹭咸并脩其文徳玊门罢堠紫塞沈烽画一之政万代表于时和三章之律百姓沐于仁寿于是龙光之地日浴之乡紫舌黄支头飞鼻饮自西自南无思不服由是嘉祥被众瑞发金人泽马丹甑玊鸡三角九尾四肩六足参差于郊薮布濩于宫闱乃以恭肃神祗理通孝敬江左以来爽垲未辟爰命将作揆日载营三灵叶响百工咸事宛如神造俨仙居五达四通廓郊弥泽南瞻重岳北眺芒岭东临灞浐西望旧丰纡余委蛇丘陵起伏澎湃嶤屼山川异态飞梁邃宇洞烛空悬紫殿仙宫霞褰鸟翥其辞曰肃恭明神逖听前踵配天道尊迎阳义重元酒陶匏燔柴云耸跨舜论韶笼尧称拱郊宫载静紫坛新谧肃肃禁卫隂隂仙室六戎列野八銮昭日架殿星罗重宫雾出康哉徳盛美矣时丰三辰増曜七政永崇五方来洎四隩兹通悬绳度窄驾鹿追风既敷懋化复覩瑞滋金车出野玊露霑墀紫脱神章华平瑞芝长愉汪濊永固雍熙　増明方孝孺郊祀颂赫赫太祖受命孔时黄钺朱旗载清九围复天之常脩人之纪惟圣天子皇祖是嗣奉承天心克受帝祉乃诹令辰正月壬午誓戒臣工大祀攸举阳徳显融敛戢羣隂天开日舒百神鉴临玉辂出郊乐备不作斋于祠宫盛服俨恪肃肃于动栗栗于言上帝在兹敢有弗防昭哉广殿取明堂金铺瑶础势切穹苍鼎爼既丰币玊既饬地烛炜煌骍牲芬苾乗舆徐来及门而趋执圭屏息仰觌天居乃盥乃荐乃绥乃燎俨若居歆覩其色笑分命羣僚献于羣神合敬同诚百礼具陈云君岳祗海王渎伯厥灵洋洋来举饮食帝谓天子致孝事天爰锡纯嘏子孙万年太祖叹言天子至仁恩加黎庻四夷咸賔天子稽首受天之祚拜跪周旋如奉寳璐乐止礼成夜气正中星斗交罗其光□□圣情欣豫上帝予抚万口同声昔未尝覩还坐法宫端拱受朝至和盈庭如闻九韶
　　増祝文唐郊天祝文大明南至长晷初升万物权舆六气资始式遵彞典慎脩礼物敬以玉帛牺齐粢盛庶品备兹禋燎祗荐洁诚　明南郊祈谷祝文维启蛰农事将举爰以兹辰敬祈洪造谨率臣僚以玉帛牺齐粢盛众品备斯明洁恭祀上帝于大享殿仰希垂鉴赐福烝民俾五谷以皆登普万方之咸赖
　　増序明宋濓郊禋庆成诗序郊祀之礼始于有虞氏至周大备秦汉以来寖渉不经且惑于六天六帝之说莫之适从君国子民者不能恭严祀事徃徃遣大臣摄之惟我皇上一据礼经而洗千古之陋每歳亲升泰坛昭事上帝恪恭寅畏有赫其临隂敛阳舒降甘风雨覃及寰宇物无疵厉行见凤凰降而龟龙假矣声歌之发兹非其时乎【本集郊禋庆成诗序】









　　御定渊鉴函卷一百六十五
　　钦定四库全书
　　御定渊鉴函卷一百六十六
　　礼仪部十三【朝日夕月祭星】
　　朝日夕月一
　　原通典曰周制以实柴祀日月星辰【郑众云实牲体于柴上日阳精属天月隂精属地隂道挈制于阳故月属天而从于阳同实柴之义】日坛曰王宫月坛曰夜明牲币俱色赤乐与祭五帝乐同礼神之玉以珪璧【珪璧邸为璧取杀于上帝】王搢大珪执镇珪缫借五采五就以朝日【王朝日者示有所尊训人事君也】王服元冕所以尚质自朝至暮行祭之礼先以牲币于柴上而燔之升烟于天以同五帝之义凡祭日月歳有四焉迎气之时祭日于东郊祭月于西郊一也二分祭日月二也祭义云郊之祭大报天而主日配以月三也月令十月祭天宗合祭日月四也【四时之气有分有合二分之日祭谓分也大报天而主日以月配是合也大报配祭之时日燎于坛月埋于坎瘗埋之时自血始燔燎之时自气先合为大祭分为中祭郊特牲云大报天而主日其礼宜重用犊分祭宜轻则用少牢拜日于东郊月于西郊者此因而祭于郊也特牲大报之时埽地而祭燔柴而郊就阳位也祭法分祭之时王】
　　【宫祭日夜明祭月以少牢在坛上不于地也至时于二祭所用珪玉亦无差别】觐礼拜日于东门之外【此防同以春也】礼日于南门外礼月于北门外【此谓会同以夏秋冬变拜言礼者非常祀也祀月北郊者太隂之精以为地神也若王廵狩会盟燔柴升烟以祭日是君自以君道而祭阳也方伯会盟则瘗埋以祭月是臣自以臣道而祭隂也】　増考工记曰玉人之事圭璧五寸以祀日月星辰　国语曰先王朝日夕月以教民事君　陈氏礼书曰日言朝于日出之朝朝之也月言夕于月出之夕夕之也日坛谓之王宫以其有君道也月坛谓之夜明以其昱于夜也其次则大次小次设重防重案其牲体则实柴其圭之缫借则大采小采礼之之玉则一圭邸璧祀之之乐则奏黄钟歌大吕舞云门　礼记天子玊藻十有二旒龙衮而祭元端以朝日于东门之外【郑注端当为冕】　鲁语曰天子大采朝日与三公九卿祖识地徳日中考政与百官之政事师尹惟旅牧相宣序民事少采夕月与太史司载纠防天刑日入监九御使洁奉禘郊之粢盛而后即安　左传曰日月星辰之神则雪霜风雨之不时于是乎禜之　春秋庄公十有八年春王三月日有食之谷梁传曰不言日不言朔夜食也何以知其夜食也曰王者朝日故虽为天子必有尊也贵为诸侯必有长也故天子朝日诸侯朝朔　汉书郊祀志曰秦始皇东游海上行礼祠名山川及八神六曰月主祠之莱山在齐北并渤海七曰日主祠盛山盛山斗入海最居齐东北阳以迎日出云又曰雍有日月参辰庙各以歳时奉祠　原通典曰汉武帝立二十八年始郊太一朝日夕月改周法其后常以郊泰畤质明出行竹宫东向揖日其夕西向揖月即为郊日月又不在东西郊遂朝夕常于殿下东西拜日月羣公无四朝之事　魏文帝诏曰天子拜日东门之外礼方明也而汉仪烦防似家人之事非尊天之道黄初二年正月乙亥朝日于东门之外而正月非二分之义秘书监薛靖论云按周礼朝日无常日郑元云用二分秋分之时月多东升西向拜之背实逺矣朝日宜用仲春之朔夕月宜用仲秋之朔淳于濬駮之引礼记祭日于东祭月于西以端其位周礼秋分夕月并行于上代西向拜月虽如背实亦犹月在天而祭之于坎不复言背也犹如天子东西游幸其堂之官及拜官犹北向朝拜寜得以背实为疑明帝太和元年二月丁亥朔朝日于东郊八月己丑夕月于西郊始得古礼　晋因之武帝太康二年有司奏春分朝日寒温未适不可亲出诏曰顷方难未平今戎事已息此礼为大遂亲朝日齐末东昏侯永元元年何佟之议王者兄日姊月马郑用二分卢植用立春佟之以为日者太阳之精月者太隂之精春分阳气方永秋分隂气向长天地至尊故用其始而祭以二至日月次天地朝敬故以二分　后魏孝文帝太和十五年诏曰近论朝日夕月皆以二分之日于东西郊行礼然月有余闰行无常准今若一以分日或值月出于东而礼于西寻情即理不可施行昔曹魏薛靖以为朝日取月一日为朔夕月三日为朏朏者月行始着今未知胐朔二分何者为是游明根等对曰考按旧式准校众议宜从朏月　后周以春分朝日于国东门外为坛如其郊用特牲青珪有邸皇帝乗青辂及祀官俱青冕执事者青弁司徒亚献宗伯终献燔燎如圎丘秋分夕月于国西门外为坛于坎中方四丈深四尺燔燎礼如朝日也　隋因之开皇初国东春明门外为坛如其郊毎以春分朝日又于国西开逺门外为坎深三尺广四丈为坛于坎中髙一尺广四尺毎以秋分夕月牲币与周同　唐二分朝日夕月于国城东西各用方色犊　増开元礼皇帝春分朝日东郊　前祀五日皇帝散斋三日致斋二日如圎丘仪诸应祀之官斋戒如别仪　宋制春分朝日秋分夕月为大祀　髙宗绍兴三年司封员外郎郑彦言春分朝日秋分夕月祀典未举望诏礼官讲求从之其后于城外恵照院望祭位版日书曰大明月书曰夜明玉用圭璧大明币用赤夜明币用白礼如祀感生帝　辽圣宗统和元年十二月千龄节祭日月　穆宗应歴二年日南至始用旧制拜日礼　金朝日坛曰大徳在施仁门外东南当阙之卯地夕月坛曰夜明在彰义门外西北当阙酉地春分祭朝日于东郊秋分祭夕月于西郊【金史】　太宗天防四年正月始朝日于乾元殿　熙宗天眷二年立朔望朝日仪有司设炉案御褥位于所御殿前陛上设百官褥位于殿门外皆向日宣徽使奏导皇帝至位南向拜各门皆相应赞殿门外羣臣陪拜如常仪　世宗大定二年以拜日无典罢之十五年诏定拜日礼有司援唐开元礼南向设大明神位天子北向皆无南面拜日之制今宜遵古制殿前东向拜诏姑从南向其日先引臣僚于殿门外陪臣立殿前班露台左右皇帝于露台香案拜如常仪　十八年拜日于仁政殿始行东向礼宣宗贞祐元年拜日于仁政殿毎月吉为常　元世祖至元十六年祀太阳　二十五年祭日于司天台　成宗即位祭太阳太歳于司天台　武宗至大三年祀南郊以日月从祀　明太祖洪武戊辰増脩坛壝于大祀殿丹墀中东西相向以祀日月罢朝日夕月之祭至嘉靖中用夏言议改建四郊兆日于东郊兆月于西郊嘉靖十一年定朝日坛以甲丙戊庚壬间歳一亲祭夕月坛以丑辰未戌三歳一亲祭之
　　朝日夕月二
　　増蹛林【辽史太祖神册三年九月拜日于蹛林】　灵坛【明祭朝日坛乐章神灵坛兮肃其恭有帛在篚兮赤琮】　坛坎【详别幽明注】　朝夕【礼器作大事必顺天时为朝夕必放于日月】　原别幽明【礼记祭日于坛祭月于坎以别幽明祭日于东祭月于西以别外内】　迎隂气【列女传日中考政叙人事少采夕月曹大家注少采降之采也以秋分祀夕月以迎隂气】　本二分【王者父天而母地兄日而姊月故常以春分朝日秋分夕月君子履端于始举正于中故本二分也】祀五帝【周礼掌次朝日祀五帝则张大次小次设重防重席】　増执镇圭【周礼典瑞】
　　【王搢大圭执镇圭缫借五采五就以朝日】　立次祀【春官肆师之职立次祀用牲币注次祀日月星辰也】　原实柴以祀【周礼大宗伯掌天神之礼以实柴祀日月】　圭璧以祀【详朝日一】　成山祀日【汉郊祀志宣帝成山祀日】　莱山祀月【宣帝于莱山祀月】増以牛以羊【祭日以牛祭月以羊彘】　在东在西【后汉祭祀志建武二年初置郊兆于洛阳日月在中营内南道日在东月在西】　五采五就【见前】　三成六成【唐志旧乐用黄钟之三成新改用圎钟之六成】　元冕元端【天子朝日其服则元冕元端】　青璧白璧【朝日玉用青璧夕月用白璧币如玉之色】　朝日朝朔【见前】　大明夜明【见前】　未后三刻【宋史天禧元年四月监察御史王博文言夕月坛号夜明翻居画祭恐未合宜请于未后三刻行礼从之】　坎深三尺【长编元丰六年正月二十三日礼部言熙寜祀仪朝日坛广四丈夕月坛广二丈以唐王泾郊祀録考之夕月坛方广四丈今止方二丈比日坛甫及半望改造夜明坛为坎深三尺从广四丈为坛于坎中髙一尺方广四丈从之】　醴齐盎齐【唐礼乐志日月以太尊实醴齐着尊实盎齐】　衣赤衣白【汉书武帝立后土祠于汾隂立太乙祠于甘泉祭日以牛祝宰衣赤祭月以羊祝宰衣白】　精意以享【禋于六宗注云禋精意以享之也宗尊也所尊祭者其祀有六王宫祭日也夜明祭月也】　一诚已伸【明夕月坛乐歌】
　　朝日夕月三
　　増赋唐陆贽东郊朝日赋曰日为炎精君实阳徳明至乃照临下土徳盛则光被四国天垂象圣作则春分之节时则罔愆顺周官之仪事乃不忒于是载青旂俨翠华盖留残月旗拂朝霞咸济济以皇皇备礼容于邦家天子躬整服以待曙心既诚而望賖倐而罢严更辟禁城五辂齐驾八鸾启行风出郊而草偃泽先路而尘清卷余霭于林薄动神光于斾旌初破镜而半掩忽成轮而上征杲耀荣光分辉于千品万烟煴瑞色均烛于四彞八纮一人端冕以仰拜百辟奉璋而竭诚和气旁通帝徳与日徳俱逺清光相对帝心与日心齐明既而盛礼毕陈锡銮回轮僃礼服之灿灿殷游车之辚辚人望如草我泽如春惟天徳与圣寿配朝日而长新増诗唐刘禹锡监祠夕月坛书事诗曰西皡司分昼夜平羲和停午太隂生铿锵揖让秋光里观者如云出凤城
　　増歌唐贞观朝日夕月乐章曰崇牙树羽延调露旋宫扣律掩承云诞敷懿徳昭神武载集丰功表睿文　合吹八风金奏动分容万舞玉鞘惊词昭茂典光前烈夕曜神功表盛明
　　増説唐栁宗元朝日説曰栁子为御史主祀事将朝日其寮问曰古之名曰朝日而已今而曰祀朝日何也余曰古之记者则朝拜之云也今而加祀焉者则朝旦之云也今之所云非也问者曰以夕而偶诸朝或者今之是乎余曰夕之名则朝拜之偶也古者旦见曰朝暮见曰夕故诗曰君诸侯莫肯朝夕左氏传曰百官承事朝而不夕礼记曰日入而夕又曰朝不废朝夕不废夕晋侯将杀竖襄叔向夕楚子之留干谿右尹子革夕齐之乱子我夕赵文子砻其椽张老夕智襄子为室美士茁夕皆暮见也汉仪夕则两郎向闱拜谓之夕郎亦出是名也故曰大采朝日小采夕月又曰春朝朝日秋夕夕月若是其足矣又加祀焉盖不学者为之也寮曰欲子之书其説吾将施于世可乎予从之
　　増论宋陈祥道祭日月论曰古者之祀日月其礼有六郊特牲曰郊之祭大报天而主日配以月一也玉藻曰朝日于东门之外祭义曰祭日于东祭月于西二也大宗伯四于四郊兆日于东郊兆月于西郊三也大司乐乐三变而致天神月令孟春祈来牟于天宗天宗者日月之四也觐礼拜日于东门之外反祀方明礼日于南门之外礼月于北门之外五也雪霜风雨之不时于是乎禜之六也夫因郊蜡而祀之非常祀也春分朝之于东门之外秋分夕之于西门之外此祀之正与常者也
　　増文明世宗朝日坛祝文曰惟神阳精之宗列圣之首神光下照四极无遗功垂今昔率土仰赖兹当仲春式遵古典谨以玉帛牲醴恭祀于神伏惟鉴歆锡福黎庶又夕月坛祝文曰惟神钟隂之精配阳之徳继明于
　　夕有生共赖暨惟五星列宿咸司下土各有攸分予之资仰承帝命君此生民兹者时惟秋分爰遵典礼以玉帛牲醴用修常祭于神惟神歆鉴福我民
　　祭星一
　　増周礼大司乐乃奏黄钟歌大吕舞云门以祀天神【天神谓五帝及日月星辰】　小司宼孟冬祀司民献民数于王王拜受之【注司民星名谓轩辕角】　天府若祭天之司民司禄而献民数谷数则受而藏之【注司禄文昌第六星】　通考曰周制仲秋之月祭灵星于国之东南月令秋分日享寿星于南郊立冬后亥日祀司中司命司民司禄于国城西北　秦始皇时雍有日月参辰南北斗荧惑太白歳星镇星辰星二十八宿风伯雨师庙各以歳时奉祀　汉髙祖八年命郡邑立灵星祠常以歳时祠以牛　宣帝立歳星辰星太白荧惑南斗祠于长安城旁　东汉季秋月祠星于城南坛心星庙　东晋以来灵星老人星心星配享南郊不复特祀　隋制于国城西北十里亥地为司中司命司禄三坛同壝祀以立冬后亥国城东北七里通化门外为风师坛祀以立春后丑国城西南八里金光门外为雨师坛祀以立夏后申坛皆三尺牲并以少牢唐制立秋后辰日祀灵星于国城东南立冬后亥日祀司中司命司民司禄于国城西北　明皇开元二十四年有上封事者言月令八月日防于寿星帝次列宿之辰请每至八月社日配寿星祠于太社坛享之　天寳三载十月十六日敕九宫贵神实司水旱功佐上帝徳庇下民至其祀典歴代皆阙宜令所司以来月甲子日立坛仍议其牲牢礼秩毎至四时初节令中书门下徃摄祭者着以成式垂之不刋　武宗防昌元年中书门下奏曰谨按黄帝九宫经及萧吉五行大义一宫其神太一其星天逢其卦坎其行水其方白二宫其神摄提其星天内其卦坤其行土其方黑三宫其神轩辕其星天冲其卦震其行木其方碧四宫其神招摇其星天辅其卦防其行木其方緑五宫其神天符其星天禽其卦坤其行土其方黄六宫其神青龙其星天心其卦干其行金其方白七宫其神咸池其星天柱其卦兊其行金其方赤八宫其神太隂其星天任其卦艮其行土其方白九宫其神天一其星天英其卦离其行火其方紫统八卦运五行土飞于中数转于极虽敬事迎厘不闻经见而范围亭育期助昌时以两朝亲祀而臻百祥也然以万物之情上为列星星之运行毕系于物贵而居者则必司八歳总万神干化权于混茫赋品彚于隂隲与天地日月诚相参也　宋制二仲祀九宫贵神为大祀立秋后辰日祀灵星秋分享寿星立冬后亥日祀司中司命司人司禄为小祀　真宗咸平四年驾部员外郎直秘阁杜镐上言按封禅书天神贵者太一太一佐曰五帝今以五帝为大祀太一为中祀唐朝元肃二宗并常亲祀防昌中陛次昊天上帝欲望复为大祀从之其御署祝版礼同社稷増设坛两壝玉用两圭有邸其稾秸加茵褥如币色　景徳三年知枢密院事王钦若言陛下光阐鸿猷并秩羣祀而萧芗之祭独略寿星搢绅之谭皆谓阙典加以周伯星出实居角宿之间天既垂休礼防不荅伏望特诏礼官俾崇祀事诏有司详定以秋分日享寿星及角亢七宿为坛南郊其祭器祀礼咸以灵星为准奏可　庆歴四年灵台郎王太明言司天监定亢池主渡水徃来送迎之事北河为胡门北戒南河为越门南戒主司空掌水土功事皆不主江淮济箕计奎三星颛注津渎太明所遗请与东井天津天江咸池积水天渊天潢水位水府四渎九坎天船王良罗堰等十七星在天河内者当祠二月诏汴口祭河兼祠十七星　庆歴中修大火祠在南京三月九日祠之位版以黒漆朱书曰大火位配位曰阏伯位　神宗熙寜四年司天中官正周琮言太一经推筭七年甲寅歳太一阳九六之数复元之初请崇建宫宇迎五福太一于京师　元丰四年郊庙奉祀礼文所言国朝时令秋分飨寿星于南郊熙寜祀仪于坛上设寿星一位南向坛下卯阶之南设角亢氐房心尾箕七位东向按尔雅寿星角亢也説者曰数起角亢列宿之长故曰寿星非此所谓秋分所享之寿星也又按晋天文志老人一星在弧南一曰南极见则治平主寿昌常以秋分之南郊后汉于南郊立老人星庙以仲秋祀则寿星谓老人星矣请依后汉于坛上设寿星一位祀老人星其坛下东方七宿不宜复设从之　政和六年太常博士何洵直言熙寜祀春秋仲月祀九宫贵神当与社稷比为大祠祝版依防昌故事开寳礼书御名　元世祖至正十七年祭斗二十年祀太一二十七年司天台祭荧惑二十八年置醮祠星三日三十一年【成宗即位】祭火土等星　文宗至顺二年建五福太一宫于京城干隅敕每歳四祭明洪武戊辰増修坛壝于大祀殿以祀星辰
　　祭星二
　　原散食【尔雅祭星曰布注布散食于地上】　祠牛【汉书髙祖诏郡国立灵星祠祠以牛注农祥也】　増象功【见前】　应礼【通考汉成帝时匡衡奏罢雍旧祠二百三所惟山川诸星十五所为应礼云】　原祈天宗【月　孟冬天子乃祈来年于天宗】　禋六宗【虞书禋于六宗疏四时也寒暑也日也月也星辰也水旱也】　増老人庙　心星庙【俱见星一】兆四【小宗伯兆五帝于四郊四亦如之注四谓日月星辰以气为之位也】　掌
　　三辰【通考凡以神仕者掌三辰之法】　千秋节【唐书开元二十四年敕曰宜令有司特置寿星坛常以千秋节日修其祠典】　九宫神【通考天寳三载术士苏嘉庆上言请于城东置九宫神坛每歳四孟月祭尊为九宫贵神】　司天台【元史世祖至元五年敕二分二至及圣诞节日祭星于司天台】　云僊台【元成宗即位祭微星于云僊台】　祝参辰【见前】　祭角亢【唐开元中敕寿星坛宜祭老人星及角亢七宿】　开元敕　开元礼【俱见前】　原幽禜以祭【幽禜祭星坛名】　圭璧以祀【见前】　晋侯卜祟【左传晋侯有疾卜曰实沈为祟于产曰实沈参神也此不及君日月星辰之神则雪霜风雨之不时于是乎禜之若君之身则出入饮食之事星辰之神又何为也注参星也】　汉髙立祠【详祠牛注】　増币以方色【唐礼乐注神农之币以赤伊耆以黒五星以方色】　壶实昔酒【以壶尊二实昔酒以祀众星】置寿星坛【见前】　在祀帝坛【唐礼乐志冬至祀昊天上帝于圜丘以髙祖神尧皇】
　　【帝配东方青帝南方赤帝中央黄帝西方白帝北方黑帝及大明夜明在坛之第一等天皇大帝北辰北斗天一太一紫微五帝座并差在行位前余内官诸座及五星十二辰河汉四十九座在第二等十有二陛之间中官市垣帝座七公日星帝席大角摄提太微五帝太子明堂轩辕三台五车诸王月星织女建星天纪十七座及二十八宿差在前列其余中官一百十二座皆在第三等十二阶之间外官一百五在内壝之外已上在大明坛】　从祀星辰【长编宋太祖南郊司天监定从祀星辰圗上之】　犹位子男【通考唐文宗太和二年监察御史舒元兴奏九宫祝版御署称臣伏以九宫位于天地犹子男也陛下为天子岂可反臣于天之子男耶乞令有司详议正此误典】　祠十七星【见前】　建长生宫【宋史徽宗崇寜元年诏建长生宫于洞真宫旧址以祠荧惑】　原商丘祀大火【陶唐氏火正阏伯居商丘相土因之故商主大火注商丘宋星也相土代阏伯之后居商丘以祠大火】　灵星配南郊【晋书江左以来不立七祠灵星则配南郊不特置也】　増降徳音于天下【宋史天圣六年中太乙宫成命宰相王安石为奉安太乙使枢院副使吴充龙图阁学士孙固等为前导官主管卤簿奉安神像降徳音于天下】　祭贵人于东郊【金史金宣宗兴定元年七月以久旱祭九宫贵人于东郊】
　　祭星三
　　増赋唐周钤南郊享寿星赋曰精诚斯感肸蠁潜交瞩神灵兮心驰箕斗奠椒浆兮酌满陶匏事异乞言殊养老于东序祭惟合礼同祀月于西郊象在角亢坛当戊巳月皎皎而清汉波流夜萧萧而白榆风起斋心常洁苹蘩之荐己申寿域光开龟鹤之年可俟
　　増诗明李桢驾幸朝天宫祭星诗曰上帝箫台卫百灵储皇拂曙醮羣星清都秘箓开云篆白昼神雷掷火铃増歌汉郊祀景星歌曰空桑琴瑟结信成四兴递代八风生殷殷钟石羽籥鸣河龙供鲤醇牺牲百末防酒布兰生泰尊柘浆析朝酲微感心攸通修名周流常羊思所并穰穰复正直徃寗冯蠵切和疏写平上天布施后土成穰穰丰年四时荣
</div>
    <div class="pagination">
<a href="御定渊鉴类函_page120.html">上一页</a><span>...</span><a href="御定渊鉴类函_page116.html">116</a><a href="御定渊鉴类函_page117.html">117</a><a href="御定渊鉴类函_page118.html">118</a><a href="御定渊鉴类函_page119.html">119</a><a href="御定渊鉴类函_page120.html">120</a><span class="current-page">121</span><a href="御定渊鉴类函_page122.html">122</a><a href="御定渊鉴类函_page123.html">123</a><a href="御定渊鉴类函_page124.html">124</a><a href="御定渊鉴类函_page125.html">125</a><a href="御定渊鉴类函_page126.html">126</a><span>...</span><a href="御定渊鉴类函_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
