<!DOCTYPE html>
<html>
<head>
    <meta charset="UTF-8">
    <title>册府元龟 - 第 444 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 444 页/共 736 页</h1>
    <div class="content">    晋陈勰为将军武帝每出入勰持白兽幡在乘舆左右卤簿陈列齐肃太康末武帝常出射雉勰时已为都水使者散从车驾逼ウ乃还漏已尽当合函乘舆良久不得合乃诏勰合之勰举白兽幡指麾须臾之间而函成皆谢勰闲解甚为武帝所任。
    刘彪字仲雅为积弩将军及武库火彪建计彻屋得出诸宝器。
    刘超为射声扌交尉明帝末穆后临朝时军扌交无兵义兴人多义随超因统其众以宿卫号为君子营宋褚渊为中军将军桂阳王休范反渊与卫将军袁粲入卫宫省镇集众心。
    梁萧范为卫尉夜中行城常因风便鞭宿卫欲令帝知其勤及侄修在职夜必再巡而不欲人知或问其。故曰：夜中警有其劳主上慈爱闻之容或赐止违诏则不可奉诏则废事。且胡质之清尚畏人知此职司之常何足自显闻者叹服。
    萧景为领军将军管天下兵要监局官僚旧以骄侈景在职峻切官曹肃然。
    臧盾为散骑常侍兼领军大同二年迁中领军管天下兵要监局事多盾为人敏赡有风力长於拨繁职事甚理天监中吴平侯萧景居此职著声至是盾复继之。
    後魏周畿明元初为殿中侍御史掌宿卫禁兵断决称职迁左民尚书。
    来大千为殿中给事太武践祚与襄城公卢鲁元等七人俱为常侍持仗侍卫昼夜不离左右。
    隋崔彭为骠骑常典宿卫性谨密在省闼二十馀年每当上在仗危坐终日未尝有怠惰之容高祖甚嘉每谓彭卿当上日我寝处自安。
    唐尉迟敬德武德中以功授秦王府左二副护军太宗诛建成元吉是时高祖泛舟於海池太宗命敬德侍卫高祖敬德擐甲持弓直至高祖所高祖大惊问曰：今日作乱是谁卿来此何也。对曰：秦王以太子齐王作乱举兵诛之恐陛下惊动遣臣来宿卫高祖乃安。
    庞坚为领军武卫二大将军坚少长戎旅雅习军法尤熟侍卫供奉之仪武德将军以下多不闲故事高祖患之皆令取则於玉後为监门大将军太宗以其耆旧常令典兵於东宫玉虽年老而精勤不怠毫纤之务无不躬亲。
    赵道兴太宗贞观初历迁左武侯中郎将明闲宿卫号为称职。
    志玄为左骁卫大将军文德皇后之葬也。志玄与宇文士及分统士马出宿於章武门太宗夜使宦官至二将军处士及开营纳使者志玄闭门不纳曰：军门不可夜开使者曰：此有手敕志玄曰：夜中不辨真伪因停使者至晓太宗闻而叹曰：此真将军也。周亚夫何以加焉。
    李大亮为左卫大将军及晋王为皇太子兼领太子右卫率俄兼工部尚书身居三职宿卫两宫最为亲信大亮每当宿直必通宵假寐太宗常劳之曰：至公宿直我便通夜安卧。
    令狐建为左龙武军使建中四年十月泾原兵反德宗自出苑便门建方教射於军中遂以四百人随驾帝令建为後殿。
    李观为右龙武大将军建中四年泾师叛观时为帝直领卫兵千馀人扈从奉天诏都巡官训练诸将戍卒三数日间加召五千馀兵列之通衢整肃鼙鼓城内因之增气帝倚赖之赐封二百户二子宏寓授八品京官及驾出奉天与令狐建李韦清等咸执羁勒周旋艰险皆著功劳驾还京师诏纟总後军禁旅。
    陈君赏为金吾将军文宗太和九年十二月中使刘行深白八土操巡边回走马自金光门入从者讹言有兵京城不逞之徒皆戎服潜备弓刀引首北望异城门闭即恣行剽劫时自内联命闭门君赏领其徒立望仙门下曰：纵使有贼闭门不难请徐观之至于日晚京城始定是日微君赏之御侮几将乱。
    ○环卫部　宠异
    夫任环卫之职总貔貅之众。若非本之以忠信辅之以恭慎文武兼资夷险一致则何以近日月之光茂皇王之宠。若乃乘之名马服以御剑从游幸则督兹羽骑遇扌交猎则统彼六卫或嘉其义举或善其应对以至过墓则祠以中牢发哀而为之恸哭次之编简咸足观焉。
    汉卫绾以功次迁中郎将醇谨无它（无它馀志念也。）孝景为太子时召上左右饮而绾称病不行（恐文帝谓豫有二心事太子）文帝末属孝景曰：绾长者善遇之及景帝立岁馀不孰何绾（孰谁也。何问也。不谁何者犹言不借问耳）绾日以谨力（自勉力为谨慎日日益甚）景帝幸上林诏中郎将参乘还而问曰：君知所以得参乘乎！（言何以得参乘）绾曰：臣代戏车士幸得功次迁待罪中郎将不知也。帝问曰：吾为太子时召君君不肯来何也。（言以此特识之）对曰：死罪病帝赐之剑绾曰：先帝赐臣剑凡六不敢奉诏帝曰：剑人之所施易独至今乎！（施读曰移言剑者人所好故多数移易贸换之也。又一云：施读曰延也。）绾曰：具在帝使取六剑剑常盛未尝服也。（盛谓在肖室之中也。）。
    後汉张纯为五官中郎将光武重之一日或数四引见。
    何汤为虎贲中郎将光武常叹曰：纠纠武夫公侯干城何汤之谓也。
    江革为五官中郎将每朝会章帝使虎贲扶持革及进拜常目礼焉（观视之也。）时有疾不会取大官送醪膳恩宠有殊。
    魏应为五官中郎将经明行修章帝甚重之数进见论难於前特受赏赐。
    桓郁迁越骑扌交尉诏太子诸王各奉贺致礼召训习韩诗拜左中郎将章帝嘉其善学恩宠甚重出拜陈留太守帝赐剑钱物。
    魏典韦为都尉引置左右将亲兵数百人常绕大帐迁扌交尉战死太祖为流涕募取其丧亲自临哭之遣归葬襄邑拜子满为郎中车驾每过常祠以中牢拜满司马引自近。
    许褚为武卫将军都督中郎军宿卫禁兵卒太和中明帝思褚忠孝下诏褒赏。
    宋萧思话为右卫将军常从太祖登锺山北岭中道有盘石清泉帝使於石上弹琴因赐以银锺酒谓曰：相赏有松石间意。
    梁臧盾为领军将军卒即日高祖有诏举哀赠侍中领军如故给东园秘器朝服一具衣一袭钱布各有差谥曰：忠。
    陈毛喜为右卫将军丁母忧去职诏追赠喜母庾氏东昌国太夫人赐布五百疋钱三十万官给丧事。又遣员外散骑常侍杜缅图其墓田宣帝亲与缅案图指画其见重如此。
    韦为骁骑将军领朱衣直阁骁骑之职颧领营兵兼统宿卫自梁代已来其任逾重出则羽仪清道入则与二卫通直临轩则殿夹侍素有名望每大事尝令夹侍左右时人荣之号曰：夹御将军。
    後魏于洛拔太武时为侍御中散有姿容善应对恭慎小心帝甚加爱宠因赐名焉。又为侍御中散常在侍卫从征凉州既平赐奴婢四十口转监御曹令。
    于烈为司卫兼殿中尚书孝文幼冲文明太后称制烈与元丕陆李冲等各赐金策许以有罪不死。
    杨津为长水扌交尉直阁景明中宣武游於北邙津时陪从大尉咸阳王禧谋反常驰入华林时直阁中有同禧谋者皆在从限及禧平帝顾谓朝臣曰：直阁半为逆党非至忠者安能不预此谋因拜津左中郎将迁骁骑将军仍直阁。
    于忠为散骑常侍领左卫中正常因侍宴宣武赐之剑杖举酒属忠曰：卿世秉贞节故尝以禁卫相委昔以卿行忠赐名曰：忠今以卿才堪御侮与朕御剑杖相似循名取义意在不轻其出入周旋常以自防也。忠顿首陈谢。
    北齐厍狄干魏正光初为将军宿卫於内以家在寒乡不宜毒暑冬得入京师夏归里。
    隋元胄为右卫大将军高祖亲顾益密尝正月十五日帝与近臣登高时胄下直帝令驰召之及胄见帝谓曰：公与外人登高未。若就朕也。赐宴极欢晋王每致礼焉。
    杨义臣秦兴县公崇之子也。崇击突厥力战而死义臣袭崇官爵开皇中年未弱冠奉诏宿卫如千牛者数年赏赐甚厚。
    宇文述大业中为左卫大将军与苏威等典选举参预朝政述时贵重委任与苏威等其亲爱则过之炀帝所得远方贡献及四时口味取见颁赐中使相望於道。
    李景为右卫大将军车驾西巡至天水景献食於易帝帝曰：公主人也。赐坐齐王柬之上。
    唐徐为右武侯大将军高祖诏赐姓李氏宇文士及为右卫大将军甚见亲顾每延入问中乙夜方出遇其归沐太宗仍遣驰诏同列莫与为比。
    李大亮为左卫大将军太宗谓大亮公敦懿其心诚善事每行夜自当丙夜遣郎将中郎将行甲乙丁戊等夜身先於人真将军也。
    赵道兴贞观初迁左武侯中郎将号为称职太宗常谓之曰：卿父为隋武侯将军甚有当官之誉卿今克传弓冶可谓不坠家声因授右武侯将军。
    姜确为左屯卫将军转蒙恩顾於玄武门宿卫及园苑之务皆以委之其屯营飞骑亦分隶於确每有游幸即领骑而从焉。
    独孤远贞观初总领左厢六卫兵马军令严肃太后大悦赐杂采二百。
    志玄为左骁卫大将军樊国公改封褒国公後疾笃舆驾临问抚之流涕既卒太宗为发哀哭之甚痛李多祚中宗神龙初为右羽林将军以定谋诛张易之兄弟功进封辽阳郡王其年帝将有事于太庙特令多祚与安国相王登辇夹侍当代荣之。
    田归道除殿中少监右金吾将军岁馀卒赠辅国大将军追封原国公葬事官供甚厚中宗。又亲为文以祭之。
    臧希让为金吾卫大将军<骨亢><骨葬>好谈时政屡以理体上干公卿诏令集贤院侍制。
    李观为龙武大将军泾师叛观时上直有卫兵千馀人扈从奉天诏都巡警练诸军戍卒三数日间加召五千馀兵列之通衢整肃金鼓城内因之增气德宗倚赖之赐封二百户二子宏寓授八品京官。
    张万福为右金吾将军德宗召见惊曰：杜亚言卿昏耄乃如是健耶诏图形凌烟阁数赐酒馔衣服并敕度支籍口畜给具。
    费骆元光为金吾上将军贞元三年七月赐元光姓李氏更名元谅。
    郭钅从为金吾将军穆宗幸钅从城南庄赐庄千区钅从遽以其庄上献。
    ●卷六百二十七
    ○环卫部　忠节刚正谨慎忠节
    夫周卫之职典司禁旅昼夜警备执御非违故止则密奉皇闱出则环拱宸极皆妙拣才俊以资心膂故有忠节奋发赤诚明著竭身命以犭旬国经夷险而一致。若乃属艰危之运变乱之时或密刺贼臣或力抗凶竖义形於色视死如归以至忠言激扬至诚感慨为爪牙之寄贞威武之容上所以安君亲下所以彰功业。《管子》所谓忠者臣之高行谅在兹矣。
    汉郅都为中郎将敢直谏面折大臣於朝尝从景帝入上林贾姬在厕野彘入厕帝目都（动目以使也。）都不行帝欲自持兵救贾姬都伏帝前曰：亡一姬复一姬进天下所少宁姬等耶陛下纵自轻奈宗庙太后何帝还彘亦不伤贾姬太后闻之赐都金百斤繇此重都後汉冯鲂建武中为执金吾性矜严公正在位数进忠言多见纳用。
    阴兴为期门仆射每从出入常操持小盖障翳风雨躬履涂泥率先期门光武所幸之处取先入清宫桓郁为越骑校尉数进忠言多见纳录。
    伍孚为越骑校尉忿董卓凶毒志手刃之乃朝服怀佩刀以见卓孚语毕辞去卓起送至阁以手抚其背孚因出刀夹刂之不中卓自奋得免急呼左右执杀孚而大诟曰：贼欲反耶孚大言曰：恨不得磔裂奸贼於都市以谢天地言未毕而毙。
    魏许褚为扌交尉从讨袁绍於官渡时常从士徐他等谋为逆以褚常侍左右惮之不敢发伺褚休下日他等怀刀入褚至下舍心动即还侍他等不知入帐见褚大惊愕他等色变褚觉之即击杀他等太祖益亲信之。
    吴丁奉为左将军景帝即位与张布谋欲诛孙布曰：丁奉虽不能吏书而计略过人能断大事帝召奉告曰：秉国威将行不轨欲与将军诛之奉曰：丞相兄弟友党甚众恐人心不同不可卒制可因猎会有陛下兵以诛之也。帝纳其计因会请奉与张布目左右斩之迁大将军。
    晋刘超为左卫将军苏峻谋逆京邑大乱朝士多遣家人入东避难义兴故吏欲迎超家而超不听尽以妻孥入处宫内及王师败绩王导以超为右卫将军亲侍成帝峻迁车驾石头时天大雨道路沉氵舀超与侍中锺雅步侍左右贼给马不肯骑而悲哀慷慨峻闻之甚不平时饥馑米贵峻等问遗一无所受缱绻朝夕臣节愈恭帝时年八岁虽幽厄之中超犹启授孝经。《论语》後王导出奔超与怀德令匡述建康令管旆等密谋将欲奉帝而出未及期事泄被害。
    宋沈演之为中领军时范晔为太子詹事怀逆谋演之觉其有异言之太祖晔寻事发伏诛卜天兴元嘉末为广威将军领左细仗元凶劭入事变仓卒旧将罗训徐罕皆望风屈附天兴不暇被甲执刀持弓疾呼左右出战徐罕曰：殿下入汝欲何为天兴骂曰：殿下常来云：何即时方作此语只汝是贼手射贼邵於东堂几中逆徒击之臂断倒地乃见杀其队将张泓之朱道钦陈满与天兴同出拒战并死卜伯与天兴子也。为前将军直阁领细仗主顺帝明元年与袁粲同谋伏诛。
    後周赵刚初为魏阁内都督及孝武构巢刚密奉旨召东荆州刺史马景昭未及发而齐神武已逼洛阳孝武西迁景昭集府僚文武议其去就司马冯道和请据州待北方处分刚抽刀投地曰：公。若为忠臣可斩道和如欲从贼可见杀景昭感悟遂率众赴关右属侯景逼穰城东荆州人杨祖欢等起兵应景以其众（景昭於路景昭战败）刚遂没於蛮後自赎免乃见东魏东荆州刺史李魔怜劝令归关西魔怜纳之使刚至并州密观事势神武引刚邀内宴因令刚赍书申敕荆州刚还报魔怜斩扬权等以州归西魔怜乃使刚入朝大统初刚於霸上见文帝具陈关东情文帝嘉之封阳邑县子。
    蔡为大将军闵帝践阼拜少保与尉迟纲共掌禁兵递直殿省时帝任信司会李植等谋害晋公护每泣谏帝不听寻而帝废。
    隋董纯为左骁卫将军彭城留守齐王柬之得罪也。纯坐与交通炀帝廷谴之曰：汝阶缘宿卫以至大官何乃附傍吾儿欲相离间也。纯曰：臣本微贱下才过蒙奖擢先帝察臣小心宠逾涯分陛下重加收采位至将军欲竭馀年报国恩耳比数诣齐王者徒以先帝先后往在仁寿宫置元德太子及齐王於膝上谓曰：汝好看此二儿勿忘吾言也。臣奉诏之後每於休暇出入未尝不诣王所臣诚不敢忘先帝之言于时陛下亦侍先帝之侧帝改容曰：诚有斯旨，於是舍之。
    郭荣为左侯卫将军大业九年炀帝至东都谓荣曰：公年德渐高不宜久涉行阵当与公一郡任所选也。荣不愿违离顿首陈让辞情哀苦有感帝心，於是拜为右侯卫大将军後数日帝谓伯寮曰：诚心纯节如郭荣者固无比矣。其见信如此。
    李景为右武卫大将军景智略非所长而忠直为时所许杨玄感之反也。朝臣子弟多预焉而景独无关涉帝曰：公诚直天然我之梁楝也。
    赵才为右侯卫大将军宇文化及之难才时在苑北化及遣骁果席德方矫诏追之才闻诏而出德方命其徒执之以诣化及化及谓才曰：今日之事衤氐得如此幸勿为怀才默然不对化及忿才无言将杀之三日乃释以本官从事郁郁不得志才常对化及宴饮请劝其同谋逆者一十八人杨士览等酒化及许之才执杯曰：十八人止可一度作勿复馀处更为诸人默然不对行至聊城遇疾俄而化及为窦建德所破才复见虏心弥不平数日而卒。
    独孤盛大业末为左屯卫将军宇文化及之作乱也。裴虔通引兵至成象殿卫者皆释仗而走盛谓虔通曰：何物兵刑势大异也。虔通曰：事势已然不预将军事慎无动盛大骂曰：老贼是何物语不及被甲与左右十馀人逆拒之为乱兵所弑。
    唐张镇州仕隋为屯卫将军从炀帝江都於上江督运贼董道冲为阻进击破既而萧铣舀长沙宇文化及。又作难镇州为炀帝发丧哭之甚恸哀感路人。
    武士武德中捡校右厢宿卫妻患危忄竟不请假出看先是士在并钺军之日有两儿患重以至於没亦不赴问但伤悼而已及妻死所司奏敕曰：此人忠节有馀去年儿夭今日妇亡相去非遥未常言及遗身犭旬国举无与比。
    敬君弘武德中为骠骑将军掌屯营兵於玄武门隐太子建成之诛也。其馀党冯立谢叔方率兵犯玄武门君弘挺身出战其所亲止之曰：事未可知当。且观变待兵集成列而战未晚也。君弘不从乃与中郎将吕世衡大呼而进并遇害太宗甚嗟赏之赠君弘左屯卫大将军世衡右骁卫将军。
    周范为左卫将军太宗幸九成宫常与房玄龄统留事范为人严正有威所在之职人皆敬惮一心奉上至死不亏及至疾笃不肯出外竟终於内省与玄龄相抱而诀曰：所恨不获奉圣颜。若死而有知谨以幽魂奉卫宫阙。
    薛仁贵为右领军郎将北门长上永徽五年车驾幸万年宫甲夜山水猥至冲突玄武门宿卫者散走仁贵曰：安有天子有急取敢惧死遂登门桄叫呼以警宫内帝遽出乘高俄而水入寝殿帝使谓仁贵曰：赖卿得免沦溺始知有忠臣也。赐御马一匹。
    李安静为右卫将军天授时王公百僚皆劝革命安静独义形於色无所陈请及被收下制狱来俊臣诘其反状安静谓曰：以我是唐家老臣须杀即杀。若问以谋反实无可对俊臣竟诬构杀之。
    李多祚为右羽林将军神龙初张柬之将诛张易之兄弟引多祚将筹其事谓曰：将军在北门几年曰：三十年矣。柬之曰：将军击钟鼎食金章紫绶贵宠当代位极武臣，岂非大帝之恩乎！多祚泣而对曰：常感大帝之恩死而无忘柬之曰：将军既感大帝殊泽能有报乎！大帝之子见在东宫逆竖擅权朝夕危逼宗社之重在於将军诚能报恩正属今日多祚曰：苟缘王室惟相公所使不顾妻子性命因即引天地神祗为要誓词气感动义形於色遂与柬之等定谋诛易之兄弟。
    田归道为左金吾将军殿下监押千骑宿卫於玄武门敬晖等将讨张易之昌宗也。遣使就索千骑归道军先不预谋拒而不与及事定晖等将诛之归道执辞免令归第中宗後嘉其忠壮召拜太仆少卿。
    邢济为金吾将军上元中日者朱融与嗣岐王珍交通珍仪表伟如颇类玄宗遂诱中官六军人同谋悖逆融谓济曰：今城中草草关外寇贼近更凭凌。若何济曰：我金吾天子押衙死生从之安能自脱融曰：有一人足下见之自当知纵不出城亦无虑矣。遂引珍见济济即日奏之并伏诛。
    令狐建为左龙武军使德宗避朱Г之乱出幸奉天建方习射於军中遂以四百人随驾德宗令为後殿张万福为金吾将军时裴延龄玄陆贽等坐贬德宗怒不解谏议大夫阳城率拾遗王仲舒等数人守延英门上疏论延龄奸佞贽等无罪德宗大怒召宰相入语将加城等罪良久乃解令宰相谕遣之，於是万福闻谏官伏阁谏趋往至延英门大言贺曰：朝廷有直臣天下必太平矣。遂遍拜城及王仲舒等曰：诸谏官能如此言事天下安得不太平已而连呼太平万福武人也。年八十馀见此盛事自此名重天下。
    梁孙德昭为右神策军都指挥使光化三年唐昭宗为阉宦所废矫立德王时中外以权在禁闱莫能致讨近藩朋附章表继有至者丞相崔裔外与太祖申结辅佐之好内遣心腹密购忠直以事谕德昭者德昭感慨乃与本军孙承诲董从实二人奋发应命誓图返正崔。又割衣手笔以通其志天复元年正月一日未旦逆竖左军容刘季述早入德昭伏甲要路俟逗其前驱邀其舆而斩之孙承诲等擒捕右军容王仲先党立昭宗，於是崔裔奉迎御丹凤楼率百辟待罪。且泣即日议功以德昭为静海军节度使承诲邕州节度使从实容州节度使并同平章事。
    周何福进少从军以骁勇闻後唐同光中郭从谦以兵围庄宗於大内福进时为宿卫军扌交独出死力拒战於内後明宗知而嘉之
    ○环卫部　刚正
    环尹之职上法勾陈所以为王爪牙掌兵兰非夫刚强不挠忠正特立则何以严恭宿卫徼巡宫禁两汉以来实重其选乃有持举典法不避强族申明宪令务在首公风望凛然谠议确尔专司纠禁靡受私请嫉恶而言形慷慨喜善而意在激劝出入整肃中外悚惮斯靡畏於强御无忝於仕宦者矣。
    汉郅都为中尉丞相条侯贵倨而都揖丞相是时民朴畏罪自重都独行法不避贵戚列侯宗室见都侧目而视号曰：苍鹰。
    宁成为中尉初郅都死後长安左右宗室多犯法（左右宗邑之中也。）景帝召宁成为中尉其治效郅都其廉弗如然宗室豪杰人皆惴恐。
    盖宽饶为卫司马先是卫司马在部见卫尉拜谒常为卫官繇（繇读与徭同）使市买宽饶视事案旧令遂揖官属以下行卫者（卫尉官属也。）卫尉私使宽饶出宽饶以令诣官府门上谒辞（私见使而公辞尚书也。）尚书责问卫尉（繇宽饶以法令不给使尚书责卫尉不复使司马）繇是卫官不复私使候司马候司马不拜出先置卫取上奏辞（天子出为天子先道先天子发故上奏辞）自此正焉。
    杨恽为中郎将郎官化之莫不自厉绝请谒货赂之端长安令行禁止宫殿之内翕然同声。
    母将隆为执金吾时侍中董贤方贵帝使中黄门发武库兵前後十辈送贤及帝乳母王阿舍隆奏武库兵器天下公用国家武备缮治造作皆度大司农（用度皆出大司农）大司农钱自乘舆不以给共养劳赐一出少府盖不以本藏给末用不以民力共浮费别公私示正路也。
    周赏为执金吾督大奸猾三辅吏民甚畏之。
    後汉承宫迁左中郎将数纳忠言陈政事得失论议切悫朝臣惮其节。
    马鲂为执金吾性矜严公正数进忠言多见纳用。
    魏崔琰为中尉声姿高畅有威重朝士瞻望太祖亦严惮焉。
    宋沈庆之为领军将军刘湛知之欲相引接谓之曰：卿在省年月久比当相论庆之正色曰：下官在省十年自应得转不复以此仰累寻转正员将军。
    颜延之领步兵扌交尉赏遇甚厚延年好酒疏诞不能斟酌当世见刘湛殷景仁专当要任意有不平常云：天下之务当与天下共之岂一人之智所能独了辞甚激扬每犯权要谓湛曰：吾名器不升当由作卿家吏湛深恨焉言於彭城王义康出为永嘉太守。
    後魏胡泥为司卫监率励禁中不惮豪贵殿中尚书叔孙侯头应入直而阙於一时泥以法绳之侯头恃宠遂与口诤高祖闻而嘉焉赐衣服一袭。
    于烈宣武帝时为领军将军咸阳王禧为宰相权重当时曾遣家僮传言於烈曰：求旧羽林虎贲执仗出入领军可为差遣烈曰：天子谅ウ事归宰辅领军但知典掌禁卫有诏不敢违理无私给奴惘然而返传烈言报禧禧复遣谓烈曰：我是天子儿天子叔元辅之命与诏何异烈厉色而答曰：向者亦不道王非是天子儿叔。若是诏应遣官人所繇遣私奴索官家羽林烈头可得羽林不可得禧恶烈刚直遂议出之乃授使持节散骑常侍征北将军恒州刺史。
    尉聿字成兴性耿介孝明时为武卫将军是时领军元义秉权百僚莫不致敬而聿独长揖不拜寻出为平西将军凉州刺史。
    隋赵才炀帝时授左侯卫将军俄迁右侯卫大将军时帝每出巡幸才常为斥候肃遏奸非无所迥避在途遇公卿妻子有违禁者才取鬼言大骂多所援及时人虽患其不逊然才守正无如之何。
    兰兴俗仁寿大业中与贺兰萧俱为武侯将军刚严正直不避强御咸以称职知名。
    唐于百亿为朝请大夫每掌徼巡精勤不倦凡纠讦不避强御及太宗践祚帝在武侯狷直不能容物见百寮有不整肃必面加诋辱或手自捶殴朝士莫不惮之。
</div>
    <div class="pagination">
<a href="册府元龟_page443.html">上一页</a><span>...</span><a href="册府元龟_page439.html">439</a><a href="册府元龟_page440.html">440</a><a href="册府元龟_page441.html">441</a><a href="册府元龟_page442.html">442</a><a href="册府元龟_page443.html">443</a><span class="current-page">444</span><a href="册府元龟_page445.html">445</a><a href="册府元龟_page446.html">446</a><a href="册府元龟_page447.html">447</a><a href="册府元龟_page448.html">448</a><a href="册府元龟_page449.html">449</a><span>...</span><a href="册府元龟_page445.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
