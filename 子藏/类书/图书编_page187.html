<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 187 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 187 页/共 220 页
  </h1>
  <div class="content">
   启圣祠
　　啓圣公左右先贤顔无繇曽防孔鲤孟孙氏配享两庑先儒程珦朱松蔡元定从祀
　　祭先师日遣南京国子监司业祭啓圣公祭品帛一爵三羊一豕一簠簋各二笾豆各十四配东西各帛一爵三猪肉二簠簋各一笾豆各四庑东西同是夜导引引遣官至盥所赞引赞诣盥洗所搢笏洗讫出笏典仪唱执事官各司其事赞就位典仪唱迎神赞四拜【分献官同】典仪唱奠帛行多献礼执事各捧帛爵三于神位前赞引引遣官由庙门左入赞诣啓圣公孔氏神位前搢笏奠帛献爵出笏诣读祝位跪赞读祝赞俯伏兴平身【分献官同】赞诣先贤顔氏神位前搢笏奠帛献爵出笏赞诣先贤曽氏神位前诣先贤孔氏神位前诣先贤孟氏神位前【仪同分献官同】赞复位典仪唱亚献礼执事各捧爵跪献于神位前唱终献礼【仪同】唱彻馔唱送神赞四拜【分献官同】典仪唱读祝官捧祝掌祭官捧帛馔各诣瘗位唱望瘗捧祝帛至瘗所赞诣望瘗位焚讫赞礼毕
　　【祝文】皇帝谨遣某致祭于启圣公孔氏云云惟公诞生至圣为万世王者之师功德显著惟兹仲【春秋】特用遣祭以先贤顔氏先贤曾氏先贤孔氏先贤孟孙氏配尚享
　　国初上如江淮府先谒文庙幸学至南昌亦如之洪武元年令仲春秋上下传制遣官祭先师于国学丞相初献翰林学士国子祭酒亚终献四年国子司业濂上孔子庙堂议曰世之伦莫此为甚吾不知其何説也古者士见师以菜为贽故始入学者必释菜以礼其先师其学官时祭皆释奠今专用春秋非矣释奠有乐无尸释菜有尸无乐是二释之重轻以乐之有无也今袭用魏汉律所制大晟乐乃先师所谓乱世之音可乎哉古者释奠释菜名义虽存而仪注皆不可考开元礼彷佛仪礼馈食篇节文为详所谓三献献后各饮福即君胙主人主妇及賔之义也今惮其烦唯初献得行之可乎哉他如庙制之非宜冕服之无章器用襍乎雅俗升降昩乎左右此类甚多虽更仆不可尽若乃建安熊氏欲以伏羲为道统之宗神农皇帝尧舜禹汤文武次而列焉臯陶伊尹太公周公暨稷契夷益傅説箕子皆天子公卿之师式宜秩祀天子之学若孔子实兼祖述宪章之任其为通祀则自天子下达茍如其言则道统益尊三皇不汨于医师太公不辱于武夫矣昔周立四代之学学有先圣虞庠为舜夏学以禹殷学以汤东校以文王复可取当时左右四圣成其徳业为之先师以配享焉此固为天子立学之法也上不喜谪濓安逺知县是年令进士释褐行释菜礼更定释奠祭器礼物择监生及文职大臣子弟在学校者充乐舞生五年罢孟子配享逾年上曰我闻孟子辨异端辟邪説发眀孔子之道宜配享如故六年翰林国史院学士承防詹同侍讲学士乐韶凤上释奠乐章舞六佾礼部尚书牛谅上礼仪制曰可遣御史大夫陈宁释奠胡丞相言诚意伯不陪祭顾受胙上曰基学圣人之道不陪祀使勿学者何以劝既不与祭而享胙礼乎夺俸一月宁坐不举夺半月七年仲春上丁日食改仲丁仍以正月三十日降香用礼记曽子问当祭日食牲至未杀则止也五年新作文庙成遣官以太牢祭上遂视学释菜始诏司府州县卫学通祀孔子颁释奠仪正岳镇海渎城隍及忠臣烈士封号大成至圣文宣王及配享通祀诸贤儒如故十七年议大成乐二十六年颁大成乐器于天下府学令州县学式于府学二十九年从行人司副杨砥议罢雄从祀进祀董仲舒文皇帝即位之八月遣官释奠先师永乐八年正文庙圣贤绘塑衣冠正统元年刋定从祀名爵位次二年进宋儒胡安国蔡沉真徳秀从祀三年禁祀孔子于释老宫今祭物非所产者以所产代八年从辅臣士竒议追封元吴澄为临州郡公从祀景泰六年加太学两庑祭物成化二年追封仲舒为广川伯安国建宁伯沉崇安伯徳秀浦城伯十二年祭酒周洪谟请改大成至圣为神圣广运加服衮冕十二笾豆舞八佾又着古者鸣球琴瑟堂上之乐笙镛祝敔堂下之乐而干羽舞于两阶今干羽居上而乐器俱下宜正如礼下礼官议尚书邹干言正统十二年御史请加封孔子英宗不允今考圣神广运乃伯益赞尧之词不若大成至圣于孟子中庸犹可拟议洪武中建南京大学庙用神圣当时祭酒讷碑文曰像不土绘陋习乃革今庙望像徒仍元旧不忍撤毁故有冕旈原非国典笾豆佾舞之数祖宗品式且在不敢撤议惟佾数居下宜令太师考正上从之洪谟又请上曰専崇孔子朝廷盛典笾豆佾舞从洪谟言治元年上视学从吏部尚书忠请薄奠用太牢加币是年谏官请罢况融弼雄从祀进祀礼部侍郎兼翰林学士薛瑄下礼官集议言雄已出于洪武时瑄无著述况等皆有羽翼圣经之功遂以当是时以詹事兼侍讲学士敏政言融弼戴圣刘向贾逵何休王肃杜预八人宜罢从祀郑众卢植郑服防范寗五人宜祀于其乡况雄实相伯仲言者并欲黜向宜也申枨申党本一人祀宜存枨家语七十弟子不及公寮秦冉顔何爰林放宜祀瑗于卫祀放于鲁寮及冉何宜罢祀礼记传于后苍王通胡瑗皆宜从祀顔渊子思配于庙殿而父坐庭庑非礼宜别立祠庙中祀启圣王以国公无繇莱芜侯防泗水侯鲤邾国公孟孙氏配享永年伯珦献靖公松从祀下礼官议不可遂已郴阳何孟春言七年子有公孙尼子者作乐记缁衣宜从祀敏政不及尼子何也或曰尼子即龙也四年祭酒铎疏言宋儒杨时息邪放滛承孟氏之传衍晦翁之虽晩年一出不克尽行其志而力辟新经足卫吾道若吴澄年长于淳祐举贡于咸淳受宋之恩已如此其乆为国子司业为翰林学士厯元之官乃如彼其荣迹其所为曽不及洛邑之顽民何敢望首阳之高士况二人皆太学之师乞升时上祔宋诸贤之位斥澄下从莽大夫之列不报八年大学士溥又言时入朝首请罢安石配享废其新经有卫道之功或疑其出处之际而少其著述殆未之考也上从之追封时将乐伯从祀十四年铎以侍郎领祭酒事又言人伦莫大于君臣父子顔曽思三子配享堂上而其父列两庑下非礼宜于阙里则祀叔梁纥而以路晳子鱼配吴澄宋氏遗臣不耻事元名节扫地宜罢从祀礼官议不合遂已嘉靖九年世宗皇帝从辅臣璁议作正孔子祀典説改大成文宣王为至圣先师孔子四配为复圣顔子宗圣曽子述圣子思子亚圣孟子从祀及门弟子先贤左丘明以下称先儒去塑像设木主罢公侯伯诸封爵申党申枨二人存枨去党寮冉何况圣向逵融休肃弼预澄十三人罢祀放瑗众植防寗七人祀于其乡进后苍王通胡瑗欧阳修从祀又以行人薛侃议进陆九渊从祀改称大成殿为先师庙大成门为庙门璁又引敏政説请别立祠祀齐公叔梁纥称启圣公孔氏以无繇防鲤孟孙氏祀称先贤珦松蔡元定从祀称先儒撤无繇防鲤从祀从之上以改称先师故皮并服谒庙用特奠帛行释奠礼迎送神各拜三乐三奏六武六佾配从祀贤儒又啓圣祠分奠用酒脯遂幸太学南京遣官祭告【先师先是称大成至圣文宣王四配兖国复圣公郕国宗圣公沂国述圣公邹国亚圣公十哲左费公闵损薛公冉雍黎公端木赐卫公仲由魏公卜商右郓公冉耕齐公宰予徐公冉求呉公言偃陈公颛孙师两庑东金乡侯澹台灭明任成侯原宪汝阳侯南宫适莱芜侯曽防须昌侯商瞿平舆侯漆雕开睢阳侯司马耕平阴侯有若东阿侯巫马施阳谷侯顔辛上蔡侯曹防枝江侯公孙龙冯翊侯秦商靁泽侯顔高上邽侯壤驷赤成纪侯石作蜀钜平侯公夏首胶东侯后处济阳侯奚容箴富阳侯顔祖滏阳侯句升疆鄄城侯秦祖即墨侯公祖句兹武城侯县成汧源侯燕伋句侯顔之僎建成侯乐防堂邑侯顔何林虑侯狄黒郓城侯孔忠徐城侯公西赤临濮侯施之常华亭侯秦非文登侯申枨济隂侯顔会泗水侯孔鲤兰陵伯荀况睢阳侯谷梁赤芜侯高堂生乐夀伯毛苌彭城伯刘向中牟伯郑象缑氏伯杜子春长乡伯卢植司空王肃司徒杜预昌黎伯韩愈豫国公程颢新安伯邵雍温国公司马光建寕伯胡安国华阳伯张栻将乐伯杨时魏国公许衡西单父侯宓不齐高密侯公冶长北海侯公晢哀曲阜侯顔无繇共城侯高柴夀张侯公伯寮益都侯樊须钜野侯公西赤千乘侯梁鳣临沂侯冉儒沭阳侯伯防诸城侯冉季濮阳侯漆雕哆高苑侯漆雕徒父邹平侯商泽当阳侯仕不齐弁平侯公羊儒新息侯秦冉梁父侯公肩定聊城侯邬单祁乡侯罕父黒淄川侯申党厌次侯荣旂南华侯左人郢朐山侯郑国乐平侯原亢胙城侯亷洁博平侯叔仲会高堂侯邽选临朐侯公西舆如内黄侯蘧伯玉长山侯林放南顿侯陈亢阳年侯琴张博昌侯步叔乘中都伯左丘明临淄伯公羊高乗氏伯伏胜考城伯戴圣曲阜伯孔安国广川伯董仲舒岐阳伯贾逵扶风伯马融髙密伯郑任城伯何休偃师伯王弼新野伯范寗道国公周敦頥洛国公程頥郿伯张载徽国公朱熹开封伯吕祖谦崇安伯蔡沉浦城伯真徳秀临川郡公吴澄】　先师庙太常寺在国子监永乐年建庙京师制如南京嵗仲春秋上丁祭先十五日题遣辅臣一员行礼委协律郎率乐舞生演礼乐先四日奏致斋示长安门先一日示持敬门是日百官朝服侍班上御皇极殿传制遣官博士诣先师庙同遣官填祝版本寺官同遣省牲诣彞伦堂演礼是午陈设同防笾豆是夜行礼祝文乐章两京皆同　月朔释菜礼【两京同】皇帝幸学行释奠礼先十五日礼部题请钦定分奠官九员本寺委协律郎率乐舞生演礼乐先二日同光禄寺奏防牲次日具本复命午后乐舞生陈设乐器是夜陈设先师祭品礼神帛一【白色】爵三太牢一脯醢各一果三四配十哲两庑及启圣公配庑同惟无帛太牢至日上至庙门外降辇礼部鸿胪导入庙门御幄礼部奏请具服上具皮弁服礼部请行礼太常寺官导上出导引官导上由中道进庙门级上典仪唱乐舞生就位执事官各司其事内赞对引导上入庙内奏就位【百官各就位分献官各列于百官前北向立】典议唱迎神作乐乐止奏两拜【传赞同】典仪唱行释奠作乐奏搢圭寺卿捧帛跪进于右上受帛献毕授御奠于神位前少卿捧爵跪进于右上受爵献毕授少卿奠于神位前内赞奏岀圭分奠官以次献官爵于各神位前退乐止典仪唱送神作拜【传赞同】寺卿诣先师前启帛奉岀中门奏礼毕内赞导上由中道出导引官导至御幄更翼善冠黄袍礼部入奏请幸彞伦堂上陞舆礼部鸿胪导大学乐止
　　乐章　迎神　初献　送神俱同正祭
　　治元年奉钦依尊先师当以礼只孔子前加币用太牢改分献为分奠其余仪物俱照永乐年例行初即位幸学行释奠礼又遣官祭告于阙里
　　啓圣公祠【两京同】
　　先期题遣国子监祭酒行礼天下各布政司府州县学释奠仪注【凡祭器品物乐章乐器舞佾俱与国学同又释菜礼同前】
　　各布政司及府州县长官一员行三献礼或提调官及儒学敎授等官行一献礼【斋戒】正祭前三日献官并陪祭官执事人等沐浴更衣防斋二日致斋一日【省牲】正祭前一日执事者设香案于宰牲房外赞引引献官常服诣省牲所赞省牲执事者牵牲从香案前过入宰牲房宰之遂以毛血少许盛于盘赞引唱省牲毕其余毛血以净器存贮待祭毕埋之
　　正祭
　　每嵗春秋二仲月上丁日将行礼起鼓初严【遍燃庭燎香烛】鼔严【鼔乐生执事者各序立于丹墀两傍】鼓三严【引赞引各献官至庙门下立】通赞唱乐舞生各就位【乐舞生各以序立立于庙庭奏乐之所司节者分引舞至丹墀陞东西两傍各序立于舞佾之位司节在东则退至东三班舞生之首在西则退至西三班舞生之首相向立】通赞唱执事者各司其事【各执事亦各序进就位讫】通赞唱分献官各就位【各赞引引各分献官至拜位各赞引退立于东西讫】通赞唱献官就位【赞引引献官至拜位赞引退立于献官东西两傍相向立讫】通赞唱瘗毛血【执事者捧毛血正庙由中门出四配东西哲由左右门出两庑随之瘗于坎遂啓俎葢】通赞唱迎神【舞生横执其籥麾生举麾】唱【迎神】乐奏咸和之曲【击祝作乐】通赞唱鞠躬拜兴拜兴拜兴拜兴平身【献官以下俱拜讫麾生偃麾乐止防敔】通赞唱奠帛行初献礼【捧帛者各捧帛执爵者各执爵赞引诣献官前】唱诣盥洗所【引献官至盥洗所司盥者酌水】赞引唱搢笏【献官搢笏盥毕进巾】赞引唱出笏【献官出笏】赞引唱诣酒罇所【引献官至酒罇所】赞引唱司樽酒举羃酌酒【执爵者以爵受酒同捧帛者在献官前行先师帛爵由中门入四配帛爵由左门进各于神案之侧朝上立赞引随引献官亦由左门入】唱诣至圣先师孔子神位前【麾生举麾】唱【初献】乐奏宁和之曲【击祝作乐赞引引献官至神位前】唱跪【献官跪】唱搢笏【献官搢笏捧帛者转身西向跪进帛于献官右献官接帛】又赞引唱奠帛【献官奠帛以帛授接帛者奠于神位前案上执爵者转身西向跪进爵于献官右献官接爵】赞引唱献爵【献官献爵以爵授接爵者奠于神位前】赞引唱出笏【献官出笏】赞引唱俯伏兴平身诣读祝位【读祝者位设于堂中香案前赞引引献官至祝位麾生偃麾乐暂止读祝者跪取祝文退立于献官者之左】赞引唱【献官并读祝者皆跪】通赞引唱众官皆跪【陪祭者俱跪讫】赞引唱读祝【读祝者读毕仍将祝文跪置于祝案上退堂西朝上立】赞引与通赞同唱俯伏兴平身【麾生举麾不唱乐生接奉在先未终之乐】赞引唱诣复圣顔子神位前【引献官至神位前】唱跪搢笏【献官搢笏捧帛者跪于献官右进帛于献宫献官接帛】赞引唱奠帛【献官献帛以帛授接帛者奠于神位案上执爵者跪于献官右进爵于献官献官接爵】赞引唱献爵【献官献爵以爵授接爵奠于神位前】赞引唱出笏【献官出笏】赞引唱俯伏兴平身赞引唱诣宗圣曽子神位前【仪同复圣位】通赞随唱行分献礼【各赞引诣各分献官前】同唱诣盥洗所【各赞引引各分献官主洗所司盥者酌水】赞引同唱搢笏【各分献官搢笏盥洗毕进巾】赞引同唱出笏【各分献官出笏】赞引同唱诣酒樽所【引各分献官诣樽所】同唱司樽者举羃酌酒【各执爵者以虚爵受酒与捧帛者俱在分献官前行至堂及两庑神案之侧朝位立俟正庙】赞引唱诣述圣子思子神位前各赞引同唱诣东哲神位前【各赞引引分献官东哲由左门进诣神位前】同唱跪同唱搢笏【献官并分献官搢笏东哲捧帛者转跪于分献右进帛献官分献官俱接帛】赞引同唱奠帛【献官分献官献帛以帛授接帛者奠于神位前案上捧爵者转身进爵如进帛仪余仪俱同前】赞引唱诣亚圣孟子神位前各赞引随唱诣西哲东庑西庑神位前【各赞引引各分献官西哲东庑西庑各诣神位前】同唱跪同唱搢笏【献官并各分献官搢笏东庑捧帛者转身跪于分献官右亚圣西哲西庑捧帛者跪于献官分献官左进帛献官分献官接帛】赞引同唱奠帛【献官分献官奠帛以帛授接帛者奠于神位前案上捧爵者转身进爵如进帛仪献官分献官接爵】赞引同唱献爵【献官分献官献爵以爵授接者奠于各神位前】赞引同唱出笏【各分献官出笏】赞引同唱俯伏兴平身赞引同唱复位【麾生偃麾防敔乐止各赞引引各献官至原拜位立执事者亦随至罇所立俟】通赞唱行亚献礼【赞引诣献官前】唱诣酒罇所【引献官至酒罇所】赞引唱司罇者举羃酌酒【各执爵以虚爵受酒前行至庙门如初献仪赞引引献官由左门入】唱诣至圣先师孔子神位前【麾生举麾】唱【亚献】乐奏安和之曲【击祝作乐赞引引献官至神位前如献献爵之仪行礼讫赞引引献官如前出至原位麾生偃麾防敔乐止】通赞唱行献礼【赞引引献官并执事事仪同亚献但麾生举麾】唱【终献】乐奏景和之曲【击祝作乐行礼复位俱如初惟执爵者不必出朝外俱在庙两傍立彻馔麾生麾栎敔乐止】通赞唱饮福受胙【进福酒者捧爵进福胙者捧盘立于神位之东又令一执事取正坛羊肩胙置于盘】赞引唱诣饮福位【饮福乃读祝位也又令二执事先立于庙内西傍赞引引献官至于福位捧福酒捧福胙转身向西立于献官傍前庙内二执事行于献官西与捧爵者捧胙者相对立】赞引唱跪搢笏【献官跪搢笏进福酒者跪于献官右进爵于献官】赞引唱饮福酒【献官接酒饮讫两傍接福酒者跪于献官左接爵捧福胙者跪于献官右进胙于献官】赞引唱受胙【献官接胙讫两傍接福胙者跪于献官之左接胙由中门出】赞引唱出笏【献官出笏】赞引唱俯伏兴平身复位【赞引引献官至原拜位讫】通赞唱鞠恭拜兴拜兴平身【各官拜讫】通赞唱彻馔【麾生举麾】唱【彻馔】乐奏咸和之曲【击祝作乐执事各于神位前将笾豆稍移动复立于原位舞生直执其籥与翟同司节司节在东者进立于东一班舞生之首举节朝上分引舞生于角道东西序立相向乐尽麾生麾防敔舞生】通赞唱送神【麾生举麾】唱【送神】乐奏咸和之曲【击祝作乐】通赞唱鞠恭拜兴拜兴拜兴拜兴平身【各官拜讫】通赞唱读祝者捧祝进帛者捧帛执事者各诣神位前【待读祝者先跪取祝文捧帛者跪取帛转身向外立】通赞唱各诣瘗所【捧帛祝者过讫】赞引唱诣望瘗位【各赞引引献官陪祭官至瘗所】赞引唱祝版一帛一段数至九段【待焚讫乐尽麾生麾防敔乐止】赞引通赞同唱礼毕
　　【祝文】维某年甲子月朔某日某甲子某衙门某官某等敢昭告于至圣先师孔子惟师德配天地道冠古今删述六经垂宪万世惟兹仲【春秋】谨以牲帛醴齐粢盛庻品只奉旧章式陈明荐以复圣顔子宗圣曾子述圣子思子亚圣孟子配尚飨
　　祭啓圣祠【祭期】嵗仲春秋上丁日子夜致祭取不先父食义【斋戒】同释奠【献官】府附省以府正官行礼外府佐二官行礼州县附府者以学正敎谕等官行礼【省牲】同释奠　正祭日三更礼生引献官至盥所引赞唱诣盥洗所搢笏洗讫唱出笏通赞唱执事者各司其事引赞唱就位通赞唱迎神鞠恭拜兴拜兴拜兴拜兴平身两庑分献官同通赞唱奠帛行初献礼执事者各捧帛爵立于神前赞引引献官由庙门左入唱诣啓圣公孔氏神位前搢笏奠帛献爵出笏诣读祝位跪唱读祝讫唱俯伏兴平身【两庑分献官同】诣先贤顔氏神位前搢笏奠帛献爵出笏诣先贤曽氏神位前【仪同】诣先贤孔氏神位前【仪同】诣先贤孟孙氏神位前【仪同】两庑分献官同献帛爵讫唱复位通赞唱行亚献礼执事者各捧帛爵跪献神位前讫唱行终献礼【仪同】唱彻馔讫唱送神唱鞠恭拜兴拜兴拜兴拜兴平身【两庑分献官同拜】通赞唱读祝讫读祝者捧祝进帛者捧帛各诣瘗所各诣瘗所唱望瘗捧祝帛至瘗所唱诣望瘗位焚讫唱礼毕
　　【祝文】维某年甲子某月朔某日某衙门官某敢昭告于啓圣公孔氏神位曰维公诞生至圣为万世王者之师功德显著兹用仲【春秋】谨以牲帛醴齐粢盛庻品式陈明荐以先贤颜氏先贤曽氏先贤孔氏先贤孟孙氏配尚飨
　　正祀【附世家】
　　至圣先师孔子【史记世家曰孔子名丘字仲尼其先宋人父叔梁纥母顔氏以鲁襄公二十二年庚戌之嵗十一月庚子生孔子于鲁昌平乡陬邑为儿戯嬉常陈爼豆设礼容及长为委吏科量平为司职吏蓄蕃息适周问礼于老子既反而弟子益进昭公二十五年甲申孔子年三十五而昭公奔齐鲁乱于是适齐为高昭子家臣以通于景公公欲封以尼谿之田晏婴不可公惑之孔子遂行反乎鲁定公元年壬辰孔子年四十三而季氏强僭其臣阳虎作乱専政故孔子不仕而退修诗书礼乐弟子弥众九年庚子孔子年五十一公山不狃以费畔季氏召孔子欲往而卒不行定公以孔子为中都宰一年四方则之遂为司空又为大司防九年辛丑相定公会齐侯于夹谷齐人归鲁侵地十一年癸邜仲由为季氏宰堕三都收其甲兵孟氏不肯堕城围之不克十四年乙巳孔子年五十六摄行相事诛少正卯与闻国政三月鲁国大治齐人归女乐以阻之季桓子受之郊又不致膰爼于大夫孔子行适卫主于子路妻兄顔浊邹家适陈过匡匡人以阳虎而拘之既解还卫至蘧伯玉家见南子去适宋司马桓魋欲杀之又去适陈主司城贞子家居三嵗而反于卫灵公不能用晋赵氏家臣佛肸以中牟畔召孔子孔子欲往亦不果将西见赵简子至河而反又主蘧伯玉家灵公问陈不对而行复如陈季桓子卒遗命康子必召孔子其臣止之康子乃召冉求孔子如蔡及叶楚昭王将以书社地封孔子令尹子西不可乃止又反乎卫时灵公已卒卫君輙欲得孔子为政而冉求为季氏将与齐战有功康子乃召孔子而孔子归鲁实哀公之十一年丁巳而孔子年六十八矣然鲁终不能用孔子孔子亦不求仕乃叙书传礼记删诗正乐序易彖系象説卦文言弟子葢三千焉身通六艺者七十二人十四年庚申鲁西狩获麟孔子作春秋明年辛酉子路死于卫十六年壬戌四月己丑孔子卒年七十三嵗公诔之称曰尼父塟鲁城北西上弟子皆服心丧三年而去惟子贡庐于冡上凡六年汉高祖过鲁以大牢祀孔子唐武徳二年诏国子监立孔子庙以四时致祭贞观四年诏州县学皆作孔子庙十四年诏尊为圣尼父乾元中追赠太师天授中追封隆道公开元二十七年追谥文宣王令三公持节册命宋初国子监文宣王庙门立防十六枚大中祥符初加谥圣文宣王又改谥至圣文宣王崇宁中诏辟雍文宣王殿命大成政和中庙门増立三十四防元太祖置宣圣庙于燕京大徳中作庙于京师至大元年加谥大成至圣文宣王国初圣祖如江淮府及南昌皆先谒孔子庙幸学其封爵仍旧制列圣登极皆遣官祭告阙里驾幸大学释奠每月朔望降香至世宗皇帝始罢封爵正祀庙改称至圣先师孔子故服皮弁服谒庙用特奠帛行释奠礼迎送神各拜乐大奏文舞六佾隆师重道独迈前代云】
　　从祀【附列传】
　　四配
　　复圣顔子【东一位　名回字子渊鲁人少孔子三十嵗孔门自有回门人日益亲孔子尝以回赞易自羲黄尧舜之外不多及焉孟子以禹稷顔子并传言行详是鲁论家语年二十九发尽白卒年三十有二汉高帝十二年配享孔庙魏晋以至隋唐享礼如之唐緫章赠少师太极进太师元进兖国公至顺加复圣公今祀称复圣顔子云】
　　宗圣曽子【西一位　名参字子舆南武城人少孔子四十六嵗尝敝衣耕于鲁鲁君闻之而致邑焉参固辞不受事父晢尽孝作孝经其他格言详大学鲁论礼经疾革召门弟子启手足视之易箦而卒唐总章追封太师太极进太保开元进封郕伯宋咸淳加封郕国公元加宗圣公今祀称宗圣曽子】述圣子思子【东二位　名伋字子思孔子孙伯鱼子也师事曽子尝对孔子言其父析薪其子勿克负荷是谓不肖孔子欣然曰其克昌乎对鲁哀公除非法之事行周公伯禽之政鲁缪公问如何利民曰毁不居之室以赐百姓夺宠嬖之禄以赈困匮无令人有愁怨而后世有闻见也鲁不能用适卫緼袍衣三旬九食忧道学失传作中庸敎授弟子孟轲数百人宋崇宁追封沂水侯咸淳进沂国公元嘉述圣公今祀称述圣子思子】
　　亚圣孟子【西二位　名轲字子舆邹人也受业于子思愿学孔子时方务合从连衡而轲述唐虞三代之徳以仁义説齐梁诸君不能用退与万章之徒序诗书述孔子之意作孟子七篇以正人心济世之功不在禹下宋元豊追封邹国公配享次顔子元至顺加亚圣公今祀称亚圣孟子】
　　十哲
　　先贤闵子【东　位　名损字子骞鲁人少孔子十五嵗孔子称其孝季氏使为费邑宰辞曰如有复我者则吾必在汶上矣唐开元赠费侯宋大中祥符加琅琊公咸淳改封费公今祀称先贤闵子后仿此】
　　先贤冉子【西一位　名耕字伯牛鲁人以徳行名有恶疾孔子惜之曰斯人也而有斯疾也唐赠鲁侯宋大中祥符加封东平侯咸淳改郓公】
　　先贤冉子【东二位　名雍字仲弓鲁人伯牛之族寛洪简重以徳行名子贡曰不迁怒不深怨不録旧罪是冉雍之行也余见鲁论家语唐赠薛侯宋封下邳公咸淳改薛公】
　　先贤宰子【西二位　名予字子我鲁人以言称问三年之丧五帝之徳皇帝之年及他言行具鲁论家语唐赠齐侯宋大中祥符封临淄公咸淳改齐公】
　　先贤端木子【东三位　名赐字子贡卫人少孔子三十一嵗頴悟冠孔门弟好掦人美亦不匿人过孔子化之卒闻性与天道受一贯之防田常欲作乱于齐惮高国鲍晏故移其兵欲以伐鲁孔子闻之谓门弟子曰夫鲁父母之国国危如此二三子何为莫出子路请行孔子止之子张子石请行孔子弗许子贡请行许之至齐説田常以次説吴越及晋诸君遂乱齐存鲁破吴强晋而霸越孔子曰夫存鲁善之初愿若夫强晋以吴使吴亡而越霸者赐之説也美言伤信慎言哉后厯相鲁卫卒终于齐余见鲁论家语越记史记唐赠黎侯宋大中祥符加黎阳公咸淳改黎公】
　　先贤冉子【西三位　名求字子有鲁人仲弓之族少孔子二十有九嵗好学博艺省物而勤恭老防防不忘賔旅季氏卒以政事称唐赠徐侯宋大中祥符封彭城公咸淳改封徐公】
　　先贤仲子【东四位　名由　子路卞人少孔子九嵗好勇亢直喜闻　治蒲三年孔子过蒲入其境曰善哉由也恭敬以信矣入其邑曰善哉由也忠信以寛矣至其庭曰善哉由也明察以断矣田畴尽易草莱甚辟沟洫深治此其恭敬以信故其民尽力也墉屋完固树木甚茂此其忠信以寛故其民不偷也庭甚清闲诸下用命此其明察以断故其政不扰也由事卫事出公輙蒯瞆与大夫孔悝谋入卫出公奔鲁蒯瞆入由在外闻之造蒯瞆瞆与孔悝登台由曰君焉用孔悝请得而杀之蒯瞆弗听于是子路欲燔台蒯瞆惧乃下石乞盂黡攻由击断其缨由曰君子死而不冠不免遂结缨而死唐赠卫侯宋大中祥符改河内侯咸淳加卫公】
　　先贤言子【西四位　名字子防吴人少孔子四十五嵗以文学名行履不妄先成其虑及事而用之宰武城以礼乐敎民邑人皆弦歌详见鲁论唐赠吴侯宋大中祥符加封丹阳公咸淳改封吴公】先贤卜子【东五位　名商字子夏卫人少孔子四十四嵗笃信谨守善説诗见鲁论世传诗序云出卜氏孔子没商居西河敎授为魏文侯师唐开元追封魏侯宋大中祥符加封河东公咸淳改封魏公】
　　先贤颛孙子【西五位　名师字子张阳城人少孔子四十八嵗习于容止问行则书诸绅学干禄孔子教以慎言行详见鲁论家语子贡称其美功不伐贵位不喜不侮不佚不傲无敎非闻圣人之教而进徳之验与唐赠陈伯宋大中祥符加宛丘侯咸淳改陈国公陞十哲位】
　　东庑【四十七位】
　　先贤澹台子【名灭明字子羽武城人少孔子三十九嵗有君子之资贵之不喜贱之不怒行不由径非公事不见邑宰唐开元赠江伯宋天中祥加加金乡侯宋高宗曰南止江沱学者云从】先贤原子【名宪字子思宋人少孔子三十六嵗问耻闻克伐怨欲语见鲁论孔子卒宪亡在草泽中子贡相卫而结驷连骑排藜藿入穷阎过谢宪摄敝衣冠见子贡子贡耻之曰夫子岂病乎宪曰吾闻之无财者谓之贫学道而不能行者谓之病若宪也贫也非病也子贡慙不怿而去终身耻其言之过也唐追封原伯宋大中祥符加任城侯宋高宗曰轼彼穷原达士所賔】
　　先贤南宫子【名适字子容一字子芝亦曰南容孟僖子之子仲孙阅也独居思仁以智自将惭羿奡师禹稷日三复白圭孔子以其兄之子妻之唐追封剡伯宋大中祥符加汝阳侯宋高宗曰尚徳君子尔乃兼之】
　　先贤商子【名瞿字子木少孔子二十九嵗受易于孔子传楚人馯臂子传江东人矫子庸疪疪传燕人周子家坚坚传淳十人光子乗羽传齐人田子庄何何传宋武人王子传同同传菑川人杨何何元朔中以治易为汉中大夫先是瞿年长无子其母为取室孔子使之齐瞿母请之孔子曰无忧瞿年四十后当有五文夫子已而果然唐追封蒙伯宋太中祥符加封须昌侯宋高宗曰洗心传世知几其神】
　　先贤漆雕子【名开字子若一字子开蔡人习尚书不乐仕孔子使开仕对曰吾斯之未能信子説唐追封滕伯宋大中祥符加封平舆侯宋髙宗曰谦以有立多士莫及】
　　先贤司马子【名耕字子牛宋人兄桓魋作乱牛忧之孔子曰内省不疚夫何忧何惧余详见鲁论唐赠向伯宋大中祥符加封楚丘侯政和改封防阳侯宋高宗曰在汚能洁危而有虑】
　　先贤有子【名若字子若鲁人少孔子十三嵗强识好古道言孝弟为仁之本礼贵和而有节比哀公厚敛以凤麟海岳状孔子详见语孟礼经孔子旣没弟子以事孔子之礼事之唐追封汴伯宋大中祥符加封平阴侯宋高宗曰两端发问末啓机锋】
　　先贤巫马子【名施字子斯陈人少孔子三十嵗陈司马以孔子问巫马施语见鲁论唐追封鲁伯宋大中祥符加封东河侯宋高宗曰天清日明宻云曷有师命持葢子亦善扣惟夫子博三才允究学者之乐所得遂茂】
　　先贤顔子【名辛字子桞鲁人少孔子四十六嵗唐追封萧伯宋大中祥符加封阳谷侯宋髙宗曰孰封于萧实为子桞夙饮格言克尊善诱明徳期馨贤业所就以侑于儒传芳逾茂】
　　先贤曹子【名防字子循蔡人少孔子五十嵗唐赠曹伯宋大中祥符加封上蔡侯宋高宗曰肃肃曹伯王室之裔积习乐道切磋明义惟善则主尔徳是类史笔有焕令名永祀】
　　先贤公孙子【名龙字子石楚人少孔子五十三嵗齐田常为乱将移其兵以代鲁孔子欲止其兵以存鲁子石请行孔子弗许唐赠黄伯宋大中祥符加封枝江侯宋髙宗曰黄伯着祀公孙是云弥缝中道恊辅斯文藏修方异渐渍甚勤史词不忘播为清芬】
　　先贤秦子【名商字丕兹鲁人父董与孔子父以德力并称家语书丕慈史记书子丕今书从左传云唐赠上洛伯宋大中祥符加封冯翊侯宋高宗曰孔父秦父相尚以徳俱生贤嗣相与维则是父是子致结畴克会弁儒林令名无极】
　　先贤顔子【名高一名刻字子骄鲁之有力人也孔子去卫适陈过匡高为仆以其防指之曰晋吾入此由彼缺也唐追封琅琊伯宋大中祥符加封雷泽侯宋高宗曰防言既彰徳音孔昭已咏雩舞同听齐韶】
　　先贤穰子【名驷赤字子徒秦人唐赠徽伯宋大中祥符加封上邽侯宋高宗曰执经请益载道若无诗书规矩问字楷模得时而驾领就诸儒】
　　先贤石子【名作蜀字子明成纪人唐赠成纪伯宋大中祥符加封成纪侯宋高宗曰懋依有徳克述无言鼔箧槐市掦名里闬此道久视彼美常存】
　　先贤公子【名夏首字子乗鲁人唐赠元父伯宋大观加封钜平侯】
　　先贤石子【名防一名石防字里之齐人唐赠营丘伯宋政和加封胶东侯宋高宗曰揽道之华秉徳之柄深造间城不乖言行】
　　先贤奚容子【名箴字子晳鲁人唐赠下邳伯宋大中祥符加封济阳侯宋高宗曰防则有造成则祖述文采日化儒效力弼永观厥成徳音秩秩】
　　先贤顔子【名祖一名相字子襄鲁人唐赠临邑伯宋大观加封富阳侯】
　　先贤句子【名井疆字子孟卫人唐赠淇伯宋大观加封阳侯】
　　先贤秦子【名祖字子南鲁人唐赠少梁伯宋大中祥符加封鄄城侯宋高宗曰守道之渊成徳之范若铸金契犹发药】
　　先贤公祖子【名句兹字子之鲁人唐赠期思伯宋大中祥符加封即墨侯宋高宗曰与贤俱进得圣而师彬彬雅道翼翼令仪】
　　先贤县子【名成字子横一字子棋鲁人唐赠钜野伯宋大中祥符加封武城侯宋高宗曰擅誉鲁邦啓祚钜野炜矣风猷时哉用舍】
　　先贤燕子【名汲一名级字子思秦人唐赠渔阳伯宋大中祥符加封汧源侯宋髙宗曰至道克传贤达斯执善政云茂儒风可即】
　　先贤顔子【名之仆字子叔鲁人唐赠东武伯大中祥符加封寃句侯宋高宗曰志鋭所期道尊是辅泥在钓陶木就规矩】
　　先贤乐子【名防字子声秦人唐赠昌平伯宋大中祥符加封建成侯宋高宗曰信道之笃见善乃明引领高节载思惟诚】
　　先贤狄子【名黒字晢之一字子晢亦字子素卫人唐赠临济伯宋大中祥符加封林虑侯宋髙宗曰防泳徳化掦厉素风伟识既异持敎乃隆】
　　先贤子蔑子【名忠字子蔑孔子伯皮之子唐赠汶阳伯宋大中祥符加封郓城侯宋髙宗曰佩服至伦鲤则弟昆三问三已所问殊温君子归密义不掩恩】
　　先贤公西子【名蒧字子上一字子尚鲁人唐赠祝何伯宋大观加封徐城侯宋髙宗曰以德则贵惟道是倡师聪师明友直友谅】
　　先贤施子【名之常字子恒鲁人唐赠乗氏伯宋大中祥符加封临濮侯宋高宗曰防稽百行赞理三纲自拔行间防名甚光】
　　先贤秦子【名非字子之鲁人唐赠汧阳伯宋大中祥符加封华亭侯宋髙宗曰传道克正垂名允藏执徳以用心必刚】
　　先贤申子【名枨字子续孔子曰吾未见刚者或对曰申枨唐赠鲁伯宋大中祥符加封文登侯宋髙宗曰逸驾文囿鼓枻儒流冠佩既然言动允休】
　　先贤顔子【名哙字子声鲁人唐赠济隂伯宋大中祥符加封济阴侯宋髙宗曰儒室振领圣门曵裾贤业素蕴美才以摅】
　　先贤谷梁子【名赤字元始鲁人作春秋传与左氏公羊并行于世或曰谷梁得春秋之防而失之短或曰春秋圣人之作其辞危其旨逺其义防得其旨于一字一句之间亦难乎其为功矣唐贞观诏从祀宋大中祥符追封袭丘伯政和睢阳伯今祀称先儒谷梁子云后仿此】
　　先儒高堂子【名生字汉之鲁郡人礼经秦火而书不具独髙堂生能言之传十七篇后苍戴庆等明其业唐贞观诏从祀宋大中祥符追封莱芜伯】
　　先贤毛子【名苌赵人大毛公亨之子受诗于大毛公为河间献王愽士号小毛公马融贾逵郑康成皆宗之唐孔頴达为疏传学者迄于北宋欧阳修王质下逮朱子乃尽舍其説而言诗唐贞观诏从祀宋大中祥符追封乐昌伯】
　　先儒后子【名苍字近君东海剡人也事夏侯始昌始昌通五经苍通诗礼为博士至少府事汉文帝授翼奉萧望之匡衡衡授琅琊师丹伏里游君頴州蒲昌君都君都为詹事理高宻太傅太傅家世业丹大司空由是齐诗有翼匡师伏之学昌满授九江张邯琅琊皮容皆至大显益衍其传嘉靖九年诏从祀】
　　先儒杜子【名子春东汉人授周礼于刘歆传郑兴郑众时号嚢括六典网罗众家云唐贞观从祀宋大中祥符加封缑氏伯】
　　先儒韩子【名愈字退之唐南阳人举进士操行坚正为监察御史时极论宫市徳宗怒贬山阳令民感其恵爱生子多以韩名为裴度行军司马説韩恊平吴元济迁刑部侍郎宪宗迎佛骨入禁中愈极谏贬潮州刺史为文祛鳄鱼患潮人知学自愈始镇州乱杀田正立王庭凑愈奉诏宣抚既行众皆危之穆宗悔诏愈度事从宜无必入愈曰安有受君命而滞留自顾疾驱入及复喻庭凑及诸叛卒平之转吏部侍郎长庆四年年五十卒赠礼部尚书谥文当贞元元和间愈以六经之文为诸儒倡着原道原性师説诸篇粹然一出于正日光玉洁用排佛老一也宋元丰七年从祀追封昌黎伯】
　　先儒程子【名颢字伯淳河南洛阳人厯官诸邑务徳化为御史论新法终宗正丞详具国史上殿劄子具大儒奏议其学得之周敦颐传杨时诸子着定性书语録具五经四书注性理大全传布学宫文彦博题其墓曰明道先生弟頥志之曰先生得不传之学于遗经以兴起斯文为己任辨异端息邪説使圣人之道焕然复明于世孟子之后一人而已宋淳祐诏从祀元至顺加封豫国公谥纯】先儒邵子【名雍字尧夫其先范阳人从父古徙衡漳又徙共城弱冠游河南葬其亲伊水之上遂家焉少慷慨欲树功业于书无所不读既而受学于李之才得河图洛书宓羲易卦图象妙语神契得先天之防着皇极经世今入性理大全传布学宫雍初至洛蓬荜环堵不芘风雨躬樵防以事父母屡空而怡然自乐富弼司马光吕公着程颢程頥张载雅重之恒相从游嘉祐举遗留守王拱辰以雍应诏诏授将作监簿复举逸士补颍州团练推官皆固辞其言必依仁义贤者悦其徳不肖者服其化熙宁十年卒六十有六赠秘书省著作郎元祐中赠谥康节咸淳诏从记追封新安伯】
　　先儒司马子【名光字君实陜州夏县人七嵗通左氏春秋寳元初进士累官端文殿学士先是知永兴军上疏极言青苖役法不便出判西京留台退居洛十五年哲宗初诏拜左仆射罢青苖法人谓元祐相业有旋转乾坤之功元丰间受诏编治通鉴十九年始成尝作稽古録厯年图以备戒劝讲濳虚太经注传学者卒赠太师温国公谥文正人称洓水先生咸淳诏从祀】
　　先儒胡子【名安国字康侯崇安人绍圣中进士授太学博士靖康初太常少卿起居舍人皆辞高宗时张浚荐为中书舎人兼侍讲献政论二十一篇以疾求去留兼侍讲専讲春秋累官给事中谢良佐称如大冬严雪百草萎死而松柏挺然着春秋传其学本于程頥而义有激于时云卒谥文定正统三年追封建宁伯诏从祀】
　　先儒张子【名栻字敬夫绵竹人魏公浚之子頴悟夙成以古圣贤自期仕为直秘阁浚开府治戎栻内赞宻谋外防庶务间以军事入奏孝宗异其对召为吏部左侍郎每召对皆修身务学畏天恤民后知江陵府卒谥曰宣所着有论孟太极诸书解学者称南轩先生其语録今取入经书及性理大全传布学宫宋景定诏从祀追封华阳伯】
　　先儒薛子【名瑄字徳闰河泮人登永乐辛丑进士厯官礼部左侍郎兼翰林学士体貌清竒五脏露如水晶年七嵗嵗即通论孟垂髫李防议请见而不往及为山东提学佥事王振以士竒荐寻擢大理少卿瑄受命不谢竟以罪繋狱犹读易不置也时石亨请勅与归敎授乡里瑄引许衡故事固辞不受其学一宗朱子以复性为本以居敬为要清而不诡和而不同寔可与宋大儒相伯仲而视许衡则过焉者也所着有读书録河汾集行于世学者宗之称薛天子云赠礼部尚书谥文清隆庆五年诏从祀】先儒胡子【名瑗字翼之泰州人累举不第以范仲淹荐官至太常博士尝为苏湖二州敎授立经义治事二斋倡明体适用之学严条约以身先之经解至有要义恳恳为诸生言治己而后治人出其门者皆敦尚行实其后主太学四方归之庠舍不能容自乾道景祐以来学者有师惟瑗与孙明复石守道三人而瑗之徒最盛弟子记其经论曰胡氏口议程頥言凡从安定先生学其醇厚和易之气望之可知也嘉靖九年诏从祀】
　　先儒陈子【名献章字公甫新会人正徳间卿荐后徴授翰林院检讨初学于吴康斋归而求之书册未得乃静坐久之然后心体隠然呈露去耳目支离之用全虚圆不测之神故其学以超然致虚为宗涵养冲粹所着白沙遗集万厯十年从祀】
　　先儒王子【名守仁字伯安谥文成余姚人举进士后以擒宸濠功封新建伯天性超卓其学无所不究自谓良知两字从千辛万苦中得来故随人提掲指示海内翕然宗之若夫功业文章皆其绪余耳万厯十年从祀】
　　啓圣祠
　　啓圣公孔氏【按叔梁大夫纥无子求娶于顔氏顔氏有三女其父问曰陬大夫虽父祖为卿士然其先圣王之裔今其人身长十尺武力絶伦吾甚贪之虽年高性严不足为疑三子孰能为之妻二女莫对其防徴在进曰从父所制将何问焉父曰即尔能矣遂以妻之祷于尼丘而生孔子宋大中祥符元年封孔子父叔梁纥为齐国公元大徳十一年诏加封啓圣王国朝因之至嘉靖九年始改称啓圣公云】
　　配享
　　先贤顔氏【名无繇字季路回之父也少孔子六嵗为鲁卿士孔子始敎阙里而受学焉唐赠伯宋大中祥符加封曲阜侯元元统加赠杞国公】
　　先贤曽子【名字晢参之父也防侍孔子言志孔子喟然叹曰吾与防也家语云防欲修礼敎孔子善之记称狂士唐赠宿伯宋大中祥符加封莱芜侯】
　　先贤孔氏【名鲤字伯鱼孔子年十九娶宋之开官氏二十仕鲁为委吏昭公以鲤鱼赐孔子因以命名鲤过庭诗经之教与靣墙之戒俱见论语鲤学既通鲁哀以帛聘之称疾不行母死朞年犹哭夫子闻之曰与谁门人曰鲤也孔子曰噫甚矣鲤闻遂除之宋崇宁赠泗水侯咸熙诏从祀】
　　先贤孟孙氏【名激公宜邹人鲁公族也孟子之父或曰孟子之祖元追封邾国公嘉靖九年从祀】
　　两庑
　　先儒程氏【名珦洛阳人宋仁宗朝累官大中大夫周敦頥倡明道学官南安时年少不为守所知珦摄通守独知之因与为友命二子颢頥从学焉及为郎故事当举代每一迁輙以孰頥名闻于朝今祀称先儒程氏云】
　　先儒朱氏【名松字乔年婺源人举进士厯仕详国史性孝友重然诺不以生死二其心闻龟山杨氏传河洛之学益自刻厉以敦本实用力于诚意致知时国歩日艰人心日汨请建太学明人伦以倡节义敎子熹从李延年学自知褊急害道取佩韦之义号曰韦齐今祀称先儒程氏】
　　先儒蔡子【名元定字季通建阳人沉之父也八嵗能诗日记数千言及长登西山絶顶忍饥啖虀于书无所不读明隂阳消长逹古今盛衰居家以孝弟忠信为本敎人以性与天道为先初往事朱熹知其学曰此吾老友也不当在弟子列韩伌胄禁伪学谪道州卒后赐谥文节所着有律吕新书今取入性理大全传布学宫学者称西山先生今祀称先儒蔡氏】
　　释奠先师考
　　周礼大司乐掌成均【五帝学名】之法以治建国之学政而合国之子弟焉凡有道者有徳者使敎焉死则以为乐祖祭于瞽宗
　　大胥春入学舍菜合舞【舍音释】
　　王制天子出征反释奠于学以讯馘告
　　月令仲春上丁命乐正习舞释菜仲丁又命乐正入学习乐【马晞孟曰释奠用丁为文明故也】
　　文王世子凡学春官释奠于先师秋冬亦如之汉高祖过鲁以太牢祀孔子
　　平帝追谥孔子曰褒成宣尼公【是时政出王莽假崇儒之名以收誉望遂奸谋】
　　安帝祀孔子及七十二弟子于阙【里此祀孔子弟子之始】魏正始中令太常释奠祀孔子于辟雍以顔渊配晋武帝皇太子亲释奠于太学【此太子释奠之始】
　　南宋文帝采晋故事裴松之议应舞八佾宜设轩悬之乐
　　元魏文成帝诏宣尼庙别勅有司行荐享礼【有司荐享及有尼宣庙始于此】
　　唐太宗时房龄等议武徳中诏释奠于太学以周公为先圣孔子配享臣谓周公孔子俱称圣人庠序置奠本縁孔子故学宋梁陈及隋皆以孔子为先圣顔渊为先师请停周公升孔子为先圣顔配从之又诏皇太子于国学释奠于先师先圣皇太子为初献国子祭酒为亚献司业为中献府州刺史为初献上佐为亚献博士为终献县学令为初献丞为亚献无博士以主簿为终献
  </div>
  <div class="pagination">
   <a href="图书编_page186.html">
    上一页
   </a>
   <span>
    ...
   </span>
   <a href="图书编_page182.html">
    182
   </a>
   <a href="图书编_page183.html">
    183
   </a>
   <a href="图书编_page184.html">
    184
   </a>
   <a href="图书编_page185.html">
    185
   </a>
   <a href="图书编_page186.html">
    186
   </a>
   <span class="current-page">
    187
   </span>
   <a href="图书编_page188.html">
    188
   </a>
   <a href="图书编_page189.html">
    189
   </a>
   <a href="图书编_page190.html">
    190
   </a>
   <a href="图书编_page191.html">
    191
   </a>
   <a href="图书编_page192.html">
    192
   </a>
   <span>
    ...
   </span>
   <a href="图书编_page188.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
