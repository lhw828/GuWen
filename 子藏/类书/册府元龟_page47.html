<!DOCTYPE html>
<html>
<head>
    <meta charset="UTF-8">
    <title>册府元龟 - 第 47 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 47 页/共 736 页</h1>
    <div class="content">八年二月令公爵非公乘以上毋得冠刘氏冠贾人毋得衣锦绣绮操兵乘骑马（贾人坐贩卖者绮文缯也。即今之细绫也。细葛也。织为布及纹也。织毛。若今褐及氍毹之类也。操持也。兵凡兵器也。乘驾车也。骑单骑也。）。
十一年诏诸侯王得自除内史以下汉独为置丞相文帝二年九月初与郡守为铜虎符竹使符（谓各分其半右留京师左以与之）。
十月诏曰：朕闻古者诸侯建国千馀各守其地以时入贡民不劳苦上下欣靡有违德今列侯多居长安邑远（所食之地去长安远）吏卒给输费苦而列侯亦无由教训其民其令列侯之国为吏及诏所止者遣太子（为吏谓为卿大夫者诏所止时以恩爱见留）。
十一年三月除关无用傅。
景帝中六年五月诏曰：夫吏者民之师也。车马衣服宜称（称其官也。）吏六百石以上皆长吏也。（长大也。六百石位大夫）。亡度者，或不吏服出入闾里与民亡异令长吏二千石车朱两︶（扌处许慎李登说︶车之蔽也。《左传》云：以藩载栾盈即是有鄣蔽之车也。）千石至六百石朱左︶车骑从者不称其官衣服下吏出入闾巷亡吏体者二千石上其官属三辅举不如法令者（谓主爵中尉及左右内史）皆上丞相御史请之先是吏多军功车服尚轻故为设禁。
武帝征和二年初置城门屯兵更节加黄旄以戾太子发节以战故加其上黄以别之。
元帝初元五年冬从官给事宫司马中者得为大父母父母兄弟通籍（司马中者宫内门也。籍者为二尺竹牒计其年纪名字物色县之宫门案省相应乃得入也。从官亲近天子尝侍从者皆是）。
哀帝绥和二年四月即位六月诏除任子令博士弟子父母死子宁三年。
平帝元始三年夏安汉公奏车服制度吏民养生送终嫁娶奴婢田宅器械之品。
後汉光武初伏波将军马援上《书》曰：臣所假伏波将军印书伏字犬外乡城皋令印皋字为白下羊丞印四下羊尉印白下人人下羊即一县长吏印文不同恐天下不正者多符印以为信也。所宜齐同荐晓古文字者事下大司空正郡国印章奏可。
建武中杜诗为南阳太守初禁网尚简但以玺书发兵未有虎符之信诗上疏曰：臣闻兵者国之凶器圣人所慎旧制发兵皆以虎符其馀徵调竹使而已符第合会取为大信所以明著国命敛持威重也。间者发兵但用玺书，或以教令如有奸人诈伪无由知觉愚以为军旅尚兴贼虏未殄徵兵郡国宜有重慎可立虎符以绝奸端昔魏之公子威倾邻国犹假兵符以解赵围。若无如臣之仇则其功不显事有烦而不可省费而不得已盖谓此也。书奏从之。
和帝元年六月己酉初令伏闭尽日（汉官旧仪曰：伏日万鬼行故尽日闭不干它事）。
安帝元初三年初听大臣二千石刺史行三年丧（文帝遗诏以日易月於後大臣遂以为常至此复遵古制也。）。
建光元年复断大臣二千石以上服三年丧。
桓帝永兴二年二月初听刺史二千石行三年丧服永寿二年春正月初听中官得行三年服（中官常侍以下）。
魏明帝以公卿黼黻衮衣之饰拟於至尊多所减损始制天子服刺绣文公卿服织成文及帝受命遵而无改。
晋武帝泰始三年初令二千石得终三年丧。
太康四年制依汉故事给九卿朝车驾四及安车各一乘。
七年始制大臣听终丧三年（先是郑默拜大鸿胪遭母丧旧制既葬还职默遂自陈恳至久而见许遂改法定令听大臣终丧自默始也。）。
後魏明帝永兴三年诏侍臣常带剑。
孝文延兴二年五月诏军警给玺印傅符次给马印太和十年四月始制五等公服。
十七年九月诏厮养之户不得与士民婚有文武之才积劳应进者同庶族例听之。
十八年十二月革衣服之制。
十九年九月丁亥诏曰：诸有旧墓铭记见存昭然为人所知者三公及位从公者去墓三十步尚书令仆九列十五步黄门五校十步各不听垦植。
二十年二月壬寅诏自非金革听终三年丧。
宣帝景明四年闰九月禁大司马门不得车马出入孝明孝昌元年十一月辛亥诏曰：大孝荣亲著之昔典故安平耄耋诸子满朝（臣钦。若等曰：晋安平王孚年九十三有九子）自今诸有父母年八十以上者听居官禄养温冫青朝夕孝庄建义元年五月诏以旧叙军勋不过征虏自今以後依前式以上馀阶积而为品其从舆驾北来之徒不在此例悉不听破品受阶破阶请帛。
後周武帝保定四年三月初令百官执笏。
建德二年六月诏诸军符旗皆画以猛虎鸷鸟之象三年正月初服短衣。
四年四月初令上书者并为表於皇太子以下称启六年九月初令民庶以上唯听衣绸绵丝布绢绫纱绢绡葛布等九种馀悉停断朝祭之服不拘此例。
宣政元年三月初服常冠以皂纱为之加簪而不施缨遵其制。若今之折角巾也。
隋高祖开皇三年五月改传国玺曰：受命玺。
四年四月乙亥敕总管刺史父母及子年十五以上不得将之官。
九年四月颁木鱼符於总管刺史雌一雄一。
十年十月颁木鱼符於官五品以上。
十五年五月制京官五品以上佩铜鱼符七月制九品已上官以理去职者听并执笏。
十六年六月辛丑诏九品以上妻五品以上妾夫亡不得改嫁。
十七年颁铜虎符於骠骑车骑府。
炀帝大业五年二月庚子制魏周官不得为荫六月壬戌制父母听随之官。
六年诏从驾步远者文武官等皆戎衣贵贱异等杂用五色五品以上通著紫袍六品以上兼用绯绿胥吏以青庶人以白屠商以皂士卒以黄。
唐高祖初为唐王颁银兔符於诸郡。
武德元年九月改银兔符为铜鱼符。
二年二月诏文官遭父母丧听去职（先是帝从容谓侍臣曰：隋末以来多有叛逆从坐之罪所及便多人有子姓皆令外继簿籍虽别居处犹同至有无其人妄为承嗣非直诬罔鬼神。且亦弃同即异非朕兴化之意也。有如此辈即令正之尚书左丞崔善为进曰：欲求忠臣必於孝子比为时多金革颇遵墨之义丁忧之士例从起服无识之辈衣冠以变无复戚容饮会之时燕啖自。若如不纠劾恐伤风俗高祖曰：既夺其情安可责其卒礼）。
七年四月诏遭父母丧者听终制。
太宗贞观元年十一月己未制子弟年十九以下听随父兄之官。
四年八月丙午诏曰：车服以庸昔王令典贵贱有节礼经彝训自末代浇浮采章讹杂卿士无高卑之序兆庶行僭侈之仪遂使金玉珠玑靡隔於工贾锦绣绮下通於皂隶习俗为常流荡亡反因循已久莫能惩革朕继踵百王钦承宝运思弘典制垂范後昆永鉴前失义存改其冠冕制度已备令文至於寻常服饰未为差等今已详定具如别式宜即颁下咸使闻知，於是三品以上服紫四品以下服绯六品七品以绿八品九品以青妇人从其夫也。
八年四月帝初服翼善冠赐贵臣进德冠因谓侍臣曰：幞头起周武帝盖取於军容耳今海内无虞当息武事此冠颇采古法无类幞头乃宜常服可与褶通用。
十一年二月丁巳诏曰：佐命功臣义深舟戢或定谋帷幄或身摧行阵同济艰危克承鸿业追念在昔何日忘之使逝者无知咸归寂寞。若营魂有识还如畴曩居止相望不亦善乎！汉氏使将相陪陵。又给以东园秘器笃终之义恩意深厚古人之志岂异我哉！自今已後功臣密戚外德业尤著如有薨亡宜赐茔地一所及其秘器使其窀穸之时丧事无阙所司依此营备称朕意焉。
十月癸丑诏曰：乾坤合德爰著易简之功君臣一体克成中和之治远取诸物。若舟楫之济巨川近取诸身犹股肱之载元首同心叶契存殁以之故诸侯列葬周文始其礼大臣陪陵魏武重申其制去病佐汉还奉茂陵之茔夷吾相齐终托牛山之墓兹盖往圣垂范前贤遗则录曩昔之宿心笃始终之大义者也。皇运之初时逢交丧扫除多难光启鸿业谋臣武将竞进辕门之前明德异才争趋魏阙之下或雷伊始功参缔构或先华在旦绩著弼谐及密戚懿亲旧齿宿德委质先朝特蒙殊遇者自今已後身薨之日所司宜即以墓地并给东园秘器事从优厚庶敦追远之义以申罔极之怀。
二十二年癸夕卩令百僚朔望褶以朝。
高宗永徽二年四月开府仪同三司及京官文武职事四品五品并给随身鱼。
三年二月帝以天下无虞百姓务简每至旬暇百寮许不视事。
五年八月己未诏五品以上薨卒者随身鱼不必追收。
显庆元年四月制文武官人五品以上老及病不因罪解者并听同致仕例。
龙朔二年六月乙丑初令僧尼道士女冠等致敬父母。
咸亨三年五月始令京四品五品职事佩银鱼袋。
上元元年八月戊戌诏一品已下文官并带手巾袋刀子磨石其武官欲带手巾袋者亦听文武官三品已上服紫金玉带四品服深绯金带五品服浅绯金带六品服深绿七品服浅绿并银带八品服深青九品服浅青并石带庶人服黄铜铁带先是九品以上入朝参及视事听兼服黄雒阳尉柳延夜行为部人所殴帝闻之以章服错乱下诏申明之自此朝参行列一切不许著黄。
辛丑诏公私斋会及参集之处道士女冠在东僧尼在西不须更为先後。
三年闰三月诏曰：制敕施行既为永式比用白纸多有虫蠹自今以後尚书省颁下诸司诸州及下县宜并用黄纸其承制敕之司量为卷轴以备披简。
中宗神龙二年八月制京官五品已上依旧式佩银鱼袋。
九月戊辰诏停京官六品已下著绯褶令各依本品为定。
景龙元年十月敕宫殿门皇城门京城门禁苑门左右内外各给交鱼符一合巡鱼符一合左厢给开门鱼一合右厢给闭门鱼一合左符付监门掌交番巡察每夜并非时开闭则用之。
睿宗景二年四月制九品已上一品已下文武依上元故事带手巾袋武官咸带七事占并足其腰带一品已下五品已上并用金六品七品并用银八品九品共用石鱼袋著紫者金袋著绯者银袋玄宗先天二年三月癸巳诏制敕表状书奏笺牒年月等数作一十二十三十四十字。
开元二年闰二月癸亥令道士女冠僧尼致拜父母三月癸夕卩诏曰：章服所施贵贱攸别苟容僭越未为奖劝承前诸军人多有借绯及鱼袋者军中卑品此色甚多无功赏借深非道理宜敕诸军镇但是从京借鱼袋及无灼然功者军中权借者并委州军长官敕到并即收取待立功日据功合得即将已上者委军将先借後奏其灵武和戎大武幽州镇军赤水河源瀚海安西定远等军既临贼冲事籍悬赏量军大小各封赏金鱼袋五十枚并委军将临时行赏。
七月戊戌诏曰：雕文刻镂衣纨履丝习俗相夸殊涂竞爽伤风败俗为弊良久珠玉锦绣既令禁断准式三品已上饰以玉四品已上饰以金五品以上饰以银者宜於腰带及御镫酒杯杓依式自外悉铸为铤妇人衣服各随其夫子其已有锦绣衣服听染为皂成段者官为市取天下更不得采取珠玉刻镂器玩造作锦绣珠绳织成帖纟舀二色绫绮罗作龙凤禽兽等异文字及坚氵费锦文者决杖一百受雇工匠降一等科之两京及诸州旧有官织锦坊悉停是月。又诏京官所带跨巾袋每朝参日著外官牙日著馀日停。
五年九月戊申诏曰：君臣之间不当有隐敷纳之事必在无私比年百司及诸使奏陈皆侍仗下颇乖公道须有革正自今已後非灼然秘密不合彰露者并令封状奏如文书浩大事理交杂者仍进先状其史官自依旧例。
六年七月庚申诏曰：有司及奏事皆合对状公言比日已来多仗下独奏宜申明旧式诰语令知如缘曹吏司细务及有秘密不合对仗奏者听仗下奏。
十二年诏曰：朱紫贵服所以分别班品自非有德有功不可轻为赏借自今已後诸军节度大使灼然有知功劳须权行给赏任量借色及鱼袋仍具状奏。
十三年诏有司试天下僧尼年六十已下者限落者退还俗不得以坐禅对策仪试诸寺三阶院通入大院不得有异。
十七年八月戊辰诏曰：僧尼数多逾滥不少先经磨勘欲令真伪区分仍虑犹有非违都遣括捡闻奏凭此造籍以为准绳如闻所繇条例非惬致奸妄转更滋生因即举推罪者使众宜依开元十六年旧籍为之更不须造写自今已後纲维大德侍养权隶不得辄于外取。
二十一年七月诏曰：道教释教其来一体都忘彼我不自贵高近者道士女冠称臣子之礼僧尼企踵勤诚请之仪以为佛初灭度付嘱国王猥当负荷愿在宣布盖欲崇其教而先於朕者也。自今已後僧尼一依道士女冠例无拜其父母宜增修戒行无违僧律兴行至道俾在於此。
二十二年诸道采访使华州刺史李尚骘等奏请各置印从之。
二十三年六月吏部尚书李奏曰：伏见告身印与曹印文同形同参离难以区分望请准司勋兵部印文中加告身两字许之。
二十四年二月壬戌许寒食通清明四日为假。
二十五年五月丙子诏曰：绯紫之服班命所崇以赏有功不可逾滥如闻诸军赏借人数甚多曾无甄别是何道理自今已後除灼然有战功馀不得辄赏。
十一月丁亥御史大夫李之奏曰：臣伏以朝服准式皆合备具比来有称惨故式致乖疏臣望自今已後每当正止及缘大礼应朝官并六品清官并服朱衣馀六品以下望许通著褶朔望日请依旧文武官朝集使并服褶如有惨故准式不合著朱衣褶者其日听不入朝自馀应合著不著者请夺一月俸以惩不恪其蕃官望不在此限如情愿著者请听馀望依今式许之。
天宝元年正月一日改元诏曰：文宣垂训事必正名而黄钺古来以金为饰金者应五行之数有肃杀之威去金称黄理或未当其黄钺宜改为金钺副威武之义焉。
三载九月诏曰：顷叙功劳累增勋级上柱国外许及周亲是谓赏延载荣宗族回充赐物匪厚朝恩其准格上柱国外有馀勋回授周亲。
五载六月敕三伏内令宰相辰时还宅。
七月敕应缘玉玺及符玺既改为宝其玺书宜改为宝书（秦有符玺令历代遵之唐长寿中改为神玺傅国及六玺并为宝神龙初复为玺开元初。又改为宝也。）。
六载六月诏曰：立身扬名所以广孝流根自叶亦在推恩既切因亲之心须开议事之制其内外文官五品已上官父祖无资荫者其所用荫宜同子孙用荫之例五服之纪宜所致及三年之属以报免怀齐斩之殊虽存出母之致顾复之慕何申有子之思其出嫁母宜终服三载。又诏曰：重门夜开以达阳气群司朝宴乐在时和属此上元当修斋其於赏会必备荤膻比来因循稍将非便自今已後每至正月改取十七十八十九日夜开坊市门仍永为常式。
七载正月太常卿韦韬奏御案褥床帷等望去紫用赤黄从之。
十载正月诏曰：礼之王制垂范作程亦既观德训人孝敬故天子七庙诸侯五庙大夫三庙士一庙孝享奉先礼文有辨令三品已上乃许立庙永言广敬载感于怀其京官正员四品清望官及五品清官并许立私庙是载改传国宝为承天大宝。
代宗宝应二年三月戊子有司奏中书门下五品官准式赐物并同四品及叙三品即不г恩并御史中丞自今已後望许叙名从之。
广德二年二月戊午诏曰：三年之丧谓之达礼自非金革不可从权其文官自今已後并许终制一切不得辄有奏请。
大历七年秋七月壬辰敕中元前一日後一日宜准旧例并休假。
十三年诏自今已後寒食通清明休假五日。
德宗贞元三年十月复降鱼书停刺史务之令（准令刺史停代皆降鱼符合之然後受命自至德以来多不施行。又郎将恬权代刺史悉禀其教令鱼符废及是漳州刺史坐事将鞫之有司复请降鱼书停务从之求其书式不获乃创鱼《书》曰：敕漳州缘刺史张有犯令遣监察御史[B19B]弁往彼停务问推宜知）。
四年正月乙夕卩诏曰：常参官比来请假东都拜扫多废旷职事任遣子弟以申情礼。
五年正月乙夕卩诏曰：四序嘉辰历代增置汉崇上已晋纪重阳或说禳除虽因旧俗与众共乐诚洽当时朕以春方发生候及仲月勾萌毕达天地和同俾其昭苏宜助畅茂自今宜以二月一日为中和节以代正月晦日备三令节之数内外官司休假一日，於是宰臣李泌奏中和节请令文武百僚以是日进农书司农献童之种王公戚里上春服士庶以刀尺相问遗村社作中和酒祭勾芒以祈年从之。
六年三月丙午加寒食假宁七日。
八月初造蓝田渭桥等镇遏使印凡二十三纽九月初收诸道进奏院官印三十纽悉碎之。
七年三月初赐节度观察使新制时服尚方织作呈阅所宜帝曰：顷来赐衣文采不常非制也。朕今思之节度使以鹘衔绶带取武毅以靖封内观察使以雁衔仪委取其行列有序牧人有威仪也。（仪委瑞草也。《瑞应图》云：王者爱人则瑞草生也。）。
十一月令常参官入阁不得奔走周亲已下丧朝会禁惨服俄。又命服衣绫袍金玉带（初金吾将军沈房有弟丧衣惨服入阁帝问宰相董晋等对曰：准式许周已下服缦不合衣浅色帝曰：南班何得有之曰：因循而然。又问冠冕之制曰：古之服冠冕者动有玉之响所以饰步也。夫至敬之地步武有常不趋而奔致僵君前亏敬慎也。在朝武士袍以绫五品已上带服金玉取其文采画饰以奉上也。是以禹恶衣服而致美乎！黻冕君亲一致昔尚书郎含香老莱子采服皆此义也。服纯缦非制也。帝乃诏各从旧制）。
八年五月初令授台省官者各具举主於授官诏（先是郎官缺左右丞举之御史缺大夫中丞举之诏书不具所举及赵憬陆贽为相建议郎官不宜专于左右丞宜令尚书及左右丞侍郎各举其可诏书著具所举官名御史亦如之异日考殿最以观举主能否从之未几皆不行）。
闰十二月门下省奏邮驿条式应给纸券除门下外诸使诸州不得给往还券至所诣州府纳之别给券俾还其常参官在外除授及分付假宁往来并给券从之。
十年二月诏曰：君臣之际义莫重焉每闻薨殂深用恻悼宜厚哀荣之礼以申终始之恩文武朝臣有薨卒者自今已後其月俸料宜全给仍更准本官一月俸料以为赠。若诸司三品以上官及尚书省四品官仍令有司举旧令闻奏行吊祭之礼务从优备用称朕怀（初左庶子雷威以是月朔卒有司以故事计其月俸以日数给之帝闻之故有是命以广恩泽无几有致仕官卒者有司以官虽致仕而朝朔望请悉同正官卒者给赙从之）。
三月初置司封司勋考功甲库印各一。
十一年二月置度支水运供军印。
四月敕书赐南诏异牟寻及子阁劝清平官郑回尹仇宽等各一书书左始列中书二官宣奉行复旧制也。
五月初铸河东监军之印监军有印自此始也。
</div>
    <div class="pagination">
<a href="册府元龟_page46.html">上一页</a><span>...</span><a href="册府元龟_page42.html">42</a><a href="册府元龟_page43.html">43</a><a href="册府元龟_page44.html">44</a><a href="册府元龟_page45.html">45</a><a href="册府元龟_page46.html">46</a><span class="current-page">47</span><a href="册府元龟_page48.html">48</a><a href="册府元龟_page49.html">49</a><a href="册府元龟_page50.html">50</a><a href="册府元龟_page51.html">51</a><a href="册府元龟_page52.html">52</a><span>...</span><a href="册府元龟_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
