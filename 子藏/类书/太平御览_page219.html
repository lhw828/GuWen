<!DOCTYPE html>
<html>
<head>
    <meta charset="UTF-8">
    <title>太平御览 - 第 219 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 219 页/共 737 页</h1>
    <div class="content">《宋书》曰：刘胡本名坳胡，以其颜面坳黑似胡，故以为名。及长，以坳胡难道，单呼为胡。出身郡将，捷口，善处分，稍至队主，讨诸蛮，往无不捷，蛮甚畏惮之。小儿啼，语之曰：“刘胡来”，便即止。
又曰：沈庆之伐沔北诸蛮，大破之，威震诸山，群蛮皆稽颡。庆之患头风，着狐皮帽，群蛮恶之，号曰“苍头公”。
《後魏书》曰：李崇沉深有将略，宽厚，善御众。在扬州凡经十年，常养壮士数千人。寇贼侵边，所向摧破，号曰“卧虎”，贼甚惮之。
《後周书》曰：韩杲从大军破稽胡於北山。胡地险阻，人迹罕至，杲进兵穷讨，散其种落。稽胡惮果劲健，号为“著翅人”。太祖闻之，笑曰：“著翅之名，宁减飞将。”
又曰：蔡与齐神武遇，战於邙山。时著明光铁铠，所向无前，敌人咸曰：“此是铁猛兽也。”皆遽避之。
又曰：裴宽在孔城十三年，与齐洛州刺史独孤永业相对。永业有计谋，多谲诈，或声言春发，秋乃出兵，或掩蔽消息，倏忽而至。宽每揣知其情，出兵邀击，无不克之。永业常戒其部曰：“但好慎孔城，自外无足虑。”其见惮如此。
又曰：怡峰，字景阜，辽东人也。从征役，以骁勇闻，当时号为“骁将”。
又曰：梁武敕萧续曰：“贺拔胜，北间骑将，汝宜慎之。”
《唐书》曰：郝为刺史。始以临泾地，宜当畜息，蕃戎每为寇，即屯其地。尝白其帅，愿以城控之；前帅不从，其後段为节度使，复白，多其策，乃表请城之，故诏镇其地。自是西戎无敢犯泾者。自行间，前无强敌。在边上三十年，生得蕃人辄刳剔而归其尸，蕃人畏之如神。下令得者赏以等身金。蕃中小儿啼号者，但连呼“郝”以怖之。
又曰：张万福带利州刺史镇咸阳，因留宿卫。李正已反，将断江、淮路，令兵守甬桥、涡口。淮进奉船千馀只，泊涡下不敢过。德宗以万福为濠州刺史，召见谓曰：“先帝改作名正者，所以褒卿也。朕以为江、淮草木亦知卿名，若从先帝所改，恐贼不知是卿也。”复赐名万福，慰遣之。万福驰至涡口，立马岸上，发进奉船，淄青兵马倚岸睥睨不敢动，诸道船继进。
《吴越春秋》曰：吴公子庆忌，吴王僚子也。勇捷，为人所闻，筋力果劲，万人之敌也。
《世说》曰：桓石虎，小字镇恶。常从征枋头，车骑冲没陈，左右莫能先救。宣武问：“汝叔落贼，汝知否？”虎闻气甚，奋策马於万众中，置冲还，三军叹服。河朔遂以其威。时有患疟者怖之，多愈，因断疟焉。
《敦煌实录》曰：宋质直破虏有威名，儿啼，恐之即止。虏相恚曰：“使汝行逢宋都督。”
信义
《左传》曰：曹、卫告绝於楚。子玉怒，从晋师。晋退，军吏曰：“以君避臣，辱也。且楚师老矣，何故退？”子犯曰：“师直为壮，曲为老。岂在久乎？微楚之惠不及此，（重耳过楚，楚成王有赠送之惠。）退三舍避之，所以报也。”（一舍三十里。初，楚子云：“若反国，何以报我？故以退三舍为报。）
又曰：晋文公围原，命三日之粮，原不降，命去之。谍出曰：“原将降矣。”军吏请待，公曰：“信，国之宝也，民之所庇也。得原失信，何以庇之？所亡滋多。”退三舍而原降。
又曰：晋将荀吴伐鲜虞，围鼓。（鼓，白狄之别也。）鼓人或请以城叛，吴曰：“吾闻诸叔向：好恶不愆，民知所适，事无不济也。（愆，过。适，归。）或以为城叛，吾所甚恶也。人以城来，吾独何好焉？赏所甚恶，若所好何？（无复加所好也。）若其弗赏，是失信也，何以庇民？力能则进，否则退，量力而行。吾不可以欲城而迩奸，所丧滋多。”使鼓人杀叛人而缮守备。围鼓三月，鼓人或请降，使其民见，曰：“犹有食色。”军吏曰：“获城而不取，勤民而顿兵，何以事君？”吴曰：“所以事君也，获一邑而教民怠，将焉用邑？邑以贾怠，不如完旧，（完犹保守也。贾音估；完，户官切。）贾怠无卒，（卒，终。）弃旧不祥。鼓人能事其君，我亦能事吾君。德义不爽，（爽，差。）好恶不愆，城可获而民知义所。（知义所在也。荀吴必其能获，故因以示义。）有死命而无二心，不亦可乎！”鼓人告食竭力尽，而後取之。克鼓而返，不戮一人。
《史记》曰：秦末，天下兵起，范增说项梁曰：“陈胜败固当。夫秦灭六国，楚最无罪。自怀王入秦不返，楚人怜之至今。曰：‘楚虽三户，亡秦必楚。’今陈胜首事，不立楚後而自立，其势不长。今君起江东，楚蜂起之，将皆争附君者，以君世世楚将，为能复立楚之後也。”乃求楚怀王孙心，立为楚怀王，从民所欲也。
又曰：汉楚相持之际，项羽击陈留、外黄。外黄不下，数日，降，羽悉令男子年十五以上诣城东，欲坑之。外黄令舍人儿，年十三，（令之舍人儿也。以其幼弱，故孙其父。）往说羽曰：彭城强劫外黄，（强音其两反。）外黄恐，故且降，待大王。大王至。又皆坑之，百姓岂有所归心哉？从此以东，梁地十馀城皆恐，莫肯下矣。”羽然其言，乃赦外黄当坑者，而东至睢阳，闻之皆争下。
又曰：汉王至洛阳，新城三老董公遮说汉王，以义帝死，请发丧。汉王从之。高祖大哭。遂为义帝发丧。临三日，发使者告诸侯曰：“天下共立义帝，北面事之。今项王放杀义帝於江南，大逆无道。寡人亲为发丧，诸侯皆缟素。发国内兵，收三河士，南浮江、汉以下，愿从诸侯王击楚之杀义帝者。”于是诸侯多从之。
《後汉书》曰：更始初，光武为萧王，定河北。诸贼铜马馀众降，封其渠帅为列侯。降者犹不自安，光武知其意，令各归营勒兵，乃自乘轻骑案行部阵。降者更相语曰：“萧王推赤心置人腹中，安得不投死乎？”（投死扰言致也。）由是皆服。
《蜀志》曰：明帝自征蜀，至长安，遣张诸军劲卒四十馀万，潜军密进，规向剑阁。诸葛亮有战士万二千。时魏军始阵，幡兵适交，参佐咸以敌众强多，非力所制控，权停下兵一月，以并声势。亮曰：“吾闻用武行师，以大信为本，得原失信，古人所惜。去者束装以待期，妻子企踵而计日。”乃敕速遣。於是去者感悦，愿留一战，往者愤踊，咸思致命。临战之日，莫不拔刃争先，以一当十，杀张，却司马宣王，一战大克，此之由也。
《吴志》曰：孙皎尝遣兵候魏，获魏边将吏美女以进皎，皎更其衣服送还之也。
《晋书》曰：武帝有灭吴之志，以羊祜为都督荆州诸军事、假节，散骑常侍、卫将军如故。祜率营兵出镇南夏，开设庠序，绥怀远近，甚得江汉之心。与吴人开布大信，降者欲去皆听之。
又曰：羊祜为征南大将军，督荆州诸军事。祜以孟献营武牢而郑人惧，晏婴城东阳而莱子服，乃进据险要，开建五城，收膏腴之地，夺吴人之资，石城以西，尽为晋有。自是前後降者不绝，乃增修德信，以怀柔初附，慨然有吞吴之心。每与吴人交兵，克日方战，不为掩袭之计。将帅有欲进谲诈之策者，辄饮以醇酒，使不得言。人有掠吴二儿为俘者，祜遣送还其家。後吴将夏祥、邵ダ等来降，二儿之父亦率其属与俱。吴将陈尚、潘景来寇，祜追斩之，美其死节而厚加殡敛。景、尚子弟迎丧，祜以礼遣还。吴将邓香掠夏口，祜募生缚香，既至，宥之。香感其恩，率部曲而降。祜出军行吴境，刈为粮，皆计所侵，送绢偿之。每会众江沔游猎，常止晋境。若禽兽先为吴人所伤而为晋兵所得者，皆封还之。於是吴人翕然悦服，称为“羊公”，不之名也。祜与陆抗相对，使命交通，抗称祜之德量，虽乐毅、诸葛孔明不能过也。抗尝病，祜馈之药，抗服之无疑心。士多谏抗，抗曰：“羊祜岂鸩人者！”时谈以为华元、子反复见於今。抗每告其戍曰：“彼专为德，我专为暴，是不战而自服也。各保分界而已，无求细利。”孙皓闻二境交和，以诘抗。抗曰：“一邑一乡，不可以无信义，况大国乎！臣不如此，正是彰其德，于祜无伤也。”
又曰：羊祜在军，常轻裘缓带，身不被甲。铃阁之下，侍卫者不过十数。
《宋书》曰：刘道规为荆州刺史，桓玄馀党荀林屯江津，桓谦军屯枝江。二寇交逼，久绝都邑之问。荆楚既桓氏义旧，并怀异心，道规乃会将士，告之曰：“桓谦今在近畿，闻诸君颇有去就之计。吾东来，文武足以济事，若欲去者，本不相禁。”因夜开城门，达晓不闭。众咸惮服，莫有去者。
又曰：刘裕为将，北伐後秦姚弘，（乌弘反。）以檀道济为前锋，至洛阳，凡拔城破垒，俘四千馀人。议者谓应以戮为京观，道济曰：“伐罪吊民，正在今日。”皆释而遣之。於是戎夷感悦，相率归之者甚众。
崔鸿《後燕录》曰：遣将慕容白曜伐宋无盐城，克之，将尽以其人为军实。副将郦范（郦音历也。）曰：“齐四履之地，号为东秦，不远为经略，恐未可定也。今皇威始被，民无沾泽，连城有怀二之将，比邑有拒守之失。宜先信义，示之轨物；然後民心可怀，二州可定。”白曜从之。进次肥城，白曜欲攻之。范曰：“肥城虽小，攻则淹日，得之无益。军声失之，有损威势。且无盐之卒，死者涂炭，成败之机，足为鉴矣。若飞书告谕，可不攻自伏，纵其不降，亦当逃散。”白曜乃以书晓之，肥城果溃也。
《北史》曰：西魏将王罴之守华州也，（今冯翊部。）西魏师与东魏师战河桥不利，东魏卒赵青雀据长安城，所在莫有固志。罴乃大开州门，召城中军民谓之曰：“如闻天子败绩，不知吉凶，诸人相惊，咸有异心，王罴受委於此，以死报恩。诸人若有异图，可来见杀；必恐城陷没者，亦任出城；如有忠诚能与王罴同心者，可共固守。”军民见其诚信，皆无异志。
《後魏书》曰：李为为荆州刺史，轻将数十骑到上洛，宣诏绥慰，当即帖然。寻敕边戍掠得萧赜人者，悉令还之。南人感德，仍送荆州之口二百许。两境交和，无复烽燧之警。
《隋书》曰：桂州人李光仕举兵作乱，隋将周法尚讨之。光仕帅劲兵保白石洞。法尚捕得其弟光略、光度，大获家口；其党有来降附，辄以妻子还之。居旬日，降者数千人。法尚遣兵列阵以当，光仕亲率奇兵蔽林设伏。两阵始交，法尚驰击其栅，栅中人皆走败，光仕大溃，追斩之。
《唐书》曰：武德中，李靖既克江陵，降萧铣。时诸将咸云：“铣之将帅与官军拒战，罪状既重，请籍没其家，以赏将士。”靖曰：“王者之师，义在吊罚。且犬吠非其主，无容同叛逆之科，此蒯通所以免大戮于汉祖也。今新定荆、郢，宜弘宽大，以慰远近之心，降而籍之，恐非救焚拯溺之义。且恐自此南城镇各坚守不下，非计之善。”於是遂止。江、汉之城闻之，莫不争下。
又曰：裴度既平淮西，蔡人大悦。旧令：途无偶语，夜不燃烛，又或以酒食相过从者，以军法论。度乃约法，惟盗斗杀外，馀尽除之，其往来者，不复以昼夜为限。於是蔡之遗黎，始知有生人之乐。
又曰：裴度既平淮西，以蔡卒为牙兵，或以为反侧之子，其心未安，不可自去其备。度笑而答曰：“吾受命为彰义军节度使，元恶就擒，蔡人即吾人也。”蔡之父老，无不感泣，申、光之民，即时平定。
又曰：李袭蔡州，既获李，破解其缚而客礼之。乘间常召及李忠义，屏人而语。义亦降将也，本名宪，改之。军中多以谏，益亲。始募敢死者三十人以为突将，自教习之。将袭元济，会雨水，自五月至七月不止，所在陂泽溃溢，不可行营。诸军皆以不杀为言，虑其诱覆官军，简牒日至，且言得贼谍具事。无以止之，乃持泣曰：“岂天不欲平此贼，何尔我一身而见夺於众口！”亦虑诸军先以谤间，则不能全之矣。乃械送京师，先表请释，且言“必杀，则无与成功者。”比至京，诏释以还，喜甚，署为散兵马使，授刀佩之，夜则倚以巡警。或使入帐中言事，因留，对举酒，往往达旦。窃听者时闻泣涕声。寻署为六院兵马使。
《说苑》曰：晋文公伐楚，归国行赏，狐偃为首。或曰：“城濮之事，先轸之谋。”文公曰：“城濮之事，偃说我无失信，不背三舍之约。先轸所谋军事，吾用之以胜，然此一时之说，偃言万世之功，奈何以一时之利而加万世功乎？是以先之。”众人悦服。
《庄子》曰：市南宜僚弄丸，两家之难解；孙叔敖秉羽，而郢人投兵。（彪曰：宜僚善弄丸，白公胁之，弄丸如故。孙叔敖秉羽之舞，郢人无所攻，故投兵。）
《韩诗外传》曰：简子薨，未葬。中牟叛之，葬五日，兴师攻之，围未匝而城自坏者十丈。襄子击金而退之，曰：“吾闻君子不承人於利，不厄人於险。”使修其城，然後攻之。中牟闻其义，请降。
《吕氏春秋》曰：夏后与有扈战於甘泽而不胜，曰：“战而不胜，是吾德薄而教不善也。”于是，处不重席，食不贰味，琴瑟不修，女子不饰，尊贤使能。期年，而有扈氏服。
卷二百八十　兵部十一
抚士上
《孙子》曰：视卒如婴儿，故可与之赴深溪；视卒如爱子，故可与之俱死。厚而不能使，爱而不能令，乱而不能理，恩不可专用，罚不可独在，譬如骄子不可用也。
《军谶》曰：军无财，则士不来；军无赏，则士不往。故香饵之下必有悬鱼，重赏之下必有勇夫。故曰：礼者，士之所归也；赏者，士之所死也。昭其所归，示其所死。故曰：礼而後悔，则士不止；赏而後悔，则士不使。礼赏不倦，则士进矣。
《左传》曰：冬，楚师伐宋，围萧，萧溃。楚大夫申公巫臣曰：“师人多寒。”楚子於是巡三军，拊而勉之。（拊，抚，慰勉也。）三军之士，皆如挟纩。（纩，绵也。言士悦以忘寒。）
又曰：声子诣楚，谓令尹屈建曰：“雍子奔晋，以为谋主。彭城之役，晋、楚遇於靡角之谷，雍子曰：归老幼，返孤疾，二人役，归一人，简兵乘，（简，择。，阅。）秣马蓐食，师阵焚次，（次，舍也。焚舍，示必死。）明日将战。行归者而逸楚囚，（欲使楚知。）楚师宵溃。晋降彭城而归诸宋。楚失东夷，子辛死之，则雍子之为也。”
《史记》曰：楚人有馈一箪醪者，楚庄王投之於河，令将士迎流而饮之，三军皆醉。
又曰：赵括为将，母上书曰：“始妾事其父，王所赏赐者，尽与军吏，今括一日为将，所赐金视便田宅买之。父子异心，不可用。”王不听，遂请曰：“有所不称，妾得无随乎？”王许诺。
又曰：吴起之为将，与士卒最下者同衣食，卧不设席，暑不张盖，分率劳苦。卒有病疽者，起为吮之。
又曰：田横据有齐地，汉将韩信、灌婴平齐地，横走归彭越。汉灭项籍後，横与其徒属五百馀人入海，居岛中。帝使使赦横罪，而召之，曰：“横来，大者王，小者乃侯，（大者谓横耳，小者徒属。）不来，发兵加诛。”乃与其客二人乘传诣洛阳。至户乡，厩置（之驿马之所，谓）谓其客曰：“陛下所以欲见我，不过欲一见面我貌耳。陛下在洛阳，今斩吾头，驰三十里间，形容尚未能败，犹可观也。”遂自刭。令客奉其头，从使者驰奏之，高祖以王者礼葬横。既葬，二客穿其冢旁，皆自刭。馀尚五百人在海中闻横死，亦皆自杀。於是乃知田横兄弟能得士也。
《汉书》曰：李广历七郡太守，前後四十馀年，得赏赐辄分其麾下，饮食与士卒共之。家无馀财，终不言生产事。将兵之处见水，士卒不尽饮不近水，士卒不尽食不尝食。士以此爱乐为用也。
又曰：窦婴拜大将军，赐金千斤，婴以所赐金陈廊庑下，军吏辄令取为用，金无入家者。
又曰：司马迁与任少卿书曰：“愚以为李陵与士大夫绝甘分少，能得人之死力，虽古名将，不过也。”
又曰：袁盎，字丝。为中郎，以数上谏为陇西都尉。仁而爱士，士卒皆争为致死。
《後汉书》曰：桓帝段为破羌将军征羌。每行军，仁爱士卒，疾者亲自瞻省，手为裹疮。在边十馀年，未尝一日蓐寝，与将士同勤苦，故皆乐为死战。
又曰：皇甫规，延熹中为中郎将，持节监讨零吾等羌。会军中大疫，死者十三四，规亲入庵庐巡视将士，三军感悦，东羌遂遣使乞降。
又曰：皇甫嵩平黄巾，恤士卒甚得众情。每军行顿止，须营幔修立，然後就舍帐。军士皆食，尔乃尝饭。吏有因事受赂者，嵩更以钱物赐之，吏怀惭，或至自杀。
又曰：马援讨西羌，中流矢贯胫。帝以玺书劳之，赐牛羊数千头，援尽班诸宾客。
又曰：董卓击汉阳叛羌，破之，拜郎中，赐缣九千匹。卓曰：“为者则已，有者则士。”（为功者虽已，共有者乃士。）乃悉分吏兵，无所留。
又曰：王霸常与臧宫、傅俊共营，霸独善抚士卒，死者脱衣以敛之，伤者躬亲以养之。
又曰：光武遣太中大夫赐征西吏士，死伤者医药棺殓，大司马已下，亲吊死问疾，以崇谦让。
又曰：耿恭在疏勒，遣军吏范羌至敦煌迎兵士寒服。
又曰：袁绍攻臧洪。粮尽，主簿启内厨米三斗稍为饣粥。洪曰：“何能独甘此耶？”使为薄粥，遍班士众。又杀其爱妾，以食兵将，兵将咸流涕，无能仰视。
《魏书□曹公令》曰：赵奢、窦婴之为将也，受赐千金，一朝散之，故能济大功，永代流声。吾读其文。未尝不慕其为人也。
《魏志□曹真传》曰：真每征行，与将士同劳苦，军赏不足，辄以家财颁赐，士卒皆愿为用。
又曰：诸葛诞守寿春，以司马氏累世擅权，遂举兵，称匡辅魏室为辞。司马文王率师讨之，寿春城陷，诞死。文王招其徒，不降，且招且战，数百人拱手为列。每斩一人，辄遣降之，皆云：“为诸葛公死，无恨！”以至于尽，无一人降，时人比之田横。吴戍将于诠曰：“大丈夫受命其主，以兵救人，既不能克，又束手於敌，吾不取。”乃免胄冒阵而死。其得士心如此。
《吴志》曰：陆瑁，字子璋，丞相逊弟也。少好学笃义。先是，陈留濮阳逸、沛郡朱纂、广陵袁迪等，皆单食有志，就瑁游处，瑁割少分甘，与共丰约。
《蜀志》曰：邓芝为大将二十馀年，赏罚明，善恤卒伍。身之衣食，资仰於官，不苟素俭，终不治私产，妻子不免饥寒。
《晋书》曰：祖逖居丹徒之京口。宾客义徒皆豪杰勇士，逖遇之如子弟，时扬土大饥，此辈多为盗窃，攻剽富室，逖慰抚问之曰：“比复南塘一出不？”或为吏所绳，逖辄拥护救解之。谈者以此少逖，自若也。
又曰：祖逖据太丘，樊雅攻之。陈留太守陈川使李头救之，头力战，有勋。逖时获雅骏马，李头甚欲之而不敢言，逖知其意，遂与之。头感逖恩遇，每叹曰：“若得此人为主，吾死无恨。”
又《载记》曰：刘曜将陈安善於抚纳，吉凶夷险与众同之，及其死，陇上歌之曰：“陇上壮士有陈安，躯虽小腹中宽，爱养将士同心肝。聂骢父马铁瑕鞍，七尺大刀奋如湍，丈八蛇矛左右，十荡十决无当前。战始三交失蛇矛，弃我聂骢窜岩幽，为我外援而悬头。西流之水东流河，一去不还奈子何！”曜闻而嘉伤，命乐府歌之。
又曰：段灼追理邓艾表曰：“留屯上□，承官军大败之後，士卒破胆，将吏无气。仓库空虚，器械殚尽。艾欲积强兵，以待有事。是岁少雨，又为区种之法，手执耒耜，率先将士，所统万数，而身不避仆虏之劳，亲执士卒之役。”
又曰：周访练兵简卒，欲宣力中原，与李矩、郭默相结，慨然有平河洛之志。善於抚纳，晋众皆为致死。
《续晋阳秋》曰：卢循为广州。州无面，每得分饷，未周遍文武，则不食也。其仁如此。
《北史》曰：西魏将梁椿，性果毅，善抚纳，所获赏物，分赐麾下，故每践敌场，咸得其死力。
《北齐书》曰：兰陵武王长恭，其为将也，躬勤细事。每得甘美，乃至一瓜数果，必与将士共之。
又曰：赵郡王琛薨，子嗣为定州刺史。诏领山东兵数万，监筑长城。于时盛夏。而定州先有冰室，每岁藏冰，长史宗钦道以冒犯暑热，遂遣舆冰追送。正值日中炎赫，乃对之叹息云：“三军皆饮温水，吾以何义独进寒冰？”遂至消液，竟不一尝。兵人感悦，遐迩称叹。
《後魏书》曰：司马楚之，少有英气，能折节待士。及宋受禅，楚之规欲报复，收众据长社，归之者常万馀人。刘裕深惮之，遣刺客沐谦图害楚之。楚之待谦甚厚。谦夜诈疾，知楚之必来，欲因杀之。楚之闻谦疾，果自买汤药往省之。谦感其意，乃出匕首於席下，以状告之。楚之叹曰：“若如来言，虽有所防，恐有所失。”谦遂委身事之。其推诚信物，得士之心，皆此类也。
《後周书》曰：侯莫陈顺於渭桥与贼战，频破之。魏文帝还，亲执顺手曰：“渭桥之战，卿有殊力。”便解所服金镂玉梁带赐之。
又曰：史宁为凉州刺史，遣使诣太祖请事，太祖即以所服冠履衣被及弓箭甲槊等赐宁，谓其使人曰：“为我谢凉州，孤解衣以衣公，推心以委公。公其善始令终，无损功名也。”
又曰：武帝胜齐，出齐宫中金银宝器珠翠丽服及宫人二千人，班赐将士。
又曰：武帝劳谦接下，自强不息。以海内未康，锐情教习。至於治兵阅武，步行山谷，履涉勤苦，皆人所不堪。平齐之役，见军士有跣而行者，帝亲脱靴以赐之。
又曰：武帝善於抚下，每宴会将士，必自执杯劝酒，或手付赐物。至於征伐之处，躬在行阵。性又果决，能断大事。故能得士卒死力，以弱制强。
又曰：太祖平侯莫陈悦，整兵入上□，收悦府库财物山积，皆以赏士卒，毫厘无所取。左右窃一银镂瓮以归，太祖知而罪之，即剖赐将士，众大悦。
又曰：武帝大举伐齐，次於晋州。初，齐攻晋州，恐周师卒至，於城南穿堑，自乔山属於汾水。帝率诸军八万人，置阵东南二十馀里。帝常御马，从数人巡阵处分之，至辄呼主帅姓名以慰勉之。将士感见知之恩，各思自励。将战，有司请换马。帝曰：“朕独乘良马，欲何所之？”齐主亦於此堑列阵，帝欲薄之，以碍堑遂止。自旦至申，相持不决。申後，齐人乃填堑南引。帝大喜，勒诸军击之，兵才合，齐人便逐北，斩首万馀级。齐主与其麾下数十骑走还并州。於是齐众大溃。
《隋书》曰：杨玄感反，吴人朱燮、晋陵人管崇起兵江南以应之，自称将军，拥众十馀万。帝遣将军吐万绪、鱼俱罗讨之，不能克。王充募江都万馀人击，频破之。每有克捷，必归功於下，所获军实，皆推与士卒，身无所受。由此，人争为用，功最居多。
又曰：炀帝在藩时，尝观猎，遇雨，左右进油衣，上曰：“士卒皆沾湿，我独衣此乎？”乃令持去。
《唐书》曰：王世充未平，太宗奏请围东都。高祖谓使人宇文士及曰：“归报尔王，今取东都者，止欲兵甲休息耳。破城之日，其乘舆法物图籍器械，非私家所须者，悉汝收之。子女玉帛皆分赐将士。
又曰：贞观中，太宗亲征高丽，驾次定州。兵士到者，幸定州城北门亲慰抚之。有从卒一人病不能起，太宗招至床前问其疾苦，仍敕州县厚加供给。凡在征人，欣然。纵有病者，悦之忘疾。师次白岩城，将军李思摩中弩矢，太宗亲为之吮血。从行文武竞思奋励。及军回行，次柳城，诏集战亡人骸骨，设太牢以祭之。太宗恸哭尽哀，军人无不洒泣，兵士观者归家以言，其父母曰：“吾儿之死，天子哭之，死无所恨。”
又曰：司空李每将兵在军，识其臧否；闻人片善，扼腕而从事捷之日，多推功於下。前後在军，所得金帛皆散之将士，於是人皆为用，所向多克捷。及薨，哭之或有呕血者也。
又曰：秦叔宝随太宗战於美良川，破尉迟敬德功最多。高祖遣使赐以金瓶，而劳之曰：”卿不顾妻子，远投於我，又立功效能，朕肉可为卿用者，割以赐卿耳，况子女玉帛乎！卿当勉之。“寻授秦王右统军。
卷二百八十一　兵部十二
抚士下
《唐书》曰：太宗征辽，车驾次辽泽下，诏曰：“日者隋师渡辽，时非天赞，从军士卒骸骨相望，遍於原野，良可哀叹。掩骼之义，仰惟先典，其令并收葬之。”
又曰：建中二年，田悦攻临。守将张亻丕以军士连战已苦，府藏已竭，私产亦罄而赏之不，乃饰其爱女出示於众，曰：“室家所有一女而已，请估而给焉。”军中感之，曰：“愿以一死斗，不敢言赏。”遂大破之。
又曰：马燧既败田悦，以功加右仆射。先战，燧誓於军中，战胜请以家财行赏。既战，尽其私积以颁将士。上闻而嘉之，乃诏度支出钱五万贯行赏，还其家财。寻加魏博招讨使。
又曰：李晟以神策军讨朱Г。时神策军家族多陷於Г，晟家妻子仅百口亦同陷Г，左右或有言者，晟曰：“乘舆何在？而敢言乎？”Г又间日使人至晟军，则晟小吏王无忌之婿也。因无忌以谒晟，且曰：“公家无恙，城中有书问。”以此诱晟，晟怒曰：“尔敢为贼传命耶？”立斩之。时转输不至，盛夏军士或衣裘褐，晟必同劳苦，每以大义奋激，士皆涕流感悦，卒无离叛者。於是军士皆角力、驰骑、超逾为戏，晟知可用。
又曰：德宗在梁州，山南地偏，及夏尤热，将士未给春服，上亦御衤夹服以视朝。左右请御衫，上曰：“将士从我者冬服未易，我岂可独衣衫乎？”将士闻之，无不感涕。至五月，诸道财赋稍至，先令给将士衣服，而後御衫。
又曰：李光颜为陈许节度使，会讨吴元济，诏光颜以本军独当一面。光颜性忠义，善抚养士卒，士卒乐为用，每战甚苦。及贼将邓怀金以郾城兵三千人降，光颜益坚平贼之志。时韩弘为汴师，骄矜倔强，常恃贼势索朝廷姑息，且恶光颜力战，阴图挠屈，计无所施。遂举大梁城求得一美妇人，教以歌舞弦管六博之艺，饰之以珠翠金玉衣服之具，计费凡数百万，命使者送遗光颜，冀光颜一见悦惑而怠於军政也。使者即赍书先造光颜战垒，曰：“本使令公德公私爱，忧公暴露，欲进一妓，以慰公征役之思，谨以候命。”光颜曰：“今日已暮，明旦纳焉。”诘朝，光颜乃大宴军士，三军咸集，命使者进妓。妓至，则容止端丽，殆非人间所有，一座皆惊。光颜乃於座上谓来使曰：“令公怜光颜离家室久，舍美妓见赠，诚有以荷德也。然光颜受国恩深，誓不与逆贼同生日月下。今战卒数万，皆弃妻子，蹈白刃，光颜奈何独以女色为乐？”言讫，涕泣呜咽。堂下兵十数万，皆感激流涕。乃厚以缣帛酬来使，俾令领其妓自席上而回，仍谓使者曰：“为光颜多谢令公。光颜事君许国之心，死无贰矣！”明日遂大战，兵士无不一当百。终殄蔡孽，光颜功最居多。
又曰：令狐楚为汴州刺史。汴军素骄，累逐主帅，前使韩弘兄弟，率以峻法绳之，人皆偷生，未能革志。楚长於抚理，前镇河阳，代乌重胤；重胤移镇沧州，以河阳军三千人为牙卒，咸不愿从，中路叛归，又不敢归州，聚於境上。楚初赴任，闻之，乃疾驱赴怀州，溃卒亦至，楚单骑喻之，咸令弓解甲，用为前驱，卒不敢乱。及莅汴州，解其酷法，以仁惠为治，去其太甚，军民感悦，翕然从化，後竟为善地。
</div>
    <div class="pagination">
<a href="太平御览_page218.html">上一页</a><span>...</span><a href="太平御览_page214.html">214</a><a href="太平御览_page215.html">215</a><a href="太平御览_page216.html">216</a><a href="太平御览_page217.html">217</a><a href="太平御览_page218.html">218</a><span class="current-page">219</span><a href="太平御览_page220.html">220</a><a href="太平御览_page221.html">221</a><a href="太平御览_page222.html">222</a><a href="太平御览_page223.html">223</a><a href="太平御览_page224.html">224</a><span>...</span><a href="太平御览_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
