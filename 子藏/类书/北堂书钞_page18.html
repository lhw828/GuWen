<!DOCTYPE html>
<html>
 <head>
  <meta charset="utf-8"/>
  <title>
   北堂书钞 - 第 18 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北堂书钞 - 第 18 页/共 42 页
  </h1>
  <div class="content">
   太守下一百六十六　　　京尹一百六十七 

　　○太守下一百六十六 

　　京师称之 【汉书萧望之为左冯翊京师称之○今案见汉书七十八陈俞本脱】 常为高第 【续汉书邓晨拜中山太守清约吏民称之常为冀州高第○今案陈俞本姚辑本汪辑本续汉书皆无清约二字】 奏课第一 【又云李忠字仲都为丹阳太守越地不好学无嫁娶礼仪忠乃立学校习婚姻礼仪垦田土招流民奏课第一○今案陈俞本姚辑本汪辑本续汉书地作俗立作起脱无字士字婚姻字仪作容又姚汪本课作最】 考绩第一 【王晋书解修迁琅琊太守考续天下第一○今案陈俞本同】 为豫州六郡表 【后汉书荀琨迁沛相所在清严举贤治恶以为豫州六郡之表也○今案陈俞本脱姚辑谢承书有荀绲传无此条然亦与范书之荀绲美恶迥异当分二人】 为雍州十郡最 【魏畧云颜斐为京兆太守与冯翊扶风相接道路秽塞田畴又荒芜人民饥冻而京兆皆整顿开辟丰富常为雍州十郡之最○今案魏志十六仓慈传注引魏畧相接作接界辟作明芜作莱陈本仍作芜余与魏志注同】 为三辅最 【汉书尹翁归传为右扶风选用廉平疾于奸吏为三辅最○今案见汉书七十六】 为三河表 【谢汉书魏朗补河内太守以清严为治明审法令为三河之表也○今案俞本脱明审句陈本脱清严二句考文选注五十引无以清句及三河句姚本内作南亦脱明审四字惟汪辑本谢书审作密余同】 东郡为天下最 【魏志杜畿拜河东太守卧而治畿在河东十六年常为天下之最○今案魏志十六卧而治作卧镇之】 玺书勉励增秩赐金 【汉书循吏传序孝宣帝时二千石有治效辄以玺书勉励增秩赐金或爵至关内侯公卿缺则选以次之故汉世良吏于是为盛称中兴焉○今案汉书八十九励作厉选下有诸所表三字次下有用字陈本已照改又二千误二十效上衍理字】 廉范百姓歌之 【华汉书○今案姚辑汪辑本华书廉范传脱百姓句陈本已改注范书】 □□□ 【华后汉书岑熙为魏郡太守政化大行人歌之曰我有枳棘岑君伐之我有畔贼岑君化之狗犬不惊足下生厘美矣岑君○今案陈本姚本魏作东犬作吠畔作蟊化作遏余同汪辑本谢书厘作牦矣作哉君下有于戏仁慈句余同姚本又本钞此文误连上条今移正】 百姓作歌 【东观汉记赵君喜为平原太守百姓歌之○今案聚珍本姚辑本东观记喜作憙无君字陈本已改范书】 东民作歌 【魏畧庄为京兆太守有洁白之节中政治理民爱敬之乃作歌曰我府君惠如春盛如庾者也○今案陈俞本皆脱】 蜀谣两日 【谢承汉书云黄昌为蜀郡太守未至蜀郡时有谣曰两日出天兮○出天兮○今案陈本无出天兮三字姚本汪本谢书谣上有童字天兮作天兵戢】 童歌两歧 【华汉书张堪拜渔阳太守治稻田八千余顷百姓殷寓童谣歌曰桑无附枝麦秀两歧张君为政乐不可支童谣如此○今案姚本汪本脱治稻以下陈本已改范书】 民夷称其德惠 【魏志仓慈迁炖煌太守清政理人民夷称其德惠卒官吏民悲感如丧所亲○今案魏志十六无清政句所亲作亲戚余同陈俞本亦脱清政句及卒官以下】 叹咏不容于口 【谢汉书盖勋迁颍川太守民吏叹咏不容于口○今案陈俞本姚辑汪辑本谢书同】 居郡四年惠爱在民 【王氏家传王朗为会稽太守居郡四年惠爱在民○今案魏志十三王朗注引王氏家传同】 在郡九年吏民便安 【魏志云胡质为太山太守每师军功赏赐皆散之于众在郡九年吏民便安将士用命○今案魏志廿七太山作常山陈俞本已照改】 蜀郡登司空 【华阳国志赵瑶为蜀郡太守司空张温谓之曰第五百鱼从蜀郡司空吾今扫第以待之也○今案王谟本汉中士女志畧同廖刻顾校本卷十下第五作弟五待之也作待足下矣余同陈本从作徙】 扶风迁光禄 【汉书龚胜传胜楚人守石扶风数月上知胜非拨烦之吏乃迁光禄勋○今案汉书七十二乃迁句作乃复还胜光禄大夫陈本已照改】 迁去民人思望 【华阳国志李资为巴郡太守屡获丰年及资迁去民人思望又歌之曰望远笓不见惆长常徘徊恩泽实难忘悠悠心永怀○今案廖寅刻宋本卷一李作吴无巴郡二字望作慕余同陈俞本屡获句作时岁必丰稔恩泽二句作想君恩泽深难留誓永怀】 吏民惟恐其迁 【魏畧颜斐为京兆太守情已仰奉吏民惟恐其迁○今案陈本同俞本及魏志十六仓慈传注引魏畧奉下有而已二字】 老弱关上书 【汉书魏相为河南太守后有人告相贼杀不辜事下有司河南卒戌中都官者二三千人遮大将军愿复留一年以赎太守罪河南老弱万人守闻欲上书言之○今案汉书七十四欲上句作欲入上书关吏以闻二句余同陈俞本已照改】 老小随驾涕泣 【续汉书耿纯传纯为东都太守免官归第上道过东都百姓老少数千人随车驾涕泣云愿留耿君○今案陈俞本及姚辑本汪辑本续汉书无归第二字愿留作愿复得又姚汪本本都作郡】 愿借寇君一年 【续又云寇恂为颍川太守入为执金吾颍川盗贼羣起上谓恂曰独卿能平之耳恂至颍川盗贼悉降百姓遮曰吾愿借寇君一年○严氏校小注补君两字今案姚辑本汪辑本续汉书同】 乞留侯君朞年 【续又云侯霸为临淮太守王莽之败霸保守临淮更始征霸老弱相携号呼遮使者车乞留侯君朞年○今案姚本同陈俞本守临淮作守自固汪辑本续汉书亦然】 吏民遮道 【魏畧颜斐为京兆迁平原太守吏民啼泣遮道车不得前留十余日乃得出界○今案魏志十六注引魏畧无得字余同陈俞本前留作行稽乃作方无界字】 民吏攀车 【谢汉书孟尝迁合浦太守民吏攀车请之○今案姚辑本汪辑本谢书及陈俞本守下有被征当还四字】 百姓啼呼 【续汉书第五伦为会稽太守征还当发百姓老小攀车啼呼○今案陈俞本及姚汪本续汉书无当发二字又姚汪本为作迁】 百姓扶车啼泣 【东观汉记云元贺字文和迁九江太守行县持干精但就温阳而已迁泲相临发日百姓扶车叩马啼泣随之○今案聚珍本东观记十八玄传和作弘无迁泲相三字发作去夹注云华阳国志作文和陈俞本及姚本脱元字但作贺文和则似以贺为姓非也又糒作粮无汤字及迁泲相三字发作去】 百姓垂涕送之 【东观汉记张酺传云酺为东郡太守罚断勇义迁魏郡太守百姓垂涕送之盈道○今案陈俞本脱盈道二字聚珍本东观记盈作满姚辑本作义勇亦脱盈道二字】 图形朝门 【陈留风俗传云惠景之间百姓宰者为沛郡号曰宰可思图形朝门至今颂之○今案此文有讹脱陈俞本删此条】 刻石颂德 【华后汉书云张敞为汝南太守修治鲖阳之旧陂溉田万顷垦田三万余咸赖其利吏民刻石颂敞功德○今案陈俞本张敞作何敞余同姚辑汪辑华峤书亦入何敞传余同】 龚遂形貌短小 【汉书龚遂为渤海太守上见形貌短小心内轻焉○案见汉书八十九】 彭宠容貌绝众 【东观汉记彭宠为渔阳太守容貌绝众○王石华校小注形改容今案陈俞本聚珍本姚辑本东观记同】 黄昌足心有黑子 【谢汉书黄昌会稽人为蜀郡太守初昌为州书佐其妇遇贼转入蜀为人妻其子犯事诣昌昌疑母不类蜀人因问所由对曰妾本会稽载次公女州书佐黄昌之妻也妾归家为贼所掠遂至此昌惊呼前曰何以知曰左足心有黑子常自言当为二千石昌乃出足因相持悲泣还为夫妻竟以礼重焉○今案陈俞本姚辑本汪辑本谢书何以知作何以志余同】 许荆跖下黑子 【范国先贤传胡□年十八为郡门下干迎太守许荆时足中风使绍抑之视荆跖下而笑荆怒绍曰见明府跖下有黑子绍亦有之敔故笑耳荆令绍学后八年遂迁为九真零陵太守○今案御览二百五十九引楚国先贤传风作虱余同又三百八十七引胡作脱时足八字无荆令以下陈俞本脱迎太十三字及零陵三字又陈本郡门作县关俞本作县阁】 邓殷梦行水边 【王晋书邓殷为淮南太守梦行水边见一女子雨??行在其后来荡断鞶囊占者以为水边有女是汝字也断鞶囊者新雨??头代故雨??头也不为汝阴当汝南也果迁汝阴○今案御览三百九十八引王晋书无行其二字余同陈俞本雨??俱作兽余亦征有异考唐高祖之祖讳虎故唐钞避作雨??也】 田伯庐君与约 【列异传田伯为庐江太守移郡淫鬼命尽到府一月不自来见当坏祠唯庐君往见自称县民与府君约刻百日当迁大都愿见过后如期果为沛相公不过于祠常见庐君月余病死○今案陈俞本大都作大郡余同】 黄孟擿杀主簿 【薛琮表云黄孟为日南太守下车以共设不丰擿杀主簿○今案陈本同俞本孟作猛今本吴志卷八薛综传孟作盖擿作挝余同】 黄奂贪秽无行 【襄阳耆旧传黄奂为武陵太守贪秽无行朝廷以黄受弋之○今案御览四百九十二引襄阳耆旧传无朝廷句余同陈俞本奂作敻又陈本但著书名俞本脱武字但留一空格】 富贵不归故乡如锦衣夜行 【汉书朱买臣传买臣拜会稽太守上谓曰富贵不归故乡如锦衣夜行今子何如○今案汉书六十四上锦衣作衣绣】 不至二千石安可比人乎 【汉书宁成为右内史外戚多毁成之短罪至髠钳是时九卿少被刑而成极刑自以为不复收乃解脱诈刻传出关而归成曰仕不至二千石贾不至千万安可比人乎○王石华校标目可安改安可今案汉书九十无右字余同史记酷吏传及陈本亦无右字】 

　　○京尹一百六十七 

　　秩二千石 【续汉书百官志州所监曰郡京师为尹秩中二千石○今案州所竖九字陈俞本作凡州所监都为京都置尹一人十二字系用续汉百官志五之文】 银章青绶 【汉书百官表京兆尹品第三秩二千石银章青绶进贤两梁冠绛朝服佩水苍玉○今案汉书十九上章作印无进贤以下亦见本钞太守上篇】 分治京师 【汉官解诂云武帝太初元年左内史为左冯翊主爵都尉右内史为右扶风京兆尹治京师以为三辅职怕如郡主爵列侯其职并属鸿胪世祖都雒阳改河南为河南尹○今案俞本脱职如以下陈本太初误太元并下脱属字都雒误作维字平津馆辑本无职字属字又夹注云为河上当有郡字】 景帝分置 【汉书百官公卿表云内史周官秦因之秩二千石景帝十一年分置左右内史○今案陈本脱秦因之句余同汉书十九上无千石句十一年作二年师古注云地理志谓武帝建元六年置左右内史而此表云景帝二年分置表志不同考史记知志误矣】 武帝更名 【又百官表景帝分置左右史武帝更名京兆尹○今案见汉书十九上】 遐迩所模 【晋起居注咸宁三年诏曰河南乃为百郡之首其风教宜为遐迩所摸也○今案御览二百五十二引晋起居注及陈俞本无乃为二字】 四方表则 【王晋书庾纯传诏云河南京畿大都四方表则中书令庾纯精诚忠正才经治乱其以纯为河南尹○今案御览二百五十二引王晋书及俞本精诚作清粹又御览引都作郡乱作化无京畿二字余同陈本中书令误作中兴书云精下脱诚字】 四方之经 【扬雄河南尹箴曰芒芒天区昼为京师京师翼翼四方之则风化攸兴万国承流○今案百三家本杨雄作崔骃画为二句作画冀为京商邑翼翼之则作是营又云一作之经余同陈本脱风化二句余与百三家同又张溥附注云御览作扬雄误西汉无河南尹】 百郡之首 【晋起居注武帝咸寍三年诏曰河南为百郡之首其风教宜为遐迩所模侍中奉车都尉王恂忠亮笃诚才兼内外明于治化其以恂为河南尹○今案御览二百五十二引晋起居注百上无为字余同】 四会所聚 【傅子传云傅嘏为河南尹内掌帝都外统京畿豪门大族天下四方会利之所聚奸宄之所生久而安之也○严氏校补尹字又原钞久误分严氏旁勒未改今案魏志廿一注引傅子无奸字余同严辑傅子谓此引傅子传与刘表传注引傅巽弟子嘏别有传六帖八引傅玄马先生传二条足以明之陈本已脱传字】 万国承流 【杨雄河南尹箴具如上说○今案详本篇上文】 整顿京师检御贵戚 【李合别传河南尹缺邓隙弟豹为将作大匠欲得之诏令公卿己下议公卿悉举豹李公曰司隶河南尹当整顿京师俭御页戚豹竟不得为尹○今案御览二百五十二引李合别传及陈本脱公卿己下议五字又陈本合误郄】 宜得望实可以处之 【语林苏峻新平温庾诸公以朝廷初复京尹宜得望实唯孔君平可以处之也○今案陈本同御览二百五十二引语林尹作兆】 王章奏对事 【汉书王章传字仲卿为京兆尹会日有食之章奏封事言王凤不宜任用宜更选忠贤帝曰善○今案汉书七十六宜作可帝曰善作上初纳受章言陈俞本已改】 刘隗豫机密 【晋中兴书彭城刘录刘隗出补丹阳尹虽在外机密皆豫闻之○今案陈本脱闻字及刘录二字类聚五十引中兴书无彭城四字机密作万机秘密】 精于吏职 【汉书赵广汉传云守京兆尹天性精于吏职或夜不寝至旦○今案汉书七十六寐作寝陈本亦改寝】 明于治化 【晋起居注武帝咸寍三年诏曰侍中奉车都尉王恂忠亮笃诚才兼内外明于治化其以恂为河南尹○今案御览二百五十二引晋起居注同】 正身奉职 【谢汉书亹肃为河南尹正身奉职○今案陈本脱俞本及姚辑汪辑本谢书皆作巴肃余同】 正身奉上 【谢书又云延笃迁京兆尹正身率下○今案陈俞本姚辑汪辑本谢书同】 旌表异行 【又云羊陟迁河南尹旌表异行○今案俞本姚辑汪辑本谢书及类聚卷六引皆同陈本旌误精】 进贤尚功 【续汉书百官志凡京都置尹治民事进贤尚功○今案陈俞本同考续汉志百官五无治民以下】 优贤养民 【谢书又云华崧为河南尹优贤养民○今案俞本汪辑本谢书及类聚卷六引同陈本民作人姚本脱】 进用善士 【谢书又云羊陟迁河南尹进用善士○今案陈俞本姚辑汪辑本谢书及类聚卷六引同】 和颜接士 【汉书赵广汉为京兆尹和颜接士○今案见汉书七十六】 小大从化 【续汉书袁安为河南尹十余年小大从化○今案陈本俞本姚辑汪辑本同】 政令甚明 【汉书翟方进为京兆尹博击豪强刺史胡常与方士书曰窃闻政令甚明○今案见汉书八十四】 为政清整 【晋中兴书太原王录据迁丹阳尹为政清整○今案陈本录误禄脱据字俞本亦无据字但空一格】 持法简而不犯 【傅子传云傅嘏为河南尹以德化为本持法简而不犯○今案傅子传三字亦足证傅子中有列传也魏志廿一裴注引脱传字化作教余详上文考翰苑新前集卷七引北堂书钞云晋傅嘏持法简而不犯此宋人所见之旧钞即本钞此文也】 为吏严而不残 【吴酒之列女传曰隽不疑为京兆尹识鉴明彻母诫之曰养民不可不惠临刑不可不仁不疑为吏严而不残其母之诲也○今案御览四百十九引无吴酒之三字京兆二字识鉴二十字其母句作君子谓不疑母能以仁教子陈本已改汉书】 羊陟计日受俸 【谢汉书羊陟迁河南尹计日受俸○今案类聚卷六引及陈本姚本汪本谢书同】 奏开渠以溉田 【汉书倪宽迁左内史吏民大信爱之宽表奏开大辅渠溉田○今案见汉书十八】 劝农桑遂增户口 【谢承后汉书延笃传迁京兆尹劝民农桑遂增户口○今案陈本及姚辑本汪辑本谢书同】 民有疾病则给医药 【风俗通陈龟为京兆尹民有疾病则给医药常使户曹巡行○今案陈俞本同】 忧官如家恤民如子 【谢汉书延笃京兆尹忧官如家恤民如子○今案陈本及姚辑本汪辑本谢书同】 三辅资其政教 【谢书又云延笃为京兆尹三辅资其政教○今案姚辑本脱资其四字陈木辅误缚惟汪辑本谢书与原钞同】 百里垂拱仰办 【魏志刘靖出为河南尹散骑常侍应璩与靖书日入作纳言出临京兆富民之术日引月长有司供奉王命百里垂拱仰辞○今案魏志十五刘馥附子靖传兆作任奉作承陈俞本已照改】 狱讼不任捶楚 【傅子传云傅嘏为河南尹狱讼不任捶楚而得其寔○今案傅子传三字已详上文魏志廿一注引无传字任捶作加槚陈俞本亦无传字又作加榎】 未尝以臧罪鞠人 【续汉书袁安为河南尹十余年改令公平未尝以臧罪鞠人○今案姚辑本无政令以下陈俞本已改范书】 剪治强宗 【谢承书华崧为河南尹剪治强宗威烈不亏○今案姚辑汪辑本谢书及类聚卷六引同考翰苑新书前集卷七引北堂书钞云汉华松剪治强宗此宋人所见旧钞崧作松与此小异陈本俞本末句作威名振烈】 禁绝豪右 【谢书又云羊陟迁河南尹禁绝豪强嘱诟书疏不与交通○今案陈俞本同类聚卷六引绝作断姚辑汪辑本谢书强作右又姚本亦作断】 搏击豪强 【谢书翟方进为京兆尹搏击豪强○今案见汉书八十四】 奸匿弭息 【张璠汉记盖勋迁京兆尹赏罚折衷刑名不乱奸匿弭息○今案姚辑本汪辑本张璠汉记皆脱陈俞本已改范书】 抑强扶弱 【魏志司马芝为河南尹抑强扶弱○今案见魏志十二强作强】 桴鼓不鸣 【汉书张敞守京兆尹于是桴鼓不鸣○今案汉书七十六不作稀陈本已改】 阳翟令残虐李膺杀之 【司马彪续汉书李膺传云为河南尹阳翟令张兴黄门张让政治残虐膺上十日收兴等考杀之○今案姚辑本汪辑本续汉书皆脱陈俞本改注范书李膺杀野王令张朔事】 王官吏不下王济鞭 【傅畅晋赞云王济为河南尹未拜遇王官吏不得下道济鞭之○今案陈俞本脱得字】 吏民人人自励 【续汉书袁安为河南十余年吏民皆人人自励也○今案陈俞本姚辑汪辑本无皆字也字】 吏民莫不自励 【魏志司马芝为河南尹私请不行抑强扶弱吏民莫不自励○今案陈俞本同魏志十二吏民作下吏余详上文】 吏民敬其威信 【汉书隽不疑为京兆尹吏民敬其威信○今案见汉书七十一】 吏民录不容口 【汉书为京兆尹政令清肃吏民录之不容其口也○今案见后汉书赵广汉传为作守录作称无令字肃字余同】 百姓便之 【魏志刘靖出为河南尹为政省察百姓便之○今案魏志十五省察作碎密陈本已改】 邻郡归之 【谢汉书延笃迁京兆尹劝农桑增户口谷食丰饶邻郡老少归之○今案陈本及姚辑本汪辑本谢书同】 朝廷重之 【续汉书袁安征为河南尹朝廷敬重之也○今案姚辑本汪辑本续汉书皆脱陈本已改范书】 天子嘉之 【汉书张敞守京兆尹一日捕盗贼百人善能政术天子嘉之○今案汉书七十六无善能四字】 

　　北堂书钞卷第七十六 

　　●北堂书钞卷第七十七　　　设官部二十九 

　　隋秘书郎虞世南撰 
　　南海孔广陶校注 
　　邵丞一百六十八　　　　郡尉一百六十九 
　　督邮一百七十　　　　　五官一百七十一 
　　功曹一百七十二　　　　吏一百七十三 
　　小吏一百七十四　　　　卒一百七十五 

　　○邵丞一百六十八 

　　掌署文书典知仓狱 【续汉书百官志云海属国丞各一人掌署文书典知仓狱○今案续汉百官志五作典知原钞误共知据订陈俞本亦照改但国下多一署字耳】 黄绶大冠 【汉书仪云四百石丞尉皆黄绶大冠○今案平津本汉官仪卷上据书钞一引陈俞本书亦作官】 秩六百石 【应劭汉官大府秩二千石丞一人边郡称长史皆六百石丞者丞也长史众史之长○今案平津本汉官仪卷上亦据书钞一引陈俞本作有丞一人郡误都丞者四字作注云二字】 任以郡职 【谢汉书刘平为济阳郡丞太守刘育甚重之任以郡职上书荐平○今案姚辑谢承后汉书济阳作济阴余同御览二百五十三引亦作济阳脱末四字余亦同陈俞本平下添引举孝廉拜四字亦作济阴汪辑本与陈俞同】 行太守事 【吴志云孙权领会稽太守事讨除寇贼郡境寍静○今案吴志卷一孙权传守下有使丞之郡行文书七字讨除二句作分部诸将镇抚山越讨不从命十二字陈俞本守下添屯吴二字余照吴志引无分部以下】 黄霸当法 【汉书黄霸传为河南太守丞霸为人明察内敏善御众处议当于法○今案汉书八十九循吏黄霸传原钞脱处字于字据订陈俞本畧增】 徐平威重 【吴志云徐平字伯先诸葛恪为丹阳太守讨山贼以平威重请平为丞○今案吴志虞翻传注引会稽典录同本钞先上脱字伯二字葛下脱恪字守下衍丞字据订俞本删字伯先移威重二字于此陈本脱】 赵温弃官 【○今案原钞脱注并脱下条标目将东观记光武会议注误移此下考聚珍本东观记廿一赵温传云为京兆郡丞叹曰大丈夫生当雄飞安能雌伏遂弃官而去陈俞本并脱此条】 桓谭出补 【东观云光武会议灵台所处上谓桓谭曰吾欲以谶断之谭默然良久曰臣不读谶帝怒出为六安郡丞意不乐道病卒○今案聚珍本东观汉记卷十六桓谭传断作决姚辑本脱会字亦作决余同陈俞本亦作决增引各有详畧】 陆迟末齿而位下蕃 【陆机表伏见司徒下谏议大夫张畅除当豫章内丞畅才德清敏志节贞励秉心立操早有名誉其年时旧比多历郡守唯畅陵迟白首未齿而位下蕃遂蹈碎浊于畅名寔居之为损也○今案御览二百五十三引陆机表德作思历误厉位作佐蕃作藩损作剧陈本内下有史字无白首二字仍作蕃无居之为三字余照御览末增自变量句俞本浊误独余同陈本】 

　　○郡尉一百六十九 

　　设武备 【春秋元命苞云太尉主甲兵汉设武备注曰今时尉官准此义者也○今案陈俞本同】 典武职 【汉书百官表郡尉秦官掌佐守典武职甲卒○今案汉书十九上百官公卿表作武职原钞误武备照订陈本亦作职并增引】 罗奸非 【韦昭辨释名尉罗奸也言以罪罗奸非○今案玉函山房辑释名脱上句俞本无上句奸字余同】 督盗贼 【续汉书上尝历问功臣诸君不遭际会自度能何为乎马武曰臣以勇武可守尉督盗贼上笑曰且勿为盗贼自致亭长斯可也○今案姚辑汪辑本续汉书马武传乎下有各以次对至五字本钞何误可脱笑字脱且字斯误其已照订俞本与姚辑同陈本上尝误作武帝谬甚谬甚删诸君二句作以次对至四字余亦与姚同】 长安东城 【汉书仪云太祖作洛阳北都初入尉廨缮治四门造五色棒悬门左有犯者不避豪强皆棒杀之○今案陈俞本脱考御览三百五十七引曹瞒传北都六字作北部尉左下有右字余同惟与标目及汉书仪三字不符窃疑当分二条转写者误合耳】 充悬化为石 【荆州图记云澧水之南岸有白石立类人形首有充悬左尉与零陵论强因相伤害化为此石者也○今案陈俞本同考御览二百六十九引荆州图记首作昔悬作县陵下有尉字强作疆界】 秣陵当为神 【搜神记云蒋子文自谓骨清死当为秣陵尉逐盗至钟山下贼击伤遂死吴先主之初故吏见子文乘白马执白刃曰我当为此地之神告百姓为立祠焉当有瑞应也○今案搜神记卷五盗作贼刃作羽瑞应句作将有大咎余同陈俞本改骨清二字作后逐盗二字亦作后刃作羽告上有愿字无焉字余同】 

　　○督邮一百七十 

　　政举大纲 【锺离意别传云意为会稽太守督邮对太守曰夫千里立政但当举大纲大纲若能举则百目自张焉○今案陈俞本同】 所举应法 【汉书田延年为河东太守以尹翁归署督邮河东二十八县分为两部翁归所举皆应其法○今案汉书七十六尹翁归传末二句作翁归部汾南所举应法得其罪辜陈俞本增引各有详畧】 为耳目 【谢汉书蒋崇为北海相督邮阙更选功曹吏徐蒙曰无可为督邮者唯功曹耳崇遂署蒙遣行县无犯所白崇谓曰相以督邮为耳目也○今案姚辑汪辑本谢承后汉书蒋崇传可为下脱督邮二字县下脱无犯五字耳误其汪本不误俞本与汪辑同陈本脱误至不成句】 为视听 【锺离意别传云意为会稽中部督邮吴乌邑亭长受民酒礼府调记案考之意封调还府不考太守黄君大怒驿马召意到对曰督邮受任中部当奉绳千里为视听也○王石华校槐改视今案陈俞本脱吴乌邑三字调记作下记余同】 文武兼备 【汉书田延年为东海太守行悬悉召故吏令有文者东武者西翁归独伏不起曰文武兼备唯所施用徒置督邮所举应法莫有怨者○今案见汉书七十六尹翁归传】 以成严霜 【汉书孙宝为京兆尹以立秋日署侯文为东部督邮文人入见敕曰今鹰隼始挚当顺天气取奸恶以成严霜之威○王石华校备改成候改侯之人改文入从改当今案汉书孙宝列传今下有日字挚作击王氏读书杂志引此旧钞以证今汉书添日字之失陈俞本已照汉书改本钞岁时部引汉书亦作挚考礼记月令鹰隼蚤鸷注鸷厉疾之气亦作挚是两字可通今汉书作击何王氏尚未及证耶】 轺车督邮 【谢汉书许庆家贫为郡督邮乘牛车乡里号曰轺车督邮○今案姚辑谢承后汉书同御览二百五十三引亦同汪辑本轺作■〈车吕〉】 露车不冠 【锺离意别传汝南黄谠拜会稽太守署意中部督邮意乃露车不冠身循行病者门入家赐与医药○今案御览二百五十三引锺离别传同陈本不冠下作云云俞本脱门字赐与误至赐余亦同】 善吏如良鹰 【东观云赵勤者南阳人太守桓虞下车叶令雍霸及新野令皆不遵法乃署勤督邮到叶见霸不问官事但高谈法论以激励之霸即解印绶还入新野令闻霸已去复还印绶虞乃叹曰善吏如良鹰也○今案聚珍本姚辑本东观汉记赵勤传官作县法作清两绶下皆有去字野下有界字余同御览二百五十三引亦然俞本畧增陈本更详】 为州尤最 【王隐晋书陈頵为梁督邮检核精密为州尤最○今案亦见今晋书七十一陈頵传梁作郡检核句作检获隐匿者三千人州上有一字陈俞本照今晋书改而仍存王隐二字本钞中如此类者已不胜举诚误读者不浅也】 郡县敛手 【于宝搜神记凉辅新郡人为郡督邮州从事大小必举郡县敛手焉○今案搜神记卷十一凉作谅新郡作新都必作毕陈俞本引无从字余同】 虞延瞻拜 【东观汉记云光武东巡过小黄高帝母昭灵后陵是时虞延为部督邮出拜诏呼引见间园陵之事延瞻拜可观其园陵树蘖皆谙知其数○今案聚珍本东观记卷十七虞延传过上有路字陵下有在焉字部作郡脱出拜二字瞻上有进止从容四字姚辑本仍作部余与聚珍本同陈俞本亦作部瞻误占余与聚珍本同此永兴节引者】 马融博览 【马融长笛赋序云余为郡督邮博览典雅○今案文选作融既博览典雅精核数术又好音律而为督邮无留事原钞是节引误为传钞者倒置耳陈俞本照文选改】 太守奇其才 【张璠汉记宋穆之年二十为郡督邮迎新太守到界上太守见穆之问曰君年少而为督邮将因族世抑自有令德穆之日郡中瞻仰明公以为仲尼非颜渊不敢使迎太守大奇其才问曰真妇孝子隐闇未彰言于府穆曰方今圣化大行文武未坠于地家有贞妇户有孝悌比屋连栋不可胜记太守叹曰汉非仲尼督邮所谓颜回者也○今案姚辑本张璠汉记脚抑字以为仲尼作以为孔子真作贞化作代悌作子汉作吾余同汪辑本作朱穆传仍作化余与姚同陈俞本亦然惟陈本以为二句作以为非颜回不敢使迎孔子句法少异又按贞改真宋人传钞兼避仁宗讳】 太守乃贤之 【司马彪续汉书锺离意仕郡为督邮县亭长受民鸡酒府下记考之意以春秋责重○今案姚辑汪辑本续汉书锺离意传受民上有有字记下有案字春秋下作先内后外无责重二字汪有责重二字御览二百五十三引亦有责重二字其下接先内后外数句又案此与本篇上引锺离别传亦微异耳】 虞延从驾 【谢汉书车驾幸洛阳诏留虞延督邮从驾○今案姚辑汪辑本谢承后汉书脱亦见范后汉书六十三虞延传陈本注见上俞本脱】 禇禧称史 【陈留耆旧传云禇禧兼部督邮书吏与太守以下俱称史也○今案陈俞本书吏皆作书史】 文公不受一飡 【谢汉书闻人统字文公为郡督邮家贫无马行则负担卧则无被每以皮麕皮自覆未尝轻受人一飡之馈也○今案姚辑汪辑本谢承后汉书闻人统传每以句作速麕皮以覆未尝轻受作不受余同又汪本速作连御览二百五十三引统误袭无字文公三字无家贫四字未尝轻亦作不受馈作费陈俞本与汪辑同】 孟博赃直六十 【汝南先贤传范滂字孟博被诣受几赃赇滂曰曾为北郡督邮汝阳令有记囊表里六尺若以此为赃赃直六十耳○今案御览七百四十引汝南先贤传几赃下再迭赃字陈本注未详俞本又节录之】 

　　○五官一百七十一 

　　贵其节行 【应扬集汝南召陵王申为郡五官掾太守有私财百事以委付之夫人郎君皆莫之知太守卒申以金银悉还之○今案陈本百事二字作悉夫人四字作家人还之下添引人贵其节行云六字是也】 为郡股肱 【搜神记谅辅为郡五官禄郡枯旱祈川三日无应乃曰辅为郡股肱天地不能格至日中不雨请以身塞川误塞无状霖作雷陈本谅辅误凉甫祈川作祈祷乃作祝天上有令字脱能字将字霖乃二字余同俞本增引小异】 抱书投火 【谢汉书王咸为汝南五官掾太守郭公有罪当征怖欲自杀威抱书自投火中而死太守得解其罪○严氏校补威下抱书二字今案姚辑谢承后汉书王威传同汪辑本抱作包陈俞本征误惩余亦同】 积薪自焚 【与上事同传○今案见此上为郡股肱注】 陈公思归罪司败 【风俗通云陈公思为五官掾手杀王子佑为其杀公思叔斌斌无子公思故为斌报仇太守胡南始谓公思归罪司败乃原遣之○今案御览四百八十二引归罪作自归陈本注未详二字俞本子佑误招无上脱一斌字脱公思故三字归罪四字作□罗人也又脱遣字余同】 陈子游断舌无辞 【谢汉书陈堪仕郡为五官掾府君被章诏征廷尉堪以五毒加身体断舌无辞○今案姚辑汪辑本谢承后汉书陈堪传脱子游二字脱章诏二字辞作声陈本无章字余同俞本无章诏二字余亦同】 王申买金 【抱朴子汝南郡邵陵王申为郡五官掾太守盗割官钱密寄申太守暴亡申尽买黄金还太守汝南欲以列于先贤画像抱朴子白不宜○今案长白继氏辑抱朴子外篇佚文云据书钞旧写本引与此悉同陈俞本脱郡邵陵三字还太守作还其家陈又割误各】 阚敞还钱 【汝南先贤传平与阚敝为郡五官掾太守第五常被征以钱百三十万付寄掾常后卒亡其孙长大诣取敞尽还之孙云祖唯言三十万不敢尽受敞辞○今案类聚六十六引汝南先贤传兴作舆陈本阚误阙第误弟被脱大诣取三字脱孙云以下余同俞本亦误阚无被征字脱亡字余与陈同】 黄强贫无奴仆 【东观黄香字文强为五官掾贫无奴仆躬勤劳苦○今案聚珍本东观汉记卷十九为下有郡字姚辑本脱掾字勤劳苦作执勤苦余同陈俞本皆改引后汉书非是】 张辅怀虎狼之心 【汉书张辅为定安五官掾怀虎狼之心○今案陈俞本与本钞同】 

　　○功曹一百七十二 

　　功曹众吏之师 【论衡云变复之家谓虎食人者功曹为奸所致也以为功曹众吏之师虎亦诸兽之雄○今案论衡十六遭虎篇师作率兽作禽俞本与原钞同陈本祇引末二句亦同原钞又家误象据订】 为主吏 【汉书萧何为主吏孟康注主吏则功曹也○今案汉书卷一上高帝纪无则字又卷卅九萧何传作为主吏掾无孟注陈俞本何下添引以文母害四字为下有沛字吏下有掾字曹下有是字余同】 作朝石 【束皙谢功曹笺云忝私前主窃作朝石○今案陈木束皙误东析云下注未详二字俞本主作旨余与原钞同】 委以郡事 【东观汉记赵勤传太守桓虞同为功曹委以郡事○今案聚珍本东观汉记卷十八赵勤传同姚辑本脱用为二字余同陈俞本传作为亦删用为二字】 光赞本朝 【皇甫谧高士传太守王郎令为功曹平机正维指千里风化肃穆郡内大治○今案此引法真事必有脱误陈俞本增引亦与原钞不同】 显以三牒 【臧荣绪晋书吴逵少田室合门大小亡一十三人为佣赁三年内成七墓十三棺太守张崇义之嘉其节操辟为功曹显以三牒之命羔鴈之礼○今案亦见今ｖ八十八吴逵传少田室作经荒饥大小亡作死者三作朞无嘉其以下十二字俞本脱少田室三字亡字移在人字下脱为字赁误债脱义字辟作召余与原钞同陈本脱此条】 刘咸召十命 【华阳国志李业少执志清白太守刘咸慕其名召为功曹十命不诣○今案廖刻顾校本华阳志卷十下及汉魏丛书本梓潼士女志篇皆脱十命二字余同陈俞本与原钞同】 陈蕃设榻 【谢汉书徐穉字孺子时陈蕃为太守以礼署功曹穉不获免蕃常设一榻去则悬之○今案姚辑本谢承后汉书陈蕃传有为周璆设榻事而脱收此条徐穉传亦无惟汪辑本无获字免下有之字常作特余同陈俞本改引范后汉书】 昨为功曹今为郡将 【魏略张时河东人为京兆太守杜畿为功曹畿迁河东太守揖时叹曰昨为功曹今为郡将军也○今案魏志十六杜畿传注引魏略云张时故任京兆杜畿近司隶与时会华阴时畿相见于仪当各持平版即接时叹曰以下与原钞微异俞本时作畴无叹字余与原钞同陈本改引魏志杜畿传】 宗资主议 【续汉书范滂为功曹时汝南太守宗资用滂续谣曰南阳宗资主画诺○今案姚辑续汉书脱汪辑本见宗资传字句微异御览卷四百六十五引无谣上续字曰下有汝南太守范孟博一句陈俞本改引范书党锢传】 成瑨坐啸 【袁山松后汉云岑晊太守成瑨请为公曹时谣曰南阳太守岑公孝弘农成瑨任坐啸○今案姚辑袁山松后汉书岑晊传祇有请为功曹四字余脱御览四百六十四引任作但余同汪辑本据御览引亦然】 太守用善士 【英雄记成瑨为南阳太守善用士也○今案陈俞本改引范后汉同】 唐君贵其名 【会稽典录魏征仕郡为功曹府君贵其名○今案御览二百六十四引典录同陈俞本征误征尤谬】 孙劭称廊庙才 【吴志孙劭北海人为孔融功曹称曰廊庙之才也○今案见吴志孙权传注引吴录陈俞本直改志作录劭作绍称上有融字才下有后为相三字】 庾衮叹非常士 【臧荣绪晋书庾衮元康末颍川太守征为功曹衮体恭而神不动太守叹曰疑非常上也○今案陈本改引今晋书俞本改召作征仍存疑宇与旧钞同余俱照今晋书改而不改臧荣绪三字殊谬】 冯勤高能 【东观云冯勤初为太守铫期功曹有高能称○今案聚珍本东观记卷十三勤传脱此条姚辑本亦脱陈俞本改引范书亦同】 岑晊高才 【袁山松后汉书云岑晊甚高才绝人○今案姚辑本袁后汉岑晊传作有高才郭林宗朱公叔等皆为友李膺王畅称其有干国器脱绝人二字御览二百六十四引无甚字余同汪辑本亦然陈俞本与姚辑同】 臧洪奇士 【魏志臧洪传太守张超请洪为功曹超兄邈谓超曰闻弟为郡守政教不由己出动任臧洪洪者何人超曰洪才畧智数优于超海内奇士也邈引见舆语大异之○今案见魏志卷七臧洪传陈俞本请下无洪字教下有恩咸二字脱于字超下有超甚爱之句余同】 任旭真人 【晋中兴书任旭临海人郡将蒋秀请为功曹太守叹曰任功曹真人也○王石华校改汉曰任功四字原作邈引见与是沿上条而误今案御览二百六十四引中兴书真作直余同陈俞本改引今晋书亦作真】 栾巴有道平座入壁 【神仙传栾巴为郡功曹太守曰闻功曹有道可得一见奇乎巴曰唯唯即平座却入壁中如云气状须臾不见也○今案龙威本神仙传卷五栾巴传虚字微异陈俞本增引甚详】 姓好人伦 【蜀志庞统为郡功曹性好人伦每多称述○今案见蜀志卷七庞统传谢书增引】 尚仁义 【汝南先贤传云王威为汝南郡功曹成帝时尚仁义○今案陈俞本无成帝时三字余同】 陈禅举善 【益部耆旧传云○今案陈俞本改引范后汉陈禅为功曹举善黜恶事】 薛勤拔贤 【汝南先贤传云○今案见御览四百四十四引汝南先贤傅陈俞本亦祇注书名】 李寿荐异行 【谢汉书云○今案姚辑本谢承后汉书李寿传亦祇此五字汪辑本及陈俞本与原钞同又御览二百六十四引作李寿有俊才太守召署功曹每进见常荐有异行者】 许劭进贤才 【汝南先贤传云○今案见魏志二十三和洽传注引汝南先贤傅陈俞本与原钞同】 当职割断 【汝南先贤传云涣芝○今案俞本作王涣为太守陈宠功曹当职割断云云所引甚详而无芝字陈本亦删涣芝二字余与原钞同】 匡政理务拾遗阙 【范晔后汉书陈蕃如之也○今案陈蕃传无陈本同】 不义扫迹 【谢汉书范滂传云○今案姚辑汪辑本谢承后汉书范滂传脱收此句亦见范后汉九十七滂本传】 奸吏引去 【魏志袁涣传云○今案魏志十一袁涣传作郡命为功曹郡中奸吏皆自引去】 当朝正色 【会稽典录魏朗代之○今案御览二百六十四引典录云魏朗当朝正色有不挠之节遂退顾翕以朗弋之】 善则称君恶则称已 【陈□别传云○今案御览二百六十四引陈寔别传同陈俞本引各有详畧】 进善黜恶 【谢汉书云许劭为功曹○今案姚辑谢承后汉书脱汪辑本与原钞同御览二百六十四引亦同陈俞本改引范后汉许劭传无进善黜恶四字因择改操饰行四字作标目谬甚】 清浊异流 【汝南先贤传云范滂为功曹○今案陈俞本同】 陈矫结为亲友 【魏志陈矫传云○今案魏志廿二陈矫传云初陈矫为功曹过泰山泰山太守薛悌异之结为亲友陈本照魏志引俞本节录改结为句作深相敬友】 虞翻待以交友 【吴志虞翻传云○今案吴志十二虞翻传策复命翻为功曹待以交友之礼】 子陵清正 【三辅决录第五颉字子陵清正为郡功曹○今案陈俞本同二酉丛书本张辑决录无清正二字余亦同注谓书钞引不知所据何本也其按语又谓水经注引有以清正为郡功曹句】 幼陵公正 【东观记云樊准○今案聚珍本东观汉记卷十一樊准传云字幼陵为别驾从事临职公正姚辑本脱陈俞本改别驾四字为功曹余同】 衣不周身 【传云华茂为功曹○今案御览二百六十四引谢承后汉书有羊定字世德为郡功曹被不覆躯衣不周身云云疑华茂即羊定二字之讹然姚辑谢书已脱羊定传惟汪辑羊定传正同陈俞本并删去传云二字余与原钞同】 衣不覆躯 【谢汉书云周稷为功曹衣不覆躯○严氏校补小注衣不覆躯四字令案姚辑汪辑本谢承后汉书周穆传有此条而无周稷传疑稷是穆之讹本与原钞同俞本已改作穆】 周章拔佩刀 【谢汉书云周章为郡公曹○今案姚辑汪辑本谢承后汉书脱周章传亦见范书六十三周章传曹下有拔佩刀断马鞅云云陈俞本皆改引范书原钞小注周章二字作鲍永因下条致误已据标目订正】 鲍永拔佩刀 【东观汉记鲍永为郡功曹○今案聚珍本东观汉记卷十四鲍永传曹下作时有称侍中止传舍者太守赵兴欲出谒永以不宜出当车拔佩刀兴因还云云姚辑本脱陈俞本均改引范汉书】 编署黄堂 【谢承后汉书郭丹太守杜诗荐为功曹丹荐长者自代勑以丹事编署黄堂○今案姚辑汪辑本谢书郭丹传编作徧余同俞本增引甚详皆作编】 图形明堂 【邵氏家传云邵畴为会稽功曹诏郡县图形明堂○今案吴志卷三孙权传注引邵氏家传明作庙陈俞本与本钞同】 

　　○吏一百七十三 

　　理之所出 【贾谊书云吏者理也理之所出○今案见贾谊新书大政下篇】 福归于君 【鬻子云昔之帝王所以为明者以其吏也力生于神功取于吏福归于君○今案守山阁本鬻子遗道五帝三王周政乙第五吏也下有昔之君子其所以为功者以其民也十四字取作最陈俞本已照补】 理万物平百揆 【杨泉物理论云吏者理也所以理万物平百揆○今案类聚御览职官部引物堙论皆作理万机平津辑本谓书钞引作助万机盖据陈本俞本亦然并删标目万物二字其时孙氏尚未得此影钞也】 民有三勤 【杨子法言云民有三勤曰何哉一曰善政二曰吏善政恶三曰政吏骈戒此曰三勤也○今案近本法言先知篇一曰以下作政善而吏恶一勤也吏善而政恶二勤也政吏骈恶三勤也余同陈俞本从近本改惟脱曰何哉三字】 善树德 【胡子云善为吏者树其德○今案玉函山房辑胡非子谓书钞七十七引无其字考陈俞本皆与本钞同其所据者又不知何本也】 长子孙 【汉书云武帝之初守闾阎者食梁肉为吏者长子孙○今案见汉书廿四上货志原钞脱守闾四字据补陈俞本并食梁肉三字删去】 委吏 【孟子云孔子为委吏○今案万章下篇】 狱吏 【史记勃以千金与狱吏○今案见史记绛侯世家陈俞本与作为】 削木为吏 【汉书云画地为牢势不人削木为吏议不对○今案汉书六十二司马迁传陈俞本势作期】 刀笔之吏 【王粲儒吏论云彼刀笔之吏岂生而察克哉起于几案之下也○今案百三家本王粲集儒吏论克作刻余同陈本粲误杰彼误陂脱岂生句俞本亦误杰克误寇余同】 有劝农之名无赏罚之实 【王粲务本论曰末世之吏有劝农之名无赏罚之实○今案百三家王粲集同】 兼人之吏未易得也 【魏武选举令云邺县甚大一乡万数千户兼人之吏未易得也○今案严辑全魏文魏武选举令据书钞引邺上添今字余同陈俞本脱注】 着巾帻 【魏武选举令云闻小吏或有着巾帻○今案严辑全魏文据书钞引同】 负青幡 【务本论曰末世之吏负青幡而令春有劝农之名○今案百三家王粲集务本论令春作布春令余同然本钞幡篇春篇引皆作令春陈俞本脱注】 万人爱之 【鬻子民者至卑也而使之取吏焉百人爱之○今案守山阁本鬻子撰吏五帝三王传政乙第三爱之下云则百人之吏也千人爱之财千人之吏也万人爱之则万人之吏也陈俞本亦增引】 百贾畏之 【汉书尹翁归为市吏公廉不受遗百贾畏之○今案汉书七十六尹翁归传遗作馈陈俞本作馈】 石苞卖■〈金截〉 【王隐晋书石苞为县吏卖■〈金截〉邺市○今案御览八百十三引王晋书卖作买■〈金截〉作铁陈俞本卖作贩铁下有于字余同原钞苞误庖已更正】 朱师送书 【传云上朱师为虎啮师効力夜送军书触冒山阻一郡所知者也○今案脱去书名俞本亦然并删上字虎啮师三字作吏字余同陈本全删此条本钞必有讹误无可引订】 郑玄常诣校官 【续汉书郑玄少给县为吏得休不归家常诣校官读经家贫无资县中嘉之○今案姚辑续汉书郑玄传给县四字作为乡啬夫归下脱家字校官作学宫脱读经以下汪辑本亦作为郑啬夫余悉同俞本与原钞同陈本归常诣以下增引迥异】 冯良耻在厮役 【东观云南阳冯良少作县吏耻在厮役因壤车杀马毁裂衣冠主挞之从杜抚学妻子见车有死马谓为盗贼所害良志行高洁约礼者也○今案聚珍本姚辑本东观记冯良传无主挞之字无妻子四句陈本脱因坏以下俞本与聚珍本同】 

　　○小吏一百七十四 

　　幼未有用从容在职 【韦昭辨释名云门下吏当作三缇幼未有用从容在职也○今案陈俞本吏上有之字余同】 翁归文法 【汉书尹翁归少孤为狱小吏晓习文法○今案汉书七十六尹翁归传原钞晓误昭已据订】 王尊能史书 【汉书王尊少孤诸父使牧羊泽中尊窃学问能史书年十三求为狱小吏○今案汉书七十六王尊传原钞父误翁牧误收羊误洋问误门据订】 张既畜好刀笔 【魏畧张既为郡门下小吏常畜好刀笔大吏奏事辄给之○今案魏志十五张既传注引魏畧奏事作有乏者给之作给与陈俞本与传注同亦有增引】 许嘉持剑炮火 【谢先贤传云许嘉为乡小吏常持剑月朔晨朝并抱炬火○今案御览三百四十三引汝南先贤传为乡作给县抱作持余同陈俞本乡作郡余与原钞同此传周斐撰谢字衍文耳】 孝廉越坛欢语而别 【袁山松后汉书吴佑举孝廉将行郡中为祖道佑越坛共小吏雍丘黄真欢语而别○今案姚辑汪辑本袁后汉吴佑传同陈俞本语下添引移时与结友五字俞更有后真亦举孝廉句】 秀才顿亭指语笺体 【王隐晋书云刘官有亭民举秀才刺史笺久不成官指语笺体然后成秀才与县令语刘官公掾之精者何况为亭民令召为门下小吏民之仕者也○今案陈俞本与作语语作曰删民之五字余同】 曹着庐山配女 【祖台之志怪云建康小吏曹着为庐山使君所迎配以女婉着形意不安屡求请退婉潸然垂涕赋诗叙别并赠织成裈衫○今案初学记廿六引志怪女误文脱诗字余同御览五百七十三引使君作夫人无着形意以下又本钞衫篇引禅作单余同陈俞本无形字织成禅衫四字作缯织之类又原钞潸误清赋误贼赠误缯已据诸本订】 吴龛浮石为妻 【述异记云武昌小吏吴龛得一浮石取其床头化成一女端正与龛为夫妻○今案龙威本述异记卷下武昌作阳羡县三字共作置端正七字作至曙仍是石五字陈俞本昌作帝共作置化成作化作余同】 

　　○卒一百七十五 

　　折薪为厮炊烹为养 【史记张耳传赵王与张耳陈余北畧地燕界赵王间出为燕所得燕将囚之欲与分赵地半乃归王使者往燕辄杀之固以求地张耳陈余患之有斯养卒曰吾为公说燕燕将以为然乃归赵王如湻注曰斯贱也韦曜注曰折薪为厮炊烹为养也○王石华校标目享改烹今案史记张耳列传无固字陈本照删又原钞囚误相脱为公二字脱燕将以三字据订】 开闭洒扫逐捕盗贼 【汉应劭曰旧亭有两卒一主开闭洒扫一主逐捕盗贼也○今案陈本删汉字余同】 常生华阴门 【列仙传谷城乡卒常生者不知何许人死而复生后会稽变姓为吴市门卒○今案陈本许作所死上有数字未句作后数年复为华阴门卒亦增引】 怀道隐身 【晔后书范式为荆州刺史友人孔嵩家贫亲老乃变名姓佣为新野县阿里街卒式行郡到新野而县选嵩为导迎式式见识之呼嵩把臂谓曰昔与子俱良长裾游帝学吾蒙国恩致位教伯而子怀道隐身处于卒伍不亦惜乎○今案范书一百十六范式传原钞阿误河街误□裾误裙据订陈本稍增引】 不愿名品 【世说云苏峻乱诸庾并逃散冰单身逃亡吴郡卒独以小舡载冰过浙江事平冰欲报卒适其所愿卒云出自厮下不愿名品者也○今案惜阴轩本世说任诞篇品作器余同陈本增引】 陈义问旧事 【东观云止行过肃名赵李寺铨不卒陈义子问以旧事○今案聚珍本姚辑本东观记未收此条陈本亦删必有讹脱无可引校】 杨方读五经 【晋中兴书云贺循时为会稽铨下有杨方者少好学公事之暇辄读五经○今案御览六百卅一引中兴书时为六字会稽人郡铨下陈本无贺循以下八字好学下有有异才初为郡铃令威仪十字且增引亦疑有讹脱处】 非挝妻之人 【蜀志刘琰妻胡氏入贺太后后令留胡氏经月琰疑其与后主有私令卒五百挝胡至以履搏其面有司议曰卒非挝妻之人面非受履之地也○今案蜀志卷十刘琰传令卒作呼卒陈本亦改呼原钞脱两氏字留误刘月误曰脱卒五二字据订】 安能为人使 【邓粲晋记胡母辅之过河南尹将饮酒河南门卒王子搏令取火子搏曰我卒也唯不乏吾事安能为人使辅之与语暵曰吾不及也○今案御览四百九十八引邓晋纪尹作门下无门卒二字令作使又八百六十八再引尹下有门下二字河南门卒作使门卒无令字原钞粲误祭酒下衍北字卒误卜火误大乏误知脱与语二字已据订陈本尹作门下门卒作驺搏下增引箕坐其旁辅之叱七字令作使事下有则己二字能作复辅之与语误因就与诏】 

　　北堂书钞卷第七十七 


　　●北堂书钞卷第七十八　　　设官部三十 

　　隋秘书郎虞世南撰 
　　南海孔广陶校注 
　　县令一百七十六 

　　○县令一百七十六 

　　罢侯置县 【崔实正论云秦兼天下罢侯置县○今案陈俞本正作政羣书治要四十五亦引作政】 灭陈为县 【史记云周定王时楚庄王灭陈为县○今案见史记楚世家】 诸侯所食曰国公主所食曰邑 【汉书百官表云诸侯所食曰国皇太后公主所食曰邑有蛮夷曰道○今案汉书十九上百官公卿表诸作列陈本已照改并脱蛮夷句】 汉万户己上为令 【百官表云县令长皆秦官也万户已上为令秩千石至六百石减万户为长秩五百石至三百石皆有丞尉○今案见汉书百官公卿表上】 晋千户已上为令 【晋令云县千户已上州郡治五百以上皆为令不满此为长也○今案陈俞本州岛郡治三字作及字】 从小补大表其能 【崔寔正论曰旧制万户以上置大县令以表其能字人之力也○今案陈俞本无字人五字余同严辑本崔寔文据旧钞未改本无从小补大四字】 才堪治民以参选 【晋起居注曰太始元年诏曰若夫县令有缺掾属才堪治民者故当以参选○王石华校鈌改缺今案陈俞本脱缺字故字】 大邑身之所庇 【左传云子皮欲使尹何为邑子产曰少未知可否子皮曰使夫往而学焉亦愈知治矣子产曰不可人之爱人求利之也今吾子爱人则以政犹未能操刀而使割也其伤实多子有美锦不使人学制焉大官大邑身之所庇而不使学制焉其为美锦不亦艰乎○今案左传襄三十二年制作制艰作多陈本已照改】 长吏亲民之要 【晋起居注云秦始元年诏曰百里长吏亲民之要也○今案陈俞本吏作史】 久则相习而苟且 【崔实论曰建初中南阳阴意以诏除郎为饶阳长视事二十三年迁寿阳令又十八年永久则相习无所窜情而无苟且之政吏民供养亦竭诚尽节无有一切之计故能君臣和睦百姓康乐○王石华校文改久功讨改壹切补则字政字民字计字严氏校云按羣书治要作永久则相习上下无所窜情加以心坚意专安官乐职图虑久长而无苟且之政吏民供养亦竭忠尽节而无壹切之计云云今案见羣书治要四十五引崔实政论本钞颇有删节严辑全后汉文建初以下二十九字亦从书钞未改本引补至原钞忠改诚永兴避隋高祖父讳也陈俞本永久句作相习虽入并脱之政二字】 治民之职 【起居注云太始元年诏曰昔孝宗重治民之职○今案陈俞本起上有晋字】 法令为师 【汉书云薛宣子惠始为彭城令遣掾问宣不教惠吏职之意宣曰吏道以法令为师○今案见卷八十三薛宣附惠传】 当清当慎当勤 【李康家诫云侍坐于武帝之时有三长吏俱临辞出上曰为长吏当清当慎当勤修此三者何患不治乎○今案陈本俱临四字作俱来陛辞】 未更长吏不为台郎 【晋起居注云太康八年吏部郎师袭向凯上言欲使舍人洗马未更长吏不得为台郎未更吏不得为主尉三官也○今案陈本长吏作长史又脱三官也三字】 道民以孝 【续汉书鲁恭字仲康为中牟令道民以孝○今案类聚五十御览二百六十七引及姚辑汪辑谢书道作导无字仲康三字惟汪本作道与本钞同】 训民以礼 【续汉又云刘宠字祖荣除东平陵令训民以礼上下有序○今案类聚五十御览二百六十七引无字祖荣三字考御览八百三十五及吴志刘繇传注引刘宠他事亦作字祖荣文选注五十九引字荣祖非也姚辑汪辑本续汉书与原钞悉同】 施其政教 【新序云鲁君使宓子贱为单父宰施其善政单父大治○今案见铁华馆定刻宋本新序杂事篇陈本多增改亦见御览二百六十八引】 不言而治 【汉书云原陟为谷口令不言而治○今案见卷九十二游侠传】 以德化治 【续汉书云曹褎字叔通正身率下举动遵礼以德化治五谷丰熟盗贼感化○今案俞本姚辑汪辑本续汉治作俗陈本已改范书】 烦剧所锺 【抱朴子三台九列坐而论道州牧郡守操纲举领其官益大其事愈扰烦剧所锺其惟百里也○今案陈俞本俞作逾平津平抱朴子外二十八百里篇扰作优金陵继氏重刻本亦未改正】 以仁义治 【续汉书孔奋官姑臧令长以仁义为治抑强扶弱○今案陈俞本姚辑汪辑本续汉书官作守无令字又陈本脱为字】 任力者劳任人者佚 【说苑云宓子贱为单父宰弹琴身不下堂单父治巫马期以星出入单父亦治子贱曰任力云云○今案说苑卷七政理篇为单父宰作治单父弹下有鸣字入上有以星二字陈本已增注】 为陈恩德 【续汉书鲁恭为中牟令为陈父母恩德○今案陈俞本汪辑本同陈俞本为陈句作导民以孝】 政化大行 【晋中兴书贺循除武康令政化大行○今案晋书贺循传化作教陈俞本皆改注今晋书】 政惠普着 【汝南先贤传袁安为平陵令如上言○今案俞本平陵作任城陈本惠□会普着误晋书】 政教大行 【东观记云元贺迁邺令政教太行○今案聚珍本十八元作玄夹注云又据华阳国志而姚辑本东观记竟误作贺公余同】 令行风靡 【魏略云时苗为寿春令令行风靡○今案魏志二十三常林传注引魏略同】 治有政化百姓怀附 【锺离意为堂邑令治有政化百姓怀附○今案陈本脱俞本注作续汉书考姚辑汪辑本亦入续汉锺离意传】 百姓以治 【谢后汉书云陈实迁太丘长修德清净百姓以治○今案陈俞本同姚辑本脱汪辑本谢书据书钞引同】 道德齐礼 【王晋书唐彬补邺令道德齐礼○今案晋书四十二道作导陈本亦改导】 不任刑罚 【续汉书鲁恭为中牟令以德化人不任刑罚○今案姚辑汪辑本续汉无以德二句陈本改注范书】 不行鞭杖 【魏志司马朗为当阳长不行鞭杖而民不敢犯○今案魏志十五当作堂敢犯作犯禁陈本亦作堂犯下增禁字】 道不拾遗 【续汉书云卓茂迁密令道不拾遗○今案陈本姚辑汪辑本续汉迁作为】 狱无囚徒 【华汉书刘平为全椒长狱无囚徒○王石华校因改囚今案御览二百六十七引长作令俞本囚徒作系囚汪辑本与俞同陈本已改范书】 书佐无事令读孝经 【汉书王涣为洛阳令书佐无事令读孝经○今案陈俞本皆作汉书非也范书王涣传无书佐二句姚辑汪辑本续汉书亦然】 吏好游戏下车公谒 【谢汉书云种拂迁宛令吏好因暇游戏饮乐市廛为百姓所患拂见之必下车公谒之也○严氏校之拂改拂之今案陈本迁作拜廛作里无饮乐二字姚辑汪辑本谢书皆脱】 民感 【华峤汉书锺离意除堂邑令民起市肆起工兴役意祝曰兴工令也百姓无罪如有祸令自当之吏民皆感之也○今案姚辑汪辑本华书皆脱陈本改注东观记考聚珍姚本东观亦无】 民信 【谢汉书鲁恭为中牟令使民信者也○今案姚辑汪辑本谢书均脱】 吏民不忍欺 【魏略云吉茂除临汾令居官清静吏民不忍欺也○今案魏志二十三常林传注引魏畧同】 不敢欺 【续汉书鲁恭为中牟令有亭长息牛不还主讼之恭敕令还牛□要仍不还恭叹曰化不行也解印绶而去掾吏注留亭长惭还牛不敢欺也○今案陈本脱姚辑汪辑本续汉息作借注作共余同】 莫敢欺 【东观云周纡字文通迁召陵侯相廷掾擅行威杀人断手足立寺门纡便往察视口眼有稻芒知廷掾载槀入城收考具服自后莫敢欺○今案聚珍本姚辑本脱范书一百七周纡传擅行五字作欲损其威乃晨取死人九字余同陈本已改范书】 太守敬以师友 【续汉书云孔奋传守姑臧令太守梁统敬奋每以事至府不以官属礼之常迎送敬以师友○今案陈本及姚辑本汪辑本续汉书皆脱每以五字迎送作迎于大门】 太守使其廉治 【东观汉书云公孙述补清水长太守以其能使廉治五县政○今案陈本廉作兼范书四十三亦作兼聚珍本姚辑本东观记公孙述传脱此条】 殷褎有异政 【殷氏世传褎为荥阳令学校义礼济济如也歌曰荣阳令有异政修立学校人复性令我子弟耻讼争○今案陈俞本义作仪争作诤褎作裒类聚十夷引殷世传无义礼二句】 石崇有能名 【王晋书云石崇年三十余为修武令能名○今案陈本三十作二十今晋书石崇传及文选注四十五引臧荣绪晋书亦作二十】 为州郡最 【续汉书牟融举秀才为丰令视事三年为州郡最○今案御览二百六十七引及姚辑汪辑续汉季作汉三作二陈本亦作茂惟类聚及姚本作三年与原钞同】 十二郡最 【臧晋书杜轸迁池阳令为十二郡最池阳百姓为立祠焉○今案陈本同晋书九十卷二郡误一郡为立上有生字】 州课第一 【谢汉书祭彤徐偃师□事五年州课第一○今案陈本同姚辑汪辑谢书皆脱】 会课第六 【汉书萧育为茂陵令会课第六○今案见汉书七十八萧望之附育传】 为三辅第一 【谢志张免除新丰令治为三辅第一○今案陈俞本谢志改世语】 为一州之首 【蜀志吕乂除新都绵竹令乃心隐恤百姓称为一州之首也○今案蜀志九吕乂传除作迁】 孔子称三善 【家语子路治蒲三年孔子过之比至三称善子贡执辔而问曰夫子未见由而称善可得闻乎子曰我入其境田畴易草莱阙沟池深此其敬而信民尽力也入其邑墙屋完树木甚茂此其信而宽民不偷也入其廷甚闲静诸下用命此其明察以断民不扰也庂此观之三善称美也○今案家语辨政篇十四闲静作清闲民不扰作政不扰】 肥亲察三异 【续汉书鲁恭为中牟令建初中郡国螟伤稼犬牙毗界不入中牟河南尹袁安疑其不实遣掾把亲往察之恭随行阡陌俱息桑下有雉过此其傍有重儿亲曰何不击之儿曰雉方将雏亲瞿然而起与恭诀曰所以来者欲察治之善恶耳今虫不犯境化及鸟兽竖子有仁心此三异也以状白安安美其始以励郡县○今案类聚五十引犬作大毗作缘息作坐过此作止瞿作矍郡县作属县御览二百六十七引仍作犬作瞿余与类聚引同姚辑汪辑续汉据类聚御览引亦同】 清白闻于州郡 【陶氏家传陶遽起家为龙阳长清洁之行其妻月下纺绩买纸笔寄之母勑不相通谒计日受俸闻于州郡也○今案陈俞本清上有素有二字母勑句作杜绝请谒又俞本遽作遂】 清廉训于百里 【长沙耆旧传赞云桓龙迁鲁令明断朗然狱无停系安贫乐道内无担石之储门绝鱼米之馈清廉训于百里仁恩洽于所莅黎元沾其惠泽遐迩称其节臬者也○今案陈俞本仁恩作仁惠又陈本惠泽作恩泽俞本作德泽】 沐并清名 【魏略云沐并为成皋令在位有清名为众所许○今案陈俞本同魏志二十三常林传注引魏畧在位以下作自恃清名耶】 何随清廉 【华阳国志何随除安汉令众推清廉者也○今案见廖刻顾校仿宋本后贤志篇】 陈球清高 【续汉书陈球迁繁阳令高不动○今案陈俞本同姚辑本汪辑本续汉书脱】 孔奋清廉 【续汉书云孔奋守姑臧天下知其清廉○今案姚辑汪辑本续汉书皆无清廉句陈俞本皆改范书】 脂膏不润 【又云孔奋守姑臧时天下未定或曰脂膏中不能自润○今案姚辑汪辑本续汉书皆脱未定以下陈俞本皆改范书】 毛米不犯 【王晋书纪迁改都安令励身居正毛米不犯也○今案陈本脱俞本纪迁二字但空二格晋上无王字】 无书与京师 【傅子云刘钧为颍阴相不为脂膏之染三年无书与京师○王石华校削改刘今案傅节子辑本及俞本同陈本脱】 贫无车马 【魏志崔林除郑令贫无车马步之官○今案魏志二十四崔林传步上有单字郑令作邬长】 唯有笠伞 【吴书绪褚珍字孔连罢乌伤令单舡而归故人羊衡就乞土物唯抽舡下一竹赠之曰东南之美唯竹箭贞而节幸甚□寒唯有笠□也○今案本钞一百三十七舟篇引吴书至赠之句上无乌伤二字高士奇补编珠卷四引吴书无幸甚以下九字陈本全脱俞本脱单舡二字及故人至岁寒三十一字】 去留其犊 【魏畧时苗为寿春令之官乘黄牸牛生一犊及去任留其犊与主簿○王石华校补寿字今案魏志二十三常林传注引魏畧去任作其去余同陈俞本之官作始至乘作驾】 妻子亲釜灶 【东观记云周泽为渑池令妻子自亲釜灶○今案陈本聚珍本汪辑本渑误黾又陈本自亲误亲自】 妻子念葱韮 【续汉书孔奋为姑臧长唯母极膳妻子唯食葱韮○今案陈本极下有珍字唯作饭俞本已改范书考类聚五十引唯食句作饮食但葱韮余同姚辑汪辑本据类聚引】 凿渠十二 【史记西门豹为邺令凿渠十二以溉其田也○今案见史记滑稽列传】 起田干顷 【长沙耆旧传赞云徐韦除都梁长至县相地形势起田千有余顷也○今案陈俞本同】 穿渠入河流导原隰 【殷氏世传褎为荥阳令先时多霪雨乃穿渠入河疏导原隰民为善颂○今案御览七十五引殷世传无时字霪作淫陈俞本褎作衰】 畜干椹收■〈上豆下〉豆 【魏畧杨沛为新郑长人饥穷课民畜干堪■〈上豆下〉豆以其余补不足太祖为兖州刺史将千余人沛乃进干椹太祖甚奇之○今案类聚三十三引魏畧无人饥三字上干字作桑■〈上豆下〉误营以其余句作积浸得千余斛为兖九字作西迎天子军无粮七字陈本亦多删改】 子其子恤诸孤 【家语曰孔子谓子贱对曰不齐之治也子其子恤诸孤○今案见家语辩政第十四其子六字作父恤其子其子恤诸孤】 抚百姓如赤子 【续汉书锺离意迁堂邑令慎刑轻罚抚顺百姓如视赤子○今案姚辑本汪辑本皆脱慎刑以下陈俞本皆改注东观记】 信臣视民如子 【汉书循吏传召信臣以明经甲科出补谷阳长举贤良视民如其子○今案汉书八十九循吏传贤良作高第陈本已照改】 养子曰贾所生 【谢后汉书贾彪补新息长民贫困多不养子贾彪到任严其制与杀人同人养者数千皆曰贾父所生男名贾男女名贾女以此丰丁口也○王石华校将贾彪以下涂去误矣今案姚辑本贫困作困贫数千作千数贾男作贾子陈俞本已照改惟俞本千数误作十数汪辑本养子作不能举无到任句与杀四字作有犯者以杀人罪罪之人养作养子皆作愈余与姚本同】 育男以郑为字 【魏志郑浑为邵陵令天下未定人皆剽轻不念产殖浑所在夺其渔猎之具课使耕桑又开稻田后稍丰给所生男女皆以郑为子○今案见魏志十六郑浑传】 私粟为饭 【韩子云子路为郑令季氏相鲁以五月起众为长沟当此时子路以私秩粟为浆饭要作沟者于五甫之衢而食孔子闻之使子贡往覆饭毁器曰鲁君有民子奚为食也○今案韩子外储右上篇郑作郈甫作父而食作而飡又时误为往误后陈本皆照改】 凤凰集境 【荀氏家传邈字公然除太原榆次令凤凰集填晋武下诏褎美及为树碑○今案御览二百六十八引荀家传同陈本邈作藐】 鸾子集学 【东观记云王阜补重泉令鸾鸟集止学官阜使掾汝迭为张雅乐鸟举足垂翼应声而舞翱翔复上县庭十余日乃去○今案陈俞本汝迭作长沙迭翱作翾庭下有屋字学官作学宫聚珍本姚辑本亦然类聚九十九引官作厅翔下无复上二字】 嘉木生廷 【续汉书云鲁恭为中牟令嘉木生于廷奏上○今案陈俞本姚辑本木作禾汪辑续汉亦然谓据本传注引】 鸠集厅事事 【华阳国志云景毅为白水县令鸠巢厅事孕育三府表荐○今案见顾校仿宋本梓潼士女志】 鹰化为鸠暴虎成狸 【锺离意别传迁东平瑕丘令男子儿侄勇悍有力三日一饭十斤肉五升米饭便弓兵弩飞射走兽百不脱一桀孛??恣情意到官召署补贼掾敕曰令昔尝破三军不用足兵尝缚暴虎不用尺绳宜慎之父子相帅为善所谓上德之政鹰化为鸠暴虎成狸○今案御览二百六十八引意别传侄作直无三日十一字桀孛??句作桀悖好犯补贼作捕盗父子作由是帅作率陈俞本皆照改惟陈本尚存三日十一字】 虎即出界 【益州耆旧传云赵瑶为缑氏令到任虎负其子出界○今案陈俞本同】 虎皆渡江 【续汉书刘平为全椒长先是县多虎为害平到政术治民虎皆南渡江去○今案姚辑本汪辑本同陈本脱】 邹独无霜 【会稽典录云郑弘为邹令鲁国当春霜陨杀物邹县独无霜也○今案类聚一百引会稽典录邹作县陈俞本皆改注谢承书邹作驺】 县独不雹 【东观汉记云韩棱为下邳令视事未朞吏民咸慕邻县重之棱界独无雹○今案初学记卷二引朞作周咸作爱重之作皆雹姚辑本亦然聚珍本仍作朞】 蝗不入茂陵 【益部耆旧传云杨琳为茂陵令蝗不入茂陵界○今案类聚一百引益部传无界字陈本改续汉书】 蝗不入密界 【续汉书卓茂为密令元始中天下蝗河内二十县蝗独不入密县界督邮书行太守○今案类聚五十引及姚辑汪辑本续汉内作南行作言】 请雨自责 【益部耆旧传云赵瑶为缑氏令齐戒请雨于灵星归咎自责稽首流血应时大雨○今案　　　钦定图书集成庶征典卷九十六引益部传缑氏作阆中星下有池字余同】 争水割指 【汝南先贤传云赵规为阳安令与朗陵黄萌争水规割指以诅萌忿杀规吏复剌杀明○今案陈本脱俞本注内无规割以下阳安作安阳御览三百七十五引此传朗作郎】 设坛引咎 【海内先贤传云公抄穆为宏农令蝗虫食禾穆设坛引咎自责日中至脯不知蝗虫所在号曰神明○今案御览二百六十八引此传同陈俞本自责作请以身祷神明下有之宰二字】 座薪自焚 【范晔后汉书云戴封为西华令时汝颍有蝗独不入西华界其年大旱封坐薪上自焚俄而大雨至○今案见范书一百十一独行传陈俞本汝颍作郡界】 王乔精神 【风俗通云孝明帝时尚书即郎河东王乔迁叶令乔有精神每月朔朝明帝帝怪其来数密令守吏候之言临至时常有双凫从东南飞来因使罗之但得一双舄耳使尚方勘之乃四年中所赐尚书官属履也○今案玉谟本风俗通正失篇精神作神术守吏作太史从下脱东字勘之作识视陈本叶改邺守吏句改太子史侯望之皆误也又改风俗通为俗说玉函山房辑本遂沿其误】 何敞行术 【搜神记云何敞为无锡令有蝗敞修殷汤天下事之术蝗虫消死○今案陈俞本脱本钞德感篇引脱有蝗以下学津讨原本搜神记卷十一亦脱殷汤句】 治有异政生为立碑 【范晔后汉书云童翊除须昌长治有异政生为立碑○今案见范书一百六童恢附翊传陈本政作术】 遗爱在民生为立祠 【臧荣绪晋书云荀勋为安阳令遗爱在民百姓生为立祠○今案陈本脱百姓二字今晋书三十九遗爱句作勖有遗爱无百姓二字】 当迁三老愿留 【汉书云焦延寿为小黄令善政爱民当迁三老官属上书留诏许增秩○今案陈本脱寿字增秩作许之考汉书七十五京房传为小作补小善政作先知奸邪余同】 委官百姓涕泣 【续汉书曹褎迁陈留圉令爱民救死为太守马严嫉恶免官百姓涕泣○今安委字免字小注与标目不符陈本作免嫉作疾姚辑本与陈同汪辑本续汉书与原钞同】 弃官百姓攀车 【续汉书刘宠为东平陵令以母疾弃官百姓士女攀车塞路乃轻服潜去○今案类聚五十御览二百六十七引疾作病去作遁陈本已照改姚辑汪辑本亦然】 随车致祠 【续汉又云王涣为洛阳令病卒百姓哀痛老少随车致祠昼夜号泣○今案姚辑本汪辑本续汉皆脱病卒以下陈俞本王涣作吴汉】 望柩设奠 【干宝晋记云刘璠为江夏高新令及卒百姓如哀父母吏民相聚于道路望柩设奠○今案白站七十七引脱干宝二字父母作兄弟陈俞本璠作蕃】 民为立祠 【荀氏家传云荀邈除榆次令及卒吏民如丧亲戚为之颂德树碑也○今案御览二百六十八引荀家传无立祠字颂德字余同】 立碑颂德 【范氏传云瑗为汲令迁济北相卒官汲县故民吏男女号送遂累石作坛春秋祀之立碑颂德○今案俞本范作崔县下脱故字陈本改注隋书益谬矣】 图画形像 【王隐晋书云陆云为浚仪令民思恩惠图画形像配食于村祉○今案晋书五十四民思句作百姓追思之村作县陈俞本已改今晋书】 谓之神明 【续汉书度尚为上党长县中谓之神明○今案御览二百六十七引为作除本钞下文亦作除姚辑汪辑本续汉书党作虞】 遣徒还家应期而归 【谢承后汉书云虞延除细阳令岁时伏猎遣徒系各使还家并感之应期而归○今案姚辑本汪辑本皆脱陈本多增改】 放囚还家如期并至 【曹摅别传云摅为临淄令放死囚还家如期并至○今案陈本同今晋书无死囚二句】 放牛于野 【续汉书王涣为河南温县令土俗豪强涣到举贤诛滑民开门皆放牛于野○今案姚辑本汪辑本陈本民开门三字作陈本闭门余同】 系马道旁 【益部耆旧传云罗衡为万字令县界肃然夜不闭门系马于道旁○今案御览二百六十八引益部传马上有牛字陈俞本皆增牛字】 臣先治剧 【├原涉字巨先大司徒史丹举能治剧为长陆令道不舍遗○今案俞本同考├九十二游侠传无长陵二句但有为谷口令不言而治二句陈本已照改】 乐恢刚直 【续又云乐恢除守阳令在职刚直守清者也○今案姚辑本汪辑本续汉书及陈俞本无守清四字】 王涣履正 【续汉书王涣为洛阳令履正○今案姚辑本汪辑本及陈本履上有治民二字原钞已脱】 杨沛严能 【魏畧为邺令当得严能○今案魏志贾逵传注引魏畧能下有如杨沛比四字余同陈本得作官】 一郡柔明 【传玄子云□□为上霜令一郡柔明○今案此文有误陈俞本脱传节子辑本霜作雷柔作称谓据归安陆氏本书钞引订】 一郡之震 【传云蒯越为汝阳令诛残一郡之震○今案此文有误陈俞本脱】 朝歌称神明 【续汉书云虞诩为朝歌长到官设三科吏民称神明○今案御览四百四十九引续汉科下有以募求壮士五字陈俞本已改晋书汪辑本与原钞同姚辑本脱到官以下】 上虞谓神明 【续汉又云度尚除上虞长皆谓之神明○今案御览二百六十七引虞作党本钞上文引亦作党姚辑汪辑本续汉仍作虞皆作县中】 举县畏惮 【东观记云王阜为重泉令政治肃清举县畏惮○今案聚珍本姚辑本东观记同】 京师肃清 【又东观云周行为泾令下车严峻贵戚局迹京师肃清○今案聚珍本姚辑本东观记迹作蹐陈本己改】 诛锄奸猾 【续汉书云祭彤迁襄贲令时多盗贼彤到官诛锄奸猾县界清净诏书增秩一等赐绢百疋册书勉励○今案类聚五十御览二百六十七引时多句作时贼钞掠净作静绪作缣余同陈本亦作净册作玺余同御览汪辑本续汉书仍作净册作策余与御览同姚辑本脱】 诛锄奸恶 【益部耆旧传云罗衡为万年令诛锄奸恶○今案御览二百六十八引益部传恶作党陈本小注亦改党】 不遇盘根何以别利器 【续汉书虞诩为朝歌令贼攻杀长吏诩曰难者不避易者不从不遇盘根错节何以别利器平○王石华校过改遇今案御览二百六十六引同四百四十九引难者二句作志不求易事不避难汪辑续汉书从御览四百四十九引其夹注云难者二句类聚五十引同】 盗贼清净 【东观记云祭彤为襄贲令○今案详本篇上诛□奸恶条下】 盗贼省灭 【续汉书云鲍昱为泚阳长盗贼省□○今案陈俞本姚辑本同汪辑本续汉书鲍永附昱传亦同】 陶潜常醉 【檀道鸾晋阳秋云陶潜除彭泽令姓好学善酒在县使种植谷日吾常醉足矣○今案陈本俞本已改注今晋书】 胡毋节酒 【晋中兴书云太山胡毋录云辅之以家贫守繁昌令始节酒为政甚美○今案晋书四十九甚美作甚有能名余同陈俞本已改今晋书】 汲黯病归田里 【汉书汲黯为荥阳令耻之谢病归田里○今案汉书五十病作疾】 贡禹免官遂去 【汉书贡禹为河南令岁余以职事少失为府官所责免冠谢曰冠一免安复可冠也遂去官○今案汉书七十二无少失二字】 解剑带之 【益部耆旧传云赵瑶少好游侠带剑过亭长亭长谴之于是解剑挂壁曰不乘车佩绂不复带剑后除野王令乃解剑带之○今案御览二百六十八引益部传及俞本瑶作珜本钞剑篇引亦作珜】 挂冠而去 【晋中兴书云陶潜为彭泽令督邮察县吏入白当板履而就谒潜曰吾不能为五斗米折腰向乡里小人于是挂冠而去○今案俞本吏上有县字小人作小竖】 中牟股肱 【新序晋平公问赵武曰中牟王国之股肱寡人欲其俴谁使而可武曰邢子可公曰邢子非子之雠耶对曰私雠不入公门○今案近本新序脱陈本王作三新序作说苑余同考韩子外储左下篇有此文亦作三国】 不治官职 【吴越春秋云文种荆平王时为宛令不治官职有若狂颠惟叹笑也○今案俞本无颠惟四字王谟本陈本脱此条史记越世家正义引吴越春秋有宛令以上九字】 多修家具 【晋中兴书云太原王述素清补宛陵令时多修家具有劳役之声王导使人谓之曰名公屈临小县甚不宜尔也○今案俞本公误人余同陈本改注今晋书考世说中之下注引中兴书无太原二字素清二字役作苦名公作名父之子余同】 梁车以不慈免 【新序云梁车为邺令其妇姊往看之梁刖其姊足赵武侯以不慈免车官夺其玺○今案近本新序脱陈俞本新序作韩子武作成考见韩子外储左下篇亦无妇字】 尹敏以仓漏免 【续汉书尹敏为鄢陵令以县仓漏三所自免○今案姚辑本汪辑本续汉书及陈俞本鄢作长】 刘类托疾流闻州郡 【魏畧刘类守寻责令见门干二人皆有面首欲色好之无由乃托疾诈卧齐中佯病引内官属阴伺知之莫不吐舌流闻州郡○今案陈本脱俞本责字但留一空格色上脱面首欲三字】 

　　北堂书钞卷第七十八 

　　●北堂书钞卷第七十九　　　设官部三十一 

　　隋秘书郎虞世南撰 
　　南海孔广陶校注 
　　考廉一百七十七　　　　秀才一百七十八 
　　上计一百七十九　　　　啬夫一百八十 
　　亭长一百八十一　　　　戍一百八十二 

　　○孝廉一百七十七 

　　兴孝廉绍圣绪 【应劭汉书云元朔元年诏曰深诏执事兴孝廉成风俗绍圣绪○今案平津辑本汉官仪卷上祇据书钞一引陈本改引正帝诏俞本作应劭汉书注无深字绪下有云云二字原钞书字有误绪下有食二千石七字从下条误衍入此已删之】 举孝廉化风俗 【应劭又云元朔元年诏二千石举孝廉以化风俗○今案见平津本汉官仪卷上祇据书钞一引陈本仍作汉武帝诏二千石三字改作曰字俞本仍作汉书注上脱二千石三字】 口五十万举二人 【应劭又云和帝诏曰大郡口五十万举孝廉二人○今案见平津本汉官仪卷上祇据书钞一引陈本改作汉书和帝诏无人字俞本仍作应劭汉书注小注无口字】 户千万举一人 【魏志黄初二年使郡国户十万者举孝廉一人秀殊异者不在此例○今案近本魏志卷二使作令户作口满举作岁察末八字作其有秀异无拘户口陈本照改惟口满作户满俞本照陈改均非原钞之旧】 古之贡士 【荀爽让孝廉记云伏惟孝廉古之贡士贤则光君愚则亏政爽以亏暗荷当大选○今案严辑荀爽文此记据书钞引亏改迂余同陈本荷作何余亦同又原钞爽误彧据本篇下再引订正】 国之俊秀 【邴原别传云孔融谓原曰应仲远为泰山太守举一人孝廉旬日杀之夫君人者厚薄何常之有原曰仲远举孝廉而杀之其义焉在夫孝廉国之俊选者举之是则杀之非也杀之是则举之非也○今案魏志十一邴原传注引别传旬日作旬月余同陈本日下有往者二字旬日旬作旬月之间而杀之后四句改作举之若是若杀之是远逊原文矣】 岁贡 【风俗通云豫章太守李章举汝南封新太山日爽等为孝廉日等未行章病物故夫人于柩侧下帷见孝廉日李氏蒙国厚恩授重任浴嘉休美相授岁贡欲报圣朝下启流惠今李氏获保首领以天年终而诸君各怀进退未肯发引二人则因而辞行黄向孔等留随輀柩之行也○今案近本风俗通十反篇及陈俞本新作祈日爽作周乘日等未行作函封未发章病作张病授误据又近本李章作李张浴作咨黄向孔作黄叔度郅伯向盛孔叔】 乡举 【陈羣同岁论云初选孝廉乡举里选郡举一人后积增益至六人也○今案严辑陈羣文同岁论脱收此条陈俞本郡举作郡各至上有乃字余同】 古之贡士耆儒科甲 【应劭汉官仪云孝廉古之贡士耆儒甲科之谓也○今案平津本汉官仪祇据书钞一引严辑全后汉文汉官仪下亦同陈本脱之谓也三字】 合素帛 【傅子云汉武令郡国举孝廉末世合素帛乃有释亲而恤同岁云同登之岁记于素帛垂之后胤取诸此意也○今案严辑傅子文补遗据书钞引又注云此条多误无从校正陈本孝廉下用云云二字余删惟俞本尚有文理可读似非臆改原钞末误宋恤同误位周同登误周登垂误追胤误彻今皆照俞本参订】 无装帛 【孔融同岁论云记吏孝廉无装帛也○今案严辑全后汉文孔融同岁论脱收此条陈俞本无记吏二字】 孝廉皆限年恐失贤才之士 【崔氏家传崔琼上疏曰字孝廉皆限年三十乃得察举恐失贤才速成之士也○今案陈俞本琼作援曰下有臣闻二字才下无速成二字】 不满四十不得察举 【续汉书云左雄字伯豪为尚书迁仆射奏孝廉不满四十不得察举广陵孝廉徐淑未满对曰汉诏云有如颜子者不限年是故本乡以淑充选雄诘之曰昔者颜子闻一知十孝廉闻一知几淑默然无以对也○今案姚辑汪辑本续汉书脱此条陈俞本改引后汉书】 令诣御史 【汉旧仪云武帝元年令郡国举孝廉各一人诣御史举试昔年为郎中○王石华校昔年改借拜今案平津辑本汉旧仪补遗昔年二字作拜祇据书钞一引陈俞本删举试以下】 试之以下 【王朗论考试考云臣闻试可乃已谓试之以事非谓试之以诵而已○今案严辑全后汉文脱收三朗此条陈本脱己字】 先试笺奏 【应劭汉官仪云孝廉年木五十先试笺奏初上试之以事非试之以诵也○今案平津辑本汉官仪祇据书钞一引严辑全后汉文汉官仪下同陈俞本删初上二句】 试以笺奏 【后汉书云胡伯始少贫入郡为散吏太守法雄之子真从家省父真颇知人会岁终应举雄勑真助其求才雄因大会诸吏真于鴈间密占察之乃指伯始以白雄遂孝廉即到京师试以章奏安帝试以为天下第一旬日之间遂拜为尚书即○今案范后汉七十四胡广传旬日作旬月原钞贫误贺吏误始法误洪占误右指误诣章误章郎误郡皆据订陈俞本伯始作广此永兴避炀帝讳也】 孝廉经通谁应此举 【应璩诗云京师何缤纷车马相奔起孝廉经术通谁能应此举真言有所为○今案陈俞本起下有借问乃尔为将欲要其仕一韵而无莫言句余同】 经能博学可为孝廉 【唐廉孝廉经能博学行不犯经可谓孝廉之士也○今案陈俞亦脱书名及脱之士也三字】 贤则光君愚则亏政 【荀爽让孝廉记云伏从孝廉古之黄士贤则光君愚则亏政乃上世士也○今案详本篇上古之贡士条下但无末句】 晔若春华并发馥若秋兰俱茂 【傅子云间岁察举孝廉而之上皆是九州岛百郡之士○今案严辑傅子文据书钞引同平津辑本物理论亦收此据马序谓此书引傅子尤多陈本脱俞本同】 进如众川之朝海散如云雾之归山 【傅子云孝廉皆是九州岛百郡之士风异俗殊所尚不同进如百川之朝海散如云雾之归山○今案严辑傅子文据书钞引同】 锺离意为天下第一 【锺离意别传云意举孝廉有诏试离意为天下第一胡伯始举孝廉试以章奏亦然○今案陈俞本皆脱胡伯始以下陈又脱有诏五字俞又试下有歌字】 七世孝廉 【盛弘之荆州记冠军县东一里有县人张詹七世孝廉其人征南军司魏太和时人也○王石华校悬改县背改时今案御览五百八十九引荆州记无东一里字詹下有墓字无其人征南以下陈俞本移魏太和时四字于有县上脱冠军六字脱其人六字脱人也二字】 不过孝廉 【典畧云刘陶世祖十八年徙六郡大族陶曾祖自齐来世以儒学安贫乐道故仕不过孝廉宰府也○今案御览四百八十四引典略刘作林余同陈俞本徙六句作常典六郡无陶曾句世以句作然世业儒故事作所居宰府作府第】 姜诗大孝 【华阳国志云姜诗举孝廉汉帝诏曰今大孝入朝诸孝廉一切皆平之○今案廖刻顾校本华阳志卷十四汉作明无今字诸字陈俞本各自改引本志而详略亦异然皆非照本钞之旧】 何假大志 【何假少有大志长八尺五寸体貌魁梧善威仪容止举孝廉为谒者赞拜殿中和帝善之○王石华校抹去善威二字非也今案华阳国志仪容下有止字陈俞本垧脱容止二字余同】 袁安为贤 【录异传云汉时大雪积地丈余洛阳令身出按行至袁安门无有行路谓安已死令人除雪入户见安僵卧问何以不出安曰大雪人皆饿不宜于人令以安为贤举孝廉○今案类聚卷二引录异传路上无行字俞本与本钞同陈本改引汝南先贤传添自变量字余与本钞亦同】 黄宪为高 【汝南先贤传云黄宪举孝廉无就之意人以其为高也○今案陈俞本无之其二字余同】 李合绝荣 【李合别传云合字君换南郑人太常丰欲遣吏通厚窦宪公苦谏之窦氏败时尽收交通者丰奇公能绝荣举孝廉○今案陈本脱郑人以上公作合丰奇公作丰于是奇合俞本脱字君换三字有南郑人三字余与陈同】 董昆令名 【会稽先贤赞云董昆字文通余姚人也清约守贫并日而炊茹菜不厌郡守第五府君嘉其令名署上计吏举察孝廉为天下之最经史德行称第一也○今案陈本脱经史八字俞本与原钞同】 三年考德再拜受之 【杜真奏事云令诸国举孝廉即古之贡士也三年考德□道艺之士干王王再拜两受之也○今案原钞奏误养己更正道上疑脱行字俞本令作今道上仍有脱字再上无王字余同陈本脱此条】 丁邯高节正直 【东观云丁邯高节正直不挠举孝廉为卿○今案聚珍本姚辑本东观汉记丁邯传及陈俞本无为刘二字余同】 张冯言约旨远 【郑才云张冯举孝廉诣刘真同举者咸哂之张于末坐言约而旨远○今案郑才二字陈俞本同疑是书名之误惟原钞诣误诸陈俞仍作诸并删刘真二字则大谬矣远下又有人皆服焉句】 周盘养母不充解带就牛 【谢后汉书云周盘传汝南人也居贫养母俭薄不充常诵诗至汝坟之章慨然而叹乃解带就孝廉之举○王石华校读改坟今案姚辑谢承后汉书脱周盘传汪辑本盘作盘脱汝南四字带上有韦字余同御览四百十四引同陈俞本改引范书亦与汪本同】 封观以兄名不显称疾不赴 【续汉书云封观举当孝廉以兄名不显耻受之称疾后数年兄得举观乃就录上郡○王石华校标目疾改赴今案见姚辑汪辑本续汉书封观传同又原注脱就字上误士已据订陈本末句作观乃就举俞本与本钞同】 董政还板 【南海先贤传云董政守伯和南海人有令姿太守举孝廉政负笈单步道入陵山遣家属诣府上举板也○今案陈本脱政负以下俞本道入作入□余同】 李固不就 【李固别传云固隐狼泽山以六经教授汉中太守暹五官遂就举孝廉不就○今案御览二百六十五引固别传祇云益州及司隶辟皆不就非本钞也惟俞本亦作三暹作遣官下有丞字余悉同陈本改引范后汉】 吴佑牧猪 【续汉书云吴佑年三十丧父服除居无担石尝牧猪罗泽中年四十余乃举孝廉○今案姚辑本续汉书吴佑传祇收年四十余乃为郡吏二句又云诸本佑皆作佑考御览四百八十四引三作二无服除二字猪罗作豕于长垣无年四以下汪辑本泽中以上同御览年四以下同姚本陈俞本皆改引范后汉】 董养叹鹅 【王隐晋书石瑞记云洛城内东北角步广里中地陷中有二鹅其一苍者飞去其一白者不能飞问之博士不能对陈留前孝廉浚仪董养字仲道闻而叹曰昔周所盟会狄泉即此地也今有二鹅苍有胡象后胡当人海白者不能飞此国讳也○今案世说新语注中之下二引王晋书无石瑞三字无内字士作识对作知无陈留五字无字仲道三字后胡作后肵海作洛又按本钞百零二碎篇引王晋书内石瑞记亦有此名陈本改引今晋书俞本石误名北作南脱步字地陷作城陷脱去字道作通海作侮末作白者讳也言国家之象余与本钞悉同】 

　　○秀才一百七十八 

　　进贤 【白虎通云诸侯所贡士于天子者进贤观善也天子聘取者求贤之义者也○今案陈俞本同王谟本脱】 举秀 【晋令云举秀才明经传者简以众典才茂○今案陈俞本作晋品令简以六字作以入学官余同】 四科 【应劭汉官仪云汉世祖中兴甲寅诏书曰方今选举贤能朱紫错用丞相故事辟士四科一曰德行高妙志节清白二曰学通行修经中博士三曰明集法令足以决疑四曰刚毅多畧此谓四科○严氏校判毁改刚毅今案平津辑本汉官仪谓续汉志补注汉世十字祇引作世祖诏三字能作佞辟士句作四科取士习作达陈俞本与原钞同又按集字疑作习】 五筞 【晋令举秀才必五筞皆通拜为郎中一筞不通不得选○今案陈俞本作晋品令余同原钞筞误荣已订正】 庸才贡其身盛德贡其名 【白虎通云所贡如上之意○今案陈俞本同王谟本脱】 上士贡名茂才是也 【应劭汉官仪云孝正元封四年诏曰上士贡名茂才是也○今案平津辑本汉官仪祇据书钞一引严氏辑全后汉文汉官仪下亦同】 三年一贡治道成也 【白虎通云诸侯三年一贡士者治道三年有成者也○今案近本脱】 试之射宫 【礼记射义篇云诸侯岁贡士于天子试之射宫也】 会乐贤堂 【晋中兴书云咸和六年会秀才于乐贤堂庙见也○今案陈俞本脱庙见也三字余同】 皆取才行一州之俊 【晋令云举秀才皆行仪典为一州之俊○今案陈俞本作晋品令仪作义余同】 御二龙于长途骋双骥于千里 【吴志云刘繇字正礼平原陶丘洪荐繇欲令举秀才剌史日前年举公山今年复举正礼乎洪曰然若明使君用公山于前擢正礼于后所谓御二龙于长途聘双骥于千里不亦可乎山公繇兄名岱也○今案近本吴志卷四刘繇传今年作奈何若上无然字双作骐秀成茂本钞三十三荐贤篇引此条亦与吴志同陈俞本仍作双余皆照吴志改】 名显当时海内注目 【晋中兴书云王□弱冠本州岛举秀才名显当时海内注目也○今案陈本脱此条俞本王下亦作口余同】 雷义让陈重 【谢后汉书雷义州举秀才义让于友陈重剌史不听阳狂被发走不应命○今案姚辑谢承后汉书无州字无义友二字阳上有义遂二字汪辑本阳作佯余与姚同又类聚二十一引无州字俞本亦脱州字脱友字有义遂二字余与原钞同陈本改引范书】 严象举孙权 【吴志云扬剌史严象举孙权秀才○今案见吴志卷一孙策传陈俞本秀上有为字】 陆机策之 【王晋书云纪瞻与秀才至厯阳除郎中尚书陆机策试之○今案亦见今晋书六十八纪瞻传至厯阳作徙家厯阳又移在举字上陈本直引今晋书俞本厯作洛无举字无除中二字郎字在尚书下】 王济嘲之 【晋中兴书云华潭举秀才至洛王济嘲之○今案陈俞本改引今晋书】 英伟君子其游见珍 【张勃吴录云吕市遥举张纮为茂才移书云海产名珠为宝英伟君子其游见珍○今案吴志卷八张纮传注引吴录移书下有发遣策惜纮不遣七字云作日珠下有所在二字其作所余同此永兴节录耳陈俞本脱此条】 有何秀异而应斯举 【干宝纪云周浚之扬州人举华潭为秀才至洛王武子嘲之曰君吴楚之人亡国之余有何异秀而应斯举潭曰秀异之奇固产于外不在于中域是以明珠□见出于江潭之滨夜光美玉出于荆蓝之下○今案干宝晋纪陈本改引今晋书俞本脱但举华潭至嘲之十四字亦见上条晋中兴书本条明珠下二字疑误惜无可引校】 七年不迁自乞减品 【黄义恭交州记吴甫举茂才七年不迁甫有老母言九十以上上言自乞灭品养亲者也○今案亦见　　　钦定图书集成家范典卷三十一引广南记吴列作吴甫七作累以上作有余上言作上书养亲四字作为四百石长庶得其俸禄以养其母陈俞本仍作吴列余与本钞同又案原钞甫有句亦作甫是吴下甫字误列无疑交州即广南地名疑同一书】 举不知书 【抱朴子桓灵之世州郡轻贡举故人为之语曰举秀才不知书察孝廉乃别居○今案平津校本抱朴子外十五审举篇故下有寺字乃作父陈俞本与原钞同】 何以为茂 【潜夫论曰孝明帝时剌史举茂刀帝曰汝非部南郡从事耶对曰是帝乃怒曰贼发部中而不能擒才何以为茂也○今案汉魏丛书本潜夫论述赦篇误作然材何以为茂然字似未合陈俞本改作茂才何以为也仍逊原钞远甚】 耻以衒曜取远 【晋中兴书云中兴初以边寇未静学校陵迟特所不试孝廉而茂才犹依旧策诸州茂才皆惮不往扬伦犹慷慨耻以衒曜取远终身不仕罢归田里○今案陈俞本伦作俭取远误取边余同】 阳狂走不应命 【谢承后汉书义见前○今案详本篇上雷义让陈重注】 

　　○上计一百七十九 

　　郡国上计 【汉书曰张仓以列侯为主计萧何为相国仓居相府领主郡国上计应劭曰主计者列侯典校郡国簿书者也○今案汉书四十二张苍传应劭作张晏俞本亦作应劭而所引未免有妄增陈本亦然】 诸侯朝使 【阚骃十三州志上计古之诸侯之奏使也汉因之号日计偕○今案二酉丛书张辑十三州志脱收此条陈俞本志作记余同】 大声上答 【汉书哀帝元寿二年郡国计竟发遣司徒出迎亲问百姓疾苦所计掾吏各一人音声大者上答又读五条诏书读勑毕罢○今案俞本又作及无读勑四字余同陈本郡国六字作诏遣迎亲二字作巡郡国所计二字作择脱又读以下】 应机答问 【阚骃十三州土地志计偕次第岁入贡于天子国簿代郡国封瑞山川草木万物有无不得隐节先君荣主簿问无有疑滞也○今案二酉丛书张辑十三州志脱收此条陈俞本无土地二字志作记又删国簿代三字及先君以下改作云云以其文理讹误无可引校耳】 同岁上计恩好者缌 【孔丛云普有同于孝谚日思好者其惟缌乎哉○今案孔丛子近刻本与此微异陈俞本以讹误删之】 郑玄为掾彭璆为吏 【邴原别传原为郡功曹主簿鲁国孔融在郡教选计当养公卿之才时郑玄为计掾彭璆为计吏以原为计佐○今案魏志十一邴原传注引别传养作在俞本功曹上有所召置三字鲁上有时字养作任余与本钞同陈本脱】 高孔父励操 【文士传高岱字孔父少励高操年二十七郡将感宪辟以为上计吏岱辞不行宪曰卿怀书千卷隐光藏辉择君而仕太守今日屈行诚不展志然凤凰舒翼龙虎豹步而不获己君其勉之岱遂行至京称病不出○今案俞本感作咸无吏字豹作躬无末句不出二字余同陈本感宪改遣使无吏字宪曰改使曰凤凰十六字改幸一出以副人望亦无末句不出二字余同又按豹疑作趵】 皇甫嵩直亮 【王晋书嵩与贾逵同岁举计至丞相府曹公唯留嵩与语良久便辟之嵩知已直亮不能随时更为蒙福乘单车入蜀○今案陈俞本无王字无更为蒙福句余同】 窦玄绝众 【三辅决录窦叔高名玄为郡上计吏朝会数百人玄仪状绝众天子异其貌诏以公主妻之○今案　　　钦定图书集成人事典卷二十六引决录异其貌作异之余同二酉丛书张辑决录为上有以明经三字余与集成同陈俞本脱诏字】 王璞绝常 【束皙集云郡吏王璞初入朝唯冀圣鉴垂采知其绝常耳其可使当户牖之对意三公气万乘者也○今案严辑束广微文奏荐王璞一条据书钞引同俞本垂作口其所据本脱耳陈本脱唯冀六字改初入朝上见之又删其可以下】 刘劭对曰蚀荀彧善其言 【魏志刘劭邯郓人建安中为上计吏计太史上言正旦当日蚀劭时在尚书令荀彧所坐者数十人或云当废朝或云当却会劭对曰椊慎稗灶古之良吏犹占水火错失天时礼记曰诸侯旅见天子及门不得终礼者四曰蚀在一然则圣人垂制不为变豫或善其言勑朝会如旧日亦止蚀○今案魏志二十一刘劭传计上无上字止食作不蚀余同原钞脱许太史三字废朝误庆会古误占旅误族已据订补】 子出为哀牢传 【论衡王杨字子出为郡上计吏见三府为哀牢传不成归郡作上孝明奇之征在兰台○今案论衡二十佚文篇出作山不下有能字余同俞本两牢字作帝三府作郡余亦同陈本标目牢传作帝傅下注论衡未详】 元道对板楯反 【华阳国志程苞字符道南郑人光化元年为计吏至郡板楯反天子忠之访问益州计孝以方畧苞对曰板楯本忠勇立功汉为帝义民世有功劳由不抚料以致反乱重兵临之无不卒得不如选明能太守恩溥服物自然而定天子从之卒如其言○今案汉魏丛书本华阳国志汉中士女志光化作光和陈俞本苞作句作光化廖刻校本作光和至郡作巴郡抚料作料恤反乱作叛乱无不作未必恩溥句作恩信怀服而定作安定余同】 樊显陈张堪之行 【东观云上常召见诸郡计吏问太守谁最能者及蜀郡计掾樊显进曰张堪仁惠清廉无与为比上以显陈堪行有效即除鱼复令○今案聚珍本姚辑本东观记樊显传太守六字作前后守令能否仁惠二句以原文长而括之鱼复作渔阳夹注云范书作鱼复长俞本仍节引东观与原钞微异但改作渔阳陈本竟改引范书张堪传谬甚】 应奉记胡奴之名 【谢汉书应奉读书五行俱下少为上计吏许训为计掾俱到京师训自发乡里在路尽顿暮宿凡长吏宾客诸亭长吏卒奴仆目所更见训皆疏识姓名还郡示奉奉省读之曰前食颍川纶氏都亭亭长胡奴名禄以饮浆来何不在疏上一坐皆惊○今案姚辑汪辑本谢承后汉书凡字作所见无诸字疏谶作密疏名下有欲试奉三字示上有出疏二字无上字一坐作坐中余同又范书四十八应奉传注引无目所句余与汪辑本同陈本删读书六字余同范注俞本少为十字作少为许训计掾昼顿四字改所经顿宿余与范注同】 

　　○啬夫一百八十 

　　知民善恶为役先后 【续汉书百官志其乡小里者置啬夫一人皆主知民善恶为役先后知民贫富为赋多少○今案续汉书志三十八无里字置作县置陈本删里字余与本钞同】 扶助县国 【黄义共恭交州记云秦兼天下又除附庸为乡有乡则有旅今之啬夫是也乡之为言境也言在人境域之中是社稷之臣非王所置故言乡也夫之为言扶也直扶助县国无自专之威为主民之吏当爱人故言啬也○今案　　　钦定图书集成官常典六百五十八引交州记扶上无直字余同陈本删非王八字又删为主丈二字俞本与原钞同】 听讼收赋 【汉书百官表一云啬夫皆秦官十里一亭有长十亭一乡有三老有秩啬夫游徼三老掌教化啬夫职听讼收赋税也○今案见汉书十九百官公卿表】 廉平不苛 【汉书朱邑少时为舒桐乡啬夫廉平不苛以爱利为行未尝笞辱人○今案汉书卷八十九循吏朱邑传原钞桐误相爱误受利误刑笞误故已据订】 不为可扰 【殷氏世传殷劝少年为乡啬夫省徭赋赈贫乏常矜孤寡不为苛扰民爱之○今案陈本删省徭六字民下有皆字俞本亦有皆字余与原钞同】 得民欢心 【东观云第五伦为乡啬夫平徭役理怨滞得民之欢心○今案聚珍本姚辑本东观记第五伦传脱此条考范书本传役作赋滞作结民之作人余同陈俞本改引范后汉仍民之二字】 问民得失 【会稽典录郑弘为县宰又乡啬夫太守第五伦见弘问民之得失深异之也○今案陈俞本删县宰又三字余同】 东乡啬夫尤负升天 【裴渊南海记龙川县本是博罗东乡啬夫治之龙藏于贵山川地负啬夫而升天即成流泉因以名之也○今案陈俞本脱本是二字博误傅脱治之二字龙藏七字作有龙潜于川负上有后字脱即成句末句作囚以龙川名其地又按原钞龙藏七字亦疑有脱讹】 

　　○亭长一百八十一 

　　十里一亭 【风俗通云汉家因秦大率十里一亭亭留也今语有留亭住持盖行旅宿食之所馆也亭中民有争讼吏留辨处勿失其政也吏旧名负弩今改为长者一亭之长率之也○今案续汉书百官志五注引风俗通无今语七字无亭中十五字无者一八字宿食作宿会陈本照改俞本无今语句无馆也二字无吏旧以下余与本钞同】 一亭之长 【风俗通云亭长者一亭之长率也为率吏陈楚宋魏谓之亭父齐海谓之师也○今案续汉书百官志五注引风俗通有亭吏今改为长或谓亭父二句余无王谟本风俗通脱此条陈俞本脱为率吏三字无海字余与原钞同】 习诵五兵 【汉旧仪云亭长皆诵五兵五兵言弩盾刀钩铠也○今案平津本汉旧仪卷下据聚珍本引云亭长皆习设备五兵五兵弓弩戟盾刀剑甲铠孙氏夹注谓书钞引五兵言弩戟刀钩铠也本钞作盾不作戟陈俞本作剑不作钩是孙引不能无误考后汉书三十八百官志注引汉官仪亦与孙辑旧仪同】 求捕盗贼 【续汉书百官志○今案百官志云亭有亭长以禁盗贼本注曰亭长主求捕盗贼云云原钞因脱去下条亭长舣舡四字标目遂误将注文接写此条百官志下固误陈本删此求补盗贼标目改作■〈舟羲〉船以待而仍存续汉书百官志六字下接亭长云云其误一也岂未知一出续汉志一出史记耶俞本尚知分作两条今已更正】 亭长■〈舟羲〉舡 【亭长■〈舟羲〉舡待项羽孟康曰附舡着岸曰■〈舟羲〉也○今案史记项羽本纪舣作牺余同陈俞本标目皆作■〈舟羲〉舡以待俞本亭上添乌江二字陈误己详上条】 蓐食绝去 【汉书韩信从下乡南昌亭长寄食亭长妻患之乃晨炊蓐食食时信往不为信具信亦知其意自绝云○今案汉书三十四韩信传无寄字患作苦具下有食字陈俞本照改惟标目绝去误去汉】 龙寿杀苍梧女 【汉书苍梧女子苏娥行宿鹊巢亭长杀之并其婢致富取其财物埋置楼下交趾剌吏周勃行部宿亭觉寿奸罪奏之杀寿异传鹄奔亭也○今案陈俞本亭上有亭字史下脱周勃二字末脱异传六字余同】 游徼杀涪令妻 【益部耆旧传王纯为郿令厘亭有鬼每杀止客纯直入亭止宿至夜半召问游徼具服其罪○今案　　　钦定图书集成官常典卷六百五十八引益部传理作牦余同陈俞本于夜半下添引三十九字】 

　　○戍一百八十二 

　　南陵簿卫 【曹毗涉江赋余乃南陵峻戍岑岩高闲辄出白日雨雪楼间簿卫四固不劳永全所谓天险难胜地险岳山○严铁桥校云案曹毗涉江赋类聚八无此一段今案严辑曹毗文集涉江赋亦未收此条陈本小江作曹毗涉江赋未详俞本闲误闲删辄出八字胜作升山误立余同然本条疑亦有讹误之处】 高安积米 【桓温表云高安戍是孙权每征还遣上方诸军饷赐处也权又常大积米谷于此以备魏须濡出者也○今案严辑全晋文桓温表无魏出二字余同然无原引书名陈本注未详二字俞本谷误谷亦无魏出二字疑严氏从俞本引者】 葵丘 【史记齐襄公使管至甫戍葵丘曰瓜时而往瓜时两代时不至乃乱也○今案见史记齐世家陈俞本少异】 乐宅 【盛弘之荆州记云襄阳范蠡祠南七十里有晋河南尹彦辅宅周围十余亩曩旧并犹未颓檀道济置逻其中即名乐宅戍饮案御览百八十引盛荆州记无七十里字彦辅作乐广末无戍字陈俞本祠误县脱南尹二字河误何围作回脱曩旧十三字末句作名为宅戍俞本彦辅上尚知加一乐字余与陈同又案彦辅为乐广字永兴改避详本卷上文】
  </div>
  <div class="pagination">
   <a href="北堂书钞_page17.html">
    上一页
   </a>
   <span>
    ...
   </span>
   <a href="北堂书钞_page13.html">
    13
   </a>
   <a href="北堂书钞_page14.html">
    14
   </a>
   <a href="北堂书钞_page15.html">
    15
   </a>
   <a href="北堂书钞_page16.html">
    16
   </a>
   <a href="北堂书钞_page17.html">
    17
   </a>
   <span class="current-page">
    18
   </span>
   <a href="北堂书钞_page19.html">
    19
   </a>
   <a href="北堂书钞_page20.html">
    20
   </a>
   <a href="北堂书钞_page21.html">
    21
   </a>
   <a href="北堂书钞_page22.html">
    22
   </a>
   <a href="北堂书钞_page23.html">
    23
   </a>
   <span>
    ...
   </span>
   <a href="北堂书钞_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
