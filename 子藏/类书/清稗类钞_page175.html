<!DOCTYPE html>
<html>
<head>
    <meta charset="UTF-8">
    <title>清稗类钞 - 第 175 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 175 页/共 432 页</h1>
    <div class="content">　　子偲为曾文正公所契，屡欲官之不可得。顾乞文正檄，徧访江南遗书，凡平生所见奇书、古碑，辄以类记之，此《过眼录》若干卷之所以成也。

　　咸丰辛酉八月，文正既克复安庆，部署觕定，乃从子偲之言，命其采访遗书，商之其弟忠襄，刻《王船山遗书》。既复江宁，开书局于冶城山，延博雅之儒，校雠经史，政暇则肩舆经过，谈论移时而去，子偲亦与焉。住冶城者，有南汇张文虎、海宁李善兰、唐仁寿、德清戴望、仪征刘寿曾、宝应刘恭冕，此江南官书局之俶落也。汪颂蔚题《书库抱残图》云：「湘乡相公老开府，手扫欃鎗扶日月。郘亭兀兀求遗书，四部先刊甲与乙。」朱孔彰《曾祠百咏》云：「劫历红羊失五车，浓香班马选梨初。欲将节义风天下，先刻船山百卷书。」「落花碧草冶城东，丞相车来访侍中。汉代经生都老去，春光寂寂月华宫.」

　　王鼎臣藏宋椠孟子好古者重宋板书，不惜以千金数百金购得一部，则什袭藏之，不轻示人，即自己亦不忍数翻阅也。海宁陈子庄直牧其元每笑其痴.而是时宰昆山之王鼎臣观察定安酷有是癖，得宋椠《孟子》，举以夸陈。陈请一观，则先令人负一椟出，椟启，中藏楠木匣，开匣，乃见书。书之纸墨亦古，所刊笔画亦无异于今之监本。陈问之曰：「读此，可增长知慧乎？」曰：「不能。」「可较别本多记数行乎？」曰：「不能。」陈笑曰：「然则不如仍读今监本之为愈耳，奚必费百倍之钱以购此耶！」王恚曰：「君非解人，不可共君赏鉴.」急收弆之。陈大笑而去。

　　德宗稽古右文德宗亲政，有意右文之治。元和陆凤石相国润庠时值南斋，语之曰：「《天禄琳琅》初集之书，向储圆明园，毁于兵火。二集各书，闻在宫中，汝可诣宫中藏书处试检之。」陆往检，书虽多，俱与二集目录不合。复命，上沈吟良久，曰：「昭德殿尚有书数屋，恐是矣。」昭德殿，宫中最后殿也。翁相国同龢在侧，请与陆同往。殿扃鐍久，凝尘数寸，无从措手足。翁、陆共出银十两，给守殿太监为扫除费.次日，复往，则宋、元、明镌本颇多，且有精钞本，然以二集目录证之，亦非也。有旧阉知其事者，谓闻诸前辈，此盖嘉庆初欲编《天禄琳琅》三集而未行者。翁、陆乃择最精数种上呈，置玉案，备乙览焉。 「 有乾隆朝翰苑分书袖珍《昭明文选》一部，皆词臣工书者。」 第一册首叶，有高宗御容。德宗以此书置案头，时一展览，颐和园驻跸，亦携以自随.光绪癸巳、甲午间，上习闻翁说，颇究碑版目录之学，翁亦时以新出版本进士。甲午五月初，召见恽毓鼎，首问翰林院藏书及《永乐大典》所存册数，又问近有新出金石否。

　　蒋香生藏书于书钞阁蒋香生太守凤藻家世货殖，纳赀为郎。嗣以知府分发福建，补福宁守。为陈伯潜阁学宝琛所论，奏请开缺送部引见，遂不出。香生虽起自素封，未尝学问，而雅好觚翰，嗜书成癖。在闽，纳交周季贶司马，尽传其目录之学.又与仁和魏稼孙鹾尹谈金石甚契，颇得其绪余.闽垣未经国初兵燹，徐兴公、谢在杭及近时带经堂陈氏遗书，流落人间者，辄留心搜访，多归插架。季贶罣误遣戍，资以三千金，季贶尽以所藏精本归之，遂蔚成大国。旧钞本《北堂书钞》，乃孙渊如、严铁桥所手校，乃筑书钞阁贮之。属叶鞠裳校勘，刊刻铁花馆仿宋本六种及《心矩斋丛书》。一字异同，邮筒商搉，至于再三，不可谓非精于鉴别者矣。

　　苏州自咸、同以来，坛坫阒如。一二达官之好古者，皆在朝，乡居士大夫无能提倡。而猗顿之徒，奉钱神为职志，三君八顾，谥为至愚；百宋千元，骇若河汉.香生少通侻，不矜细节，尤为里中儿所贱简。闻其收藏书籍，哗然相告，引为破家之殷鉴.及香生殁，而市骏者悬巨金以求发箧，则又动色嗟讶矣。

　　孙铨伯为宋板孙孙铨伯贰尹凤钧，杭州人。所藏单行本《魏志》、抚州本《公羊》，皆世间绝无之本。簿录之学，一时无比，人呼为「宋板孙」。

　　崇雨铃富藏书崇雨铃方伯恩，宗室也。富藏书，身后为琉璃厂肄雅堂捆载而去，装潢精整，触手如新。叶鞠裳尝得其所藏刘燕庭《金石苑》，卷首一印，曰「雨铃所藏，初印精本，得者宝之，庶传久远.」其余藏印，曰「玉牒崇恩」，曰「绣漪精舍」，曰「绣漪老渔」，曰「壶青阁」，曰「澹园」，曰「敔翁」，曰「涧邨」。

　　继幼云藏书于星凤堂汉军宜春宇侍郎振，杨氏也。有弟曰继振，字幼云，富藏弆，有书数十万卷，不独金石古泉也。后渐散佚。叶鞠裳尝得其奇零小种，藏印累累，每册有「杨」字圆印，「石筝馆猗欤又云」印，卷首有长方巨印，其文曰：「予席先世之泽，有田可耕，有书可读，自少及长，嗜之弥笃.积岁所得，益以青箱旧蓄，插架充栋，无虑数十万卷。暇日静念，差足自豪。顾书难聚而易散，即偶聚于所好，越一二传，其不散佚殆尽者亦鲜矣。昔赵文敏有云：「聚书藏书，良非易事。善观书者。澄神端虑，净几焚香，勿卷脑，勿折角，勿以爪侵字，勿以唾揭幅，勿以作枕，勿以夹刺。」予谓吴兴数语，爱惜臻至，可云笃矣。而未能推而计之于其终，请更衍曰：「勿以鬻钱，勿以借人，勿以贻不肖子孙.」星凤堂主人杨继振手识，并以告后之得是书而能爱而守之者。」又题后云：「予藏书数十万卷，率皆卷帙精整，标识分明，未敢轻事丹黄，造劫楮素。至简首卷尾，钤朱累累，则独至之癖，不减墨林，窃用自喜，究之于书不为无补.」

　　路子端藏书于蒲编堂路子端，名慎庄，盩厔人，闰生子也。闰生以制艺闻于世，子端独笃志好古，藏书六万余卷，多宋、元雕本，有《蒲编堂书目》八十卷。尝慨魏、晋以前之书，多名存篇佚，因取他书所引证者，一一析而出之。其后人筮仕于淮，光绪乙酉秋，捆载遗书至吴求售，叶鞠裳曾得旧刻数种，中有正统本两《汉书》。而陈简庄所叹为至佳者，则为丁泳之所得。

　　刘泖生倾囊购善本江山刘泖生直牧履芬性嗜书，遇善本，必倾囊购之，其不能得者，辄手自钞录，日课数十纸，终日伏案矻矻，未尝见其释卷以嬉也。其所藏，有元刻郭茂先《乐府》陆敕先校本，盖储之秘笈者。

　　高碧湄大令心夔谓屡访泖生，恒见其以面覆书。书上下五色相刺，字纫句缉，充箧溢架，耳目所际，身所周旋者，皆书也。寒暑晦明，殆不征其气候，与游八九年，乐未有以徙也。

　　杨惺吾访书于日本杨守敬，字惺吾，湖北宜都人。同治壬戌举于乡，选黄州府教授，官舍与东坡雪堂邻，因自号邻苏.光绪庚辰夏，从香山何如璋使日本，念欧阳公百篇尚存之语，颇思搜罗放佚，乃日游于市，凡板已毁坏者，皆购之。不一年，遂有三万余卷。其中虽无秦火不焚之籍，实有奝然未献之书。旋交其医士森立之，见其与涩江道纯同撰之《经籍访古志》，乃按录索之。会遵义黎庶昌代何而任公使，议刻《古逸丛书》，杨为之力任搜访.而藏于好古家者，不可以金币得。属有天幸，杨行箧所携之古金石文字，多日本人所未见，彼此互易，于是其国著录之书，纷集于箧.每得一书，即为考其原委，而成《日本访书志》。辛丑，乃梓以行世。

　　杨之初至也，书估于旧板尚不甚珍惜。及杨购求不已，其国之好事者，遂亦往往出重值而相与争。于是旧本日稀，书估得一明之嘉靖本，亦视为秘笈矣。

　　日本古钞本以经部为最，经部之中，又以《易》、《论语》为多，大抵根原于李唐，或传钞于北宋，为我国所未闻者也。至其经注，多有虚字，实沿于隋、唐之遗，即其原于北宋者，尚未尽删削也。

　　当我元、明间，日本收藏家，足利官学而外，以金泽文库为最古，今日流传古本，泰半为其所遗.次则养安院，当我明季时，亦多宋、元本，且有朝鲜古本。此外则以近世狩谷望之求古楼为最富，虽枫山官库、昌平官学所储，亦不及也。又有市野光彦、涩江道纯、小岛尚质、森立之及多喜氏、多村氏、多纪氏，皆为有名之储藏家。杨所得，大抵诸家之遗也。

　　日本有力之家，藏书于土藏，虽屡经火焚而不毁.至于钞本，则用茧纸，坚韧胜于布帛，故历千载而不碎。至其藏于高山寺、法隆寺之佛经、经史古本，亦皆完整如新。盖日本崇尚佛法，即有兵戈，例不毁坏也。

　　杨在日本时，日本维新伊始，唾弃旧学书，所有善本，悉以贱价得之殆尽，满载海舶以归黄州，有屋数十间，充栋焉。久之，日人乃大悔。后四十年，其国人岩崎氏以日金十一万八千圆，购归安陆氏书二十万卷有奇归.岛田彦桢作《皕宋楼藏书源流考》，犹述其事，以为聊足报复云尔。张文襄总督湖广，聘杨主两湖书院、勤成、存古两学堂讲席，充通志局编纂，奏保内阁中书，京师礼学馆聘为顾问，旋改知县.丁竹舟松生藏书于嘉惠堂杭州藏书家，旧称赵氏之谷林、意林、诚夫，乾隆时，开四库馆征书，犹首及之。丁氏于国初迁自绍兴，五传至掌六，慕其先世闻人名顗者藏书八千卷，作小楼于梅东里。子洛耆观察英尝往来齐、楚、燕、赵间，遇秘笈，辄载以归.孙竹舟主政申、松生大令丙又克济其美，雪钞风校，益其不足。

　　咸丰辛酉冬，粤寇再陷杭城，竹舟家室遭毁，其与身幸免者，仅《周易本义》一书。既出穽，目击文澜阁书遭摧裂，因于宵深趋阁，手拾肩负，旬日间得万余册，藏之僻地，始跳身沪上。迨杭城克复，重还里居，依类编目，陈于大府，借储杭郡学尊经阁，左文襄公宗棠为题《书库抱残图》以张之。竹舟慨汪氏振绮诸家所藏，渺不可得，即天一范氏，有明所遗，合族所守，亦荡焉渺焉，念斯文坠地之厄，发覆篑为山之思，以阁目为本，以附存为翼，节食缩衣，朝蓄夕求，远自京师，近踰吴越，外及海国，或购或钞，随得随校。积二十年，聚八万卷，视阁目几及九成，较楼额已踰十倍。浙省奏开书局，多藉其家藏本以备校勘。

　　先是，谭文卿制军锺麟抚浙，谓兴废举坠，莫亟文澜，乃令松生经营阁工，一载而竣，遂奉遗书还藏旧地。阁事毕，因检家藏《四库》著录之书，作堂储之，额曰嘉惠，以曾奉「嘉惠艺林」之上谕也。别以存目之书，与书出较后未经采入《四库》者，庋之八千卷楼，绳祖武而志旧德。又于嘉惠堂后筑室五楹，上为八千卷楼，又辟一室于西，曰善本书室楼，曰小八千卷楼。楼三楹，中藏宋、元刊本，约二百种有奇，择明刊之精者，旧钞之佳者，及著述稿本，校雠秘册，合计二千余种，附储左右。若《四库》著录之书，则藏诸八千卷楼，分排次第，悉遵《简明目录》，综三千五百部，内待补者一百余部，复以《图书集成》、《全唐文》附其后。凡《四库》之附存者，已得一千五百余种，分藏于楼之两厢。至后八千卷楼所藏之书，皆《四库》所未收采者也。以甲乙丙丁标其目，凡得八千种有奇，如制艺、释藏、道书，下及传奇、小说，悉附藏之。计前后二楼，书厨凡一百六十，分类藏储。以后历年所得之书，皆因类编入。尚有遗珠及续得者，其子和甫中翰立中，则撰续志数卷，以继其美。光绪丁未，以经商失败，骤耗亿万，亏公帑，官中责偿，尽鬻其产始免，而藏书遂为金陵图书馆物矣。

　　陆存斋藏书于皕宋楼自粤寇乱后，书为一厄，屹然负藏书两大家名者，归安陆存斋观察心源与丁雨生中丞也。二人以争买书，至绝交。

　　道光时，上海郁泰峯茂才以六百金得元刊《玉海》于扬州鹾贾家。同治初，雨生抚江苏，存斋过其官舍，出以相夸，并载入《澹静斋书目》，所称墨光烛天者是也。存斋自闽罢官归，有以郁氏书求售者，阅其目，是书在焉。询其何以能归郁氏之由，知雨生尝乞应敏斋方伯宝时介绍，至郁氏阅书，自取架上宋、元刊本五十余种，令材官骑士担负而趋。时泰峰已逝，家中落，诸孙尚幼，率其孀妇，追及于门.雨生不能夺，取其卷帙少者，自置舆中，其卷帙多者，仅携首帙而去。后经敏斋调停，以宋板世彩堂韩文、程大昌《禹贡论》、《九朝编年》、《毛诗要义》、《仪礼要义》、金刊《地理新书》等十种为赠，余仍反璧。存斋始大悟。盖同治壬戌，存斋随李筱泉制府瀚章榷税广东，始与雨生共事。时方以庐陵令失守免罪，尚未开复也。及存斋备兵南韶廉，雨生亦权苏松太道篆。存斋奉讳归田，则雨生已开府矣。存斋以访书至苏，雨生必先屏车骑过访，尊酒谈艺，极文字之乐，而不意其后竟以争搜古书成隙也。

　　存斋藏书，与丁竹舟松生同时著称于浙，而所藏尤富，颇多《四库》未收之本。中有宋版书二百部，故自颜其居曰皕宋楼。盖其自闽归田时，已有书百牍，及归而求之益勤。至光绪壬午，凡得书十五万卷，而坊刻不与焉。其宋，元刊及名人手钞，手校者，储之皕宋楼。若守先阁，则皆以后刊及寻常钞帙，按《四库书目》编序，而以晚近著述之善者附益之。

　　存斋既殁，其家中人以之售于日本人岩崎某，载归，贮之静嘉堂文库。日本所藏吾国书，曩缺史部、集部，及得此，举国相庆矣。

　　某富翁得宋刻元秘史某富翁好骨董，其实以耳为目者也。一日，有持宋椠书求购者，谓确为百宋一廛精品，指封面曰：「此宋五彩蜀锦也。」指标签曰：「此澄心堂画粉冷金笺也。」指签下衬纸曰：「此宣州旧玉版也。」富翁大喜，以三百金得之。翌日持以示人，相与称羡不置。忽一人从旁大笑曰：「封面标签衬纸，皆宋物矣，何以书为《元秘史》耶？岂宋时已预刻之耶？」富翁大惭.某书肆之图书集成贿赂之风，盛行久矣。然初犹稍有忌讳也，或以骨董、书籍、书画为媒。闻琉璃厂某书肆有《图书集成》一部，定价万金。赂权贵者，多以此首列礼单，非必受书者之为藏书家也。然屡馈屡受，而书仍在厂，众皆知此书为万金之代价矣。至孝钦后二次垂帘听政时，但书一券，并此代价之品无之矣。而《图书集成》遂亦不知所往。

　　朱子清藏书于结一庐咸丰庚申，英人焚淀园，京师戒严，持朱提一笏至厂肆，即可载书兼两。仁和朱修伯得之最多。其长子澄字子清，次子溍字子安，先后以道员需次江宁。子清亦好聚书，家藏既富，又裒益之，精本充牣，着《结一庐书目》。光绪庚寅，子清病殁，遗书八十柜，闻尽归张幼樵副宪佩纶.张为修伯之女夫也。

　　江建霞考订宋元本行格书之尚异本也，自尤氏《遂初目》始也，洎毛、钱、季、徐、何而大昌焉。书之记行字也，自何小山校宋本《汉书》始也，洎孙氏平津馆、黄氏士礼居诸目而益备焉。盖古人于椠刻之事，一行一字，固皆若有定律也。元和江建霞京卿标尝撰宋、元本行格表，属湘潭刘肇隅编校之。刘既手自编写，间亦拾遗补阙，私以例隐括之。其自四行至二十行与四部分列之数，及行字之先少后多，悉依江说，详注引用之书，其称景宋钞本、景元钞本、明翻宋本、明仿宋本者，苟非确有取证，则概附卷末焉。

　　汤柏龢涉目录之学扬州书贾汤柏龢稍涉目录之学，乐与名士游，有都门厂肆大贾风.临桂况夔笙太守周颐客扬二年，与之晨夕过从，往往清谭迻晷，不闻世俗之言。夔笙曰：「斯人如蜀罔杨柳，红桥璧月矣。」

　　寿伯福藏元刊汤液本草兰室秘藏衡山陈伯商编修鼎官京师日，曾于琉璃厂坊肆购得元太医院所刊《汤液本草》、《兰室秘藏》，字脚纸质，与元刊《事文类聚》无异，固元时印本，盖即常熟邵齐焘所曾藏者，第非黑口耳。后转入宗室寿伯福太史富家。光绪庚子拳乱，八国联军入京，法兵入其室，取以作薪矣。

　　蒋子贞藏元刊断肠集海宁蒋子贞，名学坚。藏元刊朱淑真《断肠集》，为道古楼故物，有年矣，卷末有黄荛圃跋。道光丙午，其尊人与孙次公、于辛伯、李壬叔作消寒会，尝以此命题.于诗仿樊榭论词体，极工，诗云：「愁绝黄昏月上时，文人词误女郎词.任伊衔却千秋恨，我怪小长芦钓师。」盖淑真元夜《生查子》词，实六一居士作，后人误编为淑真词，遂妄议其不贞，朱竹垞《词综》亦未更正，得此诗，可雪其冤矣。

　　内阁大库积书宣统己酉，开馆修《德宗实录》，于是有修理内阁红本大库之举.库积书甚多，率皆元时由宋都宫中运至者。自明以来，递有增益，皆置架中。六七百年，尘封蠧蚀.或请于主者，逐架清理，计得书十余万册。然多重复及州县志书，若朱批谕旨者，即有一百三十余部，其余官书亦多。清厘既毕，以箱盛之，送学部，拟藏之图书馆.其黄册、 「 录上谕.」 红册 「 录交片。」 仍留内阁，历科殿试策亦送学部。积书中有宋时宗谱，一为《仙源类谱》，计百五十余卷，存十余册，并记近支者。一为《宗藩庆系录》，约一百七十余卷，存二十余册，则记宗室也。二书皆书官名人名，惟《仙源类谱》具生卒年月，并公主嫁何人及改嫁，均详列。又睿忠亲王多尔衮致明史忠正公可法书稿，仅存其半。别有致唐通、马科二书，则向所未闻也。二书并《仙源类谱》、《宗藩庆系录》各一纸，曾有人用摄影法印之。

　　涵芬楼藏书宣统己酉，张菊生创设图书馆于海滨，凡得一万二千余种，其中宋刊、元椠、精校、旧钞之本，则五百有奇，因以所得古书，影模行世。馆曰涵芬楼，附属于商务印书馆之编译所。其地在宝山路，密迩沪宁车站。宝山路实隶宝山，而过客寓公之心目中，则无不以上海视之矣。楼中附藏西文书三千八百有奇，和文书五千有奇，中外报章及图画各四百余种，照片三千余张，此皆就辛亥以前言之也。楼所藏之书，中有明《永乐大典》。

　　我国巨籍，有《永乐大典》，都凡二万二千八百七十七卷，凡例、目录六十卷，明成祖勅胡广、解缙、王洪等纂修，以姚广孝监其事。始于癸未秋，成于戊子冬。冠以御制序文，广孝等进书表。初名《文献大成》，后改今名。徒以卷帙过巨，未能刊木。孝宗好读书，常置案头.嘉靖壬戌，禁中火，世宗亟令救出，幸未毁.遂诏阁臣徐阶照式橅钞一部，隆庆丁卯始毕。正本留干清宫，副本存皇史宬.朱竹垞官检讨时，访寻未获，每太息曰：「当为李自成衬马蹄矣。」然实藏于翰林院署也。盖国初以皇史宬藏实录，遂将大典移贮焉。时李穆堂在书局，首先借观.全谢山方寓李邸，因与李定为日课，日尽三十卷，以所签分令四人钞之，一日所签，或浃旬未毕，其难如此。会纂修三礼，谢山语总裁方望溪曰：「钞三礼之不传者，而副本缺少，几及二千卷，拟奏请发宫中正书补足之。」后未果。祁门马嶰谷曰管、仁和赵谷林昱，均为谢山致钞资.而谢山改知县，未久于其事。杭堇浦续《礼记集说》所采元人说，则半出于大典也。

　　纪文达公在翰林署斋戒，署有敬一亭，偶过之，见藏有《大典》，于是直宿之暇，辄翻阅一过，即已记其大略。乾隆壬辰，开四库全书馆，文达为总纂，全书经一手裁定，宜其溯源彻委，抉奥提纲，如驾轻车而就熟路也。时大兴朱笥河学士筠则请将《大典》中古书善本世所罕见者，择取缮写，各自为书，以复旧观，得旨允行。计编入《四库》书者，经部六十六种，史部四十一种，子部一百三种，集部一百七十五种，共四千九百二十六卷。第诸书辑散为整，考订不易，有业经辑出而未进呈者，如宋元《两镇志》、《奉天录》、《九国志》之类，亦复不少。嘉庆丁巳，干清宫灾，正本遂毁.而修《全唐文》时，大兴徐星伯松曾钞出《宋会要》五百卷，《中兴礼书》一百五十卷，《河南志》四卷，秘书省续到阙书二卷，仁和胡书农敬钞出施谔《临安志》十六卷，《大元海运记》一卷，孙文靖公尔准钞出仇远《山村词》。道光戊子重修《一统志》，嘉兴钱心壶仪吉曾奏请重辑《大典》未尽之书。谕俟《统志》修毕，再行核办.时某相国颇以为多事。逮《一统志》成，而西陲兵起，心壶亦降官，遂无人理此事矣。原书万余册，庋敬一亭，蛛网尘封，无人过问。咸丰庚申，与英法议和，使馆林立，密迩翰林院，书遂渐渐遗失。

　　光绪乙亥，重修翰林院衙门，所庋大典不及五千册。严究馆人，交刑部毙于狱，而书无着。丙子，尚有三千余册。每册高二尺，广尺二寸，粗黄布连脑包过，硬面宣纸朱丝阑，每叶三十行，行二十八字，朱笔句读，书名或朱书或否。其书零落不完，绝无巨帙。缪筱珊太史荃荪曾钞出《宋十三处战功录》、《曾公遗录》、《顺天志》、《泸州志》、《宋中兴百官题名》、《国清百录》诸书。至癸巳，而仅存六百余册。庚子之乱，毁翰林院以攻使馆之背，旧藏被焚，闻有为联军兵士所得者，或用以代薪，或辗转出售，于是涵芬楼遂从而得之。

　　穆缉香阿藏邸钞穆缉香阿，字向九，满洲镶红旗人。同治朝，尝以御史出守蒲州。家藏邸钞最富，自国初以来几备，与筠圃中丞鄂顺安之收藏历科闱墨，同为一时佳话也。

　　收藏家喜刻书海内收藏家喜刻书，仿宋、元本，有绝精者，校勘之勤，更非元、明所及。如鲍廷博之知不足斋，伍崇曜之粤雅堂，皆以私家之力，而刻书至数百种.其刻至数十种者，尤数见不鲜.丁善之论仿宋板丁善之二尹三在家富收藏，其祖竹舟主政、叔祖松生大令刻书甚多，濡染既久，故于刻书之仿宋法，日夕研究，深有所得。尝曰：「中古书契之作，手续繁而功用简，刻竹以为记载，汗简以蕲保存，至不便也。自隋开皇时，雕撰遗经，镂版以始。唐、五代因之，至北宋而其道大备。其时刊本，率由善书之士，誊写上版，故字体各异。元以降，赵松雪之书盛行，刻书者多仿其体.明隆、万间，乃有专作方体之书工以备锓版者，即今日盛行之宋体字也。」

　　北宋刊本之以大小欧体字刻版者，为最适观，以其间架波磔，秾纤得中，而又充满，无跛踦肥矬之病。乃阅时既久，欧体寖失，遂成今日肤廓之字样，好古者遂有欧宋体字之倡导，非矫同，实反古也。

　　高宗稽古右文，尝从侍郎金简之请，令于武英殿校刊古今书籍，曰聚珍板，乃枣木所制也。旋又有泥字、瓦字、锡字、铜字各种之制作。及海禁既开，西洋输入铅制活字及机器印书之法。始由香港教会制我国字，专为排印教会书籍之用，时称香港字，其分寸若今之四号字。未几，而日本推广大小铅字七种，以供我国印书之用，谓之明朝字，人咸便之，活字印书之业乃大盛。

　　今之号称能自制活字以应印书之求者，特由日本所输之字转制以成，非能写刻字样以为之也，故字体所限，仅为肤廓之宋体字一种而已。

　　板本之所以贵乎北宋者，非徒以其古也。其字体之端严，刊刻之精良，实为各种刊本之冠。今人有鉴于此，因制为欧宋体活字焉。其法，刻木模蜡笵铜浇铅，经种种手续，而成方体字七种，长体字三种，扁体字三种焉。

　　毛子晋刻书毛子晋居昆湖之滨，以孝弟力田世其家。父虚吾强力耆事，尤精于九九学.子晋生而　谨，好书籍。父母以一子，又危得之，爱之甚。而子晋手不释卷，篝灯中夜，尝不令二人知。蚤岁为诸生，有声邑庠。已而入太学，屡试南闱不得志，乃弃举业，一意为古人之学，读书治生之外，无所事事矣。江南藏书之富，自玉峯菉竹堂、娄东万卷楼后，则数海虞。然顺治庚寅十月，绛云楼不戒于火，而岿然独存者，惟毛氏汲古阁.登其阁者，如入龙宫鲛肆，既怖急，又踊跃焉。其制上下三楹，自子讫亥，分十二架，中藏《四库》书及释、道两藏，皆南北宋内府所遗，纸理缜滑，雅可宝玩。又有金、元人本，多好事家所未见。子晋日坐阁下，手翻诸部，雠其讹谬，次第行世。滇南官吏，至不远万里，遗厚币以购毛氏书，一时载籍之盛，近古未有也。

　　盖子晋髫龄即好锓书，有屈、陶二集之刻。客有言于虚吾者曰：「公拮据半生，以成厥家。今有子不事生产，日召梓工弄刀笔，不急是务，家殖将落。」母戈孺人 「 钱牧斋《初学集》有《毛母戈孺人序》，亦空文不具事实。」 解之曰：「即不幸以锓书废家，犹贤于摴蒱六博也。」乃出橐中金助成之。书成，而雕镂精工，字绝鲁亥，四方之士，购者云集。于是向之非且笑者，转而叹羡之矣。其所锓诸书，一据宋本。或戏谓子晋曰：「人但多读书耳，何必宋本为？」子升辄举唐诗「种松皆老作龙鳞」句为证曰：「读宋本，然后知今本「老龙鳞」之为误也。」子晋固有巨财，家畜奴婢二千指，同釜而炊，均平如一。躬耕宅旁田二顷有奇，区别树艺，农师以为不逮。竹头木屑，规画处置，自具分刌，即米盐琐碎，时或有贻一诗投一札者，辄举笔属和，裁答如流。其治家也有法，旦望则率诸子拜家庙，以次谒见师长，月以为常。以故一家之中，能文章，娴礼义，彬彬如也。生平无疾言遽色，凝然不动，人不能窥其喜愠.及其应接宾朋，等杀井井。顾中庵尝笑曰：「君胸中殆有一夹袋册耶？」明崇祯壬午、癸未间，徧搜宋遗民忠义二录、《西台恸哭记》与月泉吟社、《河汾谷音》诸诗，刻而广之。未几，遂有顺治甲申、乙酉南北之事。每自叹曰：「人之精神意思所在，便有鬼物凭依其间，即予亦不知其何为也。」

　　明亡，子晋杜门著书以自娱，无矫矫之迹，有渊明乐天之风，与耆儒、故老、黄冠、缁衲十数辈为佳日社。又为尚齿社，烹葵翦鞠，朝夕唱和以为乐。闲或临眺山水，当其得意处，则留连竟日。遇古碑文碣志，急嘑童子摹搨数纸，然后去。

　　子晋雨后与太仓陈言夏探乌目诸泉，穷日之力，言夏饥且疲矣，回顾子晋，方行步如飞，登顿险绝，乐而忘返，其兴会如此。居乡党，好行其德，　于亲戚故旧.其师若友，如施万赖，王德操辈，或槖饘终其身，或葬而抚其子。建黄泾诸桥，亘一十八里，无望洋褰涉之苦。岁大饥，则赈谷代粥，周邻里之不火者。司李雷雨津尝赋诗赠之曰：「行野渔樵皆拜赐，入门僮仆尽钞书。」见之者皆谓为实录也。

　　朱竹垞刻绝妙好词朱竹垞窃钞钱遵王《读书敏求记》一事，人皆艳称之。盖其笃嗜古籍，不得已而出此，虽事近诡谲，而仍不失为雅人深致也，时人谓之雅赚。何义门曾于《读书敏求记》跋其后云：「绛云楼未烬之先，藏书至三千九百余部，而遵王所记凡六百有一种，皆纪宋版、元钞及书之次第完阙，古今不同，手披口览，类而载之，遵王毕生之精华萃于斯矣。书既成，扃之箧中，出入每自携.灵踪微露，竹垞谋之甚力，终不可见。既而校士江南，方伯龚某遍召诸名士，大会秦淮河，遵王与焉。是夕，竹垞私以黄金翠裘，与侍书小史，启鐍得之。豫置楷书生数十于密室，半宵写成，而仍返之。当时所录，并《绝妙好词》在焉。词既刻，始作书告之。遵王始知为竹垞所诡得，且恐其流传于外也，竹垞乃设誓以谢之。」

　　顾涧薲刻宋本尔雅顾涧薲尝得明嘉靖时吴元恭本《尔雅》郭注三卷，序而重刻之。吴本原出宋椠，远胜俗刻之伪脱。经文有与《开成石经》不合者数处，如《释宫》「屋上薄」，石本作「簿」；《释天》「何鼓」，石本作「河」；《释水》「县出」，石本作「悬」。石本未必是，板本未必非。又如「接虑李」之「椄」从木，「姑施（　虫）」之「蛄」从虫，盖相承如此，仍足资考订也。

　　张青在重刊李雁湖注王荆公诗张菊生之六世祖名宗松字青在号寒坪者，康熙末叶海盐之诗人也。老困场屋，躭吟咏，着有《扪腹斋诗词》。尝刊李雁湖注王荆公诗，以刘须溪评点，品藻甲乙，有所未当，特芟去之。又惜其无年谱，因以本传补之。又失去魏鹤山序及卷三十、卷五十两末叶，访求毕世，终不可得。及卒，其弟芷斋在知不足斋主人鲍渌饮处，钞得魏序而补刊之。菊生复购得原板一部，则年谱及卷三十、卷五十两末叶均赫然具在，将影印以行世也。

　　席玉照刻书自汲古毛氏、述古钱氏两家皆陵替，而常熟刻书之风浸微，然亦未尝绝也。如席玉照、孙庆曾、鱼虞岩皆斤斤于雪钞露校，衍其一派。惟多留心于说部小集，以一二零编自喜，而于经史转畧矣。玉照，名鉴，藏书极富，所刻古今书籍，板心均有「扫叶山房」四字。

　　陈东为刻书陈东为，名春，萧山人。以村居僻左，尠所闻见，蓄疑未达，则求教于邑中有道之士，得以读其所藏之书，于汪吏部苏潭尤契洽也。苏潭家富图籍，而搜访不倦，每得善本，辄以相示。东为之尊人高年耽寂，自号冲虚。七十生朝，苏潭持手校《列子》张汪为寿，东为为之梓印。由是益思流布秘籍，谋之苏潭，遂择考证经史有裨实用者，次第写版。东为家藏书之处曰湖海楼。

</div>
    <div class="pagination">
<a href="清稗类钞_page174.html">上一页</a><span>...</span><a href="清稗类钞_page170.html">170</a><a href="清稗类钞_page171.html">171</a><a href="清稗类钞_page172.html">172</a><a href="清稗类钞_page173.html">173</a><a href="清稗类钞_page174.html">174</a><span class="current-page">175</span><a href="清稗类钞_page176.html">176</a><a href="清稗类钞_page177.html">177</a><a href="清稗类钞_page178.html">178</a><a href="清稗类钞_page179.html">179</a><a href="清稗类钞_page180.html">180</a><span>...</span><a href="清稗类钞_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
