<!DOCTYPE html>
<html>
<head>
    <meta charset="UTF-8">
    <title>清稗类钞 - 第 246 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 246 页/共 432 页</h1>
    <div class="content">　　女猫

　　山东、河北人谓牝猫为女猫。

　　波斯猫

　　波斯猫极大，京师产之。

　　紫猫

　　紫猫，产西北口，视常猫为大，毛亦较长而色紫，土人以其皮为裘。

　　瞎猫守香菰

　　闽、浙山中种香菰者，恒有鼠啮之患，土人多用猫守之。去猫之双眼，纵之，叫遍山，以警鼠。猫既瞽而得食，即无所他之，惟有昼夜瞎叫而已。

　　顾横波蓄乌员

　　合肥龚芝麓宗伯所宠顾横波夫人媚，性爱猫，有名乌员者，日于花栏绣榻间，徘徊抚翫，珍重之意，逾于掌珠，饲以精餐嘉鱼。一日，以过餍而毙，夫人惋悒累日，至辍膳。芝麓特以沉香斵棺瘗之，延十二女僧建道场三昼夜，为之超度。

　　朱竹垞咏猫

　　朱竹垞尝以《雪狮儿》词和钱葆馚《咏猫》，词云：「吴盐几两，聘取狸奴，浴蚕时候。锦带无痕，搦絮堆绵生就。诗人黄九，也不惜买鱼穿柳。偏爱住戎葵石畔，牡丹花后。午梦初回晴昼，敛双睛乍竖，困眠还又。惊起藤墩，子母相持良久。鹦哥来否？惹几度春闺停绣。重帘逗，便请炉边叉手。」

　　吴世璠蓄三猫

　　吴世璠，三桂之子也，既败，有三猫，为大军之偏裨所得，颈有悬牌，一曰锦衣娘，一曰银睡姑，一曰啸碧烟，皆佳种也。

　　于文襄蓄冲雾豹

　　金坛于文襄公敏中所蓄猫，曰冲雾豹，极爱之，餐时侍案侧，辄分旨甘以赐之。

　　戴珠渊爱猫

　　钱塘戴珠渊鹾尹廷熺爱猫，一日失之，成一诗，邀王素心、厉樊榭和之。诗云：「数卷残书谨护持，衔蝉迎得浴蚕时。一宵拋却藤墩去，便有梁间黠鼠知。翻经为伴夜灯余，肯恋邻家食有鱼。葵苋闲园还忆否？秋风黄蜨影蘧蘧。」

　　女爱猫

　　李松云中丞之女公子爱猫，中丞守成都时，简州牧尝选佳猫数十头，并制小床榻及绣锦帷帐以献。孙平叔制军有女孙，亦爱猫，督闽浙时，台湾守令所献，亦多美者。

　　邹泰和檄捕猫

　　邹泰和学士有爱猫癖，每宴客，必呼猫至，与食必均，曰：「毋相夺也。」尝督学河南，按临商邱毕，出署，失一猫，严檄县官捕之。令苦其烦，乃用印文详报云：「卑职遣干役四人挨家搜捕，至今逾限，宪猫不得。」

　　迎猫

　　蚕忌鼠，迎猫以辟之。宋陆游诗曰「裹盐迎得小狸奴」是也。嘉庆朝，富阳周芸皋廉访凯有迎猫诗，诗曰：「元宵闹灯火，蚕娘作糜粥。将蚕先逐鼠，背人载拜祝。「《岁时记》正月十五日作粥，登屋上食之，咒曰：「登高糜，挟儿脑，欲来不来待我三蚕老。」盖为蚕逐鼠也。」裹盐聘狸奴，加以笔一束。「杭俗聘猫加笔，借逼鼠意。」尔鼠虽有牙，不敢穿我屋。」

　　典库蓄焦脚虎

　　道光乙酉，浏阳马家冲某家猫产四子，一焦其足。弥月丧其三，而焦足者独存，形色俱劣，亦不捕鼠，常登屋，捕瓦雀咬之，时或缩颈于池边，与蛙蝶相戏。主人嫉其痴懒，一日，携至县，适典库某见之，駴曰：「此焦脚虎也。」试升之屋檐，三足俱伸，惟焦足抓定，久不动。旋掷之墙间，亦如之。市以钱二十缗，其人喜甚。先是，典库固多猫，自此羣猫皆废，十余年不闻鼠声。人服其相猫，谓得诸牝牡骊黄外也。

　　佳猫能镇三五家

　　王玥亭少尹宝琛初尉平远时，寓多鼠，乃于民家索得一猫，捕之，鼠患遂靖。此猫甚灵驯恋旧，时视其故主。旋迁入署，仍不忘原寓及故主之家，往复遍历，三处往来，鼠耗皆绝。俗谓佳猫能镇三五家，洵不诬也。

　　刘少涂蓄老？猫

　　道光丙午春，桐城刘少涂家所蓄之老？猫，生一子，白色，长毛毵毵，形如狮。方存之云：「此异种也，不易得。」养之年余，日夕在旁，鼠耗寂然。一日，天未明，猫忽至床，大吼数声去，已而死，盖诀别也。

　　自莲蓄喉珠腹镜之猫

　　潮阳县文照堂僧自莲有小猫一，尾稍屈，如麒麟尾，色纯黑，惟喉间有一点白毛如豆，腹下有一片白毛如小镜。此为相猫经所未载，黄鹤楼谓可称之曰喉珠腹镜。

　　陶文伯蓄负印拖枪之猫

　　陶文伯家蓄白猫，其尾独黑，背有一团，黑色，额则无，是可称负印拖枪也。肥大，重可七八斤。性灵而驯，每缚置案侧，偶肆叫跳，鞭以竹梢，亟趋避，或俛首帖伏。其常时虽以杖惧之，略无惧色。

　　黄鹤楼饮猫以酒

　　猫之饮酒，黄鹤楼曾试之，惟谓不可骤饮以杯，须蘸抹其嘴。猫舔有滋味，则不惊逸。及十余巡，辄醺醺也。

　　猫吸鸦片烟

　　猫之吸鸦片烟，张小涓曾试之。小涓为浙中县尉，侨寓温州，有猫数头，惯登烟榻，小涓常含烟喷之，猫皆能以鼻迎（口畜）。久之，状如醉。每开灯，辄至，敛具，则去。于是人皆谓张小涓家猫亦有烟癖，闻者莫不粲然。

　　黄伯山蓄孝猫

　　黄伯山大令柬之宰揭阳日，尝于番舶购得一猫，毛洁白如雪，长寸许，粤人称为孝猫，蓄之不祥。然伯山升同知，擢知府，此猫固犹在也。谓之孝猫者，俗称持丧服者为穿孝，猫毛纯白，故有是称。

　　吴云帆蓄猫

　　吴云帆太守尝蓄一猫，色纯紫，光彩夺目，长而肥大，重可十余斤。

　　黄虎岩蓄印星猫

　　钜鹿令黄虎岩有印星猫一双，不善捕鼠，然署中鼠耗亦为之肃清。

　　猫与蛇鬬

　　猫与蛇鬬，俗称龙虎鬬.山阴张冶园尝见猫蛇鬬于屋背，蛇败，穿瓦罅下遁。适屋下有人见之，以锄挥为两段，上段飞去，已而结成翻唇肉疤，大如碟。一日，断蛇者昼卧于床，蛇穿其帐顶，欲下囓之，以肉疤格搁。猫适见之，登床猛喊。其人惊醒，见蛇，惧而避之，幸未遭噬。人谓蛇知报冤，猫知卫主也。

　　猫有三足

　　电白县水东镇有侨居之浙人杨某，蓄一猫，而三足，后一足短软，不具其形。眼一黄一白，俗呼日月眼。甚瘦小，声亦细，鼠闻声辄避。见狗，即登其背，龁其耳，狗亦畏之。

　　胡光林蓄狮猫

　　狮猫以京师为多，状如狮，故得此名，有金钩挂玉瓶、雪中送炭、乌云盖雪、鞭打绣球等百余种，纯白者不多见。柔毛有长四五寸者。两眼必以异色为贵，名雌雄眼，都人尝以之与狮狗并称。

</div>
    <div class="pagination">
<a href="清稗类钞_page245.html">上一页</a><span>...</span><a href="清稗类钞_page241.html">241</a><a href="清稗类钞_page242.html">242</a><a href="清稗类钞_page243.html">243</a><a href="清稗类钞_page244.html">244</a><a href="清稗类钞_page245.html">245</a><span class="current-page">246</span><a href="清稗类钞_page247.html">247</a><a href="清稗类钞_page248.html">248</a><a href="清稗类钞_page249.html">249</a><a href="清稗类钞_page250.html">250</a><a href="清稗类钞_page251.html">251</a><span>...</span><a href="清稗类钞_page247.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
