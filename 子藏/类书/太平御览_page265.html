<!DOCTYPE html>
<html>
<head>
    <meta charset="UTF-8">
    <title>太平御览 - 第 265 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 265 页/共 737 页</h1>
    <div class="content">《博物志》：徐君宫人有娠而生卵，以为不祥，弃於水滨。独孤母有犬名鹄仓，猎於水滨，得所弃卵，衔以来归。独母以为异，乃覆需之，遂成儿，儿生而偃，故以为名。徐君宫中闻之，乃更录取。长而仁知，袭君徐国。後鹄仓临死生角而九尾，实黄龙也，偃王葬之徐界中，今见有狗垄。
又曰：妇人妊娠，不欲见鬼恶物、异鸟兽，食亦当避异常味。欲见熊、虎、豹、射御，食牛心、白犬肉、鲤鱼头。正席而坐。割不正不食。听诵诗书讽咏之声，不听淫声，不视邪色。以此产子，子贤明、端正、寿考，所谓胎教之法。
《异苑》曰：瞽瞍生舜，徵在生孔子，其有胎教也哉？妇人妊娠未满三月，著婿冠衣，平旦左绕井三匝，映井水，许见影而去，勿返顾，勿令婿见，必生男。
又曰：魏兴李宣妻樊氏，义熙中怀妊，过其不孕，而额上有创，儿穿之以出，长为将，今犹存，名胡儿。
又曰：太原温盘石母，怀身三年然後生，堕地便坐而笑，发覆面，牙齿皆具。
《续搜神记》曰：袁真在豫州，遣妓女纪陵送阿薛、阿郭、阿马三妓与桓宣武。至经时，三人半夜共出庭前观望，忽见一流星夜从天直堕盆水中，□然明净。薛、郭二人更以瓢酌水，皆不得。阿马最後取，星正入瓢中，便饮之，即觉有娠，遂生桓南郡。
《幽明录》曰：谯郡胡馥之娶妇李氏，十馀年无子，而妇卒，哭恸云：“竟无遗体遂丧，此酷何深？”妇忽然起坐曰：“感君藏悼，我不即朽，君可暝後见就，依平生时阴阳，当为君生一男。”语毕还卧。馥之如言，不取灯烛，暗而就之。交接後叹曰：“亡人亦无生理，可别作屋见置，瞻视满十月然後殡。”尔来觉妇身微暖，如未亡。既及十月，果生一男，男名灵产。
《论衡》曰：后稷之母衣帝喾之服，坐息帝喾处而妊身。
又曰：傅言黄帝任二十月而生，生而神灵，弱而能言。
《语林》曰：张衡之初死，蔡邕母始孕。此二人才貌相类，时人云邕是衡之後身。
卷三百六十一　人事部二
产
《毛诗□鸿雁□斯干》曰：乃生男子，载寝之床，载衣之裳，载弄之璋。乃生女子，载寝之地，载衣之裼，载弄之瓦。
又《生民》曰：厥初生民，时维姜原。诞弥厥月，先生如达。（后稷之在其母终人道，十月而生，生如达之生，言易也。）不坼不副，无灾无害。（言易也。凡人在母母则病，生则拆副，灾害其母，横逆人道。）以赫厥灵，上帝不宁。不康祀，居然生子。
《礼记□内则》曰：妻将生子，及月辰，居侧室。（侧室谓夹之室，次燕寝也。）夫使人日再问之。至生子，夫复使人日再问之。子生，男子设弧於门左，女子设於门右。（弧者，有事于武者也；者，妇人之佩巾。）三日始负子，男射女否。国君世子生，告於君。接以太牢。三日，卜士负之，射人以桑弧蓬矢六，射天地四方。
《左传□隐公玄年》曰：初，郑武公娶于申，曰武姜，生庄公及共叔段。庄公寤生，惊姜氏，故名寤生。
又《襄五年》曰：初，宋芮司徒生女子赤而毛，弃诸堤下。共姬之妾取以入，名之曰弃，长而美。
又《昭二十八年》曰：叔向娶申公巫臣氏，生伯石。伯石始生，子容之母走谒诸姑，（子容母，叔向嫂，伯华妻也。）曰：“长叔姒生男。”姑视之，及堂，闻其声而还，曰：“是豺狼之声也。狼子野心，非是，莫丧羊舌氏矣。”遂弗视。
又《昭二十九年》曰：公衍、公为之生也，其母亻皆出。（出之三日产舍。）公衍先生。公为之母曰：“相与偕出，请相与偕告。”（留公衍母使待己共白公。）三日，公为生，其母先以告，公为为兄。公私喜於阳谷而思於鲁，曰：“务人为此祸也。（务人，公为也。始于公若谋逐季氏。）且後生而为兄，其诬也久矣。”乃黜之，而以公衍为太子。
《家语》曰：子夏问曰：“商闻《易》之生人及万物，鸟兽昆虫各有奇偶，菩拗不同，而凡人莫知其情，惟达道德者能原其本焉。天一、地二、人三，三三为九，九九八十一，一主日，日数十，故人十月而生。八九七十二，偶以承奇，奇主辰，辰为月，月主马，故马十二月而生。七九六十三，三主斗，斗主狗，故狗三月而生。六九五十四，四主时，时主豕，故豕四月而生。五九四十五，五为音，音主猿，故猿五月而生。四九三十六，六主律，律主鹿，故鹿六月而生。三九二十七，七主星，星主虎，故虎七月而生。二九一十八，八主风，风主虫，故虫八月而化。其馀各从其类矣。鸟鱼生於阴而属幼婶，故皆卵生。吞者八窍而卵生，龃嚼者九窍而胎生。昼生者类父，夜生者类母。敢问其皆然乎？”孔子曰：“然。吾闻诸老聃，亦如子之言也。”
《史记□楚世家》曰：吴回生陆终，陆终生六子，拆副而生焉。
又曰：田婴有子四十馀人，其贱妾有子名文，以五月生。婴告其母：“勿举也。”其母窃举生之。及长，因其兄弟而见其子文於田婴。婴怒其母曰：“吾令若去此子，而敢生之，何也？”文顿首，因曰：“君所不举五月子者何故？”婴曰：“五月子者，长及户齐，将不利其父母。”文曰：“人生受命於天乎，受命於户耶？”婴默然。文曰：“必受命於天，君何忧焉？必受命於户，则可高其户耳。”
《汉书》曰：高祖七年春，令民产子复勿事二岁。（勿事，不使役也。）
又曰：卢绾与高祖同里，绾亲与高祖太上皇相爱，及生男，高祖、绾同日生，里中持羊酒贺两家。及高祖、绾壮学书，又相爱也。
又曰：武帝征伐四夷，重赋於民，民产子三岁则出口分，至於生子辄杀。玄帝议令民产子七岁及出口分。
《东观汉记》曰：敬隐宋后以王莽末年生，遭世仓卒，其母不举，弃之南山下。时天寒，冬十一月，再宿不死。外家出，过於道南，闻有儿啼声，怜之，因往就视，有飞鸟纡翼覆之，沙石满其口，鼻能喘，心怪违之，以有神灵，遂取而持归养，长至年十三岁，乃以归宋氏。
《後汉书》曰：窦武母产武，并产一蛇。
又曰：虞延初生，上有物，若一匹练，遂上升天，占者以吻吉。
《魏志》曰：黄初六年三月，魏郡太守孔羡《表黎阳令程放书》言：“掾汝南屈雍妻王以去年十月十二日，在草生男儿，从右腋生水腹下而出，其母自若，无他异痛，今疮已愈。母子安全无灾无害也。”
王隐《晋书》曰：齐王□辅政，太安玄年，有妇人诣大司马门寄产，吏驱之。妇人曰：“我截齐便去耳。”言毕不见。识者闻而恶之，至二年谋反诛。
又曰：程咸，字延休，魏郡武安人也。其母夜梦白头公授之以药曰：“服此当生贵子也。”生咸，好学有才，为锺毓主记。毓弟会问有可与语吏否，毓乃称咸。
孙盛《晋阳秋》曰：魏舒主人妻产，俄闻车马之声，问曰：“男女？”从者入，反曰：“男也。”年十五以兵死。又问寝者谁，曰魏公舒。默然谢之。
干宝《晋纪》曰：愍帝建兴三年，抱罕伎人产一龙子，色似锦文，望之如见神光在床上，少有就视者。
《後魏书》曰：太祖道武皇帝讳圭，献明皇帝之子也，以建国三十四年七月七日生於参合陂北。明年，有榆生於理胞之坎，遂成林。
《前赵录》曰：刘渊字玄海，父豹，母呼延，梦服日精，十三月而生渊。刘聪母曰张夫人，十五月生聪焉。
《三十国春秋》曰：前秦蒲洪父怀归，为部落小帅，其母姜氏因寤产洪，惊悸而寤。
又曰：後凉秃乌孤七世祖寿阗之在孕也，母梦一老父被左衽，乘白马，谓曰：“尔夫虽西移，终当东返，至京，必生贵男，长为人主。”言终胎动而寤，後因寝生寿阗被中，因以秃为号，寿阗为名。
《後赵书》曰：黎阳民妻产三男一女，勒赐乳母帛，以为休祥。
崔鸿《南燕录》曰：慕容德，少子，母公孙夫人，晋咸康中，昼寝生德，左右以告，方寤而起。既生，似郑庄公，曰：“长必有大德。”遂以德为名。
《宋书》曰：王敬则母为女巫，常谓人云：“敬则生时，胞衣紫色，後应得鸣鼓角。”人笑之曰：“汝子得为人吹角，可矣。”
又曰：王镇恶之产也，当五月五日，家人欲弃之，其祖猛曰：“昔孟尝君如是而相齐，此儿必兴吾族。”因以镇恶为名。
又曰：范晔字蔚宗，母如厕产之，额为砖所伤，故以砖为小字。
《北齐书》曰：武明娄皇后，讳昭君，性宽厚，不妒忌。高祖率众将讨西寇，出师之夜，后孪（生患切，双生子也。）生一男一女。左右以危急请追告高祖，后弗听，曰：“王出统大兵，何得以我故轻离大军！”
《唐书》曰：幽州节度使刘济，怦之长子。初，母难产，既产，侍者初见是一大蛇，黑气勃勃，莫不惊走。及长，颇异常童。所居室焚，人皆惊救，从济容而出，众异之。累历牧宰。及怦为节度，济为行军司马。怦卒，军人习河朔旧事，济请代父为帅，朝廷从之。
《庄子》曰：厉之人夜半生其子也，遽取火而视之，汲汲然恐其似己也。
《吕氏春秋》曰：夏后孔甲佃于东阳山，大风晦，迷入民室，主人方乳。或曰：“后来是良日也，子必大吉”；或曰：“不胜，必有殃咎”。乃取归，曰：“为余子，谁敢殃之？”子成人，幕动析，（音老。）斧破斩其足，遂为守者。孔子曰：“呜呼！有命矣。”
《西京杂记》曰：王凤五月五日生，其父欲勿举，其母曰：“田文五月五日生，父婴敕其母勿举，母窃举之，後为孟尝君。以占事推之，非不祥。”遂举之。
又曰：霍将军妻产二子，疑所为兄弟，或曰前生为兄，後生为弟。今虽俱日，亦宜以先生者为兄。或曰居上者宜为兄，居下者宜为弟，居下者前生，今宜以前生为弟。时霍光闻之，曰：“昔殷王祖甲一产二子，曰嚣、曰良，以卯生嚣，以巳生良，则以嚣为兄，以良为弟。若以在上为兄，嚣亦当为弟矣。昔许僖公一产二女，曰娥、曰茂；楚大夫唐勒生二子，一男一女，男曰贞夫，女曰琼华，皆以先生者为长。近代郑昌、时文、长倩并一生二男，滕公一生二女，孝黎一生一男一女，并以前生者为长，霍氏亦以前生为兄焉。”
《玄中记》曰：朱梧县，其民服役，依海际居，产子以沙石自拥，不食米，止资鱼以为生气。
又曰：丈夫民，殷帝大戊使王英采药於西王母。至此绝粮，不能进，乃食木实，衣以木皮，终身无妻，产子二人，从背胁间出，其父则死，是为丈夫民，去玉门二万里。
《外国图》曰：长人国妖，六年乃生而白首，儿则长大，乘云而不还，龙类也。
崔玄山《濑乡记》曰：李母祠在老子祠北二里，祠门左有碑，文曰：“老子圣母李夫人碑”。老子者，道君也，始起乘白鹿下，托於李氏胞中，七十二年产於楚国淮阳苦县濑乡曲仁里。老子名耳，星精也，字伯阳，号曰聃。
《孔演图》曰：孔子母徵在游大泽之陂，睡梦黑帝使请，己巳往梦交，语曰：“汝乳必於空桑之中。”觉则若感，生丘於空桑中。
《广志》曰：獠民皆七月生。
《帝系》曰：陆终娶鬼方国君之妹，谓之女贵，生六子，孕而不育。三年，启其母左胁三人出，右胁三人出。
《风俗通》曰：生三子不举。俗说生子至於三子，似六畜，言其妨父母，故不举之也。谨按春秋《国语》：“越王勾践令民生三子者与之乳母，生二子者与之饩。”三子，力不能独养，故与乳母。所以人民繁息，卒灭强吴，雪会稽之耻，行霸於中国者也。古陆终氏娶于鬼方，谓之女贵，是生六子皆为诸侯。今人多生三子，悉成长，父母完安，岂有天所孕育而害其父母兄弟者哉？
又曰：不举寤生子。俗说儿堕地未能开目视者，谓之寤生，举寤生子妨父母。谨按《春秋左氏传》：“郑武公娶于申，曰武姜，生庄公及共叔段。庄公寤生，惊姜氏，因名寤生。”武公老终天年，姜氏亦然，安有妨其父母乎？
又曰：汝南周霸，字翁仲，为太尉掾。妇於乳舍生女，自毒无男。时屠妇比卧得男，因相与私货易，裨钱数万。後翁仲为北海相，吏周光能见鬼，署光为主簿，使还致敬於郡县，因告光曰：“事讫，腊日与小儿俱上冢，去家经十三年，不躬蒸尝。主簿微察，知相先君宁息，会同饮食，忻娱不已。往到於冢上，郎君沃酹，主簿俯伏在後。但见屠者弊衣蠡结，倨神坐，持刀割肉，有五时衣带青黑绶数人，彷徨阴堂东西厢，不敢来前。”光怪其故。还至，引见问之。乞屏左右。起造於膝前，白事状如此。翁仲曰：“主簿出，勿言。”因持剑上堂，谓妪：“汝何故杀吾子？”妪大怒曰：“卿常言儿声气喜学，似我老公，欲死欲作狂语。”翁仲曰：“祠祭如不具服，子母立截！”妪辞穷情竭，泣涕具陈其故。时子巳年十八，呼与辞决曰：“凡有子者，欲以承先祖，先祖不享血食，无可奈何。”自以衣裘僮仆车马送，迎取其女。女嫁为卖饼子妇，後西平李文思，文思官至南阳太守。翁仲便养从弟子熙，为高邑令。
又曰：颍川有富室，兄弟同居，两妇数月皆怀妊。长妇胎伤，因闭匿之，产期至，同到乳母舍。弟妇生男，夜因盗取之，争讼三年，州郡不能决。丞相黄霸出坐殿前，令卒抱儿，取两妇各十步，叱妇曰：“自往取之。”长妇抱持甚急，儿大啼叫；弟妇恐伤害之，因乃放与而止，甚怆怆。长妇甚喜。霸曰：“此弟子也。”责问乃伏。
又曰：不举父同月子，俗云：妨父也。按《左传》，桓公之子与父同月生，因名子“同”。汉明帝亦与光武同月生。
《神仙传》曰：老子母怀之七十岁乃生，时割其左腋而生，生而白首，故谓之老子。
《列仙传》曰：木羽，钜鹿南祁乡人，贫，母王助产，尝探儿，儿生开眼，视母大笑，母乃惊怖。仍梦见大冠赤帻者守，儿曰：“此司命君也，当报汝，使汝子木羽得仙。”後生儿，字木羽，所探儿。年十五，夜有车马迎之，过呼：“木羽，木羽，为我御来。”遂相随去。
《列异传》曰：华子鱼为诸生，尝宿人门外，生人妇夜主。有两吏来诣其门，便相向僻易，欲退。相谓曰：“公在此。”因踟蹰良久，一吏曰：“籍当定，奈何得住？”乃前，向子鱼拜。相将入，出共语曰：“当与几岁？”一人曰：“当与三岁。”子鱼後故往视之，儿果年三岁已死。乃自喜曰：“我固当公。”後果为太慰。
《益部耆旧传》曰：哀牢夷者，其先有妇人名沙壹，居于牢山。尝捕鱼於水中，触沉木，若有感，因怀妊，十月产子，男十人。後沉木化而为龙出水，沙壹忽闻龙语曰：“若生我子，今悉何在？”九子见龙惊走，独小子不能走，背龙而坐，龙就而舐之。其母鸟语，谓背为九，谓坐为隆，因名小子曰九隆。及後长大，诸兄共推以为王。
《博物志》曰：蜀郡诸山夷，名曰獠子，妇人妊身七月，生时必须临水，儿生便置水中，浮即养之，沉便遂弃也。至长皆拔去其上齿，後狗牙各一，以为身饰。
《论衡》曰：黄帝二十月而生。
又曰：唐文伯，河东蒲坂人也。其生亦以夜半时，生，有人从门呼其父名。父出应之，不见人，见一木杖植其门侧，好善异于众。其父持杖入门以示人，人占曰：“吉。”文伯位至广汉太守，以杖当得子之力矣。
谯周《法训》曰：一产二子者，当以後生者为兄，言其先胎也。答曰：“此野人之凿语耳。君子不测暗，安知胎之先後也？”
《傅子》曰：昔燕赵之间，有三男子共娶一女，生四子，後争讼。廷尉延寿奏云：“禽兽生子逐母，宜以四子还母，尸三男子于市。”
《世说》曰：胡广本姓黄，五月生，父母恶之，乃置之瓮，投于江湖。翁见瓮流下，闻有小儿啼声，往取，因长养之以为子，登三司，流有中庸之号。广後不治其本亲服，云“我于本亲已为死人也”，世以此为深讥焉。
《搜神记》曰：陈仲举微时，尝宿黄申家，而申妇方产，有扣申门者，家人咸不知。久之，方闻屋里有言：“宾堂下有人，不可进。”扣门者相告曰：“今当从後门往。”其一人便往。有顷还，留者问之：“是何等？名为何？当与几岁？”往者曰：“男也，名为奴，当与十五岁。”“後应以何死？”答曰：“应以兵死。”仲举告其家曰：“吾能相，此儿当以兵死。”父母惊之，寸刃不使得执也。至年十五，有置凿于梁上者，其末出，奴以为木也，自下钩之，凿从梁落，陷脑而死。後仲举为豫章太守，故遣吏往饷之申家，并问奴所在。其家以此具告仲举，仲举叹此谓命矣。（《幽明录》同。）
《异苑》曰：魏郡徐逮，字君。及妇平昌孟氏生儿，头有一角一脚，头正仰向，通身尽赤，落地无声，乘标而去。
又曰：丹阳县骆庆妇，生一男一虎一，、虎毛色斑黑，牙爪皆备，即杀之。儿经六日而死，母不异。
又曰：沛国武标之妻林氏，玄嘉中怀身得病而死。俗忌含胎入柩，柩中要须割出。妻乳母伤痛之，乃抚尸而咒曰：“若天道有灵，无令死被擘裂。”须臾，尸面然上色，於是呼婢共扶之。俄顷，儿堕而尸倒也。
《嵩高山记》曰：昔阳翟有妇人妊身，三十月乃生子，从母背上出。五岁便入北山学道，神明为母立祠，因号曰“开母祠”焉。
卷三百六十二　人事部三
姓
《说文》曰：姓，人所生也。古之神圣人母感天而生子，故称天子。因生以从女、生，生亦声也。
《易类谋》曰：黄帝吹律以定姓。
《左传□隐八年》曰：无骇卒，羽父请谥与族。公问族於众仲。众仲对曰：“天子建德，因生以赐姓，（因其所由生以赐姓。谓若舜由沩，故谓陈为妫姓。）胙之土而命之氏。诸侯以字（诸侯位卑，不得赐姓，故其臣因氏其王父字。）为谥，因以为族，官有世功，则有官族，邑亦如之。”公命以字为展氏。（无骇，公子展之孙，故为丧氏也。）
又《襄二十四年》曰：穆叔如晋。范宣子逆之，问焉，曰：“古人有言曰：死而不朽，何谓也？”穆叔未对。宣子曰：昔丐之祖，自虞以上，为陶唐氏，在夏为御龙氏，在商为豕韦氏，在周为唐、杜氏，晋主夏盟为范氏，其是之谓乎？”穆叔曰：“以豹所闻，此之谓世禄，非不朽也。”
《史记》曰：太公望吕尚者，东海上人，其先祖尝为四岳，佐禹平水土，甚有功，虞夏之际封於吕，本姓姜氏，从其封姓，故曰吕尚。
《汉书》曰：夏侯婴为滕令，故号滕公。及曾孙颇尚主，主随外家姓，号孙公，故滕公子孙更为孙氏。
又曰：戍卒娄敬求见，说上曰：“陛下取天下与周异，而都雒阳，不便，不如入关据秦之固。”上以问张良，良因劝上。是日车驾西都长安，拜娄敬为奉春君，赐姓刘氏。
又曰：灌夫，颍阴人也，父张孟，尝为颍阴侯。灌婴舍人因得幸进之，至二千石，故蒙灌氏姓为灌孟。（师古曰：蒙，冒也。）
又曰：卫青字仲卿，其父郑季，河东平阳人也，以县吏给事侯家。平阳侯曹寿，尚武帝姊阳信长公主。季与主家僮卫妪通，生青。青有同产兄卫长君及子夫，子夫自平阳公主家得幸武帝，故青冒姓卫氏。
《汉书》曰：京房字君明，东郡顿丘人也。房本姓李，推律自定为京氏。
《後汉书》曰：第五伦，字伯鱼，京兆人也。其先齐诸田，诸田徙园陵者多，故以次第为氏。
崔鸿《十六国春秋□夏录》曰：赫连勃勃下书：“朕之皇祖自北迁幽朔姓改姒氏，音殊中国，故从母氏为刘子，而从母之姓非礼也，朕将以义易之。帝王者，系天为子，是为徽，实与天连，今改姓曰赫连氏，庶协皇天之意。其非正统皆以铁伐为氏，庶朕宗族子孙刚锐如铁，皆堪伐人。”
《三国典略》曰：周蔡佑，字承先，陈留圉人，齐安郡守袭之子也。有膂力，便骑射。太祖以其战功，赐姓大利稽氏。
《唐书》曰：康国，即汉康居之国也。其王姓温，月氏人。先居张掖祁连山北昭武城，为突厥所破，南依葱岭，遂有其地。枝庶皆以昭武为姓，示不忘本也。
又曰：则天朝博州刺史琅琊王冲，据博州起兵。冲父豫州刺史越王贞又举兵於豫州，与相应。讨平之，改姓为虺氏。
又曰：尚可孤，东部鲜卑宇文之别种也，代居松漠之间。天宝末，归国隶安禄山，後事史思明。上玄中归顺，累授左右威卫二大将军。鱼朝恩之统禁军，爱其勇力，甚委遇之，俾为养子，奏改姓鱼氏。
又曰：李全略者，本姓王，名简，为镇州小将军，事王武俊。玄和中，节度使王承宗殁，军情不安，自拔归朝，授代州刺史。及长庆初，镇州军乱，害田弘正，穆宗为之旰食，以简尝为将，召问其计。简遂极言利害，愿有以自效。明年，擢拜横海军节度使，赐姓李氏，名全略，以崇宠之。
《白虎通》曰：人所以有姓者何？所以崇恩爱、厚亲亲、远禽兽，别婚姻也。故纪世别类，使生相爱、死相哀，同姓不得相娶，皆为重人伦也。姓者生也，人禀天气所以生者也。《诗》云“天生蒸民”，《尚书》曰“平章百姓”。姓所以有百者何？以为古者圣人吹律定姓，以记其族。人含五常而生，正声有五，宫、商、角、徵、羽，转而相杂，五五二十五，转生四时，异气殊音悉备，故姓有百也。所以有氏者何？所以贵功德、下伎力，或氏其官，或氏其事，闻其氏即可知矣。所以勉人为善也。或氏王父字者何？所以别诸侯之後，为兴灭国、继绝世也。王者之子称王子，王者之孙称王孙，诸侯之子称公子，公子之子称公孙，公孙之子各以其王父字为氏。故《春秋》有“王子瑕”，《论语》有“王孙贾”，又有“卫公子”、“荆公孙朝”。鲁有仲氏、孟氏、叔氏、季氏〈楚有昭、屈、景氏，齐有高、国、崔、卢氏，以知其子孙也。王者之子亦称王子，兄弟立而皆封也。或曰王者之孙亦称王孙。《刑德放》曰：尧知命，表稷、契，赐姓于姬；皋陶典刑不表姓，言天任德远刑。禹姓姒，祖昌意，以薏苡生；殷姓子氏，祖以玄鸟子生也；周姓姬氏，祖以履大人迹生也。
《风俗通》曰：万类之中，惟人为贵。《春秋左氏传》：“官有世功，即有官族，邑亦如之。”《公羊》讥卫灭邢，《论语》贬昭公娶於吴，讳同姓也。盖姓有九，或氏於号，或氏於谥，或氏於爵，或氏於国，或氏於官，或氏於字，或氏於居，或氏於事，或氏於职。典号，唐虞夏殷也；以谥，戴武宣穆也；以爵，王公侯伯也；以国，曹鲁宋卫也；以官，司马、司徒、司寇、司空、司城也；以字，伯仲柿啪也；以居，城郭园池也；以事，巫卜陶丘也；以职，三马、五鹿、青牛、白马也。
《三辅旧事》曰：尧母字都，配高辛氏而生尧，因主人伊长孺为姓，谓之伊。
《陈留风俗传》曰：侯氏氏侯爵。周微，官失其守，故以侯爵为姓。
又曰：秦之先曰伯翳，佐舜扰驯鸟兽，锡姓曰嬴氏，其後分封，以国为姓，有徐氏、郯氏、黄氏、江氏。
《文士传》曰：束字广微，束广後也。王莽末，广曾孙孟造自东海避难归芜城，改姓去“束”之“足”，为束氏。
</div>
    <div class="pagination">
<a href="太平御览_page264.html">上一页</a><span>...</span><a href="太平御览_page260.html">260</a><a href="太平御览_page261.html">261</a><a href="太平御览_page262.html">262</a><a href="太平御览_page263.html">263</a><a href="太平御览_page264.html">264</a><span class="current-page">265</span><a href="太平御览_page266.html">266</a><a href="太平御览_page267.html">267</a><a href="太平御览_page268.html">268</a><a href="太平御览_page269.html">269</a><a href="太平御览_page270.html">270</a><span>...</span><a href="太平御览_page266.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
