<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 171 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 171 页/共 220 页
  </h1>
  <div class="content">
   【夏税麦八百七十六石八斗秋粮米八十四万二千七十二石四斗】
　　四川布政司【田土计一十万九千九百七顷四十一畆四分】
　　【夏税麦三万五千二百七石四斗四升秋粮米六十八万四千八百七十二石三斗七升】
　　陕西布政司【田土计二十六万三千七百八十五顷六十畆九分】
　　【夏税麦六十六万四千七百一十七石二升秋粮米一百四万五千九百二十石一斗八升】
　　广东布政司【田土计二十五万六千九百六十八顷三十四畆一分】
　　【夏税麦四千三百九十七石九斗秋粮米一百一万三千六百二石八斗】
　　广西布政司【田土计九万二千八百六十八顷六十七畆七分】
　　【夏税麦一千九十二石五斗一升秋粮米四十三万九千五百二十五石四斗五升】
　　云南布政司【田土计一万七千六百六十五顷九十一畆四分】
　　【夏税麦三万四千九百四十九石五斗九升秋粮米一十万六千五百九十三石七升】
　　贵州布政司【田土计二千九百五十一顷六十二畆九分】
　　【夏税麦二百三十九石四斗秋二米四万五千二十六石二升】
　　按洪武初天下田土八百四十九万六千顷治十五年存额四百二十二万八千顷有竒失额四百二十二万八千顷有竒是宇内额田存者已失其半矣洪武十三布政司并直府县人戸总计一千六十五万二千八百七十戸人口总计六千五十四万五千八百二十一口至嘉靖间戸总计九百九十七万有零是升平日久而人戸反缩于国初司国计者盍思其故哉
　　古今戸口总数
　　禹平水土为九州人口千三百五十五万三千九百二十三
　　周公相成王致理刑措人口千三百七十万四千九百二十三【周极盛之数】
　　西汉至孝平元始间民戸千二百二十三万三千六十二【西汉极盛之数】
　　光武中兴至末年戸数仅及西都孝平时四分之一至桓灵永夀间更浮于孝平之世【东汉极盛之数】
　　隋承周后戸三百六十万平陈又收戸五十万大业十八载至八百九十万
　　唐宗天寳十八载戸九百六万三千宪宗元和时戸二百四十七万三【较天寳初十失其三】
　　宋祖开寳中天下主客戸三百九万五百四仁宗嘉祐间主客戸一千二百四十六万二千三百一十七国初洪武三年令中书省臣凡行郊祀礼以天下戸口钱粮之籍陈于防下祭毕收入内府蔵之十三布政司并直府州人口总计一千六十五万二千八百七十戸人戸总计六千五十四万五千八百二十一口
　　戸口总论
　　説者谓三代而上戸口盛于西北三代而下戸口盛于东南是矣然民数之多寡系于赋役之重轻而圣人之于民恒予之以休养生息之恩以致民生蕃阜之盛有以也后世乃多为之法以征其身庸调口赋日增月益又虐用其民而为乡长里正者不胜诛求之苦各萌逃避之意于是版图脱漏人如鸟兽飞走莫测而家以之乏国以之贫矣故胡寅论隋氏之耗不咎杨李而咎独孤后天寳之耗不罪安史而罪杨大真李林甫元和之耗则又归其狱于程异皇甫镈之聚敛焉大扺田畆赋重则人争隠漏以逃赋欲蕃民生者惟薄赋可也李翺有言人知重赋之可以得财而不知轻赋之得财愈多可谓知本矣丁口之徭重则人争隠漏以避役欲增戸口者惟轻徭可也马端临有言庸调之征愈增则戸口之数愈减可谓通论矣州县果得人以均其赋役戸口有不蕃盛者哉赋役版籍总论
　　赋役稽版籍一歳防实徴十年攅造黄册册有丁有田丁有役田有租田曰官田曰民田凡二等租曰夏税曰秋粮凡二等丁曰成丁曰未成丁凡二等役曰甲役曰徭役曰杂役凡三等皆有力役有雇役计其丁粮为差国初天下田土总计八百四十九万六千五百二十三顷零征科之数制为两次夏税则纳米麦四百七十一万二千九百石外此复输钱三万九千八百锭绢三十八万八千七百秋粮则纳米二千四百七十三万四百石外此复输钱五千七百三十锭绢五千九百夫以田而责之以是赋以汉唐凖之似有过于重者殊不知汉唐之田赋虽轻而他赋则重我朝自两徴之外而他无杂征况于茶课盐虽前代所倚以侵渔者亦且从而罢之矣其后拨给亲王功臣及土地肥瘠开垦灾伤等项或增或减歳无常赋则是法虽有一定之则而斟酌之权未尝不行乎其间也苏州府一州七县额田九万顷歳徴粮二百七十万带耗其税粮三百五十万淮安府两州七县额田十八万顷歳徴粮三十六万较农田之广狭淮安加苏州一倍较歳粮之徴输苏州加淮安十倍又松江府惟两县歳输税粮一百二十万北直八府一十八州一百一十七县歳输税粮亦一百二十万以松江两县税粮视一百一十七县税粮重轻悬絶如此彼苏州之民何辜而受其苦哉因求其故盖以贼虏张士诚伏诛其将帅叛臣亦从殱防田皆没官故凡租税之重皆官田也今顽民埋隠官田以为巳业转将瘠田诡为官税甚则诡曰水沙压田去税存里甲赔累害愈不可言今已不早图切恐民病霍韬曰天下农民之病自江而南由粮役轻重不得适均自淮而北税粮虽轻杂役则重夫杂役之重非其有益于国也如其有益于国不得已而重犹之可也今则县有司人自为政髙下任情轻重在手大为民害如徐州杂役歳出班夫伍万八千有竒歳出洪夫一千五百有竒复有浅夫闸夫泉夫马夫等役洪夫一役银十二两统而计之洪夫之役歳费银一万八千有竒其余各役不可究言也巳徐州之民仅二万戸杂役如此民何以堪故徐州民年年拘役无一丁免者虽穷坊僻里仅育一人自随亦歳辨役银一两是民病已极矣何不寛一分使民受一分泽乎浙江阖省粮役重轻之籍尝为一椟曰粮役册将一省丁田粮先掲大纲后列条目年有定额椟有定式民有定役官有定守賍汚官吏虽欲低昻其手以渔取于民不可得也岂非良法乎
　　丁粮隠漏总论
　　淮以北土无定畆以一望为顷欺隠田粮律条未之能行也江以南戸无实丁以系产为戸脱漏戸丁律条未之能守也洪武初年甫脱战争人民凋残戸一千六百五万有竒口六千五十四万有竒治四年承平久矣戸口宜蕃且息矣乃戸仅九百一十一万视初年减一百五十四万口仅五千三百三十八万视初年减七百一十六万此其故何也宜司国计者知所以处之矣周忱戸口论曰或投倚于势豪之门而自防至长无复粮差或招诱于僧道之途而化縁财物遍逰四方冐名为匠则在南京者应天府不知其名在北京者顺天府亦无其籍挈家于舟则四水土洋莫知踪迹冐隠买卖陶然无忧
　　役法总叙
　　役民者官也役于官者民也郡有守县有令乡有长里有正其位不同而皆役民者也在军旅则执干戈兴土木则亲畚锸调征行则负羁絏以至追胥力作之任其事不同而皆役于官者也役民者逸役于官者劳其理则然然则乡长里正非役也后世乃虐用其民为乡长里正者不胜诛求之苛各萌避免之意而始命之曰戸役夫宋唐而后下之任戸役者其费日重上之议戸役者其制日详于是曰差曰雇曰义纷纭杂袭而法出奸生莫能禁止噫成周之里宰党长皆有禄秩之命官两汉之三老啬夫皆有誉望之名士盖后世之任戸役者也曷尝凌暴之至极乎








　　诸司职掌
　　凡各处戸口毎歳取勘明白分豁旧管新收开除实在总数县报于州州类总报之于府府类总报之于布政司布政司类总呈达本部立案以慿稽考仍每十年本部具奏行移各布政司府州县攅造黄册编排里甲分豁上中下三等人戸遇有差役以慿差若有逃移者所在有司必须穷究所逃去处移文勾耿赴官依律问罪仍令复业
　　洪武十四年诏天下府州县编赋役黄册以一百一十戸为里推丁多者十人为长余百戸为十甲甲凡十人歳役里长一人管摄一里之事城中曰坊近城曰厢乡都曰里凡十年一周先后则各以丁数多寡为次毎里编为一册册首总为一图鳏寡孤独不任役者则带管于百一十戸之外而列于图后名曰畸零册成一本进戸部布政司及府州县各存一本至二十四年奏准攅造黄册格式有司先将一戸定式誊刻印板给与坊长厢长里长并各甲首令人戸自将本戸人丁事产依式开写付该管甲首其甲首将本戸并十戸造到文册送各该坊厢里长各将甲首所造文册攅造一处赴本县本县官吏将册比照先次原造黄册查筭如人口有增即为作数其田地等项买者从其增添卖者准令过割务不失原额所防排年里长仍照黄册内原定人戸应当设有消乏许于一百戸内选丁粮近上者补充图内有事故戸絶者于畸零内补辏如无畸零方许于邻图人戸内拨补其上中下三等人戸亦照原定编排不许更改果有消乏事故有司验其丁产从公定夺仍于各文册前面本县照依式様类总填图所在有司官吏里甲敢有团局造册科敛害民或将各防冩到如式无差文册故行改抹刁蹬不收者许老人指实连册绑缚害民吏典赴京具奏犯人处斩若顽民妆诬排陷者扺罪若官吏里甲通同人戸隠瞒作及将原报在官田地不行明白推收过割一槩影射减除粮额者一体处死隠瞒人戸家长处死人口迁发化外凡编排里甲务不出本都且如一都有六百戸将五百五十戸编为五里剰下五十戸分本都附各里长带管当差不许将别都人口补辏其畸零人戸许将年老残疾并防小十歳以下及寡妇外郡寄庄人戸编排若十歳以上者编入正管且如编在先次十歳者今已该二十歳其十歳以上者各将年分逺近编排长一体充当甲首其有全种官田人戸亦编入图内轮当凡册式内定到田地山塘房屋车船各项欵目所在有司有者依式开冩无者不许虚开若类县总都总收除项下止除开冩人丁事产总数不必备开花戸其州县将各里文册类总填图完备仍依定式将各里人丁事产攅造一处另造类册一本于内分豁各乡都人丁事产总数正官首领官吏躬亲磨算查对相同于各里并本州县总册后书名画字用印解赴本府其提调正官首领官吏于各州县造到文册躬亲检阅磨筭相同本府依定式另造总册一本于内分豁各州县人丁事产总数并州县造到各项册后一体开冩年月书名画字用印直府州本府委官一员率各州县提调造册官吏亲赍其布政司所辖府州仍申解布政司本司官吏躬亲检阅磨筭相同依式类造总册一本于内分豁各府州人丁事产总数于各府州造到总册后填冩年月书名画字用印委官一员率各府州县官吏亲赍俱限年终进呈凡庵观寺院已给度牒僧道如有田种者编入黄册与里甲纳粮当差于戸下开冩一戸某寺院庵观某僧道当几年里长甲首无田粮者编入带管畸零下作数凡黄册字様细书大小行欵髙低照坐去様式面上乡都保分等项照式刋刻印不许用纸浮贴其各州县毎里造一册本进呈册用黄纸面布政司府州县册用青纸面　又令各处布政司及直府州县并各土官衙门所造黄册俱送戸部转送后湖收架委监察御史二员戸科给事中一员戸部主事四员监生一千二百名以旧册比对清查如有戸口田粮埋没差错等项造册径奏取防
　　授时任民【附】
　　一嘉靖九年十月内戸部题该吏部尚书武英殿大学士桂奏为授时任民事臣闻大圣人御极九功之徳皆可歌者以有实政与时偕行耳今考之夏小正月令时则诸书可槩见矣至于分地任民所以体国经野使民业生业均平如一则古法虽废而州县域民尚有乡都村鄙之图其经界俱可修复是均平任民之意固未冺也然学士大夫不讲久矣汉晋以来诸儒虽有其説辄不遇聦明睿智首出庶物之君以行之于是金木水火土谷正徳利用厚生之功千有余年几坠地矣兹者适当贞元防合之期陛下以天纵之徳入继大统宵衣旰食凡事不蹈故常必上律天时下袭水土聿新一代之制比隆于尧舜矣乃即位之九年亲率百官躬耕帝籍大修九功之徳崇万化之源务为实政而不徒为仪观也天下信之矣臣待罪辅臣何幸躬逢其盛顾以足痿不能与分百执事一日之劳而赞襄之心不能自己谨力疾思索实得二事一曰授时考妄意编之盖以便百官下僚之检阅岂能不为知言者诮乎窃自以为之犹贤乎巳之类也若夫法天地之道允执厥中以立甄陶万化之本则在陛下所自得于敬一之功有以直造天徳而臣下实不能賛襄者也今所编授时任民二书各装成二册一留御覧一乞下之该部以备采择等因清图
　　一嘉靖九年十月内戸部题该学士桂奏为授时任民事臣考图者今之黄图故谓之板亦谓之方仪礼注云百名书于方以方板濶大可以曲折画图周礼地讼正以图即谓是也与籍大叚不可合故古人止用图以证地讼所谓地讼地之无民照对者乃奸人飞诡之源也我祖宗朝屡颁下田不出图戸不出乡之禁以防飞诡然州县村落有大小人戸聚散无定居故硃红流水鱼鳞等册虽详而该图之中大则山川道路小则人戸里巷之总凡经界大政因以反畧即终不能合于籍册所以不久随废盖不知古人立图与籍实是两事林勲本政书作图之法以田为母以管业人戸为子盖不照籍册所登地方以为慿防人戸虽有逃亡土地只在本处是正地讼切要法也故今欲清图惟在以各县地方通融纽筭分为几图其散漫山坂人少地荒去处又以近分属各图东西相准南北相照立为封界记定四至约其顷畆总数实写管业办粮系某处人戸于上因以立保甲比追胥别为一图不必强同籍册等因该本部防得图者地图也所以图其地畆坐落之形委与黄册不同洪武二十年覈实天下地土其两浙等处富民多畏避差役诡寄田产遣监生徃丈之画图编号悉书名为鱼鳞图册以备查考今本官奏欲清图合行各该抚按官酌处施行
　　清籍
　　一嘉靖九年十月内戸部题该学士桂奏为授时任民事臣考籍者今谓之黄册古谓之册册者策也以行简编此以杀青书谓之册仪礼注云不及百名于册为其条小止可计数周礼民讼正以地比即为是也与板图大叚不可合故古人止用地比以正民讼是民与地之有照对者不能作飞诡之者也我祖宗当时方欲寛乡徙田窄乡徙民又因为与前图画不合所以均平里甲之政反为之妨盖不知均里甲正在通融各乡村落不当为地图限定者也等因该本部看得籍者册籍也所以籍其丁产多寡之数委与地图不同我朝十年攅造一次名为黄册前列里甲格眼后开人戸丁产税粮分别旧管新收开除实在巳是定规本官奏称今欲清籍不过照见册追究逐年所以飞失田土人戸之故则寄居揑荒田土尽出投首深为有补合行各该巡抚官查照施行攅造
　　一嘉靖九年十月内戸部题该学士桂奏为授时任民事内称地图既清里甲差役毫厘不均无所逃矣乃毎十歳攅造之时通将该州该县有若干图分限田限丁而均之十年之后消长不一则下之凡一里甲有比众田不及一顷以上人不及十丁以上则以有余者附益有比众田增至一顷以上人增至十丁以上则聴不足者收补今止为造定格册内前遂妄指为版图不可更易只以旧管新收开除实在以括之反因是毎十年为奸猾飞诡一次嘉靖元年臣治成安时正改造黄册未定臣即不拘旧定屯社之图不拘军五不分戸之例一以均里长之丁产甲首之多寡为事即一时之地土广畆小畆人人愿均而有司旧日之伪增戸口人人愿改去其诡揑名字一十一屯社事定而人心大悦乃于黄册之外别作一图名曰人戸归图册与黄册判而为二其今之黄册则名曰地土归戸册以相防对甫成臣又妄意以为图籍既正里甲既均遂旋可以查举世业田以牵聨族属者别处口分田以广惠困穷矣臣思今之族大者就其家抽出世业田隠然有宗于收放之意无难举者若口分田则当别为一制不必依仿唐法只将自后没官田土分给州县无田穷困之民毎十年一计口分之田或有流移死絶复入于官等因该本部防得各该州县毎里额设里长十名甲首各十名轮年应役但毎里各甲丁田多寡不一十年之间人戸消长不齐必须攅造之年通融审然后赋役得均而无偏重之患合行各该抚按官查照施行
　　军匠开戸
　　一嘉靖九年十月内戸部题该学士桂奏为授时任民事臣考近来有上匠不许开戸之例盖为军匠逃亡事故而设迩来军戸有原不同戸而求告合戸者又有串令近军同姓之人投告而合戸者匠籍亦然于是军匠有人及数千丁地及数千顷輙假例不分戸为辞于是里长甲首人丁事产不及军匠人戸百分之一其法止当不分军民匠等籍限田限丁将州县人戸事产通融总筭一体分戸等因该本部查得大明防典内一欵凡军戸子孙畏惧军役另开戸籍或于别府州县入赘寄籍等项及至原衞发册清勾买嘱原籍官吏里书人等揑作丁尽戸絶回申者俱问罪正犯发烟瘴地面里书人等揑作丁尽戸絶发附近衞所俱充军官吏防防治罪今本官奏要将州县人戸通融总筭一体分戸盖欲同籍则承军伍之役分戸则应里甲之差今如湖广之垜籍山东之分开审差是矣合行各该抚按官查照施行
　　新增田地
　　一嘉靖九年十月内戸部题该学士桂奏为授时任民事臣按禹贡有作十有三载乃同之规周官有一易再易之令今师其意而施之于新增田土即劝民开垦资给事故田产之大法也大扺两山之间必有深川濵海之土必有高岸故深川为陵谷沧海化桑田自古已然所以新增之产所得率不能补所亡也合无今后新增事产通查照治年间凡新涨洲田别立一册谓之白册陞科事例当法周礼之制则以二畆或三畆视一畆当法禹贡之制则计成熟之久者与不易之产同科等因该本部查得毎年防计夏税秋粮俱照原额分各省府徴纳若有新增续认一体查照徴收遵行已久但各处临湖邉江濵海田地东滩西涨彼长此消名曰新增实非旧额昔尚书王恕曾巡抚苏常等将此等钱粮不入黄册另作白册以补小民包赔之数意盖如此等因覆奉钦依合行各该抚按官查照施行
　　寺观田土
　　一嘉靖九年十月内戸部题该学士桂奏为授时任民事内称见今荒废寺观俱无僧行住持田产多为人侵占逐年失陷税粮赔累里甲官府清查又无人照对合无出榜召人报勘纳价改正登册等因该本部查得赋役黄册事例一庵观寺院已给度牒僧道俱要遵旧例有田粮者俱要编入黄册同里甲纳粮当差无粮者编入带管畸零今本官乞要出榜召人报勘纳价改正登册承纳税粮相应查处等因覆奉钦依合行各该抚按官通行所属查勘寺观田土但有荒废寺观无僧行住持及遗下田产无人管业逐一清查见数各照彼中时价召人承买改名入册办纳粮差不许势豪用强侵占及因而减价承买违者从重防究治罪
　　编审徭役
　　一嘉靖九年十月内戸部题该学士桂奏为授时任民事内称黄册既均毎州县必以人丁事产通融分为十分一年一分轻重均施而不照黄册定年分又各通造一册总于各府各府又以各州县丁产计差画一均施之以令州县编又各府以申布按二司二司又防同以一省所属合起徭役通融如府之视州县则一省通无不均之叹矣且优免等则又重拟定而一例行之等因该本部防得各处编审徭役各验册内丁口田粮定立等第科差遵行已久但各甲丁粮多寡不一者得以众轻易举少者不免增益取盈委有不均之叹合将十甲丁粮总于一里各里丁粮总于一州一县各州县丁粮总于一府各府丁粮总于一布政司布政司通将一省丁粮均一省徭役内量除优免之数毎粮一石编银若干毎丁审银若干勘酌繁简通融科造定册籍行令各府州县永为遵行其外官吏监生生员之家例应优免杂泛差役查得大明防典洪武十三年令六部都察院应天府两县判録司仪司行人司随朝官员除本戸合纳税粮外其余一应杂泛差役尽免正统元年令在京文武官员之家除里甲正役外其余一应杂泛差役俱免又查得先为优免事该锦衣衞百戸赵镗告该本部议拟将锦衣衞随朝官员比照优免内臣事俱量其官职品级将各戸下杂泛差役指挥三丁千戸衞镇抚免二丁百戸所镇抚免一丁着为定例等因嘉靖四年三月二十六日具题奉圣防内官内使戸内照文职例优免锦衣衞指挥免七丁千戸五丁镇抚百戸三丁钦此以上事例建议纷纭委无定则其京官不拘品秩崇卑一槩全戸优免此乃祖宗优待常朝官员极为隆厚延今一百六十余年官属众盛差役浩繁科益频民力日困加以乡里亲戚诡寄夤縁里书畏势奉承有司莫敢穷诘致将滥免之数一槩加小民且京官品级本有崇卑而事产人丁自有多寡必须立为限制庶可允塞源合无除锦衣衞指挥千戸镇抚百戸奉有前项钦依外京官一品免粮二十石丁二十丁二品免粮十八石人丁十八丁三品免粮十六石人丁十六丁四品免粮十四石人丁十四丁五品免粮十二石人丁十二丁六品免粮十石人丁十丁七品免粮八石人丁八丁八品免粮六石人丁六丁九品免粮四石人丁四丁内官内使亦如之外官各减一半教官监生举人生员各免粮二石人丁二丁杂职省祭官承差知印与吏典各免田粮一石人丁一丁其丁多而粮少者则以丁凖粮丁少而粮多者则以粮凖丁戸内丁粮不及数者止免实在之数俱以本戸自己丁粮照数优免但有分门各戸疎逺房族不得一概混免以启诡寄之端覆奉钦依通行各省所属一体遵守违者从重各治以罪
　　朱熹井田类説
　　一嘉靖九年十月内戸部题该学士桂奏为授时任民事内称朱熹井田类説夫天地土者天下之大本也春秋之义诸侯不得专封大夫不得专地今豪民占田或至数千百顷富过王侯是自专封也买卖由巳是自专地也孝武时董仲舒尝言宜限民田至哀帝时乃限民占田不得过三十顷虽有其制率不能施然三十顷已不平矣且夫井田之制宜于民众之时地广民稀勿为可也然废之于寡立之于众占地既富列在豪强者率而归之并起怨心则生纷乱而制度难行由是观之则髙帝初定天下及光武中兴之后人民稀少立之易矣就下悉备井田之法宜以口数占田为立科限民得耕种商得买卖以赡贫弱以防兼并且为制度张本不亦宜乎虽古今异制损益随时然纲纪大畧其制一也书曰天秩有礼天罚有罪故古圣人因天秩而制五礼因天罚而制五刑建司马之官设六军之众因井田而制军赋于是有司马之法车徒干戈素具春振旅以搜夏拔舍以苖秋治兵以狝冬大阅以狩于农隙讲武事焉此一王于任民而立赋足兵之大畧也臣家食时常作周礼师田图亦颇讲求大意窃谓农兵学校只是一事古之帝王深知之所以陞官有统而条目不致纎琐等因该本部查得先该本官奏要分豁灾伤田租里甲官银及称北方之土有广畆小畆之异南方之粮有轻则重则之殊何者如今江西湖广等处州县以村分里甲也直河南等处州县以社分里甲也祖宗朝以北方民少地多乃迁山陕等处无田之民分屯其地故又以屯分里甲当时社民占地顷畆甚广屯民后至顷畆甚狭故屯地谓之小畆社地谓之广畆北方之民所甚怨于不均者大壊成则而禹贡不同故也然厯朝因革不常乃有土地虽同而科则甚异者矣然于抄没之产当时追收籍册即因民间所收客租之粮谓之官粮及转卖多年无复辨验以致粮重人戸逃亡负累里甲赔纳此南方之民所甚怨不均者也夫亲民事者贵得其情举古法者在师其意臣治湖州府武康县时尝查成化年间节该奏行田粮事例官为一则民为一则申府而该府七州县行之屡年民甚称便今苏松常镇杭嘉等府州县莫不欲如湖州府者臣治广平府成安县时尝查奏行事例将屯社之地地粮顷畆一其科差行之县民亦称便而该府八县莫不效之至今北直河南山东附近各州县又莫不欲如广平府者然南北分郡皆有官豪之家阻之故也夫北方官豪之家欲独享广畆之利不肯为屯民分粮南方官豪之家欲独出轻则之粮不肯为里甲均苦等因奏奉圣防覧卿所奏皆恤民周治之意分豁里甲灾伤二事戸部斟酌可否议处了来説务要经久利便分南北粮土一事版籍已定罢钦此钦遵随该本部将分豁灾伤里甲二事斟酌议拟题奉钦依备行漕运衙门及各该巡抚御史议处具奏定夺去后今本官条陈以上清图等七事而复申以宋儒朱熹均井田之説一皆古人良法美意致治保民之道但已有前防本部擅难别议等因
　　民数总论
　　徐伟长中论曰夫治平在庶功兴庶功兴在事役均事役均在民数周民数周为国之本也先王周知万民众寡之数乃分九职焉九职既分则劬劳者可见勤惰者可闻也然而事役不均者未之有也事役既均故上尽其心而人竭其力焉然而庶功不兴者未之有也庶功既兴故国家殷富大小不匮百姓休和下无怨疾然而治不平者未之有也故泉有源治有本道者审本而已矣故周礼孟冬司冦献民数于王王拜受之登于天府内史司防冡宰贰之其重之也一是今之为政者未之知恤已也譬犹无田而欲树艺虽有农夫安能措其强力乎是以先王制六乡六遂之法所以维持其民而为之纲目也使其隣比相保爱赏罚逓延及故出入存亡臧否顺逆可得而知也及乱君之为政也戸口漏于国版夫家脱于聨伍避役逋逃者有之于是奸心竞生而伪端并作小则滥窃大则攻刦严刑峻令不能救也民数者庶事之所自出也莫不取正焉以分田里以令贡赋以造器用以制禄食以起田役以作军旅国以兴典家以立度五礼用修九刑用措其惟审人数乎
　　丁粮总论
　　戸口稽于版籍毎十年而覈其盈缩登其数于留守付其册于戸部制非不宻矣然飞诡虚悬致丁匿粮耗富者享无粮之田贫者纳无粮之税甚则流移倒絶摊及他里将并其所存而逼之使逃矣故丘文庄有配丁田之法并取李渤摊逃之议也但贫富异齐而必以丁配田则强人以不能而禁人以必致赋役有额而漫无补则丁在而伪逋戸存而伪絶不可不虑也故不若质劵以稽产富而田多者准丁上其则贫而丁多者准粮下其等按籍以察逃产存则责里甲以代输产亡则覈业主以入甲又严处寄洒之奸豪曲招流移之穷馁庶其有实数乎不然均审之檄徒勤查造之册徒浩无益也
　　役法总议
　　役民者官也役于官者民也郡有守县有令乡有长里有正其位不同而皆役民者也在军旅则执干戈兴土木则亲畚锸调征行则负羁絏以至追胥力作之任其事不同而皆役于官者也役民者逸役于官者劳其理则然然则乡长里正非役也后世乃虐用其民为乡长里正者不胜诛求之苛各萌避免之意而始命之曰戸役矣宋唐而后下之任戸役者其费日重上之议戸役者其制日详于是曰差曰雇曰义纷纭杂袭而法出奸生莫能禁止噫成周之里宰党长皆有禄秩之命官两汉之三老啬夫皆有誉望之名士盖后世之任戸役者也曷尝凌暴之至此极乎一条鞭法
　　一条鞭法者通府州县十歳中夏税秋粮存留起运额若干均徭里甲土贡顾募加银额若干通为一条总徴而均支之也其徴收不输甲通一县丁粮均之而下帖于民备载十歳中所应纳之数于帖而歳分六限纳之官其起运完输若给募皆县官自支拨盖输甲则逓年十甲充一歳之役条鞭则合一邑之丁粮充一歳之役也输甲则十年一差出骤多易困条鞭令毎年出辨所出少易输譬则千石之重有力人弗胜分十人而运之力轻易举也诸役钱分给主之官承募人势不得复取嬴于民而民如限输钱讫闭戸卧可无复追呼之扰夫十年之输一两固不若一年一钱之为轻且易也人安目前孰能歳积一钱以待十歳后用者又均徭之法通州县徭银数不可得减而各甲丁粮多寡势不能皆齐丁粮多则其年数加轻丁粮少则其年数加重固已不均而所当之差有编银一两而止纳一两者有加二加三加四五六者有倍纳四五倍七八倍者甚且相什伯则名为均徭实不均之大者今合民间加纳之银俱入官正之数均轻重通苦乐于一县十甲之中役人不损直而徭戸不苦难固便如金银库革定名徭编之旧照司府例纳银为募人工食费止令巡守不与支收其支收委之吏则毫末承禀于官需索者不得行而诛求者自敛又以时得代不久苦查盘吏有身役固不得窃库银而逃仓中斗给于旧有募充亲充偿所耗固当而募人为防守其耗折亦徭戸自偿彼守而此偿适教之使盗也今募吏充歳加脚费而折耗责之势不敢自盗又年终而更无歳久浥烂之忧又甚便诸逓运夫马俱官吏支应势不得多取即用之不敢溢诸利不可悉道其大都徴附秋粮不杂出名目吏无所措手人知帖所载毎歳并输可省粮长收头诸费利固不可胜矣通计里甲均徭驿传民兵计合用银之名四差皆视戸丁粮为差次久之民相安而享其利也














　　江西差役事宜【附】
　　按惟均徭之法十年一役计丁验粮戸分等则行之已久诚为均平无累然法久生名为均徭实有不均之患毎歳徭银原有定额而各甲丁粮多寡悬外其年丁粮多则银少而役轻丁粮少则银数多而役重其一也所编之差有正银一两而止纳一两者此必势豪夤縁者得之有加至一二倍者以至数十倍者此必平民下戸无势力者当之此患在不均其二也北方则门丁事产四者兼论南方则偏论田粮粮多差重则弃本逐末以致田日贱而民日贫其三也粮多殷富之家平日则花分诡寄以图轻差及至审编则营求贿嘱以脱重差其四也歳歳审编公门如市官吏开贿赂之门里胥恣索骗之计其五也丁粮编剰利归于官小民不轻减之恵其六也有此六小民困累巳甚且应直之年役重费繁力不能胜大抵人情皆安于目前既不能预积十年之费以待一年之输是以一年当差即九年未得苏息而倾家荡产者相比也及查均徭规则原分银力二差银差内如各官柴薪马丁儒学斋膳夫先年俱坐员审编以致贪婪有司故将殷实人戸自行坐占困而加倍徴收渔猎无厌如两京防同馆并山东保定等处马价则以地方隔起有司不肯一体追徴以致经年逋负不得以时起解济用此银差之也力差内如府州县斗库及各骗廪给库子则赔费不赀门皁防夫禁子弓兵等役皆编徭戸姓名募人代当则抑勒需索水马机兵等役则又编头戸贴戸以数十戸朋为一役募役则给由帖取讨工食穷乡下邑之民不能抗城市积年之势力戸被扰鸡犬不寜其害尤甚此力差之也多而法疎则民害滋甚愚拟将各项差役逐一较量如力差则计其代当工食之费因劳逸而量为增减如银差则计其折解交纳之费因难易而加以赠耗通计一歳用银若干止照丁粮编开载各戸由帖立限徴收如徃年编某为某役某为头戸某为贴戸今一切革之其有丁无粮者必系下戸止纳丁银有丁有粮者必系中戸及粮多丁少与丁粮俱多者必系上戸俱照丁粮并纳审如是则贫富不待审编而自定徭差不得避重而就轻其银一完则终歳无追呼之扰而四民各安其业使轻重通融于一县苦乐适均于十甲是亦调停之一术也
　　一革坊里惟州县设有坊里输年应差乃庶民徃役之义自勾摄公事催办钱粮之外无他事也柰何有司不加体恤凡祭祀宴飨造作供帐馈遗夫马百尔费用皆令坊里直日管办坊里又坐于甲首费出无经以一科十闾里骚然日见凋敝如病嬴之人不少休息将无囘生之望愚以为今日所急在于革坊里在于定经费凡歳用所需旧系坊里自行出办者今皆徴银两贮之官库如铺陈伞轿幕次器用等项应预先置造者祭祀乡饮賔兴上司支应等项应临时买备者修理衙门工料应临时估计者接逓夫马应预先雇募临时拨发者莫非有司之事掌印官为之经纪扣筭实用数目责令该吏照所司分管随下给银登记支销其买辨役使之人即于兵内轮应用与坊里絶无干涉自规则之外不许妄用自歳徴之外不许加其前项经费仍置立稽查格册毎季赴抚按院道衙门查覈如果支用有余作正支销如果事出不经支用不敷亦聴各该州县于原编备补银内支销如此一州一县咸有经常之用既不失之苦节废礼而妨事而坊里轮年应役亦可无额外诛求之累矣
　　一定则查得本省各项差徭自嘉靖二十八年该前任巡抚都御史张酌定赋役总防文册内开南北京库漕运本折米银起运存留宗藩司府仓米皆出于粮戸口食盐起存钱钞则出于丁惟里甲均徭丁粮兼里甲一丁折米一石均徭二丁折米一石及查各该州县有以粮独编驿有以丁粮配编民兵有以丁折米独编民兵全不编驿传者各因丁粮之轻重而为调停以免偏累民已相安相应查照旧规通融兼其戸口食盐起存钱钞近年奉例随粮带徴但查盐钞二项系是丁差若仍前随粮带徴则畸零小戸不无烦扰合行改正仍照丁口徴纳及照田粮有沙陷人丁有逃絶若不为之查处则粮差无从徴纳里递不免包赔议将沙逃田粮除旧额并沙陷无踪原经奏准免起运止存留司库者里递均摊输纳外其有旧虽沙荒今已开垦久已迷没今曾清出或本管里长并各势豪包占影射者即于得业人戸名下追收花利以扺粮差不得槩及通图如妄揑沙逃无防者与实粮一例包差至于逃絶人丁原额注于实徴册内有防者照旧免编外其新开逃絶遽难槩免合照不成丁则例比实丁减半编差各州县四差人丁原额折筭多寡悉从其旧若有投托势要隠避差役及脱漏戸口者许诸人首告将本犯名下罪银充赏凡有清出丁口并逃戸复业一面增入逐年格册一例徴仍造册之年将徴黄二册改正如此庶丁粮则既定而妄揑欺隠之悉除小民永无偏累矣
　　一佥粮解照得夏秋税粮有起运存留有本色折色收解之役名为粮长各该州县有一年一审编者有三年五年间一审编者止是佥报殷实人戸原不轮年分甲毎遇审编之期势豪大戸夤縁规避坊里佥报索骗百端身未应役而所费已不赀矣官府不得已而为一切茍且之计或以数人而一充一名或令一身而包管合戸闾里骚然息肩无日包揽者得肆侵欺贫难者苦于赔貱一充此役鲜不破家此皆民间至苦极累事也查得大明防典洪武二年令天下有司度民田以万石为率设粮长一名专督其乡赋税十五年革罢粮长徴收令里长催办十八年复设粮长是粮长之设或编殷实或轮里甲皆我祖宗旧制合无将各里排年管催本里人戸税粮聴其自行输纳米入官仓以管粮官典收银入官库以掌印典收查照旧规应用领解粮役几名就于经催中审其丁粮近上家道殷实者佥定名数责令管解粮米有搬运脚耗之费折银有秤收火耗之费俱于则内酌量加徴当官给发以资其用免其独力赔补是十年之中不过轮役一年纵有一年之劳得享九年之逸况以本管里长催徴本里人戸事势尤为顺便庶几祖制里甲催辨之意而审编之可杜矣
　　一处解运查得兑军兑淮南京各本色粮米及各项折银俱系府州县管粮官押经收人役交纳纵有挂欠侵欺其立见追赔易完以有官统之稽查便也其歳南京本色棉苎布疋旧规原系粮役经解以致棍猾揽泊侵欺动以万计且将麄疎布疋扺数解纳验不中式大半驳囘节经该部开催竟无完报其起解南京各项折色如新例及江济二卫水夫马舡工料银两防同馆马价各衙门柴薪皂等银毎差解戸逐项转解以致中途花费侵欺或挂欠而囘经年批单不获上为国用所关下为各役身家所系岂可袭循旧而不为之处合无将南京布疋顺委部运南粮官带解北京布疋各府类总委官押解南京各项银两务照北京事例凡系原差解戸自解者俱解布政司收贮委官类解严限掣批囘销庶可杜侵欺挂欠之
　　周礼乡师遂师州长党正族师里宰鄙师旅师闾胥比长主徴六乡赋贡之税秦汉之制十里一亭亭有长十亭一乡乡有三老有啬夫有游徼三老掌教化啬夫聴讼狱收赋税游徼循禁盗贼唐五百家为乡设乡正一人百家为里设里长一人掌戸口课植农桑检察非为在邑居者为坊正掌坊门管籥督察奸非在田野者为村正责与坊同宋以里正戸长乡书手课督租赋以耆长壮丁逐捕盗贼其后乃有三等衙前及承符人力手力散从只之役惟乡戸衙前之役为最重或主典仓库或辇运仓物徃徃至于破产故皇祐中禁役乡戸为衙前令募人为之至熈寜又有保甲之法至寳庆又有义役之法元坊设坊正里设里正都设主首専以催输税粮追会公事国朝洪武十四年创编赋役黄册以一百一十戸为一图选其粮多者十戸为里长余百戸为甲首十年轮役催辨钱粮追摄公事亦犹秦汉之里魁亭长唐宋元之坊正里正也选坊里中年高有徳者为老人给以教民榜文主风俗词讼犹所谓三老也设粮长以追收二税犹所谓啬夫也故总甲小甲觉察非常犹所谓游徼也是十年之正役也今诸上供公费出于田赋之外者皆目之曰里甲盖言阖县里甲所当任也而又有十年之杂役焉曰力差曰银差皆里甲丁田之自出也而又有民兵焉有夫马焉夫马以代本色之邮而他冲繁水陆之驿又有恊济之焉一以里长丁粮均摊取给夫邦国之用固不可已也而歳增一歳如丁田之有限何
　　征役考
　　小司徒之职乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役无过家一人以其余为羡【饶也】
　　乡大夫以歳时登其夫家之众寡辨其可任者国中自七尺以及六十野自六尺以及六十有五皆征之其舍者国中贵者贤者能者服公事者老者疾者皆舍以歳时入其书【作文书入于司徒】
　　遂大夫以歳时稽其夫家之众寡六畜田野辨其可任者与其可施舍者均人掌均人民牛马车辇之力政【读为征】凡均力政之歳上下豊年则公旬用三日焉中年则公旬用二日焉无年则公旬用一日焉司民掌登万民之数自生齿以上皆书于版
　　章氏曰三代役法莫详于周周礼伍两军师之法此兵役也师田追胥之法此徒役也府史胥徒之有其人此胥役也比闾族党之相保此乡役也有司徒焉则因地之美恶而均役有族师焉则校民之众寡以起役有乡大夫焉则辨民之老少以从役有均人焉则论歳之豊凶以行复役之法
　　按所谓书于版者即前代之黄册今世之黄册也我朝毎十年一大造黄册凡例有四曰旧管曰新收曰开除曰实在今日之旧管即前造之实在也毎里一百一十戸一戸一甲十甲一里里有长辖民戸十轮年应役十年而周周则更大造民以此定其籍贯官按此以为科差诚有如徐干所谓庶事所从出而取止者也然民伪日滋吏多端茍非攅造之初立法详尽委任得人则不能禁其脱漏诡寄飞走那移之矣
　　秦用商鞅之法月为更卒【谓给郡县一月而更卒】已复为正【正卒谓给申都官者】一歳屯戍一歳力役三十倍于古汉兴循而未改汉髙祖初为筭赋【赋钱人百二十为一筭】
　　马端临曰古者有田则税之有身则役之未有税其身者汉法民年十五而筭出口赋至五十六歳而除二十而传给繇役亦五十六而除是税之且役之也唐制凡天下戸口其资产升降定为九等三年一造戸籍凡三本一留县一留州一送戸部用人之力歳二十日閠加二日不役者日为绢三尺谓之庸有事而加役二十五日者免调三十日者租调皆免通正役不过五十日
　　宋以衙前主官物【即今库子斗级纳戸解戸】以里正戸长乡书手课督赋税【即今里长甲首老人】以耆老弓手壮丁追捕盗贼【即今弓兵民土】以承符人力手力散从官给使令【即今皂禁子】县曹司至押録州曹司至孔目官下至杂职虞拣搯等人【即今称子铺户】各以乡户等第定差【此宋初役法也】
　　凡当役人戸以等第出钱名免役钱其旧无色役而出钱者名助役钱用足又率其数增取二分以备水土欠阙谓之免剰钱【此寕熈免役法也其议始于韩降成于王安石】
　　司马光言免役之法其害有五请罢之
　　邵伯温曰吴蜀之民以顾役为便秦晋之民以差役为便
　　吕中曰司马光主差役王安石主顾役二者利害相半因其利而去其害皆可行也
　　按二法实相资以为用也夫自古力役之征贫者出力富者出财各因其有余而用之不足者不强也各随其所能而任之不能者不强也彼有力者而无财吾则俾之出力财不足者人助之彼有财者而无力吾则俾之出财力不能者人代之若夫事钜而物重费多而道远则必集众力裒众财使之运用而不至于顿踬资给而不至于困乏则民无或病事无不举矣且农夫遂耕获之愿官府得使令之给而亦可以收市井防手之徒一举三得也
　　自三代至宋末役法总论
　　按差役古法也其也差役不公渔取无艺故转而为雇雇役熈寜之法也其也庸钱白输苦役如故故转而为差差役中兴以来江浙诸郡民戸自相与讲防之法也其也豪强専制寡弱受凌故复反而为义盖以事体之便者观之雇便于差义便于雇至于义而复有则末如之何也已窃尝论之古之所谓役者或以起军旅则执干戈冐锋镝而后谓之役或以营土木则亲畚锸疲筋力而后谓之役夫子所谓使民以时王制所谓歳不过三日皆此役也至于乡有长里有正则非役也柳子厚言有里胥而后有县大夫有县大夫而后有诸侯有诸侯而后有方伯连帅有方伯连帅而后有天子然则天子之与里胥其贵贱虽不同而其任长人之责则一也其在成周则五家设比长二十五家设里宰皆下士也等而上之则为闾胥曰鄼长皆中士也曰旅师曰鄙师皆上士也曰党正曰县正皆下大夫也曰州则中大夫也周时邻里乡党之事皆以命官主之至汉时乡亭之任则毎乡有三老孝弟力田掌劝道乡里助成风俗毎亭有亭长啬夫掌聴狱讼收赋税又有游徼掌巡禁盗贼亦皆有禄秩而三老孝弟力田为尤尊可与县令丞尉以事相教复勿繇戍尝以歳十月赐酒肉或赐民爵一级则三老孝弟力田必一级赐民帛一疋则三老孝弟力田必三疋或五疋其尊之也至矣故戾太子得罪而壶关三老得以言其寃王导为郡而东郡三老得以奏其治状至于张敞朱博鲍宣仇香之徒为显宦有声名然其猷为才望亦皆见于为亭长啬夫之时盖上之人爱之重之未尝有诛求无艺迫胁不堪之举下之人亦自爱自重未尝有顽钝无耻畏避茍免之事故自汉以来虽叔季昏乱之世亦未闻有以任乡亭之职为苦者也隋时苏威奏置五百家乡正令理人间词讼而李徳林以为本废乡官判事为其闾里亲识部防不平今令乡正专理五百家恐为害更甚诏集议而众多是徳林遂废不置然则矫时乡职或设或废未无关于理乱之故而其所以废者盖上之人重其事而不轻置非下之人畏其事而不当充也至唐睿宗时观监察御史韩琬之疏然后知乡职不愿为故有避免之人唐宣宗时观大中九年之诏然后知乡职之不易为故有轮差之举自是以后所谓乡亭之职至困至贱贪官汚吏非理徴求极意凌蔑固虽足迹不离里闾之间奉行不过文书之事而期会追呼笞棰比较其困踣无聊之状则与以身任军旅土木之繇役者无以异而至于破家荡产不能自保则繇役之祸反不至此也然则差役之名盖后世以其困苦卑贱同于徭役而称之而非古人所以置比闾族党之官之本意也王荆公谓免役之法合于周官所谓府史胥徒王制所谓庶人在官者然不知周官之府史胥徒盖服役于比闾族党之官者也苏文忠公谓自杨炎定两税之后租调与庸两税既兼之矣今两税如故奈何复欲取庸钱然不知唐之所谓庸乃征徭之身役而非乡职之谓也二公盖亦习闻当时差役之名但见当时差役之贱故立论如此然实则误举以为比也上之人既贱其职故叱之如奴待之如罪囚下之人复自贱其身故或倚法以为奸或匿赋以规免皆非古义也成周之事逺矣汉之所以待三老啬夫亭长者亦难以望于后世如近代则役法愈弊差役愈详元祐间讲明差雇二法为一大议论然大槩役之所以不可为者费重破家其苏黄门言市井之人应募充役家力既非富厚生长习见官司官吏虽欲侵渔无所措手耕稼之民性如麋鹿一入州县已自慑怖而况家有田业求无不应自非亷吏谁不动心凡百侵扰当复如故以是言之则其所以必行雇役者盖虽不能使充役之无费然官尝任雇募之责则其役与民不同而横费可以省虽不能使官吏之不贪然民既出雇募之费则其身与官无预而贪毒无所施此其相与防闲之术虽去古差逺甚然救时之良防亦不容不如此然熈豊间言其不便者则谓差役有休歇之时而雇役则年年出费差役有不及之戸而雇役则戸戸徴钱至有不愿输钱而情愿执复者盖当时破家者皆愚懦畏事之人而桀黠之役自能支吾而费用少者反以出雇役钱为不便又当时各州县所徴雇役钱除募人应役之外又以其余者充典吏俸给之用又有宽剰钱可备凶旱赈救可见当时充役之费本不甚重故雇役之钱可以备此三项支用也若夫一承职役羁身官府则左支右吾尽所取辨倾囷倒廪不足赔偿役未满而家已罄事体如此则雇役之法岂复可行雇役之金岂复能了然则此法所以行之熈豊而民便之元祐诸君子皆以为善者亦以当时执役之费本少故也礼义消亡贪饕成俗为吏者以狐兎视其民睥睨朶頥惟恐堕穽之不早为民者以防戎视其吏潜形匿影日虞懐璧之为殃上下徂伺巧相计度州县专以役戸之贫富为宦况之豊杀百姓専以役籍之系否验家道之兴衰于是民间视乡亭之职役如蹈汤火官又以复除之説要市于民以取其赀其在复除之科者茍延歳月而在职役之列者立见虚耗虽有智者不能为谋矣所谓正本澄源之论必也朝廷以四维励士大夫饩廪称事无俾有多蔵之恶士大夫以四维自励力行好事稍能以泽物存心然后锄奸贪之胥吏以去其蠧害削非泛之支备以食其事力赋敛之簿书必覈无使代逋欠之输勾呼之期会必明毋使受稽慢之法夫然故役人者如父母之令其子弟恩爱素孚役于人者如臂指之护其腹心劬劳不惮既无困苦之忧不作避免之念则按籍召而役之可矣奚必曰雇曰差之纷纷哉不然举三代以来比族闾党之法所以聨属其民上下相维者反借为厉民之一大事愚不知其説矣今时上赋条编二法总论
  </div>
  <div class="pagination">
   <a href="图书编_page170.html">
    上一页
   </a>
   <span>
    ...
   </span>
   <a href="图书编_page166.html">
    166
   </a>
   <a href="图书编_page167.html">
    167
   </a>
   <a href="图书编_page168.html">
    168
   </a>
   <a href="图书编_page169.html">
    169
   </a>
   <a href="图书编_page170.html">
    170
   </a>
   <span class="current-page">
    171
   </span>
   <a href="图书编_page172.html">
    172
   </a>
   <a href="图书编_page173.html">
    173
   </a>
   <a href="图书编_page174.html">
    174
   </a>
   <a href="图书编_page175.html">
    175
   </a>
   <a href="图书编_page176.html">
    176
   </a>
   <span>
    ...
   </span>
   <a href="图书编_page172.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
