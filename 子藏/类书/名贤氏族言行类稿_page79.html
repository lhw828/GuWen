<!DOCTYPE html>
<html>
<head>
    <meta charset="UTF-8">
    <title>名贤氏族言行类稿 - 第 79 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名贤氏族言行类稿 - 第 79 页/共 81 页</h1>
    <div class="content">　　姓纂黄帝姓公孙子孙因以为氏
　　左传公孙枝字子桑秦大夫也穆公之用百里孟明也子桑之举也君子以为能举善
　　公孙婴齐字声伯鲁大夫织屦而食终身不食宣公之食声伯梦涉洹或与已琼瑰
　　子产郑卿公孙侨也一字子美氏曰国父公子癸字子国郑伯赐子产次路再命之服子产辞　子皮欲使尹何为邑子产以为少　不可子皮以为忠　子产不毁乡校　古之遗爱
　　子羽郑行人公孙挥善辞令
　　史记公孙龙字子石楚人孔子弟子善为坚白同异之辩
　　公孙鞅卫之诸庻孽公子也少好学刑名之事入秦见孝公三见而説以霸道公与语不自知膝之前于席也语数日不厌　行徙木之令　号为商君
　　公孙敖义渠人以郎事武帝为骠骑将军封合骑侯凡四为将军
　　公孙齐菑川国薛县人也字季学春秋杂説　养后毋孝谨　武帝诏征文学至太常对防第居下防奏天子擢对为第一入见状貌甚丽拜为博士习文法吏事又缘饰以儒术　汲黯庭诘曰齐人多诈而无情实　为布被食不重肉　故人所善賔客仰衣食奉禄皆以给之家无所余士亦以此贤之为御史大夫位丞相封平津侯　子度为山阳太守起徒步至丞相开东阁延贤人与参谋议
　　公孙贺字子叔北地义渠人为车骑将军后拜丞相不受印绶顿首泣涕曰臣本边鄙以鞍马骑射为官材诚不任宰相
　　后汉公孙述字子阳　佩防而见马援　井底蛙妄自尊大
　　晋隐逸公孙鳯字子鸾隐于昌黎之九城山谷　弹琴吟咏陶然自得
　　公孙永字子阳隐于平郭南山吟咏岩间欣然自得年逾九十操尚不亏谥曰崇虚先生
　　南史孝义公孙僧逺居父丧至孝事母甚谨年饥减食以养母齐髙帝诏表门闾蠲租税
　　北史公孙表字元上韩非书二十卷道武称善
　　公孙元庆为武牢镇将
　　循吏公孙景茂字元蔚在魏察孝廉射防甲科迁太常博士时称为书库
　　叔孙【千百六五】
　　姓纂鲁桓公子叔牙生兹号叔孙氏
　　左传叔孙得臣鲁卿荘叔也　叔孙侨如曰宣伯前汉叔孙通薛人与弟子共起朝仪为绵蕞野外习之拜为奉常　因进诸弟子帝悉以为郎诸生喜曰
　　叔孙生圣人知当世务　叔孙通舍枹鼓而立一王之仪遇其时也
　　北史叔孙建少以智勇著称道武时为外朝大夫参军国之谋威名南震除平原镇大将　容貌清整号曰严明魏初名将鲜有及之
　　士孙【千百六六】
　　汉书平陵士孙张为博士扬州牧明梁丘易
　　后汉士孙瑞王允诛董卓士孙瑞归功不侯司马温公称之
　　王孙【千百六七】
　　姓纂周有王孙满顷王孙也卫有王孙贾
　　王孙满周大夫王使满劳楚子楚子问鼎之大小轻重对曰在徳不在鼎
　　长孙【千百六八】
　　姓纂后魏献帝拓拔与隣七分国人兄弟各统领之第三兄拔拔氏孝文帝以拔拔皇枝之长改为长孙氏
　　北史长孙嵩代人道武以为南部大人累着军功歴侍中司徒相州刺史所在著称　轝驾征伐嵩以元老留镇京师坐朝堂平断刑狱　五世孙俭仕周知名方正有操行虽在私室终日俨然性不妄交非其同志虽贵游造门亦不与相见周文谓左右曰此人闲雅孤洁每与语常肃然畏敬恐有所失后拜柱国朝议以俭操行清白勲绩隆重乃下诏褒美赐以杂防粟麦以彰其美　俭子平字处均奏立义仓歴许贝二州俱有善政
　　长孙道生身为三司而衣不华饰食不兼味一熊皮鄣泥数十年不易　与从父嵩俱为三公当世以为荣
　　长孙晟字季晟善弹工射趫防过人　一箭贯双雕突厥之内大畏之闻其弓声谓为霹雳见其走马称为闪电　从弟绍逺字师寛容有大度雅好坟籍聪慧过人周文毎谓羣臣曰长孙公任使处令人无反顾忧
　　唐长孙无忌字辅机从秦王征讨有功　太子建成毒王王病举府危骇王遣无忌隂召房杜定计讨难平之即位迁吏部尚书以功第一封齐国公　颉利可汗已盟而政乱诸将请讨之计犹豫无忌曰今我戢兵待夷狄至乃可撃卒取突厥太宗曰岂不以兼文武两器朕故相之朕得公遂定天下公其无让　帝又思与共艰难赖无忌以免作威鳯赋以赐且况其功　帝欲功臣世袭刺史贞观十一年诏无忌等十四人　太子承干废欲立晋王未决羣臣已罢独留无忌对曰王以仁孝闻天下乆矣固无异辞有如不同臣负陛下百死于是遂定　帝尝从容评之曰无忌应对机敏善避嫌求于古人未有其比初无忌与遂良悉心奉国以天下安危自任故永徽之政有贞观风
　　长孙顺徳无忌子素为髙祖亲厚太宗时为左骁卫大将军
　　长孙敞字休明无忌从父兄
　　长孙操字元节无忌从父弟有学术髙祖辟署相国府金曹参军后齐益三州刺史课皆最下诏褒哥舒【千百六九】
　　姓纂突骑施本号西突厥首领有哥舒部因氏焉
　　唐哥舒翰其先盖突骑施酋长世居安西家富于财任侠重然诺事王忠嗣署衙将翰能读春秋汉书通大义疏财多施予故士归心　吐蕃盗边翰持半段枪迎击所向辄披靡名盖军中擢河源军使防王忠嗣被罪帝召翰入朝极言忠嗣之枉朝廷称其义逾年筑神威军青海上吐蕃攻破之更筑于龙驹岛翰相其川原冝畜牧讁罪人二千戍之由是吐蕃不敢近青海　天寳八载诏攻吐蕃石堡城三日而下进封西平郡王　禄山之入洛阳上以翰守潼关防有告崔干祐在陜兵不满四千皆羸弱无备上遣使趣翰进兵复陜洛翰奏曰禄山乆习用兵今始为逆岂肯无备是必羸师以诱我若徃正堕其计且贼逺来利在速战官军据险以阨之利在坚守况贼残虐失众兵势日蹙将有内变因而乗之可不战擒也要在成功何必务速请且待之郭子仪李光弼亦上言请引兵北取范阳覆其巢穴质贼党妻子以招之贼必内溃潼关大军惟应固守以弊之不可轻出上不从遣中使趣翰项背相望翰不得已抚膺恸哭引兵出关遂败
　　达奚【千百七十】
　　姓纂后魏献帝第五弟之后为十姓逺祖长宁公覃生司空斤亦单姓奚氏与于娄贺刘尉为北人八族
　　北史达奚武字成兴少倜傥好驰射迁雍州刺史经畧汉川自劒门以北悉平振旅还京师
　　达奚长儒字富仁少懐节操胆烈过人性至孝丁毋忧殆将灭性　起为夏州总管匈奴惮之不敢窥塞转荆州总管文帝曰江陵国之南门今以委卿朕无虑也
　　万俟【千百七一】
　　姓纂后魏献帝季弟之后为十姓官氏志称万俟氏中间失谱
　　北史万俟普字普拨其先匈奴之别也雄果有武力归魏迁第二镇人酋长　归齐神武位太尉　子洛字受洛干随孝武入关除左仆射慷慨有气节勇鋭冠世贺拔【千百七二】
　　与后魏同出隂山代为酋长北人谓地为拔谓其总有其地土人相贺因以为氏焉
　　拓跋【千百七三】
　　后魏书云黄帝子昌意之后受封北土黄帝土徳王北人以土为拓后受为拔故号拓后拔氏后从省为拓拔孝文帝迁都洛阳改为元氏
　　沮渠【千百七四】
　　本临松卢水胡人其先为匈奴官号沮渠因氏焉













　　名贤氏族言行类稿卷五十八
　　钦定四库全书
　　名贤氏族言行类稿卷五十九
　　宋　章定　撰
　　慕容【千百七五】
　　姓纂髙辛少子居东北夷后徙辽西号鲜卑国于昌黎棘成至涉归为鲜卑单于自云慕二仪之徳经三光之容或云以冠步摇音讹为慕容氏
　　晋载记慕容廆世居北夷号曰东胡曽祖莫防跋好冠步摇冠诸部因呼之为步摇　元帝拜廆为车骑将军大单于封辽东郡公
　　慕容皝字元真廆第三子
　　慕容恪字恭皝第四子为将不尚威严专以恩信御物后为太宰
　　慕容垂倾囊底智足以破之
　　北史慕容白曜少敦直给事宫中稍迁北部尚书　后为征南大将军一旬拔四城威震齐土
　　慕容绍宗深为髙祖所知髙祖以之平侯景景甚畏伏之
　　宋朝慕容延钊字化龙太原人也父章开州刺史延钊少以勇敢闻汉髙祖之起也周太祖为其佐命以延钊帐下世宗即位领溪州刺史髙平之战以功迁团练使拜睦州防御使从世宗征淮南为殿前都虞与宋延偓大破其军淮南平徙镇镇宁为殿前副都防检太祖受禅延钊时握重兵屯真定太祖谕防听以便宜从事延钊与韩令坤率所部兵巡边一方以安太祖深嘉之加殿前都防检同中书门下三品以其父名章不曰平章事也
　　贺若【千百七六】
　　姓纂代居朔随魏南迁北俗谓忠贞为贺若因以为氏孝文时代人咸改单姓唯贺若氏不改
　　北史贺若敦其先居漠北世为部落大人曽祖贷入魏为都官尚书　侯瑱将兵逼湘州贺若敦将步骑救渡江深入军于湘州防秋水泛溢敦粮援断絶分军抄掠以供资费敦恐瑱知其粮少乃于营内多为土聚覆之以米召旁村人阳有访问随即遣之瑱闻之信以为实敦又増修营垒造庐舍为乆留之计湘罗之间遂废农业瑱等无如之何先是土人每乗轻船载米粟鸡鸭以饷瑱军敦患之乃伪为土人装船伏甲士于中瑱军人望见谓饷船之至逆来争取敦甲士出而擒之又敦军数有叛人乗马投瑱者敦乃别取一马牵以趣船令船中逆以鞭鞭之如是者再三马畏船不上然后伏兵于江岸使人乗畏船马以招瑱军诈云投附瑱遣兵迎投竞来牵马马既畏船不上伏兵发尽杀之此后实有馈饷及亡降者瑱犹谓之诈并拒撃之相持日乆乃敛兵百里之外聴敦归北　子弼字辅伯少有大志博涉书记有重名　隋文帝时以文武才干拜吴州总管　尝遗源雄诗文曰勿使麒麟上无我二人名乃献取陈十防上称善赐以寳刀　后尅定三吴拜大将军　后坐事下狱上数之曰公有三太猛　敦弟谊刚果有干略隋以突厥为边患谊素有威名拜灵州刺史甚为北夷所惮
　　贺娄【千百七七】
　　姓纂代人本居汉北以国为氏孝文改为娄氏
　　北史贺娄子干字万寿少以骁武知名在隋防授上大将军　文帝以子干习边事授榆关总管甚为虏所惮乃下书曰自公守北门风尘不警　兄诠亦有才器位银青光禄大夫
　　斛斯【千百七八】
　　姓纂其先居广牧代袭莫弗大人号斛斯部因氏焉
　　北史斛斯椿字法焘其先世为莫弗大人入关孝武拜尚书令　子征字士亮博涉羣书尤精三礼魏孝武时雅乐废缺征稽诸典故创新改旧乐始备焉周武帝以征经有师法诏授皇诸子呼为夫子儒者荣之斛律【千百七九】
　　姓纂代人代为部落统帅号斛律部因为氏焉
　　北史斛律金魏除为第二领人酋长秋朝京师春还部落号曰鴈臣神武懐匡复金賛成大谋后为肆州刺史进迁左丞相文宣曰公元勲佐命父子忠诚朕当结以婚姻永为藩卫　子孙皆封侯贵达　子光字明月声震关西
　　豆卢【千百八十】
　　姓纂本姓慕容燕主廆弟西平王慕容运孙北地王精入后魏北人谓归义为豆卢道武因赐姓豆卢氏
　　北史豆卢宁字永安少骁果有志气美姿容善骑射从周文禽窦泰复农破沙苑除卫大将军　子勣字定东拜渭州刺史甚有惠政大致祥瑞　髙武陇由来乏水勣马足所践忽飞泉涌出又有白乌翔止防前乳子谣曰我有丹阳山出玉浆济我人夷神乌来翔　子毓字道生以征突厥功授仪同三司
　　唐豆卢钦望雍州人魏太和诏去豆着姓卢钦望居宰相十余年方易之三思等怙势独谨身谆谆自全
　　豆卢瑑僖宗时同崔沆并同平章事时宰相有好施者常使人以布囊贮钱随行施丐者每出褴褛盈路有朝士以书规之曰今百姓疲冦盗充斥相公宜举贤任能纪纲庶务使万物各得其所则家给人足自无贫者何必如此行小惠乎宰相大怒
　　库狄【千百八一】
　　姓纂鲜卑段匹防之后避难改姓库狄居代后迁中夏
　　北史库狄回洛代人少有武力初事尒朱兆神武举兵拥众来归累迁夏州刺史
　　库狄盛字安盛少有武用从神武征伐迁幽州刺史库狄干鲠直少言有武艺为定州刺史清约自居不为吏人所患　威望之重为诸将所伏　孙士文隋初拜贝州刺史性清苦不受餽遗家无余财　亲故絶迹庆吊不通法令严肃吏人股战道不拾遗　上赐公卿入左藏任取多少士文独口衔绢一匹　至州发摘奸谄尺布斗粟之赃无所寛贷　时司马韦焜清河令赵达并苛刻唯长史有惠政语曰刺史罗刹政司马蝮蛇瞠长史含笑判清河生吃人上闻曰士文暴过其祖竟坐免
　　库狄峙仕魏位髙阳郡守政存仁恕百姓悦之拜中书舍人参掌机宻以恭谨见称
　　若干【千百八二】
　　姓纂出自北代以国为氏
</div>
    <div class="pagination">
<a href="名贤氏族言行类稿_page78.html">上一页</a><span>...</span><a href="名贤氏族言行类稿_page74.html">74</a><a href="名贤氏族言行类稿_page75.html">75</a><a href="名贤氏族言行类稿_page76.html">76</a><a href="名贤氏族言行类稿_page77.html">77</a><a href="名贤氏族言行类稿_page78.html">78</a><span class="current-page">79</span><a href="名贤氏族言行类稿_page80.html">80</a><a href="名贤氏族言行类稿_page81.html">81</a><a href="名贤氏族言行类稿_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
