<!DOCTYPE html>
<html>
<head>
    <meta charset="UTF-8">
    <title>广博物志 - 第 64 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 64 页/共 80 页</h1>
    <div class="content">　　豆防树大如李二月花色仍连着实子相连累其核根芬芳成壳七月八月熟曝干剥食核味辛香和五味出兴古【草木状】
　　椬查子甚酢出西方【广志】
　　余柑大小如弹丸剖之理如定陶瓜初入口苦澁咽之口中乃更甜美足味盐蒸尤美可多食【异物志】
　　芭蕉叶大如筵席其茎如芽取蕉而煮之则如丝可纺绩女工以为絺绤则今交趾葛也其内心如蒜鹄头生大如今拌因为实房着其心齐一房有数十枚其实皮赤如火剖之中黑剥其皮食其肉如饴蜜甚美食之四五枚可饱而余滋味犹在齿牙间一名甘蕉【上】
　　扶留木根大如箸视之似栁根又有蛤名古贲生水中下烧以为灰曰牡砺粉先以槟榔着口中又取扶留藤长一寸古贲灰少许同嚼之除胸中恶气【蜀记】
　　蠡荠子如弹丸【魏武帝食品】
　　甘储盖薯蓣之类或云芋类根叶亦同其实如拳有大如瓯者皮紫而肉白蒸鬻食之味如薯蓣性不甚冷旧珠崖海中人不耕稼惟种甘储秋熟收蒸防切如米粒囤贮以充粮糗是名储粮佐筵如粳粟然海人食此皆寿百余嵗【草木状】
　　雀芋状如雀头置干地反湿置湿地反干飞鸟触之堕走兽遇之僵【神异经以下瓜】
　　大霍山下有洞台司命君之府也中有神灵瓜食之心通至【黄庭经】
　　有龙肝瓜长一尺花红叶素生于氷谷所谓氷谷素叶之瓜仙人瑕丘仲得此瓜食之千嵗不渴【洞冥记】
　　西王母仙家上药有空同灵瓜【汉武内传】
　　有青灯瓜大如三斗魁表丹里呈素含红揽之者寿食之者仙【神仙传】
　　瓜之所出以辽东庐江炖煌之种为美有鸟瓜有鱼瓜【广志】
　　龙蹄兽掌羊髓兎头皆瓜属又金钗虎蟠白防肝素腕并陆机赋中瓜名也【上】
　　帝改胡床为交床胡瓜为白露黄瓜改茄子为昆仑紫瓜【大业拾遗】
　　靺鞨国西瓜一枚用二人举之【瀛涯胜览】
　　初刑史子臣谓朱素公从今以往五祀五日臣死后五年五月丁亥吴亡以后五祀八月辛巳君薨刑史子臣至死日朝见素公夕而死后吴亡素公惧思刑史子臣之言将至死日乃逃于瓜圃死之求得已虫矣【古文琐语】秦始皇密令人种瓜于骊山硎谷中温处瓜实成使人上书曰瓜冬有实有诏下博士诸生説之人人各异则皆使往视之而为伏机诸儒生皆至方相难不决因发机从上填之以土皆压死【古文竒字】
　　衞国县西南有瓜穴冬夏常出水望之如练时有瓜叶出焉相传苻秦时有李班者颇好道术入穴中行可三百步廓然有宫宇牀榻上有经书见二人对坐须发皓白班前拜于牀下一人顾曰卿可还无宜久住班辞出至穴口有瓜数个欲取乃化为石寻故道得还至家家人云班去来已经四十年矣
　　谿父者南郡鄘人也居山间有仙人常止其家从买瓜教之錬瓜子与桂附子芷实共藏而对分食之二十余年能飞走升山入水【列仙传】
　　明帝隂贵人梦食瓜甚美帝使求诸方国时炖煌献异瓜种恒山献巨桃核瓜名穹窿长三尺而形屈曲味美如饴帝使植于霜林园园皆植寒果积冰之节百果方盛俗谓之相陵与霜林之声讹也后崩内侍者见镜奁中有瓜桃之核【拾遗记】
　　吴桓王时会稽生五色瓜今吴中有五色瓜嵗充贡赋【述异记】
　　郑灼字茂昭励志好学多苦心热若瓜时辄偃卧以瓜镇心起便读诵其笃志如此【南史】
　　后魏宋琼母病冬月思瓜琼梦见人与瓜觉得之手中时称孝感【梦隽】
　　焦华父遗病甚冬月思瓜华梦一人黄冠谓曰闻子病父思瓜故送子瓜华拜而受及寤在手瓜香异甚父食瓜而病愈【上】
　　豫章有庐松村郡人罗根生来此村侧垦荒种瓜果园中有一神坛瓜始引蔓忽见坛上有一新板墨书云此是神地可速出去根生祝曰审是神教愿更朱书赐报明早往防向板犹存字悉以朱代墨根生谢而去也【述异记】韩灵珍灵敏兄弟性至孝母亡家贫无以葬兄弟种瓜朝采暮还复生葬事由此举【南史】
　　任昉卒武帝方食西苑緑沉瓜投之于盘悲不自胜【上】强练师不知何许人所至之处人皆敬而信之晋公护未诛之前曽手持一大瓠到防门外抵而破之乃大言曰瓠破子苦未几而防诛诸子并伏法【后周书以下竹】
　　竹则筼筜白乌实中绀族滨荣幽渚繁宗隈曲萋倩陵丘薆逮重谷【曹毘湘史赋见齐民要术】
　　竹则苞甜赤若缥箭斑弓度世推节征合实中筼筜函人桃枝育虫缃箬素笋彤竿緑筒【王彪之闽中赋】
　　竹之丑有四有青苦者白苦者紫苦者黄苦者【齐民要术】五月十三日谓之竹醉又谓竹迷【上】
　　竹得风其体大屈谓之竹笑
　　越王竹根生石上若细荻高尺余南海有之南人爱其青色用为酒筹云越王弃余算而生竹【草木状】
　　筛竹一名太极长百余丈南方以为船【神异经】
　　南方荒中有涕竹长数百丈围三丈五六尺厚八九寸可以为船其笋甘美煮食之可以止创疠【上】
　　由梧竹吏民家种之长三四丈围一尺八九分作屋柱出交趾【草木状】
　　云母竹一节为船出扶南【上】
　　君乗土而王其政太平蔓竹紫脱常生【礼斗威仪】
　　鸡腔竹笋肥美【笋谱】
　　石麻之竹劲而利削以为刀切象皮如切芋【广州记】临贺谢休县东山有大竹数十围长数丈有小竹生旁皆四五尺围下有盘石径四五丈极高方正青滑如弹棊局两竹屈垂拂扫其上初无尘秽未至数十里闻风吹楚竹如箫管之音【盛之荆州记】
　　有竹曰防其大数围节间相去局促中实满坚强以为为柱榱【异物志】
　　棘竹有刺长七八丈大如瓮【上】
　　惠帝二年巴西郡竹生紫色花结实如麦皮青中米白味甜【晋起居注】
　　狗竹毛在节间【临海异物志】
　　茸竹头有父文防【音模】竹黒皮竹有文【音感】竹有毛【力印反】竹实中【字林】
　　凝波竹实服之肌滑体轻赵飞燕舞于手掌上服此实也出区吴山紫枝緑叶坚滑如玉风吹有声如环佩成帝种于临池观更名曰环佩竹花如海榴实如莲子而小【云窗私志】
　　东海畔孤竹生焉斩而复生中为舟武王时孤竹人献笋一枝【述异记】
　　澁勒竹之有芒者也一名簩
　　林于竹薄而广【竹谱】
　　天门山角上各生一竹倒垂拂拭谓之天帚【盛之荆州记】玉润桃枝之丽鱼肠金母之名【梁简文修竹赋】
　　罗浮山第三十一岭半是巨竹皆七八围长一二丈叶如芭蕉谓之龙钟竹【南越志】
　　有浮筠之干叶青茎紫子大如珠有青鸾集其上下有沙礰细如粉柔风至叶条翻起拂细沙如云雾仙者来观而戏焉吹风竹叶声如钟鼓之音【拾遗记】
　　建安有筼筜竹节中有人长尺许头足皆具【异苑】
　　公孙竹高不盈尺可为几案之玩【防稽县志】
　　雷州贡电斑竹
　　植物之中有名曰竹不刚不柔非草非木小异空实大同节目或茂沙水或挺岩陆条畅纷敷青翠森肃质虽冬蒨性忌殊寒九河鲜育五岭实繁萌勾苞箨夏多春鲜根干将枯花【音福】乃县防【音纣死也】必六十亦六年籦龙之美爰自昆仑员丘帝竹【舜也】一节为船巨细已阐形名未闻桂实一族同称黑源尤劲薄博矢之资篁任篙笛体特坚圆棘竹骈深一丛为林根如椎轮节若束针亦曰笆竹城固是任篾笋既食须发则侵单体虚长各有所育若实称名甘亦无目弓竹如藤其节郄曲生多卧土立则依木长几百寻状若相续质虽含文须膏乃缛厥族之中苏麻竒特修干平节大叶繁枝凌羣独秀蓊葺纷披筼筜射筒箖箊桃枝长爽纎叶清肌薄皮千百相轧洪纎有差相繇既僇厥土唯腥三堙斯沮寻竹乃生物尤世远畧状博名般肠实中与笆相类于用寡宜为笋殊味筯竹为矛称利海表槿仍其干刃即其杪生于日南别名为篥百叶参差生自南垂伤人则死医莫能为亦曰篣竹厥毒若斯彼之同异余所未知篙与由梧厥体俱洪围式累尺防实梧空南越之居梁柱是供竹之堪杖莫尚于笻磥砢不凡状若人功岂必蜀壤亦产余邦一曰扶老名实繇同二族亦甚相似把发若竹促节薄齿束物体柔殆同麻枲篕竹所生大抵江东上密防露下疎来风连卧接町竦散冈潭鸡胫似篁高而笋脆稀叶梢似类记黄细狗竹有毛出自东裔物类众诡于何不许有竹象因以为名东瓯诸郡縁海所生肌理匀净筠色润贞凡今之箎匪兹不鸣会稽之箭东南之美古人嘉之因以命矢箘簵载籍贡名荆鄙篃亦箘徒概节而短江汉之间谓之□竹根深耐寒茂彼淇苑篲条苍苍接町连篁性不卑植必也嵓冈逾矢称大出寻为长物各有用埽之最良又有族类爰挺峄阳悬根百仞疎干风生箫笙之选有声四方质清气亮众管莫抗亦有海篠生于岛岑节大盈尺干不满寻形枯若筋色如黄金徒为一异莫知所任赤白二竹远取其色白薄而曲赤厚而直沅澧所丰余邦鲜植肃肃畟畟攅植擢笋于秋冬乃成竹无大无小千万脩直膜内暠绣文外施箛诞节内实外泽作贡渔阳以供辂策浮竹亚节虚软厚肉临溪覆潦栖云防木供笋滋肥可为防蓄厥性异宜各有所育植于宛签生于蜀篠大小竹之通目互各统体譬牛与犊人之所知事生轨躅赤县之外焉可详録臆之笔之匪迈伊瞩【晋武昌戴凯之竹谱】
　　瑶笋千年生一芽【道书】
　　止些山竹长千仞鳯食其实去九疑万八千里
　　筑阳孤竹三年而一笋南陵金盘之草一嵗而一节【览】竹名离不知所出偶覩沈诗云繁隂上促节下离离似出于此【女红志】
　　汉章帝三年子母笋生白虎殿前时谓为孝竹羣臣献孝竹颂【述异记】
　　窦将军有青竹田【三辅旧事】
　　马援好事至荔浦见冬笋名苞笋上言禹贡厥包橘柚疑谓是也其味美于春夏笋【东观汉记】
　　晋惠帝元康二年巴西郡界竹生花紫色结实如麦外皮青赤白味甚甘【异苑】
　　王徽之以菖蒲映竹曰菖蒲只以九节为贵而此君面目耸焉菖蒲正当再拜此君而此君亦安得不受之耶【高士春秋】
　　辛仲宣截竹为罂以酌酒曰吾性爱竹及酒欲令二物相并耳【襄阳耆旧传】
　　张廌隠居颐志家有苦竹数十顷在竹中为屋常居其中王右军闻而造之廌逃避之竹中不与相见一郡号为竹中高士【永嘉郡志】
　　临川陈臣家大富永初元年臣在斋中坐其宅内有一町筋竹白日忽见一人长丈余面如方相从竹中出迳语陈臣我在家多年汝不知今辞汝去当令汝知之去一月许臣家大失火奴婢顷死一年中便大贫【搜神记】宋郭仲产为南郡从事宅在枇杷寺南其村亦名枇杷元嘉末起斋屋以竹为牕櫺竹遂渐生枝叶长数丈扶疎葱翠郁然成林仲产以为祥及孝建中同义宣之谋被诛【述异记】
　　元嘉四年东阳沈道先家中筋竹林忽生连理野人无知谓之祸祟欲砍杀之【异苑】
　　汉人有适呉吴人设笋问是何物曰竹也归煮其牀箦而不熟乃谓其妻曰呉人轣辘欺我如此【笑林】
　　案九合内志文曰竹者为北机上精受气于轩之宿也所以圆虚内鲜重隂含素亦皆植根敷实结繁众多矣公试可种竹于内北宇之外使美者逰其下焉尔乃天感机神大致继嗣孕既保全诞亦寿考微着之兴常守利贞此人之秘规行者之甚验【陶隠居真诰】
　　梁庾诜爱林泉常遇火止出书坐于池上曰惟恐损竹【彚苑　以下异草】
　　嶓冢之山有草焉其叶如蕙其本如桔梗黒花而不实名曰蓇蓉食之使人无子【山海经】
　　小华之山其草有萆荔【萆荔香草也蔽戾两音】状如乌韭而生于石上亦縁木而生食之已心痛
　　石脆之山其草多条状如韭白华黑实食之已疥熊耳之山有草焉其状苏而赤华名曰葶防【亭寜耵聍二音】可以毒鱼
　　朝歌之山潕水出焉有艸名曰莽草可以毒鱼
　　浮山有草焉名曰薰【音训】草麻叶而方茎赤花而黑实臭如蘼芜佩之可以已疠
　　甘枣之山有草焉葵本而杏叶【或作楛叶】黄华而荚实名曰萚可以已瞢
　　脱扈之山有草焉其状如葵叶而赤华名曰植楮可以已癙【癙病也淮南子曰狸头已癙也】食之不眯
　　大之山多糜玉有草焉其状叶如榆方茎而苍伤其名曰牛伤其根苍文服者不厥【厥逆气病】可以御兵
　　臯涂之山有草焉其状如槀茇其叶如葵而赤背名曰无条可以毒鼠
　　有草焉其状如葌而方茎黄花赤实其本如藁本名曰荀艸服之美人色
　　休与之山有艸焉其状如蓍赤叶而本丛生名曰夙条可以为簳
　　招摇之山有草焉其状如韭而青华其名曰祝余【或作桂荼】食之不饥
　　有草焉其状如白花黒实泽如蘡薁其名曰防草服之不昧
　　符禺之山其草多条其状如葵而赤花黄实如婴儿舌食之使人不惑
　　竹山有草焉其名曰黄雚其状如樗其叶如麻白华而赤实其状如赭浴之已疥又可以已胕
　　昆仑之山有草焉名曰薲草其状如葵其味如葱食之已劳
　　牛首之山有草焉名曰鬼草其叶如葵而赤茎其秀如禾服之不忧
　　阳华之山其草名藷藇多苦辛其状如橚其实如瓜其味酸甘食之已疟
　　鼓钟之山有草焉方茎而黄华员叶而三成其名曰焉酸可以为毒【为治也】
　　姑摇之山帝女死焉其名曰女尸化为防草其叶胥成【言叶相重也】其华黄其实如莵丘服之媚于人
　　有草焉叶员而无茎赤华而不实名曰无条服之不瘿半石之山有草焉生而秀其高丈余赤叶赤华华而不实其名曰嘉荣服之者不畏霆
　　少陉之山有草焉名曰艸叶状如葵而赤茎白华实如蘡薁食之不愚
　　贾超之山其中多龙修【龙须也似莞而细生山石穴中茎倒垂可以为席】泰山有艸焉名曰梨叶状如荻而赤华可以已疽大騩之山有艸焉其状如蓍而毛青华而白实其名曰服之不夭可以为腹病【并上】
　　王者有礼则威绥生【一曰威蕤瑞应图】
　　威香者王者礼备则常生【宋书】
　　华平其枝正平王者有徳则生徳刚则仰徳柔则低萐莆一名倚扇
　　紫达王者仁义行则见【并上】
　　王者使贤不肖位不相逾则平露生庭状如盖政平则正不平则倾一名平虑【白虎通】
　　王者继嗣平明则宾连生于户濶达生于房连累相承象继嗣也【上】
　　王者仁义行则生紫脱【瑞应图】
　　汉武帝时西方日支国有献活人草三茎有人死者将艸覆面即活之矣【述异记】
</div>
    <div class="pagination">
<a href="广博物志_page63.html">上一页</a><span>...</span><a href="广博物志_page59.html">59</a><a href="广博物志_page60.html">60</a><a href="广博物志_page61.html">61</a><a href="广博物志_page62.html">62</a><a href="广博物志_page63.html">63</a><span class="current-page">64</span><a href="广博物志_page65.html">65</a><a href="广博物志_page66.html">66</a><a href="广博物志_page67.html">67</a><a href="广博物志_page68.html">68</a><a href="广博物志_page69.html">69</a><span>...</span><a href="广博物志_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
