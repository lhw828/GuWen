<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 255 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 255 页/共 320 页</h1>
    <div class="content">　　增鷩衣【天子六服大裘衮衣及下四衣是也释名曰鷩山雉也鷩憋也性急憋不可生必自杀故画其形于衣以象人执耿介之节也三礼圗曰王祭先公及飨射之服也】　毳衣【释名曰毳芮也画藻文于衣象水草之毳芮温暖而洁也三礼圗曰王祀四望山川服也】　絺衣【周礼曰王之吉服祭社稷则絺冕】　衣【周礼曰王之吉服祭羣小祀冕】　原祎衣【三礼圗曰王后以从王祭先王之服也　以下王后六服详法服一】　揄狄【又曰王后从王祭先公之服也刻青翟形采画雉缀于衣是也】　鞠衣【又曰王后亲桑之服也孤之妻服以从助祭其鞠衣之色象桑始生】　阙翟【又曰王后从祭羣小祀服也刻赤缯为翟形而衣不采画缀于衣也】　展衣【又曰王后以礼见王及賔客之服也卿大夫之妻服以助君祭】　縁衣【又曰王后御于王之服以从君助祭者也】　上纁下【蔡邕独断曰天子公卿特进列侯祀天地明堂衣上纁下日月六章】　皁上绛下【徐野民车服杂注曰汉明帝始案古礼备其服章天子郊庙衣画而裳绣为日月星辰山龙华虫藻火粉米之类】缥绢上下【董巴舆服志曰公卿列侯中二千石夫人助蚕者缥绢上下皆深衣制也】　皁
　　绢上下【徐野民车服杂注曰公卿特进列侯大夫卿世妇佐祭服皁绢上下】　副其徳章其功【后汉书舆服志曰徳盛者文缛故圣人处乎天子之位服玉藻邃延日月升龙山车金根饰黄屋左纛所以副其徳章其功也】　显其仁光其能【又曰贤仁佐圣封国爱民黼黻文绣降龙路车所以显其仁光其能也】
　　法服五
　　原启梁陆倕为息纉谢敇赐朝服启曰冕素带出自禁财朱青緺降于皇府辉烛邻党震耀街衢姻族移听朋侪改瞩非臣璅弱所能陈报
　　增议齐王俭公府长史朝服议曰春秋国语云貌者情之华服者心之文岩廊盛礼衣冠为大是故军国异容内外殊序而自顷承用每有乖违府职掌人教四方是则臣居毘佐志在当官永言先典载懐夕惕按晋令公府长史官品第六铜印墨绶朝服进贤两梁掾属官品第七朝服进贤一梁冠晋官表注亦与令同而今长史掾属但着朱衣而已此则公违明文积习成谬谓宜依旧制长史两梁冠掾属一梁冠并同备朝服中单韦舄率由旧章若所上防允并请班司徒二府及诸仪同三府通为永准又寻旧事司徒公府领兵者职僚悉同降朝不领兵者主簿祭酒中单韦舄并备令史以下唯着衣令府既开公谨遵此制其或有置台位者服为宜案令称谨有兼官皆从重官之例寻内官为重其署台位者悉宜着位之服不在服之例若置诸卿寺位兼府职者虽三品而卿寺为卑则宜依公府衣之制服章事重礼仪所先请台详服　又议曰自顷服章多阙有违前准近议依今文被报不宜改革又称左丞刘议按令文凡有朝服今多阙亡然则文存服损非唯铉佐用舍既久即为旧章如下防伏寻皇宋受终每因晋旧制律令条章同规在昔若事有宜必合惩改则当上关诏书下由朝议县诸日月垂则后昆岂得因外府之乖谬以为盛宋之兴典用晋氏之律令而谓其仪为穨法哉顺违从失非所望于髙议申明旧典何改革之可论又左丞引令史之阙服以为铉佐之明比夫名位不同礼数异等令史从省或有权宜逹官简畧为失弥重又主簿祭酒备服于王庭长史掾属朱衣以就列于是伦比自成矛盾此而可忍孰而可安将引令以遵旧台据失以为例研详符防良所未譬当官而行何强之有制令昭然守以无二
　　袍一
　　增释名曰袍丈夫着下至跗者袍苞也内衣也　说文曰以絮曰茧茧以緼曰袍　礼记玉藻曰纩为茧緼为袍　身章撮要曰袍长褐也纩为茧緼为袍或曰周公抱成王宴居故施袍　诗曰岂曰无衣与子同袍　论语子曰衣敝緼袍与衣狐貉者立而不耻者其由也与续汉书曰三老五更皆服都禄大袍　汉舆服志曰
　　公主贵人妃以上得着锦绣罗縠十二色绿袍　文献通考曰后汉永平二年诏宗庙以下祠祀皆皁缯袍又曰晋制释奠先圣则皁纱袍　唐六典曰袍之制有五一曰青袍二曰绯袍三曰黄袍四曰白袍五曰皁袍唐书曰诸卫大将军中郎以下给袍者皆易其绣文
　　千牛卫以瑞牛左右卫以瑞马骁卫以虎武卫以鹰威卫以豹领军卫以白泽金吾卫以辟邪　又曰其后以紫为三品之服金玉带銙十三绯为四品之服金带銙十一浅绯为五品之服金带銙十深绿为六品之服浅绿为七品之服皆银带銙九深青为八品之服浅青为九品之服皆鍮石带銙八黄为流外官及庶人之服铜铁带銙七既而天子袍衫皆用赤黄遂禁臣民服　又通考曰宋制天子之服赭黄淡黄防袍衫红袍常朝则服之窄袍便坐视事则服之　辽史志曰小祀皇帝红克丝文袍　金史舆服志曰大定十五年制曰袍不加襴非古也遂命文资官公服皆加襴　元史舆服志曰窄袖袍制以罗或絁
　　袍二
　　増墨子曰楚庄王鲜冠緼纽缨绛衣博袍以理其国政也　合璧曰孔子衣逄掖之衣逄掖其袖合而缝大近似今袍也下至贱夫小吏皆通制袍单衣皁緑领袍中衣为朝服　庄子曰曽子居卫緼袍无里十年不制衣盐铁论曰原宪之缊袍贤于季孙之狐貉　说苑曰
　　子思居卫缊袍无里田子方遗狐白之裘恐其不受谓之曰吾假人遂防之子思竟不受　原史记曰秦相范睢与魏人须贾有隙及贾使秦雎自称张禄先生往诣贾贾见其寒取一绨袍以赐之及雎数贾罪曰尔得不死者以绨袍恋恋有故人之意也　增汉书曰文帝遗单于绣裕长襦锦袷袍各一　又曰袁安为光禄勲至清粗袍粝食　原汉武内传曰上元夫人降武帝服赤霜之袍云采乱色非锦非绣不可得名　袁山松后汉书曰灵帝欲以羊续为太尉时拜三公者输东园礼钱千万令中使督之续乃坐使者于单席举緼袍以示之曰臣之所资惟斯而已故不登公位　増又曰桓鸾字始春鄢弟也少立志行缊袍糟食不求盈余以浊世耻不肯仕　魏畧曰薛夏字宣声黄初中为秘书丞帝与夏推论书传未尝不终日也帝见其衣薄解御袍以赐之　蜀志曰彭羕字永年姿性骄傲多所轻忽唯敬同郡秦宓荐之于太守许靖曰窃见处士绵竹秦宓应山甫之徳履隽生之直枕石潄流吟咏緼袍也　王隠晋书曰武帝赐桓伊钱百万袍里千端　又曰江东赐凉州刺史张骏真金印大袍　又曰郑冲以儒雅为徳莅职无干局之誉箪食緼袍不营资产世以此重之　又曰慕容冲进逼苻坚坚送一领锦袍遗冲曰古者兵交使在其间今送一袍以明本懐　原续捜神记曰郭璞自占其凶终尝行建康逄一趋走少年即脱新丝袍与之此人不解其意璞曰身命卒当在君手故逆相属耳及当死果此人行刑旁人皆为属求利璞曰我托之久矣此人为之歔欷哽咽　增文献通考曰晋明帝泰始四年诏以朱纱袍为听政之服　齐书曰卞彬蚤虱赋序曰余居贫布衣十年不制一袍之缊有生所托资其寒暑无与易之为之多病起居甚疎庸寝败絮不能自释　梁书曰侯景将为乱时謡曰青袍白马夀阳来后景军悉着青袍景乗白马　又曰临贺王正徳侯景之乱正徳为平北将军屯朱雀航景至正徳乃北向望阙三拜歔欷流涕引贼入宣阳门与景交揖马上退据左卫府先是其军皆着绛袍袍里皆碧至是悉反之贼以正徳为天子　唐六典曰自隋文帝制柘黄袍以听朝至今遂以为常　唐舆服志曰太尉长孙无忌议凡服袍者下加襴紫绯緑皆视其品庶人以白　唐书曰武后出绯紫单罗铭襟背袍以赐文武臣其袍各有烱戒诸王则饰以盘石及鹿宰相饰以凤池尚书饰以对雁左右将军饰以麒麟左右武卫饰以对虎左右鹰饰以鹰左右千牛饰以牛左右豹韬饰以狮子左右金吾饰以象又铭其襟背作八字廻文焉　又曰肃宗为皇太子受册当被绛纱袍太子以为与皇帝同称辞不敢当下百官议帝手敕改为朱明服　又曰薛平能守法度理身俭薄一緑袍十年不易恩加朱绂然后解去钟岐良吏传曰袁彭字伯楚为南阳太守政以清洁粝食緼袍不改其操
　　袍三
　　增无里　加襴【上详袍二　下详袍一袍二】　赤霜　緑云【上详袍二　古诗曰姮娥剪就緑云袍待来蟾宫布与换】　郁金　明珠【郁金袍御袍也唐诗曰日华浮动郁金袍　李白诗曰玉带明珠袍又侠客之服也落日明珠袍】　夺貂　服茧【唐明皇召李白作乐章白佯醉不起帝曰赋成以貂豹锦袍与卿白起援笔而成帝故戏之不与白夺其袍帝笑而与之杜甫甞赠诗曰笔落惊风雨诗成泣鬼神龙舟移棹晩兽锦夺袍新　宋程伊川尝服茧袍】　金兽云鹤【刘义防启事曰赐臣金兽袍珍制巧饰　四王遗事曰恵帝与成都王自邺还洛阳既至赐中书监卢志云鹤绫袍一领】　金字　绣文【鸡跖集曰唐永夀中敕赐岳牧金银字袍又狄仁杰转幽州都督武后赐紫袍带自制金字十二于袍以旌其忠　下详袍一】　金乌　寳鸡【唐书曰禁中有金乌锦袍二宗幸温泉与贵妃衣之　酉阳杂爼曰安禄山恩宠莫比赐赉无数其所赐品目有金鸾紫罗绯罗立马寳鸡袍一名玉鸡】　覆学士　嫁宫人【唐书曰韦绶徳宗时为翰林学士帝常幸其院防绶方寝学士郑絪欲驰告之帝不许时大寒以西蜀锦袍覆之而去　又曰开元中赐边衣制自宫中有军校袍中得一诗曰留意多添线含情更着绵今生已过了重结后生縁持书白帅帅以闻明皇问之有一宫人自言万死即以嫁得诗者曰与汝结今生縁】　解赠范睢　夺赐之问【上详袍二　鸡跖集曰宋之问献诗武后夺东方虬锦袍以赐之杜甫诗曰诗成夺锦袍】
　　袍四
　　原珠袍【捜神记曰有谈生四十无妇读书通夕不寐夜有女子姿色无比求为生妻经三年生一儿祝云慎勿以火照我后三年可照耳生不能忍私照之自腰上肉如人腰以下乃枯骨耳后妇求去将生入华堂曲奥室以珠袍赠之生至市卖袍睢阳王识是女袍收栲谈生生具对视儿果似女】　增金袍【杜甫诗曰金袍映玉羁】　原丹纱【邺中记曰石虎临轩大防着丹纱袍或作青龙袍】　碧纱【虞谭笔记曰泰宁二年诏赠大夫碧纱袍】　增纹袍【宋文鉴宋祁谢衣袄表曰缄褚纹袍】　联袍【西京杂记枚乗柳赋曰俊乂英髦列襟聫袍】　履袍　鞾袍【宋史舆服志曰系履则曰履袍服鞾则曰鞾袍】　青袍【杜甫诗曰春草随青袍又曰江草乱青袍】　赭袍【欧阳修诗曰玉殿光中认赭袍】　长袍【文献通考曰唐明皇开元四年二月制军将在阵赏借绯紫本是从戎缺袴之服一得之后遂别造长袍递相仿效自今以后衙内宜专命殿中侍御史纠察】　窄袍【详袍一】恩袍【宋仁庙赐诗曰恩袍草色动】　战袍【宋曹彬诗曰羞着团花旧战袍又黄庭坚诗曰不踏金门着战袍】　寒袍【杜甫诗曰使君赠寒袍】　布袍【神仙曰太傅杨骏迎孙登共语不答复以布袍赐之受之出门从人借刀断袍上下异处骏问又大讙人以为狂后乃知骏当诛】　宫锦袍【李白本传夜月乗舟采石衣宫锦袍顾瞻笑傲旁若无人】　蜀襭袍【即韦绶事详袍三】郁轮袍【广林记曰唐王维微时为岐王所赏作琵琶曲名郁轮袍贵戚大爱之遂因縁为京兆解首苏轼诗曰新曲翻从玉连鎻旧声终爱郁轮袍】　绛绫袍【东宫旧事曰太子纳妃有绛绫袍一领又齐谐记曰余杭县有民家近山尝一夕其民与父母入山至更余忽见一人着绛绫袍云是闻山王】赐十万袍【唐史曰哥舒翰不防士士诉衣服穿空帝制袍十万赐军翰藏之】　梦十郎袍【挥麈前録曰曽文肃帅定一日晨起忽语诸子曰吾必为宰相然须南迁启其所以公曰吾昨夕梦衣十郎緑袍北向谢恩岂非他日贬司户之征乎后十年果登庸既为蔡元长所挤降廉州司户参军敕到取防子朝服以拜命果符前梦十郎即也】　还得遗袍【唐允济为武阳令有人夜遗袍行十里乃觉人曰吾境未尝拾遗还取之果得】　引覆巳袍【开元遗事曰安禄山李林甫稍厚之引至中书覆以巳袍】　黄袍加身【宋太祖次陈桥驿军士直逼寝所愿辅太尉为天子帝惊起披衣未及对黄袍已加身矣】　锦袍放生【刘义防启事曰诏防以赦日所制绫纹锦布袍放生古具袍垂赐又唐诗曰帘外春寒赐锦袍】　原流霞羽袍【真人三君内传曰太上丈人着流霞羽袍芙蓉之冠】　罗縠锦袍【魏武帝与杨彪书曰今遗足下贵室错彩罗縠锦袍一领】　增紫袍主事【杂録曰侍郎韦见素张倚与本曹郎趋走堂下抱案牍杨国忠顾女弟曰紫袍二主事何如皆大噱】紫袍秘监【白居易初授秘监诗曰紫袍新秘监白首旧书生鬓雪人间夀腰金世上荣】
　　原葛袍示使【古今善言曰灵帝用南阳太守羊续为三司而求赂续乃出葛袍以示使者时人謡曰天下清苦羊续祖　又详袍二与此稍异】　増缊袍与立【详袍一】　不弃緑袍【唐杨炎自贬道州还家人以緑袍木简弃之炎止之曰吾岭上一逐吏超登上台岂可常哉且有非常之福必有非常之祸安可弃是乎】　悉着白袍【陈庆之攻魏麾下悉着白袍所向披靡謡曰千军万里避白袍】　原赐尚书皁袍【后汉书曰药崧者河内人为郎尝直台上无被帝每夜入台輙见崧甚嘉之自此诏大官赐尚书以下帷被皁袍】　给将士韦袍【刘教曰将士寒穷者皆本部为之増给一韦袍】　倪寛若仆妾【盐铁论曰倪寛袍若仆妾食若佣夫】　马后极粗疎【东观汉记曰明徳马后袍极粗疎诸王望见乃以为绮】
　　袍五
　　原诗古乐府曰白纻寳如月轻如云色似银制以为袍余作巾袍以光躯巾拂尘　又古诗曰青袍似青草长条随风舒　增唐白居易诗曰吾年五十加朝散尔亦今年赐服章齿发恰同知命嵗官衔俱是客曹郎荣锦帐花聫萼彩戏绫袍雁趂行大抵着绯宜老大莫嫌秋发数茎霜
　　原赋陈江总山水纳袍赋曰皇储监国余辰劳谦终宴有令以纳袍降赐何以奉恩徳因题此赋滥时来之宠沐振长缨以祗肃奉性与之文章侍相娱之丝竹解女萝之山带佩流霞之羽服裁缝则万壑萦体鍼镂则千岩映目图岛屿之削成写沦涟之径复埒符采于雕焕并芬芳于兰菊悯四选之徂迁轸百虑之廻邅霜飞空而浸雾雁照月而猜听风钟之易近对水霤之疎悬若董衣之百结同卫服之十年嗟斑鬓之已飒愧冶袖之为妍谢衔珠之有报荷坠履之无捐
　　原牋晋刘谧之与天公牋曰体战身噤脱衣冻坐赖詹公借袍南越送火
　　增启梁庾信谢赵王赉白罗袍袴启曰程据上表空论雉头王防入雪虚称鹤氅未有悬机巧综变蹑竒文鳯不去而恒飞花虽寒而不落披千金之暂暖弃百结之长寒永无黄葛之嗟方见青绫之重对天山之积雪尚得开襟冒广乐之长风犹当挥汗白报主终自无期黄雀谢恩竟知何日　原陈周正谢东宫赐縠袍启曰或俦名丽辞等质轻雾或色华少海用寳丛台或粲彼三英缝兹五緎品颁嵗袭緑夺春耕蒿席可充缊袍易足
　　増议唐萧嵩太子服绛纱袍议曰开元二十六年肃宗升为皇太子受册太常所撰仪注有服绛纱袍之文太子以为与皇帝所服同因上表辞不敢当请有以易之宗令百官详议嵩与裴耀卿等奏议之曰臣等谨按衣服令云皇太子具服有逺游冠三梁加金附蝉九首施珠翠黒介帻髪缨绥犀簪一导绛纱袍白纱中单皁领褾襈白裙襦方心曲领绛纱蔽膝革带劒佩绶等谒庙还宫元日冬至朔日入朝释奠则服之其绛纱袍则是冠衣之内一物之数与裙襦劒佩等无别至于贵贱之差尊卑之异则冠为首饰名制有殊并珠旒及衣裳采章之数多少有别自外不可事事差异亦有上下通服名制是同礼重则其服礼轻则从省今以至敬之情有所未敢衣服不可减省称谓须更变名望所撰仪注不以绛纱袍为称但称为具服则尊卑有差谦光成徳谨议
　　朱衣一
　　增文献通考曰皇太子旧有五时朝服自梁天监之后则衣服诸王朝服朱衣开国公侯伯子男并朝服纱朱衣直阁将军诸殿主帅朱衣　又曰隋制后服四等其四曰朱衣以绯罗为之宴见賔客则服之　唐六典曰隋炀帝令牛等制皇后服祭及朝青衣朱服皆参准宋太始及梁陈故事　又曰侍御史大事则冠法冠衣朱衣纁裳白纱中单以弹之　宋史舆服志曰开元礼导驾官并朱衣冠朱衣今朝服也
　　朱衣二
　　增墨子曰楚庄王绛衣博袍　东观汉记曰光武起义衣绛单衣赤帻初伯升之起诸家子弟皆曰伯升杀我及见上绛衣大冠乃惊曰谨厚者亦复为之　原班彪奏事曰可选师傅将相子孙好学有行者以备绛衣舎人　语林曰何晏字平叔美姿容面絶白魏文帝疑其傅粉夏月以热饼噉之大汗出随以朱衣自拭面色转皎然帝始信之　増晋义熙起居注曰安帝自荆州至新亭诏曰诸侍官戎行之时不备朱服悉令袴褶从也宋元嘉起居注曰治书待御史朱兴启弹朝请向腾
　　之坐同僚防故员外散骑侍郎杨珍之丧侍兵唱变服然后唱众官下陪位而腾之着单衣于朱衣上于礼有亏请免所居官诏可　齐书曰吕安国为右卫将军给事中后改封湘乡侯武帝即位累迁光禄大夫加散骑常侍安国欣有官授谓其子曰汝后勿袴褶驱使单衣犹恨不称当为朱衣也
　　朱衣三
　　增防头　拭面【宋书曰欧阳修知贡举毎考卷坐后觉有朱衣人防头然后其文入格　下详朱衣二】　见戏　被弹【梁书曰陈随伯之入魏时元防胡緭戏为诗曰帽上着笼冠袴上着朱衣不知是今是不知非昔非　下详朱衣二】
　　朱衣四
　　原朱衣缟带【神异经曰西荒有一人不读五经而意合不观天文而心通不能礼拜而精当天赐其衣男朱衣缟带委貌冠女碧衣戴金胜皆无缝】　朱衣玉质【详朱衣五】
　　朱衣五
　　原诗晋郭璞诗曰梓生南荆竒才应世出擢颖盖汉阳鸿声骇皇室遂应四科运朱衣耀玉质
　　中衣
　　增僭礼【礼记郊特牲曰绣黼丹朱中衣大夫之僭礼也】　还钱【防稽典録曰郑为县啬夫民有弟负兄钱未还嫂诣诉卖中单为叔还钱兄闻之慙遣妇赍钱还不受】　原释奠绛縁【徐野民车服注曰天子好礼释奠中衣以袆绛縁其领袖　又文献通考曰梁制释奠先圣有绛縁中衣】朝服皁縁【晋令曰朝服皁縁中单衣　又通考曰梁制朝服有皁縁中衣】　増绛縁
　　领袖【董巴汉舆服志曰祭宗庙绛领袖为中衣绛袴又通考曰后汉永平二年初诏五岳四渎山川宗庙社稷诸秩祠皆绛縁领袖为中衣　又曰梁天监三年何佟之议公卿以祭服里有中衣即今中单也从汉从夏侯氏说祭服绛縁领袖为中衣绛袴袜示其赤心奉神也今中衣绛縁足有所明无俟于袴既非圣法谓不可施遂依议除之】　皁縁领袖【魏官仪曰皁縁领袖中单】
　　单衣一
　　增释名曰单衣言无里也　方言曰单衣江淮南楚之间谓之袷闗之东西谓之单衣赵楚之间谓之左衣古谓之深衣是也　应劭汉官仪曰谒者皆着缃帻大冠白绢单衣　文献通考曰梁制拜陵则笺布单衣又有白帢单衣以代古之疑缞　唐六典曰隋初皇后袆衣有青纱内单　又曰隋炀帝令牛等制皇后服有素衣内单　又曰天子拜陵之服白纱单衣　又曰凡百官朝服陪祭朝防大事服绛纱单衣
　　单衣二
　　增汉书赵王彭祖为人巧佞持诡辨以中人每二千石至彭祖衣皁布单衣自迎之　原东观汉记曰光武起义兵攻南阳暮闻冢上有哭声后有人着大冠绛单衣増后汉书曰陈留尹苞字延博与同郡范史云善二
　　人俱贫出入共一单衣到人门外苞年长先着单衣前入须臾出解与史云　魏志曰明帝徴管宁为光禄勲辞不就诏问青州刺史程喜宁守节髙乎审疾尫顿邪喜上言宁相着皁帽布襦袴而裠随时单复出入闺庭能自任杖不须扶持四时祭祀輙自力强改加衣服着絮巾故在辽东所有白布单衣亲荐馔馈跪拜成礼王隠晋书曰桓温废东海王王着白袷单衣歩下西堂羣臣拜辞莫不歔欷　又曰简文初立于朝堂着平巾帻单衣拜受玺绶　又曰王导因苏峻平后帑藏空竭库中唯有练数十万疋卖之不售而国用不足导患之与朝贤俱制练单衣于是士庶翕然效服练遂贵端至一金　梁书曰刘云静母亡时天寒静身衣单布衣庐于厝所昼夜哭不絶声　又曰张稷为呉郡太守就仆射征道由吴乡人候稷者满水陆稷单衣轻径还都下人莫之识
　　单衣三
　　原虎文　狐尾【董巴舆服志曰虎贲骑皆衣虎文单衣襄邑嵗献织成虎文　梁冀别传曰冀作狐尾单衣上短下长】　绛纨　增白越【班固与窦宪牋曰将军赐以绛纨单衣以鲁缟之质被服鸾鳯之彩饰　魏文帝列传曰呉选曹令史刘卓梦见一人以白越单衣与之曰汝着衫污火浣便洁也卓觉果有衫在侧污輙火浣之】　有余　可絶【别传邉让才辩俊逸孔融荐于魏武帝曰邉让为九州之被则不足为单衣襜褕则有余　燕太子丹传曰荆轲左手把秦王袖右手碪其胷秦王谓曰乞听琴声而死乃召姬人鼔琴琴声曰罗縠单衣可掣而絶】　原寛饶离地　戚至骭【汉书曰盖寛饶左迁为卫司马未出殿门断其单衣短令离地躬行卒庐　三齐志畧曰齐桓公夜迎客戚叩牛角歌曰短布单衣适至骭终朝饭牛至夜半】　增与从子防　为其父市【世说曰王戎性俭为其从子防与一单衣后更责之　陈留耆旧传曰呉祐为胶东相啬夫孙性敛富民钱五百为父市单衣父恐便以单衣诣门自谢祐以单衣与其父】
　　单衣四
　　原纱縠【汉官仪曰虎贲中郎衣纱縠单衣　又舆服志曰羽林左监着纱縠单衣　又江充衣纱縠单衣曲裾后垂】　越布【后汉书曰陆续防稽人世为族姓祖父闳建武中为尚书令美姿貌喜着越布单衣光武见而好之自是常敕防稽郡献越布】　绀单衣【冢墓记曰舜零陵时冒以绀单衣】黄单衣【魏志曰车离国有大人长三丈余须长三尺二寸白发着黄单衣冠黄巾】　増待
　　賔客【杨彪别曰魏文帝令彪着巾单衣待以賔客之礼】　补车幰【王隠晋书曰梁孝王彤宣帝子将单衣补车幰以此为清参军王铨曰晏婴大官称清者以为待食七百家也公无此费宜美衣服使内外相称彤有慙色】　竞服生【捜神记曰永嘉已来士大夫竞服生单衣识者怪之曰此古练纕之布诸大夫所以服天子其后懐愍晏驾】　得施绢【马融遗令曰穿中除五时衣但得施绛绢单衣】赤布单衣【拾遗记曰汉末羽山之民献赤布梁冀制为衣谓之单衣】　黄绢单衣
　　【赵书曰石勒参军周承为馆陶令断官绢数百疋狱以八座议宥之后毎设大防使俳儿着介帻黄绢单衣优问曰汝何官答曰我本为馆陶令斗薮单衣曰正坐取是故入汝軰以为笑本】　单衣入室【仲长统昌言曰蓟子训不知何郡人到陈公舎自云今日当死陈公与之一单衣着入室寝日中果死】　单衣满市【神仙曰曹公欲杀左慈将出市忽失慈所在乃闭市索之曰一目眇着葛巾帻单衣正尔是俄一市中数万人皆眇一目着葛巾帻单衣竟不知所取】　原公孙制都布【后汉书曰马援为隗嚣使公孙述述盛陈陛卫以延援入交拜礼毕使出就馆更为援制都布单衣】　梁冀作火浣【傅子曰梁冀作火浣布单衣防賔客行酒而汚之伪怒解衣而烧之垢尽火灭粲然洁白】　王隠朝著作省【徐野民车服杂注曰元帝召陈郡王隠待诏着单衣绛帻朝于著作郎之省】　祢衡坐大营门【后汉祢衡曰孔融宣曹操意衡许往融见曹说衡狂疾今求得自谢操喜敕门者有客便通衡乃着布单衣疎巾手持三尺桃杖坐大营门以杖棰地大骂吏白外有狂生坐于营门言语悖逆请收案罪操怒谓融曰祢衡孺子杀之犹雀鼠耳顾此人素有虚名逺近将谓孤不能容之今送与刘表视当何如于是遣八骑送之】
　　带一
　　増释名曰带蔕也着于身如物蔕也　说文曰带绅也男子鞶带妇人丝带象系佩之形带必有巾故从巾也易曰或锡之鞶带终朝三褫之　诗曰容兮遂兮垂
　　带悸兮　又曰彼都人士垂带而厉匪伊垂之带则有余　又曰淑人君子其带伊丝　礼记玉藻曰天子素带朱里终辟诸侯素带终辟大夫素带辟垂士练带率下辟居士锦带弟子缟带　又曰大夫大带四寸杂带君朱緑大夫华士缁辟二寸再缭四寸　又曰革带博二寸　文献通考曰革带古之鞶带也文武众官牧守丞令下及驺寺皆服之其有囊绶则以缀于革带其戎服则以皮络带代之　陈氏礼书曰古者革带大带皆谓之鞶内则所谓男鞶革带也春秋传所谓鞶厉大带也易言鞶带子言鞶帨以至许慎服防杜预之徒皆以鞶为带　晋书曰自公主封君以上皆带绶以防组为绲带　唐书曰天授二年改佩为鱼其后三品以上袋饰以金四品以银五品以铜中宗初罢带复给以鱼郡王赐玉亦佩金鱼带景龙中令特进佩鱼又曰髙宗咸亨三年敇五品以上赐新鱼带并饰以
　　银三品以上赐金装刀子砺石一具上元中又敕文武官三品以金玉带四品五品并金带六品七品并银带八品九品并瑜石带庶人铜铁带文武并带手巾筭袋刀子砺石武官欲带亦听之九月百官具新服上宴于麟徳殿　又曰景龙中诏衣紫者鱼带以金饰之衣绯者以银饰之散职命鱼　又曰开元中驸马都尉从五品假紫金鱼带都督刺史品卑者假绯鱼带五品以上检校试判官皆佩鱼　又曰腰带搢垂头于下名曰防尾取顺下之义一品二品銙以金六品以上以犀九品以上银庶人以铁　唐六典曰天子乗马之服有眞珠寳钿带　又曰平巾帻之服武官及卫官起梁带　舆服志曰唐因隋制天子常服有九还带　程氏演繁露曰韩退之诗不知官髙卑玉带垂金鱼若从国朝言之则极品有不得兼者然唐制不尔也唐制五品以上皆金带至三品则兼金玉带通鉴明皇开元初敇百官所服带三品以上听饰以玉是退之之客皆三品之上亦足诧矣宋朝玉带虽出特赐须得閤门闗子许服方敢用以朝谒则体益以重然唐裴晋公得特赐乃于阗玉也暨病亟具表返诸上方其自占辞曰内府之珍先朝所赐既不合将归地下又不敢留在人间谨以上进不知故事当进如随身鱼符之类邪抑晋公自以意剏此举也宋朝亲王皆服玉带元丰中剏造玉鱼赐嘉岐二王易去金鱼不用自此遂为亲王故事又前世所未有者　文献通考曰宋腰带之制恩赐有金毬路荔枝师蛮海防寳藏金涂天王八仙犀牛寳瓶荔枝师蛮海防双鹿行虎洼面束带之制有金荔枝师蛮戏童海防犀牛胡荽鳯子寳花金涂犀牛双鹿野马胡荽犀有上等次等以牯防为别太平兴国七年正月翰林学士承防李昉等奏曰奉诏详定车服制度案礼部式饰以金玉之类盖腰带之制也今请从三品以上服玉带四品以上服金带以下升朝官虽未升朝已赐紫绯内职诸军将校并服红鞓金涂银排方虽升朝着緑者公服上不得系银带余官服黒银方团胯及犀角带贡士及胥吏工商庶人服铁角带恩赐者不用此制荔枝带本是内出以赐将相在于庶僚岂可僭服望非恩赐者官至三品乃得服之景徳三年诏出入内庭不许服假通犀带大中祥符五年诏曰方团金带优宠辅臣今文武庶官及伎术之流率以金银仿效甚紊彞制自今除恩赐外悉禁之　宋史舆服志曰端拱中诏作瑞草地毬路文方团胯带副以金鱼赐中书枢宻院文臣　又曰元丰五年诏三师三公宰相执政开府仪同三司节度使尝任宰相者观文殿学士以上金毯文方团带佩鱼观文殿学士至寳文阁直学士节度使御史大夫中丞六曹尚书侍郎散骑常侍御僊花带　又曰大观二年诏中书舎人谏议大夫侍制殿中少监红鞓犀带不佩鱼挥麈余话曰政和建艮岳灵壁县贡一巨石髙二十余丈舟载至京师毁水门楼以千人夫舁之不动祐陵亲洒宸翰云庆云万态竒峯仍以金带一条挂其上石遂可移　又通考曰绍兴元年诏已给赐者不再赐迁除合加鱼袋者赐之三年诏侍从金带于左藏库闗借管军带御噐械朝谢武臣朝辞赐金带并许系宗室正任及殿庭供职横行亦如之其花犀带非宗室不许服经筵进讲终篇讲官赐金带象简鞍马前宰执不带职者同庶官复职者亦许系笏头毬文金带　又曰乾道八年诏中书舎人左右谏议大夫龙图阁至敷文阁待制权侍郎服红鞓排方黒犀带仍佩鱼　又曰淳熙三年诏武臣知州军官未陞朝者依文臣守倅借服色例权系红鞓角带回日依旧　又曰宋庆元二年皇后受册寳排设逍遥平辇人员各一人有镀金银柘枝带辇官二十七人有镀金海防带　舆服志曰宋制天子服素大带朱里青罗四绅带二　辽史志曰朝服臣僚系防鞢带以黄红色绦裹革为之用金玉水晶靛石缀饰谓之盘紫　金史舆服志曰金人之常服其束带曰吐鹘又曰大定二年制百官趋朝赴省并须裹带　元史
　　舆服志曰全凉带一红罗裹镂金为之
　　带二
　　原穆天子曰天子北征舎于珠泽珠泽献白玉酒食天子赐黄金之环三十朱带贝饰三十西征至赤乌氏赤乌氏先出自周宗乃赐赤乌之人贝带五十　战国防曰鲁仲连谓田单曰将军东有夜邑之奉西有菑上之娱黄金横带而骋乎淄渑之间有生之乐无死之心所以不胜者也　史记曰文帝遗匈奴黄金饰贝带一黄金犀毘　増楚汉春秋曰北郭先生献带于淮隂侯曰牛为人任用力尽犹不置其革　东观汉记曰杨赐拜太常诏赐自所服冠帻绶玉兼革带　原魏畧曰疎勒王献大秦赤石带一枚　増又曰汉阳嘉三年疎勒王献海西青石金带　三国典畧曰文帝赐刘桢廓落带其后将死欲取以为殉因与桢书曰夫物因人而贵故在贱者之所不御至尊之侧桢荅曰荆山之璞耀元后之寳随侯之珠烛众女之妍南垠之金登窈窕之首鼲鼯之尾缀侍臣之帻此皆伏朽壊之下潜污泥之中而扬光千载之上发采畴昔之外桢所带无他妙饰若实殊异尚可纳也　原吴书曰陆逊破曹休于石亭上脱御金校带以赐逊又亲以带之为钩络带　吴録曰钩络者革带也　増吴时外国曰扶南人悉着钩络带　齐书曰张融形貌短丑精神清彻王敬则见融革带寛洽将至骼谓曰革带太急融曰既非歩吏急带何为　邺中记曰石虎皇后女骑腰中着金环参镂带后周书曰达奚武性贪为大司防库有万钉宝带取之晋公防因以赐之　又曰隋文帝作相李穆曰周徳既衰愚智共悉天时若此岂能违天乃遣使谒文帝幷上十三环金带盖天子服也以微申其意　李徳林曰隋开皇元年敕令徳林与于翼髙颎等同修律令赐九镮金带　唐书曰马植进中书侍郎初左军中尉马元防为宣宗宠信赐通天犀带而植素与元防善元防以赐带遗之他日植对便殿帝识其带以诘植植震恐具言状于是罢为天平军节度使　又曰唐张文瓘为幷州参军时长史李勣入朝文瓘与僚属二人皆饯勣赠二人佩刀玉带而不及文瓘勣曰子无为嫌若某犹豫少决故赠以刀欲其果于决断某放诞少检故赠以带俾其守约束子才无施不可焉用赠之　唐会要曰徳宗诏曰贞元之间顷来赐衣文防不常非制也朕今思之宜有定制节度使宜以缓带取其武毅以靖封内观察使宜以雁衔威仪取其行列有序冀牧人有威仪也威仪瑞草也　摭言曰裴晋公质状眇小相者曰郎君若不至贵即当饿死一日游香山寺有妇人以父被罪假得玉带三犀带一以赂津要置于栏楯忘收而去度得而授之后相者曰必有隂徳及物前途万里非某所知也　唐书曰裴度拜淮西宣慰招讨处置使入对延英曰主忧臣辱义在必死贼未授首臣无还期帝壮之为流涕及行帝赐通天御带　又曰唐敬宗时南昌进夜明犀制为寳带光照百步　又曰郑畋进司空赐以犀带　突厥曰唐天寳初赐拔悉宻紫文袍金钿带又曰统叶防可汗献万钉寳钿金带可汗拜苏禄左
　　羽林大将军赐银袍钿带鱼袋七事　五代史曰凤翔李永吉初朝京师苏逢吉以永吉故秦王从曮子家世王侯当有竒货使人告永吉许以一州而求其先世玉带永吉以无为解逢吉乃使人市一玉带直数千缗责永吉偿之既而不得州　又曰安重荣既僭侈以为金鱼带不足贵刻玉为鱼佩之　却扫编曰宋制执政以上始服毬文带佩鱼侍从之臣止服遇仙带世谓之横金元丰官制始诏六曹尚书翰林学士并服遇仙带佩鱼故东坡谢翰林学士表曰寳带重金佩元丰之新渥盖谓是也然武臣节度使班翰林学士上六曹尚书下至令止横金迨拜太尉则毬文佩鱼盖恩礼亲执政故也　挥麈録曰宋韩佃夫使金国见金主所系犀带明透如圆镜状光彩绚目金主云此石晋少主归献邪律氏者唐世所寳日月带也　老学庵笔记曰宋王介甫所赐玉带号玉抱肚真宗时赵徳明所贡也绍兴中王氏犹藏之曽孙璹始复进入禁中　文献通考曰宋神宗熙宁六年收复熙河等州帝御紫宸殿宰臣王安石率羣臣称贺上遂解所服玉带赐焉　又曰熙宁八年岐王颢嘉王頵言赐方团玉带着为朝仪乞寳藏于家不敢服用帝不许命工别琢玉带以赐之颢等固辞不听请加佩金鱼以别嫌诏以鱼赐之亲王佩玉鱼自此始　又曰髙宗绍兴四年四川制置使京镗因任赐金带　又曰孝宗乾道三年姜诜以曹臣赐金遇仙花带后权工部侍郎诏依本班服系　又曰乾道八年诏左谏议大夫姚宪尝为侍郎赐金带令依旧服系着为例　又曰宁宗淳熙元年幸玉津园燕射保信军节度使郑藻起居舎人王卿月等中的赐袭衣金带
　　带三
　　増黄银　红玉【唐杜如晦薨太宗赐房元龄黄银带曰如晦与公同辅朕今独见公然流涕曰世传黄银鬼神畏之更取为带遣送其家明皇杂录曰上自解红玉带以赐寜王】　紫金白玉【杂录曰上以紫金带赐岐王盖昔髙宗破髙丽所得开元中髙丽遣使来朝宴内殿因从容言于内臣曰本国自亡此带岁荒民散干戈屡起幸在内帑见足矣上闻之命封付其使　又曰穆宗以白玉带赐杨元卿】　星像　月影【续夷坚志曰韩魏公犀带一片乃鹿衘花已为竒絶至孝宗夀光中以万缗赂海商得犀一片乃南极老人星像尤为至寳龙江梦余録曰张九成蓄一犀带中有月影遥望则见其贵重在通天犀之上也】　得相　杀商【唐书曰王播自淮南还献玉带十有三遂得再相　九国志曰海商有鬻犀带者直数百万昼夜有光洞照一室楚马希声杀商而取之逾月光遂灭】辟尘　离水【李司封宗易言石驸马寳吉知陈州其州廨一皆新之毎毁旧屋则坐下风尘自分去人皆惊怪盖其所服带乃辟尘犀也　僧赞传载曰江西钟氏既灭子匡范归武肃献云鹤通天离水犀带一云元宗御玩遗在西门门客献钟钟常寳之武肃得带赐钱二万缗因登碧波亭命与许彦方击楫而行水开七尺许至瑞石山岸大为惊赏】　茱萸　莲花【六朝诗曰空结茱萸带　又曰莲花带缓腰】　芙蓉　蒲桃【又曰芙蓉带兮石榴□　又风卷蒲桃带】　金绕腰　玉抱肚【白居易诗曰银鱼金带绕腰光　下详带二】
　　带四
　　原朱带【详带二】　寳带【茍朂荅王琛书曰陶丘神庙有鲜卑金头寳带二枚】　玉带【楚辞曰抚余佩兮缤纷髙太息兮自怜注云持我玉带相纠结也叹放也】　贝带【史记曰闳儒婉佞贵幸与上卧起故惠帝时郎中皆贝带傅脂粉】　増韐带【礼记士防礼曰韐带搢笏】　原缁带【礼记士冠礼曰朝服缁带注缁黒缯】　増缓带【晋羊祐在军轻裘缓带又唐谚曰一人在朝百人缓带一人贵而亲友荣也】　簪带【晋傅元捧白简整簪带又诗曰簪带奉鸣球】　腰带【唐诗曰百寳妆腰带】　襟带【滕王阁序曰襟三江而带五湖　又曰限衣带水】　锦带【详带一　又鲍明远结客少年塲行曰骢马金络头锦带佩呉钩】　氊带【鲍昭拟古诗曰氊带佩双鞬】革带【详带一　又应璩诗曰革带新绳为履舄穿无底】　韦带【布衣韦带】　束带
　　【子曰赤也束带立于朝　又陶潜吏白应束带见督邮渊明曰吾不能为五斗米折腰】　飞带【赵带飞参差燕裾合复离美人饰也】　河带【史记曰黄河如带】　山带【庐山记曰庐山香炉峯有气若香烟天将白云冠峯号山带】　书带【汉郑元教授山下生草如薤叶因名书带草】　博带【峩冠博带　又广雅云蟹雄曰狼嵦雌曰博带】　割玉【李贺诗曰宻装腰鞓割方玉】　缕金【南诏衣缝紫锦罽缕金带】　合欢【六朝诗曰绣带合欢结】　连环【诗曰金带连环束战袍】　锁莲【琅嬛记曰季女赠贤夫以弃丝锁莲之带】　女萝【楚辞曰若有人兮山之阿被薜荔兮带女萝】　萱草带【晋石崇待客茶以惊雷荚自奉以萱草带】　柘枝带【详带一】遗元翼【唐李愬以玉带遗牛元翼】　献从简【苌从简陈州人许州富人有玉带欲之而】
　　【不可得遣二卒夜入其家杀而取之卒夜逾垣隠木间见其夫妇相敬如賔二卒叹曰吾公欲夺其寳而害斯人吾必不免因跃出而告之使其速以带献遂逾垣而去】　赐杨素【隋杨素曰上赐素以万钉寳带】　赐李靖【孔六帖曰李靖五代孙彦芳其家旧物有靖破萧铣时所赐于阗玉带】　唐镐赌带【南唐近事曰严续相公歌姬唐镐给事通天犀带皆一代尤物因出姬带呼卢唐采大胜乃酌酒命美人歌一曲而别严遂怅然与之】　李训讲易【杜阳编曰文宗朝李训讲周易颇协上意时方盛夏遂命取水玉腰带以赐之】　封敖草制【唐封敖字硕夫雅为李徳裕所器防昌初除翰林学士徳裕以平刘积功进太尉敖草制云谋与吾同言不他惑徳裕解玉带以赠之】　解赐金带【五代康延孝以百骑奔庄宗庄宗解所御金带赐之】　不买玉带【名臣遗事曰宋王文正公旦有货玉带者持以及门旦弟因以呈公公曰何如弟曰甚佳公命弟繋之曰还见佳否弟曰系之安得自见公曰玉名石也得不重乎自负重而使观者称好无乃劳也我腰间不称此物亟还之故平生所服止于赐带】原西域腰带【魏畧曰文帝时西域来献紫球腰带】　大秦络带【呉时外国传曰】
　　【大秦国人皆着袴褶络带】　増革带移孔【梁沈休文约老病革带移孔】　原络带在腰【述异记曰夏侯祖忻为兖州刺史防于官沈僧荣代之祖忻见形诣僧荣沈牀上有织成寳饰络带夏侯曰此带殊好岂能见与沈曰甚善夏侯曰卿直许中不见关必以为施可命焚与沈对前烧视此带已在夏侯腰矣】　金刚鲜卑【东观汉记曰郑遵破匈奴于是上赐金刚鲜卑绲带一贝金银带各一】犀比金头【班固与窦宪将军牋曰复赐固犀比金头带曰将军所自服也】　增守城
　　萦带【陈琳曰公输般为髙云梯攻宋墨子见楚王曰请令般设攻宋之具臣请萦带守之般九攻不能入遂辍兵】　镇山留带【佛印名了元饶州人时住金山寺东坡入方丈见之师云内翰何来此间无坐处公云借和尚四大用作禅牀师云山僧有一转语内翰言下即荅当从所谓否则愿留玉带镇山门东坡解带置几上师云四大本空五蕴非有内翰欲十何处中公拟议未即荅忽呼侍者收玉带永镇山门公笑而与之师取衲裙相报】　笏头金带【宋仁宗皇祐二年赐致仕太子太傅杜衍少师任布袭衣笏头金带】　方团金带【同时王贻永同平章事李昭亮易昭徳节皆赐方团金带】　请带弗与【鲁昭元年晋乐王鲋欲求货于叔孙使请带焉弗与召使者裂裳帛而与之曰带其褊矣言带褊尽裂裳示不相逆】　束带不休【唐崔元综同平章事坐政事堂束带终日不休偃】
　　带五
　　原表晋王衍谢表曰赐臣单衣紫绡金革带臣谨佩服终矢弗谖　増宋苏轼谢赐对衣金带马表曰汉官三服已分宻丽之珍唐监八坊复下权竒之骏拜嘉甚宠省己何功伏念臣受材迂疎赋命寒蹇幼师季路止服緼袍长慕少游欲乘下泽目重金之耀神惊四牡之良俛仰自惟周章失次此盖伏遇皇帝陛下忧勤黎庶寤寐儁贤故损廐车之储以广英雄之彀致兹孱陋亦被宠光臣敢不求称于益鞭其后薄徳盛服当戒维鹈之篇强力安邦庶几有駜之颂
　　原啓梁刘孝仪谢晋安王赐银装丝带啓曰雕镂新竒织制精洁越中玉女不得关思上方名匠莫能议巧人情骇观如见买臣之绶望貌移姿似逢子训之术　増周庾信谢赵王赉犀带等啓曰奉教垂赉犀装带钱十贯魏君寳带特赐刘桢赵王国租偏资裴楷贯藏文马如烧安息之银带插通犀似猎云南之兽北郭骚之长贫是所甘惬南宫敬之载寳殊非念望花开四照惟见其荣鼇载三山深知其重昔沈羲将尽逢司命而还生士燮行埋值仙人而更活今日慈矜斯之谓矣马前驱而导路或以识恩鸡未晓而开关容能报主谨啓








　　御定渊鉴类函卷三百七十一
<子部,类书类,御定渊鉴类函>
　　钦定四库全书
　　御定渊鉴类函卷三百七十二
　　服饰部三【绅　韨　佩　玦环　笏　舄　靴】
　　绅一
　　増礼记玉藻曰凡侍于君绅垂足如履齐　又曰绅长制士三尺有司二尺有五寸　子游曰参分带下绅居二焉绅结三齐
　　绅二
　　原书绅【论语曰子张书诸绅】　増拖绅【又曰子疾君视之加朝服拖绅】　垂绅【昼锦堂记曰垂绅搢笏】　原搢绅【汉郊祀志曰搢绅者不道谓搢笏于大带革带之间　又难蜀文曰搢绅先生之徒或云荐绅】　増簪绅【诗云合宴簪绅满　又曽巩诗曰风义动簪绅】　缨绅【诗云济济盛缨绅】　解绅【谢恵连雪赋曰褫佩而解绅】　不绅【礼记曰麻者不绅注云绅大带丧代之】　泉绅【韩愈诗曰泉绅拖修白石剑攅髙青】　天绅【又曰悬瀑垂天绅　又孟郊诗曰檐溜掷天绅】　玉绅【檐雨也】　韠绅【内则曰子事父母端韠绅搢笏】韨一
　　増释名曰韨韠所以蔽前也妇人蔽膝亦如之齐人谓
　　之巨巾田家妇人出至田野以覆其头故因以为名也又曰跪襜跪时襜然张也　尔雅曰衣蔽前谓之襜礼记曰一命韫韨幽衡再命赤韨幽衡三命赤韨葱
　　衡　又曰韠君朱大夫素士爵韦圜杀直天子直诸侯前后方大夫前方后挫角士前后正韠下广二尺上广一尺长三尺其颈五寸肩革带博二寸　又曰有虞氏服韨郑笺云冕服谓之韨他服谓之韠唐车服志云朝服谓之韠冕服谓之黻案韨或作黻芾绂同又作绋原五经要义曰太古之时未有布帛食兽肉而衣其皮先知蔽前而未知蔽后　又曰韠者舜之所制也裳前之蔽也　又曰天子朱韨诸侯赤韨　白虎通曰绋者何谓也绋者蔽也行以蔽前者尔有事因以别尊卑彰有徳也　増徐广舆服仪注曰蔽膝古之韨也战国连兵以韨非兵饰去之汉眀帝复制韨　魏曹植求通亲亲表曰觧朱组佩青绂　宋史舆服志曰韨从裳色上有纰下有纯去上五寸绘以山龙火上接革带系之
　　韨二
　　原环济要畧曰舜始作韨以尊祭服禹汤至周増以画文　増拾遗録曰孔子生有麟吐玉书于阙里人家云水精之子继商周而素王出故苍龙绕室五星降庭徴在贤眀知为神异乃以绣绂系麟角而去夫子系殷汤水徳而素王至敬王之末鲁哀公二十四年鲁人鉏商田于大泽得麟以示夫子知命之终抱麟觧韨而涕泗焉　汉书东方朔曰馆陶公主迎武帝蔽膝登阶又曰王莽妻着布蔽膝见客　魏志曰武帝内诫令曰宫人位为贵人金印蓝绂女人爵位之极　又曰文帝赐于禁以魏王时自所佩朱绂　吴志曰孙权潘夫人有娠梦人以龙头授巳以蔽膝受之生亮
　　韨三
　　原夏山　殷火【礼记明堂位曰夏山殷火周龙章山取其仁火取其明龙取其变化】　蔽前　在股【上详韨一　诗曰赤芾在股邪幅在下】
　　韨四
　　原斯皇【诗曰朱芾斯皇室家君王又服其命服朱芾斯皇】　方来【易曰朱绂方来】　増困赤绂【又曰困于赤绂】　垂朱绂【杜甫诗曰扶病垂朱绂】　映白髪【白居易诗曰晩遇何足言白髪映朱绂】　还铃阁【又曰便留朱绂还铃阁】　原君朱臣素【详韨一】　我韨子佩【庄子曰祝牧谓其妻曰天下有道我韨子佩天下无道我负子戴注谓隠藏也】
　　佩一
　　原释名曰佩陪也言其非一物有陪贰也有珠有玉説文曰佩从人凡声也佩必有巾从巾　蔡谟毛诗疑字议曰以为佩者服用之称佩者玉器之名称其服用则字从人名其器则字从玉　増诗曰青青子佩悠悠我思　又曰将翺将翔佩玉琼琚　又曰彼留之子遗我佩玖　又曰何以赠之琼瑰玉佩　又曰童子佩觹童子佩鞢　又曰巧笑之瑳佩玉之傩　又曰宛然左辟佩其象揥　又曰鞙鞙佩璲不以其长【笺云璲瑞玉也】　又曰知子之来之杂佩以赠之知子之顺之杂佩以问之知子之好之杂佩以报之　周礼曰玉府掌王之金玉玩好共王之服玉佩玉　原礼记曰古之君子必佩玉右徴角左宫羽趋以采齐行以肆夏周还中防折还中矩进则揖之退则扬之然后玉锵鸣也故君子在车则闻鸾和之声行则鸣佩玉是以非辟之心无自入也又曰君在不佩玉左结佩右设佩居则设佩朝则结佩齐则綪结佩而爵韠　増又曰佩玉有冲牙君子无故玉不去身君子于玉比徳焉　原又曰立则罄折垂佩主佩倚则臣佩垂主佩垂则臣佩委　増又曰男女未冠笄者皆佩容臭昧爽而朝　楚辞曰长余佩之陆离原又曰虚衣兮披披玉佩兮陆离　又曰何琼佩之
　　偃蹇众薆然而蔽之　増又渉江曰被眀月兮佩寳璐原白虎通曰所以眀有佩者表意见所能故修道无
　　穷即佩环能大道徳即佩琨能决嫌疑即佩玦是以见其所佩即知其能故农夫亦佩其耒耜工匠佩其斧斤妇人佩其针缕亦佩玉也　三礼图曰凡玉佩上有双衡衡长五寸博一寸下有双璜璜径三寸冲牙蠙珠以纳其间上下为衡半璧为璜璜中横以冲牙以苍珠为瑀　増文献通考陈氏礼书曰古之君子必佩玉其制上有折衡下有双璜中有琚瑀下有冲牙贯之以组绶纳之以蠙珠而其色有白苍赤之辨其声有角徴宫羽之应其象有仁智礼乐忠信道徳之备此所以非辟之心无自入也　原鱼豢魏畧曰有双璜双珩琚瑀冲牙琨珠为佩者汉明帝采古文始制　晋公卿礼秩曰特进佩水苍玉尚书令仆射中书监令皆佩水苍玉　増晋宋旧事曰太皇太后雀钮白玉佩　原搜神记曰元康中妇人饰五兵佩　増晋潘岳西征赋曰飞翠緌拖鸣玉出入禁门者众矣想佩声之遗响若铿锵之在耳齐书曰永明元年有司奏加贵妃金章紫绶淑妃于
　　阗玉佩　隋书曰何稠参防古今多所改创从省之服初无佩绶稠曰此乃晦小朝之服安有人臣谒帝而除去印绶兼无佩玉之节乎乃加兽头小绶及佩一只
　　佩二
　　増穆天子曰七萃之士曰百姓珤富何谋于乐天子嘉之赐以左佩玉华【郭璞注云玉华之佩佩之精也】　又曰天子渴于沙中七萃之士髙奔戎刺其左骖之颊取其清血而饮天子天子美之乃赐奔戎佩玉一双　原典畧曰孔子返卫衞夫人南子使人谓之曰四方君子来者必见寡小君孔子不得已见之夫人在锦帷中孔子北靣稽首夫人自帷中再拜环佩之声璆然　増左传曰晋献公使其太子申生伐东山臯落氏公衣之偏衣佩之金玦狐突叹曰佩衷之旗也金寒玦离何可恃也　礼记曰石骀仲卒无适子有庶子六人卜所以为后者曰沐浴佩玉则兆五人者皆沐浴佩玉石祁子曰孰有执亲之防而沐浴佩玉者乎不沐浴佩玉石祁子兆　原盐鐡论曰子思银佩　説苑曰经侯过魏太子左带玉具剑右带环佩左光照右右光照左太子不视又不问经侯曰魏国亦有寳乎太子曰主信臣忠百姓戴之此魏之寳也经侯觧劔佩委之趋而出上车去太子使骑操劔佩与侯曰此寒不可衣饥不可食无遗我贼也　増又曰襄成君始封之日衣翠衣带玉佩至流水之上大夫庄辛见而悦之　拾遗録曰燕昭王时西王母降与昭王游乎燧林之下説炎皇鑚火之术取永桂之膏然以照夜忽有飞蛾衔火状如丹雀来拂桂膏之上此蛾出员丘之穴穴洞逹于九天中有细珠流出可穿为结因用为佩　又曰汉昭帝穿林池广千歩植分枝荷状如骈盖日照则叶低防若葵之衞足也名曰低光荷实如珠可以饰佩　又曰汉成帝时乗舆服皆尚黒宫中美女服皂班姬以下皆绶防佩　汉蔡邕舆服志曰孝明帝作蠙珠之佩以郊祀天地　晋令曰皇太子妃佩瑜玉诸王郡公太宰太傅太保司空诸长公主诸王世子大司马大将军太尉佩玉　邺中记曰石虎出行有女鼓吹尚书官属皆着锦袴佩玉　唐书曰宪宗懿安皇后郭氏穆宗嗣位上尊号皇太后凡朔望三朝帝率百官诣宫门为寿或嵗时庆问燕飨后宫戚里内外妇车骑骈壅环佩之声满宫
</div>
    <div class="pagination">
<a href="御定渊鉴类函_page254.html">上一页</a><span>...</span><a href="御定渊鉴类函_page250.html">250</a><a href="御定渊鉴类函_page251.html">251</a><a href="御定渊鉴类函_page252.html">252</a><a href="御定渊鉴类函_page253.html">253</a><a href="御定渊鉴类函_page254.html">254</a><span class="current-page">255</span><a href="御定渊鉴类函_page256.html">256</a><a href="御定渊鉴类函_page257.html">257</a><a href="御定渊鉴类函_page258.html">258</a><a href="御定渊鉴类函_page259.html">259</a><a href="御定渊鉴类函_page260.html">260</a><span>...</span><a href="御定渊鉴类函_page256.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
