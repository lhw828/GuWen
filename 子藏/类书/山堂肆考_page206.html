<!DOCTYPE html>
<html>
<head>
    <meta charset="UTF-8">
    <title>山堂肆考 - 第 206 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 206 页/共 632 页</h1>
    <div class="content">　　宻逐主书
　　唐杨炎与卢杞在中书同秉政宻啓主书过咎逐之炎曰主书吾局吏也吾当自治之奈何相侵耶
　　王梁争罪
　　魏王思与梁习俱为西曹令史思白事失太祖意将加重辟时思近出习代被收思乃驰还自陈已罪太祖叹曰幕中有义士二人
　　韦贠齐名
　　韦元甫初任滑州白马尉采访使韦陟深器之与同幕判官贠锡齐名元甫精于简牍锡详于讯覆时谓贠推韦状
　　甚耻比肩
　　世説袁虎伏滔同在桓公府桓公毎逰宴辄命袁伏袁甚耻之恒叹曰公之厚意未足以荣国士与伏滔比肩何辱如之
　　莫肯协心
　　宋髙宗朝刘光世军在马家渡张俊军在采石上诏光世以兵援韩世忠且令复移军建康三大将权相敌兼持私隙莫肯协心上诏魏矼谓光世曰贼众我寡合力犹惧不支况各自为心将何以战为诸公计当灭怨隙不独可以报国身亦有利矼因劝光世贻书二帅以示无他使为犄已而二帅皆复书各致其情
　　因请出家
　　唐萧瑀性狷介与同僚俱不合尝言房龄等朋党不忠但未反耳上不听瑀内不自得因请出家既而悔之上以瑀反覆不常贬商州刺史
　　乃与同传
　　齐王敬则与王俭齐拜仪同三司徐孝嗣嘲俭曰今日可谓连璧俭曰不意老子与韩非同传敬则闻之无恨色
　　李郭捐忿
　　唐安思顺为朔方节度使时郭汾阳李临淮俱为牙门都将二人不相能虽同盘饮食常睇目相视不交一言及汾阳代思顺临淮欲亡去计未决旬日有诏临淮率兵东出赵魏临淮入谓汾阳曰一死固甘乞免妻子汾阳趋下持手上堂曰今国乱主迁非公不能东伐岂懐私忿时耶及别涕泣相勉以忠义讫平剧贼实二公之力也
　　刘苏交欢
　　宋刘器之与苏子瞻元祐中同朝东坡勇于为义或失之过器之必约以典故东坡至发怒以此二人不相能至元符末二公各谪岭海相遇于道始交欢器之语人曰浮华习尽去非昔日子瞻也东坡则曰器之铁石人
　　不能降意
　　隋给事黄门侍郎栁庄有识度博学善辞令明习典故雅达政事文帝及高颎苏威皆重之与黄门侍郎陈茂同僚不能降意茂谮而出为饶州刺史
　　不许留身
　　宋丁晋公执政不许同列留身唯王曽一切委顺未尝忤其意曽谓丁曰欲面求恩泽又不敢留身丁曰如公不妨一日留身进文字一卷具道丁事丁去数步大悔之自是遂有朱崖之行
　　相视莫逆
　　唐权徳舆唱和诗序贞元元和间为渭南尉聫曹结绶相视莫逆
　　相得甚驩
　　宋高宗绍兴五年以赵鼎张浚为尚书左右仆射并同平章事兼知枢宻院都督诸路军马初鼎浚相得甚驩人知其将并相史馆校勘喻樗独曰二人宜且同在枢府他日赵退则张继之立事任人未甚相逺则气脉长若同处相位万一不合而去则必更张是贤者自相背戾矣寻命浚如江上议边防
　　不敢复言
　　唐卢知上必更立相恐其分已权荐闗播儒厚可镇风俗遂以为相政事皆决于播但敛衽无所可否上尝从容与宰相论事播欲有所言杞目之而止出谓之曰以足下端黙少言故相引至此向者奈何发口欲言耶播自是不敢复言
　　每为申辩
　　宋毕士安初拜叅知政事入谢真宗曰行且相卿因问谁可与卿同进者对曰冦凖兼资忠义善防大事臣所不如帝曰闻其好刚使气对曰凖忘身狥国秉道嫉邪故不为流俗所喜今北戎跳梁为邉境患若凖者正宜用之帝曰然当籍卿宿徳至是同为相凖守正嫉恶小人日思所以倾之士安每为申辩帝始不疑
　　开懐不疑
　　宋嘉祐中欧阳文忠公与韩公同心辅政每议事心有所未可必力争韩公亦开懐不疑故嘉祐之政世多以为得体
　　称疾不出
　　元刘敏中尝与同侪各言其志曰自幼至老相见而无愧色乃吾志也至元中敏中拜监察御史权臣桑哥秉政敏中劾其奸邪不报遂辞职归及起为御史台都事同官王约以言去敏中杜门称疾曰使约无罪被劾吾固不当出诚有罪则我其僚友不能谏正亦不无过也
　　迁除
　　説文迁登也汉书凡言除者除故官就新官也超迁大夫
　　汉文帝时呉公荐洛阳人贾谊帝召为博士时年二十余一嵗中超迁至大中大夫
　　骤得中书
　　唐苏颋为工部侍郎帝问丞相有自工部骤得中书侍郎者乎对曰陛下任贤何资之计乃诏颋为中书侍郎
　　周流四公
　　见三公
　　周歴三台
　　见总尚书
　　三世不徙
　　见侍中
　　十年不调
　　汉马融有俊才受学挚恂博通经籍汉永初间拜校书郎以忤邓氏滞东观十年不得调
　　三年不迁
　　宋蔡肇字天啓长于诗歌为博士三年不迁其和人治字韵诗先生万古名何用博士三年冗不治
　　七年不迁
　　宋陈文惠公尧佐居官不妄进取为起居郎七年不迁
　　一嵗四迁
　　汉主父偃上书言事一嵗四迁又杜诗一嵗中三迁至侍御史
　　一嵗九迁
　　任彦升表曰田千秋一嵗九迁其官又后周苏亮与齐到沩皆一年三迁
　　一嵗五迁
　　宋卢宗迈如舟之侄也歴在馆职文雅练达修两朝日歴成一嵗五迁官至武翼大夫
　　半嵗四迁
　　宋孝宗时洪适以文学闻望遭时遇主自中书舍人半嵗四迁至右相
　　三载侍中
　　南梁张纉自起居秘书郎三载迁太子舍人又迁吏部尚书郎俄兼侍中时人以为早达
　　数月中丞
　　武后时薛季昶上书自布衣擢监察御史数月为御史中丞
　　特加金紫
　　唐李愬字元直歴汾晋二州刺史特加金紫光禄大夫
　　忽除银青
　　唐太宗欲相李泌元载忌之帝不得已出泌与之约曰后召当以银为信忽除银青泌知载败已且相矣未几果然
　　加二阶
　　见监察御史
　　加五品
　　唐韦斌拜银青光禄大夫加五品许列防
　　通阶
　　东汉虞诩曰台郎显职乃筮仕之通阶又唐兵部郎中知制诰冯宿等授朝散大夫制云凡品秩之制有九自五品以上谓之贵阶所以为贵者廕及子命及妻帯白金服赤芾从大夫之后而已
　　特制
　　唐元微之行王仲舒制国朝由散官而命为大夫凡十一等以银青朝散为名者非有特制则不克授盖门户有棨防之荣腰佩有鱼之异也
　　每迁有愧色
　　齐以陈显达为江州刺史显达自以门寒位重每迁官常有愧惧之色
　　每迁有光气
　　唐郭汾阳每迁官面长三寸额上有光气事已乃复
　　防啮袍
　　唐张鷟字文成授鸿胪丞防帯及禄袍并防啮有蜘蛛大如栗当寝门缘丝其上经数日大赦加阶授五品
　　乌集防
　　见节度使





　　山堂肆考卷八十
<子部,类书类,山堂肆考>
　　钦定四库全书
　　山堂肆考卷八十一　　　明　彭大翼　撰仕进
　　贬谪
　　凡人臣有罪而见贬谪谓之逐臣又谓之迁客行吟湘泽
　　楚屈原既放行吟湘泽畔为怀沙赋沉汨罗江而死
　　俟罪长沙
　　汉贾谊谪为长沙王太傅渡湘作吊屈原赋曰恭承嘉惠兮俟罪长沙侧闻屈原兮自沉汨罗
　　仲舒著书
　　见王府
　　虞翻讲学
</div>
    <div class="pagination">
<a href="山堂肆考_page205.html">上一页</a><span>...</span><a href="山堂肆考_page201.html">201</a><a href="山堂肆考_page202.html">202</a><a href="山堂肆考_page203.html">203</a><a href="山堂肆考_page204.html">204</a><a href="山堂肆考_page205.html">205</a><span class="current-page">206</span><a href="山堂肆考_page207.html">207</a><a href="山堂肆考_page208.html">208</a><a href="山堂肆考_page209.html">209</a><a href="山堂肆考_page210.html">210</a><a href="山堂肆考_page211.html">211</a><span>...</span><a href="山堂肆考_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
