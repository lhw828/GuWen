<!DOCTYPE html>
<html>
 <head>
  <meta charset="utf-8"/>
  <title>
   格致镜原 - 第 1 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   格致镜原 - 第 1 页/共 48 页
  </h1>
  <div class="content">
   钦定四库全书　　　　　子部十一
　　格致镜原　　　　　　　书
　　提要
　　【臣】等谨案格致镜原一百卷
　　国朝陈元龙撰元龙字广陵海宁人康熙乙丑进士及第厯官文渊阁大学士諡文简是书皆采辑事物原委以资考订故以格致为名凡分三十曰乾象曰坤舆曰身体曰冠服曰宫室曰饮食曰布帛曰舟车曰朝制曰珍寳曰文具曰武备曰礼器曰乐器曰耕织器物曰日用器物曰居处器物曰香奁器物曰燕赏器物曰玩戏器物曰谷曰蔬曰木曰草曰花曰果曰鸟曰兽曰水族曰昆虫毎中又各为条目采撷极称繁博又以明人书多不载原书之名攘古自益因详加考订凡大而连篇小而只句必以原书名系之虽所据或间出近代之本不能尽泝其源而体例秩然首尾贯丳无诸家丛冗猥杂之病亦庶防称精核者焉其书为康熙戊子丁亥间元龙归养时所作后官广西巡抚乃刋行之于粤中云乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　格致镜原凡例
　　凡书所以供翰墨备考订也是书则专务考订以助格致之学每纪一物必究其原委详其名号疏其体考其制作以资实用比事属辞非所取也故于古来诗赋以及故事一概不录以别于他书间有关于物之别名与怪异者采百之一唐宋书援据古文必系以原书出处使人参考炳然明人书多不载原书之名攘古以自益称余者不知何人称上者不知何君称本朝者不知何代最为闷濇且安知非杜撰乎是书大而连篇小而只句必系书名或偶忘其书亦必系某人曰所以徴信也
　　是书所引以经史为主但纪物既博求复详或古无而今有或雅弃而俗此稗编丛书不得不旁及俗説野乘不得不间采也然所援引迄明而止亦求精约毋为泛滥
　　是书每载一物輙随其物之详畧以为标首多者累牍难竟则有总论有名有称号有纪异以别之至如冠玺车服等之标歴代标古人茶墨等之标采制贮书画等之标装潢之眉目既清阅者了若指掌其少者数行可竟则不复分晰又其少者则连而录之曰诸某物似乎不拘一格而实有定例可循
　　凡书所引载籍必摘其中一二字句以标于上而后录其原文是书纪载务博篇帙务约故连缀诸书而于要处则旁圈以显之既省赘文弥为醒眼
　　是书为卷一百为三十其另为而不成卷者则附于各之后如药饵之附饮食刑具之附武备渔猎匠具之附耕织竹附于木藤附于草是亦不之也而天下之物畧尽于此矣
　　有一物而两见者如蚕之在织与虫桃李之在花与果犀象之在珍宝与兽之则各有所详无取重出
　　丁亥戊子间余乞养旋里循陔多暇偶纂是书时书籍多畱京邸家中插架甚少就所渉猎以葺是书后从吾壻昆山徐叙九【德秩】家传是楼借阅数百种稍称详备而挂漏不免拟续有见闻以渐増补旋被
　　召入京又出而抚粤宦辙碌碌椠未遑遽付梓人殊
　　惭荒陋也






　　格致镜原凡例
　　钦定四库全书
　　格致镜原卷一　　　　　大学士陈元龙撰乾象【一】
　　天【附浑仪　刻漏气】
　　总论　徐整三五厯纪未有天地之时混沌如鸡子溟涬始判鸿滋分岁起摄提元气啓肇　礼统天地者元气之所生万物之祖也　列子天地亦物也物有不足故昔者女娲氏链五色石以补其阙断鼇之足以立四极　河图括地象西北为天门东南为地戸注天不足西北是天门地不满东南是地戸　春秋説题辞天之言显也居髙理下为人经纪故其字一大以鎭之此天之名义也天之为体中包乎地日月星辰属焉　许愼説文天顚也至髙无上从一大也　刘熈释名天豫司兖冀以舌腹言之天显也在上髙显也青徐以舌头言之天坦也坦然髙而远也　杨泉物理论天者旋也均也积阳纯刚其体回旋羣生之所共仰所以立天地者水也成天地者气也水土之气升而为天　储泳祛疑说自天统开于子轻清之炁一万八百年升而为天天之晶华凝结而为日月星辰成象既着功用乃行列子天积气尔日月星辰亦气之光耀者也　虞昺穹天论天形穹窿如笠而冐地之表浮元气之上譬覆奁以抑水而不没者气充其中也日绕辰极没西而还东不入地中也　晋书浑天仪注云天如鸡子地如鸡子中黄居于天内天大而地小天表里有水天地各乘气而立载水而行周天三百六十五度四分度之一又中分之则半覆地上半绕地下故二十八宿半见半隐天转如车毂之运也　王充论衡天平正与地无异若覆盆之状　姚信昕天论天如欹车葢北髙南下　晋书天文志天旁转如推磨半在地上半在地下日月本东行天西旋入于海牵之以西如蚁行磨上磨左旋蚁右行磨疾蚁迟蚁不得不西　晋书汉秘书郎郄萌记先师相传云天无质仰而瞻之髙远无极眼瞀精絶故苍苍然也譬之旁望远道之黄山而皆青俯察千仞之深谷而黑夫青非眞色而黑非有体也日月众星自然浮生虚空之中其行其止皆须气焉是以七曜或逝或住或顺或逆伏见无常进退不同由乎无所根系故各系也　居业录朱子谓天以刚风旋滚得地在内不陷伯岐曰大气举之邵子云天依形地附气天地自相依附三説皆精当　蠡海录天之色苍苍然也而人称曰丹霄绛霄河汉曰绛河葢观天以北极为标准仰而见者皆在北极之南故借南之色以为喻　玊厯通政经天体东西南北径三十五万七千里每一方八万九千二百五十里自地至上八万里以日照阳城中之半为中乃天体正圆也以算勾股见之　洛书甄曜度周天三百六十五度四分度之一夫一度为一千九百三十二里则天去地十七万八千五百里　春秋元命苞阳极于九故周天九九八十一万里　东方朔神异经昆仑有铜柱焉其髙入天谓之天柱　寰宇记卭都县漏天秋夏常雨故曰漏天僰道有大山小山四时霖霪不絶俗呼为大漏天小漏天　伏侯古今注成帝建始三年七月夜有青黄白气长十余丈光明照地或曰天裂或曰天剑　南史梁太清二年六月天裂于西北长十丈阔二丈光如电其声若雷十二月天西北裂有光如火陈至德元年冬夜天开自西北至东南其内有青黄杂色隆隆　郎瑛七脩藁马浩澜尝言少时夜行忽闻空砉然有声见青天中如皮一条其色苍黄随开随合明闻人言昨夕天开眼　姚桐夀乐郊私语己亥秋九月晦余晓诣嘉禾时晓星犹在树杪忽西南天裂数十百丈光熖如猛火照彻原野一时村犬皆吠宿鸟飞鸣谛观其裂处蝡蝡而动中复大明若金融于冶铸者少时方合操舟者谓余曰此天开眼也董仲舒春秋繁露隂阳之气上薄为雨下薄为雾风
　　其噫也云其气也雷其相搏之声也电其相击之光也太平之世风不鸣条雨不破块雷不惊人电不目雪不封条　王充论衡风犹人之有吹喣也雨犹人之有精液也雷犹人之有腹鸣也
　　名号　尔雅穹苍苍天也【天形穹隆其色苍苍因名云】春为苍天【万物苍苍然生】夏为昊天【言气皓旰】秋为旻天【旻犹愍也愍万物凋落】冬为上天【言时无事在上临下而已】　毛苌诗传尊而君之则称皇天元气广大则称昊天仁覆闵下则称旻天自上降监则称上天据逺视之苍苍然则称苍天　淮南子中央曰钧天其星角亢氐东方曰苍天其星房心尾东北曰昊天其星箕斗牵牛北方曰天其星须女虚危营室西北方曰幽天其星东壁奎娄西方曰浩天其星胃昴毕西南方曰朱天其星觜嶲参东井南方曰炎天其星舆鬼栁七星东南方曰阳天其星张翼轸　汉书郊祀志九天巫祠九天顔师古注九天説见淮南子一説云东方苍天东南阳天南方赤天西南朱天西方成天西北方幽天北方天东北变天中央钧天也　太经注九天一为中天二为羡天三为从天四为更天五为晬天六为廓天七为咸天八为沈天九为成天　云笈七籖自都玊京已下合有三十六天其二十八天在三界内黄曽天玉完天何童天平育天文举天七曜摩夷天六天为欲界越衡天翳天和阳天恭华天宗飘天黄笳天堂曜天端靖天恭庆天极瑶天元载孔升天皇崖天极风天孝芒天翁重浮容天江由天阮乐天昙誓天十八天为色界霄度天元洞天翰宠妙成天秀乐禁上天四天为无色界三界外曰四人天常融天玊隆腾胜天梵度天平育贾奕天名为种民天亦名四梵天四人天外曰清微天禹余天大赤天最上大罗天合三十六天太霄琅书九天上第一天名郁单无量天第二天名上上禅善无量夀天第三天名梵监天第四天名兠术天第五天名不骄乐天第六天名化应声天第七天名梵宝天第八天名梵摩迦夷天第九天名波梨答恕天其一天俱别置三天合三十六天　因本经须弥山半四万二千由旬有四天王天须弥山顶为帝释天上一倍为夜摩天上为兠率陀天化乐天他化自在天梵众天梵辅天大梵天少光天无量光天光音天少浄天无量浄天徧浄天福生天福受天广来天无想天无烦天无天善见天善现天色究竟天无邉空处天无边识处天无所有处天非想非非想处天凡二十八天四天以下又有日月星宿天常防天持鬘天坚首天凡三十二种所谓三十三天者即帝释天宫也　楚辞据青冥而摅虹注青冥天也　班固答宾戏超忽荒而躆颢苍师古注颢颢天也元气颢汗故曰颢其色苍苍故曰苍司马相如封禅书肇自颢穹师古注颢穹谓天也颢言气颢汗也穹言形穹隆也　汉书礼乐志惟泰元尊师古注泰元天也　后汉书郎顗上事曰太皓悦和雷声乃注太皓天也　蔡邕陈太丘碑苞灵曜之纯注灵曜谓天也　束晳补亡诗恢恢大圆吕向注大圆天也顔延年元后哀防文圆精初烁注圆精天也　顔延
　　年曲水诗序思对上灵之心刘良注上灵天也　谢庄月赋圆灵水镜李善注圆灵天也　菽园记匈奴呼天为祁连西域曰提婆
　　浑天仪　韩显符浑天法象序自伏羲立浑仪测北极髙下量日影短长定南北东西观星间广狭　刘氏厯正颛顼造浑仪黄帝为葢天皆以天象葢也　春秋文曜钩唐尧即位羲和立浑仪　章俊卿羣书考索虞书云舜在璇玑玊衡以齐七政璇玑即浑天仪也浑仪者实天地造化之凖隂阳厯数之元自古圣帝明王莫不用是以精详天象故前汉则有洛下闳浑天仪东汉则有张衡浑天仪在吴则有王蕃浑天仪在晋则有陆绩浑仪在宋元嘉中则有钱乐之浑天仪唐贞观则有李淳风浑天仪在开元则有梁令瓒黄道游仪而其中之最精详者则汉之张衡唐之李淳风为可考也　晋书天文志古言天体者有三家一曰周髀二曰宣夜三曰浑天蔡邕言宣夜之学絶无师法周髀术数具存验之天状多所违失故史官不用惟浑天近得其情今史官所用台铜仪则其法也立八尺圜仪具天地之象以正黄道以歩五纬精微深妙百世不易之道　王蕃浑天説浑仪羲和旧器歴代相传谓之璇玑遭周秦之乱器物断毁浑仪常在台是以不废　隋书天文志按虞书舜在璇玑玉衡以齐七政考灵曜所谓观玊仪之游昏明主时乃命中星者也璇玑中而星未中为急急则日过其度月不及其宿璇玑未中而星中为舒舒则日不及其度月过其宿璇玑中而星中为调调则风雨时庶草繁芜而五登万事康也　尚书大传玑衡者玑为转运衡为横箫运机使动于下以衡望之是王者正天文之器汉世以来谓之浑天仪是也　马融浑天説浑天仪可旋转故曰玑所谓衡者其横箫也所以视星宿也　蔡邕葢天説圆者为玑其径八尺以美玉为之悬而运之以象天之行直者为衡其长八尺以美玊为之孔径一寸从下望玑以视星辰　隋天文志汉和帝时太史揆候皆以赤道仪与天度颇有进退以问典星姚崇等皆曰星图有规法日月实从黄道官无其器永元十五年诏贾逵始造黄道铜仪　晋天文志汉太初洛下闳鲜于妄人耿夀昌等造员仪以考厯度后至和帝时贾逵继作又加黄道至顺帝时张衡又制浑象具内外规南北极黄赤道列二十四气二十八宿中外星官及日月五纬以漏水转之于殿上室内星中出没与天相应因其关戾又转瑞轮蓂荚于阶下随月虚盈依厯开落　晋天文志古旧浑象以二分为一度凡周七尺三寸半分张衡更制以四分为一度凡周一丈四尺六寸吴时中常侍庐江王蕃以古制局小星辰稠穊衡器伤大难可转移乃制浑象以三分为一度凡周天一丈九寸五分之三也　程大昌演繁露尧世已有浑仪璿玑玉衡是也晋世陆绩始造浑象其晷度与浑仪同而形模与浑仪反浑仪也者设为四游仪写日月星宿于天盘之上而包括乎厚地正如鸡子之殻也是为写肖本形而顺以求之者也至于浑象也者设为圆毬而橅拟天度以日星傅寘毬上毬固可转而人遂俯观则天盘反在人下是为殊形诡制而合于理也　隋天文志吴时陆绩作浑象形如鸟卵以施二道不得如法又有葛衡改仪浑天使地居天中以机动之天动而地止以上应晷度至元嘉十七年又作小浑天以白青黄三色珠为三家星其日月五星悉居黄道以象天运而地居其中　羣书考索梁华林重云殿前置铜仪捡其镌题是伪刘曜时孔挺所造则古浑仪之法也其仪略举天状而不缀经星七曜魏晋丧乱沉没西戎义熈中宋髙祖定咸阳得之　隋天文志宋髙祖克长安得古铜浑仪二状虽举不缀七曜是岁诏太史令更造浑仪钱乐之依案旧説采效仪象铸铜为之径六尺八分五分为一度上为杠轴以水转之以象天运昏明中星与天相符后魏明元永兴四年诏造太史部铁仪以为浑天法攷璇玑之正其制并以铜铁惟星度以银错之浑天象者其制有玑无衡梁末秘府有以木为之其圆如丸其大数围南北两头有轴徧体布二十八宿三家星黄赤二道及天汉等别为横规环以正其外不如浑仪别有衡管测揆日月分歩星度者也吴太史令陈苗云先贤制木为仪名曰浑天即此之谓耶由斯而言仪象二器远不相渉　梁书陶景尝造浑天象髙三尺许地居中央天转而地不动以机运之悉与天防　隋书耿询创意造浑天仪不假人力以水转之施于闇室中外天时合如符　旧唐书唐贞观初李淳风言今灵台仪是魏代遗范观其制度疎漏实多太宗因令造之贞观七年造成其制以铜为之表里三重下据准基状如十字末树鼇足以张四表焉第一仪名曰六合仪二曰三辰仪三曰四防仪皆用铜帝置于凝晖阁时称其妙　羣书考索淳风之仪表里三重曰六合仪曰三辰仪曰四游仪皆仪之别也天经金浑金常璇玑者仪中之规也上列十日十二辰三百六十五度中着日月五星列宿相距下为枢玊衡游以横筩以观象而察器者仪之用也推验之法本于黄道葢带天之中距极南北定而不易者赤道也视日所照以为光道敛不时者黄道也　唐书天文志开元九年一行受诏改治新厯欲知黄道进退而太史无黄道仪梁令瓒以木为游仪一行是之请更铸以铜仪十三年仪成以古尺四分为度古所谓璇仪也其赤道带天之中以分列宿之度黄道斜运以明日月五行乃至八节九限校二道差数着之厯经又诏一行与令瓒更铸浑天铜仪圆天之象上具列宿赤道及周天度数注水激轮令其自转昼夜一周别置二轮络在天外缀以日月逆天而行淹速合度置木柜于地中令仪半在地下又立二木人每刻击鼓每辰击钟机械皆藏柜中　宋防要太平兴国四年司天监学生张思训作浑仪其自叙云唐开元中诏僧一行与梁令瓒及诸术士造浑天仪铸铜为日月圆天之象上具列宿赤道及天道细水激轮令其自转后铜铁渐澁不能自转不复行用今思训所作起为楼阁之状三层髙丈余中有轮轴关柱激水以运轮以木偶人为七直神左揺铃右撞钟中击鼓以定刻数又作十二神各直一时自执时牌循环而出并着日月星象皆须仰视其机转之用俱隐楼中至冬水凝则以水银代之又大中祥符三年司天监冬官正韩显符造铜浑仪其制为天轮二一平一侧各分三百六十二度又为黄赤道立管于侧轮中以测日月星辰行度皆无差羣书考索张思训浑仪之制有地轴地轮地足之异
　　有横轮侧轮斜轮之别昼夜长短之刻日月五星之度皆具焉而其机转之用皆隐于楼中此踵一行令瓒之遗象者也韩显符浑仪之制有游规直规之别黄道赤道之分曰窥管曰平准皆其仪之号也曰龙柱曰水臯皆其号之殊也此本乎淳风一行之遗法者也　朱弁曲洧旧闻元祐四年三月己卯铜浑仪新成葢苏子容所造也大如人体人居其中有如篝象因星凿窍依窍如星以备激轮旋转之势中星昏晓应时皆见于窍中羣书考索尝观苏颂上仪象法要于元祐中有曰古
　　人测候天数其法有二一曰浑天仪二曰铜仪又按吴王蕃云浑天仪者羲和之旧器又有浑天象者以着天体以希星辰二者以考于天葢密矣详此则浑天仪铜候仪之外又有浑天象凡三器也　陈继儒太平清话至正间吴漆工王氏尝奉防造浑天仪可以折叠便于藏其巧思出人意表
　　刻漏　羣书考索岁三百有六旬有六日而日之长短参差不齐于是先王刻箭沃漏以揆之故隋志曰黄帝创观漏水制器取则以分昼夜则漏刻之制葢始于黄帝其后因以命官周礼挈壶氏则其职也　罗颀物原轩辕始造刻漏周公始分更防　隋天文志刻漏者测天地正仪象之本也　后汉书律厯志孔壶为漏浮箭为刻下漏数刻以考中星昏明生焉　説文漏以铜盛水刻节昼夜百刻　正义置箭壶内刻以为节而浮之水上令水漏而刻下以记昼夜昏明之数也　周礼挈壶氏凡军事悬壶以序聚以水火守之分以日夜及冬则以火爨鼎水而沸之而沃之郑注水以均晷刻之多少火以烛其漏刻之迁易又以水守壶者为沃漏也以火守壶者夜视刻数也分以日夜者以昼夜漏也又冬水冻漏不下故以火歘水沸以沃之　隋志周礼挈壶氏其法总以百刻分于昼夜冬至昼漏四十刻夜漏六十刻夏至昼漏六十刻夜漏四十刻春秋二分昼夜各五十刻凡有四十八箭昼有朝有禺有中有晡有夕夜有甲乙丙丁戊昏旦有星中毎箭各有其数所以分时代守　羣书考索汉兴因循古制武帝所用之法二至之后九日而增损一刻　司马彪续汉书和帝时霍融上言漏刻率九日增减一等不与天相应不如夏厯合晷景刻漏四十八箭晷景为刻少所违失　张衡漏水转浑天仪制以铜为器再叠差置实以清水下各开孔以玊虬吐漏水入两壶右为夜左为昼铸金铜仙人居左壶为金胥徒居右壶　殷防漏刻法为器三重圆皆径尺差立于方舆踟蹰之上为金龙口吐水转注入踟蹰经纬之中流于衡渠之下壶上有葢葢工铸金人为司辰具衣冠以两手执箭　后魏李兰漏刻法以器贮水以铜为渴乌状如钩曲以引器中水于银龙口中吐入权器漏水一升称重一觔时经一刻以玊壶玊管流珠马上奔驰行漏【流珠者水银之别名】　李肇国史补越僧僧彻得莲花漏于庐山传之江西观察使魏丹初惠逺以山中不知更漏乃取铜叶制器状如莲花置盆水上底孔漏水半之则沉每昼夜十二沉为行道之节虽冬夏短长云隂月黑无所差也　隋书隋炀帝令宇文恺造马上刻漏以从行又耿询作马上刻漏世称其妙羣书考索孔頴逹谓浮箭壶内以出刻为准贾公彦谓漏水壶内以设刻为度或浮或沉此其説之异也古今刻漏之法有浮漏有称漏或浮或称此其制之异也汉夏贺良则有百二十刻之説宋何承天则有春秋二分昼夜各五十刻之説梁武帝大同之所改用者则又有百八十刻之説至于陈隋则仍用百刻之制此又其效之不同者也　便览唐时漏刻昼夜百刻一遵古制但以钟鼓为节凡孔壶为漏浮箭为刻更以击钟为节防以击鼓为节而其法立有四匮一曰夜天池二曰日天池三曰平壶四曰万分壶又有水海浮箭四匮注水始自夜天池以入于日天池自日天池入于平壶至于万分壶及水海浮箭而上以为刻分　宋防要国朝司天之属有挈壶正掌司辰刻置文德殿门内之东偏设鼓钟楼于殿庭左右漏刻之法有水秤以木为衡衡工刻疏之曰天河其广长容水箭箭有四木为之长三尺有五寸着时刻更防纳于天河中昼夜更用之天圣八年龙图阁待制燕肃上莲花漏法其制琢石为四分之壶剡木为四分之箭以测十二辰二十四气四隅十干洎百刻分布昼夜成四十八箭其箭一气一易二十四气各有昼夜故四十八箭岁统二百十六万分悉刻箭上又为水匮置铜渴乌引水下注铜荷中插石壶旁铜荷承水自荷茄中澑泻入壶壶上当中为金莲花覆之华心有窍容箭下插箭首与莲心平渴乌漏下水入壶一分浮箭上涌一分至于登刻盈时皆如之　羣书考索苏颂在元祐时上仪象法要又置刻漏四幅一曰浮箭漏二曰称漏三曰沉箭漏四曰不息漏使挈壶专掌时刻与仪象互相参考以合天星行度为正所以验天数与天运为不差则寒暑之气候自正也　陶宗仪元氏掖庭记元顺帝自制宫漏髙六七尺广半之造木为匮藏壶其中运水上下匮上设三圣殿匮腰立玊女捧时刻筹时至輙浮水而上左右二金甲神一县钟一县钲夜则神人自能按更而击无分毫差鸣钟钲时狮凤在侧皆自翔舞匮之东西有日月宫飞仙六人立宫前遇子午时自能耦进度仙桥逹三圣殿复退立如前　朝鲜外集钦敬阁在康寜殿西铸铜为山髙七尺许置阁中内设巧机用玊漏水激之使自轮转五云绕日朝夕出没又设司辰武士玊女及十二神之像毎时至武士击钟玊女奉时牌而出十二神各于方所輙自起立时尽则玊女还入神亦还伏其运如神莫测其妙山之四面陈豳风四时之景以为象授时敬天勤民之所唐书拂菻国楼中悬一大金秤以金丸十二枚属于衡端以日之十二时又为一金人立于侧每至一时其丸輙落铿然声引唱以纪日时毫厘不差　洪迈夷坚志唐宗朝有十二玊碁子上有十二时字用盆贮水置于水中逐时浮出不差晷刻　唐诗纪事段成式尝于私第凿池得片铁命尺周量之笑而不言寘之密室时窥之则有金书二字报十二时也　髙僧传释慧要尤长巧思山中无刻漏乃于泉水中立十二叶芙蓉因流波转以定十二时晷景无差　谢肇淛五杂俎西僧利玛窦制自鸣钟中设机关毎遇一时輙鸣经岁无顷刻差讹也
　　气　孟康汉书注冬至先三日垂土炭于衡两端轻重适均冬至阳气至则炭重夏至隂气至则土重　续汉书取宜阳金门竹为管河内葭草为以候阳气律厯志气之法为室三重戸闭涂衅周密布缇幔室中以木为案毎律各如之内卑外髙从其方位加律其上以葭管实其端按律而候之气至者去其为气所动者其散其为物所动者其聚殿中用玉律十二灵台用竹律　隋书后齐神武霸府田曹参军信都芳深有巧思能以管候气仰观云色尝与人对语即指天曰孟春之气至矣人往验管而飞已应毎月所言皆无爽又为轮扇二十四埋地中以测二十四气每一气感一扇自动他扇并住与管相应若符契焉古今乐录隋文帝取律吕实葭以气问牛对
　　曰飞半出为和气全出为猛气不出为衰气



　　格致镜原卷一
　　钦定四库全书
　　格致镜原卷二　　　　　大学士陈元龙撰乾象【二】
　　日【附测日表】
　　总论　礼统日者实也形体光实人君之象　五行志日者昭明之太表光景之太纪羣阳之精众贵之象也故日出而天下光明日入而天下冥晦此其效也故日者君父夫兄之中国之应也　春秋内事日者阳德之母　淮南子积阳之气生火火气之精者为日故阳燧见日则然而为火　尸子日五色阳之精君德也少昊金天氏邑于穷桑日五色互照穷桑　易传日者众阳之精内明黄五色无主以象人君精精似青翼翼似黑似赤缟缟似白煌煌似黄光照无主不可以一色名也　淮南子尧时十日并出草木焦枯尧命羿仰射十日中其九乌皆死堕其羽翼　春秋元命苞阳数起于一成于三故日中有三足乌者阳精也　张衡灵宪日者太阳之精积而成鸟象乌三足阳之其数竒　淮南子日中有踆乌　山海经大荒之中阳谷上有扶桑十日所浴九日居下枝一日居上枝皆载乌淮南子若木在建木西末有十日其华照地注若木
　　端有十日状如连珠华光照其地　郑樵通志日在木中曰东在上曰杲在下曰杳木若木也日所升降　山海经东南海之外甘泉之间有羲和国有女子名羲和为帝俊之妻是生十日常浴日于甘泉郭璞注羲和能生日故日为羲和之子尧因是立羲和之官以主四时淮南子日出于旸谷浴于咸池拂于扶桑是谓晨明
　　登于扶桑之上爰始将行是谓朏明至于曲阿是谓朝明临于曽泉是谓早食次于桑野是谓晏食臻于衡阳是谓禺中对于昆吾是谓正中靡于鸟次是谓小还至于悲谷是谓晡时回于女纪是谓大迁经于渊隅是谓髙舂顿于连石是谓下舂爰止羲和爰息六螭是谓悬车薄于虞泉是谓黄昏沦于蒙谷是谓定昏日入崦嵫经于细桞入虞渊之池曙于蒙谷之浦日西垂景在于树端谓之桑榆　梁元帝纂要日光曰景日影曰晷日气曰晛日出为旭日昕曰晞日温曰煦日在午曰亭午在未曰昳日晚曰旰日将落曰薄暮日西落光反照于东谓之反景在上曰反景在下曰倒景　説文煦日温也皓日昼貌也晖日光也旰日晚也翌日明也晓日白也　字训谷日出之色橮日入之色【谷音忽橮音栁】　论衡日昼行千里夜行千里然则日行舒缓与麒麟之歩相似也　尚书考灵曜日光照四十万六千里　周髀日光外照径八十一万里　杨愼外集按山海经纪日月之出者七日月所入五日月所出入一其纪日月之出也曰大言山曰合虚山曰明星山曰鞠陵山曰汤谷扶木曰猗天苏门山曰壑明俊疾山皆在大荒东经其纪日月之入曰丰沮玊门山曰日月山天枢也曰鏖鏊钜山曰常阳山曰大荒山皆在大荒西经曰浴日一在大荒南经之甘渊曰浴月一在大荒西经之丹山其纪日月所出入一在大荒西经之方山柜格之松焉考之淮南子日所出入又多不同　应劭汉官仪泰山东南名曰日观鸡鸣时见日出长三丈　山海经羲和东方国名日所由过处毎日出其国人为御推而升太虚周密癸辛杂志扬州有赵都统号赵马儿提兵往援李坛于山东舟至登莱殊不可进滞畱凡数月尝于舟中见日初出海门时有一人通身皆赤眼色纯碧头顶大日轮而上日渐髙人渐小凡数月所见皆然　异域志沙弼茶国向无人至祖葛尼曽到因立文字该载其国系日西没之地至晚日入声若雷霆国王毎于城上聚千人吹角鸣锣击鼓混杂日声不然则小儿惊死物理论京房説月与星至隂也日照之乃光如以镜照日而有影见　演繁露凡雨初霁或露之未晞其余防缀于草木枝叶之末欲坠不坠则皆聚为圆防光莹可喜日光入之五色具足闪烁不定是乃日之光晶着色于水而非雨露有此五色也　周祈名义考庄子野马也尘埃也沈括云尘埃与野马乃田野间浮气逺望如羣羊又如水波佛书谓如时野马阳焰魏豹传人生一世间如白驹之过隙注白驹日景也是日气谓之野马日景谓之白驹驹与马以疾驰上腾为义野言其处白言其色耳　升庵外集庄子野马注云日光按内典龙树大士曰日光着尘微风吹之旷野中转名之为阳焰愚夫见之谓之野马渴人见之以为流水　易参同契日为流珠青龙之俱注日为阳阳精为流珠青龙东方少阳也　陶景眞诰日有九芒月有十芒方诸宫有服日月芒法　太虚眞人曰服日之精华者欲得尝食竹笋竹笋者日华之胎也
　　占象　周礼眂祲掌十煇之法【煇谓日之气】以观妖祥辨吉凶一曰祲【日旁有隂邪气相侵犯也】二曰象【隂气附日凝结而成象】三曰镌【黑气如镌刺于日也】四曰监【抱日之气如冠珥也】五曰闇【方昼而暗也】六曰瞢【隂气防日光普然】七曰弥【白虹弥天横气贯日也】八曰叙【片段成列穿日有序也】九曰隮【防蝀升气于日旁也】十曰想【杂气以成形想也】　礼斗威仪政太平则日五色政公平则日黄中而赤晕政和平则日黄中而黑晕政象平则日黄中而白晕政升平则日黄中而青晕春秋潜潭巴君德应阳君臣得道叶度则日含王字
　　谓日中有王字也王者德象日光所照无不及也　帝王世纪汉文帝时日中有王字　杂占书日冠者如半晕也法当在日上有冠又有两珥者尤吉　南齐书日出三竿谓朱黄赤色晕也　汉天文志晕适背穴抱珥蜺注孟康曰皆日旁气适日之将食先有黑之变也背形如背字也穴多作鐍形如玊鐍也抱气向日也珥形防黑也如淳曰晕读曰运或作虹蜺读曰齧凡气在日上为冠为戴在旁直对为珥在旁如半环向日为抱向外为背有气刺日为璚璚抉伤也　娄元礼田家五行日生耳主晴雨谚云南耳晴北耳雨日生双耳断风截雨若是长而下垂通地则又名曰日幢主久晴又日出早主雨出晏主晴老农云此言久隂之余夜雨连旦正当天明之际云忽一扫而卷即日光出所以言早少刻必雨晏者日出之后云晏开也必晴葢日之出入自有定刻实无早晏也日没返照俗名为日返坞主晴日没胭脂红主风雨返照在日没之前胭脂红在日没之后故所主不同也　春秋孔演图麒麟鬭而日无精光　物相感志凡日无光则日乌不见日乌不见则飞乌隐窜　北史周天和元年二月庚午日鬭光遂防日中见乌　晋书凡日蚀皆于朔晦不于朔晦者为日薄虽非日月同宿时隂气盛掩日光也占日蚀　南齐书旧説曰日有五蚀谓起上下左右中央是也汉尚书令黄香曰日蚀皆从西月蚀皆从东无上下中央者春秋鲁桓三年日蚀贯中上下竟黑疑者以为日月正等月何得小而见日中郑云月正掩日日光从四边出故言从中起也　农田余话丙午七月朔日昳时日食大半明者亦无光人视物皆成金色视人面如黄橙名号　大洞经日一名郁仪　鸡跖集郁华又名郁仪奔日之仙故曰郁仪赤文与日同防　大孔雀经苏利耶此云日神　汉书郊祀志晋巫祠东君师古注东君日也　张揖广雅日一名阳乌一名朱光　皇甫谧年厯日者众阳之宗阳精外故日以昼明名曰曜灵陆士衡演连珠利眼临云不能垂照吕尚注利眼日也天有日月犹人有眼目故以日为利眼　云笈七籖九天眞人呼日为濯曜罗三天眞人呼日为圆光蔚太素天中呼日为眇景皇上清眞人呼日为九曜生泰清天中仙人呼日为太明太极天中呼日为圆明玉贤天中呼日为微东华眞人呼日为紫曜明亦名圆珠亦谓始晖亦谓太明　眞诰方诸仙眞人皆呼日为圆罗耀外国人呼日为濯罗耀　侯鲭录东坡尝言鬼诗有佳者诵一篇流水涓涓芹吐芽织乌西飞客还家深邨无人作寒食殡宫空对棠梨花尝不解织乌义王性之少年博学问之乃云织乌日也往来如梭之织　王暐道山清话何斯举作黄绵袄子歌其序言正月大雨雪十日不已既晴邻里相呼负日曰黄绵袄子出矣
　　测日表　易遁卦验冬至之日植八尺之表日中视其晷影长短以占和否夏至景一尺四寸八分冬至一丈三尺　隋书梁天监中祖暅造八尺铜表其下与土圭相连圭上为沟置水以取平正揆测日景先立表于准平之地名曰南表更立一表于南表影末名曰中表以望北极枢而立北表令参相直至大同中太史令虞又用九尺表格江左之景　羣书考索唐仪凤四年姚元辨奏于阳城测影台依古法立八尺表夏至日中测景正与古法同　唐书大史监南宫説择河南平地设水准绳墨植表而以引度之大率五百二十六里二百七十歩晷差二寸余而旧説王畿千里影差一寸妄矣博古图周官置昼以参诸日中之景即表也有
　　器形若大盘上蟠双螭而仰其首于两螭间又出一筩中通上下是为表座中通所以植无欹侧以取其端焉又器作三圜筩相合为一体措之地则一筩端立可以立表周官所谓者是其所以为测日之具也　玊堂闲话上元日一丈之竿日午影至七尺其年大稔九尺或一丈有水五尺岁旱三尺大旱　百工谱日圭有方者有圆者有悬而隙日影者有注水针方向者荆楚岁时记晋魏间宫中以红线量日影冬至后日
　　影添长一线
　　月
　　总论　逸雅月缺也满则缺也　淮南子月天之使也积隂之寒气大者为水水气之精者为月　吕氏春秋月羣隂之本月望则蜯蛤实羣隂盈月晦则蜯蛤虚羣隂废夫月行乎天而羣隂化于渊　汉书月者众隂之长销息见伏百里为品千里立表万里连纪后妃大臣诸侯之象也朔晦正终始为绳墨望成君德　隋书月者隂之精也其形圆其质清日光照之则见其明日光所不照则谓之魄故月望之日日月相望人居其间尽覩其明故形圆也二之日日照其侧人观其傍故半明半魄也晦望之日日照其表人在其里故不见也尚书哉生明又既生魄注哉始也始生明月三日也
　　生魄月十六日明消而魄生　诗推灾度月三日成魄八日成光蟾蜍体就穴鼻始明宋均注穴决也决鼻也　魏了翁读书杂钞月三日则成魄朱氏曰魄者月之有体而无光处也故书言哉生明旁死魄皆谓月二三日月初生时也凡言既生魄皆谓月十六日月始阙时也　汉书五行志晦而月见西方谓之朓朔而月见东方谓之朒亦谓之侧匿　释名朔苏也月死复苏生也晦也死为月光尽似之也月半之名其形一旁曲一旁直若张弓也望月满之名日月遥相望也説文朏月未成明也魄月始生魄然也承大月月生
　　二日谓之魄承小月月生三日谓之朏　程大昌演繁露沈括取银圜为喻曰月如银圜本自无光日耀之乃有光其圆非圆乃月与日相望其光全耳及其阙也亦非眞阙乃日光之所不及耳此喻最为精审　徐整长厯月径千里周围三千里下于天七千里　论衡月一日一夜行十三度十度二万里三度六千里与晨鳬之飞相似也　起世经西方一月分为黑白初月一日至十五日名为白月十六日已去至于月尽名为黑月此方通摄黑白合为一月也　西域记印度国俗月盈至满谓之白分月亏至晦谓之黑分或十四日或十五日月有大小故也黑前白后合为一月六月合为一行日游在内北行也日游在外南行也总此二行合为一岁　黄气阳精经秋分之日月宿东井之地上广灵之堂乃沐浴于东井之池以链日魂明八朗之芒受阳精日晖吐黄气于玊池诸天人悉采玊树之华以拂日月之光月以黄气灌天人之容故秋分是天人防月之道也　五经通义月中有与蟾蜍何月隂也蟾蜍阳也而与并明隂系于阳也　春秋元命苞月之为言阙也而设以蟾蜍与者隂阳双居明阳之制隂隂之倚阳　傅咸拟天问月中何有白捣药　张衡灵宪月者太隂之精积而成兽象玊蟾蜍皆四足隂之其数耦　叚成式酉阳杂俎佛氏谓月中所有乃大地山河影或言蟾地影空处水影也　灵宪羿得不死之药于西王母嫦娥窃之以奔月是为蟾蜍　杨愼丹总录月中嫦娥其説始于淮南及张衡灵宪其实因常仪占月而误也古者羲和占日常仪占月皆官名也见于吕氏春秋后讹为嫦娥以仪娥音同耳　陈耀文天中记乐彦曰纎阿山名有女子处其岩月厯数度跃入月中因为月御也　史记封禅书注乐彦引老子道徳经云月中仙人宋无忌　酉阳杂俎月中有桂树下有一人常斫之树随合其人姓吴名刚西河人学仙有过责令伐桂　本草月桂子今江东诸处每至四五月后于衢路得之大如貍豆破之辛香古老相传是月中下也　云笈七籖月中树名骞树一名药王凡有八树在月中也得食其叶者为玉仙玉仙之身洞彻如水精瑠璃焉　因本经湏弥山南有阎扶提树月过树影入月中　瑜伽论由大海中有鱼鼈等影入月轮故其内有黑相现　神仙传尹思晋时人正月十五夜坐室中遣儿视月中有异物否儿曰今年当水月中有人被簑带剑思出视之曰非水也将有兵月中人乃带甲仗矛耳果如其言　起世经月天宫殿纯以天银天青琉璃而相间错二分天银一分天青琉璃亦为五风摄持而行龙城录唐明皇游月宫见天府榜曰广寒清虚之府酉阳杂俎唐太和中郑仁本尝游嵩山忽迷路见一
　　人枕襆而眠问之曰君知月乃七寳合成乎月势如丸其影则日烁其凸处也常有八万三千戸脩之予即其一因开襆有斤凿数事玊屑两裹　遁甲开山图女狄暮汲石纽山下泉水中得月精如鸡子爱而含之不觉吞遂有娠十四月生夏禹　太虚眞人曰服月之精华者欲常食鸿脯鸿脯者月胎之羽毛也一名月鹭　曲洧旧闻中秋翫月不知起何时考古人赋诗则始于杜子美而戎昱登楼望月冷朝阳与空上人宿华严寺对月陈羽鉴湖望月张南史和崔中丞望月武元衡锦楼望月皆在中秋则自杜子羙以后班班形于篇什前乎杜子想已然也苐以赋咏不着见于世耳江左如梁元帝江上望月朱超舟中望月庾肩吾望月而其子信亦有舟中望月唐太宗辽城望月虽各有诗而皆非为中秋宴赏而作也然则翫月盛于中秋其在开元以后乎占象　礼斗威仪政太平则月多耀政颂平则赤明政和平则黑明政象平则白明政升平则青明　荆州占月珥且戴不出百日主有大喜　军国占候月三珥者大有喜有冠而复晕者天下有大喜　龙鱼河图帝淫泆则月有足　春秋考异邮诸候叛则月生爪牙　宋天文志月若变青为饥赤为旱黑为水黄为喜为德皆以其宿分占之　淮南子画芦而月晕阙许愼注月晕以芦为环缺其一面则月晕亦缺于上　丹录月晕谓之逡廵见河图纬象　侯鲭录新月占雨説月如悬弓少雨多风月如偃瓦不求自下　张衡灵宪当日之冲光常不合是谓闇虚在星则星微遇月则月蚀王仁裕开元遗事长安城中每月蚀时节士女取鉴
　　向月击之满郭如是云救月蚀也　冯应京月令广义月之有华常出于中秋夜或前后十三至十八夜月华之状如锦云捧珠五色鲜荧磊落匝月如刺绣华盛之时其月如金盆枯赤而光彩不朗移时始散或误以月晕为华非也　刘敬叔异苑周昭王时九月并出其色五彩贯紫微　晋书安帝隆安五年三月甲子月生齿南史梁太清二年春正月癸巳朔两月相承如钩见
　　于西方　江南野史南唐圜丘之际太史奏月延三刻夷坚志绍兴壬午五月十六日五更初月外有环晕
　　五重附近者紫红色次白次青次黄最外深红各相去一丈其圆如规荆大声曰是为月重轮
　　名号　淮南子月御曰望舒亦曰纎阿　皇甫谧年厯月羣隂之宗光内日影以霄曜名曰夜光　汉郊祀志月穆穆以金波师古注月光穆穆若金之波流也　卓氏藻林丹轮月也六朝诗丹轮殊未圆　三藏圣教序慧炬扬辉澄桂轮而含影注桂轮月也月中有丹桂故称为桂轮　大孔雀经苏摩此云月神　大洞经月一名结璘　鸡跖集结璘奔月之仙故曰结璘黄文与月同居
　　星【附天河】
　　总论　説文万物之精上为列星　春秋説题辞星之为言精也阳之荣也阳精为日日分为星故其字日生为星　三五厯纪星者水之精也　汉天文志星者金之散气其本曰人星众则吉少则凶孟康注星石也金石相生人与星气相应也　周礼保章氏掌天文以志日月星辰之变动以观天下之迁辨其吉凶以星土辨九州之地所封之域皆有分星以观妖祥　张衡灵宪星者体生于地精成于天列居错峙各有逌属在野象物在朝象官在人象事　门宝海经纲者连星也纪者缀星也星形正圆如丸不应似贯珠穿度又不容作铃鼻相缀　谷梁传列星曰恒星亦曰经星【恒经皆常也】天中记凡星居之曰次曰舍曰畱同舍曰合变为妖星曰散经之曰厯相击曰鬭又曰离复合合复离为鬭早出曰赢晚出曰缩又失次上二三宿曰赢失次下二三宿曰缩在下而上曰陵韦昭谓突掩为陵在上而下曰乘周匝曰绕东西曰钩南北曰纪星月相陵曰食七寸以内光芒相及曰犯居其宿曰守守之而久曰复曰还楞严经大星围七百里中星四百八十里小星二十
　　里星是诸天宫宅　増一阿含经大星一由旬小星二百歩　瑜伽论诸星宿中其星大者十八拘卢舍其中者十拘卢舍最小者四拘卢舍　灵怪集郭翰遇织女曰辰象人间观之只见是星其中自有宫室居处羣仙皆游观焉万物之精各有象在天成形在地下人之变必形于上也　法苑珠林若依内经此诸星宿并是诸天宫宅内有大住依报所感福力光现若依俗书即云是石故宋时星落如石或云非石是天河石落故俗书云天河共地河相连故河内时有石落如须弥象图山经云天空有河名耶摩罗于虚空中行亦有大石小砂时有漏失即执为星非也　甘氏星经日一星在房之西氐之东日者阳宗之精也为鸡三足乌二足鸡在日中而乌之精为星以司太阳之行度日生于东故于是在焉月一星在昴之南毕之北月者隂宗之精也为四足为蟾蜍三足在月中而蟾蜍之精为星以司太隂之行度月生于西故于是在焉日精在氐房月精在昴毕自司其行度而氐房昴毕乃黄道之所经不得而司之　干宝捜神记南斗注生北斗注死凡人受胎皆从南斗过至北斗有所祈求皆向北斗　度人经东斗主算西斗记名北斗落死南斗上生中斗大魁总监众灵　丹总录日月木火土金水谓之七政亦曰七曜今术家增入月孛紫炁罗防计都四余星为十一曜计生于天尾罗生于天首孛生于月炁生于闰葢日月行道如两环两环相交一处曰天首一处曰天尾天尾为计天首为罗月之行迟速有常度迟之防即孛也炁生于闰二十八年十闰而炁行一周天炁孛皆有度数无光象故与罗计同谓之四余今七政厯亦有四余度刘子微子感牵牛星顔渊感中台星张良感弧星樊
　　哙感狼星老子感火星
　　三垣　王圻三才图防太微垣十星在翼轸北下临黄道张衡云天子之宫庭五帝之座十二诸侯之府也帝座一星在太微中太子一星在帝座北　晋天文志太微东藩四星一曰上相二曰次相三曰次将四曰上将所谓四辅也西藩四星一曰上将二曰次将三曰次相四曰上相亦曰四辅也谒者星东北三星曰三公三公北三星曰九卿九卿西五星曰五诸侯帝座东北十五星曰郎位　前汉天文志魁下六星两两而比者曰三台　三才图防紫微垣十五星其西藩七星东藩八星在北斗之北紫微大帝之座也天子之常居也　荆州星占北辰一名天关一名北极北极者紫宫天座也隋天文志北极五星其纽星天之枢也北极第一星主月太子也第二星主日帝王也第三星主五星庶子也天象列星图北斗七星在太微之北近紫微垣是为
　　帝车　春秋运斗枢斗一星曰天枢二曰璇三曰玑四曰权五曰玊衡六曰开阳七曰瑶光一至四为魁五至七为杓合而为斗居隂布阳故称北　公羊传注斗柄北斗之第七星瑶光是也指东方为春指南方为夏指西方为秋指北方为冬指者昏时斗柄所指之方　淮南子北斗之神有雌雄十一月始建于子月从一辰雄左行雌右行　徐整长厯北斗七星星间相去九千里皆在日月下其二隂星不见者相去八千里也　门宝海经北斗亦有九星七见二隐其第八第九是帝皇太尊精神也　玊枢经斗中复有尊帝二星大如车轮若人见之夀可千岁　三才图防天市垣二十二星在房心东北主权衡　张衡灵宪帝坐星者帝王之座帝座有五一在紫微垣一在天市垣一在太微垣一在大角一在心中
　　五星　易川灵图至德之盛五星如连珠　史记五星色白圜赤圜青圜黑圜皆凶黄圜则吉五星同色天下偃兵百姓寜昌　宋天文志周将伐殷五星聚房齐桓将霸五星聚箕汉髙入秦五星聚东井四星聚栁张而光武兴复于洛　晋天文志凡五星所出所行所直之辰其国为得位得位者岁星有德荧惑有礼填星有福太白兵强辰星隂阳和　广雅岁星木宿谓之重星或谓应星荧惑火宿谓之罚星或谓执法鎭星土宿谓之地太白金宿谓之长庚或谓太嚣辰星谓之钩星晋书凡五星盈缩失位其精降于地为人岁星降为贵臣荧惑降为童儿歌謡嬉戏塡星降为老人妇女太白降为壮夫处于林麓辰星降为妇人吉凶之应随其象告　录异记帝尧时五星自天而霣一是土星之精坠于谷城山下其精化为圯桥老人岁星之精坠于荆山化而为玊侧而视之色碧正而视之色白卞和得之献楚王火星之精坠于南海中化为大珠光照数百里红气亘天今名其地为珠池金星之精坠于终南圭峰之西因号为太白山其精化为白石状如美玉时有紫气覆之水星之精坠于张掖郡栁谷中化为黑石汉之末渐有文彩未甚分明魏青龙年忽如雷震声闻百余里其石自立白色为文有牛马僊人之状及玊环玉玦兼文字果应司马氏为晋以符金德焉　晋书塡星坠海水决黄星骋海水跃　后汉书注岁星主角亢氐房心尾箕荧惑主井鬼栁星张翼轸鎭星主东井太白主奎娄胃昴毕觜参辰星主斗牛女虚危室壁
　　二十八宿　刘熈释名宿宿也言星各止住其所也刘向説苑二十八星所谓宿者日月五星之所宿也王充论衡二十八宿为日月舍犹地有邮亭为长吏矣　邢昺尔雅疏四方皆有七宿各成一形东方成龙形西方成虎形皆南首而北尾南方成鸟形北方成形皆西首而东尾　汉书律厯志东方角亢氐房心尾箕北方斗牛女虚危室壁西方奎娄胃昴毕觜参南方井鬼栁星张翼轸宿凡二十八　石氏星经东方苍龙七宿氐胸房腹箕所粪也北方武七宿斗有龙虵蟠结之象牛蛇象女象虚危室壁皆蛇蟠虬之象西方白虎七宿奎象白虎娄胃昴虎三子也毕象虎觜参象璘觜首参身也南方朱鸟七宿井首鬼目栁喙星颈张嗉翼翮轸尾中宫黄龙为轩辕首枕星张尾挂栁井体映三台　晋天文志东方角二星为天闗其间天门其内天庭黄道径其中七曜之所行左角为天田主刑右角为将主兵亢四星天子之内庭氐四星天子之宿宫房四星为明堂天子布政之宫也亦四辅也又有四表中间为天衢为天关黄道之所经也南间曰阳间北间曰隂间七曜由乎天衢则天下和平亦曰天驷为天马主车驾亦曰天廐又主开闭为蓄藏又北小星为钩钤房之钤键天之管籥明而近房天下同心心三星天王正位也中星曰明堂天子位为大辰主天下之赏罚前星为太子后星为庶子尾九星后宫之场亦为九子色欲均明小大相承则后宫有叙箕四星亦后妃之府主八风　天文志东宫苍龙左角理右角将大角者天王为坐廷亢为宗庙　尔雅夀星角亢也注数起角亢列宿之长故曰夀星疏夀星之次値角亢之宿也　月令秋分日飨夀星于南郊注夀星南极老人星也　汉郊祀志髙祖诏御史其令天下立灵星祠张晏注龙星左角曰天田则农祥也　杜佑通典周制仲秋之月祭灵星于国之东南唐开元礼祀灵星于国城东南天寳四载升为中祀　尔雅天根氐也郭注角亢下系于氐若木之有根邢疏氐一名天根国语天根见而水涸是也　尔雅天驷房也郭注龙为天马故房四星谓之天驷　国语农祥晨正土乃脉韦昭注农祥房星也尔雅大辰房心尾也郭注龙星明者以为时故曰大辰邢疏大辰者房心尾之总名也　左传心为大火郭璞尔雅注大火心星也在中最明故时主焉　国语日月防于龙贾逵注龙尾也月令孟冬日在尾诗泛厯枢箕为天口主出气尾为逃臣贤者叛十二
　　诸侯列于庭　读书杂抄星有好风星有好雨洪范注止言箕好风毕好雨月令正义乃谓按郑注洪范中央土气为风东方木气为雨箕属东方木木克土尚妃之所好故箕星好风西方金气为隂尅东方木木为妃毕属西方尚妻之所好故好雨也　晋天文志北方南斗六星天庙也丞相太宰之位主褒贤进士又主兵牵牛六星天之闗梁主牺牲事须女四星天小府也主布帛虚二星三宰之臣也主北方邑居庙堂祭祀祝祷事危三星主天府营室二星天子之官也主功事东壁二星主文章天下图书之秘府　尔雅注牵牛斗者日月五星之所终始故谓之星纪　春秋运斗枢牵牛神名略石氏星经牵牛名天关　春秋佐助期织女神名
　　隂　博雅须女谓之婺女　晋书织女东足四星曰渐台西足四星曰辇道　实庵纪闻女星傍一小星名始影妇女于夏至夜而祭之南并肩一星名琯朗男子于冬至夜候而祭之得好智慧　尔雅枵虚也颛顼之虚虚也北陆虚也郭注虚在正北北方黑色之耗也耗亦虚意颛顼水德位在北方邢疏枵虚之次名也以其色黑而虚耗故名其次曰枵北方三次以枵为中枵次有三宿又虚在其中虚星又谓之北陆陆中也北方之宿虚为中也虚也枵也颛顼之虚也北陆也虚星之名凡四　毛诗郑笺定星昏中而正于是可以营制宫室故谓之营室　尔雅邢疏营室一名定　博雅营室谓之豕韦　尔雅娵訾之口营室东壁也郭注室壁二星四方似口因名　晋天文志西方奎十六星天之武库也主以兵禁娄三星主苑牧牺牲供给郊祀胃三星天之厨藏主仓五谷府也昴七星天之耳也主西方昴毕间为天街黄道之所经毕八星主边兵弋猎觜觿三星为三军之侯参十星白兽之体中三星主将　尔雅降娄奎娄也郭注奎为沟渎故称降　邢疏大梁昴之次名又谓之西陆别名旄头　尔雅浊谓之毕邢疏毕西方之宿一名浊　史天官书参为白虎其西有句曲九星一曰天旗　博雅参谓之实沉　晋天文志南方东井八星天之南门黄道所经主水衡舆鬼五星天目也主视明察奸谋栁八星天之厨宰星七星主衣裳文绣张六星主珍寳又主天防翼一十二星天之乐府主夷狄逺客轸四星主冡宰辅臣也博雅东井谓之鹑首张谓之鹑尾轸谓之鸟驾舆鬼
　　谓之天庙　尔雅咮谓之栁栁鹑火也邢疏南方七宿共为朱鸟之形栁星为朱鸟之口故名咮也鹑火栁之次名鹑即朱鸟也火属南方行也因名其次为鹑火抱朴子轸星逐鬼张星拘魂东井还魄　感精符尧翼之精星在南方舜斗之精星在中央禹参之精星在西方汤虚之精星在北方文王房之精星在东方
　　占象　郑樵通志瑞星五行之冲和气也五行顺乐旺相喜合之所生也瑞星有十二一曰景星二曰周伯三曰含誉四曰王蓬芮五曰格泽六曰保七曰昭明八曰昏昌九曰旬始十曰司危十一曰菟昌十二曰地维臧光然考之晋志瑞星止四星而昭明以下则皆为妖星　孙氏瑞应图景星者天暒也状如半月生于晦朔助月为明王者不私人则见【暒音精】　尚书中候尧即政七十载景星出翼　前汉天文志有赤方气与青方气相连赤方中有两星青方中有一黄星凡三星合为景星也景星显星也　晋天文志瑞星一曰景星或曰德星大而中空或曰有三星黄色煌煌然所见之国大昌马端临文献通考凡妖星五行之乖戾气也五行掩
　　合陵犯怒逆错乱离散杂变之所生也孛本黄帝时一女子修行不得其死尤则黄帝所诛者亦五行戾气之所蓄结而为之者也按申须公羊杜预郭璞俱以彗孛为一星左氏昭公十七年有星孛于大辰鲁申须曰彗所以除旧布新也公羊传孛者何彗星也文公十四年有星孛于北斗杜预曰孛彗也郭璞释尔雅曰彗妖星也亦谓之孛综其实不然彗孛长三星其占略同而其形少异孛星光芒短其光四出蓬蓬孛孛然彗星光芒长参之如扫帚长星光芒有一直或竟天或十丈或三十丈宋均注钩命决曰彗五彗也苍则王侯破天子苦兵赤则贼起强国恣黄则女害色权夺于后妃白则将军逆二年兵大作黑则河决贼处处起史记彗出东井东井齐分景公以为忧晏子曰君髙台深池赋敛如弗得刑罚恐弗胜孛星将出彗星何惧乎然则孛甚彗也董仲舒曰孛者乃非常恶气之所生也大率孛彗为除旧布新火灾长星为兵革事　郭宪洞冥记帝尝见彗星东方朔折指星之木以授帝帝以木指彗星星寻没也星出之夜野兽皆鸣别説谓之兽鸣星　正义彗星无光假日之光故夕见则东指晨见则西指　尚书帝命验王弩惊天下注秦野有枉矢星形似弩其星西流天下见之而惊呼　逸雅齐鲁谓光景为枉矢言其光行若射矢之所至也亦言其气枉有所灾害也晋书枉矢流星苍黑蛇行望之如有毛目长数匹着天旬始出北斗旁如雄鸡其怒有青黑象伏鳖或曰怒雌也主争兵　汉书元光中天星尽揺上以问星者对曰星揺者民劳也　晋书若星与日并出名曰嫁女星与日争光武且弱文且强　晋天文志流星天使也自上而降曰流自下而上曰飞大者曰奔奔亦流星也流星色赤名曰地雁其所坠者起兵流星有光青赤曰天鴈军甲之精华也流星昼陨名营头　北史隋末有大流火星坠于江东都未及地而南逝磨拂竹木皆有声至吴郡而落于地掘地入二丈得一石径丈余数日失石所在　檀道鸾续晋阳秋桓母马氏夏夜玩月见流星坠铜水瓮中如二寸火珠烱然水底以瓢杓接取饮之而有感　谈苑蔡州女丁氏七夕见流星坠筵中明日上得金梭自是巧思益进　隋书流星大如缶其光赤黑有喙者名曰梁星其所坠之乡有兵君失地飞星大如缶若瓮后皎然白前卑后髙此谓顿颃其所从者多死亡削邑而不战有飞星大如缶若瓮后皎然白前卑后髙揺头乍上乍下此谓降石所下民食不足飞星大如缶若瓮后皎然白星灭后白者曲环如车轮此谓解衔其国人相斩为爵禄有飞星大如缶若瓮其后皎然白长数丈星灭后白者化为云流下名曰十滑所下有流血积骨有飞星大如缶若瓮后皎白缦缦然长可十余丈而委曲名曰天刑一曰天饰将军殉封疆　隋书国有兵防则星坠为鸟兽天下将亡则星坠为飞虫天下大兵则星坠为金铁天下有水则星坠为土国主亡有兵则星坠为草木或坠为沙星坠为人而言者善恶如其言国有大丧则星坠为龙
　　天河　天官书汉者金气之精　杨泉物理论星者元气之英汉水之精也气发而升精华上浮宛转随流名曰天河一曰云汉众星出焉　隋天文志天汉起东方径箕之间谓之汉津乃分为南北二道至天津下而合西南行又分而东南行在七星南而没　尔雅箕斗之间汉津也郭注箕龙尾也斗南斗也邢疏天河在箕斗二星之间箕在仓龙之末故云龙尾斗至南方即见故云南斗　抱朴子天河从北极分为两头至于南极其一经南斗过其一经东井过河者天之水也随天而转入地下过　张华博物志天河与海通　初学记天河谓之天汉亦曰云汉星汉河汉清汉银河绛河　鸡跖集许洞谓银河为银湾李贺谓为银浦









　　格致镜原卷二
&lt;子部,类书类,格致镜原&gt;
　　钦定四库全书
　　格致镜原卷三　　　　　大学士陈元龙撰乾象【三】
　　风【附相风】
　　总论　五经通义隂阳散为风风气无根也　物理论风者隂阳乱气激而起者也怒则飞沙扬砾屋拔树喜则揺枝动草顺物布气天地之性自然之体也刘熈逸雅风兖豫司冀横口合唇言之风汜也其气博泛而动物也青徐言风踧口开唇推气言之风放也气放散也　抱朴子风髙者道逺下者道近凡大风非常三日三夜者天下尽风也二日二夜者天下半风也一日一夜者千里风也　乙巳占凡风动叶十里鸣条百里揺枝二百里堕叶三百里折小枝四百里折大枝五百里飞沙石千里拔大树根五千里凡鸣条以上皆百里风也　庄子大块噫气其名为风是惟无作作则万窍怒号而独不闻之翏翏乎山林之畏佳大木百围之窍穴似鼻似口似耳似枅似圈似臼似洼者似污者激者謞者叱者吸者呌者譹者宎者咬者前者唱于而随者唱禺冷风则小和飘风则大和厉风济则众窍为虚遁甲开山图大庭氏之王有天下五风异色　天中
　　记吴俗以十月初五日为五风生日此日有风则每五日风雨如期而至终岁皆然谓之五风信　田家五行凡风单日起单日止日起日止凡大风日出之时必略静谓之风让日谚云春风踏脚报言易转方如人传报不停脚也一云吹一日南风必还一日北风犹报答也　七脩藁春之风自下而升上鸢因之以起夏之风横行空中故树杪多风声秋之风自上而下木叶因之以陨冬之风着土而行是以吼地而生寒也应劭风俗通飞廉风伯也风师箕星也　北齐书李騊駼聘陈问陆士秀江南有孟婆是何神也士秀曰山海经帝女游于江中出入必以风雨自随以帝女故曰孟婆犹郊祀志以地神为泰媪也　博异记封家十八姨乃风神也　道经风伯方道彰　山海经大荒之中有山曰鞠陵有神曰折丹处东极以出入风又南山东四百里至于旄山之尾其南有谷曰育遗多怪鸟凯风自是出又令丘之山无草木多火其南有谷焉曰中谷条风自是出　武陵记风门山有石门去地百余丈将欲风起此门隐隐有黑气上须臾有黑风竟天　刘欣期交州记风山在九眞郡风门在山顶上常有风　郦元水经注屈县有风山上有穴如轮风气萧瑟不止当其冲所略无生草葢众风之门也　邢子励赵记龙山有四麓各有一穴大如车轮春风出东秋风出西夏风出南冬风出北　盛之荆州记宜都佷山县山有风穴口大数尺名曰风井夏则风出冬则风入风出入之时吹拂左右常净暑月经之凛然有衣裘想　仙传拾遗五台山有风穴游人稍或諠呼及投物击触即大风震发揭屋防木必为物害　三水小牍汝南林汝县南广城陂西有小山崆峒其巓穴如葢将大风则白犬自穴出人以为　山海经法岳之山有兽曰山其行如风见则天下大风　交州记风母出九德县似猨见人若慙打杀得风还活　大宝积经复有风轮名为干竭劫水漂时能令彼水悉皆枯涸复有风轮名为徧霔劫火烧时普于世界降霔大雨　起世经难陀中自然有三种风轮曰开曰浄曰吹开者有风来开诸门浄者有风来扫除其地令皆清净吹者有风来吹诸华树令花布散
  </div>
  <div class="pagination">
   <span class="current-page">
    1
   </span>
   <a href="格致镜原_page2.html">
    2
   </a>
   <a href="格致镜原_page3.html">
    3
   </a>
   <a href="格致镜原_page4.html">
    4
   </a>
   <a href="格致镜原_page5.html">
    5
   </a>
   <a href="格致镜原_page6.html">
    6
   </a>
   <span>
    ...
   </span>
   <a href="格致镜原_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
