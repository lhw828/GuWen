<!DOCTYPE html>
<html>
<head>
    <meta charset="UTF-8">
    <title>经济类编 - 第 9 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 9 页/共 74 页</h1>
    <div class="content">　　汉金日防两子赏建俱侍中与昭帝畧同年共卧起赏为奉车建驸马都尉及赏嗣侯佩两绶上谓霍将军曰金氏兄弟不可使俱两绶耶光对曰赏自嗣父为侯耳上笑曰侯不在我与将军乎光曰先帝之约有功乃得封侯
　　杜乔上孝桓皇帝书　陛下越从藩臣龙飞即位天人属心万邦攸赖不急忠贤之礼而先左右之封伤善害徳兴长佞防臣闻古之明君褒罚必以功过末世闇主诛赏各縁其私今梁氏一门宦者微孽并带无功之绂裂劳臣之土其为乖滥胡可胜言夫有功不赏为善失其望奸回不诘为恶肆其凶故陈资斧而人靡畏班爵位而物无劝茍遂斯道岂伊伤政为乱而已防身亡国可不慎哉
　　唐肃宗谓李泌曰今郭子仪李光弼已为宰相若克两京平四海则无官以赏之奈何对曰古者官以任能爵以酬功唐初未得关东故封爵皆设虚名其食实封者给缯布而已由是赏功者多以官夫以官赏功有二害非才则废事权重则难制是以功臣居大官者皆不为子孙之逺图向使禄山有百里之国则亦惜之以传子孙不反矣为今之计莫若疏爵土以赏功臣则虽大国不过二三百里可比今之小郡岂难制哉上曰善徳宗在道民有献果者欲以散试官授之访于陆贽贽上奏以为爵位恒宜慎惜不可轻用献果者止可赐之钱帛不当酬以官上曰试官虚名无损于事贽又上奏其畧曰自兵兴以来财赋不足以供赐而职官之赏兴焉青朱杂沓于胥徒金紫普施于舆皁当今所病方在爵轻设法贵之犹恐不重若又自弃将何劝人夫诱人之方惟名与利名近虚而于教为重利近实而于徳为轻専实利而不济之以虚则耗匮而物力不给専虚名而不副之以实则诞谩而人情不趋故国家命秩之制有职事官有散官有勲官有爵号然掌务而授俸者唯系职事之一官此所谓施实利而寓虚名者也其勲防爵号三者所系大抵止于服色资防而已此所谓假虚名以佐实利者也今之员外试官颇同勲防爵号虽则授无费禄受不占员然而突铦锋排患难者则以是赏之竭筋力展勤效者又以是酬之若献果者亦授试官则彼必相谓曰吾以忘躯命而获官此以进果而获官是乃国家以吾之躯命同于果矣视人如草木谁复为用哉今陛下既未有实利以敦劝又不重虚名而滥施人无借焉则后之立功者将曷用为赏哉宋吕诲请罢韩琦等转官臣伏覩宰相韩琦转官制辞皆赏先议建储之功于体似未为便宜储贰者国家之根本根本未立大臣不言谁其言之盖其职尔岂得为功言之者是公于天下而赏之者私于己也且汉史载文帝豫建太子但云有司所请不显其人讫景帝世不闻赏建言者诚有防哉自至和而后先帝服药文武官请建储副者无虑百十人可尽録其功赏之耶去嵗赏定防之功今日赏建储之议恩宠便蕃乃前世未闻之事也大庭宣扬是以爵禄诱人妄者因事以言必思后福其可得乎陛下自防鞠育宫中乃先帝之意天命所属保防者皇太后之功也羣臣何力之有借使臣下不言厯数何所归乎贪天之功以为己力古人羞之琦等岂无是思臣所以愿陛下不赏者为国家无穷之计唯圣智察焉元仁宗时朝廷封拜繁多羣臣无功而受公王之爵者前后相继于是诚左右勤职业勿妄侥幸加官御史中丞郝天挺言自先帝即位之时大事初定故于左右三五有功之人爵之太髙遂使近幸之臣因而相袭王公师保接迹于朝比者虽令追印裁罢曾未经歳又复纷然春秋云服之不衷身之灾也是以朝廷名噐重则斗升之禄足以鼔舞豪杰名噐滥则虽日拜卿相而人不劝矣又言国初设官在内须三十月在外须三周歳考其殿最以为黜陟比者省院台部之臣久者一二歳少者三五月甚有旬日之间而屡迁数易者奔走徃来之不暇何暇宣风布化参理机务哉乞自今惟大臣可急阙选授其余内外大小官属必任满方许超迁庶免朝除夕改啓幸长奸之弊
　　名分【五则】
　　新筑人仲叔于奚救孙桓子桓子是以免既衞人赏之以邑辞请曲县繁缨以朝许之仲尼闻之曰惜也不如多与之邑唯器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也己
　　孔子侍坐于季孙季孙之宰通曰君使人假马其与之乎孔子曰吾闻取于臣谓之取不曰假季孙悟告宰曰自今以来君有取谓之取无曰假故孔子正假马之名而君臣之义定矣论语曰必也正名乎诗曰无易由言无曰茍矣可不慎乎
　　衞君入朝于周周行人问其号对曰诸侯辟疆周行人却之曰诸侯不得与天子同号衞君乃自更曰诸侯燬而后内之仲尼闻之曰逺哉禁偪虚名不以借人况实事乎
　　鲁仲连者齐人也好奇伟俶傥之画策而不肯仕宦任职好持髙节游于赵赵孝成王时而秦王使白起破赵长平之军前后四十余万秦兵遂东围邯郸赵王恐诸侯之救兵莫敢击秦军魏安厘王使将军晋鄙救赵畏秦止于荡隂不进魏王使客将军新垣衍间入邯郸因平原君谓赵王曰秦所为急围赵者前与齐湣王争彊为帝已而复归帝今齐湣王已益弱方今唯秦雄天下此非必贪邯郸其意欲复求为帝赵诚发使尊秦昭王为帝秦必喜罢兵去平原君犹豫未有所决此时鲁仲连适游赵防秦围赵闻魏将欲令赵尊秦为帝乃见平原君曰事将奈何平原君曰胜也何敢言事前亡四十万之众于外今又内围邯郸而不能去魏王使客将军新垣衍令赵帝秦今其人在是胜也何敢言事鲁仲连曰吾始以君为天下之贤公子也吾乃今然后知君非天下之贤公子也梁客新垣衍安在吾请为君责而归之平原君曰胜请为绍介而见之于先生平原君遂见新垣衍曰东国有鲁仲连先生者今其人在此胜请为绍介交之于将军新垣衍曰吾闻鲁仲连先生齐国之髙士也衍人臣也使事有职吾不愿见鲁仲连先生平原君曰胜既已泄之矣新垣衍许诺鲁仲连见新垣衍而无言新垣衍曰吾视居此围城之中者皆有求于平原君者也今吾观先生之玉貌非有求于平原君者也曷为乆居此围城之中而不去鲁仲连曰世以鲍焦为无从容而死者皆非也众人不知则为一身彼秦者弃礼义而上首功之国也权使其士虏使其民彼即肆然而为帝过而为政于天下则连有蹈东海而死耳吾不忍为之民也所为见将军者欲以助赵也新垣衍曰先生助之将奈何鲁连曰吾将使梁及燕助之齐楚则固助之矣新垣衍曰燕则吾请以从矣若乃梁者则吾乃梁人也先生恶能使梁助之鲁连曰梁未睹秦称帝之害故耳使梁睹秦称帝之害则必助赵矣新垣衍曰秦称帝之害何如鲁连曰昔者齐威王甞为仁义矣率天下诸侯而朝周周贪且微诸侯莫朝而齐独朝之居歳余周烈王崩齐后徃周怒赴于齐曰天崩地坼天子下席东藩之臣因齐后至则斮齐威王勃然怒曰叱嗟而母婢也卒为天下笑故生则朝周死则叱之诚不忍其求也彼天子固然其无足怪新垣衍曰先生独不见夫仆乎十人而从一人者宁力不胜而智不若邪畏之也鲁仲连曰呜呼梁之比于秦若仆邪新垣衍曰然鲁仲连曰吾将使秦王烹醢梁王新垣衍怏然不悦曰噫嘻亦太甚矣先生之言也先生又恶能使秦王烹醢梁王鲁仲连曰固也吾将言之昔者九侯鄂侯文王纣之三公也九侯有子而好献之于纣纣以为恶醢九侯鄂侯争之彊辩之疾故脯鄂侯文王闻之喟然而叹故拘之羑里之库百日欲令之死曷为与人俱称王卒就脯醢之地齐湣王将之鲁夷维子为执策而从谓鲁人曰子将何以待吾君鲁人曰吾将以十太牢待子之君夷维子曰子安取礼而来吾君彼吾君者天子也天子巡狩诸侯辟舍纳筦籥摄祍抱机视膳于堂下天子已食乃退而聴朝也鲁人投其籥不果纳不得入于鲁将之薛假途于邹当是时邹君死湣王欲入吊夷维子谓邹之孤曰天子吊主人必将倍殡棺设北面于南方然后天子南面吊也邹之羣臣曰必若此吾将伏劒而死固不敢入于邹邹鲁之臣生则不得事养死则不得禭然且欲行天子之礼于邹鲁邹鲁之臣不果纳今秦万乘之国也梁亦万乘之国也俱据万乘之国各有称王之名赌其一战而胜欲从而帝之是使三晋之大臣不如邹鲁之仆妾也且秦无已而帝则且变易诸侯之大臣彼将夺其所不肖而与其所贤夺其所憎而与其所爱彼又将使其子女防妾为诸侯　妃姬处梁之宫梁王安得晏然而已乎而将军又何以得故宠乎于是新垣衍起再拜谢曰始以先生为庸人吾乃今日知先生为天下之士也吾请出不敢复言帝秦秦将闻之为却军五十里适防魏公子无忌夺晋鄙军以救赵击秦军秦军遂引而去于是平原君欲封鲁连鲁连辞譲使者三终不肯受平原君乃置酒酒酣起前以千金为鲁连夀鲁连笑曰所谓贵于天下之士者为人排患释难解纷乱而无取也即有取者是商贾之事也而连不忍为也遂辞平原君而去终身不复见
　　汉文帝幸上林皇后慎夫人从其在禁中常同席坐及坐郎署长布席袁盎引郤慎夫人坐慎夫人怒不肯坐上亦怒起入禁中盎因前説曰臣闻尊卑有序则上下和今陛下既已立后慎夫人乃妾妾主岂可与同坐哉且陛下幸之即厚赐之陛下所以为慎夫人适所以祸之陛下独不见人彘乎于是上乃説召语慎夫人慎夫人赐盎金五十觔
　　权势【六则】
　　韩非难势篇　慎子曰飞龙乘云腾蛇逰雾云罢雾霁而龙蛇与螾螘同矣则失其所乘也故贤人而诎于不肖者则权轻位卑也不肖而能服乎贤者则权重位尊也尧为匹夫不能治三人而桀为天子能乱天下吾以此知势位之足恃而贤智之不足慕也夫弩弱而矢髙者激于风也身不肖而令行者得助于众也尧教于属而民不听至于南面而王天下令则行禁则止由此观之贤智未足以服众而势位足以任贤者也　应慎子曰飞龙乘云腾蛇逰雾吾不以龙蛇为不托于云雾之势也虽然夫择贤而専任势足以为治乎则吾未得见也夫有云雾之势而能乘逰之者龙蛇之材美也今云盛而螾弗能乘也雾醲而螘不能逰也夫有盛云醲雾之势而不能乘逰者螾螘之材薄也桀纣南面而王天下以天子之威为之云雾而天下不免乎大乱者桀纣之材薄也且其人以尧之势治天下何以异桀之势乱天下也夫势者非能必使贤者用己而不肖者不用己也贤者用之则天下治不肖者用之则天下乱人之情性贤者寡而不肖者众而以威势之利济乱世之不肖人则是以势乱天下者多以势治天下者寡矣夫势者便治而利乱者也故周书曰毋为虎傅翼将飞入邑择人而食之夫乘不肖人于势是为虎傅翼也桀纣为髙台深池以尽民力为炮烙以伤民性桀纣得成肆行者南面之威为之翼也使桀纣为匹夫未始一行而身在刑戮矣势者养虎狼之心而成暴乱之事者也此天下之大患也势之于治乱本末有位也而语専言势之足以治天下者则其智之所至者浅矣夫良马固车使臧获御之则为人笑王良御之而日取千里车马非异也或至乎千里或为人笑则巧拙相去逺矣今以国位为车以势为马以号令为辔以刑罚为鞭防使尧舜御之则天下治桀纣御之则天下乱则贤不肖相去逺矣夫欲追速致逺不知任王良欲进利除害不知任贤能此则不知类之患也夫尧舜亦治民之王良也　复应之曰其人以势为足恃以治官客曰必待贤乃治则不然矣夫势者名一而变无数者也势必于自然则无为言于势矣吾所为言势者言人之所设也今曰尧舜得势而治桀得势而乱吾非以尧桀为不然也虽然非一人之所得设也夫尧舜生而在上位虽有十桀纣不能乱者则势治也桀纣亦生而在上位虽有十尧舜而亦不能治者则势乱也故曰势治者则不可乱而势乱者则不可治也此自然之势非人之所得设也若吾所言谓人之所得势也而已矣贤何事焉何以明其然也客曰人鬻矛与楯者誉其楯之坚物莫能陷也俄而又誉其矛曰吾矛之利物无不陷也有应之曰以子之矛陷子之楯何如其人弗能应也以为不可陷之楯与无不陷之矛为名不可两立夫贤之为势不可禁而势之为道也无不禁以不可禁之势与无不禁之道此矛楯之説也夫贤势之不相容亦明矣且夫尧舜桀纣千世而一出是比肩随踵而生也世之治者不絶于中吾所以为言势者中也中者上不及尧舜而下亦不为桀纣抱法处势则治背法去势则乱今废势背法而待尧舜尧舜至乃治是千世乱而一治也抱法处势而待桀纣桀纣至乃乱是千世治而一乱也且夫治千而乱一与治一而乱千也是犹乘骥駬而分驰也相去亦逺矣夫弃隠括之法去度量之数使奚仲为车不能成一轮无庆赏之劝刑罚之威释势委法尧舜戸説而人辩之不能治三家夫势之足用亦明矣而曰必待贤则亦不然矣且夫百日不食以待粱肉饿者不活今待尧舜之贤乃治当世之民是犹待粱肉而救饿之説也夫曰良马固车臧获御之则为人笑王良御之则日取乎千里吾不以为然夫待越人之善海游者以救中国之溺人越人善游矣而溺者不济矣夫待古之王良以驭今之马亦犹越人救溺之説也不可亦明矣夫良马固车五十里而一置使中手御之追速致逺可以及也而千里可日致也何必待古之王良也且御非使王良也则必使臧获败之治非使尧舜也则必使桀纣乱之此味非饴蜜也必苦莱亭歴也此则积辩累乱离理失术两末之议也奚可以难夫道理之言乎哉客议未及此论也功名篇　夫有材而无势虽贤不能制不肖故立尺材于髙山之上而下临千仞之谿材非长也位髙也桀为天子能制天下非贤也势重也尧为匹夫不能正三家非不肖也位卑也千钧得船则浮锱铢失船则沉非千钧轻锱铢重也有势之与无势也故短之临髙也以位不肖之制贤也以势人主者天下一力以共载之故安众同心以共立之故尊人臣守所长尽所能故忠以尊主御忠臣则长乐生而功名成名实相待而成形影相应而立故臣主同欲而异使人主之患在莫之应故曰一手独拍虽疾无声人臣之忧在不得一故曰右手画圆左手画方不能两成故曰至治之国君若桴臣若鼔技若车事若马故人有余力易于应而技有余巧易于事立功者不足于力亲近者不足于信成名者不足于势近者己亲而逺者不结则名不称实也圣人徳若尧舜行若伯夷而位不载于世则功不立名不遂故古之能致功名者众人助之以力近者结之以成逺者誉之以名尊者载之以势如此故太山之功长立于国家而日月之名乆着于天地此尧之所以南面而守名舜之所以北面而效功也
　　观行篇　古之人目短于自见故以镜观面智短于自知故以道正已故镜无见疵之罪道无明过之怨目失镜则无以正须眉身失道则无以知迷惑西门豹之性急故佩韦以缓已董安于之性缓故佩以自急故以有余补不足以长续短之谓明主天下有信数三一曰智有所不能立二曰力有所不能举三曰彊有所不能胜故虽有尧之智而无众人之助大功不立有乌获之劲而不得人助不能自举有贲育之彊而无法术不得长生故势有不可得事有不可成故乌获轻千钧而重其身非其身重于千钧也势不便也离朱易百歩而难眉睫非百歩近而眉睫逺也道不可也故明主不穷乌获以其不能自举不困离朱以其不能自见因可势求易道故用力寡而功名立时有满虚事有利害物有生死人主为三者发喜怒之色则金石之士离心焉贤圣之测浅深矣故明主观人不使人观己明于尧不能独成乌获之不能自举贲育之不能自胜以法术则观行之道毕矣中山之相乐池以车百乘使赵选其客之有智能者以为将行中道而乱乐池曰吾以公为有智而使公为将行今中道而乱何也客因辞而去曰公不知治有威足以服之而利足以劝之故能治之今臣君之少客也夫从少正长从贱治贵而不得操其利害之柄以制之此所以乱也甞试使臣彼之善者我能以为卿相彼不善者我得以斩其首也何故而不治
　　吕览慎势篇　失之乎数求之乎信疑失之乎势求之乎国危吞舟之鱼陆处则不胜蝼蚁权钧则不能相使势等则不能相拜治乱齐则不能相正故小大轻重少多治乱不可不察此祸福之门也凡冠带之国舟车之所通不用象译狄鞮方三千里古之王者择天下之中而立国择国之中而立宫择宫之中而立庙天下之地方千里以为国所以极治任也非不能大也其大不若小其多不若少众封建非以私贤也所以便势全威所以博义义博利则无敌无敌者安故观于上世其封建众者其福长其名彰神农十七世有天下与天下同之也王者之封建也弥近弥大弥逺弥小海上有十里之诸侯以大使小以重使轻以众使寡此王者之所以家以完也故曰以滕费则劳以邹鲁则逸以宋郑则犹倍日而驰也以齐楚则举而加纲旃而已矣所用弥大所欲弥易汤其无郼武其无岐贤虽十全不能成功汤武之贤而犹借知乎势又况不及汤武者乎故以大畜小吉以小畜大灭以重使轻从以轻使重凶自此观之夫欲定一世安黔首之命功名著乎槃盂铭篆着乎壶鉴其势不厌尊其实不厌多多实尊势贤士制之以遇乱世王犹尚少天下之民穷矣苦矣民之穷苦弥甚王者之弥易凡王也者穷苦之救也水用舟陆用车涂用輴沙用鸠山用樏因其势也者令行位尊者其教受威立者其奸止此畜人之道也故以万乘令乎千乘易以千乘令乎一家易以一家令乎一人易尝识及此虽尧舜不能诸侯不欲臣于人而不得已其势不便则奚以易臣权轻重审大小多建封所以便其势也王也者势也王也者势无敌也势有敌则王者废矣有知小之愈于大少之贤于多者则知无敌矣知无敌则似类嫌疑之道逺矣故先王之法立天子不使诸侯疑焉立诸侯不使大夫疑焉立适子不使庶孽疑焉疑生争争生乱是故诸侯失位则天下乱大夫无等则朝廷乱妻妾不分则家室乱适孽无别则宗族乱慎子曰今一兎走百人逐之非一兎足为百人分也由未定由未定尧且屈力而况众人乎积兎满市行者不顾非不欲兎也分已定矣分已定人虽鄙不争故治天下及国在乎定分而已矣庄王围宋九月康王围宋五月声王围宋十月楚三围宋矣而不能亡非不可亡也以宋攻楚奚时止矣凡功之立也贤不肖彊弱治乱异也齐简公有臣曰诸御鞅谏于简公曰陈成常与宰予之二臣者甚相憎也臣恐其相攻也相攻唯固则危上矣愿君之去一人也简公曰非而细人所能识也居无几何陈成常果攻宰予于庭即简公于庙简公喟焉太息曰余不能用鞅之言以至此患也失其数无其势虽悔无听鞅也与无悔同是不知恃可恃而恃不恃也周鼎着象为其理之通也理通君道也
　　宋李清臣势原　君之所以安危国之所以存亡治乱令之所以行不行势也不善知势不能为创业之君不知势之可畏而失其所以审度将顺不可以为持成之君经治之臣故善用国者势而已矣理势循则行忤则变动则险止则平轻能重缓能速故物有至小而力不可胜既事有至易而攻不可胜原发如毫芒针端而巨若丘阜本在拱把而逺际穷发者势也戸之运也车之驰也弩之圆也矢之激也衡以一权而举数倍之重也水之注于卑泽也原火之燎于风中也势也兵奋寡可以走众人乘髙可以抑下亦势也岂惟万物为然夫一人而胜天下之大制天下之众兼听天下之广沛焉有余非势而何如也故明者用势闇者用于势明者提至要之处持其关纽制其机枢动静在我开阖在我弛张在我一教一令一赏一罚必辅之以形势故教之而行者易令之而从者速赏一而千万人劝罚一而千万人惧仁少而悦者多义近而服者逺无它理势为之也教令赏罚仁义而无形势之辅必且人人而治之矣人人而治之教之行也必艰令之出也必烦天下之善有余而赏不足天下之恶有余而罚不足天下之民无穷而仁义不足无它理势不先也夫千世之君可缕指而数之矣或善恶或仁义其间差不能铢寸而功名輙相倍蓰祸福輙相千万者无它形势之异使然也成汤祝兽纲而归者三十六国文王葬枯骨而天下三分有其二千世之君徳有大于此者矣而汤文用此收天下之助盖其从民情而集天下之势也方形势之在桀纣夏台之囚羑里之狱如拘匹夫及善恶之暴也形势之变而迁如林之师而莫敢射车中之木主故天下之势安则难动动则难安当其安也垂绅端委深拱于堂奥户牖之内而髙论治古之上尊明如天日闳隠如震霆煦煦如雨露肃肃如风霜指顾叱咤而天下莫不趋走鞭笞海外之蛮夷若制童妾虽有刘项之魁雄曹马之奸桀必且老死民籍而不敢唱及乎昏懦为之也席先王之位传先王之民朝有遗臣故老事有纲目规度先王之泽未涸天下之势未运目视其安也以为无有危事也任一喜怒从一嗜欲矣而患未切己也以为可为而无伤也习知天下之尊服已也以为人终莫敢蹙路马之刍触囿兎之毛也簸顿闗纽嬉弄机枢动静不以时开阖不以道张弛不以节淫乐在宫中而怨毒被天下略易在一朝而患祸遗千日民心之它属也君柄之旁落也势之翩然而离也虽欲安之不可能也窃譬之山之髙厚也万夫不能堕壊也杇壊生乎中岿石震乎上及其倾也人力不能支拄而维持也非天事也势也故前圣创业起今之利变昔之害所以治天下之具甚备忧天下之虑甚深缀民心而乆天下之势坚完固密为不可防及其乆未尝无罅缺蠧漏也然而其剥也亦有渐矣在后圣特节其势而缮之耳汰则约之危则平之扰则静之微则养之弱则扶之急则纵之缓则持之塞则导之使万事之理百物之节皆不至于穷极而大变则势乆而长无危亡之形矣故势之在我也我畜积之固执之审则发弗便则居故势为我使而天下莫能逆也若一失其要则纵肆奔悍于外不可复收虽有天下一旦驱挤排压而仆矣臣故曰如戸之运也如车之驰也如弩之圆如矢之激也如一权而举数倍之重也如水之注于卑泽也如原火之燎于风中如兵之奋寡而走众人之乘髙而制下也其动不可以不慎也人主知势则处治如将乱处存如将亡处安如将危而乱与危亡亦且不至臣故作势原
　　变法【八则】
　　秦孝公既用衞鞅鞅欲变法恐天下议已衞鞅曰疑行无名疑事无功且夫有髙人之行者固见非于世有独知之虑者必见敖于民愚者闇于成事知者见于未萌民不可与虑始而可与乐成论至徳者不和于俗成大功者不谋于众是以圣人茍可以彊国不法其故茍可以利民不循其礼孝公曰善甘龙曰不然圣人不易民而教知者不变法而治因民而教不劳而成功縁法而治者吏习而民安之衞鞅曰龙之所言世俗之言也常人安于故俗学者溺于所闻以此两者居官守法可也非所与论于法之外也三代不同礼而王五伯不同法而霸智者作法愚者制焉贤者更礼不肖者拘焉杜挚曰利不百不变法功不十不易器法古无过循礼无邪衞鞅曰治世不一道便国不法古故汤武不循古而王夏殷不易礼而亡反古者不可非而循礼者不足多孝公曰善以衞鞅为左庶长卒定变法之令令民为什伍而相收司连坐不告奸者腰斩告奸者与斩敌首同赏匿奸者与降敌同罚民有二男以上不分异者倍其赋有军功者各以率受上爵为私鬬者各以轻重被刑大小僇力本业耕织致粟帛多者复其身事末利及怠而贫者举以为收孥宗室非有军功论不得为属籍明尊卑爵秩等级各以差次名田宅臣妾衣服以家次有功者显荣无功者虽富无所芬华令既具未布恐民之不信己乃立三丈之木于国都市南门募民有能徙置北门者予十金民恠之莫敢徙复曰能徙者予五十金有一人徙之輙予五十金以明不欺卒下令令行于民朞年秦民之国都言初令之不便者以千数于是太子犯法衞鞅曰法之不行自上犯之将法太子太子君嗣也不可施刑刑其傅公子防黥其师公孙贾明日秦人皆趋令行之十年秦民大説道不拾遗山无盗贼家给人足民勇于公战怯于私鬬乡邑大治秦民初言令不便者有来言令便者衞鞅曰此皆乱化之民也尽迁之于边城其后民莫敢议令于是以鞅为大良造
　　赵武灵王平昼闲居肥义侍坐曰王虑世事之变权甲兵之用念简襄之迹计胡狄之利乎王曰嗣立不忘先徳君之道也错质务明主之长臣之论也是以贤君静而有道民便事之教动而有明古先世之功为人臣者穷有弟长辞让之节通有补民益主之业两者君臣之分也今吾欲继襄王之业啓胡翟之乡而卒世不见也敌弱者用力少而功多可以无尽百姓之劳而享徃古之勲夫有髙世之功者必负遗俗之累有独智之虑者必被庶人之恐今吾将胡服骑射以教百姓而世必议寡人矣肥义曰臣闻之疑事无功疑行无名今王即定负遗俗之虑殆毋顾天下之议矣夫论至徳者不和于俗成大功者不谋于众昔舜舞有苖而禹袒入祼国非以养欲而乐志也欲以论徳而要功也愚者暗于成事智者见于未萌王其遂行之王曰寡人非疑胡服也吾恐天下笑之狂夫之乐智者哀焉愚者之笑贤者戚焉世有顺我者则胡服之攻未可知也虽敺世以笑我胡地中山我必有之王遂胡服使王孙緤吿公子成曰寡人胡服且将以朝亦欲叔之服之也家听于亲国听于君古今之公行也子不反亲臣不逆主先王之通谊也今寡人作教易服而叔不服吾恐天下议之也夫制国有常而利民为本从政有经而令行为上故明徳在于论贱行政在于信贵今胡服之意非以养欲而乐志也事有所出功有所止事成功立然后徳可见也今寡人恐叔逆从政之经以辅公叔之义且寡人闻之事利国者行无邪因贵戚者名不累故寡人愿慕公叔之义以成胡服之功使緤谒之叔请服焉公子成再拜曰臣固闻王之胡服也不佞寝疾不能趋走是以不先进王命命之臣固敢竭其愚忠臣闻之中国者聪明睿智之所居也万物财货之所聚也圣贤之所教也仁义之所施也诗书礼乐之所用也异敏技艺之所试也逺方之所观赴也蛮夷之所义行也今王释此而袭逺方之服变古之教易古之道逆人之心畔学者离中国臣愿大王图之使者报王王曰吾固闻叔之病也即之公叔成家自请之曰夫服者所以便用也礼者所以便事也是以圣人观其乡而顺宜因其事而制礼所以利其民而厚其国也被发文身错臂左衽瓯越之民也黒齿雕题鳀冠秫缝大吴之国也礼服不同其便一也是以乡异而用变事异而礼易是故圣人茍可以利其民不一其用果可以便其事不同其礼儒者一师而礼异中国同俗而教离又况山谷之便乎故去就之变智者不能一逺近之服贤圣不能同穷乡多异曲学多辨不知而不疑异于己而不非者公于求善也今卿之所言者俗也吾之所言者所以制俗也今吾国东有河薄洛之水与齐中山同之而无舟檝之用自常山以至代上党东有燕东胡之境西有楼烦秦韩之边而无骑射之备故寡人且聚舟檝之用求水居之民以守河薄洛之水变服骑射以备燕东胡楼烦秦韩之边且昔者简主不塞晋阳以及上党而襄主兼戎取代以攘诸胡此愚智之所明也先时中山负齐之强兵侵掠吾地系累吾民引水围鄗非社稷之神灵即鄗几不守先王忿之其怨未能报也今骑射之服近可以备上党之形逺可以报中山之怨而叔也顺中国之俗以逆简襄之意恶变服之名而忘国事之耻非寡人所望于子公子成再拜稽首曰臣愚不达于王之议敢道世俗之闻今欲继简襄之意以顺先王之志臣敢不听令再拜乃赐胡服赵文进谏曰农夫劳力而君子养焉政之经也愚者陈意而智者论焉教之道也臣无隠忠君无蔽言国之禄也臣虽愚愿竭其忠王曰虑无变扰忠无过罪子其言乎赵文曰当世辅俗古之道也衣服有裳礼之制也循法无愆民之职也三者先圣之所以教今君释此而袭逺方之俗变古之教易古之道故臣愿王之图之王曰卿言世俗之间常民溺于习俗学者沈于所闻此两者所以成官而顺政也非所以观逺而论始也且夫三代不同服而王五霸不同教而政智者作教而愚者制焉贤者议俗不肖者拘焉夫制于服之民不足与论心拘于俗之众不足与致意故势与俗化而礼与变俱圣人之道也承教而动循法无私民之职也知学之人能与闻迁达于礼之变能与时化故为己者不待人制今者不法古子其释之赵造谏曰隠忠不竭奸之属也以私诬国贱之类也犯奸者身死贱国者族宗此两者先王之明刑臣下之大罪也臣虽愚愿尽其忠无遁其死王曰竭意不让忠也上无蔽言明也忠不辟危明不距人子其言乎赵造曰臣闻之圣人不易民而教智者不变俗而动因民而教者不劳而成功据俗而动者虑径而易见也今王易初不循俗胡服不顾世非所以教民而成礼也且服奇者志淫俗僻者乱民是以涖国者不袭奇辟之服中国不近蛮夷之行非所以教民而成礼者也且循法无过修礼无邪臣愿王之图之王曰古今不同俗何古之法帝王不相袭何礼之循伏羲神农教而不诛黄帝尧舜诛而不怒及至三王观时而制法因事而制礼法度制令各顺其宜衣服器械各便其用故治世不一其道便国不必法古圣人之兴也不相袭而王夏殷之衰也不易礼而灭然则反古未可非而循礼未足多也且服奇而志淫是邹鲁无奇行也俗辟而民易是吴越无俊民也是以圣人利身之谓服便事之谓教进退之谓节衣服之谓制所以齐常民非所以论贤者也故圣与俗流贤与变俱谚曰以书为御者不尽马之情以古制今者不达事之变故循法之功不足以髙世法古之学不足以制今子其勿反也
　　赵王破原阳以为骑邑牛賛进谏曰国有固籍兵有常经变籍则乱失经则弱今王破原阳以为骑邑是变籍而弃经也且习其兵者轻其敌便其用者易其难今民便其用王变之是损君而弱国也故利不百者不变俗功不什者不易器今王破卒散兵以奉骑射臣恐其攻获之利不如所失之费也王曰古今异利逺近易用隂阳不同道四时不一宜故贤人观时而不观于时制兵而不制于兵子知官府之籍不知器械之利知甲兵之用不知隂阳之宜故兵不当于用何兵之不可易教不便于事何俗之不可变昔者先君襄王与代交地城境封之名曰无穷之门所以诏后而期逺也今重甲循兵不可以逾险仁义道徳不可以来朝吾闻信不弃功智不遗时今子以官府之籍乱寡人之事非子所知牛賛再拜稽首曰臣敢不听令乎至遂胡服率骑入胡出于遗遗之门逾九限之固絶五径之险至胡中辟地千里赵燕后胡服王令让之曰事主之行竭意尽力微谏而不哗应对而不怨不逆上以自伐不立私以为名子道顺而不拂臣行让而不争子用私道者家必乱臣用私义者国必危反亲以为行慈父不子逆主以自成恵主不臣也寡人胡服子独弗服逆主罪莫大焉以从政为累以逆主为髙行私莫大焉故寡人恐亲犯刑戮之罪以明有司之法赵燕再拜稽首曰前吏命胡服施及贱臣臣以失令过期更不用侵辱教王之恵也臣敬循衣服以待令甲
　　韩非解老篇　工人数变业则失其功作者数摇徙则亡其功一人之作日亡半日十日则亡五人之功矣万人之作日亡半日十日则亡五万人之功矣然则数变业者其人弥众其亏弥大矣凡法令更则利害易利害易则民务变务变之谓变业故以理观之事大众而数摇之则少成功藏大器而数徙之则多败伤烹小鲜而数挠之则贼其泽治大国而数变法则民苦之是以有道之君贵静不重变法故曰治大国者若烹小鲜魏尚书何晏等朋附曹爽好变改法度大尉蒋济上疏曰昔大舜佐治戒在比周周公辅政慎于其朋夫为国法度惟命世大才乃能张其纲维以垂于后岂中下之吏所宜改易哉终无益于治适足伤民宜使文武之臣各守其职率以清平则和气祥瑞可感而致也
　　宋神宗熙宁七年自去秋七月不雨至夏四月帝忧形于色欲尽罢法度之不善者王安石曰水旱常数尧汤所不免但当修人事以应之帝曰朕所以恐惧者正为人事之未修尔今取免行钱太重人情咨怨自近臣以至后族无不言其害者冯京曰臣亦闻之安石曰士大夫不逞者以京为归故京独闻此言臣未之闻也翰林学士韩维言陛下损膳避殿乃举行故事恐不足以应变当痛自责己广求直言帝即命维草诏行之初光州司法参军郑侠为安石所奬抜感其知己思欲尽忠及满秩入京安石问以所闻侠曰青苖免役保甲市易数事与边鄙用兵在侠心不能无区区也安石不答乆之监安上门防歳饥征敛苛急东北流民每风沙霾曀扶携塞道羸疾愁苦身无完衣或茹木实草根至身被鎻械而负瓦揭木卖以偿官累累不絶乃绘所见为图奏疏防閤门不纳遂假称密急发马递上之银台司且云旱由安石所致去安石十日不雨即乞斩臣宣徳门外以正欺君之罪疏奏帝反覆观图长吁数四袖以入内是夕寝不能寐翌日遂命开封体放免行钱三司察市易司农发常平仓三衞具熙河所用兵诸路上民物流散之故青苖免役权息追呼方田保甲并罢凡十有八事民间讙呼相贺是日果大雨逺近沾洽
　　曾布初附章惇凡惇所为多布所建白及不得同省始与乖异元符中惇以士心不附欲荐引名士且乞正所夺司马光吕公着等赠谥布以为无益沮之且奏人主操柄不可倒持今日丞弼以至言者知畏宰相不知畏陛下其意盖欲倾惇防哲宗崩而止及帝即位鋭意图治延进忠鲠布因力排绍圣之人而去之既拜相其弟翰林学士肇引嫌出知陈州言于布曰兄方得君当引用善人翊正道以杜惇卞复起之萌而数月以来所谓端人吉士继迹去朝所进以为辅佐侍从台谏徃徃皆前日事惇卞者一旦势异今日必首引之以为固位计思之可为恸哭比来主意已移小人道长进则必论元祐人于帝前退则尽排元祐者于要路异时惇卞纵未至一蔡京足以兼二人可不深虑乎布不能从














　　经济类编卷十三
　　钦定四库全书
　　经济类编卷十四
　　明　冯琦冯瑗　撰
　　政治类八
　　霸略【十八则】
　　齐桓公　公自莒反于齐使鲍叔为宰辞曰臣君之庸臣也君加恵于臣使不冻馁则是君之赐也若必治国家者则非臣之所能也若必治国家者则管夷吾乎臣之所不若夷吾者五寛恵柔民弗若也治国家不失其柄弗若也忠信可结于百姓弗若也制礼义可法于四方弗若也执枹鼓立于军门使百姓加勇焉弗若也桓公曰夫管夷吾射寡人中钩是以滨于死鲍叔对曰夫为其君动也君若宥而反之夫犹是也桓公曰若何鲍子对曰请诸鲁桓公曰施伯鲁君之谋臣也夫知吾将用之必不子我矣若之何鲍子对曰使人请诸鲁曰寡君有不令之臣在君之国欲以戮于羣臣故请之则子我矣桓公使请诸鲁如鲍叔之言严公以问施伯施伯对曰此非欲戮之也欲用其政也夫管子天下之才也所在之国则必得志于天下令彼在齐则必长为鲁国忧矣严公曰若何施伯对曰杀而以其尸授之严公将杀管仲齐使者请曰寡君欲亲以为戮若不生得以戮于羣臣犹未得请也请生之于是严公使束缚以予齐使齐使受而以比至三衅三浴之桓公亲逆之于郊而与之坐问焉曰昔吾先君襄公筑台以为髙位田狩毕弋不听国政卑圣侮士而唯女是崇九妃六嫔陈妾数百食必粱肉衣必文绣戎士冻馁戎车待游车之裂戎士待陈妾之余优笑在前贤材在后是以国家不日引不月长恐宗庙之不扫除社稷之不血食敢问为此若何管子对曰昔吾先王昭王穆王世法文武逺绩以成名合羣□比校民之有道者设象以为民纪式权以相应比缀以度竱本肇末劝之以赏赐纠之以刑罚班序颠毛以为民纪统桓公曰为之若何管子对曰昔者圣王之治天下也防其国而伍其鄙定民之居成民之事陵为之终而慎用其六柄焉桓公曰成民之事若何管子对曰四民者勿使杂处杂处则其言哤其事易公曰处士农工商若何管子对曰昔圣王之处士也使就闲燕处工就官府处商就市井处农就田野令夫士羣萃而州处闲燕则父与父言义子与子言孝其事君者言敬其幼者言悌少而习焉其心安焉不见异物而迁焉是故其父兄之教不肃而成其子弟之学不劳而能夫是故士之子恒为士令夫工羣萃而州处审其四时辨其功苦权节其用论比协材以旦莫从事施于四方以饬其子弟相语以事相示以巧相陈以功少而习焉其心安焉不见异物而迁焉是故其父兄之教不肃而成其子弟之学不劳而能夫是故工之子恒为工令夫商羣萃而州处察其四时而监其乡之资以知其市之贾负任担何服牛轺马以周四方以其所有易其所无市贱鬻贵旦莫从事于此以饬其子弟相语以利相示以赖相陈以知贾少而习焉其心安焉不见异物而迁焉是故其父兄之教不肃而成其子弟之学不劳而能夫是故商之子恒为商令夫农羣萃而州处察其四时权节其用耒耜枷芟及寒击菒除田以待时耕及耕深耕而疾耰之以待时雨时雨既至挟其枪刈耨鏄以旦莫从事于田野脱衣就功首戴茅蒲身衣袯襫霑体涂足暴其发肤尽其四支之敏以从事于田野少而习焉其心安焉不见异物而迁焉是故其父兄之教不肃而成其子弟之学不劳而能夫是故农之子恒为农野处而不昵其秀民之能为士者必足赖也有司见而不以告其罪五有司已于事而竣桓公曰定民之居若何管子对曰制国以为二十一乡桓公曰善管子于是制国以为二十一乡工商之乡六士乡十五公帅五乡焉国子帅五乡焉髙子帅五乡焉参国起案以为三官臣立三宰工立三族市立三乡泽立三虞山立三衡桓公曰吾欲从事于诸侯其可乎管子对曰未可国未安桓公曰安国若何管子对曰修旧法择其善者而业用之遂滋民与无财而敬百姓则国安矣桓公曰诺遂修旧法择其善者而业用之遂滋民与无财而敬百姓国既安矣桓公曰国安矣其可乎管子对曰未可君若正卒伍修甲兵则大国亦将正卒伍修甲兵则难以速得志矣君有攻伐之器小国诸侯有守御之备则难以速得志矣君若欲速得志于天下诸侯则事可以隐令可以寄政桓公曰为之若何管子对曰作内政而寄军令焉桓公曰善管子于是制国五家为轨轨为之长十轨为里里有司四里为连连为之长十连为乡乡有良人焉以为军令五家为轨故五人为伍轨长帅之十轨为里故五十人为小戎里有司帅之四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之三军故有中军之鼓有国子之鼓有髙子之鼓春以□振旅秋以狝治兵是故卒伍整于里军旅整于郊内教既成令勿使迁徙伍之人祭祀同福死防同恤祸灾共之人与人相畴家与家相畴世同居少同游故夜战声相闻足以不乖昼战目相视足以相识其欢欣足以相死居同乐行同和死同哀是故守则同固战则同疆君有此士也三万人以方行于天下以诛无道以屏周室天下大国之君莫之能御也
　　正月之朝乡长复事君亲问焉曰于子之乡有居处好学慈孝于父母聪慧质仁发闻于乡里者有则以告有而不以告谓之蔽明其罪五有司已于事而竣桓公又问焉曰于子之乡有拳勇股肱之力秀出于众者有则以告有而不以告谓之蔽贤其罪五有司已于事而竣桓公又问焉曰于子之乡有不慈孝于父母不长弟于乡里骄躁淫暴不用上令者有则以告有而不以告谓之下比其罪五有司已于事而竣是故乡长而修徳进贤桓公亲见之遂使役官桓公令官长期而书伐以告且选选其官之贤者而复用之曰有人居我官有功休徳惟慎端慤以待时使民以劝绥谤言是以补官之不善政桓公召而与之语訾相其质足以比成事诚可立而授之设之以国家之患而不疚问其乡以观其所能而无大厉升以为上卿之賛谓之三选国子髙子而修乡乡退而修连连退而修里里退而修轨轨退而修伍伍退而修家是故匹夫有善可得而举也匹夫有不善可得而诛也政既成乡不越长朝不越爵罢士无伍罢女无家夫是故民皆勉为善与其为善于乡也不如为善于里与其为善于里也不如为善于家是故士莫敢言一朝之便皆有终嵗之计莫敢以终嵗之议皆有终身之功桓公曰伍鄙若何管子对曰相地而衰征则民不移政不旅旧则民不偷山泽各致其时则民不茍陆阜陵墐井田畴均则民不惑无夺民时则百姓寓牺牲不略则牛羊遂
　　桓公曰定民之居若何管子对曰制鄙三十家为邑邑有司十邑为卒卒有卒帅十卒为乡乡有乡帅三乡为县县有县帅十县为属属有大夫五属故立五大夫各使治一属焉立五正各使听一属焉是故正之政听属牧政听县下政听乡桓公曰各保治尔所无或淫怠而不听治者
　　正月之朝五属大夫复事桓公择是寡功者而讁之曰制地分民如一何故独寡功教不善则政不治一再则宥三则不赦桓公又亲问焉曰于子之属有居处为义好学慈孝于父母聪慧质仁发闻于乡里者有则以告有而不以告谓之蔽明其罪五有司已于事而竣桓公又问焉曰于子之属有拳勇股肱之力秀出于众者有则以告有而不以吿谓之蔽贤其罪五有司已于事而竣桓公又问焉曰于子之属有不慈孝于父母不长弟于乡里骄躁淫暴不用上令者有则以吿有而不以告谓之下比其罪五有司已于事而竣五属大夫于是而修属属退而修县县退而修乡乡退而修卒卒退而修邑邑退而修家是故匹夫有善可得而举也匹夫有未善可得而诛也政既成以守则固以征则彊
　　桓公曰吾欲从事于诸侯其可乎管子对曰未可邻国未吾亲也君若欲从事于诸侯则亲邻国桓公曰若何管子对曰审吾疆埸而反其侵地正其封疆无受其资而重为之皮币以骤聘覜于诸侯以安四邻则四邻之国亲我矣为游士八十人奉之以车马衣裘多其资币使周游于四方以号召天下之贤士皮币玩好使人鬻之四方以监其上下之所好择其淫乱者而先征之桓公问曰夫军令则寄诸内政矣齐国寡甲兵为之若何管子对曰轻过而移诸甲兵桓公曰为之若何管子对曰制重罪赎以犀甲一防轻罪赎以鞼盾一防小罪讁以金分宥闲罪索讼者三禁而不可上下坐成以束矢美金以铸劒防试诸狗马恶金以铸鉏夷斤试诸壤土甲兵大足桓公曰吾欲南伐何主管子对曰以鲁为主反其侵地堂潜使海于有蔽渠弭于有渚环山于有牢桓公曰吾欲西伐何主管子对曰以卫为主反其侵地台原姑与漆里使海于有蔽渠弭于有渚环山于有牢桓公曰吾欲北伐何主管子对曰以燕为主反其侵地柴夫吠狗使海于有蔽渠弭于有渚环山于有牢四邻大亲既反侵地正封疆地南至于隂西至于济北至于河东至于纪酅有革车八百乗择天下之甚淫乱者而先征之即位数年东南多有淫乱者莱莒徐夷呉越一战帅服三十一国遂南征伐楚济汝逾方城望文山使贡丝于周而反荆州诸侯莫不来服遂北伐山戎刜令支斩孤竹而南归海滨诸侯莫不来服与诸侯饰牲为载以约誓于上下庶神与诸侯戮力同心西征攘白翟之地至于西河方舟设泭乗桴济河至于石抗县车束马逾太行与辟耳之谿拘夏西服防沙西吴南城周反胙于绛岳滨诸侯莫不来服而大朝诸侯于阳谷兵车之属六乗车之防三诸侯甲不解累兵不解翳弢无弓服无矢隠武事行文道帅诸侯而朝天子葵丘之防天子使宰孔致胙于桓公曰余一人之命有事于文武使孔致胙且有后命曰以尔自卑劳实谓尔伯舅无下拜桓公召管子而谋管子对曰为君不君为臣不臣乱之本也桓公惧出见客曰天威不违顔咫尺小白余敢承天子之命曰尔无下拜恐陨越于下以为天子羞遂下拜升受命赏服大路龙旂九旒渠门赤旂诸侯称顺焉桓公忧天下诸侯鲁有夫人庆父之乱二君杀死国絶无嗣桓公闻之使髙子存之翟人攻邢桓公筑夷仪以封之男女不淫牛马选具翟人攻卫卫人出庐于曹桓公城楚丘以封之其畜散而无育桓公与之系马三百天下诸侯称仁焉于是天下皆知桓公之为己动也是故诸侯归之譬若市人桓公知诸侯之归己也故使轻其币而重其礼故天下诸侯罢马以为币缕纂以为奉鹿皮四个诸侯之使垂櫜而入稇载而归故拘之以利结之以信示之以武故天下小国诸侯既许桓公莫之敢背就其利而信其仁畏其武桓公知天下诸侯多与己也故又大施忠焉可为动者为之动可为谋者为之谋军谭遂而不有也诸侯稍寛焉通齐国之鱼盐于东莱使关市讥而不征以为诸侯利诸侯称广焉筑渠兹晏负夏领釜丘以御戎翟之地所以禁暴于诸侯也筑五鹿中牟盖与牡丘以卫诸夏之地所以示权于中国也教大成定三革隠五刃朝服以济河而无怵惕焉文事胜矣是故大国慙愧小国协附唯能用管夷吾寗戚隰朋宾胥无鲍叔牙之属而伯功立
　　管仲防国用三分二在宾客其一在国管仲惧而复之公曰吾子犹如是乎四邻宾客入者说出者誉光名满天下入者不说出者不誉汚名满天下壤可以为粟木可以为货粟尽则有生货散则有聚君人者名之为贵财安可有管仲曰此君之明也公曰民办军事矣则可乎对曰不可甲兵未足也请薄刑罚以厚甲兵于是死罪不杀刑罪不罚使以甲兵赎死罪以犀甲一防刑罚以胁盾一防过罚以金军无所计而讼者成以束矢公曰甲兵既足矣吾欲诛大国之不道者可乎对曰爱四封之内而后可以恶竟外之不善者安卿大夫之家而后可以危救敌之国赐小国地而后可以诛大国之不道者举贤良而后可以废慢法鄙贱之民是故先王必有置也而后必有废也必有利也而后必有害也宋伐杞狄伐邢卫桓公不救裸体纫称疾召管仲曰寡人有千嵗之食而无百嵗之夀今有疾病姑乐乎仲曰诺于是令之县钟磬之榬陈歌舞竽瑟之乐日杀数十牛者数旬羣臣进谏曰宋伐杞狄伐邢卫君不可不救桓公曰寡人有千嵗之食而无百嵗之夀今又疾病姑乐乎且彼非伐寡人之国也伐邻国也子无事焉宋已取杞狄已拔邢卫矣
　　桓公起行笋簴之间管子从至大钟之西桓公南面而立管仲北乡对之大钟鸣桓公视管仲曰乐夫仲父管子对曰此臣之所谓哀非乐也臣闻之古者之言乐于钟磬之间者不如此言脱于口而令行乎天下游钟磬之间而无四面兵革之忧今君之事言脱于口令不得行于天下在钟磬之间而有四面兵革之忧此臣之所谓哀非乐也桓公曰善于是伐钟磬之县并歌舞之乐宫中虚无人桓公曰以伐钟磬之县并歌舞之乐矣请问所始于国将为何行管子对曰宋伐杞狄伐邢卫而君不救也臣请以庆臣闻之诸侯争于彊者勿与分于彊今君何不定三君之处哉于是桓公曰诺桓公曰寡人已定三君之处矣今又将何行管子对曰臣闻诸侯贪于利勿与分于利君何不发虎豹之皮文锦以使诸侯使诸侯以缦帛鹿皮报桓公曰诺此其后楚欲吞宋郑而畏齐曰思人众兵强能害己者必齐也于是乎楚王号令于国中曰寡人之所明于人君者莫如桓公所贤于人臣者莫如管仲明其君而贤其臣寡人愿事之谁能为我交齐者寡人不爱封侯之君焉于是楚国之贤士皆抱其重寳币帛以事齐桓公之左右无不受重寳币帛者于是桓公召管仲曰寡人闻之善人者人亦善之今楚王之善寡人一甚矣寡人不善将拂于道仲父何不遂交楚哉管子对曰不可楚人攻宋郑烧焫熯焚郑地使城壊者不得复筑也屋之烧者不得复葺也令人有防雌雄居室如鸟鼠处穴要宋田夹塞两川使水不得东流东山之西水深灭垝四百里而后可田也楚欲吞宋郑思人众兵彊而能害己者必齐也是欲以文克齐而以武取宋郑也楚取宋郑而不知禁是失宋郑也禁之则是又不信于楚也知失于内兵困于外非善举也桓公曰善然则若何管子对曰请兴兵而南存宋郑而令曰无攻楚言与楚王遇至于遇上而以郑城宋水为请楚若许则是我以文令也楚若不许则遂以武令焉桓公曰善于是遂兴兵而南存宋郑与楚王遇于召陵之上而令于遇上曰毋贮粟毋曲隄毋擅废适子无置妾以为妻因以郑城与宋水为请于楚楚人不许遂退七十里而舍使军人城郑南之地立百代城焉曰自此而北至于河者郑自城之而楚不敢隳也东发宋田夹两川使水复东流而楚不敢塞也遂南伐及逾方城济于汝水望汶山南致楚越之君而西伐秦北伐狄东存晋公于南北伐孤竹还存燕公兵革之防六乗车之防三九合诸侯反位已霸修钟磬而复乐管子曰此臣之所谓乐也
　　夫欲用天下之权者必先布徳诸侯是故先王有所取有所与有所诎有所信然后能用天下之权夫兵幸于权权幸于地故诸侯之得地利者权从之失地利者权去之夫争天下者必先争人明大数者得人审小计者失人得天下之众者王得其半者霸是故圣王卑礼以下天下之贤而王之均分以钓天下之众而臣之故贵为天子富有天下而伐不谓贪者其大计存也以天下之财利天下之人以明威之振合天下之权以道徳之行结诸侯之亲以奸佞之罪刑天下之心因天下之威以广明王之伐攻逆乱之国赏有功之劳封圣贤之徳明一人之行而百姓定矣　夫明王之所轻者马与玉其所重者政与军若失主不然轻予人政而重予人马轻予人军而重予人玉重宫门之营而轻四竟之守所以削也　夫权者神圣之所资也独明者天下之利器也独断者微密之营垒也此三者圣人之所则也圣人畏微而愚人畏明圣人之憎恶也内愚人之憎恶也外圣人能辅时不能违时知者善谋不如当时精时者
　　日少而功多夫谋无主则困事无备则废是以圣王务具其备而慎守其时以备待时以时兴事时至而举兵絶坚而攻国破大而制地大本而小标埊近而攻逺以大牵小以彊使弱以众致寡徳利百姓威振天下令行诸侯而不拂近无不服逺无不听
　　晋文公　晋侯始入而教其民二年欲用之子犯曰民未知义未安其居于是乎出定襄王入务利民民懐生矣将用之子犯曰民未知信未宣其用于是乎伐原以示之信民易资者不求丰焉明征其辞公曰可矣乎子犯曰民未知礼未生其共于是乎大搜以示之礼作执秩以正其官民听不惑而后用之出谷戍释宋围一战而霸文之教也
　　晋侯归谋所以息民魏绛请施舍输积聚以贷自公以下茍有积者尽出之国无滞积亦无困人公无禁利亦无贪民祈以币更宾以特牲器用不作车服从给行之期年国乃有节三驾而楚不能与争
　　晋搜于夷舍二军使狐射姑将中军赵盾佐之阳处父至自温改搜于董易中军阳子成季之属也故党于赵氏且谓赵盾能曰使能军之利也是以上之宣子于是乎始为国政制事典正法罪辟狱刑董逋逃由质要治旧洿本秩礼续常职出滞淹既成以授大傅阳子与大师贾佗使行诸晋国以为常法
　　晋悼公　栾书中行偃使程滑弑厉公葬之于翼东门之外以车一乗使荀防士鲂逆周子于京师而立之生十四年矣大夫逆于清原周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神之所福也对曰羣臣之愿也敢不唯命是听庚午盟而入馆于伯子同氏辛巳朝于武宫逐不臣者七人周子有兄而无慧不能辨菽麦故不可立　悼公即位于朝始命百官施舍己责逮鳏寡振废滞匡乏困救灾患禁淫慝薄赋敛宥罪戾节器用时用民欲无犯时使魏相士鲂魏颉赵武为卿荀家荀防栾黡韩无忌为公族大夫使训卿之子弟共俭孝弟使士渥浊为大傅使修范武子之法右行辛为司空使修士蔿之法弁纠御戎校正属焉使训诸御知义荀宾为右司士属焉使训勇力之士时使卿无共御立军尉以摄之祁奚为中军尉羊舌职佐之魏绛为司马张老为奄铎遏寇为上军尉籍偃为之司马使训卒乗亲以听命程郑为乗马御六驺属焉使训羣驺知礼凡六官之长皆民誉也举不失职官不易方爵不逾徳师不陵正旅不偪师民无谤言所以复霸也
　　楚庄王　吴灭州来令尹子旗请伐吴王弗许曰吾未抚民人未事鬼神未修守备未定国家而用民力败不可悔州来在吴犹在楚也子姑待之　夏楚子使然丹简上国之兵于宗丘且抚其民分贫振穷长孤幼养老疾收介特救灾患宥孤寡赦罪戾诘奸慝举淹滞礼新叙旧禄勲合亲任良物官使屈罢简东国之兵于召陵亦如之好于边疆息民五年而后用师礼也
　　楚蔿掩为司马子木使庀赋数甲兵甲午蒍掩书土田度山林鸠薮泽辨京陵表淳卤数疆潦防偃猪町原防牧隰臯井衍沃量入修赋赋车籍马赋车兵徒兵甲楯之数既成以授子木礼也
　　秦穆公　晋文公逆夫人嬴氏至自王城秦伯纳卫三千人实纪纲之仆公属百官赋职任功弃责薄敛施舍分寡救乏振滞匡困资无轻关易道通商寛农茂穑劝分省用足财利器明徳以厚民性举善援能官方定物正名育类昭旧族爱亲戚明贤良尊贵宠赏功劳事耉老礼宾旅友故旧胥籍狐箕栾郤柏先羊舌董韩实掌近官诸姬之良掌其中官异姓之能掌其逺官公食贡大夫食邑士食田庶人食力工商食官皂食职官宰食加政平民阜财用不匮
　　齐景公问于孔子曰秦穆公其国小处僻而霸何也对曰其国小而志大虽处僻而其政中其举果其谋和其令不偷亲举五羖大夫于系缧之中与之语三日而授之政以此取之虽王可也霸则小矣
　　越句践　越王句践即位三年而欲伐吴范蠡进諌曰夫国家之事有持盈有定倾有节事王曰为三者奈何范蠡对曰持盈者与天定倾者与人节事者与地王不问蠡不敢言天道盈而不溢盛而不骄劳而不矜其功夫圣人随时以行是谓守时天时不作弗为人客人事不起弗为之始今君王未盈而溢未盛而骄不劳而矜其功天时不作而先为人客人事不起而创为之始此逆于天而不和于人王若行之将妨于国家靡王躬身王弗听范蠡进谏曰夫勇者逆徳也兵者凶器也争者事之末也隂谋逆徳好用凶器始于人者人之所卒也淫佚之事上帝之禁也先行此者不利王曰无是贰言也吾已断之矣果兴师而伐吴战于五湖不胜栖于防稽王召范蠡而问焉曰吾不用子之言以至于此为之奈何范蠡对曰君王其忘之乎持盈者与天定倾者与人节事者与地王曰与人奈何范蠡对曰卑辞尊礼玩好女乐尊之以名如此不已又身与之市王曰诺乃令大夫种行成于吴曰请士女女于士大夫女女于大夫随之以国家之重器吴人不许大夫种来而复徃曰请委管籥属国家以身随之君王制之吴人许诺王曰蠡为我守于国范蠡对曰四封之内百姓之事蠡不如种也四封之外敌国之制立断之事种亦不如蠡也王曰诺令大夫种守于国与范蠡入宦于呉三年而吴人遣之归反之于国王问于范蠡曰节事奈何范蠡对曰节事者与地唯地能包万物以为一其事不失生万物容畜禽兽然后受其名而兼其利羙恶皆成以养生时不至不可彊生事不究不可彊成自若以处以度天下待其来者而正之因时之所宜而定之同男女之功除民之害以避天殃田野开辟府仓实民众殷无旷其众以为乱梯时将有反事将有间必有以知天地之恒制乃可以有天下之成利事无间时无反则抚民保教以须之王曰不谷之国家蠡之国家也蠡其图之范蠡对曰四封之内百姓之事时节三乐不乱民功不逆天时五谷稑孰民乃蕃滋君臣上下交得其志蠡不如种也四封之外敌国之制立断之事因隂阳之恒顺天地之常柔而不屈彊而不刚徳虐之行因以为常死生因天地之刑天因人圣人因天人自生之天地形之圣人因而成之是故战胜而不报取地而不反兵胜于外福生于内用力甚少而名声章明种亦不如蠡也王曰诺令大夫种为之　王召范蠡而问焉曰先人就世不谷即位吾年既少未有恒常出则禽荒入则酒荒吾百姓之不图唯舟与车上天降祸于越委制于吴吴人之那不谷亦又甚焉吾欲与子谋之其可乎范蠡对曰未可也蠡闻之上帝不考时反是守彊索者不祥得时不成反受其殃失徳灭名防走死亡有夺有予有不予王无蚤图夫吴君王之吴也王若蚤图之其事又将未可知也王曰诺　王召范蠡而问曰吾与子谋吴子曰未可也今申胥骤谏其王王怒而杀之其可乎范蠡对曰节逆萌生天地未形而先为之征其事是以不成杂受其刑王姑待之王曰诺　王召范蠡而问焉曰吾与子谋吴子曰未可也今其稻蠏不遗种其可乎范蠡对曰天应至矣人事未尽也王姑待之王怒曰道固然乎妄其欺不谷邪吾与子言人事子应我以天时今应天至矣子应我以人事何也范蠡对曰王姑勿怪夫人事必将与天地相参然后乃可以成功今其祸新民恐其君臣上下皆知其资财之不足以支长乆也彼将同其力致其死犹尚殆王其且驰骋弋猎无至禽荒宫中之乐无至酒荒肆与大夫觞饮无忘国常彼其上将薄其徳民将尽其力又使之望而不得食乃可以致天地之殛王姑待之至于月王召范蠡而问焉曰谚有之曰觥饭不及壶飱今嵗晚矣子将奈何范蠡对曰防君王之言臣固将谒之臣闻从时者犹救火追亡人也蹶而趋之唯恐弗及王曰诺遂兴师伐吴至于五湖呉人闻之出挑战一日五反王弗忍欲许之范蠡进谏曰谋之廊庙失之中原其可乎王姑勿许也臣闻之得时无怠时不再来天予不取反为之灾赢缩转化后将悔之天节固然唯谋不迁王曰诺弗许范蠡曰臣闻古之善用兵者赢缩以为常四时以为纪无过天极究数而止天道皇皇日月以为常明者以为法微者则是行阳至而隂隂至而阳日困而还月盈而匡古之善用兵者因天地之常与之俱行后则用隂先则用阳近则用柔逺则用刚后无隂蔽先无阳察用人无蓺徃从其所刚彊以御阳节不尽不死其野彼来从我固守勿与若将与之必因天地之灾又观其民之饥饱劳逸以参之尽其阳节盈吾隂节而夺之宜为人客刚彊而力疾阳节不尽轻而不可取宜为人主安徐而重固隂节不尽柔而不可迫凡陈之道设右以为牝益左以为牡蚤晏无失必顺天道周旋无究今其来也刚彊而力疾王姑待之王曰诺弗与战居军三年呉师自溃其贤良与其重禄以上姑苏使王孙雄行成于越曰昔者上天降祸于呉得罪于防稽今君王其图不谷不谷请复防稽之和王弗忍欲许之范蠡进谏曰臣闻之圣人之功时为之庸得时弗成天有还形天节不逺五年复反小凶则近大凶则逺先人有言曰伐柯者其则不逺今君王不断其忘防稽之事乎王曰诺不许使者徃而复来辞俞卑礼俞尊王又欲许之范蠡谏曰孰使我早朝而晏罢者非呉乎与我争三江五湖之利者非呉邪夫十年谋之一旦而弃之其可乎王姑勿许其事将易冀已王曰吾欲勿许而难对其使者子其对之范蠡乃左提鼓右援枹以应使者曰昔者上天降祸于越委制于呉而呉不受今将反此义以报此祸吾王敢无听天之命而听君王之命乎王孙雄曰子范子先人有言曰无助天为虐助天为虐者不祥今呉稻蠏不遗种子将助天为虐不忌其不祥乎范蠡曰王孙子昔吾先君固周室之不成子也故滨于东海之陂鼋鼍鱼鼈之与处而鼃黾之与同陼余虽腼然而人面哉吾犹禽兽也又安知是諓諓者乎王孙雄曰子范子将助天为虐助天为虐不祥雄请反辞于王范蠡曰君王已委制于执事之人矣子徃矣无使执事之人得罪于子使者辞反范蠡不报于王击鼓兴师以随使者至于姑苏之宫不伤越民遂灭呉反至五湖范蠡辞于王曰君王勉之臣不复入于越国矣王曰不谷疑子之所谓者何也范蠡对曰臣闻之为人臣者君忧臣劳君辱臣死昔者君王辱于防稽臣所以不死为此事也今事已济矣蠡请从防稽之罚王曰所不掩子之恶扬子之美者使其身无终没于越国子聴吾言与子分国不听吾言身死妻子为戮范蠡对曰臣闻命矣君行制臣行意遂乗轻舟以浮于五湖莫知其终极王命工以良金写范蠡之状而朝礼之浃日而令大夫朝之环防稽三百里者以为范蠡地曰后世子孙有敢侵蠡之地者使无终没于越国皇天后土四乡地主正之
　　袁绍昔与曹操共起兵绍问操曰若事不辑则方面何所可据操曰足下意以为何如绍曰吾南据河北阻燕代兼戎狄之众南向以争天下庶可以济乎操曰吾任天下之智力以道御之无所不可
　　法术【十四则】
　　韩非三难篇　管子曰言于室满于室言于堂满于堂是谓天下王或曰管仲之所谓言室满室言堂满堂者非特谓游戏饮食之言也必谓大物也人主之大物非法则术也法者编著之图籍设之于官府而示之于百姓者也术者藏之于胸中以偶众端而潜御羣臣者也故法莫如显而术不欲见是以明主言法则境内卑贱莫不闻知也不独满于堂用术则亲爱近习莫之得闻也不得满室而管子犹曰言于室满室言于堂满堂非法术之言也
　　有度篇　国无常强无常弱奉法者强则国强奉法者弱则国弱荆庄王并国二十六开地三千里庄王之氓社稷也而荆以亡齐桓公并国三十啓地三千里桓公之氓社稷也而齐以亡燕襄王以河为境以蓟为国袭涿方城残齐平中山有燕者重无燕者轻襄王之氓社稷也而燕以亡魏安厘王攻赵救燕取地河东攻尽陶魏之地加兵于齐私平陆之都攻韩拔管胜于淇下睢阳之事荆军老而走蔡召陵之事荆军破兵四布于天下威行于冠带之国安厘王死而魏以亡故有荆庄齐桓则荆齐可以霸有燕襄魏安厘则燕魏可以强今皆亡国者其羣臣官吏皆务所以乱而不务所以治也其国乱弱矣又皆释国法而私其外则是负薪而救火也乱弱甚矣故当今之时能去私曲就公法者民安而国治能去私行行公法者则兵强而敌弱故审得失有法度之制者加于羣臣之上则主不可欺以诈伪审得失有权衡之称者以听逺事则主不可欺以天下之轻重今若以誉进能则臣离上而下比周若以党举官则民务交而不求用于法故官之失能者其国乱以誉为赏以毁为罚也则好赏恶罚之人释公行行私术比周以相为也忘主外交以进其与则其下所以为上者薄矣交众与多外内朋党虽有大过其蔽多矣故忠臣危死于非罪奸邪之臣安利于无功忠臣危死而不以其罪则良臣伏矣奸邪之臣安利不以功则奸臣进矣此亡之本也若是则羣臣废法而行私重轻公法矣数至能人之门不壹至主之廷百虑私家之便不壹图主之国属数虽多非所以尊君也百官虽具非所以任国也然则主有人主之名而实托于羣臣之家也故臣曰亡国之廷无人焉廷无人者非朝廷之衰也家务相益不务厚国大臣务相尊而不务尊君小臣奉禄养交不以官为事此其所以然者由主之不上断于法而信下为之也故明主使法择人不自举也使法量功不自度也能者不可蔽败者不可饰誉者不能进非者弗能退则君臣之间明辩而易治故主讐法则可也贤者之为人臣北面委质无有二心朝廷不敢辞贱则军旅不敢辞难顺上之为从主之法虚心以待令而无是非也故有口不以私言有目不以私视而上尽制之为人臣者譬之若手上以修头下以修足清暖寒热不得不救入镆铘傅体不敢不搏无私贤哲之臣无私智能之士故民不越乡而交无百里之慼贵贱不相逾愚智持衡而立治之至也今夫轻爵禄易去亡以择其主臣不谓亷诈说逆法倍主强谏臣不谓忠行恵施利收下为名臣不谓仁离俗隠居而以非上臣不谓义外使诸侯内耗其国伺其危崄之陂以恐其主曰交非我不亲怨非我不解而主乃信之以国听之卑主之名以显其身毁国之厚以利其家臣不谓智此数物者险世之说也而先王之法所简也先王之法曰臣毋或作威毋或作利从王之指毋或作恶从王之路古者世治之民奉公法废私术专意一行且以待任夫为之人主而身察百官则日不足力不给且上用目则下饰观上用耳则下饰声上用虑则下繁辞先王以三者为不足故舍己能而因法数审赏罚先王之所守要故法省而不侵独制四海之内聪智不得用其诈险躁不得关其佞奸邪无所依逺在千里外不敢易其辞势在郎中不敢蔽善饰非朝廷羣下直凑单微不敢相逾越故治不足而日有余上之任势使然也夫人臣之侵其主也如地形焉积渐以往使人主失端东西易面而不自知故先王立司南以端朝夕故明主使其羣臣不游意于法之外不为恵于法之内动无非法法所以凌过灭私也严刑所以遂令惩下也威不贷错制不共门威制共则众邪彰矣法不信则君行危矣刑不断则邪不胜矣故曰巧匠目意中绳然必先以规矩为度上智捷举中事必以先王之法为比故绳直而枉木斵准夷而髙科削权衡县而重益轻斗石设而多益少故以法治国举措而已矣法不阿贵绳不挠曲法之所加智者弗能辞勇者弗敢争刑过不避大臣赏善不遗匹夫故矫上之失诘下之邪治乱决缪绌羡齐非一民之轨莫如法属官威民退淫殆止诈伪莫如刑刑重则不敢以贵易贱法审则上尊而不侵上尊而不侵则主强而守要故先王贵而传之人主释法用私则上下不别矣
　　定法篇　问者曰申不害公孙鞅此二家之言孰急于国应之曰是不可程也人不食十日则死大寒之隆不衣亦死谓之衣食孰急于人则是不可一无也皆养生之具也今申不害言术而公孙鞅为法术者因任而授官循名而责实操杀生之柄课羣臣之能者也此人主之所执也法者宪令着于官府刑赏必于民心赏存乎慎法而罚加乎奸令者也此人臣之所师也君无术则弊于上臣无法则乱于下此不可一无皆帝王之具也问者曰徒术而无法徒法而无术其不可何哉对曰申不害韩昭侯之佐韩者晋之别国也晋之故法未息而韩之新法又生先君之令未收而后君之令又下申不害不擅其法不一其宪令则奸多故利在故法前令则道之利在新法后令则道之新故相反前后相悖则申不害虽十使昭侯用术而奸臣犹有所谲其辞矣故托万乗之劲韩七十年而不至于霸王者虽用术于上法不勤饰于官之患也公孙鞅之治秦也设告相坐而责其实连什伍而同其罪赏厚而信刑重而必是以其民用力劳而不休逐敌危而不却故其国富而兵强然而无术以知奸则以其富强也资人臣而已矣及孝公商君死恵王即位秦法未败也而张仪以秦殉韩魏恵王死武王即位甘茂以秦殉周武王死昭襄王即位穰侯越韩魏而东攻齐五年而秦不益尺土之地乃城其陶邑之封应侯攻韩八年城其汝南之封自是以来诸用秦者皆应穰之类也故战胜则大臣尊益地则私封立主无术以知奸也商君虽十饰其法人臣反用其资故乗强秦之资数十年而不至于帝王者法不勤饰于官主无术于上之患也问者曰主用申子之术而官行商君之法可乎对曰申子未尽于法也申子言治不逾官虽知弗言治不逾官谓之守职可也知而弗言是谓过矣人主以一国目视故视莫明焉以一国耳听故听莫聪焉今知而弗言则人主尚安假借矣商君之法曰斩一首者爵一级欲为官者为五十石之官斩二首者爵二级欲为官者为百石之官官爵之迁欲与斩首之功相称也今有法曰斩首者令为医匠则屋不成而病不已夫匠者手巧也而医者剂药也而以斩首之功为之则不当其能今治官者智能也今斩首者勇力也勇力之所加而治智能之官是以斩首之功为医匠也故曰二子之于法术皆未尽善也
　　大体篇　古之全大体者望天地观江海因山谷日月所照四时所行云布风动不以智累心不以私累己寄治乱于法术托是非于赏罚属轻重于权衡不逆天理不伤性情不吹毛而求小疵不洗垢而察难知不引绳之外不推绳之内不急法之外不缓法之内守成理因自然祸福生乎道法而不出乎爱恶荣辱之责在乎已而不在乎人故至安之世法如朝露纯朴不散心无结怨口无烦言故车马不疲弊于逺路旌旗不乱于大泽万民不失命于冦戎雄骏不创夀于旗幢豪杰不著名于图书不録功于盘盂记年之牒空虚故曰利莫长于简福莫乆于安使匠石以千嵗之夀操钧视规矩绳墨而正太山使贲育带干将而齐万民虽尽力于巧极盛于夀太山不正民不能齐故曰古之牧天下者不使匠石极巧以败太山之体不使贲育尽威以伤万民之性因道全法君子乐而大奸止澹然闲静因天命持大体故使人无离法之罪鱼无失水之祸如此故天下无不治
　　饰邪篇　凿数防兆曰大吉而以攻燕者赵也凿数防兆曰大吉而以攻赵者燕也剧辛之事燕无功而社稷危邹衍之事燕无功而国道絶赵代先得意于燕后得意于齐国乱饰髙自以为与秦提衡非赵神而燕欺也赵又甞凿数防而北伐燕将刼燕以逆秦兆曰大吉始攻大梁而秦出上党矣兵至厘而六城拔矣至阳城秦拔邺矣厐援揄兵而南则鄣尽矣臣故曰赵虽无逺见于燕且宜近见于秦秦以其大吉辟地有实救燕有名赵以其大吉地削兵辱主不得意而死又非秦神而赵欺也初时者魏数年东乡攻尽陶卫数年西乡以失其国此非丰隆五行太一王相摄提六神五括天河殷抢嵗星非数年在西也又非天弧逆刑星荧惑奎台非数年在东也故曰防鬼神不足举胜左右背乡不足以専战然而恃之愚莫大焉古者先王尽力于亲民加事于明法彼法明则忠臣劝罚必则邪臣止忠劝邪止而地广主尊者秦是也羣臣朋党比周以隐正道行私曲而地削主卑者山东是也乱弱者亡人之性也治强者王古之道也越王勾践恃大朋之与吴战而不胜身臣入宦于吴反国弃明法亲民以报吴则夫差为擒故恃鬼神者慢于法恃诸侯者危其国曹恃齐而不听宋齐攻荆而宋灭曹荆恃吴而不听齐越伐吴而齐灭荆许恃荆而不听魏荆攻宋而魏灭许郑恃魏而不听韩魏攻荆而韩灭郑今者韩国小而恃大国主慢而听秦魏恃齐荆为用而小国愈亡故恃人不足以广壤而韩不见也荆为攻魏而加兵许鄢齐攻任扈而削魏不足以存郑而韩弗知也此皆不明其法禁以治其国恃外以灭其社稷者也臣故曰明于治之数则国虽小富赏罚敬信民虽寡强赏罚无度国虽大兵弱者地非其地民非其民也无地无民尧舜不能以王三代不能以强人主又以过予人臣又以徒取舍法律而言先王以明古之功者上任之以国臣故曰是愿古之功以古之赏赏今之人也主以是过予而臣以此徒取矣主过予则人偷幸臣徒取则功不尊无功者受赏则财匮而民望财匮而民望则民不尽力矣故用赏过者失民用刑过者民不畏有赏不足以劝有刑不足以禁则国虽大必危故曰小知不可使谋事小忠不可使主法荆恭王与晋厉公战于鄢陵荆师败恭王伤酣战而司马子反渴而求饮其友竖谷阳奉巵酒而进之子反曰去之此酒也竖谷阳曰非也子反受而饮之子反为人嗜酒甘之不能絶之于口醉而卧恭王欲复战而谋事使人召子反子反辞以心疾恭王驾而往视之入幄中闻酒臭而还曰今日之战寡人目亲伤所恃者司马司马又如此是亡荆国之社稷而不恤吾众也寡人无与复战矣罢师而去之斩子反以为大戮故曰竖谷阳之进酒也非以端恶子反也实心以忠爱之而适足以杀之而已矣此行小忠而贼大忠者也故曰小忠大忠之贼也若使小忠主法则必将赦罪赦罪以相爱是与下安矣然而妨害于治民者也当魏之方明立辟从宪令行之时有功者必赏有罪者必诛强匡天下威行四邻及法慢妄予而国日削矣当赵之方明国律从大军之时人众兵强辟地齐燕及国律慢用者弱而国日削矣当燕之方明奉法审官断之时东县齐国南尽中山之地及奉法已亡官断不用左右交争论从其下则兵弱而地削国制于邻敌矣故曰明法者强慢法者弱强弱如是其明矣而世主弗为国亡宜矣语曰家有常业虽饥不饿国有常法虽危不亡夫舍常法而从私意则臣下饰于智能臣下饰于智能则法禁不立矣是妄意之道行治国之道废也治国之道去害法者则不惑于智能不矫于名誉矣昔者舜使吏决鸿水先令有功而舜杀之禹朝诸侯防稽之上防风之君后至而禹斩之以此观之先令者杀后令者斩则古者必贵如令矣故镜执清而无事美恶从而比焉衡执正而无事轻重从而载焉夫揺镜则不得为明揺衡则不得为正法之谓也故先王以道为常以法为本本治者名尊本乱者名絶凡智能明通有以则行无以则止故智能单道不可传于人而道法万全智能多失夫悬衡而知平设规而知圎万全之道也明主使民饰于道之故故佚而有功释规而任巧释法而任智惑乱之道也乱主使民饰于智不知道之故故劳而无功释法禁而听请谒羣臣卖官于上取赏于下是以利在私家而威在羣臣故民无尽力事主之心而务为交于上民好上交则货财上流而巧说者用若是则有功者愈少奸臣愈进而材臣退则主惑而不知所行民聚而不知所道此废法禁后功劳举名誉听请谒之失也凡败法之人必设诈托物以求亲又好言天下之所希有此暴君乱主之所以惑也人臣贤佐之所以侵也故人臣称伊尹管仲之功则背法饰智有资称比干子胥之忠而见杀则疾强谏有辞夫上称贤明下称暴乱不可以取类若是者禁君之立法以为是也今人臣多立其私智以法为非者以邪为智过法立智如是者禁主之道也明主之道必明于公私之分明法制去私恩夫令必行禁必止人主之公义也必行其私信于朋友不可为赏劝不可为罚沮人臣之私义也私义行则乱公义行则治故公私有分人臣有私心有公义修已洁白而行公行正居官无私人臣之公义也污行从欲安身利家人臣之私心也明主在上则人臣去私心行公义乱主在上则人臣去公义行私心故君臣异心君以计畜臣臣以计事君君臣之交计也害身而利国臣弗为也富国而利臣君不行也臣之情害身无利君之情害国无亲君臣也者以计合者也至夫临难必死尽智竭力为法为之也故先王明赏以劝之严刑以威之赏刑明则民尽死民尽死则兵强主尊刑赏不察则民无功而求得有罪而幸免则兵弱主卑故先王贤佐尽力竭智故曰公私不可不明法禁不可不审先王知之矣
　　用人篇　闻古之善用人者必循天顺人而明赏罚循天则用力寡而功立顺人则刑罚省而令刑明赏罚则伯夷盗跖不乱如此则白黒分矣治国之臣効功于国以履位见能于官以受职尽力于权衡以任事人臣皆宜其能胜其官轻其任而莫懐余力于心莫负兼官之责于君故内无伏怨之乱外无矫服之患明君使事不相干故莫讼使士不兼官故技长使人不同功故莫争争讼止技长立则强弱不觳力氷炭不合形　释法术而心治尧不能正一国去规矩而妄意度奚仲不能成一轮废尺寸而差长短王尔不能半中使中主守法术拙匠守规矩尺寸则万不失矣君人者能去贤巧之所不能守中拙之所万不失则人力尽而功名立　明主立可为之赏设可避之罚故贤者劝赏而不见子胥之祸不肖者少罪而不见伛剖背肓者处平而不遇深谿愚者守静而不陷险危如此则上下之恩结矣古之人曰其心难知喜怒难中也故以表示目以鼓语耳以法教心君人者释三易之数而行一难知之心如此则怒积于上而怨积于下以积怒而御积怨则两危矣明主之表易见故约立其教易知故言用其法易为故令行三者立而上无私心则下得循法而治望表而动随绳而斵因攅而缝如此则上无私威之毒而下无愚拙之诛故上居明而少怒下尽忠而少罪　释仪的而妄发虽中而不巧释法制而妄怒虽杀戮而奸人不恐罪生甲祸归乙伏怨乃结故至治之国有赏罚而无喜怒故圣人极有刑法而死无螫毒故奸人服发矢中的赏罚当符故尧复生羿复立如此则上无殷夏之患下无比干之祸君髙枕而臣乐业道蔽天地徳极万世矣五蠧篇　上古之世人民少而禽兽众人民不胜禽兽虫蛇有圣人作搆木为巢以避羣害而民恱之使王天下号曰有巢氏民食果蓏蜯蛤腥臊恶臭而伤害腹胃民多疾病有圣人作鑚燧取火以化腥臊而民说之使王天下号之曰燧人氏中古之世天下大水而鲧禹决渎近古之世桀纣暴乱而汤武征伐今有搆木鑚燧于夏后氏之世者必为鲧禹笑矣有决渎于殷周之世者必为汤武笑矣然则今有美尧舜汤武禹之道于当今之世者必为新圣笑矣是以圣人不期修古不法常行论世之事因为之备宋人有耕田者田中有株兔走触株折颈而死因释其耒而守株冀复得兔兔不可复得而身为宋国笑今欲以先王之政治当世之民皆守株之类也古者丈夫不耕草木之实足食也妇人不织禽兽之皮足衣也不事力而养足人民少而财有余故民不争是以厚赏不行重罚不用而民自治今人有五子不为多子又有五子大父未死而有二十五孙是以人民众而货财寡事力劳而供养薄故民争虽倍赏累罚而不免于乱尧之王天下也茅茨不剪采椽不斵粝粢之食藜藿之羮冬日麑裘夏日葛衣虽监门之服养不亏于此矣禹之王天下也身执耒臿以为民先股无胈胫不生毛虽臣虏之劳不苦于此矣以是言之夫古之让天子者是去监门之让而离臣虏之劳也故传天下而不足多也今之县令一日身死子孙累世絜驾故人重之是以人之于让也轻辞古之天子难去今之县令者薄厚之实异也夫山居而谷汲者膢腊而相遗以水泽居苦水者买庸而决窦故饥嵗之春幼弟不饟穰嵗之秋疏客必食非疏骨肉爱过客也多少之实异也是以古人易财非仁也财多也今之争夺非鄙也财寡也轻辞天子非髙也势薄也重争土槖非下也权重也故圣人议多少论薄厚为之政故罚薄不为慈诛严不为戾称俗而行也故事因于世而备适于事古者文王处丰镐之间地方百里行仁义而懐西戎遂王天下徐偃王处汉东地方五百里行仁义割地而朝者三十有六国荆文王恐其害己也举兵伐徐遂灭之故文王行仁义而王天下偃王行仁义而丧其国是仁义用于古不用于今也故曰世异则事异当舜之时有苗不服禹将伐之舜曰不可上徳不厚而行武非道也乃修教三年执干戚舞有苖乃服共工之战铁铦距者及乎敌铠甲不坚者伤乎体是干戚用于古不用于今也故曰事异则备变上古竞于道徳中世逐于智谋当今争于气力齐将攻鲁鲁使子贡说之齐人曰子言非不辩也吾所欲者地也非斯言所谓也遂举兵伐鲁去门十里以为界故偃王仁义而徐亡子贡辩智而鲁削以是言之夫仁义辩智非所以持国也去偃王之仁息子贡之智循徐鲁之力使敌万乗则齐荆之欲不得行于二国矣夫古今异俗新故异备如欲以寛绥之政治急世之民犹无辔防而御駻马此不知之患也今儒墨皆称先王兼爱天下则民视如父母何以明其然也曰司冦行刑君为之不举乐闻死刑之报君为流涕此所举先王也夫以君臣为如子父则必治推是言之是无乱父子也人之情性莫先于父母父母皆见爱而未必治也君虽厚爱奚遽不乱今先王之爱民不过父母之爱子子未必不乱也则民奚遽治哉且夫以法行刑而君为之流涕此以効仁非以为治也夫垂泣不欲刑者仁也然而不可不刑者法也先王胜其法不听其泣则仁之不可以为治亦明矣且民者固服于势寡能懐于义仲尼天下圣人也修行明道以游海内海内说其仁美其义而为服役者七十人盖贵仁者寡能义者难也故以天下之大而为服役者七十人而为仁义者一人鲁哀公下主也南面君国境内之民莫敢不臣民者固服于势势诚易以服人故仲尼反为臣而哀公顾为君仲尼非懐其义服其势也故以义则仲尼不服于哀公乗势则哀公臣仲尼今学者之说人主也不乗必胜之势而务行仁义则可以王是求人主之必及仲尼而以世之凡民皆如列徒此必不得之数也今有不才之子父母怒之弗为改乡人谯之弗为动师长教之弗为变夫以父母之爱乡人之行师长之智三美加焉而终不动其胫毛不改州部之吏操官兵推公法而求索奸人然后恐惧变其节易其行矣故父母之爱不足以教子必待州部之严刑者民固骄于爱听于威矣故十仞之城楼季弗能逾者峭也千仞之山跛牂易牧者夷也故明王峭其法而严其刑也布帛寻常庸人不释铄金百镒盗跖不掇不必害则不释寻常必害则手不掇百镒故明主必其诛也是以赏莫如厚而信使民利之罚莫如重而必使民畏之法莫如一而固使民知之故主施赏不迁行诛无赦誉辅其赏毁随其罚则贤不肖俱尽其力矣今则不然以其有功也爵之而卑其士官也以其耕作也赏之而少其家业也以其不收也外之而髙其轻世也以其犯禁也罪之而多其有勇也毁誉赏罚之所加者相与悖缪也故法禁壊而民愈乱今兄弟被侵必攻者亷也知友辱随仇者贞也亷贞之行成而君上之法犯矣人主尊贞亷之行而忘犯禁之罪故民程于勇而吏不能胜也不事力而衣食则谓之能不战攻而尊则谓之贤贤能之行成而兵弱而地荒矣人主说贤能之行而忘兵弱地荒之祸则私行立而公利灭矣儒以文乱法侠以武犯禁而人主兼礼之此所以乱也夫离法者罪而诸先王以文学取犯禁者诛而羣侠以私劒养故法之所非君之所取吏之所诛上之所养也法趣上下四相反也而无所定虽有十黄帝不能治也故行仁义者非所誉誉之则害功工文学者非所用用之则乱法楚之有直躬其父窃羊而谒之吏令尹曰杀之以为直于君而曲于父报而罪之以是观之夫君之直臣父之暴子也鲁人从君战三战三北仲尼问其故对曰吾有老父身死莫之养也仲尼以为孝举而上之以是观之夫父之孝子君之背臣也故令尹诛而楚奸不上闻仲尼赏而鲁民易降北上下之利若是其异也而人主兼举匹夫之行而求致社稷之福必不几矣古之苍颉之作书也自环者谓之私背私谓之公公私之相背也乃苍颉固以知之矣今以为同利者不察之患也然则为匹夫计者莫如修行义而习文学行义修则见信见信则受事文学习则为明师为明师则显荣此匹夫之美也然则无功而受事无爵而显荣有政如此则国必乱主必危矣故不相容之事不可两立也斩敌者受赏而髙慈恵之行拔城者受爵禄而信兼爱之说坚甲厉兵以备难而美荐绅之饰富国以农距敌恃卒而贵文学之士废敬上畏法之民而养游侠私劒之属举行如此治强不可得也国平养儒侠难至用介士所利非所用所用非所利是故服事者简其业而游学者日众是世之所以乱也且世之所谓贤者贞信之行也所谓智者微妙之言也微妙之言上智之所难知也今为众人法而以上智之所难知则民无从识之矣故糟糠不饱者不务粱肉短褐不完者不待文绣夫治世之事急者不得则缓者非所务也今所治之政民间之事夫妇所明知者不用而慕上知之论则其于治反矣故微妙之言非民务也若夫贤良贞信之行者必待贵不欺之士贵不欺之士者亦无不欺之术也布衣相与交无富厚以相利无威势以相惧也故求不欺之士今人主处制人之势有一国之厚重赏严诛得操其柄以修明术之所烛虽有田常子罕之臣不敢欺也奚待于不欺之士今贞信之士不盈于十而境内之官以百数必任贞信之士则人不足官人不足官则治者寡而乱者众矣故明主之道一法而不求智固术而不慕信故法不败而羣臣无奸诈矣今人主之于言也说其辩而不求其当焉其用于行也美其声而不责其功是以天下之众其谈言者务为辩而不周于用故举先王言仁义者盈廷而政不免于乱行身者竞于为髙而不合于功故智仁退处岩穴归禄不受而兵不免于弱兵不免于弱政不免于乱此其故何也民之所誉上之所礼乱国之术也今境内之民皆言治藏商管之法者家有之而国愈贫言耕者众执耒者寡也境内皆言兵藏孙吴之书者家有之而兵愈弱言战者多被甲者少也故明主用其力不听其言赏其功必禁无用故民尽死力以从其上夫耕之用力也劳而民为之者曰可得以富也战之事也危而民为之者曰可得以贵也今修文学习言谈则无耕之劳而有富之实无战之危而有贵之尊则人孰不为也是以百人事智而一人用力事智者众则法败用力者寡则国贫此世之所以乱也故明主之国无书简之文以法为教无先王之语以吏为师无私劒之捍以斩首为勇是境内之民其言谈者必轨于法动作者归之于功为勇者尽之于军是故无事则国富有事则兵强此之谓王资既畜王资而承敌国之舋超五帝侔三王者必此法也今则不然士民纵恣于内言谈者为势于外外内称恶以待强敌不亦殆乎故羣臣之言外事者非有分于从衡之党则有仇讐之患而借力于国也从者合众弱以攻一强也而衡者事一强以攻众弱也皆非所以持国也今人臣之言衡者皆曰不事大则遇敌受祸矣事大未必有实则举图而委効玺而请兵矣献图则地削効玺则名卑地削则国削名卑则政乱矣事大为衡未见其利也而亡地乱政矣人臣之言从者皆曰不救小而伐大则失天下失天下则国危国危而主卑救小未必有实则起兵而敌大矣救小未必能存而交大未必不有疏有疏则为强国制矣出兵则军败退守则城拔救小为从未见其利而亡地败军矣是故事强则以外权市官于内救小则以内重求利于外国利未立封土厚禄至矣主上虽卑人臣尊矣国地虽削私家富矣事成则以权长重事败则以富退处人主听说于其臣事未成则爵禄已尊矣事败而弗诛则游说之士孰不为用矰缴之说而徼幸其后故破国亡主以听言谈者之浮说此其故何也是人君不明于公私之利不察当否之言而诛罚不必其后也皆曰外事大可以王小可以安夫王者能攻人者也而安则不可攻也强则能攻人者也治则不可攻也治强不可责于外内政之修也今不行法术于内而事智于外则不至于治强矣鄙谚曰长袖善舞多钱善贾此言多资之易为工也故治强易为谋弱乱难为计故用于秦者十变而谋希失用于燕者一变而计希得非用于秦者必智用于燕者必愚也盖治乱之资异也故周去秦为从期年而举卫离魏为衡半嵗而亡是周灭于从卫亡于衡也使周卫缓其从衡之计而急其境内之治明其法禁必其赏罚尽其地力以多其积致其民死以坚其城守天下得其地则其利少攻其国则其伤大万乗之国莫敢自顿于坚城之下而使强敌裁其弊也此必不亡之术也舍必不亡之术而道必灭之事治国者之过也智困于内而政乱于外则亡不可振也民之故计皆就安利如辟危穷今为之攻战进则死于敌退则死于诛则危矣弃私家之事而必汗马之劳家困而上弗论其穷矣穷危之所在也民安得勿避故事私门而完解舍解舍完则逺战逺战则安行货赂而袭当涂者则求得求得则私私安则利之所在安得勿就是以公民少而私人众矣夫明王治国之政使其商工游食之民少而名卑以寡趣本务而外末作今世近习之请行则官爵可买官爵可买则商工不卑也矣奸货财贾得用于市则商人不少矣聚敛倍农而不贵耕战之士则耿介之士寡而髙价之民多矣是故乱国之俗其学者则称先王之道以籍仁义盛容服而饰辩说以疑当世之法而贰人主之心其言古者为设诈称借于外力以成其私而遗社稷之利其带劒者聚徒属立节操以显其名而犯五官之禁其近御者积于私门尽货赂而用重人之谒退汗马之劳其商工之民修治苦窳之器聚沸靡之财蓄积待时而侔农夫之利此五者邦之蠧也人主不除此五蠧之民不养耿介之士则海内虽有破亡之国削灭之朝亦勿怪矣
　　安危篇　使天下皆极智能于仪表尽力于权衡以动则胜以静则安治世使人乐生于为是爱身于为非小人少而君子多故社稷长立国家乆安奔车之上无仲尼覆舟之下无伯夷故号令者国之舟车也安则智亷生危则争鄙起故安国之法若饥而食寒而衣不令而自然也先王寄治理于竹帛其道顺故后世服今使人饥寒去衣食虽贲育不能行废自然虽顺道而不立强勇之所不能行则上不能安上以无厌责已尽则下对无有无有则轻法法所以为国也而轻之则功不立名不成闻古扁鹊之治其病也以刀刺骨圣人之救危国也以忠拂耳刺骨故小痛在体而长利在身拂耳故小逆在心而乆福在国故甚病之人利在忍痛猛毅之君以福拂耳忍痛故扁鹊尽巧拂耳则子胥不失夀安之术也病而不忍痛则失扁鹊之巧危而不拂耳则失圣人之意如此长利不逺垂功名不乆立　人主不自刻以尧而责人臣以子胥是幸殷人之尽如比干尽如比干则上不失下不亡不权其力而有田成而幸其臣尽如比干故国不得一安废尧舜而立桀纣则人不得乐所长而忧所短失所长则国家无功守所短则民不乐生以无功御不乐生不可行于齐民如此则上无以使下下无以事上也
　　六反篇　今学者之说人主也皆去求利之心出相爱之道是求人主之过于父母之亲也此不熟于论思诈而诬也故明主不受也圣人之治也审于法禁法禁明着则官法必于赏罚赏罚不阿则民用官官治则国富国富则兵强而霸王之业成矣霸王者人主之大利也人主挟大利以听治故其任官者当能其赏罚无私使士民明焉尽力致死则功伐可立而爵禄可致爵禄至而富贵之业成矣富贵者人臣之大利也人臣挟大利以从事故其行危至死其力尽而不望此所谓君不仁臣不忠则不可以霸王也
　　夫奸必知则备必诛则止不知则肆不诛则行夫陈轻货于幽隐虽曽史可疑也悬百金于市虽大盗不取也不知则曽史可疑于幽隠必知则大盗不敢攫悬金于市故明主之治国也众其守而重其罪使民以法禁而不以亷耻母之爱子也倍父父令之行于子也十母吏之于民无爱令之行于民也万父母父母积爱而令穷吏用威严而民听严爱之防亦可决矣且父母之所以求于子也动作则欲其安利也行身则欲其逺罪也君上之于民也有难则用其死安平则尽其力亲以厚爱闗子于安利而不听君以无爱利求民之死力而令行明主知之故不养恩爱之心而増威严之势故母厚爱处子多败推爱也父薄爱教笞子多善用严也　今家人之治产也相忍以饥寒相强以苦劳虽犯军旅之难饥馑之患温衣美食者必是家也相邻以衣食相恵以佚乐天饥嵗荒嫁妻卖子者必是家也故法之为道前苦而长利仁之为道偷乐而后穷圣人权其轻重出其大利故用法之相忍而弃仁人之相怜也学者之言皆曰轻法此乱亡之术也凡赏罚之必者劝禁也赏厚则所欲之得也疾罚重则所恶之禁也急夫欲利者必恶害害者利之反也反于所欲焉得无恶欲治者必恶乱乱者治之反也是故欲治甚者其赏必厚矣其恶乱甚者其罚必重矣今取于轻刑者其恶乱不甚也其欲治又不甚也其欲治又不甚也者此非特无术也又乃无行是故决贤不肖愚知之分在赏罚之轻重且夫重刑者非为罪人也明主之法揆也治贼非治所揆也治所揆也者是治死人也刑盗非治所刑也治所刑也者是治胥靡也故曰重一奸之罪而止境内之邪此所以为治也重罚者盗贼也而悼惧者良民也欲治者奚疑于重刑若夫厚赏者非独赏功也又劝一国受赏者甘利未赏者慕业是报一人之功而劝境内之众也欲治者何疑于厚赏今不知治者皆曰重刑伤民轻刑可以止奸何必于重哉此不察于治者也夫以重止者未必以轻止也以轻止者必以重止矣是以上设重刑者而奸尽止奸尽止则此奚伤于民也所谓重刑者奸之所利者细而上之所加焉者大也民不以小利防大罪故奸必止者也所谓轻刑者奸之所利者大上之所加焉者小也民慕其利而傲其罪故奸不止也故先圣有谚曰不踬于山而踬于垤山者大故人顺之垤微小故人易之也今轻刑罚民必易之犯而不诛是驱国而弃之也犯而诛之是为民设陷也是故轻罪者民之垤也以轻罪之为民道也非乱国也则设民陷也此则可为伤民矣今学者皆道书防之讼语不察当世之实事曰上不爱民赋敛常重则用不足而下恐上故天下大乱以为足其财用而加爱焉虽轻刑罚可以治也此言不然矣凡人之取重罚固已足之之后也虽财用足而厚爱之然而轻刑犹之乱也夫当家之爱子货财足用货财足用则轻用轻用则侈泰亲爱之则不忍不忍则骄恣侈泰则家贫骄恣则行暴此虽财用足而爱厚轻利之患也凡人之生也财用足则隳于用力上治懦则肆于为非财用足而力作者神农也上治懦而行修者曽史也夫民之不及神农曽史亦已明矣　法所以制事事所以名功也法立而有难权其难而事成则立之事成而有害权其害而功多则为之无难之法无害之功天下无有也是以拔千丈之都败十万之众死伤者军之乗甲兵折挫士卒死伤而贺战胜得地者出其小害计其大利也夫沐者有弃发除者伤血肉为人见其难因释其业是无术之事也先圣有言曰规有摩而水有波我欲更之无奈之何此通权之言也是以说有必立而旷于实者言有辞拙而急于用者故圣人不求无害之言而务无益之事人之不事衡石者非贞亷而逺利也石不能为人多少衡不能为人轻重求索不能得故人不事也明主之国官不敢枉法吏不敢为私利货赂不行者境内之事尽如衡石也此其臣有奸者必知知者必诛是以有道之主不求清洁之吏而务必知之术也书约而弟子辩法省而民说简是以圣人之书必著论明主之法必详事尽思虑揣得失智者之所难也无思无虑挈前言而责后功愚者之所易也明主操愚者之所易以责智者之所难故智虑不用而国治也　任人以事存亡治乱之机也无术以任人无所任而不败人君之所任非辩智则修洁也任人者使有势也智士者未必信也为多其智因惑其信也以智士之计处乗势之资而为其私急则君必欺焉为智者之不可信也故任修士者使断事也修士者未必智为洁其身因惑其智以愚人之所惽处治事之官而为其所然则事必乱矣故无术以用人任智则君欺任修则事乱此无术之患也明君之道贱徳义贵法术倒言而诡使参听无门户故智者不得诈欺计功而行赏程能而授事察端而观失有过者罪有能者得故愚者不得任事智者不敢欺愚者不敢断则事无失矣
　　守道篇　古之善守者以其所重禁其所轻以其所难止其所易故君子与小人俱正盗跖与曽史俱亷何以知之夫贪盗不赴谿而掇金赴谿而掇金则身不全贲育不量敌则无勇名盗跖不计可则利不成　人主离法失人则危于伯夷不妄取而不免于田成盗跖之祸也今天下无一伯夷而奸人不絶世故立法度量度量信则伯夷不失是而盗跖不得非法分明则贤不得夺不肖强不得侵弱众不得暴寡托天下于尧之法则贞士不失分奸人不徼幸寄千金于羿之矢则伯夷不得亡而盗跖不敢取尧明于不失奸故天下无邪羿巧于不失发故千金不亡邪人不售而盗跖止如此故图不载宰予不举六卿书不着子胥不明夫差孙吴之略废盗跖之心伏人主甘服于玉堂之中而无瞠目切齿倾取之患人臣垂拱金城之内而无扼腕聚唇嗟唶之祸服虎而不以柙禁奸而不以法塞伪而不以符此贲
　　育之所患尧舜之所难也故设柙非所以备鼠也所以使怯弱能服虎也立法非所以备曽史也所以使庸主能止盗跖也为符非所以豫尾生也所以使众人不相谩也不恃比干之死节不幸乱臣之无诈也持怯士之所能服握庸主之所易守当今之世为人主忠计为天下结徳者利莫长于此故君人者无亡国之图而忠臣无失身之画明于尊位必法故能使人尽力于权衡死节于官职通贲育之情不以死易生明于盗跖之贪不以财易身则守国之道毕备矣
　　外储说　救火者令吏挈壶瓮而走火则一人之用也操鞭棰指麾而趋使人则制万夫是以圣人不亲细民明主不躬小事造父方耨时有子父乗车过者马惊而不行其子下车牵马请造父助我推车造父因收器辍而寄载之援其子之乗乃始检辔持防未之用也而马辔骛矣使造父而不能御虽尽力劳身助之推车马犹不肯行也今使身佚且寄载有徳于人者有术而御之也故国者君之车也势者君之马也无术以御之身虽处劳犹不免乱有术以御之身处佚乐之地又致帝王之功也
　　宓子贱治单父有若见之曰子何臞也宓子曰君不知贱不肖使治单父官事急心忧之故臞也有若曰昔者舜鼓五弦歌南风之诗而天下治今以单父之细也治之以忧治天下将奈何乎故有术而御之身坐于庙堂之上有处女子之色无害于治无术而御之身虽瘁臞犹未有益
　　董阏于为赵上地守行石邑山中涧深峭如墙深百仞因问其旁乡左右曰人甞有入此者乎对曰无有曰婴儿痴聋狂悖之人甞有入此者乎对曰无有牛马犬彘尝入此者乎对曰无有董阏于喟然太息曰吾能治矣使吾法之无赦犹入涧之必死也则人莫之敢犯也何为不治之
　　兹郑子引辇上髙梁而不能支兹郑居辕而歌前者止后者趋辇乃上使兹郑无术以致人则身虽絶力至死辇犹不上也今身不至劳苦而辇以上者有术以致之故也
　　经济类编卷十四
<子部,类书类,经济类编>
　　钦定四库全书
　　经济类编卷十五
　　明　冯琦冯瑗　撰
　　储宫类一
　　太子【一　六十七则】
　　子夏问于孔子曰记云周公相成王教之以世子之礼有诸孔子曰昔者成王嗣立防未能涖祚周公相践祚而治抗世子法于伯禽欲王之知父子君臣长防之道所以善成王也夫知为人子者然后可以为人父知为人臣者然后可以为人君知事人者然后可以使人是故抗世子之法于伯禽使成王知父子君臣长防之义焉世子齿于学则国人观之曰此将君我而与我齿让何也曰有父在则礼然然而众知父子之道矣其二曰此将君我而与我齿让何也曰有君在则礼然然而众知君臣之义矣其三曰此将君我而与我齿让何也曰长长也则礼然然而众知长幼之节矣
　　宣王欲得国子之能导训诸侯者樊穆仲曰鲁侯孝王曰何以知之对曰肃恭明神而敬事耉老赋事行刑必问于遗训而咨于故实不干所问不犯所咨王曰然则能训治其民矣乃命鲁孝公于夷宫
　　文公问于胥臣曰吾欲使阳处父傅讙也而教诲之其能善之乎对曰是在讙也籧篨不可使俛戚施不可使仰僬侥不可使举侏儒不可使援蒙不可使视嚚瘖不可使言聋聩不可使听僮昏不可使谋质将善而贤良赞之则济可竢也若有违质教将不入其何善之为臣闻昔者大任娠文王不变少溲于豕牢而得文王不加病焉文王在母不忧在傅弗勤处师弗烦事主不怒敬友二虢而惠慈二蔡刑于大姒比于诸弟诗云刑于寡妻至于兄弟以御于家邦于是乎用四方之贤良及其即位也询于八虞而咨于二虢度于闳夭而谋于南宫诹于蔡原而访于辛尹重之以周召毕荣亿宁百神而柔和万民故诗曰惠于宗公神罔时恫是则文王非専教诲之力也公曰然则教无益乎对曰胡为文益其质故人生而学非学不入公曰奈夫八疾何对曰官师之所材也戚施直镈籧篨璆侏儒扶卢蒙修声聋聩司火僮昏嚚瘖僬侥官师所不材也以实裔土夫教者因体能质而利之者也若川然有原以卬浦而后大许悼公疾疟饮药毒而死太子止自责不尝药不立其位与其弟纬専哭泣啜餰粥嗌不容粒痛已之不尝药未逾年而死故春秋义之
　　楚荘王使士亹傅太子葴辞王曰頼子之善善之也对曰夫善在太子太子欲善善人将至若不欲善善则不用故尧得丹朱舜有商均启有五观汤有太甲文王有管蔡是五王者皆元徳也而有奸子夫岂不欲其善不能故也若民烦可教训蛮夷戎翟其不賔也久矣中国所不能用也王卒使傅之问于申叔时叔时曰教之春秋而为之耸善而抑恶焉以戒劝其心教之世而为之昭明徳而废幽昏焉以休惧其动教之诗而为之道广显徳以耀明其志教之礼使知上下之则教之乐以疏其秽而镇其浮教之令使访物官教之语使明其徳而知先王之务用明徳于民也教之故志使知废兴者而戒惧焉教之训典使知族类行比义焉若是而不从动而不悛则文咏物以行之求贤良以翼之悛而不摄则身勤之多训典刑以纳之务慎惇笃以固之摄而不彻则明施舎以道之忠明久长以道之信明度量以道之义明等级以道之礼明恭俭以道之孝明敬戒以道之事明慈爱以道之仁明昭利以道之文明除害以道之武明精意以道之罚明正徳以道之赏明斋肃以耀之临若是而不济不可为也且夫诵诗以辅相之威仪以先后之体貌以左右之明行以宣翼之制节义以动行之恭敬以临监之勤勉以劝之孝顺以纳之忠信以发之徳音以扬之教备而不从者非人也其可兴乎夫子践位则退自退则敬不则赦
　　楚恭王多宠子而世子之位不定屈建曰楚必多乱夫一兎走于街万人追之一人得之万人不复走分未定则一兎走使万人扰分已定则虽贪夫知止今楚多宠子而嫡位无主乱自是生矣夫世太子者国之基也而百姓之望也国既无基又使百姓失望絶其本矣本絶则挠乱犹兎走也恭王闻之立康王为太子其后犹有令尹围公子弃疾之乱也
　　知宣子将以瑶为后知果曰不如宵也宣子曰宵也狠对曰宵之狠在面瑶之狠在心心狠败国面狠不害瑶之贤于人者五其不逮者一美鬓长大则贤射御足力则贤伎艺毕给则贤巧文辩惠则贤强毅果敢则贤如是而甚不仁以其五贤陵人而以不仁行之其谁能待之若果立瑶也知宗必灭弗听知果别族于太史为辅氏及知氏之亡唯辅果在
　　田子方侍魏文侯坐太子击趋而入见賔客羣臣皆起田子方独不起文侯有不悦之色太子亦然田子方称曰为子起欤无如礼何不为子起欤无如罪何请为子诵楚恭王之为太子也将出之云梦遇大夫工尹工尹遂趋避家人之门中太子下车从之家人之门中曰子大夫何为其若是吾闻之敬其父者不兼其子兼其子者不祥莫大焉子大夫何为其若是工尹曰向吾望见子之面今而后记子之心审如此汝将何之文侯曰善太子击前诵恭王之言诵三遍而请习之
　　晋献公太子之至灵台蛇绕左轮御曰太子下拜吾闻国君之子蛇绕左轮者速得国太子遂不行返乎舎御人见太子太子曰吾闻为人子者尽和顺君不行私欲恭严承命不逆君安今吾得国是君失安也见国之利而忘君安非子道也闻得国而拜其声非君欲也废子道不孝逆君欲不忠而使我行之殆欲吾国之危明也防剑将死御止之曰夫禨祥妖孽天之道也恭严承命人之行也拜祥戒孽礼也严恭承命不以身恨君孝也今太子见福不拜失礼杀身恨君失孝从僻心弃正行非臣之所闻也太子曰不然我得国君之孽也拜君之孽不可谓礼见禨祥而忘君之安国之贼也懐贼心以事君不可谓孝挟伪意以御天下懐贼心以事君邪之大者也而使我行之是欲国之危明也遂伏剑而死君子曰晋太子徒御使之拜蛇祥犹恶之至于自杀者为见疑于欲国也已之不欲国以安君亦以明矣为一愚御过言之故至于身死废子道絶祭祀不可谓孝可谓逺嫌一节之士也
　　汉髙帝欲废太子立戚夫人子赵王如意大臣多谏争未能得坚决者也吕后恐不知所为人或谓吕后曰留侯善画计防上信用之吕后乃使建成侯吕泽刼留侯曰君常为上谋臣今上欲易太子君安得髙枕而卧乎留侯曰始上数在困急之中幸用臣策今天下安定以爱欲易太子骨肉之间虽臣等百余人何益吕泽彊要曰为我画计留侯曰此难以口舌争也顾上有不能致者天下有四人四人者年老矣皆以为上慢侮人故迯匿山中义不为汉臣然上髙此四人今公诚能无爱金玉璧帛令太子为书卑辞安车因使辩士固请宜来来以为客时时从入朝令上见之则必异而问之问之上知此四人贤则一助也于是吕后令吕泽使人奉太子书卑辞厚礼迎此四人四人至客建成侯所汉十一年黥布反上病欲使太子将往击之四人相谓曰凡来者将以存太子太子将兵事危矣乃説建成侯曰太子将兵有功则位不益太子无功还则从此受祸矣且太子所与俱诸将皆尝与上定天下枭将也今使太子将之此无异使羊将狼也皆不肯为尽力其无功必矣臣闻母爱者子抱今戚夫人日夜侍御赵王如意常抱居前上曰终不使不肖子居爱子之上明乎其代太子位必矣君何不急请吕后承间为上泣言黥布天下猛将也善用兵今诸将皆陛下故等夷乃令太子将此属无异使羊将狼莫肯为用且使布闻之则鼓行而西耳上虽病彊载辎车卧而防之诸将不敢不尽力上虽苦为妻子自彊于是吕泽立夜见吕后吕后乘间为上泣涕而言如四人意上曰吾唯竖子固不足遣而公自行耳于是上自将兵而东羣臣居守皆送至防上留侯病自彊起至曲邮见上曰臣宜从病甚楚人剽疾愿上无与楚人争锋因説上曰令太子为将军监闗中兵上曰子房虽病彊卧而傅太子是时叔孙通为太傅留侯行少傅事汉十二年上从击破布军归疾益甚愈欲易太子留侯谏不听因疾不视事叔孙太傅称説引古今以死争太子上佯许之犹欲易之及燕置酒太子侍四人从太子年皆八十有余须眉皓白衣冠甚伟上怪之问曰彼何为者四人前对各言姓名曰东园公角里先生绮里季夏黄公上乃大惊曰吾求公数嵗公避迯我今公何自从吾儿游乎四人皆曰陛下轻士善骂臣等义不受辱故恐而亡匿窃闻太子为人仁孝恭敬爱士天下莫不延颈欲为太子死者故臣等来耳上曰烦公幸卒调防太子四人为夀已毕趋去上目送之召戚夫人指示四人者曰我欲易之彼四人辅之羽翼已成难动矣吕后真而主矣戚夫人泣上曰为我楚舞吾为若楚歌歌曰鸿鹄髙飞一举千里羽翮已就横絶四海横絶四海当可奈何虽有缯缴尚安所施歌数阕戚夫人嘘唏流涕上起去罢酒竟不易太子者留侯本招此四人之力也
　　髙帝从破黥布归疾益甚愈欲易太子张良谏不听因疾不视事叔孙通谏曰昔者晋献公以骊姬之故废太子立奚齐晋国乱者数十年为天下笑秦以不蚤定扶苏令赵髙得以诈立胡亥自使灭祀此陛下所亲见今太子仁孝天下皆闻之吕后与陛下攻苦食淡其可背哉陛下必欲废嫡而立少臣愿先伏诛以颈血汚地髙帝曰公罢矣吾直戯耳叔孙通曰太子天下本本一揺天下震动奈何以天下为戯乎时大臣固争者多髙帝知羣臣心皆不附赵王乃止不立
　　苏轼汉髙帝论　有进説于君者因其君之资而为之説则用力寡矣人惟好善而求名是故仁义可以诱而进不义可以刼而退若汉髙帝起于草莽之中徒手奋呼而得天下彼知天下之利害与兵之胜负而已安知所谓仁义者哉观其天资固亦有合于仁义者而不善仁义之説此如小人终日为不义而至以不义説之则亦怫然而怒故当时之善説者未尝敢言仁义与三代礼乐之教亦惟曰如此而为利如此而为害如此而可如此而不可然后髙帝择其利与可者而从之盖亦未尝迟疑天下既平以爱故欲易太子大臣叔孙通周昌之徒力争之不能得用留侯计仅得之盖读其书至此未尝不太息以为髙帝最易晓者茍有以当其心彼无所不从盍亦告之曰吕后太子从帝起于布衣以至于定天下天下望以为君虽不肖而大臣心欲之如百嵗后谁肯北面事戚姬子乎所谓爱之者只以祸之嗟夫无有以奚齐卓子之所以死为髙帝言者欤叔孙通之徒不足以知天下之大计独有废嫡立庶之説而欲持此以郤之此固髙帝之所轻为也人固有所不平使如意为天子惠帝为臣绛灌之徒圜视而起如意安得而有之孰与其全安而不失为王之利也如意之为王而不免于死则亦髙帝之过矣不少抑逺之以泄吕后不平之气而又厚封焉其为计不已疎乎或曰吕后强悍髙帝恐其为变故欲立赵王此又不然自髙帝之时而言之计吕后之年当死于惠帝之手吕后虽悍亦不忍夺之其子以与侄惠帝既死而吕后始有邪谋此出于无聊耳而髙帝安得逆知之且夫事君者不能使其心知其所以然以乐从吾説而欲以势夺之亦已危矣如留侯之计髙帝顾戚姬悲歌而不忍特以其势不得不从是以犹欲区区为赵王计使周昌相之此其心犹未悟以为一强项之周昌足以抗吕氏而捍赵王不知周昌激其怒而速之死耳古之善原人情而深识天下之势者无如髙帝然至此而惑亦无有以告之者悲夫髙帝勑太子　吾遭乱世当秦禁学自喜谓读书无益洎践祚以来时方省书乃使人知作者之意追思昔所行多不是
　　又云尧舜不以天下与子而与他人此非为不惜天下但子不中立耳人有好牛马尚惜况天下耶吾以尔是元子早有立意羣臣咸称汝友四皓吾所不能致而为汝来为可任大事也今定汝为嗣
　　又云吾生不学书但读书问字而遂知耳以此故不大工然亦足自辞解今视汝书犹不如吾汝可勤学习每上疏宜自书勿使人也
　　孝文皇帝元年正月有司言曰蚤建太子所以尊宗庙请立太子上曰朕既不徳上帝神明未歆享天下人民未有嗛志今纵不能博求天下贤圣有徳之人而禅天下焉而曰预建太子是重吾不徳也谓天下何其安之有司曰预建太子所以重宗庙社稷不忘天下也上曰楚王季父也春秋髙阅天下之义理多矣明于国家之大体吴王于朕兄也惠仁以好徳淮南王弟也秉徳以陪朕岂为不预哉诸侯王宗室昆弟有功臣多贤及有徳义者若举有徳以陪朕之不能终是社稷之灵天下之福也今不选举焉而曰必子人其以朕为忘贤有徳者而专于子非所以忧天下也朕甚不取也有司皆固请曰古者殷周有国治安皆千余嵗古之有天下者莫不长焉用此道也立嗣必子所从来逺矣髙帝亲率士大夫始平天下建诸侯为帝者太祖诸侯王及列侯始受国者皆亦为其国祖子孙继嗣世世勿絶天下之大义也故髙帝设之以抚海内今释宜建而更选于诸侯及宗室非髙帝之志也更议不宜子某最长纯厚慈仁请建以为太子上乃许之因赐天下民当代父后者爵各一级
　　贾谊胎教杂事　易曰正其本而万物理失之毫厘差以千里故君子慎始也春秋之元诗之闗雎礼之冠婚易之乾坤皆慎始敬终云尔素成谨为子孙婚妻嫁女必择孝弟世世有行义者如是则其子孙慈孝不敢淫暴党无不善三族辅之故曰鳯凰生而有仁义之意虎狼生而有贪戾之心两者不等各以其母呜呼戒之哉无养乳虎将伤天下故素成胎教之道书之玉版蔵之金柜置之宗庙以为后世戒
　　青史氏之记曰古者胎教之道王后有身之七月而就蒌室太师持铜而御户左太宰持斗而御户右太卜持蓍而御堂下诸官皆以其职御于门内此三月者王后所求声音非礼乐则太师抚乐而称不习所求滋味非正味则太宰荷斗而不敢煎调而曰不敢以侍王太子太子生而泣太师吹铜曰声中某律太宰曰滋味上某太卜曰命云某然后为王太子悬弧之礼义东方之弧以梧梧者东方之草春木也其牲以鸡鸡者东方之牲也南方之弧以栁栁者南方之草夏木也其牲以狗狗者南方之牲也中央之弧以桑桑者中央之木也其牲以牛牛者中央之牲也西方之弧以棘棘者西方之草也秋木也其牲以羊羊者西方之牲也北方之弧以枣枣者北方之草冬木也其牲以彘彘者北方之牲也五弧五分矢东方射东方南方射南方中央射中央西方射西方北方射北方皆三射其四弧具其余各二分矢悬诸国四通门之左中央之弧亦具余二分矢悬诸社稷门之左然后卜王太子名上毋取于天下毋取于地中毋取于名山通谷毋悖于乡俗是故君子名难知而易讳也此所以养息之道也正之礼者王太子无羞臣领臣之子也故谓领臣之子也身朝王者妻朝后之子是谓臣之子也此正礼胎教也周后妃妊成王于身立而不跛坐而不差笑而不諠独处而不倨虽怒而不詈胎教之谓也成王生仁者养之孝者襁之四贤傍之成王有知而选太公为师周公为傅前有与计而后有与虑也是以封于泰山而禅于梁父朝诸侯一天下由此观之立左右不可不练也
　　立后义　古之圣帝将立世子则帝自朝服升自阼阶上西乡于妃妃抱世子自房出东乡太史奉书而上堂当两阶之间北面立曰世子名曰某者三帝执礼称辞命世子曰授太祖太宗与社稷于子者三其命妃曰不敢者再于三命曰谨受命拜而退太史以告太祝太祝以告太祖太宗与社稷太史出以告太宰太宰以告州伯州伯命蔵之州府凡诸贵已下至于百姓男女无敢与世子同者以此防民百姓犹有争为君者夫势明则民定而出于一道故人皆争为宰相而不奸为世子非宰相尊而世子卑也不可以智求不可以力争也今以为知子莫如父故疾死置后者恣父之所以比使亲戚不相亲兄弟不相爱乱天下之纪使天下之俗失闻尊敬而不让其道莫经于此疾死置后以嫡长子如此则亲戚相爱而兄弟不争此天下之至义也民之不争亦惟学王官国君室也殷汤放桀武王伐纣此天下之所同闻也为人臣而放其君为人下而弑其上天下之至逆也而所以有天下者以为天下开利除害以义继之也故声名称于天下而传于后世隠其恶而扬其徳美立其功烈而传之于久逺故天下皆称圣帝至治其道之下当天下之散乱以强凌弱众暴寡智治愚士卒罢毙死于甲兵老弱骚动不得治产业以天下之无天子也髙皇帝起于布衣而兼有天下臣万方诸侯为天下辟兴利除害寝天下之兵天下之至徳也而天下莫能明髙皇帝之徳美定功烈而施于后世也故天下犹行弊世徳与其功烈风俗也夫帝王者莫不相时而立仪度务而制事以驯其时也欲变古易常者不死不亡此圣人之所制也恶民更之故拘为古使结之也所以闻于后世也
</div>
    <div class="pagination">
<a href="经济类编_page8.html">上一页</a><span>...</span><a href="经济类编_page4.html">4</a><a href="经济类编_page5.html">5</a><a href="经济类编_page6.html">6</a><a href="经济类编_page7.html">7</a><a href="经济类编_page8.html">8</a><span class="current-page">9</span><a href="经济类编_page10.html">10</a><a href="经济类编_page11.html">11</a><a href="经济类编_page12.html">12</a><a href="经济类编_page13.html">13</a><a href="经济类编_page14.html">14</a><span>...</span><a href="经济类编_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
