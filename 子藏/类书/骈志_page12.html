<!DOCTYPE html>
<html>
<head>
    <meta charset="UTF-8">
    <title>骈志 - 第 12 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 12 页/共 67 页</h1>
    <div class="content">　　杨大眼口授露布
　　蜀志王平字子均【事见上】　又南史昌义之不知书所识不过十字性寛厚为将能得人死力
　　魏书杨大眼虽不学恒遣人读书坐而听之悉皆记识令作露布皆口授之而竟不多识字
　　帐中作檄文
　　氊下作军书
　　北史神武西征命李义深等作檄文皆辞请以孙搴代神武乃引搴入帐自为吹火催促之搴神色安然援笔立就其文甚美
　　又神武之伐刘蠡升天寒雪深使人举氊陈元康于氊下作军书飒飒运笔不及冻俄顷数纸
　　简书如雨
　　纸落如云
　　王杰集阮瑀诔云既登宰辅充我秘府允司文章爰及军旅庶绩惟殷简书如雨强力敏成事至则举潘岳杨荆州诔云多才丰艺强记洽闻草兼善尺牍必珍足不辄行手不释文翰动若纷纸落如云
　　郑畋洒翰泉涌
　　陆扆洒翰如飞
　　旧唐书郑畋为中书舍人时王师讨徐方禁庭书诏旁午畋洒翰泉涌动无滞思言皆破的同僚阁笔推之
　　又陆扆为中书舍人文思敏速初无思虑挥翰如飞文理俱惬同舍服其能天子顾待特异尝金銮作赋命学士和扆先成帝览而嗟挹之曰朕闻贞元时陆贽呉通兄弟能作内庭文书后来絶不相继今我得卿斯文不坠矣
　　告公缓之腕将脱矣
　　丐公徐之手腕脱矣
　　齐任昉集云时京师台阁文帙遭火无遗诏郡国悉上民间所藏邓阿鲁为郡小吏差送圗籍至京奏乞书吏二百人口占分授并白布筹敏速如飞吏曰告公缓之腕将脱矣
　　新唐书苏颋字廷硕弱敏悟一览至千言辄覆诵时宗平内难书诏填委独颋在太极后閤口所占授功状百绪轻重无所差吏史白曰丐公徐之不然手腕脱矣
　　直付空纸
　　预署空纸
　　北史杜弼典掌机宻神武甚见信待或有造次不及书教直付空纸即令宣读
　　又周文帝委任苏绰或出游尝预署空纸以授绰若须有处分则随事施行及还啓知而已
　　上马横槊下马谈论
　　右手拔刀左手把矟
　　南史桓荣祖少学骑射或曰何不学书荣祖曰曹操曹丕上马横槊下马谈论此可不负饮食矣君軰无自全之伎何异犬羊乎　又傅永字修期有气干拳勇过人能手执鞍桥倒立驰骋孝文每叹曰上马能击贼下马作露布惟傅修期耳
　　北史耿豪从周文战芒山谓所部曰大丈夫除贼须右手防刀左手把矟直斫直刺慎莫畏死
　　及时并了
　　应时并就
　　北史杜正举秀才赐策髙第杨素欲试退之乃手题使拟司马相如上林赋王褒圣主得贤臣颂班固燕然铭张载劒阁铭白鹦鹉赋曰我不能为君住宿可至未时令就正及时并了素读数徧大惊曰诚好秀才
　　又杜正藏举秀才时苏威监选试拟贾谊过秦论及尚书汤誓匠人箴连理树赋几赋弓铭应时并就又无窜时射策甲第者合奏曹司难独为奏抑为乙科正藏诉屈威怒改为丙第
　　东阿王七歩成章
　　彭城王十歩成诗
　　世説曹子建七歩成章世目为绣虎　文帝尝令东阿王植七歩中作诗不成者行大法应声便为诗曰煮豆持作羮洒豉以为汁萁在釡下然豆在釡中泣本是同根生相煎何太急　按漫叟诗话曰曹子建七歩诗世传煮豆然豆萁豆在釡中泣一本云萁向釡下然豆在釡中泣其工拙浅深必有辨之者魏书高帝幸代都次于上党之铜鞮山路傍有大松树十数根时高祖进繖遂行而赋诗令人示彭城王勰曰吾始作此诗虽不七歩亦不言逺汝可作之比至吾所令就之也时勰去帝十余歩遂且行且作未至帝所而就诗曰问松林松林经几冬山川何如昔风云与古同高祖大笑曰汝此诗亦调责吾耳　北梦言温庭筠与李商隐齐名时号曰温李才思艳丽工于小赋每入试押官韵作赋凡八义手而八韵成
　　刻烛成韵
　　打鉢立韵
　　南史萧文琰兰陵人丘令楷呉兴人江洪济阳人齐竟陵王子良尝夜集赋诗约四韵刻烛一寸文琰曰须烧一寸烛为成四韵诗何难之有乃与丘江等共打铜鉢立韵响灭则诗成皆可观览
　　三刻成诗
　　二刻成诗
　　南史梁武帝宴华光殿命羣臣赋诗独诏到沆为二百字三刻便成沆于坐立奏其文甚美
　　又魏中山王元略还北梁武帝饥于武徳殿赋诗三十韵限三刻成谢微二刻便就文甚美
　　所写既毕诵读亦遍
　　所写既毕讽诵亦通
　　呉志阚泽家世农夫至泽好学居贫无资常为人佣书以供纸笔所写既毕诵读亦遍
　　梁书王僧孺年五歳读孝经问授者此书所载述曰论忠孝二事僧孺曰若尔常愿读之六岁能属文既长好学家贫常佣书以养母所写既毕讽诵亦通
　　不失一字
　　不误一字
　　魏志王粲与人共行读道傍碑人问曰卿能闇诵乎曰能因使背而诵之不失一字
　　北史邢邵尝至北海王昕舍宿饮相与赋诗凡数十首皆在主人奴处旦日奴行诸人求诗不得邵皆为诵之诸人有不认诗者奴还得本不误一字
　　千言三遍
　　千言一遍
　　后周柳庆因曝书父僧习取赋一篇试之赋千余言三遍即诵
　　唐语林常敬忠一遍诵千言　又北齐书邢邵字子才十岁能属文聪明强记日诵万余言尝因霖雨乃读汉书五日略能遍之后因饮谑倦方广寻经史五行俱下一览便记无所遗忘
　　杨徳祖解碑
　　萧颖士读碑
　　世説魏武尝过曹娥碑下见碑背上题黄绢防妇外孙韲臼八字谓杨修曰解否荅曰解魏武曰卿未可言待我思之修别记云所谓絶妙好辞也魏武亦记之与修同乃叹曰我才不及卿乃觉三十里【按异苑曰陈留蔡邕避难过呉读碑文以为诗人之作无诡妄也因刻石傍作八字魏武见而不能了以问羣寮莫有解者有妇人浣于汾渚曰第四车解既而祢正平也衡即以离合义解之或谓此妇人即娥灵也此与世説差异】
　　旧唐书萧颖士尝与李华陆据游洛龙门共读诵路傍古碑颖士一阅即能诵华再阅据三方能记之议者以三人才格高下亦如此
　　盖题合字
　　门作活字
　　世説人饷魏武一桮酪魏武噉少许盖头上题合字以示众众莫能解次至杨修修便噉曰公教人噉一口也复何疑
　　又杨徳祖为魏武主簿时作相国门始构榱桷魏武自出看使人题门作活字便去杨见即令壊之既竟曰门中活阔字王正嫌门大也
　　薛敬文释呉蜀二字
　　诸葛恪释呉蜀二字
　　呉志薛综字敬文守谒者仆射西使张奉于孙权前列尚书阚泽姓名以嘲泽泽不能答综下行酒因劝酒曰蜀者何也有犬为独无犬为蜀横目茍身【裴松之曰既云横目则宜曰句身】虫入其腹奉曰不当复列呉君邪综应声曰无口为天有口为呉君临万邦天子之都于是众坐喜笑而奉无以对
　　江表传曰费祎聘于呉陛见公卿侍臣皆在坐酒酣祎与诸葛恪相对嘲难言及呉蜀祎问曰蜀字云何恪曰有水者浊无水者蜀横目茍身虫入其腹祎复问呉字云何恪曰无口者天有口者呉下临沧海天子帝都
　　解习字
　　辨贞字
　　洛阳伽蓝记东魏孝文帝尝宴羣臣酒酣欢极帝因举巵酒属羣臣曰三三横两两纵谁能辨之赐金钟御史中尉李彪曰沽酒老妪瓮注屠儿割肉与称同尚书左丞甄琛曰呉人浮水自云工妓儿掷袖左虚空彭城王勰曰臣始解此是习字高祖即以金钟赐彪人服彪聪明有智甄琛和之亦速
　　南史梁时有沙门讼田武帝大署曰贞有司未辩徧问莫知刘显曰贞文字为与上人帝因忌其能出之
　　覆棊不悮一道
　　覆棊不失一道
　　魏志王粲观人围棊局壊粲为覆之棊者不信以帊葢局使更以他局为之因相比较不悮一道
　　北史齐河间康献王孝瑜读书敏速十行俱下覆棊不失一道
　　穆之决断如流
　　唐邕占对如响
　　南史刘穆之内总朝政外供军旅决断如流事无壅滞賔客辐辏求诉百端内外谘禀盈阶满室目览词讼手答牋书耳行听受口并酬应不相参渉皆悉赡举
　　北史唐邕专掌兵机承受敏速自军吏以上劳效由绪无不谙练占对如响帝尝白太后云邕手作文书口且处分耳又听受实是异人一日中六度赐物
　　刘炫左手画方右手画圆　　　　五事同举
　　元嘉左手画圆右手画方　　　　六事齐举
　　隋书刘少强记黙识莫与为俦左画方右画圎口诵目数耳听五事同举无有遗失
　　朝野佥载元嘉少聪俊左手画圆右手画方口诵经史目数羣羊兼成四十字诗一时而就足书五言一絶六事齐举号神仙童子【评曰韩非称左手画圆右手画方则不两成信若二子奚啻仅两成哉殆必不然之説也彼佥载所云岂艳慕光伯而更甚之邪史家多溢説类如此】
　　一见竝记名姓
　　一问便识姓名
　　南史刘览为尚书左丞性聪敏尚书令史七百人一见竝记名姓
　　唐书张廵守睢阳士卒居人一见问姓名其后无不识　又魏书明帝性特彊识虽左右小臣官簿姓行名迹所履及其父兄子弟一经耳目终不遗忘
　　唱官名未尝谬误
　　陈簿令无有遗失
　　北史唐邕在御前简阅多不执文簿唱官名未尝谬误
　　又孝昭曾阅簿领试令冯子琮口陈子琮闇对无有遗失
　　説饥民六百人
　　记送徒凡千人
　　谢承汉书呉郡陆续初任郡户曹史岁饥荒太守使续于都亭赋民饘粥续悉简阅其人讯以名氏事毕守问所赋因説六百余人皆分别姓名字无有误谬旧唐书颜真卿调犀浦主簿尝送徒益州亡其籍至廷口记物色凡千人无所差长史陆象先异之
　　所谓百不为多
　　所谓一不为少
　　梁书任昉字彦升防而聪敏早称神悟四岁诵诗数十篇八岁能属文自制月仪辞义甚美禇渊尝谓遥曰闻卿有令子相为喜之所谓百不为多一不为少又陆琼字伯玉防聪慧有思理六岁为五言诗颇有词彩梁大同末云公受梁武诏校定碁品到溉朱异以下并集琼时年八岁于客前覆局由是京师号曰神童武帝有敇召见琼风神警亮进退详审帝甚异之十一丁父忧毁瘠有至性从祖襄叹曰此儿必荷门基所谓一不为少
　　子云子称童乌
　　王景文子称童乌
　　法言育而不苖者吾家之童乌乎【童乌子云之子也仲尼悼颜渊苖而不秀子云伤童乌育而不苗】九龄而与我文【顔渊弱冠而与仲尼言易童乌九龄而与子论】
　　南史王蕴父楷人才凡劣故蕴不为羣从所礼常懐耻慨家贫为广徳令明帝即位四方叛逆欲以将领自奋每抚刀曰龙泉太阿汝知我者叔父景文常诫之曰阿答汝灭我门户蕴曰答与童乌贵贱异童乌景文子绚小字答蕴小字也
　　不取道侧李树实
　　不争庭前柰树实
</div>
    <div class="pagination">
<a href="骈志_page11.html">上一页</a><span>...</span><a href="骈志_page7.html">7</a><a href="骈志_page8.html">8</a><a href="骈志_page9.html">9</a><a href="骈志_page10.html">10</a><a href="骈志_page11.html">11</a><span class="current-page">12</span><a href="骈志_page13.html">13</a><a href="骈志_page14.html">14</a><a href="骈志_page15.html">15</a><a href="骈志_page16.html">16</a><a href="骈志_page17.html">17</a><span>...</span><a href="骈志_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
