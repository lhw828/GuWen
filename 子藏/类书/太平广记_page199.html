<!DOCTYPE html>
<html>
<head>
    <meta charset="UTF-8">
    <title>太平广记 - 第 199 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 199 页/共 323 页</h1>
    <div class="content">

刘道锡
刘道锡与从弟康祖，少不信有鬼。从兄兴伯，少来见鬼。但辞论，不能相屈。尝于京口长广桥宅东，云："有杀鬼，在东篱上。"道锡笑，便问其处，牵兴伯俱去，捉大刀欲斫之。兴伯在后唤云："鬼击汝。"道锡未及鬼处，便闻如有大杖声，道锡因倒地，经宿乃醒，一月日都差。兴伯复云："厅事东头桑树上，有鬼，形尚孺，长必害人。"康祖不信，问在树高下，指处分明。经十余日，是月晦夕，道锡逃暗中，以戟刺鬼所住。便还，人无知者。明日，兴伯早来，忽惊曰："此鬼昨夜那得人刺之，殆死，都不能复动，死亦当不久。"康大笑。（出《幽明录》）


赵吉
邺县故尉赵吉，常在田陌间。昔日有一蹇人死，埋在陌边。后二十余年，有一远方人，过赵所门处。远方人行十余步，忽作蹇，赵怪问其做，远人笑曰："前有一蹇鬼，故效以戏耳。"（出《幽明录》）


王瑗之
广汉王瑗之，为信安令。在县，忽有一鬼，自称姓蔡名伯喈。俄复谈议诗，揆知古今，靡所不谙。问是昔日蔡邕否，答云："非也，与之同姓字耳。"问前伯喈今何在，云："在天上作仙人，甚是（甚是二字原空缺，据黄本补。）受福，甚快乐。非复畴昔也。"（出《齐谐记》）


新鬼
有新死鬼，形疲瘦顿。忽见生时友人，死及二十年，肥健，相问讯曰："卿那尔？"曰："吾饥饿，殆不自任。卿知诸方便，故当以法见教。"友鬼云："此甚易耳，但为人作怪，人必大怖，当与卿食。"新鬼往入大墟东头，有一家奉佛精进，屋西厢有磨，鬼就推推字原空缺，据明抄本补。）此磨，如人推法。此家主语子弟曰："佛怜吾家贫，令鬼推磨，乃辇麦与之。"至夕，磨数斛，疲顿乃去，遂骂友鬼："卿那诳我？"又曰："但复去，自当得也。"复从墟西头入一家，家奉道。门旁有碓，此鬼便上碓，为人舂状。此人言："昨日鬼助某甲，今复来助吾，可辇谷与之。"又给婢簸筛。至夕，力疲甚，不与鬼食。鬼暮归，大怒曰："吾自与卿为婚姻，非他比，如何见欺？二日助人，不得一瓯饮食。"友鬼曰："卿自不偶耳，此二家奉佛事道，情自难动。今去可觅百姓家作怪，则无不得。"鬼复出，得一家，门首有竹竿，从门入。见有一群女子，窗前共食。至庭中。有一白狗，便抱令空中行，其家见之大惊，言自来未有此怪。占云："有客鬼索食，可杀狗，并甘果酒饭，于庭中祀之，可得无他。"其家如师言，鬼果大得食，自此后恒作怪，友鬼之教也。（出《幽明录》）


刘青松
广陵刘青松，晨起，见一人著公服，赍板云："召为鲁郡太守。"言讫便去。去后亦不复见。至来日复至。曰："君便应到职。"青松知必死，入告妻子，处分家事。沐浴至晡。见车马吏侍左右，青松奄忽而绝。家人咸见其升车，南出百余步，渐高而没。（出《幽明录》）


庾亮
庾亮镇荆州，亮登厕，忽见厕中一物。如方相，两眼尽赤，身有光耀，渐渐从土中出。庾乃攘臂，以拳击之，应手有声，缩入地。因而寝疾，遂亡。（出《甄异录》）


司马义
金吾司马义妾碧玉，善絃歌。义以太元中病笃，谓碧玉曰："吾死，汝不得别嫁。当杀汝。"曰："谨奉命。"葬后，其邻家欲娶之，碧玉当去。见义乘马入门，引弓射之，正中其喉。喉便痛极，姿态失常，奄忽便绝。十余日乃苏，不能语。四肢如被挝损。周岁始能言。犹不分明。碧玉色甚不美。本以声见取，既被患，遂不得嫁。（出《甄异录》）


李元明
前唐（前唐二字原空缺，据黄本补。）李元明，尝在床上卧，时夜半，忽闻人呼云："元明元明。"久（久字原空缺，据黄本补。）乃出应，有二人便牵将去。入屋下，舍去，不知所在。至逾时，竟（逾时竟三字原空知缺，据黄本补。）鲜所见。徐扪所坐床，是棺木，四壁皆是冢。恐怖不安，欲去，难（恐怖不安欲去难七字原空缺，据黄本补。）如升天，不复能出。家人左右索，不知所往，因率领仆从（知所往因率领仆从八字原空缺，据黄本补。）乃共大呼其名，元明于冢中闻，遥应之，乃凿门出之。


张闿
□城张闿，以建武二年，从野还宅。见一人卧道侧，问之，云："足病，不能复去，家在南楚，无所告诉。"闿悯之，有后车载物，弃以载之。既达家，此人了无感色，且语闿曰："向实不病，聊相试耳。"闿大怒曰："君是何人，而敢弄我也？"答曰："我是鬼耳，承北台使来相收录。见君长者，不忍相取，故佯为病卧道侧。向乃捐物见载，诚衔此意。然被命来，不自由，奈何？"闿惊。请留鬼。以豚酒祀之。鬼相为酹享。于是流涕，因请求救，鬼曰："有与君同名字者否？"闿曰："有侨人黄闿。"鬼曰："君可诣之，我当自往。"闿到家，主人出见，鬼以赤摽摽其头，因回手，以小铍刺其心。主人觉，鬼便出，谓闿曰："君有贵相，某为惜之，故亏法以相济。然神道幽密，不可宣泄。"闿去后，主人暴心痛，夜半便死。闿年六十，位至光禄大夫。（出《甄异录》）


庾绍之
晋新野庾绍之，小字道覆，湘东太守。与南阳宗协，中表昆弟，情好绸缪。绍元兴末病亡，义熙中，忽见形诣协。形貌衣服，俱如平生，而两脚著械。既至，脱械置地而坐。协问何由得来顾，答云："暂蒙假归，与卿亲好，故相过也。"协问鬼神之事，言辄漫略，不甚谐对。唯云："宜勤精进。不可杀生，若不能都断，可勿宰牛。食肉之时，勿啗物心。"协云："五脏与肉。乃有异耶。答曰："心者藏神之宅也。其罪尤重。具问亲戚。因谈世事。末复求酒，协时与茱萸酒。因为设之。酒至杯不饮，云有茱萸气。协曰："为恶耶。答云。下官皆畏之。非独我也。"绍之为人。语声高壮，比言伦时，不异恒日。有顷，协儿邃之来。绍闻屐声，极有惧色，谓协曰："生气见陵，不复得住。与卿三年别耳。"因贯械而起，出户便灭。协后为正员郎，果三年而卒。（出《冥祥记》）


韦氏
安定人姓韦。北伐姚泓之时归国。至都。住亲知家。时□□扰乱，（扰乱二字原空缺，据黄本补。）齐有客来问之，韦云："今虽免虑，而体气然，未有气力。（气力二字原空缺，据黄本补。）思做一羹，尤莫能得，至凄苦，夜中眠熟。"忽有叩床而来告（而来告三字原空缺，据黄本补。）者云："官与君钱。"便惊出户，忽一千钱在外，又见一乌纱冠（纱冠二字原空缺。据黄本补。）帻于执板背户而立。呼主人共视。比来已不复见，而取钱（取钱二字原空缺，据黄本补。）用之。（出《幽明录》）


胡馥之
上郡胡馥之，娶妇李氏，十余年无子而妇卒。哭之恸："汝竟无遗体，怨酷何深？"妇忽起坐曰："感君痛悼，我不即朽。可人定（人定二字原空缺。据黄本补。）后见就。依平生时，当为君生一男。"语毕还卧。馥之如言，不取灯烛。暗而就之。复曰："亡人亦无生理。可侧作屋见置。须（须字原空缺。据黄本补。）伺满十月然后殡。"尔后觉妇身微暖，如未亡。即十月后，生一男，男名灵产。（出《幽明录》）


宋定伯
南阳宋定伯，年少时，夜行逢鬼。问之，鬼言："我是鬼。"鬼问："汝复谁？"定伯诳之，言："我亦鬼。"鬼问："欲至何所？"答曰："欲至宛市。"鬼言："我亦欲至宛市。"遂行数里。鬼言："步行太迟。可共递相担，何如？"定伯曰："大善。"鬼便先担定伯数里。鬼言："卿太重，不是鬼也。"定伯言："我新鬼，故身重耳。"定伯因复担鬼，鬼略无重。如是再三。定伯复言："我新鬼，不知有何所恶忌。"鬼答言："唯不喜人唾。"于是共行。道遇水。定伯令鬼渡，听之了然无水音。定伯自渡，漕漼作声。鬼复言："何以有声。"定伯曰："新死，不习渡水故尔。勿怪吾也。"行欲至宛市，伯便担鬼至肩上，急执之。鬼大呼，声咋咋然，索下，不复听之。经至宛市中，下著地，化为一羊，便卖之。恐其变化，唾之。得钱千五百，乃去。当时有言："定伯卖鬼，得钱千五。"（出《列异传》）





卷第三百二十二　鬼七
陶侃　谢尚　襄阳军人　吕顺　桓恭　庾崇　曹公船　王志都　唐邦　王矩周义　袁乞　王恒之　刘遁　王思规　华逸　张君林　蛮兵　陈皋　袁无忌新蔡王昭平　远学诸生


陶侃
陶侃，字士竹，曾如厕，见数十人，悉持大印。有一人单衣平上帻，自称后帝，云："君长者，故出见。三载勿言，富贵至极。"侃便起，旋失所在。有大印作公字，当其秽所。杂五行书曰："厕神曰后帝也。"（出《异苑》）


谢尚
夏侯弘自云见鬼，与其言语。镇西谢尚所乘马忽死，忧恼甚至，谢曰："卿若能令此马生者，卿真为见鬼也。"弘去良久，还曰："庙神乐君马，故取之。当活。"尚对死马坐，须臾，马忽自门外走还，至马尸间，便灭，应时能动起行。谢曰："我无嗣，是我一身之罚？"弘经时无所告，曰："顷所见小鬼耳，必不能辨此源由。"后忽逢一鬼，乘新车，从十许人，着青丝布袍。弘前提牛鼻，车中人谓弘曰："何以见阻？"弘曰："欲有所问，镇西将军谢尚无儿，此君风流令望，不可使之绝嗣？"车中人动容曰："君所道，正是仆儿。年少时，与家中婢通，誓约不再婚而违约。今此婢死，在天诉之。是故无儿？"弘具以告。尚曰："吾少时诚有此事。"弘于江陵，见一大鬼，提矛戟，有小鬼随从数人。弘畏惧，下路避之。大鬼过后，提得一小鬼。问此何物，曰："杀人以此矛戟，若中心腹者，无不辄死。"弘曰："治此病有方否？"鬼曰："以乌鸡薄之，即差。"弘又曰："今欲何行也？"鬼曰："当至荆扬二州。"尔时比日行心腹病，无有不死者，弘乃教人杀乌鸡以薄之，十不失八九。今有中恶，辄用乌鸡薄之，弘之由也。（出《志怪录》）


襄阳军人
晋太（晋太二字原空缺。据黄本补。）元初，苻坚遣将杨安侵襄阳。其一人于军中亡，有同乡人扶丧归，明日应到家，死者夜与妇梦曰："所送者非我尸，仓（我尸仓三字原空缺，据黄本补。）乐面下者是也。汝昔为吾作结发犹存，可解看便知。"迄明（知迄明三字原空缺，据黄本补。）日送丧者果至。妇语母如此，母不然之。妇自至南半细检（半细检三字原空缺。据黄本补。）他家尸，发如先分明是其手迹。（出《幽明录》）


吕顺
吕顺丧妇，要娶妻之从妹，因作三墓。构累垂就，辄无成。一日顺昼卧，见其妇来就同寝，体冷如冰。顺以死生之隔，语使去。后妇又见其妹，怒曰："天下男子复何限，汝乃与我共一婿，作冢不成，我使然也。"俄而夫妇俱殪。（出《幽明录》）


桓恭〔译者按，此条与卷第三百二十《桓恭》条重。但内文略有不同。〕
桓恭与桓安（安字原空缺，据明钞本补。）民参军，在丹阳，所住廨，床前有一陷穴。详见古冢，视之果有坏棺。恭每食，常先以饭投穴中。如此经年，忽见一人在床前，云："吾没已来七百余年，嗣息绝灭，烝尝莫及。常食见餐，感君之德，报君以宁州刺史也。"未几果迁。（出《幽明录》，黄本无此篇。）


庾崇
庾崇者，建元中，于江州溺死。尔日即还家见形，一如平生，多在妻乐氏室中。妻初恐惧，每呼诸从女作伴。于是作伴渐疏，时或暂来。辄恚骂云："贪与生者接耳。反致疑恶，岂副我归意耶？"从女在内纺绩，忽见纺绩之具在空中，有物拨乱，或投之于地。从女怖惧皆去，鬼即常见。有一男，才三岁，就母求食，母曰："无钱，食那可得？"鬼乃凄怆，抚其儿头曰："我不幸早世，令汝穷乏，愧汝念汝，情何极也。"忽见将二百钱置妻前，云："可为儿买食。"如此径年，妻转贫苦不立，鬼云："卿既守节，而贫苦若此，直当相迎耳。"未几。妻得疾亡，鬼乃寂然。（出《幽明录》）


曹公船
濡须口有大船，船覆在水中，水小时便出见。长老云："是曹公船。"常有渔人夜宿其旁，以船系之。但闻竽笛弦歌之音，又香气非常，渔人始得眠。梦人驱遣云："勿近官妓。"传曰，曹公载妓船覆于此，至今在焉。（出《广古今五行记》）


王志都
马仲叔、王志都，并辽东人也。相知至厚，叔先亡。后年忽形见，谓曰："吾不幸早亡，心恒相念。念卿无妇，当为卿得妇。期至十一月二十日，送诣卿家，但扫除设床席待之。"至日，都密扫除施设，天忽大风，白日昼昏，向暮风止。寝室中忽有红帐自施，发视其中，床上有一妇，花媚庄严。卧床上，才能气息。中表内外惊怖，无敢近者，唯都得往。须臾便苏，起坐。都问卿是谁，妇曰："我河南人，父为清河太守。临当见嫁，不知何由，忽然在此。"都具语其意，妇曰："天应令我为君妻。"遂成夫妇。往诣其家，大喜，亦以为天相与也，遂与之。生一男，后为南郡太守。（出《幽明录》）


唐邦
恒（恒字原空缺，据黄本补。）山唐邦，义熙中，闻扣门者。出视，见两朱衣吏。云："官欲得汝。"遂将至县东岗殷安冢中，冢中有人语吏云："本取唐福，何以滥取唐邦？"敕鞭之，遣将出。唐福少时而死。（出《异苑》）


王矩
衡阳太守王矩，为广州。矩至长沙，见一人长丈余，着白布单衣。将奏在岸上，呼："矩奴子过我。"矩省奏，为杜灵之。入船共语，称叙希阔。矩问："君京兆人，何时发来？"答矩朝发。矩怪问之，杜曰："天上京兆，身是鬼，见使来诣君耳。"矩大惧，因求纸笔，曰："君必不解天上书，乃更作。"折卷之，从矩求一小箱盛之，封付矩曰："君今无开，比到广州，可视耳。"矩到数月，悁悒，乃开视，书云："令召王矩为左司命主簿。矩意大恶，因疾卒。（出《幽明录》）

</div>
    <div class="pagination">
<a href="太平广记_page198.html">上一页</a><span>...</span><a href="太平广记_page194.html">194</a><a href="太平广记_page195.html">195</a><a href="太平广记_page196.html">196</a><a href="太平广记_page197.html">197</a><a href="太平广记_page198.html">198</a><span class="current-page">199</span><a href="太平广记_page200.html">200</a><a href="太平广记_page201.html">201</a><a href="太平广记_page202.html">202</a><a href="太平广记_page203.html">203</a><a href="太平广记_page204.html">204</a><span>...</span><a href="太平广记_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
