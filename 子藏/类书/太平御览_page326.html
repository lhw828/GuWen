<!DOCTYPE html>
<html>
<head>
    <meta charset="UTF-8">
    <title>太平御览 - 第 326 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 326 页/共 737 页</h1>
    <div class="content">卷四百四十　人事部八十一
贞女中
《唐书》曰：魏衡妻王氏，梓州妻阝人也。武德初，薛仁果杲旧将房企地侵掠梁郡，因获王氏，逼而妻之。後企地渐强盛，衡谋以城应贼，企地领众将趁梁州，未至数里，饮酒醉卧，王氏取其佩兵斩之，携其首入城，贼众乃散。高祖大悦，封为崇义大夫人。
又曰：绛州孝女卫氏，字无忌，夏县人也。初，其父为乡人卫长则所杀，无忌时年六岁，母又改嫁，更无弟兄。及长，常思复雠。无忌从伯尝设宴为乐，长则时亦预坐，无忌以搏击杀之。既而诣吏，称父雠既报，请就刑戮。巡察大使、黄门侍郎褚遂良以闻，太宗嘉其孝烈，特令免罪。
又曰：邹侍徵妻薄氏。待徵，大历中为常州江阴县尉，其妻为海贼所掠。薄氏守节，出待徵官告於怀中，托付村人，使谓待徵曰：“义不受辱。”乃投江而死。贼退潮落，待徵於江岸得妻尸焉。江左文士，多著节妇文以纪之。
又曰：奉天县窦升朝二女伯娘、仲娘，虽长於村野，而幼有志操。住与州接界。永泰中，草贼数千人，持兵刃入其村落行剽劫，闻二女有容色，姊年十九，妹年十六，藏於岩窟间。贼徒拟为逼辱，乃先曳伯娘出，行数十步，又曳仲娘出，贼相顾自慰。行临深谷，伯娘曰：“我岂受贼污辱！”乃投之於谷。贼方惊骇，仲娘又投於谷。谷深数百尺，姊寻卒，仲娘脚折面破，血流被体，气绝良久而苏，贼义之而去。
又曰：崔玄，博陵安平人也。父行谨，为胡苏令。本名晔以字下体有则天祖讳，乃改为玄。少有学行，深为叔父秘书监行功所器重。龙朔中，举明经，累补库部员外郎。其母卢氏尝诫之曰：“吾见姨兄屯田郎中辛玄驭云，儿子从官者，有人来云贫乏能有立，此是好消息。若闻赀货充足，衣马轻肥，此是恶消息。吾尝重此言，以为确论。比见亲表中仕官者，多将钱物上其父母，父母但知喜悦，竟不问此从何而来。必是禄俸馀资，诫以善事。如其非理所得，此与盗贼何别？纵无大咎，独不内愧於心？孟母不受鱼之馈，盖为此也。汝今坐食禄俸，荣幸已多，若其不能忠清，何以戴天履地？孔子云：虽日用三牲之养，犹为不孝。又曰：父母惟其疾之忧。特宜修身洁己，勿累吾此意也。”玄遵奉母氏教诫，以清谨见称。
又曰：于琮尚广德公主。琮为黄寇所害，而赦公主，主视琮受祸，为贼曰：“妾，李氏女也，义不独存，愿与于公并命。”贼不许，公主入室，自经而死。
又曰：幽州兵乱，杀判官韦雍，雍妻萧氏，闻难号呼，专执夫袂，左右格去，以死不从。及雍临刃，萧氏泣而告曰：“妾不幸年少，义不苟活，今日之事，愿先就死。”执刃者断其臂，词气不挠，虽凶捍圜视，无不伤叹。其夕，萧氏亦卒。
赵毕《吴越春秋》曰：子胥至吴乞食，至於溧阳，溧阳有女子浣纱濑水之上，中有少饭，子胥遇见，长跪而请之曰：“夫人岂可乞一餐乎？”女子曰：“妾独与母居，年三十不嫁，饭不可得也。”子胥曰：“夫人赈穷者少饭，有何嫌乎？”女知非恒人，言曰：“妾岂可逆人情乎！”即发其箪饭，清其壶浆，长跪而与子胥。子胥去，顾见女子自沉。
孔演《汉魏春秋》曰：庞济外祖父酒泉赵君安为同县李寿所杀。济舅兄弟三人，同时病死。寿家喜相贺。济母娥自伤雠不报，乃推车袖剑，白日刺寿於都亭前，讫，徐诣县，颜色不变，曰：“父雠已报，请受戮。”禄福长尹嘉解印绶纵娥，娥不肯去，遂强载还。会赦得免，州郡莫不嗟叹，嘉其烈义，刊石以表其闾。
张勃《吴录》曰：吴入郢也，自王以下，位班处宫而妻其室，次及伯嬴，伯嬴者，昭王之母也。伯嬴操刃曰：“公侯一国之仪表也，有失则其邦危乱。夫妇之礼，人伦之始，王教之端。若君王弃仪表，则无以临民；妾犯非礼，则无以自存；贪生受辱，固不如死。”王乃止。
和苞《汉赵记》曰：今上杀晋散骑常侍梁纬，召妻辛氏，伏地大哭，仰白今上曰：“妾闻女不再醮，男以义烈。闻妾夫已死，理无独生，乞就辟有司，地下以事舅姑。且妇人再娉，明公亦安用哉！”遂号哭不止。上曰：“贞妇也，其任之。”亦自杀。
又曰：鲁阳侯王广，字广之，为西杨州刺史。晋末聚众避世，为蛮梅芳扇动山夷围广，城陷。蛮囚广将诣芳。广女有美色，芳引入，甚有宠。入经一旬，王伺芳睡，引刀斩芳，芳惊起曰：“何故反耶？”王骂曰：“蛮畜！我欲诛反贼，何谓我反乎？吾闻父仇不同天，母仇不同地，汝反逆无状，害我父母，而复无礼凌人，吾所以不死者，欲诛汝耳！今死自吾分，不待汝杀我，但恨不得枭汝首於通逵，以塞大耻。”辞气猛厉，色无变容，乃自杀。时年十五。
刘义庆《幽明录》曰：武昌阳亲县北山上有望夫石，状若人立者。傅云：昔有贞妇，其夫从役，远赴国难，妇携弱子，饯送此山，立望而死，形化为石。
《列女传》曰：息夫人者，息君之夫人。楚伐息，破之，虏其君，使守门，将其夫人而纳之於宫。楚王出游，夫人遂出，见息君，谓之曰：“人生要一死而已，何自苦？”乃作诗曰：“谷则异室，死则同穴。谓予不信，有如皎日。”息君止之，夫人不听，遂自杀，息君亦自杀。
又曰：安定陈仲妻者，同郡张叔明之妹，名芝，字李张，年十四。适仲，期年而寡，执节不嫁。叔明从军，芝与二嫂没贼，恐见侵略，而相谓曰：“妇人以不污身为高，不亏节为美，岂可委身待辱哉！”於是自刺。二嫂既死，芝独不死，叔明言於将军耿，耿以驸马负芝，芝曰：“女子亡之馀，污将军服乘，不可也。”奇其言，更以他马负芝。至营，为致医药，因乃得全。郡表其闾，九十寿终。
又曰：谯国曹文叔妻者，同郡夏侯文宁之女，字令女。文叔早死，无子。丧毕断发，自誓不贰，其後家欲嫁之，又截两耳，依文叔从兄爽。爽後被诛，文宁上书与曹氏绝婚，复欲嫁之，乃割鼻。其母谓曰：“曹氏夷灭已尽，守此欲为谁乎？”令女曰：“仁者不以盛衰改节，义者不以存亡易心。曹氏前盛，尚欲保终，况今衰灭，何忍弃之。”太傅司马公闻而嘉叹，听乞子为曹氏後。
又曰：吴孙奇妻者，广陵范慎女，名姬。十八，配奇一年而奇亡。慎以少寡无子，起还其家，姬不肯妇，迎者以父命迫之，姬遂操刀割耳及鼻，曰：“父迎我者，不过以我年少色美，今已残矣，行将焉之？”於是迎者空反。
又曰：丹阳华穆妻者，下邳刘方之女，字桃树，生一男而早亡。吴丁，（相与反。）知名之士，家将嫁许焉。桃树闻之，乃操刀割耳。其子又亡，桃树安身守正，动不逾礼。
又曰：吴沈伯阳妻者，顾文宣之女，字昭君，早寡无嗣，尽礼供养。其父阴许人，姑闻之而哭。昭君乃引刀剪发割两耳，以明其志。
又曰：吴许升妻，吕氏之女，名荣。外游诞博戏，不治操行。荣躬勤家业，以养其姑，劝升学问，未尝不垂泪而言。荣父疾升，呼荣欲改嫁之。荣曰：“命之所遭，义无离贰。”终不肯归，升後感悔，寻师远学，四年乃归，遂致名誉，为州所辟，遇劫害。岁馀，姑亡，夫族多欲娉之，誓不肯嫁。後黄巾贼欲犯之，荣逾垣而走，贼拔刀追荣曰：“从我则生，不从立死。”荣曰：“义不畏死，而见虏辱也？”贼遂杀之。
又曰：河南贞义者，乐羊子之妻。羊子出学，七年不归，邻人欲犯贞义，而劫其姑，贞义操刀而出。邻人曰：“从者可，不从者杀汝姑。”贞义仰天而叹，以刀刎颈而死。太守以大夫葬之，号曰“贞义”。
皇甫谧《列女传》曰：汉中赵嵩妻者，同郡张氏之女也，字礼修。遭贼，嵩死君难，礼修以碧涂面，乱发称病，怀刀在身，意气列决，贼不迫也。叔父矜其年少，又世方丧乱，欲更嫁，礼修慷慨以死为誓。
又曰：丹阳罗静者，广德罗勤之女。为同县朱旷所婚，礼未成，勤遇疫疾丧没，邻比断绝，旷触冒经营，寻复病亡。静感其义，遂誓不嫁，与弟妹共居。求者过十馀，志无倾移。有杨祚者，多将人众，自往纳币，静乃逃窜。祚劫其弟妹，静惧为祚所害，乃出见之曰：“实感朱旷为妾父而死，是以托身亡者，自誓不贰辛苦之人，愿君哀而舍之。如其不然，请守之以死。”祚乃舍之。静守纯固，年六十馀卒。
又曰：蜀景奇妻者，罗氏之女，字贡罗。奇亡无嗣，贡罗专心供养。父青以许同郡宰诗，贡罗与父母书，陈其情志，历年不归。後青使诗白州告县发遣，贡罗乃由径道诣州，自诉言意，慷慨请死不从。州嘉而许焉。贡罗恐诗於道路迫胁，乃请吏兵自卫还家，执义终身。
又曰：膣为相登妻者，周氏之女，名度。适登一年而寡，牢令吴厚因人问度，度心执匪石，引刀截发。县长吏复遣媒欲娉，度曰：“前已断发，谓足表心，何误复有斯言哉？”取刀割鼻，左右救止，表其闾。
又曰：广汉冯季宰妻者，季氏之女，名珥，字进娥。早寡无嗣，奉养继姑及宰兄显，守心纯固，以义自防。珥母愍其孤苦，阴有所许。珥断发自明，遂乞养男女各一，率道有法，乡人称之。
又曰：广汉王辅妻，彭氏之女也，名非。辅游学数年，遂卒京师，迎丧葬讫，事姑孝敬弥笃。非叔父以许苏孟，非叩心泣血，诉情九族，犹不见听，乃剪发诸府。乞终供养，遂乞养子静居，年逾七十而卒。
又曰：沛国刘长卿妻者，同郡桓始春之女。少有名於桓宗，嫁於刘氏，生一男，字玉。玉五岁而长卿卒，玖披诱嫁，既不归宁，兄弟时往，防渐远疑，言不及外。玉年十五死，其弟会丧，援刀割耳，明己不贰，在丧侧者，无不感伤。宗妇谓之曰：“家未有相嫁之计，若其有也，徐可因姊妹以喻意，何贵义轻身之甚耶？”答曰：“昔我君五更学为儒宗，尊为帝师，历世不替，以忠孝显，女以贞顺称，是以惧忝诸姑。或以我年未衰，又丧子，卒迫之间，非所能防，岂可不豫见其意哉！”郡表其闾，号曰：“景行义桓”。
皇甫谧《列女传》曰：沛公孙去病妻者，同郡戴玄世之女。既嫁，久而无子，谓其夫曰：“妾不才，得奉巾栉，历年无嗣，《礼》有七出，请愿受诀。”以其夫不许，复进曰：“福莫大於昌炽，祸莫大於绝嗣，君不忍见遣，当更广室。”夫复不肯。夫死服除，父母欲嫁之，女遂操刀割鼻，郡表其闾。
又曰：梁夏文生妻者，沛国刘景宾之女，名娥。生一女而寡，娥誓不再嫁。父以配同郡衡氏，逼迫入门，娥谓衡氏曰：“妾闻妇人不改嫁。越义失节，妾所不为。君可见遣！”衡氏曰：“相取有媒礼，何遣之有？”衡氏妻服未阕，娥因数之曰：“君衰麻在身，犯礼纳室，虽颜之厚，奈《相鼠》何？妾必死不为君妻，相留不知辱乎？”奋衣而出，衡氏不敢强留。父复以许临雎倪氏，强扶上船，娥阳不忧，书与女别，乃以刀割耳鼻曰：“所以不死者，老姑在堂，孤女尚幼故耳。”执义终身。　　
卷四百四十一　人事部八十二
贞女下
《列女传》曰：张氏妻者，丹阳鲁辉之女，名潜。既张氏，会其家门伏诛，以潜女弱姑老故，得不死。然资产没官，单罄壁立，昏晨力作，供养甚谨。犹应配士伍之限无妻者，国有常法。知终不免，每与姑言，有必死之志。姑曰：“夫亡改，悠悠皆是，人当随时之宜，何至於此？”潜曰：“悠悠之为，非妾心也。”後至当配，果自经死。
又曰：代赵夫人者，赵襄子之姊也。襄子诱代王杀之，因举兵平代取地而迎夫人，夫人曰：“吾受先君之命，事代之君，今代已亡，吾将奚归？吾闻妇人之义无二夫，欲迎我何之？以弟慢夫非义，（谓慢弃不为立节。）以夫怨弟非仁也。”自杀於磨笄之地。
又曰：沛王母，王陵之母也。陵始为县邑豪。（豪，俊也。）及高祖起沛，陵亦聚党数千人，属汉王。项羽与汉为敌国，得陵母，置军中，汉使至则东向坐陵母，欲以招陵。陵母私送使者泣曰：“为老妾语陵：善事汉王，汉王长者也，必得天下。无以妾故，怀持二心。言妾已死也。”乃伏剑而死。
又曰：蜀朱叔贤妻者，张氏之女，字昭仪。贤为郡督邮，军袭郡城，城门闭，贤兄弟谋逾城出，事泄伏诛，乃配嫁。昭仪泣曰：“诛我夫而逼嫁我，此宁夫妇平生之愿乎？”乃窃刀割咽而死。
又曰：巴赵娥者，赵万之妻。郡县遭乱，万得足疾，不能行，为贼所杀。贼欲将娥，娥守丧不去，贼举矛指娥，欲以怖之。娥知贼必欲劫略，乃以身赴矛，贯心达背而死。
又曰：九江王孝谦妻者，同郡袁氏之女，字贵女，与母俱流移共止。孝谦好酒，凶悖，无子婿之礼。贵女每涕泣谏喻，不能匡改。母怨孝谦之为，贵女辄悲哀不食，言於邻人曰：“为子致母於辱，非孝也；事无道之人，非义也。昔秋胡之妻，不忍见不义之人，我何为於世间哉！”乃自杀。
又曰：沛周明都妻者，卫尉赵长平之女也，名阿。长平德行纯粹，海内知之；阿少习仪训，长闲妇道，而都骄淫暴躁，不式上命。都父卫谓阿曰：“新妇贤者女也，当以礼法匡婿。都之不改，新妇之过也。”阿既拜命，退谓左右曰：“我无樊、卫二姬之行，故君以责我，我言而不用，君必谓我不奉教，则罪在己。为生如此，亦何愿哉！”乃自杀。
刘向《列女传》曰：楚昭贞姜者，齐侯之女，楚昭王之夫人也。昭王出游，留夫人渐台之上而去。王闻江水大至，使者迎夫人，忘持苻，使者至，谓夫人出，夫人曰：“大王为宫人约命，召宫人必以苻，今使者不持苻，妾不敢从使者而行。妾闻之矣，贞女之义不犯约，勇者不畏死，守节而已矣！妾知从使者必生，留必死也，然妾不敢弃约越义而求生。”水大至而死，乃号曰贞姜。
又曰：楚白贞姬者，楚白公胜之妻也。白公死，其妻纺绩不嫁。吴王闻其美，使人操金百镒、白璧一双以娉焉。因以辎三十乘迎之，将以为夫人。妻辞曰：“白公无恙之时，妾幸得充後宫，执箕帚、衣裳履、拂枕席为妃。今白公不幸而死，妾愿守其坟墓，奉其祠祠以终天年。今王赐金壁之聘、夫人之位，非遇妾之所。妾闻之，忠臣不借人以力，贞女不假人以色，岂独事生若此哉，於死亦然！媲既不位，（位，犹仁也。）不能从死，今又去而嫁，不亦大甚乎？”遂辞娉而不行。吴王贤其节而有义，号曰楚白贞姬。
又曰：鲁陶寡婴者，鲁陶门之女。少寡养幼孤，无强昆弟，纺绩为产。鲁人或闻其义，将求焉。婴闻之，恐不得免，乃作歌明己之不二也。其诗曰：“悲黄鹄之早寡兮，十年不双；宛颈戢翼兮，不与众同。时则非鸣兮，独行茕茕；天命令然兮，愧独永伤。感鸟愠己兮，泪下成行；呜呼悲兮，死者不可忘。飞鸟尚然兮，何况贞良；虽有贤雄兮，终不重行。”鲁人闻之曰：“斯女不可得也。”遂不敢复求之，婴寡终身。
又曰：卫寡夫人者，齐侯之女也。嫁於卫，至城门，而卫君死。保母曰：“可以还矣。”女不听，遂入，行三年之丧，毕，弟立谓曰：“卫，小国也，不容二庖，请愿同庖，惟夫妻为同庖。”夫人不听，卫君乃使诉於齐，兄弟皆欲与後君，使人告女，女终不听，乃作诗曰：“我心匪石，不可转也，我心匪席，不可卷也。”
又曰：邵南申女者，申人之女也。既许嫁於丰，夫家礼不备而欲迎之。女盖与其人言，以为：夫妇者，人伦之始也；嫁娶者，所以傅重承业，继续先祖，为宗庙主。夫家轻礼违制，不可以行。遂不肯往。夫家讼之於理，致之於狱，女终以一物不具，一礼不备，守节持义，必死不往。而作诗曰：“虽速我讼，亦不女从。”言夫妇之礼不备足也。君子以为得妇道之宜。（与《诗说》小异，故再出。）
又曰：蔡人之妻者，宋人女也。既嫁於蔡，夫有恶疾，其母将改嫁之。女曰：“夫之不幸，乃妾之不幸也，奈何去之？人之道，壹与之醮，终身不改。夫不幸遇恶疾，不改其意，且夫采莒之草，虽甚臭恶，犹始於将采之，终於怀颉之，浸以益亲，况於夫妇之道！”终不听其母，而作《莒》之诗。
又曰：鲁秋洁妇者，鲁秋胡子之妻也。秋胡子既纳之，五日而去官於陈，五年乃归。未至家，见路傍有一美妇人，方采桑。秋胡子下车谓曰：“苦暴采桑，吾行道远，愿托桑阴下餐。”妇人采桑不辍，秋胡子谓曰：“力田不如逢年，力桑不如见郎，今吾有金，愿与夫人。”曰：“嘻！夫采桑力作，纺绩织以衣，食奉二亲，研掾子而已矣，吾不愿人之金也。收子之资，与子笥金。”秋胡还家，奉金遗母。母使人呼其妇，妇至，乃向采桑者。妇曰：“君辞家远仕，五年方还，当乍驱扬尘疾至，今也乃悦道旁妇人，是忘母不孝，好色淫佚，是污行也。妾不忍见不义不孝之人，子改娶矣。妾亦不嫁。”遂去。东走，自投於河而死。
又曰：梁寡高行者，梁之寡妇，荣於色，敏於行，早寡不嫁。梁贵人争欲取之，不能得。梁王闻之，使相娉焉。高行曰：“妾之夫不幸，先犬马填沟壑，妾宜以身荐其棺椁，守养幼孤，不得专意。妾闻妇人之义，壹往不改，以全贞信之节。今忘死而趋生，是不信也；见贵而忘贱，是不贞也。弃义而从利，无以为人。”乃援镜操刀以割其鼻曰：“妾已刑矣。所以不死者，不忍幼嗣之重孤也。刑馀之人，殆可释矣。”王高其节，乃复其身，号曰“梁高行”。
皇甫谧《列女传》曰：天水姜叙母者，同郡杨阜之姑也。阜为州吏，马超杀刺史、太守，叙屯历城，阜往见之，欷悲怅。叙曰：“何为乃尔？”阜曰：“守城不能完，君亡不能死，何以视息於天下乎！君拥兵专制而无讨贼之心，此赵盾所以书弑也。”叙母慨然，勒叙从阜计，遂起兵於卤城。超闻之，袭历城，得叙母，母骂之曰：“若背父之逆子，杀君之桀贼，天岂久容！若何不早死，敢以面目视人乎？”超即杀之。超败，陇右平定，魏武令曰：“姜叙之母明知乃尔，虽杨敞之妻，盖不过也。”
又曰：留子直妻者，历阳人。汉末扰攘，随夫之从父客居豫章。从父通郡牧族之妻，年少有色，太守客请以为妻，守死不从。十馀日，客以还，太守夷杀之，临死不变，口无言。郡吏及客怜之，更还救请。既得活，乃自割耳。久之，太守闻其夫在，遂还其妻。
又曰：下邳陈悝妻者，同郡吴氏之女。汉末丧乱，流寓东城，东城令戚奇欲北就吕布，焚城叠，虏人众，闻女有容色，善史书，能弹琴瑟，遂杀悝，住车令仆者接女上车。女谓奇曰：“君隳坏都城，虏略士女，杀人之夫，欲以人妇为妻，何酷逆之甚！愿守志而死，不愿无行而生。”遂自刎。奇犹有哀惭，殡葬乃去。
又曰：戎士陈南妻丹者，戴氏之女。美而早寡，事舅姑恭笃，同伍之人咸乐其贤色，求者甚多，守死不嫁。後之娉者告其军主，军主命之，知不得已，乃自经死。
《韩诗外传》曰：鲁公甫文伯死，其母不哭。季孙闻之曰：“公甫文伯之母，贞女也，子死不哭，必有方矣。”使人问焉，对曰：“昔是子也，吾使事仲尼，仲尼去鲁，送之不出鲁郡，赠之不以家珍；且吾闻君子贵义而贱利，是子病不见士来，视死不见士之流涕，死之日，宫女衰，从者十人，不足於士，而有馀於妇人，吾是以不哭。”
陈寿《益部耆旧传》曰：广汉德阳王上妻者，同县袁氏女也，名福。年二十上。舅姑既没，复遭上丧，悲伤感切，不妄言笑。有二子，养育遗孤，执心纯笃。及叔父愍其穷困，私以许张奉，掩迫合婚。其旦，计欲杀奉，恐祸及母、叔、孤儿，永弃死，仇必生，慷慨流涕，自杀而死。
《益部耆旧传》曰：膣为杨凤妻者，蜀郡临邛陈氏女也，名姬。早亡，时姬产子，生六月，躬丧事，育幼孤。三年丧讫，兄弟宗亲哀其子少年壮，谋议更配，以许蜀中豪姓。姬闻，仰天叹息，引刀割咽，几死。於是九族惊愕，遂敬从其节。
又曰：捷为南安周缮纪妻者，同县曹氏女也。名禁，字敬姬，年十七周氏，二年而夫亡陨。时禁怀孕数月，後产子玄馀，丧事阕，遂移居，依托父母，欲必守义，育养孤弱。父愍其年少子稚，默以许同县狐宾，遣车马衣服来，欲迎禁，父乃告。禁勃然作色，凄怆言曰：“依近父母，本不图此。”固流涕慷忾，乃自投舍後流水。於是举家竞赴救出，而气息已绝，积二日一夜乃复苏息，二亲由是知其至诚，谢宾解婚。禁欷长叹，乃更将子还，依夫第居止，洁身执操，非礼不动。
又曰：广汉新都便敬妻者，同县王氏女也，名和。年十七，敬。敬亡，和肓养遗孤，阖门守节，不随宗家宴乐嘉会，居理甚修。蜀郡何玉，因媒问和兄著取和，遂相听许。著深晓其夫死子小，宜有改图，加贫衰无以自立，何氏公族，必据福祚。和自陈说，断计决分，守全孤弱。辞言未讫，慷慨涕泪，哀恸左右。然著终受玉币，因欲迫胁。和乃断耳示著，以信至见听，请以死谢。举宗敬重，哀其大义。
又曰：巴三贞者，阆中马眇新妻义，西充国王玄愤妻姬，皆阆中人也；阆中赵蔓君妻华，西充国人也。姬早失夫，介然守操。中平五年，黄巾馀类延益州，贼帅赵蕃据阆中城，构迫衣冠，令人妇女为质，义、姬、华等随北入城。後贼类争势，攻破阆中，时人或死或奔，家室相失，义、姬、华随类出城走。傅闻後贼，或构略妇女，於是三人自度穷迫，恐不免於据逼，乃相与自沉水而死。乡党闻之，莫不感伤，号曰“三贞”。
又曰：蜀郡广都公乘士会妻者，同县张氏女也。会早卒，年壮无嗣。欲有问者，亲戚将以许之。发愤慷慨，断割耳，事姑尽礼，肃恭供养，养族子以承宗庙。（《列女传》为熊氏女，断割耳同。）
又曰：广汉廖伯妻者，同县殷氏女也，名纪。年十六伯，伯早卒。纪性聪敏，达於诗书女傅，进退闲暇，又有美色。见贪，割面告诚，以全其节，曰：“求生害仁，仁者不为，纪生见礼义，岂独使古人擅名者哉！”因作诗三章，以风父母，而举县嘉其才丽。媒介滋繁，遂援刀钅贸，断指明情。
《邵氏家传》曰：虞建武都尉邵夫人，字伊脓，鸿胪之弟二女。夫人少而寡，虞氏及夫人之宗，哀夫人辛苦，欲更为图婚，然重夫人宿操，虑不可以非礼逼；亦知夫人潜佩刀，誓以必死，故不敢生意。夫人自以虞氏凶短，继世无子，常独处一室，绝书学，非祭祠坟墓不出，纺绩辄货以供祭，称其多少，不求丰厚。
干宝《搜神记》曰：东越闽中有庸岭，高数十里。其下北隰中有大蛇，长七八丈，大十围，土俗常病，治都尉及属城长吏多有死者。祭以牛羊，故不得祸。或与人梦，或下喻巫祝，欲得啖童女年十二三者，都尉令长并共患之。然气厉不息。共请求人家生婢子、有罪家女养之，八月朝祭送蛇，辄夜出吞噬之，累年如此，前後已用九女。尔时豫募赉未得。将乐县李诞有六女，无男，其小女寄，应募欲行，父母不听。寄曰：“父母无相，生女六人，虽有如无。无有缇萦济父之亡，不能供养，消费衣食，生无所益，不如早亡，卖寄之身可得少钱。”父母终不听。寄自潜发，不可禁止。寄乃行，请好剑及咋蛇犬，先作数石米，用蜜灌之，以置穴口。蛇夜便出，头大如，目如三尺镜，闻香气，先啖食之，寄便放犬，犬就噬咋，寄从後斫得数创，蛇因踊出，至庭而死。寄入视其穴，得九女髑髅，悉举出，缓步而归。越王闻之，聘寄为后，拜其父为将乐令，母及姊皆有赐。自是东冶无复妖邪之物，其歌谣至今存焉。
杜预《女记》曰：二寡妇者，淑也、也。淑丧夫守寡，兄弟将嫁之，誓而不许，为书曰：“盖闻君子导人以德，矫俗以礼，是以烈士有不移之志，贞女无回二之行。淑虽妇人，窃慕杀身成义，死而後已。夙遘祸罚，丧其所天，男弱未冠，女幼未笄，是以黾勉求生，将欲长育二子，上奉祖宗之嗣，下继祖称之礼，然後觐于黄泉，永无惭色。仁兄德弟，既不能厉高节於弱志，发德明於暗昧，许我他人，逼我于上，乃命官人讼云简书。夫知者不可惑以事，仁者不可胁以死；晏婴不以白刃临颈改正直之辞，梁寡不以毁形之痛忘执节之义。高山景行，岂不思齐。计兄弟备托学门，不能匡我以道，博我以文，虽曰既学，吾谓之未也。”
祖冲之《述异记》曰：晋玄兴末，魏郡民陈氏女，名琬，家在查浦，年十六。饥疫之岁，父母相系死没，惟有一兄，佣赁自祸拢女容色甚艳，邻中士庶，见其贫弱，竞以金帛招要之。女立操贞，概未尝有许。後值卢循之乱，贼众将加凌逼，女厉然不回，遂以被害。
杜预《女记》曰：大女缑玉者，陈缑氏之女也。夫之从母兄弟杀其父，玉乃为父报仇，其杀已至亲，缚玉付吏狱，竟当行刑。有名士申屠子龙者，缑玉同县人也，嘉其义勇，奏记於县曰：“伏闻大女缑玉，为父报仇，狱已决，不胜感悼之情，敢陈所闻。昔太原周党感《春秋》义，辞师复仇，当时论者犹高其节。况玉女弱，耳无所闻，心无所激，内无同生之谋，外无交游之助，直推父子之情，奋发怒之心，手刃刺雠，僵尸流血。当时闻之，人无勇怯莫不强胆增气，轻身殉义，攘袂高谈称羡。今闻玉幽执牢槛，罪名已定，皆心低意沮，怅恨长叹。蟠虽愚竖，以为玉之节义，历代未有，定足以感无耻之孤，激忍辱之子。假玉不值明时，尚望追旌闾墓，显异後嗣，况事在清听，不加八议，哀矜之贷，诚为朝廷痛之。”（申屠蟠，字子龙。）
又曰：新野公主者，光武皇帝姊也。少有节行，姿容，嫁为新野人邓晨妻，生一男三女。王莽地黄三年，光武起兵攻破棘阳，至小长安，为莽兵所败。弃车走，时天大雾，还求室家，道得小妹伯姬，与共骑前行，复见新野公主，命使上马，主以手麾上，曰：“行矣，文叔努力，早建大功，追毙藿至，不能相救，无为两没也。”上驻马，重呼之。主曰：“不驰，但志免我，更当三人死也，且急自脱，我身何在？”会追兵至，上遂驱马而去，主即遇害。
裴启《语林》曰：王经，少处贫苦，仕至二千石，其母语之：“汝本寒家儿，仕至二千石可止也。”经不能止，後为尚书，助魏不忠於晋，被收，流涕辞母曰：“恨昔不从敕，以致今日。”母无戚容，谓曰：“汝为子则孝，为臣则忠，有何负哉！”
虞预《会稽典录》曰：孟淑，上虞人也。父质，中郎将。淑年十七，当出，聘礼既至，为盗所劫。淑祖父操刃对战，不敌，见害。淑思慕哀恸，憔悴毁形。以致盗由己，乃喟尔叹曰：“微淑之身，祸诚不生，以身害祖，苟活何颜？”於是遂自经而死。
卷四百四十二　人事部八十三
知人上
《尚书》：咎繇曰：“都！在知人，在安民。”禹曰：“吁，咸若时，惟帝其难之！（言尧亦以知人安民为难，故曰吁。）知人则哲，能官人。安民则惠，黎民怀之。”
《礼记》曰：赵文子与叔誉观乎九原。文子曰：“死者如可作也，吾谁与归？”叔誉曰：“其阳处父乎？”（处父，字。文公之傅也。）文子曰：“行并廉植（音特）於晋国，不没其身，其知不足称也。”“其咎犯乎？”文子曰：“见利不顾其君，其仁不足称也。（并专也，谓刚而专，为狐射姑所杀。）我则随武子乎！利其君，不忘其身；谋其身，不遗其友。”晋人谓文子其中退然如不胜衣，其言呐呐然如不出诸其口。所举於晋国，管库之士七十有馀家，生不交利，死不属其子焉。
《春秋□僖七年》曰：郑杀申侯。初，申侯，申出也，（姊妹之子日出。）有宠於楚文王。文王将死，与之璧，使行，曰：“惟我知女，女专利而不厌，予取予求，不女疵瑕。（从我取，从我求，我不以汝为罪。）後之人将求多於女，（谓嗣君也，求多以礼义大望责之。）女必不免。我死，女必速行。无小国，将不女容焉。”（政狭法峻。）既葬，出奔郑，又有宠於厉公。子文闻其死也，曰：“古人有言曰：知臣莫若君。弗可改也已。”
又曰：晋文公及曹，曹共公闻其骈胁，欲观其裸。浴，薄（薄，迫也。骈胁，合。）而观之。僖负羁之妻曰：“吾观晋公子之从者，皆足以相国。若以相，（若遂以为傅相。）夫子必反其国。反其国，必得志於诸侯。而诛无礼，曹其首也。子盍早自贰焉。”（自贰，自别异於曹。）乃馈盘飧，置璧焉。（臣无竟外之交，故用盘藏璧餐中，不欲令人见也。）公子受飧反璧。
又曰：秦伯伐晋，济河焚舟，取王官。及郊，晋人不出，遂自茅津济，封ゾ尸而还。遂霸西戎，用孟明也。君子是以知秦穆之为君也，举人之周也，与人之壹也。（壹，无二心。）孟明之臣也，其不解也，能惧思也；子桑之忠也，其知人也，能举善也。（子桑，公孙枝，举孟明者。）《诗》曰：“于以采繁，于沼于。于以用之，公侯之事。”秦穆有焉。（《诗□国风》言：沼之繁，至薄犹采，以共公侯。以喻秦穆不遗小善。）“夙夜匪懈，以事一人。”孟明有焉。（《诗□大雅》善仲山甫也。一人，天子也。）“诒厥孙谋，以燕翼子，”子桑有焉。（诒，遗也。燕，安也。翼，成也。《诗□大雅》美武王能遗其子孙，善谋以安成子孙，言子桑有举善之谋。）
又曰：晋阳处父聘于卫，反过宁，宁嬴从之。及温而还，其妻问之，嬴曰：“以刚。《商书》曰：‘沈潜刚克，高明柔克。’夫子壹之，其不没乎。（阳子姓纯刚。）天为刚德，犹不干时，（寒署相顺。）况在人乎？且华而不实，怨之所聚也，（言过其行。）犯而聚怨，不可以定身。余恐不获其利而离其难，是以去之。”（为六年，晋杀处父。）
又曰：晋侯观于军府，见锺仪，问之曰：“南冠而絷者，谁也？”有司对曰：“郑人所献楚囚也。”使税之，（税，解也。）召而吊之。再拜稽首。问其族，对曰：“伶人也。”（伶人，乐官。）公曰：“能乐乎？”对曰：“先父之职官也，敢有二事？”使与之琴，操南音。（南音，楚声。）公曰：“君王何如？”对曰：“非小人之所得知也。”固问之，对曰：“其为太子也，师保奉之，以朝於婴齐而夕於侧也。（婴齐，令尹子重；侧，司马子反。言其尊卿敬老。）不知其他。”公语范文子，文子曰：“楚囚，君子也。言称先职，不背本也。乐操土风，不忘旧也。称太子，抑无私也。（舍其近事而远称少子，以示性所自然明至诚。）名其二卿，尊君也。（尊晋君也。）不背本，仁也。不忘旧，信也。无私，忠也。尊君，敏也。仁以接事，信以守之，忠以成之，敏以行之。事虽大，必济。（言有此四德必能成大事。）君盍归之，使合晋、楚之成。”公从之，重为之礼，使归求成。
又曰：子产始知然明，问为政焉。对曰：“视民如子。见不仁者诛之，如鹰之逐鸟雀也。”子产喜，以语子太叔，且曰：“他日吾见蔑之面而已，（蔑，然明名。）今吾见其心矣。”
又曰：韩宣子如齐纳币。见子雅。子雅召子旗，（子旗，子雅之子。）使见宣子。曰：“非保家之主也，不臣。”（志气亢。）见子尾。子尾见强。（强，子尾之子。）宣子谓之如子旗。（亦不臣。）大夫多笑之。惟晏子信之，曰：“夫子，（夫子，韩起。）君子也。君子有信，其有以知之矣。”（为十年，齐栾施高强来奔。）
《汉书》曰：薛宣为丞相，而翟方进为司直。宣知方进大儒，有宰相器，深结厚焉。後方进竟代为丞相。
又曰：薛宣字贡君。初，宣察孝廉，琅琊太守赵贡，见宣异之。令妻子与相见，戒曰：“贡君至丞相，我两子亦中丞相史。”宣为相，除赵贡两子为史。
《东观汉记》曰：上既破邯郸，诛王郎，召邓禹宿，夜语曰：“吾欲北发幽州突骑，诸将谁可使者？”禹曰：“吴汉可。其人勇鸷有知谋，诸将鲜能及者。”上於是以汉为大将军。汉遂斩幽州牧苗曾，上以禹为知人。更始时，大司马朱鲔在洛阳。上欲南定河内，问禹曰：“诸将谁可使守河内者？”禹曰：“寇恂文武备足，有牧民之才，河内富实，南迫雒阳，非寇恂莫可使也。”上拜寇恂为河内太守。
又曰：朱勃，字叔阳，年十二能诵《诗》、《书》。候马援兄，勃衣方领，能矩步，辞言闲雅。援才知书，见之自失。兄知其意，乃自酌酒慰援曰：“朱勃小器速成，知尽此耳，卒当从汝禀学。”及援为将军，封侯，而勃位不过县令。
又曰：虞延，字子大，陈留人。孝明帝时，有新野功曹邓寅，以外戚小侯每豫朝会，而容姿趋步，有出於众。显宗目之，顾左右曰：“朕之仪貌，岂若此人！”特赐舆马之服。延以寅虽有容仪而无实行，未尝加礼。拜郎中，迁玄武司马。寅在职不服父丧，帝闻，乃叹曰：“知人则哲，惟帝难之。信哉斯言！”以延为明。
谢承《後汉书》曰：许邵，字子将，汝南平舆人。清论风行，高唱草偃，多所赏识。拔樊子昭於未闻，天下咸称许郭。
袁山松《後汉书》曰：李膺子瓒，位至东平相。初，曹操微时，瓒异其才，将没，谓子宣等曰：“世将乱矣，天下英雄无过曹操。张孟卓与吾善，袁本初汝外亲，虽尔勿依，必归曹氏。”诸子从之，并免乱世矣。
又曰：南阳何，初见曹操叹曰：“汉将亡，安天下者必此人也。”操以是嘉之。
《魏志》曰：武帝机警，有权数，时人莫知者，桥玄见而异焉。谓曰：“今天下将乱，安生民者，其在君乎！”太祖常感其智己，後经过玄墓，辄怅然致祭。
又曰：王粲，字仲宣，蔡邕见而奇之。时邕才学显著，常车骑填巷，宾客盈座。闻粲在门，倒屣迎之。粲年既幼弱，容状短小，一座皆惊。邕曰：“此王孙也，有异才，愧吾不如也。吾家书籍文章，尽当与之。”
又曰：陈群为童儿时，祖实常异之曰：“此儿必兴吾门。”群为司空西曹属。时有荐乐安王模、下邳周逵者，太祖辟之。还教以为模、逵秽德，终必败，太祖不听。後模、逵皆坐奸宄诛，太祖以谕群。群荐广陵陈乔、丹阳戴乾，太祖皆用之。後吴人叛，乾忠义死难，乔为名臣。
又曰：杨骏，字季才。司马宣王年十六七，与骏相遇，骏曰：“此非常人也。”同郡王象，少孤特，为人仆隶，年十七八，使牧羊而私读书，骏见美其人质，即赎象着家中，聘妻立屋，然後与别。骏自少及长，以人伦自任。
《魏略》曰：赵歧逃难，匿姓名，卖饼北海市。时安丘孙嵩，字宾石，游市见歧，察非常人，呼与共载。歧惧失色，嵩乃令骑屏行人，从容问曰：“视子非卖饼者，不有重怨，即亡命乎？北海孙宾石，阖门百口，势能相济。”歧素闻嵩名，即以实告之，遂与俱归，藏歧复壁中。
孙盛《魏氏春秋》曰：嘉平玄年，右将军夏侯霸本蜀人，问太傅之德，霸对曰：“彼自吻家，非人臣也。”问京师俊士，对曰：“有锺会者，若管朝政，吴蜀之忧也。”
《蜀志》曰：先主年十五，母使学，与同宗刘德然、辽西公孙瓒俱事同郡卢植。德然父玄起，尝资给先主，与德然等。起妻曰：“各自一家，何能常尔耶？”起曰：“吾宗中有此儿，非常人也。”
又曰：诸葛亮，字孔明，琅琊人，耕垄亩，好为《梁父吟》。自比於管仲、乐毅，时人莫之许也。惟博陵崔州平、颍川徐庶与亮友善，谓为信然。先主屯新野，庶见，先主器之，庶谓先主曰：“诸葛孔明，卧龙也，将军岂愿见之？”先主曰：“君与俱来。”庶曰：“此人可就见，不可屈致也。将军宜枉驾顾之。”由是先主诣亮，凡三往，乃见。
又曰：庞统，字士玄，襄阳人。少时朴钝，未有识者。颍川司马徽清雅有知人鉴，统弱冠往见徽，徽采桑树上，坐统桑下，共语自昼达夜。徽甚异之，称统当为南州士人冠冕，由是渐显也。
《吴志》曰：顾邵，字孝则，雍长子也。年三十七，起家为豫章太守，小吏姿质佳者，令奖就学，择其先进，擢置左右职，举善以教，风化大行。初，钱塘丁出於役伍，阳羡张秉生乎民庶，乌程吴粲、□阳殷礼起乎微贱，邵皆拔而友之，至典军中郎，秉至丹阳，礼至零陵令，粲至太子少保。
又曰：张温，字惠恕。少修操，容貌瑰玮，权闻之，以问公卿曰：“温当今与谁为比？”大司农刘基曰：“无可与为辈。”顾雍曰：“温当今无辈。”权曰：“如是，张允不死也。”徵到延见，文辞占对，观者倾悚，权改容加礼。
又曰：张昭，字子布。为人矜严忠谨，能识人。诸葛恪，字玄逊，年少之时，众人奇其英才。昭言，终败葛氏者，玄逊。
</div>
    <div class="pagination">
<a href="太平御览_page325.html">上一页</a><span>...</span><a href="太平御览_page321.html">321</a><a href="太平御览_page322.html">322</a><a href="太平御览_page323.html">323</a><a href="太平御览_page324.html">324</a><a href="太平御览_page325.html">325</a><span class="current-page">326</span><a href="太平御览_page327.html">327</a><a href="太平御览_page328.html">328</a><a href="太平御览_page329.html">329</a><a href="太平御览_page330.html">330</a><a href="太平御览_page331.html">331</a><span>...</span><a href="太平御览_page327.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
