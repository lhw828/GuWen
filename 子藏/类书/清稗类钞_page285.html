<!DOCTYPE html>
<html>
<head>
    <meta charset="UTF-8">
    <title>清稗类钞 - 第 285 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 285 页/共 432 页</h1>
    <div class="content">　　鸦片启衅误于胥吏

　　世传林文忠公则徐焚鸦片而不给价，故致启衅，其实不然。当时固以茶叶一箱易烟一箱，而茶为胥吏所办，中多杂以沙石，既至欧洲，又以不能售也而寄回，商人耗本无算，遂致激成衅端。

　　文忠闻有伍氏通西人，乃屡苛罚之，曾令缴军饷至数百万。伍每入见，多署中人所侵，至费千金，始得一椅。后文忠复出而陨于军，或曰，实伍畏其复至，使人谋毙之。

　　库吏玩弄县令致死

　　光绪初，皖之庐江，有库吏陈运昌者，管库有年，老而多智。甲申冬，令刘某至，索金，故不遽应，刘怒其猾，易之，募人任其事。米贾唐端富有田宅，羡陈之长袖善舞也，欲垄断其事，赂刘巨金，得之。陈怨唐之惎己也，匿旧籍弗予。唐年少，初为吏，大喜，谓可致富，倩人为书春联，有「户吏堆金宝，房科积玉财」之句。乙酉春，上忙开征，刘责赋于唐，唐语众里胥。故事，田赋春纳其四，秋纳其六。以庐民春鲜种麦，无可偿，大半赖里胥贷于人，秋责偿于民，民亦相安无违言。刘嗜利，当春，督责无已。众里胥易唐，益不奉命。唐大窘，补苴弥缝，倾产不足偿赋，无以为计，大窘，乃自书其事，吞鸦片烟以死。其妻乃素服乘舆，诉之刘，出而号于市，人咸伤之。

　　游智开为胥吏所愚

　　光绪朝，游智开为永平知府时，好以察察为明。一日，微服私行，入一茶肆。时肆中人满，内有府中胥吏，伪不识游者，相与誉游清廉，天下无两。游故曰：「此官虽好，然自某观之，亦尚未尽善。」忽有一胥吏起批其颊，曰：「游公青天，汝一小民，敢谤清官耶！」游以为部民中心说而诚服也，不知其侮，转而大喜。

　　库吏中伤阎文介

　　部吏舞弊，当事者或议整饬，法久玩生，非第无效，或且有受其侮弄者。阎文介公敬铭长户部时，日坐堂皇，严查弊窦，库吏衔之刺骨。一日，文介将入朝，冠上红顶忽不翼而飞，仓卒间，假诸他处而入，则内监已向朝房催询数四。及返，见案上所置醇邸属题小影，亦不知所往，百计搜觅，终不能得。月余，则小影仍置于案，而红顶竟如金杯之羽化矣。文介知库吏所为，驭下益严，然不久即触孝钦后怒，出户部，盖仍为库吏贿内监所中伤也。

　　部吏索贿于某令

　　光绪时，浙江候补知县某，至浙，当补某缺，部吏贻书告之曰：「某缺，君依例当补，然须予我千金。」某不欲打点，意谓循例之事，何用赂吏，不许。已而缺出，补他人，大诧，托人探之，则某曾经保举，临补时，吏谓一人不能两班置之。某急丐吏为设法，吏曰：「今已无及，为将来计则可，然须五千金；若不可，则请两班中注销一班，亦可有补缺望也。」某不能措巨资，意保举班无补期，不若劳绩之可恃，遂注销保举班。逾日，吏又贻书曰：「保举班以人少，君当补，惜已注销，致为他人补矣。」某大懊丧。

　　藩吏索贿

　　州县之得委缺者，当藩署书吏送委札到寓时，例须给以赏封，数之多寡，悉以其缺之肥瘠而定。将赴任时，又须致送利市，务餍其欲而后已。否则凡有文书上省，多扞格，必使其忤上官之意而后止。此之谓陋规。

　　部吏库吏舞弊

　　光绪乙巳，有钱塘汪某者，以知县至京投供，署年为三十七。次年至吏部投供，视所书年，仍三十七，曰：「误矣。」部吏曰：「汝原开履历为三十七，何得误？」曰：「去年三十七，今年非三十八乎？」吏曰：「若欲改三十八，须取同乡官印结方可。」某不顾，去，出语人，莫不轩渠。

　　又凡州县官之前任亏空，上司无如之何，乃物色能代弥补者为之代，或竟强令后任代之，此虽非法，然各省多如是。河南洛阳县某令卒，亏空甚巨，藩司朱寿镛知武阳某令与之同居，乃勒令代填亏空，始准赴任。时某令适自藩署领库平银四千两，即缴入，代还亏款。藩署吏不受，云须照例加倾镕火耗，骇曰：「此适自署领出，缄识如故，何加耗之有？」询之朱，朱曰：「此库吏事，汝须与彼言之。」某不得已，加耗银，始得收纳。

　　差役之名称

　　差役，奔走于公家，执杂役者也，亦称差人。晚近以来，吏治混淆，循良者少，非悉由百官之不职也，亦胥役之营私舞弊有以害之耳。俗称衙署差役曰快手，盖沿《宋书》建平王左右勇士数十人，并荆楚快手，《南史》黄回募江西楚人得快手八百之名称也。捕盗贼者曰捕快，亦曰马快，则以事急时骑而行耳。

　　差役索草鞋钱

　　草鞋钱为陋规之一，差役出差，辄索草鞋钱于原告者。

　　蜀中差役之需索

　　蜀中差役滋扰，甚于他省，凡窃案呈报后，百端需索，择被窃之邻右殷实无权势者，诬指为窝户，拘押索贿，谓之贼开花。某典史尝书联悬之堂云：「若要子孙能结果，除非贼案不开花。」

　　苏拉

　　内廷有当差者曰苏拉，满语，执役人之义也，隶于太监。凡引见者必向索费，然仅京钱四千文，合制钱四百文而已。引见毕，可随意观览，否则即为所逐，不容稍留。若吝而不予，则其恫喝有出人意料外者。某苏拉尝谓一选人曰：「亦携元青外褂乎？」选人曰：「何需此？」苏拉曰：「入对时语言有误，便砍头，彼时即须衣之。」又有引见既毕而回寓者，苏拉往谓之曰：「亦愿扬名天下乎？」其人漫应之。越日，持邸抄至，则有某某谢恩等字，每字索银二两。其人无奈，如数给之。又苏拉者，军机处、内务府皆有之，雍和宫则有苏拉喇嘛，乃喇嘛之执役者也。

　　各部之杂役开销

　　各部司员到部当差，有所谓杂役开销者，其数视名目多寡为差，其名目极可哂，约略举之，可得数种。大堂有大堂厅差，有堂皂，有堂小马，有七堂车轿班。丞参厅有茶房，有看厅，有长差，有小马，有皂役。本司有茶房，有皂役，有传事，有长差，有小马，有听差，有看司，有知会，有厨房，有当日巡逻。庶务科有事宜册，有住址单，有履历册，有画到簿，有礼部谢恩单。头门有门皂，有门小马。此外又有所谓送知会者，送请进署带见禀者，更有所谓赏皮衣者，五光十色，莫可究诘。而衙署之较大者，其开销约钱百千左右，叩之，则曰照例。每署司员，多者以千计，故或司员累年不得一差，而杂役开销固自若也。

　　库丁

　　户部有银库，额设库役四十人，曰库丁，一曰库兵，三年而替，以旗人充之。每届点充时，满尚书及其左右皆有规费，辄六七千金。费既纳，满尚书乃坐堂皇，唱名而点之，库丁跪谢而出。出时，必有保镖者护之以行，恐人刼之也。行刼者，大率为觑觎丁缺无力贿充之人，并纠集无赖而为之，伺新充者至大堂阶下，即刼之以去，囚于家，使误卯期而纵之归。盖冀其误卯而另派他人，则规费便虚掷矣。欲其即释，亦须赂以数千金。

　　番役

　　步军统领衙门番役私用之白役人等，俗名圆扁子，非额设，无定数，每藉番役索诈滋事。遂其所欲，事即消弭，否则告知捕役，捕治之，得赏银。往往出资设计，诱人犯法，大为人民之害。自干隆丙辰，高宗严谕革退，番役亦稍稍敛迹矣。

　　侦探告密之原始

　　国初，大将军祖某抚吴时，凡吴之不法者，悉鬻身于其部曲，谓之投旗。既投之后，平日小嫌细忿，以片上之幕府，即率其徒数十，以一锒铛锁其人去，非破产不止。同时闻风起者，不可枚举，至有大家闺妇不得意于其夫，亦欲投旗以陷之者。此与近世侦探诬人之风，无或稍异。然妻之控夫，仅于粤省偶一有之。

　　水卒报警

　　黄河报汛之水卒，有所谓羊报者。河在皋兰城西，有铁索船桥，亘两岸，立铁柱，刻痕尺寸以测水，河水高铁痕一寸，则中州水高一丈，例用羊报先传警汛。其法以大羊空其腹，密缝之，浸以苘油，令水不透，选卒勇壮者缚羊背，如乘马然，食不饥丸，腰系水签数十。至河南境，缘溜掷之，流如飞，瞬息千里。河卒操急舟于大溜，候之，拾签，知水尺寸，得豫备抢护。至江南，营弁以舟邀报卒登岸，解其缚，人无恙，赏白金五十两，酒食无算，令乘车从容归，三月始达，盖即元世祖革囊之遗法也。

　　巡丁

　　关卡有巡丁，役也，凡验货、收捐之事皆司之。验货时，手持铁签，故曰签子手。签，一作扦。随时点派，无卯缺。

　　桃花乞

　　桃花乞，不分男女，由张家口至察哈尔，凡四十四台，无论正台、帮台，轮应出蒙古包一座者，其人即为其地之守兵。例应男丁供役，无男，则可以女代之。盖蒙女壮健耐劳，同于男也。

　　号军

　　贡院，为试士之所，诸生席舍曰号房，人以一兵守之，谓之号军，始于明也。盖明代科举，功令极严，故派军役守之，以防枪替、传递。本朝亦有号军之名，则仅供扫除，为士子服役而已，且非军人也，充之者皆贫人。

　　门斗

　　旧称为学官供役者曰门斗，盖学中本为生员设廪膳，称门斗者，当是以司阍兼司仓，故合门子、斗子之名而称之耳。

　　乌拉娃

　　乌拉，西藏番人支差之名，牛曰马拉，马曰乌拉马，司其事之役人曰乌拉娃。其转运对象，既至其地，仅给犒金，不发足价。巴塘初设时，日需乌拉以千计，蛮民苦之。边务大臣赵尔丰乃定价，计程一站，给藏洋半元，「合通用银一钱六分。」行程远近，以此计算，足价之例，自此兴焉。

　　解役殴陈星斋

　　陈星斋太仆居忧时，河库道何某聘之课子。干隆己巳二月，赴淮，舟泊丹阳，遇秋审解犯数船，自镇江往苏。两船偶触，解役突率众囚徒入船，各持器械，杂手中铁链，指挥刼雄，罄所有以去。太仆方与客对弈，猝被一囚连殴三炼，头颅脊背受创极重，流血昏晕。盖每岁秋谳时，胥役囚徒互相狼狈，以亡命横行为利薮，而不知星斋之为贵人也。痛定，鸣官，得其主名，经丹阳令请抚军具奏，立置重典，嗣是此风稍戢矣。辛未，星斋服阕入京，高宗方自南巡还，星斋道旁迎銮，犹垂问此事甚详，且霁颜曰：「汝何不言鸡肋不足当尊拳耶？」

　　悍役不敢登王氏门

　　娄县泰来桥王氏晜弟三人，皆诸生。有催租役至，入门隳突，王怒，殴之，焚其船。役归，诉之令。令逮三生，置于狱，详革衣顶。学使李因培批其牍，驳斥数百言，后云：「要之，秀才欠粮，贫也。役禀被殴，索诈不遂也。因一役而革三生，何其酷也？本欲参处，念尔非个中人也。诸生完款，俟岁考毕，徐徐缴纳可也。」令遂出三生于狱。三生故不肯出，劝之，始赴岁试，由是悍役不敢登王氏门。

　　清稗类钞

　　奴婢类

</div>
    <div class="pagination">
<a href="清稗类钞_page284.html">上一页</a><span>...</span><a href="清稗类钞_page280.html">280</a><a href="清稗类钞_page281.html">281</a><a href="清稗类钞_page282.html">282</a><a href="清稗类钞_page283.html">283</a><a href="清稗类钞_page284.html">284</a><span class="current-page">285</span><a href="清稗类钞_page286.html">286</a><a href="清稗类钞_page287.html">287</a><a href="清稗类钞_page288.html">288</a><a href="清稗类钞_page289.html">289</a><a href="清稗类钞_page290.html">290</a><span>...</span><a href="清稗类钞_page286.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
