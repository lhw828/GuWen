<!DOCTYPE html>
<html>
<head>
    <meta charset="UTF-8">
    <title>喻林 - 第 41 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 41 页/共 195 页</h1>
    <div class="content">　　富人之宅以一丈之地为内内中所有柙匮所羸缣布丝绵也贫人之宅亦以一丈为内内中空虚徒四壁立故名曰贫夫通人犹富人不通者犹贫人也俱以七尺为形通人胷中怀百家之言不通者空腹无一牒之诵贫人之内徒四所壁立也【王充论衡别通篇】
　　夫壮士力多者扛鼎揭旗儒生力多者博大疏通故博大疏通儒生之力也举重防坚壮士之力也【王充论衡效力篇】牛刀可以割鸡鸡刀难以屠牛刺绣之师能缝帷裳纳缕之工不能制锦儒生能为文吏之事文吏不能立儒生之业【王充论衡程材篇】
　　富累千金孰与赀直百十也京廪如丘孰与委聚如坻也世名材为名器器大者盈物多然则儒生所怀可谓多矣【王充论衡程材篇】
　　所知同业多少异量所道一途步驺相过【王充论衡实知篇】地性生草山性生木如地种葵韮山树枣栗名曰美园茂林不复与一恒地庸山比矣文吏儒生有似于此俱有材能并用笔墨而儒生竒有先王之道非徒葵韮枣栗之谓也恒女之手纺绩织经如或竒能织锦刺绣名曰卓殊不复与恒女科矣夫儒生与文吏程材儒生侈有经传之学犹女工织锦刺绣之奇也【王充论衡量知篇】染练布帛名之曰采贵吉之服也无染练之治名縠麤縠麤不吉丧人服之人无道学仕宦朝廷其不能招政也犹丧人服麤不能招吉也【王充论衡量知篇】
　　夫令鸠雀施气于鴈鹄终不成子者何也鸠雀之身小鴈鹄之形大也【王充论衡奇怪篇】
　　夫明之所及虽阴幽夜之地毫厘芒髪之物不以为难焉茍所不逮者虽日月丽天之炤灼嵩岱干云之峻峭犹不能察焉【抱朴子内篇防旨】
　　皁之巷不能纡金根之轩布衣之门不能动六辔之驾同为人类而尊卑两絶【抱朴子内篇道意】
　　侏儒之手不足以倾嵩华焦侥之胫不足以测沧海【抱朴子内篇明本】
　　夫虎豹之所余乃狸鼠之所争也陶朱之所弃乃原顔之所无也【抱朴子内篇祛惑】
　　又诸小饵丹方甚多然作之有深浅故力势不同虽有优劣转不相及犹一酘之酒不可以方九醖之醇耳【抱朴子内篇金丹】
　　夫瞆者不可督之以分雅郑瞽者不可责之以别丹漆井鼃不可语以沧海庸俗不中説以经术吾子茍知老农之小功未喻靣墙之巨拙何异拾琐沙而捐隋和向炯烛而背白日也【抱朴子外篇守塉】
　　夫麟不吠守鳯不司晨腾黄不引犂尸祝不治庖也且夫大明乎无外宣妪煦之和气者日也耀华灯于闭夜治金石以致用者火也天下不可以经时无日不可以一旦无火然其大小不可同也江海之外弥纶二仪升为云雨降成百川而朝夕之用不及累仞之井灌田溉园未若沟渠之沃校其巨细孰为旷哉【抱朴子外篇逸民】茅蓬不能动万钧之铿锵侏儒不能看重仞之丽【抱朴子外篇刺骄】
　　悬象虽薄蚀不可以比萤烛之贞耀黄河虽混浑不可以方沼沚之清澄山虽崩犹峻于丘垤虎虽瘠犹猛于豺狼【抱朴子外篇广譬】
　　以此为忧世念国希拟素王有似蹇足之寻龙骐斥鷃之逐鸿鹄焦防之方云鹏鼷鼬之比巨象也【抱朴子外篇止郭】识在鉼管何能矩矱【文心雕龙序志】
　　江湖鳣鲸非沟渎所容也【文中子礼乐】
　　故鹍鹏一轩横厉寥廓背负苍天足蹠浮云有六翮之资也騕褭一鹜腾光万里絶尘掣微有迅足之势也今以燕雀之羽而慕冲天之迅犬羊之蹄而觊追日之步势不能及亦可知也【刘子均任】
　　夫龙蛇有飜腾之质故能乘云依雾贤才有政理之德故能践处势位云雾虽宻蚁蚓不能升者无其质也势位虽高庸蔽不能治者乏其德也故智小不可以谋大德狭不可以处广【刘子均任】
　　蹄洼之内不生蛟龙培塿之上不植松栢非水土之性有所不生乃其营宇隘也数粒而炊枰薪而防非茍为艰难由性恡而细碎也【刘子观量】
　　枳棘之生数寸而抽枝豫章之植百尺而莳柯其何故耶岂非质小者枝条蔇之而体大者节目疎乎是以逹者之怀则滉瀁而无涯人之情必刻覈而烦细【刘子观量】江湖之流烂胔漂尸纵横接连而人饮之者量大故也盆盂之水鼠尾一曵必呕吐而弃之者量小故也【刘子观望】虫狐以小丘为善【庄子音义庚桑楚】
　　言凡鸟兽之不可得而鳯麟亦犹凡夫不可强通圣人之道【杨子法言注问明篇】
　　譬八荒之于中国如彼诸子之于圣人【杨子法言注问道篇】且盲者不见咫尺而离娄烛千里之隅【文选长杨赋】
　　由此而揆之西蜀之于东吴小大之相絶也亦犹棘林萤燿而与夫桪木龙烛也否泰之相背也亦犹帝之悬解而与夫桎梏疏属也庸可共世而论巨细同年而议丰确乎【文选吴都赋】
　　亦犹犨麋之于子都培塿之与方壶也【文选魏都赋】
　　彼桑榆之末光喻长庚之初晖况河冀之爽垲与江介之湫湄【文选魏都赋】
　　贯三灮而洞九泉曽未足以喻其髙下也【文选西征赋】譬犹鷇卵始生翰毛【文选陈琳檄吴将校文】
　　譬犹飞兔流星超山越海龙骥所不敢追况于驽马可得齐足【文选陈琳答东阿王牋】
　　将欲希企前贤髣髴崇轨譬犹丘坻之望华岱恒星之系日月也其不逮明矣【补文选潘尼乗舆箴】
　　鹪鹩不可与论云翼井鼃难与量海鼇【补文选郭璞客傲】夫干将之劒陆断狗马水截蛟龙而铅刀不能入泥骐骥骅骝之乘一日而致千里而驽蹇不能迈亩百链之鉴别须眉之数而壁土不见泰山鸿鹄一举横四海之区出青云之外而斥鷃不陵桑榆此利钝之觉优劣之决也【补文选夏侯湛抵疑】
　　彼埳井之横污固不容夫吞舟且洛邑之渟瀯曷足以居乎万乘哉【广文选杜季雅论都赋】
　　烛龙之灮不照一堂之上钟山之口不谈曲室之内【广文选阮嗣宗庄论】
　　行潦之流不致江海之深丘垤之资不成太山之高鱼鼈之类不希云龙之轨一官之守不经大人之变【广文选傅彦林王命叙】
　　蒲桞之姿望秋而落松栢之质凌霜犹茂【世説新语言语】露不广海尘不增山【艺文类聚职官部尚书令表】
　　策蹇长途终慙一日之致悬缕层台讵任千钧之重固知本弱不可自彊力微难以企及【艺文类聚职官部冡宰表】
　　拂羽决起力谢摩天策蹇载驰功微送日将短翮难以陵高驽乘无由致远【艺文类聚职官部太尉表】
　　顾蹄涔不足以濯神须翳荟不足以翔云翮【艺文类聚人部隐逸上赞】
　　瓶缻琑器实非瑚琏之才稊稗之贱不中粢盛之用【艺文类聚人部隐逸下表】
　　陋巷之居无高密之宇壁立之室无旬朔之资【艺文类聚人部贫书】
　　顾兹蔚厕根兰陂膏泽虽均华不足披逮春不茂未秋先萎【艺文类聚人部赠答诗】
　　以十钧射者见天而不见云以七钧射者见鹄而不见鸧以五钧射者见鸧而不见雀【艺文类聚巧艺部射】
　　故不见僬侥之微不知泱漭之泰不见果下之乗不别龙马之大高下相悬所以致观也【艺文类聚兽部牛表】
　　千钧之弩不为鼷鼠发机万石之钟不以尺莛起音【事文类聚德量】
　　壤虫之比黄鹄辙鲋之仰河决未足云也【文苑英华徐陵赠答上书】或问曰谚云人之相去如九牛毛宁有此理乎谭对曰昔许由让天子之贵市道小人争半钱之利此相去何啻九牛毛也【太平御览人事部辩下】
　　羊不任驾盐车椽不可为楣栋【太平御览兽部羊】
　　上士学道辅佐帝王好生之德也中士学道欲度其家下士学道裁脱其身【太平御览道部道】
　　有千金之裘而无千金之布【太平御览服章部裘】
　　夜光匪与鱼目比映三秀难与朝华争荣故布鼓自嫌于雷门砾石有忌于琳琅矣【太平御览文部吊文】
　　拙者得工输之斤斧不能以成云梯怯者得冯妇之刀防不能以擒兕虎【太平御览兵部防】
　　诚知武夫非和宝之伦长庚啓明非曜灵之匹【太平御览珍宝部武夫】
　　太山雨天下小山雨一国【埤雅天道门云】
　　禽经曰鵻上无寻鹨上无常雉上有丈鷃上有尺【埤雅品物门雉】
　　圣人喻龙君子喻蛇【玉海周易郑康成注】
　　小巫见大巫拔茅而弃此其所以终身弗如【困学纪闻巻十诸子】比丘诸眷属离佛不庄严犹如虚空中众星之无月【五灯防元西天祖师一祖】
　　无以大海内水譬诸小水无以太阳譬于余灮【三十六部尊经道德经】
　　犹如育蛾何能思于一乗宝藏深奥之义【海空智藏经供献品】天府如海非一缾所汲【华阳陶隐居集】
　　又如日出月及星灮皆悉不现【波罗蜜多经卷五百六十七】
　　又如大地虫蚁蚊蛇种种若事不能倾动【波罗蜜多经卷五百六十七】
　　又如大地若闻师子龙象等声终无惊怖【波罗蜜多经卷五百六十七】
　　如见日轮尚有隐没即知萤火不得久住【波罗蜜多经卷五百六十八】
　　亦如大海小兽不入【波罗蜜多经卷五百六十九】
　　如月轮出放大灮明一切星灮皆被映夺【波罗蜜多经五百八十六】如日轮出放大灮明萤火等灮悉皆隐没【波罗蜜多经五百八十六】大海中水一毛端水百分千分乃至邬波尼杀昙分亦未能比其量多少【波罗蜜多经五百八十九】
　　今问尊者妙高山王与小芥子大小高下轻重何别【波罗蜜多经五百八十九】
　　世间铧铁所有灮彩难可方比赡部真金谓赡部金所有灮彩广大微妙清净殊胜【波罗蜜多经五百八十九】
　　譬如日轮与赡部洲作灮明事萤不能办所谓日轮放无量灮普照赡部诸有情类萤灮唯照自身【波罗蜜多经五百九十二】
　　譬如萤火虫不作是念言我灮明照阎浮提普令大明【光赞波罗蜜经卷二】
　　如世间中灯油之灮于萤火灮为广为大显照明净超过最胜烛炬之耀超胜灯灮庭燎火聚又胜烛炬药草发灮逾于火聚星宿之灮倍过药草满月流灮又过星耀炎盛日灮逾超于月【大宝积经三十七】
　　如赡部捺陀金置凡金中令彼凡金犹如墨聚失于明照【大宝积经三十七】
　　犹如日中盛隆炽陵于星辰故不现【大宝积经六十一】
　　犹如日中陵月明令月失光明不现【大宝积经六十一】
　　不以野干声能令兽王恐唯有师子王一吼飞鸟落【大宝积经卷九十九】
　　譬如萤火虽有无量千万亿数不能障蔽日之光明【大方等大集经卷九】
　　如日月星宿俱游虚空而星宿明不及日月【大方等大集经十八】譬如波利质多树华一日熏衣薝卜华婆师华虽千歳熏所不能及【大方广佛华严经卷五十九】
　　曾见大海神为小小陂池沟渠泉流作礼不须弥山宁为众小山作礼不日月之光明与萤火之明等不【阿述逹菩萨经衣八】
　　师子兽王大吼之时其余小兽能堪忍不不也又如香象其所负重诸驴骡等能堪忍不不也【决定毗尼经衣三】何因縁故名日灯三昧譬如日出灯火月光星宿诸明悉不复现【无尽意菩萨经九】
　　金翅鸟飞乌能及不【菩萨善戒经卷一】
　　如师子吼猫狸能不【菩萨善戒经卷一】
　　譬如真金为庄严具余金不及【菩萨地持经卷七】
　　譬如大河在于大谷谷大耶河大耶谷能盛河非河盛谷谷必大也【大方等陀罗经卷四】
　　譬如野千兽常与师子游虽久相习近其声不相类闻彼声怖死况能师子吼【鸯崛摩罗经卷四】
　　譬如从乳出酪酪出生酥生酥出熟酥熟酥出醍醐凡夫邪见如初生乳乳血共杂受三归者犹如纯乳随信行等及初发心菩萨住解行地犹如成酪七种学人及七地住菩萨犹如生酥意生身阿罗汉辟支佛得自在力及九住十住菩萨犹如熟酥如来应供等正觉犹如醍醐【大法鼔经卷下】
　　当知十骆驼力不如一凡象力又复十骆驼及一凡象力不如一迦罗勒象力又复十骆驼及一凡象力并迦罗勒象力不如一鸠陁延象力正使十骆驼一凡象乃至鸠陁延象力不如一婆摩那象力复计此象之力不如一迦泥留象力也复计诸象之力复不如一优鉢象力复计尔许象力复不如一鉢头摩象力复计尔许象力复不如一拘牟陀象力复取计校之复不如一分陀利象力复取计校之复不如一雪象之力复取计校之复不如一香象之力【増壹阿含经卷三十六】
　　此人间萤火之明不如灯火之明灯火之明不如炬火之明炬火之明不如大火之明大火之明不如星之明星之明不如月之明月之明不如日之明【楼灰经忉利天品】凡牛之力百当水牛力一水牛力百当青牛力一青牛力百当犛牛力一犛牛力百当竹牛力一竹牛力百当草象力一草象力百当凡象力一凡象力百当黑象力一黑象力百当白象力一白象力百当龙力一龙力百当可畏力士力一可畏力士力百当叚力士力一段力士力百当崩惰力士力一崩惰力士力百当大破坏力士力一大破坏力士力百当半人乘力士力一半人乘力士力百当人乘力士力一人乘力士力百当大人乘力士力一【鸯崛髻经縁六】
　　譬如日灮比于闇防如以实语比于妄谈如以须弥山比于众山如以解脱比于系缚如以利益比于衰损如以善友比于怨家如以甘露比于毒药如以白日比于昏夜如以伪珠比于真宝如以巨富比于贫穷犹如行使比安住者如以萤火比于日光如无足者欲比猛风相去悬远如以盲人比明眼者如以崄路比平坦道【正法念处经卷二十一】
　　譬如牛迹不受海水【阿盲王传第一】
　　须弥山南有一大树高四千里诸鉢义鸟栖宿其上树常不动有小鸟形类鹑鴳住止其上树即振摇鉢义鸟语树神言无知我身将重而初不动小鸟未宿反更振动树神言此鸟虽小从大海底来纯食金刚金刚为物所堕之处无不破坏所以大怖不能自安经以为喻若有凡人解深经一句口诵心念身中三毒四魔八万垢门皆不能自安何况博采众法为世桥梁者也【众经撰襍譬喻经】
　　譬如小龙能雨一县而不周遍虽为人民润不足言【修行道地经修行品】
　　如蝇虫翅所有风力不能吹动须弥山王【本縁经持王子品】如诸法无量智慧亦无量如函大葢亦大函小葢亦小【大智度论卷二】
　　譬如恒河不受大河以其狭小故大海能受众流以其广大故【大智度论卷四】
　　譬如月光虽大日出则灭【大智度论卷九】
　　如人虽到大海以器小故不能取无量水【大智度论三十二】如一切草木力不如火一切诸明势不如日亦如十方世界诸山不如一金刚珠【大智度论卷三十五】
　　譬如快马下一鞭便走驽马多鞭乃去【大智度论卷三十六】譬如远行或有乘羊而去或有乘马而去或有神通去者乗羊者乆乆乃到乘马者差速乗神通者发意顷便到【大智度论卷三十八】
　　譬如时雨如有国土溉灌种莳及种种用水常苦不足若时雨普降无不沾洽无不如愿【大智度论卷五十五】
　　譬如大雨大树则多受小树则少受【大智度论卷六十五】
　　譬如水深浅无定若于小儿则深长者则浅乃至大海于人则深于罗防阿脩罗王则浅【大智度论卷六十六】
　　如雷霆小鸟则怖畏闷死孔雀大鸟欢喜儛戏【大智度论卷七十一】
　　譬如大臣功业虽大不及太子【大智度论卷七十一】
　　譬如壁中先有空相小儿以撅钉之力少故不入大力者能入【大智度论卷七十二】
　　譬如转轮圣王宝藏中诸宝无能分别知其价者圣王出宝赐人正可知其所得者【大智度论卷八十五】
　　譬如国王见一张防不以为多贫者见之以为多【大智度论卷九十六】
　　如小海船力可度大海水船力不可渡唯有神通者能渡【大智度论卷一百】
　　譬如香象蹴蹋非驴所及【入大乗论卷下】
</div>
    <div class="pagination">
<a href="喻林_page40.html">上一页</a><span>...</span><a href="喻林_page36.html">36</a><a href="喻林_page37.html">37</a><a href="喻林_page38.html">38</a><a href="喻林_page39.html">39</a><a href="喻林_page40.html">40</a><span class="current-page">41</span><a href="喻林_page42.html">42</a><a href="喻林_page43.html">43</a><a href="喻林_page44.html">44</a><a href="喻林_page45.html">45</a><a href="喻林_page46.html">46</a><span>...</span><a href="喻林_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
