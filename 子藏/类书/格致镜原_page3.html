<!DOCTYPE html>
<html>
<head>
    <meta charset="UTF-8">
    <title>格致镜原 - 第 3 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>格致镜原 - 第 3 页/共 48 页</h1>
    <div class="content">　　格致镜原卷五
　　钦定四库全书
　　格致镜原卷六　　　　　大学士陈元龙撰坤舆【二】
　　石上
　　总论　春秋説题辞周易艮为山为小石石隂中之阳阳中之隂隂精辅阳故山含石石之为言托也　博物志地以石为之骨　物理论上精为石石气之核也气之生石犹人筋络而生爪牙也　古诗黕黕布云根森森散雨足注云生于石故名石曰云根　刘熈释名山体曰石石硌硌也山多大石曰礐礐学也大石之形学学然山多小石曰磝磝尧也毎石尧尧独处而出见也砾小石也磊众石也　周礼大司寇以嘉石平罢民有罪者坐诸嘉石以肺石逹穷民凡茕独老幼之欲复于上而未逹者立于肺石注嘉石丈石也肺石赤石也陈襄文昌杂録长安故宫阙前有唐肺石尚在其制如佛寺所系响石而甚大可长八九尺形如人肺亦有欵志但漫剥不可读秋官大司寇以肺石逹穷民原其义乃伸者击之立其下就士师听辞如今之挝登闻鼓也所以肺形者便于垂又肺主声声所以逹其也程大昌演繁露禹贡青州贡品有松怪石説者疑怪石之为玩物不当责贡予曰非也其所谓怪非今世所玩如灵壁太湖之石嵌空玲珑可为戏玩也质状色泽似石而非石故以怪名也怪者异也　夏树芳词林海错尸子周公践东宫履乘石视明堂居摄乘石王所登上车之石也唐王起乘石赋承玊趾以増丽拂衮衣而更妍　演繁露穆天子曰天子东征有采石之山凡好石之器于是出天子升山取采石焉使民铸以成器于采石山之上注云采石文采之石也则铸石为器古有之矣　淮南子玊待礛诸而成器注礛诸攻玊之石封氏见闻记峄山碑云刻此乐石读者多不晓颜师
　　古谓以泗滨浮磬石作碑也　山海经东山髙氏之山多针石郭璞注为砭石也　左传美疢不如恶石服防注石砭石也　南史侍郎金元起欲注素问以砭石问王僧孺对曰古人当以石为砭必不用铁説文有此砭字许愼云以石刺病也　畱青日札我朝立石于府州县甬道中作亭覆之名曰戒石防二大字于前其隂刻尔俸尔禄民膏民脂下民易虐上天难欺十六字此葢作于蜀主孟防其文尚多乃删取于宋初用黄廷坚所书　词林海错石音妥石圆而长所以澄水不浊用以煎茶　神仙传焦先者字孝然河东人也年一百七十岁常食白石以分与人熟煮如芋食之　晋书鲍靓为南海太守尝行部入海遇风饥甚取白石煮食之以济　仙经神山五百年輙开其中石髓出得而服之夀与天相毕　神仙传王烈入太行山忽闻山东雷声往视之见山石上破数百丈中一孔尺余有青泥流出烈取抟之随手坚凝气味如粳米饭此石髓也　晋书嵇康遇王烈共入山烈尝得石髓如饴即自服半余半与康已凝而为石　范成大桂海虞衡志桂林宜融山洞穴中凡石脉涌处为乳融结下垂其端轻薄中空水乳且滴且凝纹如蝉翼者胜　事物原始石钟乳出泰山及道韶峡州生岩穴隂处澑山液而成中空相通长者五六寸如鵞翎管様有石竹茅山乳之别　酉阳杂俎有人游南山乳洞深数里乳旋滴成飞仙状洞中已有数十若工玉石眉目衣服形制精巧一处滴至腰已上其人因手承潄之经年再往见所承滴像已成矣乳不复滴当手承处衣缺二寸不就　三齐要略始皇时有神能驱石下海石去不速神人輙鞭之流血石皆赤康誉之昨梦録髙丽之东盛夏日力烘石极则出
　　液他物遇之即为火　物相感志凡山石五六月盛时必汗出赤黄者金汗口尝味臭如牛溺气手擘如有金初融似银者金也白汗味辛者银汗如雀毛色者铜如胡胶色者铁也如白铁色者锡也　事物绀珠石胆又名毕石黑石棊石铜勒生于铜坑中块如鸡卵色青碧不忝琉璃击之纵横解皆成叠中汁如胆　物相感志上石胆出蒲州又出年山能化铁为铜初取块出见风即破其色黑形如胶片黄黑相间如琉璃者最上　杨愼外集延州髙奴县有石脂水腻浮水面如漆采以膏车及炷灯谓之石漆宋时用以烧烟造墨谓之延州石液刻于墨上　事物绀珠赤石脂膏粘故曰脂有五种色为用一　北史悦般国南界有大山山傍石皆燋镕流地数十里乃凝坚人取以为药即石流黄也抱朴子石流丹为山之赤精　事物原始石英今新
　　安有之长五六寸者佳黄色如金在端者名黄石英赤端白后者名赤石英青端赤后者名青石英黑泽有光者名黑石英防稽岭南俱出之　汉书子虚赋云雌黄白坿苏林注白坿白石英也　孙盛魏春秋黄初元年文帝愈崇宫殿雕饰观阁取白石英及紫石英五色大石于太行谷城山　抱朴子石中黄子近水之山有之多在大石中其石常湿润不燥打石见之赤黄溶溶如鸡子之在殻者便饮之不尔便坚凝成石也　北史齐杨愔患背肿马嗣明以炼石涂之便差作炼石法以粗黄色石如鵞鸭卵大猛火烧令赤内淳醋中自有石屑落醋内频烧至石尽取石屑曝干捣下簁和醋以涂肿上无不愈者　张鷟朝野佥载同泰于洛水得白石紫文云圣母临水永昌帝业进之授五品果毅置永昌县乃是白石凿作字以紫石末和药嵌之后并州汶水县于谷中得一石还如此有武兴字改汶水为武兴县自是往往作之后知其伪不复采用乃止　五杂俎京师北三山大石窝水中产白石如玉专以供大内及陵寝堦砌栏楯之用柔而易琢镂为龙凤芝草之形采尽复生　周礼石有时而泐注泐解散也　览石得鹊髓则化
　　详　研北杂志张澹岩好蓄竒石其论石之品云灵壁石出于泗滨本乐石所用书云泗濵浮磬是也硕厚清越如被涂泽而乏烟雨葱蒨之姿思溪石近出于太末深在土中坚贞温润文质俱胜扣之如钟四面皆可观其姿裁明秀体气髙妙夐出诸石之上视灵壁犹伧父也林虑石逺出河朔土厚水深体极枯燥然玲珑嵌空宛如镵刻其实皆出自然洞庭石在太湖之中咸池一气下注膏液石生于水裔宛转奇巧翠润而文吴人以植园舘亭然秀耸髙或数丈低犹数尺然不及思溪之精絶也又鲜于伯机论石以太湖为苐一山石次之王佐格古要论太湖石在水中者为贵葢石在水中
　　岁乆为波涛之冲击皆成空石面鳞鳞作靥面名曰弹窝亦水痕也没人缒下凿取极不易得石性温润奇巧扣之铿然如钟磬在山上者名旱石枯而不润或赝作弹窝以售人亦得善价　清异録桑维翰夀辰韦潜德献太湖石一块上有镌字金饰曰宠仙　格古要论灵璧石出灵璧县在深山中掘之乃见其色黑如漆间有细白纹如玊者有卧砂不起峯者亦无岩岫佳者如卧牛菡蓞蟠螭【一作蜗】扣之声清如玊快刀刮不动此石能香斋阁中有之香云终日不散假者多以太湖石染色刀刮成屑洪武初年取其石作磬给赐各府文庙其色白其声清逸吉安南昌府学皆有之近年多取其石作砚而不见有黑漆者　周密云烟过眼录大衍库出售杂物时有灵璧小峯长仅五六寸髙半玲珑秀润所谓胡桃玉色徽宗御书八小字刻于峯傍云山髙月小水落石出略无琢刻之形眞奇物也　陈继儒妮古録檇李项氏灵璧石一座长二尺许色青润声亦泠然背有黄沙文一带峯峦皆隽下金塡刻字云宣和元年三月朔日御制御书其下押一字　雨钞摘腴以煮酒脚涂灵璧石其黑如漆永不脱　格古要论昆山石出昆山县马鞍山此石于深山中掘之乃得玲珑可爱凿成山坡种石菖蒲花树及小松栢树山在县后一二里许山上石是火石山洞中石玲珑好栽菖蒲等物最佳茂盛葢火暖故也　五杂组昆山石刻玊不过二三尺而止案头物也闽中玊华洞石似昆山而精过之小者如拳大者二三尺许然多止一二面而其背蚀土者殊粗　格古要论湖山石青黑色太湖石花纹与骰子香楠木相似性坚锯板可嵌桌靣虽不奇异亦少有之英石出英州如铜鑛声倒生岩下以锯取之故底平起峯二三寸亦可作几案奇玩色黑润者可爱川石出四川白地青黑花纹如山坡性坚锯板可嵌桌靣句容茆山石白而有光有水石泠白色或有水路或有饭糁色好者与眞玊相似虽刀刮不动终有石性不温润永石出永州府祁阳县今谓之祁石石性不坚色青好者有山水日月人物之像多是刀刮成非自然者以手摸之凹凸者可验紫花者稍胜青花者锯石板可嵌桌面屏风厢嵌任用南阳石纯绿花者最佳有淡绿花者有油色云头花者皆次之性坚极细润锯板可嵌桌面砚屏其石于灯前或窓间照之则明少有大者俗谓之硫黄石　春风堂随笔武康石色黑而润文如波浪人家园池叠假山以此为奇大至寻丈者絶少武康县今属湖州山溪间多产此石予行江南山中亦见此有甚大者或云出海岛中水洗而成文海舶取以压风者往年入蜀自栈道过凤县岭纯是此石人家用作短墙有甚佳者折皱成文而方整可坐其品格颇多惟叠雪者为甲横文叠起如折有黑白层叠相间者有白石作腰带围者曰玊带流水其文皆坚麻衣如人衣麻之状锦犀红黄色相间成文虎皮大文圆嵌作黄黑色麻皮如画家麻皮皴海石苍黑色面作矾头纹面石纹突出而狞狠有透漏如太湖石谓之湖石　云烟过眼録锦川石长五丈余葢宣和后宰门所谓艮岳前河梁也石色紫碧相间皆成文理近世罕得今藏戚顺王家谈虢石重重紫白相间以笔描紫上缓手剖之紫去白见随意所欲作何物象至于林木亦可以药笔为之以手试之有参差龃龉者皆伪物也　珍玩考大理府防苍石防苍山出其石白质青文有山水草木状人多琢以为屏　杂记女直黑龙江口出水花石坚利入铁可锉矢镞人将取之必先祈福　李商集荥阳郑璠自象江得怪石六其三耸而鋭上又一如世间道士存思图画人肺胃肝肾次第悬络者又一空中而隐外若癃瘿殃疝病不作物者又一色绀冰而理平漫弹之好声璠为象江三年及还长安无家居妇儿寄止人舍下计辇六石道费俸六十万璠嗜好有意极前軰人山堂肆考鼋首山在苏州府为洞庭西山之支岭其麓有石闯出如鼋首因名山产石有天然玲珑者为花石雕琢击之有金玉声有色白而温润者为玉石堪为玩器有胎斑而光泽者可制砚　黄一正事物绀珠金牙石出蜀中大如棊子而方　格古要论试金石出蜀中江水内纯黑色细润者佳若石上试金满用盐洗去畱放湿地上少时用更用胡桃油揩过却上金常用袋盛之好者四五寸长二三寸大价银直一二两又有一等黑石可试银不知其所出　华夷珎玩考有砺石谓之吃铁石剖之得镔铁出西番　格古要论乌石出山西泽潞山中其色纯黑如漆细润如玊性坚甚利刀刮不动多作带用霞石出山西其色黑如漆内有白防如豆大似菊花但姿质甚粗不为奇竹叶玛瑙石花斑与竹叶相故名出斑大小长短不一様每斑紫黄色斑大者青色多性坚可锯板嵌桌靣斑细者贵斑大者不贵有一等斑小者如米豆大甚可爱多碾作骰盆等器此石甚少红丝石土码碯质粗不润白地上有赤红纹路并无云头等花亦可锯板嵌台桌大者五六尺不甚直钱　汉郊祀志注防美石黑色也　华夷珍玩考艾蒿下鎭峡中有青石青质黑理其纹有松栢人物溪桥水石山林楼屋日月之状可为屏　九州要记天下青石无加于遂寜府可为钟磬　张续宣室志海岱之间出黄石或云茹之可以长生宗皇帝尝命临淄守每岁采而贡焉　防稽记诸暨县有鸟带山其上多紫石　演繁露建康城中铺街之石率皆青质红章此自其地石性天然而然　雷民传时有雷火于野中每雨霁得黑石或方或圆号雷公墨　山海经臯涂之山有白石名礜可毒防注鼠食之死食之肥　述征记洛水底有礜石故上无冰　张华禽经注鹳水鸟也伏卵时数入水冷则不毈取礜石周卵以助暖气故方术家以鹳巢中礜石为眞物也　抱朴子取一把礜石内一活鱼口与无药者俱投沸膏中猛火之上其无药者须臾熟可食其衔药者浮戏瀺灂不死　事物绀珠磁石磁慈也有铁处则生吸铁针铁物若慈母恋婴儿也本草山之阳产铁者隂必有磁石葢二物同气也
　　杂记航海固必用鍼以为向尤必用磁石以养鍼磁石出福建之佛字山有神最灵凡取磁石必先致祷于神神许则往亦不多得否则皆顽石无用者　丰寜传益眼者无如磁石以为盆枕可老而不昏寜王宫中多用之　淮南毕万术磁石一名磁君　石药尔雅磁石不拾针者名绿秋又名帝流浆　尚书荆州厥贡砺砥砮丹注砥细于砺皆磨石砮石中矢镞　异物志夷州土无铜铁取磨砺青石以作弓矢此亦石砮楛矢之山海经京山有防郭注黑砥石也　拾遗记董偃以画石为牀文如锦也石体甚轻出郅支国　琐碎録画眉石武昌有之出于樊湖可以代七香圆　山海经女牀山其隂多石郭注矾石也楚人名石秦人名羽一名羽泽　陶景本草羽泽枯者曰巴石有五色能使铁为铜　山海经钱来之山多洗石注洗石可以磢体去垢圿　张勃吴録郁林郡布山多蛇毒有冷石色赤黑味苦屑此石着创中立苏　事物绀珠磆石滑腻也又名液石共石番石脱石色白腻佳桂府为贵麄顽青黑勿用　乐史寰宇记南雄县出嫩石可以为锅釜　常璩华阳国志汶山有盐石煎之得盐　周逹观眞腊风土记眞蒲巴涧滨海等处有石味胜盐可琢以成器　事物绀珠盐精石又名隂精石出卤地桃花石出申州可为器代赭石出代州山谷色如鸡冠泽者佳又云研水可代染赭姜石生土石间如姜有五种色白佳　华夷珎玩考花蕊石极大坚重出自陜州顔色彷佛硫黄黄中间有白防因名花蕊　物相感志黄花石出波斯国能制汞有黑防似赤色烧之有烟　珍玩考方解石大体与石膏相似惟不附石而生端然独处形块大小不定或在土中或生溪水得之破皆方解故以为名　名山志芙蓉渚有耸石头如初生芙蓉色青白　演繁露衢州之下十里许深潭中有石兀立水面土人命为浮石　五杂组闽有浮石羊肚内败絮其中置之水上则浮　寰宇记安福县长岭山有石黑可种火是为不石　本草纲目不有木石二种石者体坚重或以裹蘸石脑油然灯彻夜不成色白如烂木或云滑石之根出滑石处皆有之　拾遗记宛渠国人夜琢燃石以代日光此石出于然山其土石皆自光明钻斩皆火出大如粟则晖曜一室昔炎帝时火食国人献此石也　宋永初山川记建城县西有羊山上有燃石色黄白而理疎以水灌之便可煮物故谓燃石　金楼子豫章有水石灌之可以燃鼎　舆地志临武县山有石置物其上立焦　汉地理志豫章郡出石可燃为薪　珍玩考凝水石多生河间亦产邯郸有纵理横理不同惟润泽清明为上置水中与水一色虽夏月亦凝为冰故此得凝水之名图经曰凝水石即寒水石也或曰纵理者为寒水石横理者为凝水石又有一种冷油石全与此相但投沸油铛中即冷者也　十洲记流洲在西海上有昆吾石冶之成铁作剑光明洞照如水晶状割玉如切泥土然　拾遗记员峤东有云石广五百里駮骆如锦扣之片片则滃然云出隋唐嘉话傅奕知金刚石至坚不能敌唯羚羊角能
　　碎之　物相感志婆娑石一名菩萨石出番山石涧中有盘形状礧磈大小不常色如青緑斑黑有星者为上似膏石矾石斑不至焕烂者为中色如滑石微黄轻者为下但以人血拭之羊鸡血磨一如乳似觉羶气为妙西番以为惜身之宝辟诸毒也　方书菩萨石就明能出五色光今名山多有之俗称放光石是也最贵者曰金刚寳石其光可以射逺　七修藁峨嵋匡庐五台山皆有放光石清晨映日而有光五色自下而上有佛庙在上者则僧人以为佛光既是佛光何待日而方明非日则不明其不神可知矣是知其山之石蕴于土者皆放光之石也尝有人掘其石置诸日中有五色光非日石则不明也此隂气负阳而光彩自绚亦山川灵气也　华夷珍玩考阳起石出歴城西北药山山惟一穴官中常禁岁乆穴益深得之甚难以色白肌理明莹若狼牙者为上磨水透楮见日则飞故曰阳起石农田余话炉甘石雨过之后则有湿气蒸蒸然以象岚雾　事物绀珠虎精石虎行放光射入地中成白石治小儿惊凤石凤所止处掘下三尺有白石服之安心神采兰杂志有海石若荳瓣入醋能移动者亦曰相思
　　子　锦绣万花谷州人重诸葛武侯以人日倾城出游八阵碛上谓之碛妇人拾小石之可穿者贯以防索系于头以为一岁之祥　投荒杂録番禺人逢端午采鹊巢中得两小石号鹊枕妇人遇之有抽金簪解耳珰而偿其直者　山居新语蒙古人之祷雨者惟取浄水一盆浸石子数枚而已其大者若鸡卵小者不等然后黙持宻咒将石子淘漉玩弄如此良乆輙有雨石子名曰鲊答乃走兽腹中所产狗牛马者最佳　湘中记湘水至清虽深五六丈见底了然其石子大如摴蒲五色鲜明白沙如霜雪
　　古人珍玩诸石　李绰尚书故实李师诲兄弟于衲僧处得落星石一片僧云于蜀路早行见星坠于前遂掘之得一片石如断磬其石端有雕刻狻猊之首亦如磬有孔穿縧处尚光滑岂天上奏乐器毁而坠与此石流传安邑李吉甫宅中　苏鹗杜阳编肃宗时天帝授尼眞如以八宝使逹于天子其六曰雷公石二枚斧形长可四寸阔一寸许无孔腻如青玉又武宗防昌元年夫余国贡松风石方一丈莹彻如玉其中有树形若古松偃葢飒飒焉而凉飚生于其间至盛夏上令置于殿内稍秋风飕飕即令撤去　野人闲话道士刘云出一白石圆如鸡子其上有文彩出如画乃是二童子持节引仙人眉目毛髪冠履衣帔纎悉皆具云于麻姑洞石穴中得之沈黙亦出一石阔一寸余长二寸五分上出盘龙鳞角爪鬛无不周备云于巫峡山中得之　录异记防稽进士李眺偶拾得一小石青黑平正温滑可玩用为书鎭焉偶有蝇集其上驱之不去视之已化为石求他虫试之随亦化焉殻落坚重与石无异　段成式酉阳杂俎少时尝毁鸟巢得一黒石大如雀卵圆滑可爱后偶置醋器中忽觉石动徐之见有四足如綖举之足亦随缩　清异録契丹东丹王突买巧石数峯目为空青府又赵光逢奴往淮壖偶得一石四边玲珑火光逢爱之名曰圆光石　石林燕语宋米芾好奇石知无为军初入州见立石颇奇喜曰此足以偿吾怀命取袍笏拜之每呼曰石丈为言者所弹　王氏谈録少游蜀于江濵得灵符石理坚润其文尤异　南墅闲居録丁谓有小山髙才数寸苍翠嵌空盛夏常设盆水置小山其中一日张宴有客掬水洒之须臾云雾自窍中出有光如电细视之蜿蜒小龙如线挂云雾中已而散绎蜿蜒亦莫知所之众客惊异谓曰此龙精石也龙交海上精流于石也　续墨客挥犀朝议李芬好奇有异石髙二尺许嵌硿可爱常置庭槛间每至日方未时即有气出石穴中若烟云之状万不差一因目之为未石　事物原始东坡于齐安江上得黄石二百九十八枚精明可爱以古铜盆贮遗佛印自后山僧效之皆以浄水注石为供自东坡始也　词林海错沙门元霭蜀中人写眞染色以一小石磨研取色葢覆肉色之上后遂如眞　云林石谱杜绾字季扬衍之孙也曽一兰州黄河水中圆青石大如柿作鎭经宿连简册輙湿后以器贮之凡移时有水浸润一日忽堕地破而为三四叚空有小鱼一枚才寸许跳掷顷刻即死　张寜方洲杂言予见某侯家传美石一方中有一人绯袍玊带端拱而坐又见观音寺胡同寺僧所谢庭循一石方广三四寸中劈为二内函鱼骨一具首尾皆全予先考葬祖考时啓祖妣殡合砌石一紫色者剖为二片其中树石茂密一人冠带立树下若凝眸逺望了如笔墨描画　陈继儒笔记滇南宝井中一石中官三百金得之石中有玉苍蝇二头羽鬛皆活置几上能辟蝇胡应麟甲乙剰言新安杨不弃乡人有得一石于水滨状如鵞子而青莹可爱杨以千钱易之恒以自随作鎭及杨来燕有外国人数来看之不忍释手杨询之其人曰此名青凤子即吾土价亦不赀于是声价一旦贵踊　云烟过眼録奇石子一枚色青而质相大如鵞蛋形差匾上有兠尘观音像天然如画或加磨洗精神愈见　太平清话马羲徴赠余石鸡卵而杂色零石缀附焉名百衲石皆以鎭
　　古迹诸石　荆州记临贺有青石上有磨刀斧之迹春夏明浄秋冬芜秽云是雷公磨刀石　荆楚岁时记张骞寻河源得一石示东方朔朔曰此是天上织女支机石　郡国志灵山昔有神女于此捣衣因号捣衣山山南絶岩有方石明谓之玉女捣练碪　秦再思纪异嵩山之上有玉女捣帛石莹彻光洁人莫能测岳下之人云每立秋前一日中夜尝闻杵声响　朝野佥载辰州东有三山鼎足直上各数千丈古老传曰邓夸父与日竞走至此煮饭此三山者夸父支鼎石也　述异记镜湖俗传轩辕氏铸镜于湖边今有轩辕磨镜石石上常洁不生蔓草　山川记异黄州东百里有孔子山相传孔子适楚尝登山上有孔子坐石草木不侵有砚石每雨墨水浸出　杨曙孔林记杏坛北有石世传子路捻丁石　彚详注勾践索美女以献吴王得诸暨县苎罗村卖薪女西施先教习于土城山山边有石云西施澣纱石　畱青日札定海东北桃州山昔传安期生以醉墨洒于石上遂成桃花今名桃花石　应劭汉官仪泰山祭山坛治石二枚状博平圆九尺此坛上石也其一石武帝时石也时用五车不能上因置山下为屋号五车石四维距石长丈二广三尺厚尺半所四枚拾遗记太山下有连理文石髙十二丈状如栢树其文彪似人雕镂自下及上皆合而中开广六尺望若眞树也父老云当秦末二石相去百余歩芜没无有蹊径及明帝之始稍觉相近如双阙土石隂魏为土德斯为灵徴　洞冥记元封中阳闗之外花牛津时得异石长十丈髙三丈立于望仙宫因名龙钟石武帝末此石自防入地唯尾出土上今人谓龙尾墩也　西京杂记梁孝王筑园有肤寸石　述异记汉武于湖中牧马处至今野草皆有嚼啮之状湖中呼为马泽泽中有汉武弹棋方石上有勒铭焉　山堂肆考桂林府伏波山下旁垂一石柱下至平地不合者才一线许俗号伏波试剑石　太平清话吴王试剑石虎丘有之武夷山六曲边有控仙人试剑石又武昌县郭外西山苏子瞻建九曲亭其亭旁有孙权宫亦有试剑石山西亦有杨六郎试剑石　吴陆绩传绩为郁林郡守罢秩泛海而归不载宝货舟轻以巨石重之人号郁林石　东坡诗注润州甘露寺有石如羊名狠石相传诸葛孔明与孙权坐此以谋曹公　陆游入蜀记北固山有狠石世传以为汉昭烈吴大帝尝据此石共谋曹氏石亡已乆寺僧輙取一石充数游客摩挲太息僧及童子軰往往窃笑也　山堂肆考褒城县有张鲁女捣衣石庾信诗所谓南国女郎砧是也　通典江东太庙门北有石文如竹叶宋文帝元嘉中修庙所得陆澄以为晋孝武时郊禖石　庐山记陶渊明所居栗里有大石渊明常醉眠其上名曰醉石　周必大庐山后録陶渊明醉石有防处俗云陶公枕痕　齐书虞愿为晋平太守海边有越王石常蔽云雾相传云太守清亷乃得见愿遂往观清彻无隐　南史到溉斋前有奇礓石长一丈六尺武帝戏与赌之溉输焉迎置华林园所谓到公石也　游名山记嵩山逹磨庵殿前有一石髙仅二尺广尺许其上逹磨之形宛然拭之益显葢庵之上四里有逹磨洞兹石乃其九年所面古谓精诚可通金石谅哉　地志黎州城南有二巨石一号袈裟石五色相间一号晒经石皆唐三藏遗迹　研北杂志崧戒坛有吴生六善神刻石在坛四周石形如凸罋大难摹勒　事略王维辋川林下坐用雷门四老石灯灭则石中钻火　白居易太湖石记丞相奇章公嗜石以甲乙丙丁品之各刻于石隂曰牛氏石　庆余録李德于平泉别墅采天下珍木怪石为园池之玩有醒酒石德裕尤所宝惜醉即踞之　贾氏谈録赞皇公平泉庄有礼星石纵广一丈长尺余有文理成斗极象狮子石髙二三尺孔窍千万递相通贯其状宛如狮子首尾鼻眼皆俱全　陆广微吴地记虎丘剑池旁有石可坐千人号千人石　鄱阳记九子石在弋阳左岸相去数十歩石形如郎　郡国志乞子石在马湖南岸东石腹中出一小石西石腹中怀一小石故人乞子于石毎有验因号焉　荆州记桂阳万岁山有话石山石有声如人共语　湘中记岣嵝山有响石如人共语而不可解但唱岣嵝犹言拘畱耳　洽闻録南州南河县东南三十里丹溪有响石髙三丈五尺阔二丈状如卧兽人呼之应笑亦应之块然独处亦号曰独石也　职方外纪谙厄利亚国石长七丈髙二丈隔石大礮人寂不闻名聋石　酉阳杂俎荆州利水间有二石若阙名曰韶石晋永和中有飞仙衣冠如雪各憇一石旬日而去人皆见之　七修藁大禹之塜在绍兴去城十余里塜上直竪一石名曰窆石如人家擂捶可以动揺闻下可以线过然数十人称之又不能起　陈懋仁泉南杂志惠安县有云峯上有大石髙广四丈许又有一石上广下削髙丈余架于其上恒有落势并力推之不动以芥挺之輙动故名曰危石　三余帖梁时同泰寺院前有丑石四髙丈余形如罗刹试抱婴儿看之无不掩袖而啼每小儿夜啼则畏之曰汝啼我抱汝看丑石啼遂止　湘州记曲江县东有泉石山其状四方若台榭其南有石三面壁削其上有钱故谓之钱石　述异记南康雩都县江西出去县三里名梦口有穴状如石室旧传常有神鸡色如好金出此穴中奋翼回翔长鸣响彻见之輙飞入穴中因号此石为金鸡石　两京新记西京秘书省厅事前有陨星石隋自咸阳移署于此少监王劭作瑞石颂以赞美之　山川记异黄州城北二十里有小崎山上有飞来石下有石柱推之者可转而不仆　酉阳杂俎筑阳县水中有石挺出其下澄潭时有见此石根如竹根色黄见者多凶俗号承受石　彚详注罗浮山奇石髙六百丈广七十丈防绮错烂如霞锦迢迢独出势若削成谓之瑶石台　泉南杂志出仁风门半里许为灵山其上有磐石可坐百余人中一圆石下不联属势重万钧一夫撼之輙动揺不止其势就下若将弹丸走坂然然而百夫撼之虽动不移也郡守周道光题为碧玉球　荆州记佷山县有一山独立峻絶西北有石穴以烛行百歩许有二大石俗名隂阳石旱鞭隂石则雨鞭阳石则晴　游宦纪闻顷在成都尝闻有天涯地角石暇时访古及阅图志乃知天涯石在中兴寺耆老传云人坐其上则脚踵不能行至今人不敢践履及坐其上又有天牙石在大东门对髙觉寺髙六七尺有庙今在市人汤家园地角石旧有庙在罗城内西北角髙三尺余王均之乱为守城者所坏今不复存矣　游名山记伊阙自龙门右行六十歩有石将堕旁畱虎迹名虎托石又三十歩得凤凰石其迹大几一尺五爪一距深入石理与虎迹皆渉于异有似伪为然予观今之图凤者惟一距三爪未闻其爪之五使眞有伪曷不效图之形则又疑其眞也　两京记西京化度废寺有礓石径三尺余孔穴通连若栏橹楼台之状号曰蚁宫昔有于中见蚁金色其大若蜂因掘地及泉得此石焉

　　格致镜原卷六
<子部,类书类,格致镜原>
　　钦定四库全书
　　格致镜原卷七　　　　　大学士陈元龙撰坤舆【三】
　　石下
　　象形诸石　罗浮山记有大小石楼相去五里皆髙峻秀邈出云表重檐四柱宛如楼阁霞灼云掩人迹罕到又有石如鞍桥在石楼之间望之髙五十余歩谓之铁桥　水经注地理志曰大碣石山在右北平骊城县西南武帝尝登之以望巨海而勒其石于此今枕海有石如甬道数十里当山顶有大石如柱形往往而见立于巨海之中潮水大至及潮波退不动不没不知深浅世名之天桥柱也韦昭亦指此以为碣石也　荆州记武陵舞阳县有石帆若数百幅帆然　鄱阳记钱仓石在饶州石形如仓囷昔渔人夜宿石上忽见石开窥其中有钱取之盈艇因名　临川记石廪其中可容千斛廪口开则岁俭闭则年丰也　续齐谐记吴兴故鄣县东三十里有梅溪山山根直竪一石可髙百余丈至青而团如两间屋大四靣斗絶仰之于云外无登陟之理其上复有盘石正员如车葢恒转如磨声若风雨土人号为石磨转驶则年丰迟则岁俭候之无差焉　东阳记昆仑山顶有一石可髙三十丈其形似甑人谓之石甑　集仙録华山玊女祠前有五石臼号曰玉女洗头盆其中水色碧緑澄澈雨不加溢旱不减耗　湘烟録石鱼嵓下有天丝石其形如瓮以贮飞泉故上以石瓮为寺名　酉阳杂俎夷道县有釜瀬其石大者如釡小者如斗形色乱眞惟实中耳　孔灵符名山记防稽宛委山其上有石俗呼石篑壁立干云有悬度之险禹跻此山石篑得金简玊书因之治水　宣室志犍为郡东十余里有道观在深岩中观殿有石函长三尺余其上錾出鸟兽花卉文理纎妙邻于鬼工而缄鏁极固泯然无毫缕之隙里人相传云是尹希石函　零陵志石屏出零陵白山屈处静上升之所绍兴间有宗子一日舟山下于水中得一石光彩绚异纹若峯峦耸秀浑然天成自是石工凿取益众其烟云雪月之景波澜龙凤之象然可观虽巧画者莫臻其妙　南康记郡西南有通天穴四壁石色如画下有石牀　晋五行志洛阳宫西里石生地中髙三尺如香炉槃薄不可掘蜀王本纪蜀王为妃作塜葢地数号曰武担以石
　　作镜一枚表其墓其石今名为石笋　荆州记兴安县水边有平石其上有石栉石履各一具俗云越王渡溪脱履堕栉于此　博物志桃林在农湖城县休牛之山有石焉名曰帝台之棋五色而文状如鹑卵　珍玩考峻灵山侧有石如棋子每取之即以钱抛神山之下所取不得拣选取毕视之黑白相均　北史魏时山崩得石角二藏在武库　华山记山顶有石鼓尝有闻其鸣者　清异志鍼子得石斧铭曰天雷斧速文歩南康记处州石人山在泥水口近有三石形甚似人
　　居中者为君左曰夫人右曰女郎　水经注鄗南千秋亭坛庙之东枕道有两石翁仲南北相对　临川记灵谷东英巨山嵓内有石人坐盘石上体生尘垢则生风温润则致雨晴日便举体鲜明玊净朗然　酉阳杂俎荆州永丰县东乡里有卧石长九尺六寸其形似人而举体青黄隐起状若雕刻境若旱使祭而举之小举小雨大举大雨相传此石忽见如此本长九尺今加六寸矣　洞微志汴都之南百里有周公墓前一石人能作怪人或遇之称鲁校书石押衙　戒庵漫笔圌山向江一半舟行过者逺望石形紫裙乌髪俨然一老妪人呼石婆婆　秘阁闲话熊山野好访异物有石石桃石之尝梦人自云姓石相依附后得一石人长尺余眉目皆具　汉书武帝作昆明池置二石人相对以象牵牛织女又刻石为鲸鱼毎雷雨鱼常吼鬐尾皆动物原周宣王始置石鼓石人猊虎羊马　刘冯事始汉霍去病门前始置石人马及石狮等　集异志魏明帝青龙元年张掖栁谷口水溢涌宝石负图状象立于川西有石马七及凤麟牛白虎牺璜玦八卦列宿孛彗之象又有文曰大讨曹此晋之符命而于魏为妖　湘州记汝城县有乌龙白马山有黑石如龙白石如马一统志临封县西二十里石龙岩中有石如龙岁旱洗之即雨　事物绀珠石蛇出南海盘曲似蛇但无头尾内空红紫色　研北杂志南阳宗资墓旁石兽膊上有刻字曰天禄辟邪鲜于伯机少时曽至其地亲见西门北门各有二兽但北门外者去资墓不逺故附防之大军围襄阳时士卒多病疟模天禄二字焚而吞之即愈人以为异然辟邪已坏矣　西京杂记青梧观前有三梧桐树树下有石麒麟二枚刋其脇为文字是秦始皇骊山墓上物也头髙一丈三尺东边者前左脚折折处有赤如血父老谓其有神皆含血属筋焉　集异志至德二年昭陵石马汗出昔周武帝克晋州有石象汗流湿地此其也　异域志西南夷国山上有石骆驼腹下出水饮之令人身白净　蜀记秦李冰为蜀太守立石犀五头以厌水精后转为牛一在石牛门一在渊中广州记郁林郡山东南有池池有石牛岁旱百姓杀
　　牛祈雨以牛血和泥泥石牛背祠毕天雨洗牛背泥尽即晴　晋书石季龙末洛阳城西北九重石牛在青石趺上忽鸣声闻四十里季龙遣人打落两耳及尾铁钉钉四脚寻而季龙死　谢翺观羊石记金华洞为黄初平叱石处石故在山之巓变怪抵牾宛然如羊形多为樵牧及好事者取去道士拾其余蓄观中卧者伏者抵者蹶者履险而跋者倚而龁跪而乳者复有拱而人立者　浔阳记庐山顶上有池中有三石鴈霜降则飞湘中记零陵有石燕得风雨则飞翔如眞燕风雨止还为石　倦游录谢鸿云向见髙岩石上有如燕状者石为烈日所忽有骤雨过往往坠地葢寒相激而落非能飞也　庐陵异物志开宝四年黔南上言江心有石鱼见上有古记云广德元年二月大江水退石鱼见部民相传丰稔之兆　山川纪异浯州鉴湖上流有石刻双鱼皆三十六鳞一衔萱草一衔莲花鱼见则年丰酉阳杂俎衡阳湘乡县有石鱼山山石黑色理若生
　　雌黄开一重輙有鱼形鳞鬐首尾有若画焉长数寸烧之作鱼腥　陆深金台纪闻郿县河滩上有乱石随手碎之中有石鱼长可二三寸天然鳞鬛或双或只不等云藏衣笥中能辟蠧鱼　述异记海畔有大石俗云鲁班所作夏则入海冬则复止于山上陆机诗云石常怀海我寜忘故乡　酉阳杂俎临邑县北有燕公墓碑碑寻失唯趺存焉石赵世此夜常负碑入水至晓方出其上常有萍藻有伺之者果见将入水因呌呼乃走坠折碑焉　集仙録明星玉女者居华山服玉浆白日升天山顶石其广数髙三仞　七修藁南京紫金山即古之钟山蒋山也太祖陵寝在焉葬之时掘土数尺见一石颈长数寸首足口目皆具今藏于太庙久晴而腹下有水则雨乆雨而腹下干则晴其异如此　方洲杂言家藏石蟹一枚具体如生以水磨之腥气如蟹病目者稍涂两眦颇能定痛　张又新水记峡州扇子峡石中突而水独清冷石状如虾防头俗谓虾防石　事物绀珠石生海岸石旁　洽闻记永昌年中台州司马孟诜奏临海水下冯义得石连理树三株皆白石　华夷珍玩考石梅生海中一丛数枝横斜瘦硬形色眞枯梅也虽巧工造作所不能及根所附着如覆菌或云本质为海水所化如石蟹石虾之又石柏生海中一干极细上有一叶宛是侧柏扶疎无小异根所附着如乌药　锦绣万花谷华阳风俗记云蜀有石笋天地植之以鎭海眼动则江涛大溢又杜诗注云成都记石笋及林亭池石之地雨过必有小珠或青黄如粟者亦有细孔可以贯丝又云石笋在衙西门外仅百五十歩二株双蹲一南一北北笋长一丈六尺围极于九尺五寸南笋长一丈三尺围极于一丈二尺南笋葢公孙述时折故长不逮北笋
　　异石　拾遗记周灵王时异方贡石镜此石色白如月照人靣如雪谓之月镜又方丈山西有照石去石十里视人物之影如镜焉碎石片片皆能照人而质方一丈则重一两昭王舂此石为泥泥通霞之台　洞冥记元鼎五年郅支国贡马肝石百斤常以水银养之内玉柜中金泥封其上色半青半白如今之马肝舂碎以和九转之丹服之弥年不饥渴也以之拂髪白者皆黑帝坐羣臣于甘泉殿有髪白者以石拂之应手皆黑是时公卿语曰不用作方伯惟须马肝石此石酷烈不和丹砂不可近髪　拾遗记李夫人死武帝常思梦欲一见之李少君言能致其神啓帝曰黑海北对都之野出潜英之石其色青轻如毛羽寒盛则石温暑盛则石冷刻为人像神语不异眞人乃求得之命工刻作夫人形置之幙里宛若生时帝大悦欲近之少君曰此石毒可望不可廹也　西京杂记五鹿充宗受学于成子成子少时尝有人过已授以文石大如鷰卵成子吞之遂大明悟为天下通儒成子后病吐出此石以授充宗充宗又为硕学也　西京杂记元后在家尝有白鷰衔白石大如指坠后绩筐中后取之石自剖为二其中有文曰母天地后乃合之遂复还合乃宝录焉后为皇后常并置玺笥中谓为天玺也　梁四公记天目山人全文猛于新丰后湖观音寺西岸一五色石大如斗文彩盘蹙如有夜光文猛以为神异抱献之梁武命置于太极殿侧将年余石忽光照廊庑有声如雷帝以为不祥召杰公示之对曰此上界化生龙之石也非人间物若以洛水赤螭石和酒合药煮之百余沸柔软可食琢以为饮食之器令人延夀有声者龙欲取之帝令驰取赤石如其法琢之以为瓯各容五斗之半以盛御饍香美殊常以其余屑置旧处忽有赤龙扬须鼓鬛掉尾入殿拥石腾跃而去帝遣推验乃是普通二年始平郡石鼓村鬭龙所竞之石其瓯遭侯景之乱不知所之　广艶异编唐时有魏生者于虔州界砂碛中得石片如手掌大状如瓮片纹如石半青半赤有贾胡以千万易之曰此宝母也但每月望设坛海岸祭之以此致坛上一夕明珠宝贝等皆自聚故名宝母　北炙輠有人曾畜一石胡人以十万购之其人与之而诘其异胡人令取盆水置石其中视中有一马现石中状如飞动其人问其所用曰此龙驹石也以水浸之饮马马輙生龙驹无价宝也　稽神録右千牛兵曹王文秉之祖尝采碑于积石下得一自然员石如毬形式如砻斵乃重叠如殻相包斵之至尽其大如拳复破之中有一如蛴螬蠕蠕能动人不能识因弃之后与乡人夜防语及青蚨还钱事或云人欲求富莫如得石中金畜之则宝货自致矣问其形状则石中蛴螬也　异永康王旷井上有一洗澣石时见赤气后有胡人寄宿忽求买之未及度钱子妇孙氏覩二黄鸟鬭于石工疾往掩取变成黄金胡人不知索市愈急既得撞破石内正空二鸟处　夷坚续志宋宫有灵鹊石石中有鹊每天将晓闻其噪声宋南渡得之晋州又分寜陈甫山庄有捶藁石陈夜歩月忽闻鸡鸣于石上即而视之不见移石于数歩外至次宿鸣如故复移石以归置之月下鸡必鸣其子剖视之中有雌雄二鸡文采可观　酉阳杂俎常侍崔元亮在洛中尝闲歩渉岸得一石子大如鸡卵黑润可爱玩之行一里划然而破有鸟大如巧妇飞去　影灯记上元夜萧余于宣阳里酒盘下得一物如人眼睛其体美石光影射人每置掌中游闇处輙光明三尺许后因雨遂飞去　锦绣万花谷卞山在湖州山下有老母拾得一文石光彩可玩偶坠火中异香闻于逺近而宝之每投火中异香如初　鲁应龙括异志有人得青石大如砖背有鼻穿铁索长数丈循环无相断处海商见之以数十千易之云此协金石投于海中经夕引出上必有金　拾遗记员峤山西有星池出烂石常浮于水色红质虚似肺烧之香闻数百里烟气升天则成香云云徧则成香雨　物相感志消石出鸟塲国能消金石为水服之悉得长生其石出处气极秽恶飞鸟不能过其上人或单服从过身上诸虫悉化为水而得长生矣形若鵞毛管者佳仙方云北帝珠也　录异记新北市是景云观旧基有一巨石大如柱础人或坐之蹋之逡廵如火烧应心烦因便成疾往往致死或云若聚火烧此石吼卽瞿塘山吼而大沸　水经注崦嵫山有石赤白色以两石相打则水润打之不已润尽则火出山石皆然炎起数丈迳日不灭有大黑风自流沙出奄之乃灭其石如初　彚详注日林国西南有怪石方数百里光明澄澈可鉴人五脏六腑谓之仙人镜其国人有疾輙照之遂知其形　珍珠明月山在醴陵县上有白石状如明月照农夜耕后有勅凿下见在本州明月池上
　　化石　淮南子禹治洪水经轘辕岭化为熊谓涂山氏曰欲饷闻鼓声乃来禹跳石误中其鼓涂山氏来见禹方作熊惭之而去至嵩髙下化为石禹曰归我子石破而生啓　蜀记梓潼县有五妇山昔秦遗蜀五美人蜀遣五丁迎之至此五丁踏地大呼五女皆化为石　郡国志儋州湖化昌明山山有二石如人形云有兄弟二人向海捕鱼因化为石号曰兄弟石人　周地图记昔有夫妻二人将儿入山猎其父落崖妻子将下救之竝变为三石因以为人石　东坡集南中有人采石石陷压闭石罅中幸不死饿甚只取石膏食之不知几年后他人复采石见此人引之出渐觉身硬才见风便化为石又武昌山有妇望夫不归身化为石　述异记秦二世元年宫中雨金顷刻皆化为石　搜神记张颢为梁相有鸟如山鹊飞翔入市市人掷之堕地化为圆石颢椎破之得金印文曰忠孝侯印　广博物志仙人琴髙闻仙公得道自东海跨双鲤来访仙公与之酣饮既醉髙卧白云间酒醒双鲤化为石矣仙公乃以双赠之跨之而还石至今存　述异记范文本日南奴也为奴时牧羊于涧中得两鲤鱼欲私食之郎知诘文诈云将砺石还非鱼也郎至鱼所果见两石文异之石有铁文因入山中就冶作两刀因举刀向鄣鄣即蕃中山地名也呪曰斫石鄣破者文当治此国遂斫破之众遂推为君　拾遗记昆仑山有螭潭潭左侧有五色石云是白螭之膓化为石　悦生随抄尝见龙颈骨中髓皆是白石虎目光落地亦成白石星光气也落则成石松亦成石蛇蠏皆成石　倦游杂録通逺军古得州地有水虫鱼鸣作声见者以挺刃击之或化为石可以为砺石名曰觅石长尺余兵刃经其磨者刃光而不鏉亦奇物也　唐书仆骨东北一千里有康于河投松木入水一二年乃化为石其色青谓之康于石有松文録异记婺州永康县山亭中有枮松树因断之悮堕水中化为石取未化者试于水中随亦化焉其所化者枝干及皮与松无异且坚劲有未化者数叚相兼留之以旌异物　游名山记新安之王乔洞在县西二十里洞之石皆土所成取而破之木叶之形交错其间文理具在若雕刻者不特一石为然众石皆然洞之上二木亦皆化石而一木复产枝叶　偃曝谈余天宝中李应物开砥柱石中得古铁犂铧有平陆字因改为平陆县见天宝传信録夏侯孜开贞陵于坚石中得金半股其长如掌余尚衔石中见唐史阙又东观余论浔阳役兵凿一石石中又有小石若碑版视之乃王逸少书头方可异也黄长睿谓埋没既久土或变石故是刻入于石中了不足怪正如琥珀内蚁虫水晶内桃花片耳郡邑志黔中郡南石崖屹立傍有石洞数丈相传诸葛亮征九溪蛮尝过此畱宿洞中设一牀悬粟一握以秣马后遂化为石牀石粟至今犹存　大士传其饲虎之余饭弃掷林间化而为石青白错杂可作数珠谓之饭石至今长存
　　石异　左传僖十六年春陨石于宋五　述异记魏武帝末年邺中雨五色石　北史隋开皇时陨石于武安滏阳间十余里　法珠林唐贞观十八年十月文水县天大雷震云中落一石下大如碓觜脊髙腹平县丞张孝静奏时有西域摩伽陁菩提寺长年师到西京颇持博识勅问之是龙食二龙相争故落下耳　朝野佥载宝厯元年资州资阳县清弓村山有大石可三间屋大忽然吼踊下山越涧却上坡可百歩其石走时有锄禾人见之各手把锄趂至所止其石髙二丈　稽神録婺源县有大黄石自山坠于谿侧莹彻可爱羣犬见而竞吠之数日村人不堪其喧乃相与推致水中犬又俯水而吠愈急取而碎之犬乃不吠　曲洧旧闻秘魔岩灵迹甚多尝有飞石入厠度其石之尺寸则大于户不知从何而入也僧有不被袈裟而登岩者则必有石落中路或飞石过耳如箭声人皆恐怖　广博物志舜时十有一月廵狩北岳诣大茂山谷値大雪不能进而遥祭之忽庙之右飞一石冉冉而坠帝前名曰安王石又五载廵狩其石飞于曲阳建庙祀之　左传昭八年石言于晋魏榆平公问师旷曰石何故言对曰石不能言或冯焉不然民聼滥也臣闻作事不时怨讟动于民则有非言之物而言今宫室崇侈怨讟并作石言不亦宜乎　晋书石言于陜若言勿东也　赵州志光武夜至赵州南迷路闻人语问之勿应见二人立傍怒防剑斩之其一急走熟视之乃石也　邺中记贵溪许先之得一石髙阔三尺宛如酒家壁上所画仙醉后奋袖坐舞之状行宿者常遇一伟丈夫舞跃不已烛火追视即此石也　五杂组明治间庆阳天雨石子大如鵞卵小如鸡头皆作人言　事物绀珠唐宗时龙池圣德颂石鸣其音清逺如钟磬穆宗时华岳碑有声闻数里浃旬乃止　南史梁大同元年春曲阿县建陵隧口石辟邪起舞　大业拾遗大业七年二月初造钓台之时运石者将至江东岸山下取石累构为钓台之基忽有大石牛十余自山顶飞下直入内如人安置无伤损　神仙传黄初平年十五家使牧羊四十余年不归其兄初起索初平相见语毕问羊何在曰在山东兄往视但见白石不见羊初平曰羊在耳兄自不见初平乃往叱羊起于是白石皆起成羊数万头　幽明録阳羡小吏吴龛乘掘头过溪五色浮石取之乃变为女自称是河伯女　隋志开皇末髙祖于宫中埋二小石于地以志置牀之所未几变为玉　唐防要太和四年云蔚代三州山谷间石化为面人取食之　酉阳杂俎临江有一寺寺前渔钓所聚有渔子下网举之觉重坏网视之有石如拳因乞寺僧置于佛殿中石遂长不已经年重四十斤　録异记天复中洪州霣石于越王山下昭仙观前长七八尺围三丈余青碧如玊节度使刘威命舁入观内设斋祈谢七日之内稍小长三尺数日石长尺余今只有七八寸畱在观内　崔鸿后赵録途中有大石二丈许自立石勒命断之有鱼羊之文于是字羊　唐书贞观十七年凉州鸿池谷有五石青质白文成字凡八十八字　事物绀珠宋太宗时夹江有二石皆质赤文隐起成字一曰君王万歳一曰赵二十一帝徽宗时晋州一緑石方三尺余当中有尧天正瑞字　宋史建炎三年鼎州巨石随大水流下有字曰无为大道天知人情无为冥窈神见人形心言意语鬼闻人声犯禁满盈地人魂












　　格致镜原卷七
　　钦定四库全书
　　格致镜原卷八　　　　　大学士陈元龙撰坤舆【四】
　　水【附冰】
　　总论　逸雅水准也准平物也　黄帝书天在地外水在天外水浮天而载地者也　管子水者地之血气如筋脉之通流者也　春秋元命苞水之为言演也隂化淖濡流施潜行也故其立字两人交一以中出者为水一者数之始两人譬男女之隂阳交物以一起也　物理论所以立天地者水也夫水也者本也吐元气发日月经星辰而兴　管子夫水淖弱以清而好洒人之恶仁也视之黑而白精也量之不可使概至满而止正也唯无不流至平而止义也人皆赴髙已独赴下卑也卑也者道之室王者之器也而水以为都居　瑞应图共工氏受水瑞百官师长以水为号蒙水瑞水也君乘土而王其政太平则蒙水出于山焉　洪范水曰润下润下作醎疏水性夲甘久浸其地变而为卤卤味乃醎淮南子方诸见月则津而为水髙诱注方诸隂燧大蛤也熟摩拭令以向月则水生也许愼注诸珠也方石也以铜盘受之下水数升　礼记祭宗庙水曰清涤海録碎事水黑曰卢不流曰奴　尔雅水决之泽为汧决复入为汜大波为澜小波为沦直波为径水注川曰谿注谿曰谷注谷曰沟注沟曰浍注浍曰渎　左传注停水曰汪　管子水之出于山而流入于海者曰经水水别于他水入于大水及海者曰枝水山之沟一有水一无水者曰谷水水之出于他水沟流于大水及海者曰川水出地而不流者曰渊水　列子鲵桓之潘为渊止水流水滥水沃水泛水雍水汧水肥水之潘皆为渊是为九渊【潘作蟠水之盘回处】　郭璞尔雅注河东汾隂县有水口如车轮许濆沸涌出其深无限名之曰瀵冯翊郃阳县复有瀵亦如之相去数里而夹河河中陼上又有一瀵瀵源皆潜相通在汾隂者人壅其流以为陂种稻呼其本出处为瀵魁　白虎通湖都也流渎四面所隈都也　春秋説题辞洛之为言绎也言水绎绎光耀也渭之为言布也渭渭流行貌　陆游入蜀记土人谓山间之流通江者曰瀼　王穉登客越志凿而潴之曰陂疏而导之曰渠障而髙之曰堰隄而石之曰碶枢而运舟曰以时停决曰闸　杨愼外集水行沙上曰濑水出尾下曰瀵回流旋转曰漩石积水浅曰碛水疾崖倾曰碥滩碛相凑曰沝【音予】水如转毂曰漕水漫不流曰沱潭下急流曰滩　毛诗传风行水上成文曰涟　五杂俎吴兴水多于山间暴下其色殷红禾苗浸者尽死谓之洪　尔雅水醮曰厬【音轨】邢疏醮尽也凡水之尽皆曰厬犹竭涸也　梁李膺益州记蜀灌县离堆山鬭鸡台下堑凿石崖尺为之画凡十有一谓之水则水及其九则民喜尽没其则民困乃秦蜀守李冰所为又教民检江立堰之法曰深淘滩浅则堰　田家五行正月十旬十二日秤水以卜十二月之水旱专取一瓦缾每朝取水秤重则雨多轻则雨少　研北杂志子江中沙田田戸毎岁旦取一瓿以称水水重则是年江水大轻则水小岁岁不差　演繁露世传水之好者比他水升斗同而铢两多故宣州漏水有秤为此也杜牧罪言曰幽并二州程其水土与河南等常重十二　宋彦山行杂记西湖水每合计重三两山间井水每合重二两八钱五分湖水澹微甘山间水则甘而冽耳　田艺衡煮泉小品有黄金处水必清有明珠处水必媚有孑鲋处水必腥腐有蛟龙处水必洞黑媺恶不可不辨也移水取石子置缾中虽养其味亦可澄水令之不淆　博物志酒泉延夀县南有山石出泉注地为沟其水有肥如煮肉洎羕羕永永如凝膏燃之极明不可食县人谓之石漆　酉阳杂俎髙奴县石脂水水腻浮水上如漆采以膏车及燃灯极明　本草纲目沟涧流水中水靣如油色似黄金甚腥烈名地溲冬月取以柔铁烧赤投之二三次刚可切玊　抱朴子或问渉江渡海辟龙虵之道抱朴子曰道士不得已而当游渉大川者皆先当于水次破鸡子一枚以少许粉杂香末合搅器中水以自洗濯则不畏风波蛟龙也又佩东海小童子符及制水符蓬莱札皆却水中之百害也天文大字有北帝书写帛而带之亦辟风波蛟龙水虫也　王氏神仙传王芝夜见一道士因随之行在西江水底月光中不见泥沙水随自开路傍一物如龙又如蛇长十丈许道士曰此水母也见者长生　白泽图水之精曰罔象状如小儿赤目黑色大耳长爪防烹之吉　物相感志水百年不流者其精名擢状如人人得而食之有力
　　四渎　风俗通江淮河济为四渎渎通也所以通中国垢浊　通典天宝六载封江渎为广源公淮渎为长源公河渎为灵源公济渎为清源公　淮南地形训江出岷山河出昆仑济出王屋颍出少室汉出嶓分流外驰注于东海　风俗通江者贡也为其出珍物可贡献也　释名江者公也小水流入其中出物不私所公共也　徐説文解字江出岷山至楚都名南江至浔阳为九道名中江至南徐州名北江入海　徐坚初学记凡长江之别有郫江【亦曰涪江亦曰湔水在蜀】汶江垫江【至巴郡入大江】弱栁江【西江别支】浙江【源东阳新安之间】松江【自吴入海】京江歩江乌江曲江　广雅江神谓之奇相　陆深蜀都杂抄岷嶓潜沱之义难解今蜀山连绵延亘凡居左者皆曰岷右者皆曰嶓凡水出于岷者皆曰江出于嶓者皆曰汉江别流而复合者皆曰沱汉别流而复合者皆曰潜恐属方言尔　水经注淮水出南阳桐栢山其源初出涌出复潜流　释名淮围也围绕州北界东至海　古岳渎经淮水神名曰无支祁形犹猕猴力逾九象禹令庚辰制之鎻于山之足淮水乃安　京房易传河者经天亘地之水　穆天子传河者四渎之宗　孝经援神契黄河者水之伯上应天河　淮南子河水出昆仑东北防贯渤海入禹所导积石山　汉书河有两源一出葱岭一出于阗　山海经昆仑山有青河白河赤河黒河环其墟　尔雅河出昆仑虚色白所渠并千七百一川色黄百里一小曲千里一曲一直邢疏言河源初出水色白至其所受之渠并计凡有一千七百沙壤混淆故为一川而水色黄也　大藏西域记阿耨逹池【华言无烦恼似指所谓星宿海者】在香山之南大雪山北周八百里东南流入海者曰殑加河【华言天堂】西南流入海者曰缚刍河【华言青】西北流入海者曰徙多河【华言冷】又潜流地下出积石山东北流入海者为中国之河源　初学记初禹自黎阳东北界分河为二渠以引水一南出防隰川今河所流也一出贝丘即九河之上河王莽时废塞故俗谓之王莽河隋焬帝于卫县因淇水之入河立淇门以通河东北行得禹九河之故道隋人谓之御河　河图象纬河导昆仑山名地首上为权势星一曲也东流千里至规其山名地契上为距楼星二曲也邠南千里至积石山名地肩上为别符星三曲也邠南千里入陇首间抵龙门首名地根上为营室星四曲也南流千里抵龙首至卷重山名地咽上为卷舌星五曲也东流贯砥柱触阏流山名地喉上为枢星以运七政六曲也西距卷重三千里东至雒防名地神上为纪星七曲也东流至大岯山名地肱上为辅星八曲也东流过绛水千里至大陆名地腹上为虚星九曲也　潘昻霄河源志黄河九折胡地有二折葢乞儿马出反必赤里也　水衡记黄河十二月各有水名正月名淩解水二月三月名桃花水四月名麦黄水五月名蔓水六月名矾山水七月八月名荻苖水九月名登髙水十月名复槽水十一月十二月名蹙淩水【九州记二月白苹水七月豆花水九月霜降水十一月走淩水余同】　易干凿度帝王将起河水先清清变白白变赤赤变黑黑变黄各三日也　吕氏春秋秦灭六国自以为水德之瑞更名河曰德水　昨梦録黄河涨溢民于无事时取长藤为络若今之竹夫人状其长大则数百倍也实以刍藁土石大小不防谓之卷埽每量水之髙下而用之大者至于二十人方能推之于水正决时亦能遏水势之又有绞藤为绳防结竹蔑筏木栅等谓之寸金藤有时不能胜水力即寸断如剪　河东记冯六郎名夷即河伯轩辕天子之爱子也冯水官也水成数六耳水经注济水出河东垣县王屋山初名流水东出温县西北始名济水　唐防要帝问许敬宗曰济甚细而在四渎何哉对曰渎之言独也不因余水独能赴海者也济水潜流而屡絶状虽细微其实尊也
　　诸水　淮南子孟春之月天子服八风水注取铜露盘中露水八方风所吹也又云八方风至浚井取新泉四时皆服之非独春也　陆深玊堂漫笔扁鹊传饮以上池之水上池水竹木上未到地水　四时纂要立春贮水谓之神水酿酒不坏　汉书沟洫志来春桃华水盛师古注月令仲春之月始雨水桃华葢桃方华时既有雨水山谷冰泮泉流猥集波澜盛长故谓之桃华水陆羽茶经凡水品山水上江水次井水下山水乳泉石池漫流者上瀑涌湍濑食乆令人颈疾江水取去人逺者井取汲多者　张又新煎茶水记故刑部侍郎刘伯刍较水之与茶宜者凡七等扬子江南泠水第一无锡惠山寺石水第二苏州虎丘寺石水第三丹阳县观音寺水第四扬州大明寺水第五吴松江水第六淮水最下第七又陆鸿渐曰楚水第一晋水最下李季卿因命笔口授而次第之庐山康王谷水帘水第一无锡惠山寺石泉第二蕲州兰溪石下水第三峡州扇子山下有石突然水独清冷状如形俗云虾防口水第四庐山招贤寺下方桥潭水第六子江南泠水第七洪州西山西东瀑布水第八唐州栢岩县淮水源第九【淮水亦佳】庐州龙池山顾水第十丹阳县观音寺水第十一扬州大明寺水第十二汉江金州上游中零水第十三【水苦】归州玊虚洞下香溪水第十四商州武关西洛水第十五【未尝泥】吴松江水第十六天台山西南千丈瀑布水第十七郴州圆泉水第十八桐庐严陵滩水第十九雪水第二十【用雪不可太冷】　国史补凡物有水水由土地故江东宜绫纱宜镜水故也蜀人织锦初成必濯于江水然后文彩焕郑人荣水酿酒近邑水重斤两与逺郊数倍　淮南子汾水蒙浊而宜麻济水通和而宜麦河水中浊而宜菽雒水轻利而宜禾渭水多力而宜汉水重安而宜竹江水肥仁而宜稻　山海经汜天之山赤水穷焉不姜之山黑水穷焉防涂之山青水穷焉白水之山白水出焉不庭之山荥水穷焉成山甘水穷焉淮南子白水宜玊黒水宜砥【砥卓石】青水宜碧赤水宜丹黄水宜金清水宜　楚辞遵赤水而容与注赤水出昆仑山　名山记僧权道人居晋安霍山见白水异常饮之甘如醴　山堂肆考白水源出肃州卫城西南二十里下流与红水黑水合红水源出肃州卫城东南山谷中下流与黑白水合　唐书髙丽国有马訾水出靺鞨之白山色若鸭头号鸭緑水　笔谈南有黑溪水鄣州界有乌脚溪渉者足皆如墨　珍玩续考解州盐泽方百二十里乆雨西山之水悉注其中未尝溢大旱未尝涸卤色正赤在版泉之下俚俗谓之尤血　山海经髙前之山其上有水焉甚寒而清帝台之浆也饮之者不心痛　水经注盐道山标秀出清泉灌顶世所谓鸯浆也于上而潜于下矣　列子禹治水土迷之一国无风雨雾露不生鸟兽有山名壶领顶有口若圆环名曰滋穴有水涌出名曰神瀵臭过椒兰味过醪醴　述异记甜水去虞渊八十里有甜溪水味如蜜东方朔游此得水数斛以献帝投水于井井水常甜而寒洗沐则肌理柔滑　述异记濉涣二水波若五色有文章故名绘水　南雍州记筑阳县粉水源出房陵取其水为粉鲜洁异于余水或云萧何夫人渍粉处也　述异记吴故宫有香水溪俗云西施浴处人呼为脂粉塘吴王宫人濯妆于此溪上源至今犹香　髙僧传四月八日以五香水灌佛顶都梁香为青色水郁金香为赤色水丘隆香为白色水附子香为黄色水安息香为黑色水　方舆胜览梁天监中有胡僧昙寓锡于蒋山山中乏水时有厐眉叟相谓曰予山龙也知师渴饮措之无难俄而沼沸出后有西僧继至云本西域八池已失其一似竭彼盈此也其泉一清二冷三香四柔五甘六浄七不馌八蠲疴名八功德水自梁以来皆取给御府曰饮之可以愈疾　方舆记蜀青城有延庆宫西有常道观其南有六时水六时洒水以代刻漏于阳时即洒然而下隂时无昼夜凡六时洒水故名六时水也水经注鲁国卞县东南有姚虚虚东有漏泽水有盈漏漏则数夕之中倾陂竭泽矣左右民居识其将漏预以木为曲牀约鄣穴口鱼鼈异鳞不可胜载　博物志庭州防水以金银铁器盛之皆漏惟瓠叶则不漏　路史西海岛间水如脂而黑他物盛之皆滴漏惟牛角可贮杜阳编沧州久视山下出澄緑水其泉阔一百歩亦
　　谓流緑渠虽投之金石终不沉没故州人以瓦铁为舫　栁子厚愚溪对西海之山有弱水散涣无力不能负一羽投之委靡垫溺及底而后止　新唐书婆罗门诸国有畔茶怯水出山石臼中能销草木金铁人手探入輙烂以槖駞髑髅转注瓠中　裴氏广州记百管谿周廻丈余水极沸涌如猛火煎油声　锦绣万花谷季子庙前有沸潭生物投之即熟　拾遗记岱舆山有员渊千里常沸腾以金石投之则烂如土矣　拾遗记西海之西有浮玊山山下有巨穴中有水其色若火昼则通昽不明夜则照耀穴外虽波涛灌荡其光不灭　水经注山隂县西四十里有二谿东谿广一丈九尺冬暖夏冷西谿广三丈五尺冬冷夏暖二谿北出行三里至徐村合成一谿广五丈余而温凉不杂
　　泉　尔雅泉一见一否为瀐滥泉正出正出涌出也【滥与槛同】沃泉县出县出下出也汍泉穴出穴出仄出也　公羊传濆泉直泉也直泉者涌泉也　逸雅滥泉滥衘也如人口有所衘口闿则见也沃泉水从上而下有所灌沃也汍泉汍轨也流狭而长如车也所出同所归异曰淝泉　太平清话山顶泉轻而清山下泉清而重石中泉清而甘沙中泉清而冽土中泉清而厚流动者良于安静负隂者胜于向阳山削者泉寡山秀者有神眞源无味眞水无香　煮泉小品山厚者泉厚山奇者泉奇山清者泉清山幽者泉幽皆佳品也不厚则薄不奇则蠢不清则浊不幽则喧必无佳泉泉徃徃有伏流沙土中者挹之不竭即可食不然则渗猪之潦耳虽清勿食凡源泉必重而泉之佳者尤重余杭徐翁尝言以凤凰山泉较阿母墩百花泉便不及五钱　礼稽命征王者得礼之制则泽谷之中白泉出饮之夀长　瑞应图醴泉者水之精也味甘如醴泉出流所及草木皆茂法珠林太山之东有醴泉其形如井本体是石也
　　欲取饮者皆洗心跪而挹之则泉出如流多少足用若或汚慢则泉缩焉葢神明之异常者也　蒋氏日録顾渚涌金泉每岁造茶时太守先祭拜然后水渐出造贡茶毕水渐减至供堂茶毕已减半矣太守茶毕遂涸又名金沙泉　中记强村有水方寸许人欲取之唱浪淘沙一曲即得一杯味大甘冷因名乐音泉　寰宇记安丰军泉在净戒寺北人至泉旁大呌则大涌小呌则小涌咄之涌愈甚　张僧鉴浔阳记鸡笼山下涧中有数十处累石若有人功水常深尺余朝夕輙有涌泉溢出如潮水时刻不差朔望尤大号为潮泉常如沸汤伏琛齐地记安丘城南三十里雹都泉其雹或出或否亦不为灾异　水经注南湘陂村有圆水圆广可二百歩一邉暖一邉冷冷处极清緑浅则见石深则无底暖处水白且浊素既殊凉暖亦异厥名除泉其犹江乘之半汤泉也　湘山野録齐州城西有金线泉澄彻见底池心南北有金线一道微起水面以油滴之则线文还去或以杖乱之则线輙不见水止如故天隂亦不见抱朴子昆仑及蓬莱其上鸟兽饮玊泉皆长生不死
　　也　物相感志西北荒有玊馈酒泉注焉广深一丈人饮此酒美如玊饮一樽复取一樽与天地同休　水经注有龙泉出允街谷泉眼之中水文成蛟龙或试挠破之寻平成龙畜生将饮者皆畏避而走谓之龙泉物相感志阳泉大余山北清流数十歩所涵草木皆化为石精明坚劲扣之如磬佩之有声其水所经之处物皆渍为石水饮之得人夀石得之除人痼　彚详注南剑州天陷山有乳泉饮之登山岭如飞　括地图负丘之山上有赤泉饮之不老神宫有英泉饮之眠三百岁乃觉不知死　寰宇记蜀武阳有圣泉其水碧色患疮疾者洗之多愈投银即成金色孕妇饮之堕胎俗以为圣泉　白居易六帖晋广州石门有贪泉　南史袁粲曰昔一国有狂泉饮之无不狂国君穿井而饮独得无恙国人反谓国君为狂火艾针药毕具君不任其苦酌泉饮之即狂也　拾遗记日南之南有淫泉之浦言其水浸淫从地而出成渊故曰淫泉或言此水甘软男女饮之则淫其水小处可滥觞褰渉大处可方舟泝随流曲直其水激石之声似人之歌笑闻者令人淫动故俗为淫泉　隋图经滭水今俗亦名妒女泉大如车轮水色青碧妇人不得艶妆衣新防临之必兴雨雹故名
　　汤泉　研北杂志汤泉知名者七所谓匡庐汝水尉氏骊山凤翔之骆谷和州之惠济与渝州之陈氏山居也皆弃于穷山之中惟骊山当往来之冲华堂玊甃独为胜絶燕之昌平李陵台亦有温泉　辛氏三秦记骊山泉旧云以三牲祭乃得入可以去疾涓病昔秦始皇与神女游而忤其旨神女唾之则生疮始皇怖谢神女为出温泉而洗除后人因以为验　都穆游名山记骊山在西安之临潼县出县南半里即抵其麓经雷神殿东折门有绰楔榜曰温泉池过此有室三楹啓其扄即温泉也人呼为官池葢非贵人不得浴此池四周甃石如玊环状中一小石上凿七窍泉由是出相传甃石起秦始皇其后汉武帝复加修饰或云今之池后周天和中造又云唐宗广之不能详也官池之左有泉曰混池以浴小民　煮泉小品下有石流黄者为温泉在在有之又有共出一壑半温半冷者亦在在有之皆非食品特新安黄山朱砂汤泉可食图经云黄山旧名黟山东下有朱砂汤泉可防茗春色微红此则自然之丹液也　唐子西游汤泉记惠州过水北十余里得白水山山行一里所得佛迹院院中涌二泉其东所谓汤泉其西雪如也二泉相去歩武间而东泉甚殆不可触指以西泉解之然后调适可浴　荆州记新阳县惠泽中有温泉冬月未至数里遥望白气浮蒸如烟上下乘映状如绮疏又有车轮只辕形世传昔有玉女乘车自投此泉今人时见女子姿仪光丽往来倐忽　周景式庐山记主簿山在胡郎庙前数里山下有温泉穴口周围一丈许涌出如汤沸冬夏恒　山松宜都山川记佷山县有温泉注大溪夏才冬则大上常有雾气百病乆疾入此水多瘉　王韶之始兴记灵水源有温泉涌流如沸时有细赤鱼出游莫有者　丹总録东坡诗纪所经温泉天下七处以骊山为最予在南中所见又不止七处也寜州白崖德胜关浪穹宜良邓川三泊凡数十处而安寜为最凡温汤所在下必有硫黄其水犹有其味独安寜清彻见底垢自浮去不积且无硫黄气不知何理旧有人见窍出丹砂数粒乃知其下有丹砂徽州黄山温泉亦此葢温泉所在必白矾丹砂硫黄三物为之根乃蒸为暖流耳
　　瀑布　班固终南山赋旁吐飞瀬上挺修林立泉落落密隂沈沈注立泉谓瀑布　庐山记白水在黄龙南即瀑布也水出山复挂流三四百丈飞湍林表望若悬素鴈宕志西谷龙湫如井状槛中作凹石壁数仞水从
　　凹中泻下望之若悬布随风作态逺近斜正变幻不一或如散珠如骤雨如飞雪如轻烟蒙雾或飘转中断或左右飞散或直下如注或屈曲如蜿蜒观者每立于潭外相去数十歩水忽转舞向人乱洒衣帽沾湿或大注如晴雷或为风所遏盘桓而不下皆奇态也　太平清话天下瀑布皆有声惟鴈宕者无声　五杂俎鴈荡瀑布无声闽中水帘数处皆无声葢岩腰凹而水喷空则为水奇于瀑布　陈舜俞庐山记康王谷有水帘飞泉破岩而下者二三十派其广七十余尺其髙不可计
　　水异　干凿度帝盛德之应洛水温九日乃寒五日变为五色黄　天中记苻坚时长安有水影逺观若水视地则见人至坚晚年而止宋文帝元嘉二十五年冬青州城南逺观见地中如水有影谓之地镜唐神龙二年二月壬子洛阳城东七里地色如水树木车马歴歴见影渐移至都月余乃灭长安街中往往见水影大厯末深州束鹿县中有影长七八尺遥望见人马往来如在水中及至前则不见水　宋史五行志绍兴十四年乐平县河决冲田水自起立如为物所吸聚为一直行髙平地数尺不假隄防而水自行里南程氏家井水亦髙数尺夭矫如长虹声如雷穿墙毁楼而出二水鬭于杉墩且前且郤约十余刻乃解各复其故　説海贵州普定卫有二水一曰滚塘寨一曰閙蛙池前后相近居人夜闻水声抟激其响渐大开戸视之波涛喷面不可逼近及明声息二水一涸一溢人以为水鬭　丹録正德中文安县水忽僵立冻为氷柱髙五丈四围如之中空而旁有穴土人谓之河僵后数日流贼过文安乡民入冰穴中避之赖以全者颇多
　　氷　周易履霜坚冰隂始凝也驯其道至坚冰也礼记孟冬之月水始冰地始冻仲冬之月冰益壮　风俗通积冰曰淩冰壮曰冻冰流曰澌冰解曰泮　周礼淩人掌冰正岁十有二月令斩冰三其淩【三倍其冰】春始治鉴【鉴如甀大口以盛冰置食物于中以御温气春而始治之为二月将献羔而啓冰】祭祀共冰鉴宾客共冰大丧共夷槃冰夏颁冰掌事秋刷【刷清也郑司农云刷除冰室当更内新冰】　左传申丰曰古者日在北陆而藏冰西陆朝觌而出之其藏冰也深山穷谷固隂沍寒于是乎取之其出之也朝之禄位宾食丧祭于是乎用之其藏之也黑牡秬以享司寒其出之也桃弧矢以除其灾其出入也时食肉之禄冰皆与焉大夫命妇丧浴用冰祭寒而藏之献羔而啓之公始用之火出而毕赋自命夫命妇至于老疾无不受冰山人取之县人传之舆人纳之人藏之夫氷以风壮而以风出其藏之也周其用之也徧则冬无愆阳夏无伏隂春无凄风秋无苦雨雷出不震无灾霜雹疠疾不降民不夭札七月之卒章藏氷之道也　谈冰之法冬至前所者坚而耐久冬至后所者多不坚也黄河亦必以冬至前冻合冬至后虽冻不复合矣　三辅黄图建章宫积冰为楼　洞冥记汉武帝设甜水之冰以备沐濯　杜阳杂编唐顺宗即位岁拘弥国贡常坚冰云其国有大凝山中有冰千年不释及赍至京师洁冷如故虽盛暑赭日终不稍消嚼之即与中国者无异　邺中记石季龙于冰井台藏冰三伏之月以冰赐其大臣　天宝遗事杨氏子弟每至伏中取大冰琢成山周围宴席间虽暑烈酒酣各有寒色甚且有挟纩者又令工人镂冰为兽凤之形或饰以金环防带置之雕盘中送与王公大臣博物志削冰令圆举以向日艾承其影则有火　卢氏杂説薄饼卷厚冰以刀切入迎刃而解　销夏録临洮城外洮水冬月结冰小于芡实其圎如一富家贮盛夏以蜜浆调之如眞珠粉然　酉阳杂俎盛夏取大水晶如拳块置釜中新汲水煮千沸以小口大肚缾盛汤以油绵密封其口勿令泄炁复以重汤煮缾千沸急沉井底平旦出之破缾冰已结矣　酉阳杂俎玻瓈千岁冰所化也　后山谈丛世传王祥卧冰求鱼以养母至今沂水岁寒冰厚独祥卧处阙而不合　神异经北方有石湖方千里深五丈余岁常冰惟夏至前后五十六日解　汉书错上书曰胡貉之地木皮三寸冰厚六尺　天中记周太祖干祜中北征至澶州驿河水已解浮桥难立众忧之其夜西北风裂凝冻比旦津吏报冰坚可渡歩骑践冰而行众谓之淩桥日夕津吏报曰冰桥泮矣　杂俎开成末河阳黄鱼池冰作花如缬　笔谈庆厯中京师集禧观渠中冰皆成花果林木元丰末秀州人家屋瓦上冰亦成花毎瓦一枝正如画家所为折枝有大花如牡丹芍药者细花如海棠萱草者皆有枝叶无毫髪不具虽巧笔不能为之以纸搨之无异石刻　金国志金末河水冻成文又有花卉禽兽之状巧过雕镂时人谓之天画　韵府续编绍兴八年汴京雨下冰数十里大小皆冰形具首足卦文　汉五行志今之长老名木冰为木介介者甲甲兵象也　七修藁木冰者雨及木而凝冰谚云木稼也洪范五行传谓之木斤范氏谓之木介春秋成公十六年雨木冰文献通考木冰者乃寒脇木而成冰妖不在木也冰
　　花者乃冰有异而成花妖不在花也　摭遗唐开元冬至大雪檐澑皆为冰条妃子使侍儿二枝看玩帝问何物妃子笑曰妾所玩者冰筯也　酉阳杂俎王天运将四万人征小勃律而还行数百里忽惊风四起雪花如翼风激小海水成冰柱起而复摧
　　冰斗冰鉴　博古图冰斗有柄无铭三旁掩上其柄可持其底镂空实冰斗也又冰鉴四足无铭上方如斗四傍尘镂底作风承以大盘立之四足置食于上而设冰于盘使寒气通彻以御温气观此鉴制作宜唐之精工所能到也










　　格致镜原卷八
　　钦定四库全书
　　格致镜原卷九　　　　　大学士陈元龙撰坤舆【五】
　　井
　　总论　周书黄帝始穿井　吕氏春秋伯益作井　淮南子伯益作井而龙登云神栖昆仑注龙恐害故登云去栖其神于昆仑也　白六帖神农造井井有九所汲一井余井悉动在邓州　河渠书武帝凿井深四十余丈往往为井井下相通行水　续汉书夏至日浚井改水　白虎通冬祭井井者水之生藏在地中冬亦水王万物伏藏　易传井通也物所通用也　风俗通井者法也节也言法制居人令节其饮食无穷极也　初学记久不渫涤为井泥不停汚曰井渫【音泄】涤井曰浚井水清曰冽　尔雅井一有水一无水为瀱汋注山海经云天井夏有水冬无水即此也　戴侗六书故眢眸子枯陷也井枯无水亦谓之眢井左传宣十二年楚庄王围萧萧还无社谓楚申叔展曰目于眢井而出之演繁露鲍照井谜曰一八五八飞泉仰流飞泉仰流也者垂绠取水而上之故曰仰流也一八者井字八角也五八者析井字而四之则其字为十者四也四十即五八也　玉厯凡欲穿井处于夜气清明时置水数盆于其地看何盆星光最大而明定必有甘泉　五杂俎凡出师遇深山无泉之处掘井一二丈不得水者可束蕴火薫之而密覆其上火烟不得出必寻泉脉隙处潜通即他山数里外泉皆能引而致之烟通则泉流矣　煮泉小品井味咸色緑者其源通海旧云东风时凿井则通海脉理或然也　陆树声清暑笔谈晨起取井水新汲者傅浄器中熟数沸徐啜徐潄以意下之谓之眞一饮子葢天一生水人夜气生于子平旦气未受胃脏冲虚服之能蠲宿滞痰渗以滋化源　潘自牧纪纂渊海井上种桃花落井不祥　葛洪方深井多有毒气五月五日以鸡毛试投井中毛直下无毒若廻四邉不可入　杨愼外集余尝侍先人知汝州见州治诸井皆以夹锡钱鎭之每井率数十千问其故一老兵曰此饶风沙沙入井中人饮之则成瘿夹锡钱所以制沙土也南史梁普通二年始平郡石鼓村地自开成井方六
　　尺六寸深三十二丈　异谢晦宅南路上有古井以元嘉二年汲者忽见三龙甚分明行道往观莫不嗟异有人入井始知是塼起作龙形　吴均齐春秋齐荆州城东天子井出锦于时士女取用与常锦不异经月乃歇　缉栁编少昊母皇娥宫侧有井曰盘灵帝与皇娥宴于宫帝子命江妃歌冲景旋归之曲盘灵之神吹箫以和之故至今号井神曰吹箫女子　酉阳杂俎井鬼名琼　白泽图故井之精曰观状如美女以其名呼之即去　初学记井甃聚砖修井也　颜师古汉书注井干者井上木栏也其形或四角或八角　王凤稑名物通银牀井栏也古诗后园凿井银作牀金缾素绠汲寒浆　水经注华林园中有古井悉以珉玉为之缋石为口工作精宻　鱼豢魏略明帝九龙殿前为玊井绮栏　伽蓝记河间王琛置玉井金干以五色缕为绳唐书王鉷以宝钿为井干　五代史补髙郁用银叶防井其四方内外皆然谓之拓里　庶物异名疏梁元帝文玉臯不汲而银瓮满玊臯井上桔橰也　説文辘轳井上圆转木绠者也
　　诸井　博物志火井一所纵广五尺深二三丈在蜀郡者时以竹板木投之以取火诸葛丞相往观后而火转盛以盆着井上煮盐得盐后人以家烛火投井中即灭息至今不复然也　杨升庵集火井在蜀之临卭今嘉定地有之其泉皆油之则燃人取为灯烛　郡国志连浑府遥火山西有火井深不可见底炎气上升常若微电以草防之则烟腾火故名荧台　春秋潜潭巴火从井出有贤士从人起　水经注铜雀台北曰冰井台髙八丈上有冰室有数井深十五丈藏冰及石墨焉　元和志有一泉水名曰沙井绵歴古今沙塡不满水极甘美　嵩山记少室山有云母井出云母　羊头山记月支有井色如酒因名酒井　广志临卭有粉井得水汰粉则益光　汉书蜀多盐井　郭氏中记东方有柴都焉在齐国之山山有井深不测至春夏时雹从井中出出则败五谷人常以柴塞之不塞则雹为患故号柴都　洞冥记长安东七万里有云山山头有井云从中出若土德王则黄云出火德王则赤云出水德王则黑云出金德王则白云出木德王则青云出　安成记罗霄山有石井天旱祠之以木投井中即雨至井溢木出雨乃止也　荆州记宜都有风井夏则风出冬则风入　南康记雩都盘固山其有井大铜人常守之五十年一涌水起数十丈铜人每以手掩之　拾遗记频斯国有丹石井非人之所凿下及漏泉水常沸涌中有白蛙两翅常去来井上　后汉书东沃沮老説海中女国有神井视之輙生子　岭表録异绿珠井在白州双角山下昔梁氏女有容貌石季伦以珍珠三斛买之传云饮此水者诞女多美丽闾里谓美色无益以巨石塡之尔后生女虽端严形体不完　采兰杂志卓文君庭内有井文君手汲则甘香他人汲之与常井等至今尚存即文君井也　广州记郁林郡有石井半甘半淡潜通江波冬夏常盈名曰司命井　异物志庐陵城中有一井中有二色水半青半黄黄者汁取作糜粥皆作金色土人名汁为金因名金井　南史升明二年冬延陵县季子庙之北忽闻金石声疑其异凿深三尺得沸井奔涌若浪其地又响即复凿之复得一井涌沸亦然井中得一木简长一尺广二分上有起字曰庐山道人张陵再拜诣阙起居简文坚白字色乃黄瑞应图云浪井不凿自成王者清静则仙人主之　演繁露陈后主入景阳井隋军出之因号其井为辱井井口石栏有镌字曰辱井在斯可不戒哉其石理光莹可鉴仍有淡红漫布其上略如朝霞建康图经谓此之红者乃张孔二宫人脂泽所染也　酉阳杂俎景公寺前街中旧有巨井俗呼为八角井唐元和初有公主夏中过见百姓方汲令从婢以银棱碗就井承水误坠碗经月余碗出于渭河　元氏掖庭记有龙泉井玛脑石为井牀雨花台石为井甃香檀为葢离朱锦为索云母石为汲缾
　　桥
　　王应麟玉海古者辰角见而雨毕则除道天根见而水涸则成梁者造舟为之未有桥之名也　朱弁桥记造舟为梁见于诗而杠榷徛彴杂出于子史若桥之为名则始于商而独着于周书逮秦汉乃各冠以地或因水而称　三辅黄图横桥以象牵牛　説文桥水梁也榷水上横木所以度也亦曰彴今谓之畧彴东楚谓桥为圯　诗大雅造舟为梁注造至也谓从舟至舟相编为桥即今浮桥　广志独木桥曰榷　尔雅疏隄一名梁一云即桥也以木为之一云以石絶水石杠一名徛聚石水中以为歩渡彴也广雅云徛歩桥也或曰今之石桥一石絶水者为梁　名物攷説文云石矼石桥也俗作杠从木十月成津梁则梁为在津之桥梁也今云舆梁者葢桥上横架之板若车舆者故谓之舆　山堂肆考绳桥以竹索为桥驾虚而渡名曰绳桥又曰笮桥李膺笮桥赞复引一索飞縆杙阁其名曰笮人悬半空渡彼絶壑　词林海错太公六韬天浮铁螂用以飞江谓飞桥也　段国沙州记吐谷浑于河上作桥谓之河厉长一百五十歩勾栏甚严饰　事始桥上级谓之鴈齿　杂志桥柱下横木入沙中者谓之蹲鸱　晋书成都王頴屯河南阻清水为垒造浮桥以通河北以木函盛石沈之以系桥名曰石鼈　汉文帝纪诽谤之木注服防曰尧作之桥梁交午柱头也应劭曰桥梁边板所以书政治之愆失也　啓防记注天台山去天不逺路楢溪溪水险清冷前有石桥路径不盈尺数千丈下临絶冥之涧唯忘其身然后能济　三齐要略秦皇于海中作石桥非人功所建海神为之柱　三辅旧事秦造横桥汉承秦制广六丈三百八十歩置都水令以掌之号为石柱桥　三辅黄图秦始皇造渭桥重不能胜乃刻石作力士孟贲等像祭之乃可动　夷坚续志赵州石桥为鲁班手造极为坚固意谓今古无第二桥矣有张神乘驴过桥动欲倾鲁班在下以两手托定而坚如初至今桥上有张神乘驴痕桥下有鲁班两手托迹朝野佥载赵州石桥甚工磨礲宻致如削焉望之如
　　初日出云长虹饮涧上有勾栏皆石也勾栏竝有石狮子龙朔年中髙丽谍者盗二狮子去后复募匠修之莫能相者至天后大足年黙啜破赵定州贼欲南过至石桥马跪地不进但见一青龙卧桥上奋迅而怒贼乃遁去　泉南杂志泉州万安渡洛阳桥案址于渊酾水为四十七道梁空以行其长三千六百尺广丈有五尺翼以扶栏如其长之数又盘光桥自洛阳桥东接凤屿屿在江中央上多田稠民居旧有石路潮落路出行者病之宋宝祐中僧道询募赀作石桥长四百余丈广一丈六尺比蔡端明所造洛阳桥长多四百余尺阔多一尺世知洛阳而不知盘光者葢以人重也　因话录尚书省东南隅通衢有小桥相目为拗项桥言侍御史及殿中久次者至此必拗项南望南宫也　开元遗事长安东防陵有桥来迎去送皆至此地为离别之地故人呼之为销魂桥也　初学记注上方有鬼桥陜城有鸭桥　合璧事杜重威朔州人契丹防鎭定重威用三脚木为桥过河击贼　事物绀珠壕桥桥以壕为准下施两巨轮推入壕轮防则桥平可渡又折叠桥壕阔用之两桥相接中施转轴
　　城
　　罗泌路史史记言黄帝为五城轩辕本纪言黄帝筑城邑而汜胜之书记神农之敎虽有石城汤池带甲百万然而无粱则不能守也是炎黄已城池矣石城之制既自神农则土城之作有不自伏羲乎　初学记淮南子鮌作城吴越春秋曰鮌筑城以卫君造郭以守民此城郭之始也　博物志禹作城彊者攻弱者守敌者战城郭自禹始也　月令孟秋之月补城郭仲秋之月筑城郭左三堵为雉长三丈髙一尺　公羊传方丈而堵
　　又五板而堵五堵而雉百雉而城　考工记城隅九雉以为都城之制　五经异义天子之城髙九仞公侯七仞伯五仞子男三仞　公羊传注天子之城千雉髙七雉公侯百雉髙五雉子男五十雉髙三雉　春秋説文天子周城诸侯轩城轩城者缺南面以受过也　白虎通天子曰崇城言崇髙也诸侯曰干城言不敢自专御于天子也　舆地提纲城为保民为之也城之制三堵曰雉长三丈而髙一丈也城上垣曰堞楼曰丽谯下门曰谯门无覆屋曰橹城外河曰池池无水曰隍城之小者曰堡或曰鄣曰垒有军屯处曰壁　释名城盛也盛受国都也郭廓也廓落在城外也　风俗通郭或谓之郛郛者亦大也　释名方城上垣谓之睥睨言于孔中睥睨非常也亦曰陴言裨助城之髙也亦曰女墙言其卑小比之于城若女子之于丈夫也　唐书马燧传设一门为谯橹注橹城上守御楼　三辅黄图长安城南为南斗形北为北斗形至今人呼汉旧京为斗城　崔豹古今注秦所筑长城土色皆紫　吴地记吴罗城作亚字形　南史梁武帝攻郢城夜郢城有数百毛人逾堞且泣因投黄鹄矶葢城之精也　梁四公记扶桑王宫内有水精城天未晓而明如昼城忽不见其月便蚀大志经大意初入海中至白银城次至黄金城次至
　　水精城次至琉璃城龙王各与明月珠
　　墓【附碑　华表】
　　名义考古者墓而不坟坟土起也亦谓之封封土陪益也檀弓若堂若防若覆夏屋若斧皆封之形也四周而平曰堂长而如隄曰防如大俎而垂曰覆夏屋仄而上鋭曰斧亦曰马鬛今亦多是　白虎通天子坟髙三仞树以松诸侯半之树以栢大夫八尺树以栾士四尺树以槐庻人无坟树以杨栁　公羊传宰上之木拱矣注宰冢也　杨愼外集国语管仲曰定民之居成民之事陵为之终是民之墓亦称陵也周显王三十四年赵起夀陵秦惠文王以后始称陵而民不得称　汉书注夀藏谓冢坟也称夀者取其久逺之意　后汉中山王传墓门前开道建石柱为梁乃谓之神道　西京杂记羡门葢冢中之门　物原伊尹始造墓宫　炙毂子秦汉以来帝王陵前有石麟石象辟邪石马之属人臣墓前石虎石羊石人石柱之皆以饰垅如生前之仪卫五杂组自周以后始有堪舆之説然皆用之建都邑
　　耳如书所谓逹观于新邑营卜涧之东西诗所谓考卜维王宅是镐京者而葬之求吉地则自秦樗里始然汉时尚不甚谈至郭璞始以其术显　广博物志墓铭或谓晋以前无有顔延年始为其制按吴志淩统卒权闻流涕使张承作铭诔则是三国时事也又汉西都时南宫寝殿内有醇儒王史长铭汉杜子夏临终作文命刋石埋坟前　广博物志齐武帝欲为裴后立石志墓中王俭以为非古或以为宋元嘉中顔延之为王球作墓志有铭自宋始隋得王戎墓铭为自晋始亦非是今世有崔子玊书张衡墓铭则墓有铭自东汉有之　白泽图故废墓之精名元状如老役夫操杵好舂呼之使人宜禾谷　水经注六安县故咎陶国也夏禹封其少子奉其祀今县都陂中有大民传曰公琴者即臯陶冢也楚人谓冢为琴　述异记阖闾墓中石铭云吴王之夜室也　杂记夏侯婴封公尝至东都门马悲鸣踣地不前使人掘之得石椁一枚皆科斗书以今文写之曰佳城郁郁三千年见白日吁嗟公居此室　旧唐书天宝十一载六月阌乡县黄河中女娲墓因大雨晦冥失所在至乾元二年六月濒河人闻有风雷晓见其墓涌出下有巨石上有防栁时号风陵堆　春明退朝録唐内人墓谓之宫人斜四仲遣使者祭之　唐书姚朂自作夀藏于万安山南原署兆曰寂居穴坟曰复眞堂剟土为牀曰化台而刻石告后世　路史于蓝田得尊卢之采于衡山得祝融之于长安得隂康之冢于肺山得华胥之封于峨嵋得黄帝之于雍得帝鸿之坋于云阳得少昊之堬于城阳得庆都之防于陈仓得娥眉之埭于商于得女英之垄
　　碑　刘熈逸雅碑被也此本王莽时所设也施其辘轳以绳被其上以引棺也臣子追述君父之功美以书其上后人因焉故每建于道陌之头显见之处名其文就谓之碑也　欧阳修集古録后汉以后始有碑文欲求前汉时碑碣不可得是则冢墓碑自后汉以来始有也物原晋武帝始置神道碑　礼祭仪丽于碑注君牵
　　牲入庙门系着中庭碑也　李绰尚书故实古碑皆有圆空【音孔】葢碑者悲也本墟墓间物每一墓有四焉初葬穿绳于空以下棺乃古悬窆之礼礼曰公室视丰碑三家视桓楹人因就纪其德由是遂有碑表数十年前有树德政碑亦设圎空不知根夲甚矣后有悟之者遂改焉　宋祁笔记碑者施于墓则下棺施于庙则系牲古人因刻文其上今佛寺揭大石镂文士大夫皆题曰碑铭何也　名义考今世所谓碑古无之七十二家封禅言勒石穆天子传言为名迹于弇兹石上可见者惟此而已士昏礼入门当碑揖则庙内之碑用以丽牲者丧大记天子用大木为碑谓之丰碑诸侯树两大木谓之桓楹檀弓注天子六繂四碑诸侯四繂二碑士二繂无碑则方上之碑用以下棺者臣子因于其上纪述功德今庙堂墓隧及诸创建碑林立而不知非古也　后汉书方者为碑圆者为碣　研北杂志北碑刻深谓之沟道　唐六典五品以上立碑螭首趺趺上髙不过九尺七品以上立碑圭首方趺趺上不过四尺若沦道素孝义着闻虽不仕亦立碣金石例三品以上神道碑五品以下不铭碑谓之墓碣　明防典五品以上许用碑六品以下许用碣庶人止用圹志公侯及一品碑螭首趺二品碑葢用麒麟三品碑葢用天禄辟邪竝趺四品以下竝圆首方趺髙低各有尺寸　洛中纪异绛州龙兴宫有碧落碑碑文成而未刻有二道士来请刻闭戸三日不闻人声人怪而破戸有二白鸽飞去而刻宛然　珍珠筝殿侧有魏泉堂碑其石莹彻宫中号玻璃碑　羣碎録宋太宗立郡国戒碑尔俸尔禄民膏民脂下民易虐上天难欺乃景焕野人闲语书中语也又云摘蜀王孟防之文按欧阳集古録戒碑起唐明皇特不见其词耳又云宋髙宗颁是黄庭坚书　魏志繁昌县授禅石碑中生金表送上羣臣尽贺　王晋书永嘉初陈国项县贾逵石碑中生金人盗凿取卖卖已复生此江东之瑞也　晋书戴逵总角时取鸡卵汁溲白瓦屑作郑碑复为文自镌之词丽器妙人皆惊异　李延夀北史秦王俊府僚佐请立碑帝曰欲求名一卷史书足矣何用碑为若子孙不能保家徒与人作鎭石耳
　　华表　物原周公始为华表　礼记公室视桓楹注桓墓前表柱也　説文桓亭邮表也徐曰表双立为桓今邮亭立木交于其端或谓之华表　集韵抵二兽名秉心甚灵葢忠直兽也今华表顶上者是　丹録华表汉书注作和表字林作桓表











</div>
    <div class="pagination">
<a href="格致镜原_page2.html">上一页</a><a href="格致镜原.html">1</a><a href="格致镜原_page2.html">2</a><span class="current-page">3</span><a href="格致镜原_page4.html">4</a><a href="格致镜原_page5.html">5</a><a href="格致镜原_page6.html">6</a><a href="格致镜原_page7.html">7</a><a href="格致镜原_page8.html">8</a><span>...</span><a href="格致镜原_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
