<!DOCTYPE html>
<html>
<head>
    <meta charset="UTF-8">
    <title>翰苑新书 - 第 91 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑新书 - 第 91 页/共 103 页</h1>
    <div class="content">　　张公荣进素定何待荐韩子谓已深知岂容辞逊聊借君重以为我荣伏惟某官学有渊源文穷根柢六馆正色早知同流合污之非决策两科略无东涂西抹之态有识推敬并游厚顔力易抟风仕不择地毫芒少试步武不凢某冐为此来宛如有约得议曺王生在幕吾复何忧有处士石洪为媒人方不弃平沙之防已聚旧社之鸥可寒毋足増髙适恐有玷丁丁伐木神其聴之和且平采采盈筐心乎好之喜不寐相期者逺遹观厥成
　　囘魏察推【国华】　　　　　　　郑雪岩
　　信在言前鸥盟敢背春囘腊里鹗表竟飞君欠合尖余宜备数伏惟某官淮人质直汉吏循良方今之立功名三边为重吾子之负才气一第可嘉任重之材当厚扶持致逺之器宜自爱防更坚所守当大其成某奉尺五符逢二三友幕中之辩有异席上之珍可遗约之嵗寒于以露荐由之果求之艺从政夫何有哉惠之和夷之清立节有如此者相期之意有味斯言
　　囘新赵判官　　　　　　　　方秋崖
　　子及吾门恍庐山其昨梦君望此府寻秀水之胜游乐哉斯逢宁不予助伏惟某官祥麟质粹题防名香爱莲同者何人肯涴出朱而入墨思棠而况其子共欣泛緑以依红何幸驹之竒来赞雌堂之老某甫宅乃牧辱贶以书清于玉壶氷防言近只赠我锦绣段何以报之论心匪遥竢面并谢
　　囘车判官　　　　　　　　　王轩
　　秋菊有佳色何意为州春山多胜游方幸从事无若羮莼之梦已告熟瓜之期伏惟某官驾千秋而有声囊数萤而自照观所到处不骚国则诗乡翩其归来繇辟雍而册府独念雌堂之老守失兹辩幕之竒人某生而草茅久矣荆棘大丈夫有芒角政坐此愚文章士妙语言愿以为颂犹及半面共论此心
　　囘杨推官　　　　　　　　　方秋崖
　　柳生吾肘何意乎人世间竹剖尔符所赖者贤从事曽识庐山之面幸同君子之寮伏惟某官清乎玉谿之英确然铁砚之志依芙蓉幕画诺甚髙颛翰墨林腾踏非晩防齐飞于五凤将迅召于一防某生而草茅老矣荆棘别去十寒暑但嗟今我之衰聿来双缄藤喜有故人之在使予坐笑时乃之休
　　囘郑推官　　　　　　　　　危巽斋
　　三刀为州幸戍期之涓吉一贤在幕喜王事之协恭尺书冩心千里对面伏惟某官璠璵伟望枢纽名家游刅发新硎畧无凝滞啖蔗入佳境宁复淹囘闻赞画之从容谅古今之练达伫腾荐剡径上夷途某久矣知名于焉聮事念痒疴之举切悉已周知况脉络之相闗可忘忠吿
　　囘魏知録【必昌】　　　　　　　刘后村
　　都曺赞画固殊蛮府之参军驿使传书首访漆园之傲吏肃容而读舞手不知恭惟某官有是天才辅以学力昔大君子策勲翰墨之塲以甲科郎标名忠义之传丹桂之芳传子羽林之典録孤粤从妙龄已着华问至今岊江之俗犹言少府之清曷不登畿肯来纠郡阮生趋府信知语掾之独贤龚守还朝防与议曹而同拜某身投岩壑景薄崦嵫夫何幕下之名流尚记漳滨之病叟铿鍧雅奏粉黛丑顔子宁不嗣音我老既难趋于宾谒余方有公事君忙未必喜于客来聊课芜词少酬藻思
　　囘郭知録【伯长】　　　　　　　李梅亭
　　对北堂之马耳自昔通家问南山之凤雏乃今补掾贻书勤甚唤梦凄然恭惟某官诗礼磨礲典刑服袭饮氷食蘗不忘先训之勤敛板折腰犹待纠曹之次三语之机相契五章之剡何难某星且拱辰日将入酉伏波床下敢当盛意之勤渠子陵台边或恐归舟之邂逅
　　囘权知録　　　　　　　　　方秋崖
　　久于家食岂御牧材孰与郡谋有纪纲掾窃自意雌堂之幸必毋忘鞠城之铭伏惟某官南渡故家东滙竒气于今几代尚余贸肃之风有友五人行着通明之籍天报之福世传以忠某生而草茅老矣荆棘忽相从于春水同君子寮使毋至于秋荼则执事责行矣胥晤敢无脩容
　　囘黄司理　　　　　　　　　方秋崖
　　雌黄多暇无笔脑风犴狱皆春有墨曺在亦颇哀于老子勿尽诿于斯人伏惟某官楚东之英斗北之望惟刑其恤能尽心者吾儒乎非知之艰谅反手而仁民矣遄飞五凤何负一夔某生而草茅老矣荆棘忽相从于春水同君子寮使毋至于秋荼则执事责行矣胥晤敢无脩容
　　囘司马司理　　　　　　　方乌山
　　芹宫聊耳有慙方山子之风李掾佳哉况是洓水翁之裔亟薫子墨祗叙寅恭恭惟某官仕学两优人门俪美昔元祐相方卨夔伊傅而无慙繄司马家何王谢崔卢之足道肖其风烈在此云礽文献染濡之深典章阅习之久便合对殿陛而纳甘棠之笏奈何屑州县而制芙蓉之裳然而积多者报丰施遐者登骤盛徳百世之祀岂欺我哉能活千人者封行将见矣伫由樵水径上笋班某寡与世偕甘居人下一行作吏嗟本志之已非独欠为师抚平生而自笑讵图寂寞获接贤豪君子若人岂曰三尺法而已达者之后谨奉一瓣香以从依倚方新掞裁靡竟
　　囘赵司法　　　　　　　　方秋崖
　　昌黎坐处宁容祈下之病夫山谷诗中曽识州之司法惠而好我翩其有书某官宛为国珍所谓赵玉以三尺从事已薄矣政赖仁言得五章荐进其归乎式遄班引遡防已久骞迅必髙某生而草茅老矣荆棘忽相从于春水同君子寮使毋至于秋荼则执事责惟刑之恤时乃之休
　　囘赵司戸　　　　　　　　方秋崖
　　毛髪衰残孰为民长生齿繁息是在版曹岂无仁人之言告以此邦之瘼伏惟某官诗书厚泽忠义故家当日四夷詟澹庵之一疏至今几代茂世阅于诸孙谅交公车之章遂着通闺之籍某少所谐可久于废闲何意惊猿忽相从于绣水聿来烹鲤思亟奉于绪言敢无脩容行矣胥晤
　　囘李司戸　　　　　　　　　方秋崖
　　吾榜得人最盛喜并英游淮南从事多贤雅闻精选公望久矣我心写兮恭惟某官世传仙学之根家有甘棠之笏逐斸广寒桂妙秋月以摛毫跃马看长安花鄙春风之得意肯聴边头之鼓角小试胸中之甲兵蠢尔蛮荆为大邦讐是亦儒绅之耻越厥疆土肆于先王愿言民版之繁某平沈半生晚得一第鳣堂夜午甘同郑老之襟期防塞秋寒何补乌公之幕府叹毛锥子其安用寻遂初赋而欲归适千里者喜见似人肯隔同年之面烹双鱼而中有尺素觊论畴昔之心











　　翰新书续集卷十八
　　钦定四库全书
　　翰新书续集卷十九
　　教官类
　　贺台州髙教授　　　　　　陈筼牕
　　显奉涂芝荣司采藻越王山上仰文星炳烂之光刘郎洞边有教雨沈浓之润虽阘茸未谐于凤覩而掀昻已想于鸢飞敬以寸忱陈之尺剡某官精神灏噩咳唾春秋畴昔飞鸣在贾谊见称之嵗是何濡滞倍释之不调之年虽久屈而伸者斯道之常然以退为进者君子之学有孤风特操故能嵗寒而柏后雕有隆寛大和故若水流而心不竞迨险阻艰难之歴尽乃功名富贵之鼎来勿谓冷官犹胜俗吏矧此邦号学者之冀北而得师乃儒流之指南唤起惰偷挽囘醇雅佩衿晨入青青乱和璵之云灯火夜陈耿耿映栖楼之月斯文有立吾道自尊只虞促召于老成不使久安于恬适某已疲文织颇悟道耕鞭志萤牕甚欲尾前脩之故纵程鹏海则已为余子所先命压头其奈何笑视舌而徒在幸昔日黄堂之奬予乃累年绛帐之顾知拔之布韦畀以领袖虽公论尚防于见録而私懐祗极于自怜幸有宗工为之真镜韩魏公之知永叔或比以昌黎而无疑陈后山之徳南丰虽更遇东坡而莫夺永言祈向不既编摩
　　上贑川黄教授　　　　　　戴象麓
　　枌杜聮隂曽拜鲁山之眉宇花封叨警复依阙里之肩墙喜将趋丈席之隅乌敢缓尺牋之敬恭惟某官士林冠冕名阀珪璋胸中三光五岳之浑全笔下千兵万马之驰骋冲和丰度籍甚山谷先生之清标典雅词章宛然白石夫子之丛稿早游校庠序之地优居俊选造之流谓宜濶步于蓬莱尚尔囘翔于芹泮睠惟章贡之地素号文物之邦非郑老之道出羲皇曷居氊席必董生之学探游夏始下经帷暂烦绛帐之临以慰青衿之愿巍然养望不妨赋檐花夜雨之诗展也逢时当即播阶药春风之咏某竹蒲素习桑梓晩生滥叨一第之微仅慰双亲之望不耻折腰而作尉惟知俯首以事贤千里微踪幸迩郑乡之仁庇一分余润仰祈鲁泮之恩波依向有余揄不足
　　通交代王教授【日新】　　　　　方乌山
　　鳣集告祥少驻木天之轨鲤烹得信言脂樵水之车安能有式于大夫国人独善受教于先生长者敬裁短讷徃贽崇严恭惟某官羲献家风畤郊世谱举幡而闭空舍主士者之齐盟搢笏而诵阿房为词人之独步意其杰出必也怒飞曽谓广寒之仙不嫌独冷之职以采藻采芹之乐地寓刈蒌刈楚之盛心阅歴眼髙友其邦士之仁者作成意濶得夫英才而育之弦歌之最冠于瓯闽衿佩之盛侔于邹鲁厥今上崇文治相用耆儒凢一时清望之官多六馆知名之士况后学仰之如北斗宜诸公推之于青云滴露研朱暂了灯牕之课凌青遡紫穏为渠观之游添成美谈突过近比某少孤多难未老先衰方为举子时通国吠宗元之雪及对大廷后夫人笑刘蕡之风自合为收声息影之图乃辄居召閙取谤之地姑禄仕耳如教法何念童年及从诸老游而执事乃我丈人行何止踵芳规之遗后尚将徼大惠以居中冐然以前恃此无恐慕金茎之髙趣奈驱于贫闻辅嗣之微言倘医吾俗其为依向莫究掞裁
　　通兴化许教授【文岳】　　　　　方乌山
　　锡命枫宸横经莆泮曾到广寒之髙处桂籍犹香不嫌独冷而此来芹宫何幸文章増气衿佩属心恭惟某官胸着千年眼空九有山川气王是生殊尤杰特之人师友功深耻为揣摩迎合之学速化若淹于骥足奋飞行夺于龙头人亦有言将放京官通判之例公则求志仅注方国博士以归观其不卑小官所以养成大器甫锦旋于行李俄檄报于缩瓜非天之欲相道欤是邦也信得师矣维莆介福泉之郡乃古称邹鲁之乡其如此年寖失旧观羣数十士而饭争怒若讐列十三斋以居荒凉如驿屈衣冠而侪厮之伍化诵而粘墙壁之文学职只以媚贵权月课反以便贩鬻遂令佳士各懐鄙夷学校之心至使儒宫殆成斵丧人材之地叹采藻之风安在视鞠蔬之世几希虽轮奂之更新奈污染之滋甚不图海峤暂屈天仙固尝改易辙为之何特角词习艺而已喻于利必使喻于义化其习莫若化其心使昌黎之笑无从而孝先之嘲不作相接仁义少生氊坐之光素定功名必验凤池之梦某谫材陋识单见浅闻学造小成非不闲家庭之训年几而立依然习屋之文何期沈利欲之波乃及识师儒之様黄饭白袍亦识可耻缟衣綦巾岂不自娱融之徒有数百人岂敢侪于髙第防之撰异二三子倘时聴于雅言狂简词穷皈依心切
　　代通兴化陈教授【如晦】　　　　方乌山
　　恭审迂轨蓬山横经莆泮人士数百辈久钦重席之声才名三十年尚作无氊之客在先生可谓屈矣而斯文抑何幸耶不能借客卿以鸣胡取在弟子之列恭惟某官士林威凤学海老龙观其不诡于圣人类是师友孔孟使之可行于天下定是妾妇仪秦粤从身跻膴仕以来不知世有速化之事后来举子固多分竹以乗轺向日门生久已持荷而簪笔嗟诸公之衮衮任此士之防特立独行固其官之拓落难进易退然此道则光明虽陋邦介在福泉而多士号称邹鲁孰羞吾党顿失旧规杯饭脔肉之微争如讐敌季课月程之际谤甚丘山庸庸者流滔滔皆是岂无佳士类有鄙夷学校之心遂使文宫反为斵丧人材之地叹采藻之风安在视鞠蔬之世几希不图溺利欲之波乃及识师儒之様是必讲明经术而文风古整顿规矩而士习淳渊源醖借足以仪型议论风旨可以淑艾使孝先之嘲不作而昌黎之笑无从居广文馆为人师何妨独冷有羣玉山待公等即上太清某笔砚腐儒箕裘末裔勉勉小成之学徒有此心骎骎而立之年竟成何事幸逢哲匠得齿诸生岂敢较课试之得失而计廪稍之有无实喜观道徳于前后而议论于左右黄饭白袍之留滞自亦耻之缟衣綦巾之逶迤可与进否其为狂简不尽依归
　　通李教授【以称】　　　　　　　方壶山
　　随羣上偶同鴈序之登学制穷山幸广鸮林之防傥扳援之肯许毋清浊之太分某官地占四明门聮三秀父如龙兄如虎伯吹埙仲吹箎舍选积优胪传髙唱斯皆造物之至靳多取世间之美名深夜辩经至彻声于四外同时载道各分教于一方公所辱临汀为稍僻其质淳告以善道其体陋鼓之雄词相望三州就最士风之懿行聚两学不逃家论之公某本是北人生于西外逢塲不勇宜堕冗流请邑无名自怜左计浑成俗吏慙见师儒令尹仁矣乎未敢子文之信前言戏之耳愿求夫子之褒先羾尺牋行趋丈席
　　通武冈陈教授【震】　　　　　李梅亭
　　造托湘流疑已就碧油之幙延縁巫水乃闻还绛帐之纱愧执讯之已稽盍通名而告至恭惟某官学探千载文擅一家声摩殿前曽三诵阿房之赋礼罗幙下顾载歌泮水之诗兹闻交章行即陛觐紫星好学正尔恢天网之收黄阁收贤防亟劝露门之讲州县徒劳人耳将相宁有种乎某垂老无闻甚愚不肖向者诲诸生于馆下要是牛溲兹焉试别驾之治中亦非骥足不曰丞哉之余负亦惟善者之吾师倘谐半面之期亦胜交臂之失监州无蠏恐非直杯水之官广文有氊幸或作数旬之客
　　通权教蔡佥判　　　　　　　方秋崖
　　挹芝眉于鹤府曽论师学之同木舌于鳣堂式借賔僚之重得君为代告我以情盖将绸缪朋友之交其必脱畧世俗之外云胡不喜久已相知恭惟某官得中郎之异书摛君谟之妙墨尝袖周官而独徃岂惟识河汾王氏之传欲起汉儒而与言当尽得洙泗圣门之蕴方其披琅玕以呌阊阖谓宜跨元圃而登昆仑奚为环滁山水之间肯寻欧阳文字之乐依芙蓉于俭幕漫穿从事之衫采芹藻于鲁宫每重博士之席于以见斯文之寄其或舍吾曺而谁遄有玺函置之渠观某粤从雨别坐想风期思昔老先生几眼空于四海每评诸弟子仅齿及于数人顾惟见收于犇北之余亦曽未快其图南之适推一夔于别省鸡失旦而始鸣侪八恺于甲科鸿遇风而犹却孰为幸防辱在交承有嘉益友之分深敢叹广文之官冷山行六七里想未寒鸥鹭之鸣云飞九万程恐莫企鹍鹏之化愿闻一语谨已三薰
　　囘蔡教授　　　　　　　　郑雪岩
　　起家与郡方虞保障之难在泮得人却喜寅恭之共有来飞翰良佩髙情伏惟某官以文发身有志行道平生问学将发挥事业之间到手功名却肯驻尘沙之地豪芒少试逺大可觇宁患荆舒之莫惩自见莱人之坐却一贤而制外侮夫复何忧千里而遇故人若为之喜某自量老钝已分退闲方懐江东日暮之思忽共塞北风寒之防班荆而论时事方切于懐撃楫而清中原谅同此志率尔具报莫既欲言
　　囘方教授　　　　　　　　方秋崖
　　得乎天子为诸侯胡然易播岂无他人我同姓幸甚识荆方抱遗经更容通谱恭惟眼空四海胸着千年佩明月冠切云幼余好此竒服排阆风倚阊阖蹇谁留兮中洲岂其碧玉之环自可青藜之杖何讵焚砚差间读书二三子以我为隠乎言观芹泮九万里则风在下矣径上蓬峦某及尔为僚所愿则学何与韩同姓为近而况宗盟顔子禹易地皆然敢忘经训
　　囘程教授　　　　　　　　方秋崖
　　某顽不可镌愚而自用视人之溺真若同舟之遇风谓我何求宁知隣国之为壑遽见劾于贾傅颇无负于庐君虽失一老兵得一老兵意庙堂不以为罪矣然违吾崔子又吾崔子舍田园亦将安归乎有来贺言无斁感着
　　囘本军吴教授　　　　　　戴象麓
　　伏审疏荣芝检典教芹宫学道爱人虽尝佩圣门之教以经饰吏今幸覩师匠之模帝遣公来天为仆设恭惟某官治声第一经术少双以心传曽子之心所学得顔氏之学题千佛经而早驰隽轨作三语掾而蔚有休称方种徳以钦刑又助君而明教盖张南浦之风猷如在而周濓溪之衣鉢尚存暂借文衡上续道脉小子皆有造乐依鑪锤之功先生自此升大作栋梁之用不待暖席伫见予环某朴矣无庸冐焉学制从事俎豆而困于军旅劳心保障而加之蠒丝嗟哉鼠技之已穷幸甚鳣堂之伊迩全资甄就庶获璧全一卷之书必立师愿安承教十室之邑使为宰或可图终颂祝之私编摩罔既
　　囘白教授　　　　　　　　李梅亭
　　下车闻庠序之教亟欲引贤积阅限铨选之文甫能剡奏是亦公举何费属辞恭惟某官行无疵瑕学有源委繋堂下之马安能郁郁以久居钓海上之鳌行即飘飘而髙举聊助鼓旗之噪何勤珠璧之投某爱莫助之顔之厚矣引鼎不程其力聊复露章推毂有味其言更祈强学
　　囘王教授　　　　　　　　　李梅亭
　　八公同辰推荐贤之毂一第溷子寒坐客之氊辄用名闻何勤私谢恭惟某官粉省佳士词塲隽人何蕃貌不任其心而名焯焯仲舒言有用于世其对洋洋鸮既集于泮林凤当巢于阿阁平昌足矣况有李翺之言翁归不私何害山阳之托吾徒得君重耳子亦来见我乎某过辱临存更勤贲况扈甘泉之八十一乗殊愧所防登凌烟者二十四人更期自勉
　　囘陈教授　　　　　　　　　危巽斋
　　一马二童方谋趋郡双鱼尺素遽辱贻缄下问然髙情厚甚伏惟某官虞庠隽选汉殿英游懐明月佩连城久翔文价朝天津夕西极合在周行顾迂芸阁之贤再职芹宫之教惟今闽粤之地若古洙泗之郊有来学校之英率是山川之秀咏归沂水共推夫子之循循腾上云衢行继诸公之衮衮某屏藩所寄政教是兼倘田里有愁叹之声敢忘己责使城阙无佻达之习则赖陶成
　　囘泉州陈教授　　　　　　真西山
　　泉山缺守猥及陈人頖水有师夙称名士所遭幸矣何喜如之某曩自乗轺来叨分竹仅守孔门节爱之训曽微汉吏牧养之材二千石之分忧昔已惭于理效十六年而申命今复被于恩光当民生憔悴之余与郡计殚残之后刅恢恢而余地犹费支吾技断断以亡他若何经理倘非赖僚友多门之益未易副圣明使过之求伏惟某官直谅之资通明之识必有讲画以助设施社稷人民正欲观于为学文章政事勿自限于殊途
　　囘沈教授　　　　　　　　刘后村
　　牛驾出闗久慕周柱史之去鳣堂开卷不知汉博士之来曽执贽之未遑辱顾庐之甚宠恭惟某官今之巨擘古之誉髦心鄙雕虫之文世守感麟之笔仲尼既殁昭垂衮斧于策书介甫何为诋曰断烂之朝报絶学传东周之耆哲微言接西洛之大儒诞啓孙枝相辉奕叶惟三传束阁上之久深探遗经当诸生立馆下之初愿闻精论避席而请堵墙以观必有以新啖陆训诂之陈言扫舒科举之陋习岂惟逢掖共尊明复之书将见细旃亦读康侯之传某少才涉猎晚益惰荒禁漏宫莲徃事类优塲之散长锄短笠暮年为老圃之归属逄开绛帐之时恨不在青衿之列朋逺来学时习良惬素心我不徃子嗣音宁忘私淑
　　与卜京教　　　　　　　　　王臞轩
　　正坐横经公方见士于芹泮低头入幕仆来依人之莲池宦游清浊之虽殊官期先后之不逺敬裁鲤素徃白鳣堂恭惟某官早以文鸣纷其内美胸次贮氷壶之瑶璧笔端垂金薤之琳琅学易通神三画曽吞于天上著书拟圣六丁屡下于人间舍选芬芳科名岌嶪直上宜薇阶之侍斜飞亦藜阁之游惟神京学校之崇在天子辟雍之侧天下攀鳞附翼之士多游其间年来凌青遡紫之班皆由此选必得哲匠以主斯文肘后良方不惟授诸生速化之术心中有印抑将续正学未坠之传多士填然附之先生自此升矣夹袋之纪人物简注方新台阁之继诸公经纶可展某辛苦一第间闗十年读相牛之经分甘袯襫圆得鹿之梦误缀簪裳平生耿耿者犹存与时落落乎难合初筮经行于湘水正欲娱亲至今怅望于衡云不堪囘首京幕戍期之已迫书生宦谱之未闲若何免司败诛所恃有师儒在短才有限岂堪飘风草檄之忙暇日游从共和细雨檐花之句
　　与潭州施教授　　　　　　　王臞轩
　　正坐横经公方有味于芹泮低头入幕仆来依人之莲池与其谐防鹭于簿书之尘孰若从鱼鸢于名教之乐固知清浊不等所喜臭味则同某官早以文鸣纷其内美词坛驰骋见称一钓之连鳌舍选芬芳端是三年之走马亦既振铎于信水便合濶步于道山相君掺袂以愿留执事掉头而不住复挈绛帐来幸青衿登邺侯之堂而访遗书沈酣今古酌醽醁之酒而发孤唱弹压山川风斤一运而成弃材丹砂九转而苏废疾谁不愿荐居然青剡之鼎来人亦有言贮以玉堂而后快如某者弱惟殖学贫亦卖文词塲曾被于百疮仅收末效宦海方航于一第未识前津虽平生之书癖难医恐从此为吏氛所蚀有师儒可以亲炙庶么麽得所依归想从容教戒之余皆画诺笑谈之助书生习懒岂堪飘风草檄之忙暇日从游共和细雨檐花之句
　　与真州陈教授　　　　　　刘后村
　　诘禁圜扉愧浮沈于俗吏横经泮水喜亲炙于胜流行矣抠衣斐然通贽某官褆身肃括造理精微读九丘八索之书学尤博古黜诸子百家之説意在尊经早颉颃多士之邦复遭值右文之世借使玉堂之小却亦当金马之斜飞曽谓冷官尚淹先达政惟俎豆乃军旅之宜闻设有甲兵以仁义而可挞谅讲明之不辍致鄙暴之自销稍变鞠蔬复令采藻士有所式先生何恨于氊寒道之将行夫子岂容于席暖某承家不竞涉世至迂耕汾上之田可支饘粥遮长安之日误弃钓竿妻孥当丰岁而啼饥士友问何官而触热预薰心于丹笔徒矫首于绛帷赋王粲之从军虽无才思过子云而问字幸有师资










　　翰新书续集卷十九
　　钦定四库全书
　　翰新书续集巻二十
　　县宰类
　　通王知县　　　　　　　　方秋崖
　　天各一涯几费池塘之春梦地方百里适分邻壁之夜光矧同班飞太史之鳬敬慿椟传故人之鲤时其后矣喜则跫然恭惟某官落霞孤鹜之词英惊云游龙之墨妙斗以南斗以北独髙奎宿之躔江之西江之东两赞使星之幙曩闻画诺备极拊摩于以知寳婺之源赖有此玉山之秀昼帘之寂夜戸自恬大夫曰贤何乃奏瑶琴于五柳之县天子有诏尔其锵琼裾于万笋之班某一拜以还几年于此方买犊丛山之底谁念吾民之最穷想停骖野驿之寒曾入君侯之太息敢不三沐愿闻一言尧舜为吾君民毋忧掣肘鲁衞之政兄弟翳欲比肩翘企金相庶几玉我
　　通赵知县　　　　　　　　方秋崖
　　搴绣衣之幕快覩匿犀绾墨绶之章聿来仪凤恍星辰之在望曽日月之几何恭惟某官早游诸老之间深造吾道之妙以所学乃孔周之学要不在乎文墨议论之工谓此心即尧舜之心自可寄以社稷人民之重曩窥画诺备极抚摩揽辔而志澄清虽古人无及者下车而问疾苦岂今日独忘之于以知凋邑之有瘳私窃与吾民而相贺愿言飞骑式徯交某五技已穷百为皆谬田芜而荒菊径但欲赋归去来兮之辞县古而出槐根讵敢作居无几何之计彼有成于堕甑仆方窘于胶舟歘闻鸾鹄之掀腾信知骐骥之超越旧令尹必告新令尹谅不胜父母之仁今将军安问故将军所觊笃子孙之契惟日为嵗遡风有懐
</div>
    <div class="pagination">
<a href="翰苑新书_page90.html">上一页</a><span>...</span><a href="翰苑新书_page86.html">86</a><a href="翰苑新书_page87.html">87</a><a href="翰苑新书_page88.html">88</a><a href="翰苑新书_page89.html">89</a><a href="翰苑新书_page90.html">90</a><span class="current-page">91</span><a href="翰苑新书_page92.html">92</a><a href="翰苑新书_page93.html">93</a><a href="翰苑新书_page94.html">94</a><a href="翰苑新书_page95.html">95</a><a href="翰苑新书_page96.html">96</a><span>...</span><a href="翰苑新书_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
