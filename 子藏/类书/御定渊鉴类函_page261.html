<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 261 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 261 页/共 320 页</h1>
    <div class="content">　　右端之铭曰无行可悔后左端之铭曰一反一侧亦不可以忘后右端之铭曰所鉴不逺视尔所代　尚书曰伯相命士须材狄设黼扆缀衣牖间南向敷重篾席黼纯【孔安国注篾桃枝竹也黒白之缯以纯縁也纯音准】西序东向敷重厎席缀纯【厎蒻华也缀杂防也】东序西向敷重丰席画纯【丰莞也】西夹南向敷重笋席纷纯【笋篛竹也纯黒縁也并天子朝燕之坐】　増左传仲尼曰臧文仲不仁者三废六关下展禽妾织蒲【家人贩席与民争利】又曰晋赵旃夜至于楚军席于军门之外使其徒入之原晏子春秋曰景公猎休坐地而食晏子后至灭葭
　　而坐公不恱曰子独席何也对曰臣闻介胄坐不席狱讼不席狱戸不席三者皆忧也臣故不敢以忧侍坐公曰善令人下席曰大夫皆席寡人亦席　増又曰景公饮酒移于晏子晏子曰夫铺荐席陈簠簋者有人臣不敢与焉又移于司马穰苴穰苴曰铺荐席陈簠簋者有人臣亦不敢与焉　原吕氏春秋曰衞灵公天寒凿池宛春諌曰天寒起土恐伤民公曰天寒乎宛春曰公衣狐裘坐熊席陬隅有灶是以不寒今民衣敝不补履决不纽民则寒矣　庄子曰申屠嘉兀者也与郑子产同师伯昏瞀人合堂同席而坐　韩子曰孟懿伯相鲁食不二味坐不重席　増又衞嗣公时有人于县令左右令发褥而席弊嗣公令人遗席曰吾闻汝发褥而席弊其赐汝席县令大惊以君为神　原又曰赵简子谓左右曰车席泰美夫冠虽恶必戴之履虽善必履之今车如此其大美也吾将何以履之且夫美而耗上妨义之道　礼记曰哀公命席孔子侍曰儒有席上之珍以待聘　说苑曰孔子困于陈蔡之间居环堵之内坐三经之席　増檀弓曰仲尼之畜狗死使子贡埋之曰丘也贫无盖与之以席　皇甫谧髙士传曰楚老莱子亲没隐蒙山之阳以木为牀蓍艾为席　原史记曰苏秦激张仪令相秦以马荐席坐之　又曰陈平以敝席为门　増汉书曰文帝以莞蒲为席　原史记曰任安与田仁俱为衞将军舍人居门下衞将军从此两人过平阳公主家令两人与骑奴同席而食此二子拔刀裂断席别坐主家皆怪而恶之莫敢问也　汉书曰宣帝时侍中中郎将张彭祖少与帝同砚席而书　増又曰赵充国屯田金城奏曰信威千里如从枕席上过师　汉光武纪曰侧席幽人　原东观汉记曰更始至长安止前殿郎吏以次侍更始愧恧俯刮席与小常侍语　増又曰来歙征隗嚣径至略阳斩嚣守将金梁因保其城嚣乃悉兵围略阳筑堤灌城歙固守矢尽发屋断木为兵上自将上陇嚣众溃走于是置酒髙会劳赐歙班坐絶席在诸将之上　原又曰王常为横野大将军位次与诸将絶席　又曰宣帝建武元年拜御史中丞上特诏御史中丞与司隶校尉尚书令防同并专席而坐故京兆号曰三独坐　増又曰邓训于闺门甚谨兄弟莫不敬惮诸子进见未尝赐席接以温色　又曰郭丹师事公孙昌敬重常持蒲编席人异之　原又曰黄香家贫躬执勤苦尽心供养暑则扇牀枕寒则自温席　増又曰赵丙有术曽至渡头求船不得乃布席于水而坐呼风乃过　原又曰张禹为太傅尚书邓太后以殇帝初育欲令重臣居禁内乃诏禹与三公絶席　増髙士传曰严君平成都市卖卜诏征不起蜀有富人罗仲与君平善问何以不往曰无车粮仲即与具车马粮料君平曰吾病有余非不足也我有余而子不足也我有余而子不足奈何以不足奉有余也仲曰吾一席直万金子无担石乃云有余谬矣　谢承后汉书曰衞良字叔贤拜尚书令病罢官还家家无完席賔客省之者坐桑下谈论饮水去　原又曰汝南薛惇字子礼为北海长史家贫坐无完席妻曰君无俸禄给子孙复无完席耶惇以善席与妻自坐其败者妻惭不敢复言　増会稽典録曰隆脩字奉迁为豫章太守防事荐编至絶不改以羣俗不整常卷坐席唯徐穉李贽数诣问乃待以殊礼　原汝南先贤传曰郑敬字鸿卿以茅葭为席常随柳之阴　谢承后汉书曰许敬字鸿卿时吏有诬告者防于县令坐敬拔刀断其席曰敬不忍与恶人同席世说曰魏管宁与华歆同席读书有轩冕过门者宁
　　读书如故歆废书出看宁割席分坐曰子非吾友也増文士传曰吴议郎张纯与张俨朱异共诣骠骑将军朱据据闻三人才名告各为赋然后乃坐纯乃赋席曰席为冬设簟为夏施揖让而坐君子攸宜　晋书曰王浑为将军鎭寿阳虚怀抚士坐无空席　晋建武起居注曰立敬后庙荐席不用緑縁　晋书简文帝纪曰帝少有风仪善容止留心典籍不以居处为意凝尘满席湛如也　钟元良吏传曰吴隐之字处黙鄄城人转广州刺史返舟之日惟身而已宅有茅茨六间坐无完席以蓬为屏风　捜神记曰罗威字德行性至孝母老天寒以身温席而后授其处　前燕録曰髙祖廆年十五出避难追者急走避民家入其屋以席自障追者入屋发视无所见遂免　吴均齐春秋曰刘璡字子敬耿介好礼尝与故人共车于津阳门内见一女子姿容甚丽盼睐之璡因抽坐席悬车中以隔絶之其正如此　梁柳庆逺从兄世隆曰吾昔梦太尉以褥席见赐吾遂亚台司适又梦以吾褥席与汝汝必光我门族庆逺果开府　益部耆旧传曰张充为州治中从事刺史毎日坐髙牀为从事设席于地　后魏刘延明传曰延明就郭瑀学弟子五百人瑀有女选壻有心于延明别设席曰吾女欲觅一快壻谁坐此者吾当妻焉延明奋衣坐曰延明其人也遂妻之　琅嬛记曰谢仙女盛夏上元宗以生凉之席　唐书曰宗子颖王璬为劒南节度大使宗将幸蜀遣璬先赴本郡渡绵州江乗船见以防縁席而借者顾曰此可以为寝处奈何践之令撤去又曰代宗时晋州男子郇模以麻辫发持竹筐苇席哭于东市以三十二字论时政每字条一事上即召见宋史曰杨绾字公瑾独处一室凝尘满席澹如也
　　席三
　　原五香　六采【陆翽邺中记曰石虎作席以锦囊五百杂以五采线编蒲皮縁之以锦　下详席一】　碧蒲　白莞【拾遗记曰周穆王时西王母来敷碧蒲之席黄莞之荐　宋元嘉起居注曰御史中丞刘桢奏风闻广州刺史韦朗于所部作新白莞席三百二十领请以事追免朗官】　回风半月【赵合德遗飞燕回风席　拾遗记曰薄乗草髙五尺叶色绀茎如金形如半月亦曰半月草无】
　　【花无实其质温柔可以为布为席】　増鱼须　原象牙【成公兴内传曰登白鹿山延成君入为敷鱼须之席　神仙传曰淮南王为八公设象牙席】　増桃枝　粲草　凤翮　虎须【俱详席一】　原緑熊　増紫茭【西京杂记曰赵飞燕女弟居昭阳殿中设緑熊席二毛长二尺余人眠而拥毛自蔽望之不能见坐则没膝其中杂熏诸香一坐此席余香百日不歇　杜阳编曰处士伊祈元占召入宫设紫茭席本乌弋山离国献色紫而类茭叶光软香浄冬温夏凉】玳瑁　薜茘【魏刘桢清虑赋曰布玳瑁之席　雄甘泉赋曰靡薜茘以为席兮折琼枝以为芳】原羊皮　増龙须【羊茂为东郡守坐羊皮席　下详席一又诗太上独坐龙须席】
　　秦蒲　海草【唐沈佺期诗曰眠共席秦蒲宋谢翶诗曰明席织海草】　原设熊铺金【周礼司几筵职曰甸役则设熊席右漆几郑注曰谓王甸有司祭表貉所设席也孔疏云天子田猎既陈有司表貉于陈前是时设熊席右漆几也　宋书曰林邑王阳迈其母怀之梦神铺金席借地生儿落席其色光丽夷人谓金之精者为阳迈即中国云紫磨者因以为名】　増舍者争　原故人避【列子曰杨朱南之沛至梁而遇老子老子曰而睢睢而盱盱而谁与居太白若辱盛德若不足杨子曰敬闻命矣其往也舍者迎将其家公执席妻执巾栉舍者避席者避灶注云尊形自异故惮而避之其返也舍者与之争席矣注云去其矜夸故也　史记曰丞相武安侯田蚡娶燕王女为夫人太后诏列侯宗室皆往贺魏其过灌夫强与俱饮酒酣武安起为寿坐皆避席伏魏其为夀独故人避席耳余半膝席夫不恱起行酒至武安武安膝席曰不能满觞夫曰将军贵人也属之至临汝侯临汝方与程不识耳语又不避席夫骂曰生平毁不识不直一钱今长者为夀乃効儿女呫嗫耳语注云半膝席膝半在席上也属作毕尽也】黼黻纯　麟凤饰【礼天子诸侯席有黼黻纯饰　拾遗记曰燕昭王设麟文席散荃芜香麟文者错杂宝饰席为云雾麟凤之状】　戴益五十　殷重八九【后汉书曰戴凭字次仲汝南郡举明经征博士诏公卿大防羣臣皆就席凭独立世祖问其意对曰博士说经皆不如臣而坐居臣上是以不得就席帝令与诸儒难说帝善之后正旦朝贺令羣臣说经更相难诘义有不通辄夺其席以益通者凭遂重坐五十余席京师语曰解经不穷戴侍中又曰殷亮为博士讲学大夫诸儒论胜者赐席亮坐重八九席帝曰学不当如是邪】
　　席四
　　原白蒲【山海经曰鹊山至箕尾山其人皆鸟身龙首祠神用白蒲为席或作白莞】　青蒲【汉书史丹曰丹以亲密臣得侍视疾上间独寝时丹直入卧内顿首伏青蒲上案服防曰青縁蒲席也应劭曰以青规地曰青蒲自非皇后不得至此孟康曰以蒲青为席用蔽地也师古曰应说是也】　椰席【西京杂记曰赵飞燕为皇后其女弟上椰叶席又唐书曰南蛮环王椰叶为席】　兰席【曹植九咏曰茵荐兮兰席又范子计然曰六尺兰席出河东上价七十蒲席出三辅上价百】　绀席【汉旧仪天子祭地登紫坛用绀席六重】　瑶席【楚辞曰瑶席兮玉瑱又孟浩然诗曰清光满瑶席】　增笋席【宋徐积诗曰蒲茵笋席正髙居】　葭席【拾遗记曰昆仑山有葭红色可编为席温柔如毯毛】　原不暖【韩愈曰孔席不暇暖】　无完【详席二又防稽先贤传曰董昆字文通为太农帑丞坐无完席】不同【孔子曰父子不同席男女不同席又曲礼曰姑姊妹女子子已嫁而反兄弟不与同席而坐】不重【左传曰吴阖闾居不重席】　避席【孝经曰曽子避席而请】　弃席【韩子曰晋】
　　【文公至河令席衽捐之咎犯曰席蓐所卧也而君弃之臣不胜其哀鲍照诗曰弃席思君幄愿垂晋王惠】増割席【详席二】　促席【促近其席】　同席【淳于髠曰合尊促坐男女同席】　原前席【贾谊传曰汉文帝召谊至宣室问鬼神之本夜半前席唐诗曰可怜夜半虚前席不问苍生问鬼神】増绮席【陆倕石阙铭曰焚其绮席弃彼寳衣】　燕席【韩愈诗曰心怀平生友莫能在燕席】云纨【拾遗记曰瀛洲南有金峦之观有青瑶瓦覆以云纨之素席用香水柔莞】　濡姧【又曰】
　　【方丈山有草名濡姧叶色如绀茎色如漆细软可萦海人织以为荐席卷之不盈一手舒之则列坐方国之賔】花坠席【人生如树花或落粪溷或坠茵席】　雨霑席【杜甫诗雨来霑席上】　玉
　　牀席【李白诗曰鲁国寒事早初霜刈渚蒲此草最可騐何必青龙防织作玉牀席欣承清夜娱】　江楼席【杜甫诗江楼枕席清】　原忧侧席【礼有忧者侧席而坐】　丧专坐【有丧者专席而坐】　以席自障【王隐晋书曰苏峻乱王坦之妻以席自障得免】　増举席自障【唐书宰相卢怀愼门不施箔风雨至举席自障】　　织席为业【蜀先主卖履织席为业】原织席自给【后汉书李恂为武威太守坐事免歩归结茅屋与诸生织席自给后为兖州牧】尽前尽后【礼记虚坐尽后食坐尽前注云嫌汚席也】　五重三重【又曰礼有以多为贵者天子之席五重诸侯三重大夫再重士不重】　増滑而且凉【湘东备録曰唐申王取猪毛刷浄令巧工织壬癸席滑而且凉】　屈而不损【朝鲜国出满花席草性柔虽折屈而不损】
　　席五
　　原诗南齐谢朓诗曰本生潮汐地落影照参差汀洲蔽杜若幽渚夺江蓠遇君时采撷玉座奉金巵但愿罗衣拂无使素尘弥　梁柳恽诗曰照日汀洲际揺风緑潭侧虽无独茧丝幸有青袍色罗袖少轻尘象牀多丽饰愿君兰夜饮佳人时宴息
　　原铭后汉李尤铭曰施席接賔士无愚贤值时所有何必羊肫　冯衍席前右铭曰修尔容貌饰尔衣服文之以辞实之以德　又后右铭曰冠带之贰从容有常威仪之华惟德之英　晋傅铭曰铭席之左端曰闲居勿极其欢右端曰寝处母忘其患左后曰居其安毋忘其危右后曰惑生于邪色祸成于多言
　　荐一
　　原释名曰荐所以自荐借也蒲平以蒲作之其体平也说文曰蒻蒲子也可以为荐
　　荐二
　　原锦縁【鲁连子曰人君所察者三不可不知不知时与不时譬春不耕也不知行与不行譬以方为轮也不知宜与不宜譬以锦縁荐也】　草縁【盐铁论曰古者皮毛草蓐无茵席之加防蒻之美及其后大夫士复荐草縁蒲平单莞庻人即草蓐索经单蔺籧篨而已今富者绣茵翟柔蒲子露林中者皮代旃阘坐平莞】　茵荐【曹植九咏曰茵荐兮兰席蕙帱兮荃牀】　増木荐【汉书曰材官驺发矢道同的则匈奴之革笥木荐不能当也】　原紫罗荐【汉武帝内传曰帝斋于寻眞台紫罗荐地夜二更后西王母至】　黄莞荐【拾遗记曰周穆王时西王母来敷黄莞荐莞色若金】　増给马撤荐【晋书范逵尝过陶侃侃母撤所卧新荐给其马】　泪母烂荐【齐庾沙弥母亡所坐荐泪沾为烂】
　　褥一
　　原释名曰褥人所坐防辱也　増又曰茵车中所坐用虎皮也　尔雅曰蓐谓之兹　文献通考曰宋制逍遥辇有金丝坐褥扶版踏牀褥饰以红花罗锦踏牀褥一衬褥十六　又曰宋大礼旧仪御坐金裹装钉施珠坐褥绍兴十五年八月上谓辅臣曰事天以诚为主茍尚侈丽则失精禋之意矣乃诏有司制褥母以珠为饰金史舆服志曰太常寺检宋南郊卤簿五辂有座褥及行马褥用银褐黄青罗锦　又曰皇后重翟车寻仪褥二踏道褥十　元史舆服志曰玉辂有方舆地褥二勾阑内褥八皆用杂锦绮
　　褥二
　　増王子年拾遗记曰周穆王时紫罗文褥者檀孙国所献　东观汉记曰祭遵有病诏赐重茵　后汉书曰王畅为南阳太守时以奢靡相尚畅布被皮褥以矫其敝原张璠汉记曰荀爽字慈明为三公食不过一肉脱
　　粟饭坐皮褥　魏武本纪曰上俭率茵褥取温无有縁饰　増魏志曰王朗上疏曰老臣慺慺愿国家同祚于轩辕之伍某少小常苦被褥太温则不能使软肤弱体是以难可防护而易用感慨若常全小緼袍不致于至厚则必咸保金石之性而比寿于南山矣　又曰焦先字孝然河东人也髙尚不仕自作蜗牛庐净埽其中荣木为牀布褥其上天寒搆火以自炙　原吴志曰张昭非鲁肃颇毁訾之孙权不以介意赐肃母帷帐氊褥吴録曰孟宗少从南阳李肃学其母为作厚褥大被或问其故母曰小儿无德致客学者多贫故为广被庶可得与气类接【一作孟仁字恭武江夏人从李绣学】　世说曰晋孝武年十三四时冬天昼日不着复衣夜则累茵褥谢公云体宜令有常陛下昼过冷夜热恐非摄养之术帝曰夜静宜温谢公出叹之　晋书曰太宰何曽逊位赐簟褥一具増防稽后贤传曰丁潭以光禄大夫还第诏赐牀帐
　　席褥　邺中记曰石虎作褥长三丈用锦縁之　北齐书曰李元忠位仪同三司孙腾司马子如诣之正坐树下对壶独酌使婢巻两褥质酒肉二人大叹息大饷米绢受而散之　唐书曰魏征太宗尝赐素褥以崇其尚杜阳杂编曰唐元载宠姬薛瑶英载为处却尘褥褥
　　出句骊国云是却尘之兽毛所为也其色殷鲜光软无比　宋司马光曰刘恕自洛阳南归无寒具光以旧貂褥假之固辞强与之至颍川悉封还　辍耕録曰元文定王锡喇卜为学士时尝在上左右一日体少倦遂于便殿之侧偃卧因而就寐上因以借坐方褥国语所谓都尔伯珍者亲扶其首而枕之
　　褥三
　　増鸳鸯　芙蓉【西京杂记曰赵合德遗飞燕书有鸳鸯褥　杜甫诗曰褥隐绣芙蓉】　鼲貂　原鼷鼠【张易之母有牙席犀簟鼲貂之褥蛩□之毡　神异经曰北方有氷万里厚百丈鼷鼠在氷下土中其毛长八尺可以为褥却风寒】　増氷蚕　金缕【乐府杂録唐老子尝买一旧锦褥有波斯见之乃曰此氷蚕丝所织暑月陈于坐满室清凉　辍耕録曰寝殿西夹有楠木寝牀金缕褥】原紫罴　白豹【拾遗记曰周灵王起昆昭之台设狐腋素裘紫罴大褥一人以指弹席而】
　　【暄风入室　齐书曰褚彦回弟澄为左民尚书彦回薨澄以钱一万一千就招提寺赎髙帝所赐彦回白豹坐褥】　増花裀作褥　香炉卧褥【开元遗事曰学士许瑾毎结宴花圃中未尝具幄设坐使童仆重聚落花铺于座下曰吾自有花防之褥也　西京杂记曰长安巧工丁缓作卧褥香炉一名被中香炉为机环转运四周而炉体常平可置之被褥故以为名】
　　褥四
　　増紫褥【舍人院毎知制诰设紫褥于庭面北拜防】　绣褥【绣褥花防列满堂】　原蒲褥【齐书曰宗测髙尚不仕王俭雅重之赠以蒲褥笋席】　芳褥【谢惠连赋曰援绮衾坐芳褥】绣茵【汉书曰霍禹广治第室作乗舆辇加绣茵凭黄金涂韦絮荐轮】　髙茵【司马相如美人赋曰髙茵重设】　文茵【详褥一】　锦茵【南越传曰尉佗卧象牀锦茵】　独坐褥【晋东宫旧事曰皇太子纳妃有承牀褥三独坐褥二】　步舆褥【又曰皇太子拜有八尺褥一中褥一步舆褥一】　茵褥调良【蔡邕协初赋曰莞蒻和软茵褥调良】　茵褥不安【陆机百年歌曰百岁时盈数已登肌肉单四支百节还相患目若浊镜口垂涎呼吸颦蹙反侧难茵褥滋味不复安】
　　褥五
　　増诗元吴莱西域种羊皮书褥歌寄李仲羽曰波斯谷中神夜语波斯牧羊不知数当道剚刀羊可食土城留种羊胫骨四围筑垣闻杵声羊子还从胫骨生青草丛抽脐未断马蹄踣铁绕坦行羊子跳踉却在草鼠王如拳不同老饫肉筵开塞馔肥裁皮褥作书林宝南州侠客遇西人昔得手褥今无伦君不见氷蚕之锦欲盈尺康洽年来贫不贫
　　増啓梁简文帝谢勅赉貂坐褥席啓曰东瀛美毳不着马彪之仪北朔文茵岂问张敞所记阴炭既重寒井犹氷特降殊私温华曲被虽狐白千金织成千种李颁汉被杨防曹毡不足以髣髴洪慈连类圣泽　原梁元帝谢勅赐褥啓曰昔汉后锡貂魏君送褥未有兔来王黄龙作贡便觉肃眘非遥挹娄无逺
　　毡一
　　増说文曰蛩毛可以为毡　释名曰毡旃也毛相着旃旃然也　集韵曰毡细罽也　周礼春官掌次曰王大旅上帝则张毡案　又曰掌皮供毳毛为毡以待邦用事　唐六典曰原夏等州出白毡　又曰安西出绯毡
　　毡二
　　増拾遗记曰汉武以毡绨借地恶辙之喧也　汉书曰王吉諌昌邑王游猎曰夫广厦之下细毡之上明师居前劝诵在后上论唐虞之际下及殷周之盛其乐岂徒衔橛之间哉　齐书曰孔奂为晋陵太守清白自守妻子并不之官唯一单船临郡所得秩俸随即分赡孤寡郡中号曰神君曲阿富人殷绮见奂居处俭素乃饷以衣毡一具奂曰百姓未周不容独享温饱幸不为烦北齐书曰裴寛与东魏将彭乐战于新城因伤被擒至河阴见齐文襄寛举止闲雅善于荅对文襄甚赏异之解锁付馆厚加礼遇寛乃裁所卧毡夜缒而出因遁还又曰清河三年周师及突厥至并州突厥谓周人曰
　　尔言齐乱故我伐之今齐人眼中有铁何可当也遂还至陉岭冻滑乃铺氊以渡之　又曰綦隽佞巧能候当途斛斯椿贺拔胜皆与友善性多诈贺拔胜出鎭荆州过隽别因辞故见败毡被更遗之钱物　五代史曰后唐李愚渤海无棣人有疾明宗遣官视之见其败毡席四壁萧然明宗嗟叹命以供帐物赐之
　　毡三
　　増石青　紫茸【日南传曰调斯国有石青染毡綘染毡苏轼纸帐诗曰暖于蛮帐紫茸毡】杨花糁　雪花铺【杜甫诗糁径杨花铺白毡黄庭坚诗可怕雪花铺白毡】毡四
　　原毡席【汉书食货志曰毡席千具亦比千乗之家】　増毡笔【摭言曰唐李纡放举人榜未及塡礼部贡院字值令史醉以毡笔染不能加墨迨明方觉浓淡相间反致其妍遂为故事】　原荷毡【圣主得贤臣颂曰荷毡被毳者难与道纯绵之丽密】　咽毡【汉书曰苏武使匈奴絶不与食天雨雪齧雪与毡毛裹咽之】　索佳毡【魏氏春秋曰李胜为荆州刺史曹爽令胜辞司马宣王因伺察之宣王谬问胜并州有佳毡可致之胜出曰太傅耄无能为也】　割半毡【谢朓见江革敝絮草席躭学不倦乃脱所着被并手割半毡与之】　比肩毡【陆云诗曰冬坐比肩毡比肩兽名也】　大花毡【广志曰羌女人被大花毡以为盛服】　草为毡【黄庭坚诗曰鉏头为枕草为毡】　虱生毡【苏轼诗曰羡子久不出读书虱生毡】　寒无毡【杜甫诗曰才名三十年坐客寒无毡】　靴无毡【北齐书曰赵彦深靴无毡衣防穿敝司马子如给之用为尚书令史】　旧青毡【杜甫诗曰遥忆旧青毡】　合花毡【梁简文帝诗曰云母中合花毡】　魏武青毡【魏武与杨彪书曰今赠足下青毡牀褥三具】　子敬青毡【语林曰王子敬在斋中卧偷人取物一室之内略尽子敬卧而不动偷遂登榻欲冇所觅子敬因呼曰偷儿石染青毡是我家旧物可特置否于是羣偷置物惊走】　自裹以毡【魏志曰邓艾伐蜀自阴平行无人之地凿山通道作桥以毡自裹推转而下】自撤眠毡【俗说曰桓豹奴病劳冷无毡可卧桓车骑自撤已眠毡与之】
　　氍防一
　　増通俗文曰织毛褥谓之氍防　声类曰氍防毛席也广志曰氍防白防毛织也近出南海古文称北汉
　　之氍防非其所生案氍防本作□音瞿捜织毛褥也増诸葛亮诏荅恢曰行当离别以为惆怅今致氍防
　　一以达心也
　　氍防二
　　原茧丝【魏略曰大秦国以野茧丝织成氍防其文有赤白黒緑红绛金缥碧黄十种色】　羊毛【南州异物志曰氍防以羊毛杂羣兽之毛织鸟兽草木人物云气作鹦鹉逺望轩轩若飞】　増美人赠【张衡四愁曰美人赠我毡氍防】　原北堂坐【古乐府曰请客上北堂坐毡及氍防】　天竺出【吴时外国曰天竺国出细靡氍防】　月氐出【周书曰波斯国大月氐之别种也其地出氍防】
　　毾防一
　　原通俗文曰氍防细者谓之毾防施大牀之前小榻之下所以登而上牀也案毾防亦作□音塔登罽也
　　毾防二
　　原五色【魏略曰大秦国以羊毛木皮野丝作之其属有五色九色防海东诸国所作也】　百种【异苑曰沙门有法存者住广州善医术遂富有八尺毾防作百种形象又有沉香八尺板牀太原王淡为刺史大儿邵之屡求二物法存不与王杀而籍焉法存后形见于府内王寻得疾亡邵之又丧】　马鞍置【东观汉记曰景丹率众至广阿光武出城外马坐鞍置毡毾防上设酒肉】　増军帐施【马融奏马贤于军中帐内施防士卒飘于风雪】　原出毾防【南史曰中天竺国出好裘毾防】铺毾防【世说曰王子猷诣郗雍州雍州在内未出王见铺毾防云阿乞那得此令左右送向家郗出王曰向有大力者负之去郗无忤】
　　牀襜一
　　原释名曰牀前帷曰襜襜垂也　増通俗文曰障牀曰幨
　　牀襜二
　　原緑绮【晋东宫旧事曰皇太子纳妃有緑石绮绢裹牀襜二】　増青霞【苏轼诗曰梦中仇池千仞岩便欲揽我青霞襜】














　　御定渊鉴类函卷三百七十七
　　钦定四库全书
　　御定渊鉴类函卷三百七十八
　　服饰部九【枕　被　増竹夫人杖】
　　枕一
　　原释名曰枕检也所以检项也　说文曰枕卧爲所荐首者也　毛诗曰角枕粲兮　礼记曰父母舅姑之枕几不传　又曰凡内外鸡初鸣咸盥潄敛枕簟　汉书曰履虽鲜不加于枕　尸子曰孝子一夕五起视亲衣之厚薄枕之髙下
　　枕二
　　原越絶书曰越王问范子曰寡人已闻阴阳之事谷之贵贱可得而闻乎曰阳者主贵阴者主贱故当寒而温者谷爲之暴贵当温而寒者谷爲之暴贱王曰善书之帛置之枕中以爲国宝　增汉书曰淮南王有枕中鸿宝苑秘书言神仙使鬼物爲金之术及邹衍重道延命方世人莫见刘更生父德武帝时治淮南狱得书更生
　　以爲竒献之言黄金可成上命典尚方铸作事费甚多不验　原神仙传曰泰山父者时汉武帝东巡见父鉏于道头上白光髙数尺呼问之对曰有道士敎臣作神枕枕有三十二窍二十四窍应二十四气八窍应八风臣行之转少齿生　西京杂记曰赵飞燕爲皇后其女弟在昭阳殿有文枕　增后汉书曰药崧天性朴忠家贫爲郎尝独直台上无被枕每食糟糠帝每夜入台輙见崧问其故甚嘉之自此诏大官赐尚书以下朝夕餐给帏被皁袍　原东观汉记曰黄香事亲尽心供养暑则扇牀枕　增汉官仪曰尚书郎直给通中枕　原魏武上杂物疏曰御物有漆画韦枕二枚贵人公主有黒漆韦枕三十枚　增拾遗录曰魏咸熙二年宫中夜夜有物吼呼诏使宦者暗伺之有白虎毛色净密以戈投虎中左目虎隐形后于藏中见一玉虎枕左目有血帝大异之有大臣云昔诛梁冀得玉虎枕云是单池国所献臆下有题云帝辛九年献帝辛纣也金玉久而有神　晋东宫旧事曰皇太子纳妃有龙头髻枕银环钩副之　宋书曰武帝时宁州尝献琥珀枕光色甚丽时北征以琥珀可治金疮上大悦命捣碎分诸将　南史曰陈显逹建武世心怀不安侍宴酒后啓上借枕帝令与之显逹抚枕曰臣年已老富贵已足唯少枕枕死特就陛下乞之上失色曰公醉矣　又曰王茂爲雍州长史人或谮茂反武帝弗之信令郑绍叔往候之遇其卧因问疾茂曰我病可耳绍叔曰都下杀害日甚使君家门涂炭今欲起义长史那犹卧茂因掷枕起即袴褶随绍叔入见武帝　北齐书曰郎基字世业性清慎尝语人曰任官之所木枕亦不须作况重于此乎唯颇令写书　唐书曰明皇爲太子时尝制大衾长枕与诸王共之　开元遗事曰虢国夫人所枕夜明枕不知其价夜中照庑其光如昼　唐书曰阳城爲谏议大夫以木枕布衾质钱人重其贤争售之　吴越备史曰武肃王钱镠在军中未尝安寝用圆木作枕睡熟则欹由是得寤名曰警枕又号折中不睡龙　清异录曰卢文纪有玉枕骨故凡枕之坚实者皆不可用亲旧间作杨花枕赠之遂获安寝自是缝青缯以柳絮计一年一易　范太史集曰司马温公以圆木爲警枕觉则起读书　元史曰至大中以内府碧玉宝枕赐王磐　华夷考曰偶武孟爲武冈州幕官得一瓦枕枕之闻其中鸣鼓起擂一更至五更次第不差旣闻鸡三唱而晓抵暮复然武孟以爲鬼碎之见其中有机局以应夜气识者谓爲诸葛亮鸡鸣枕也
　　枕三
　　原柟榴　增翡翠【吴书曰张纮见柟榴枕爱其文而爲作赋陈琳在北见之以示人曰此吾乡张子纲所作也　宋史曰杨行密子孙居海陵周师渡淮尽爲李景所杀刘重进入其家得水晶盏翡翠枕以献】　双粲　重明【潜确类书曰谢无逸词防粲枕百娇壶　杜阳编云元和八年大轸国贡重明枕长一尺二寸髙六寸洁白如水晶中有楼台之状又有一道士持香执简而行循环不已谓之行道眞人其瓦木丹青衣服簪绂纤悉备具通莹如水】　水精　瑚【妮古録云蔡君谟水晶枕中有桃一枝宛如新折　古诗云睡爱瑚枕上凹】　磁石　色绫【潜确类书丰宁传曰益眼者无如磁石爲盆枕可老而不昏寜皇宫中多用此枕　酉阳杂俎曰台山有色绫木理如绫纹人取之以爲枕号曰色绫枕】　鸳鸯　鹧鸪【山堂肆考曰晁以鹰鹧鸪天词咏荼防花云风不定雨初晴晓来苔上拾残英速教贮向鸳鸯枕犹有余香入梦清　明皇杂录云同昌公主有鹧鸪枕】　神鸡　伏熊【常新录云宣城妓史凤待客异者有神鸡枕　唐书五行志云韦后妹七姨嫁将军冯太和爲豹头枕以辟邪白泽枕以辟魅伏熊枕以宜男亦服妖也】　鹿角　虎头【潜确类书云洪厓先生欲归河内舎下刘守璋赠以扬雄铁砚四皓鹿角枕　问竒类林李广兄弟猎于宜山见卧虎射之一矢即殪取其头爲枕示服猛也】　黄花　红防【唐诗云卢女黄花枕张家碧玉杯　唐宣室志云韦弇遇玉清之女持寳以赠因出一枕曰红防枕似玉微红有纹如粟竒光炳然】　相思　无患【李白诗云爲君留下相思枕　潜确类书曰卞敬宗有无患枕赞古今注云昔有神巫曰淫眊能作符劾百鬼得鬼则以栌木爲棒棒杀之世人竞取此爲器以厌邪魅故栌木曰无患】　破酲　游仙【又曰左宫枕青玉爲之冬温夏凉醉者破酲梦者游仙　开元遗事云兹国进一枕色如玛瑙温润如玉枕之则十洲三岛四海五湖尽在梦中帝名爲游仙枕】
　　枕四
　　原芳松【刘向别録云向有芳松枕赋】　芬若【长门赋云抟芬若以枕兮席荃兰而茝香王济注曰芬若兰茝皆香草】　汤林入【幽冥録曰焦湖庙祝有柏枕三十余年枕后一小拆孔县民汤林行经庙祈福祝曰婚姻未可就令林入拆内见朱门琼台胜于见世赵太尉爲林婚育子六人四男二女选林秘书郎俄迁黄门郎林在枕中永无思归之怀遂遭违忤之事祝令林出林在枕内谓歴年载而实俄忽之间也】　增卢生卧【枕中记云开元中吕翁经邯郸有卢生同邸主人方炊黄粱翁取囊中枕授卢曰枕此荣适如愿坐卧梦身适枕穴中未几登第出入将相五十年其夕卒遂寤时吕翁犹在旁主人黄梁尚未熟也】　原大秦五色【魏略曰大秦国出五色枕】　滕放六安【异苑云滕放夏枕文石枕卧忽暴雷震其枕旁人莫不爲怖慑而放防觉有声不怖也其所枕盖六安也】　平子玉枕【语林曰王平子从荆州来王敦欲杀之平子手恒持玉枕以此未得发】　卬疏石枕【列仙传曰卬疏者周封史也能行气链形煮石髓而服之谓之石钟乳至数百年往来入太室山中有卧石枕牀焉】王臣枕语【列异传曰景初中咸阳吏王臣夜倦卧枕有顷闻灶下有呼声曰承约何以不来枕】
　　【应曰我见枕不得动汝来就我饮至乃缶也】　从事枕声【语林曰丞相从事中郎王文英枕自作声】　增盗枕还师【淮南子云楚将子发好伎道之士有善偷者往见子发子发礼之未几齐伐楚偷夜出盗齐将军枕归之明夕复取其簪又以归之齐师大骇还师而归】　具枕杀妻【太平御览曰筮者谓董丰曰君忧狱远二枕避三沐丰旣归妻具枕授沐丰皆不从其夜果误杀妻】　按赃得枕【唐书云卢昂坐赃卢简辞穷按之得瑟瑟枕大如斗】　鞫罪得枕【又云御史鞫浮屠机辨得金寳神枕】
　　枕五
　　增诗唐钱起白石枕诗并序曰起与监察御史毕公耀交之厚矣顷于蓝水得片石皎然霜明如其德也许爲枕赠之及琢磨将成炎暑已谢俗曰犹班女之扇可退也君子曰不然此眞毕公之佳赏也故珍而赋之曰琢珉胜水碧所贵素且贞曾无白圭玷不作浮磬鸣捧来太阳前一片新氷清沈沈风宪地待尔秋已至璞坚难爲功谁怨晩成器比德无磷缁论交亦如此　崔珏水晶枕诗曰千年积雪万年氷掌上初擎力不胜南国旧知何处得北方寒气此中凝黄昏转烛萤飞沼白日搴帘水在簪蕲簟蜀琴相对好裁诗乞与涤烦襟　薛逢石膏枕诗曰表里通明不假雕冷于春雪白于瑶朝来送在凉牀上只怕风吹日炙销　释皎然答章居士花石长枕歌曰楚山有石郢人琢琢成长枕知是玉全疑氷片睡恐销间发花丛惊不足赠予比之金琅玕琼花烂烂浮席端吾师道吾不执宝今日感君因执防试叩铿然应清律纤尘不留蝇敢拂万物皆因造化资如何独负清贞质南山有云鹤在空长松爲我生凉风髙友抱咏乐其中行住四仪皆适意不学小乗西竺士惟将此物安坐隅取次闲眠有禅味　又赠康从事桃花石枕歌曰卞山幽石产竒璞荆人至死采不着何人琢枕持赠君片片桃花开未落剑工见兮可爲劒玉工辨兮知非石至宝由来鉴者稀今君独鉴应欲惜何辞售与韦天眞幸得提防亲玉人河中弃置君不顾天生秀色徒璘玢四座喧喧争目悦巧过造化称一絶莫言昨日因错磨防取从来无玷缺六月江南暑未阑一尺花氷试枕防髙牎正午风防变室中不减春天寒主人所重重枕德文章外饰徒相惑更有坚贞不易心与君天下爲士则　又送安吉康丞桃花石枕歌曰君吏桃州尚竒迹桃州采得桃花石烂疑朝日照已舒含似春风吹未坼珪璋特达世所珍吾知此物亦其伦应羡花开不凋悴应喜玉片无缁磷立性坚刚平若砥君子偏将交道比何人亦秉坚刚姿吾见君心得如此君心所好我独知别多见少长相思从今赏玩安左右万里提携君莫辞　宋林亦之题林稚春菊花枕子歌曰故人所说菊花枕似把氷纨月下饮秋水一双明炯炯数在青囊第一品狂风江上吹蒹葭往往得之嵇阮家闭门读书二十载眼睛损尽生空花建阳小作箸头书残更灯火乱虫鱼石渠文字大如斗塲屋岁月又不偶却来南山青草边东西尽爲菊花田手提长筐向山曲一下收拾三百斛昨者昏迷才起来解把蝇头小字读乃知妙物通羣仙一切药裹应弃捐
　　原赋晋张华瓌材枕赋曰有卓尔之殊瓌超诡异之邈絶且其材色也如芸之黄其爲香也如兰之芳其文彩也如霜地而金茎紫叶而红荣有若蒲萄之蔓延或如丝之烦萦有若嘉禾之垂颖又似灵芝之吐英其似木者有类桂枝之阑干或象灌木之丛生其似鸟者若惊鹤之径逝或类鸿鶤之上征有若孤雌之无咮或効鸳鸯之交颈纷云兴而气蒸般星罗而流精何众文之冏朗灼儵爚而发明曲有所方事有所成每则异姿动各殊名众伙不可殚形制爲方枕四角正端防致密固絶际无间形妍体法旣丽且闲髙卑得适辟坚每安不屑珠碧之饰助不烦锥锋之镌镂无丹漆之彤朱罔觿象之佐副较程形而灵露众妙该而悉备珪璋特逹璵璠富也美梓逡巡不敢与并相思庻几晞风于末列神龙之姿众鳞相絶昔诗人称角枕之粲季世加以锦绣之饰皆比集异物费日劳力伤财害民有损于德岂如兹瓌旣剖旣斲斯须速成一材而已莫与混并纎微无加而美晔春荣　孙蕙楠榴枕赋云体非一变姿称难学蜿若蟠虬翩似交鸖氤氲云雾旁成山岳
　　原铭汉崔瑗柏枕铭曰元首云尊惟干之精贻我良材冬再荣是用爲枕爰勒之铭　崔骃六安枕铭曰枕有规矩恭一其德承元宁躬终始不忒【按六安枕言六面安也】后汉蔡邕警枕铭曰应龙蟠蛰潜德保灵制器象物示有其形哲人降鉴居安虑倾　晋苏彦楠榴枕铭曰珍木之竒文树理鲜□槾方正密滑贞坚朝景西翳夕舒映天书倦接引酣乐流连继以髙咏研精上元颐神靖魄须以宁眠寝贵无想气和体平御心以道闲邪以诚色空无着故能忘情　张望枕铭曰制爲素枕聊以偃仰抚引应适永御君子　增唐罗衮枕铭曰或枕或欹有安有危勿邪其思
　　原箴晋张华瓌材枕箴曰彧彧其文馥馥其芬出自幽阻升于毡茵允瓌允丽惟淑惟珍安安文枕贰彼弁冠冠御于昼枕式于昏代作充用荣已宁身兴寝有节适性和神
　　原赞晋殷道阳枕赞曰孰若芳枕无动无劳功不近名愈积愈韬承闲媚性理超緼袍　卞敬宗无患枕赞曰长隔灾气永集灵祉展转枕之寤寐含喜　卞范无患枕赞曰器物多祥君子攸宜有去有取庆合患离觉寐枕翫功用潜施
　　原啓梁元帝谢东宫赉宝枕啓曰泰山之药旣使延龄长生之枕能令益寿黄金可化岂直刘向之书阳燧含火方得葛洪之说况复重安玳瑁独胜瑰材方松非匹称榴未拟
　　被一
　　原释名曰被被也所以覆被人也　增说文曰衾大被也　身章撮要曰被寝衣也大被曰衾单被曰裯　原毛诗曰锦衾烂兮　增又曰抱衾与裯　礼记曰防衣衾不见里　孙卿子曰天子至尊重无上矣衣被则五彩杂间色重文绣加饰之以珠玉　原楚词曰翡翠珠被烂齐光
　　被二
　　增左传曰楚子次于干谿雨雪王皮冠秦复陶翠被原史记曰汲黯云公孙位在三公俸禄甚多爲布被此诈也上问谢曰有之夫九卿与臣善者无过黯然今日廷诘诚中之病夫以三公爲布被饰诈以钓名且臣闻管仲相齐有三归侈拟于君桓公以霸晏婴相景公食不重肉妾不衣丝齐国亦治今臣位爲御史大夫而爲布被自九卿下至小吏无差诚如黯言且无汲黯忠陛下安闻此言天子以爲谦让愈益厚之汉书王章传曰章爲诸生学长安独与妻居章疾病无被卧牛衣中【师古曰牛衣编乱麻爲之即今俗呼爲龙具者】　东观汉记曰上尝召见诸郡计吏问其风土及前后守令能否蜀郡计掾樊显进曰渔阳太守张堪昔在蜀其仁以惠下威能讨奸前公孙述破时珍宝山积卷握之物足富十世而堪去职之日乗折辕车布被囊而已上闻太息　又曰王良爲大司徒在位恭俭妻子不之官舎布被瓦器时司徒史鲍恢以事到东海过候其家而良妻布裙曳柴从田中归恢告曰我司徒史故来受书欲见夫人妻曰妾是也恢乃下拜叹息而还　又曰祭遵奉公赏赐与士卒家无私财身衣布衣卧布被夫人裳不加防　谢承后汉书曰朱宠爲太尉家贫卧布被朝廷赐锦被不敢当　增海内先贤传曰姜肱事继母年少肱兄弟感凯风之孝同被而寝不入室以慰母心　后汉书曰范丹爲莱芜长去官无被惟以空囊自随　又曰宣秉节约常服布被蔬食瓦器帝常幸其府叹曰楚国二龚不如云阳宣巨公赐布帛帐帏什物　又曰羊续爲南阳太守时权豪奢丽续深疾之常敝衣薄食其资藏惟有布衾敝纸裯盐麦数斛而已　原汉官典职曰汉尚书郎入直青绫被白绫被或锦被　边让别传曰让字元礼才辨俊逸孔融荐于魏武曰边让爲九州之被则不足爲单衣襜褕则有余　增吴志曰蒋钦爲津右防军孙权尝入其内其母练帐缥被权叹其在贵守约勅御府爲其母作锦被改易帷帐　原列女传曰江夏孟宗少游学与同学共处母爲作十二幅被其邻妇怪而问之母曰小儿无异操惧朋类之不顾故大其被以招贫生之卧庻闻君子之言耳　晋东宫旧事曰太子纳妃有七彩文绮被一绛罗四幅被四绣罗五幅被一　增晋书曰魏舒爲尚书郎时欲沙汰郎官非其才者罢之舒曰吾即其人也襆被径出同僚素无清论者咸有愧色　晋惠帝起居注曰帝至朝歌无被中黄门以两幅布被给之　原郭子曰殷洪作州尹行日小暮便命左右取被仆人问其故答曰刺史严不敢夜行　增南史曰沙门释宝志亮欲以衲被遗宝志未及有言宝志忽来牵被而去　又曰虞龢位在中书郎廷尉少好学居贫屋漏恐湿坟典乃舒被覆书书获全而被大湿时人以比髙凤　原梁书曰裴之横不事产业兄之尚爲狭被蔬食以激之之横曰大丈夫富贵当作百幅被及后立功乃作百幅被　增陈书曰髙宗时豫州献织成罗纹锦被诏于云龙门外焚之　宋史曰眞宗北巡宋湜分押后阵以疾亟闻帝临视许以先归赐衾褥曰此朕常御者虽故暗亦足御道涂之寒　元史曰苏尔约苏哈雅辞官还江南过梁山见渔父织芦花爲被欲易之以防渔父曰君欲吾被当更赋诗遂援笔立就竟持被去人间喧芦花被诗
　　被三
　　原赐绣　覆锦【后汉书曰李仲都爲大将军世祖赐之轻衾绣被　东观汉记曰冯豹爲郎奏事未报俯伏省闼从昏至明肃宗使期门郎以锦被覆豹令勿惊】　增七枚　三穴【晋陆云与兄机书曰一日按行曹公器物有寒夏被七枚辍耕録曰蜀王孟防有一锦被其濶如今之三幅帛一梭织成被头作三穴若云板様扣于项下如盘领状两侧余锦则拥覆于肩即鸳衾也】　斜覆反卧【家语云黔娄先生死被短露足曾西往吊见之曰斜引其被则敛矣其妻曰宁使正之不足不可斜之有余　夏侯孝子集云羊太常辛夫人字宪英性不好华从外孙胡母杨上夫人锦被夫人反卧之】原作二幅　赐百领【桓任别传云任后母酷恶常憎任爲作二幅箕踵之被　汉书云霍光薨诏赐绣被百领】　上一双　送四幅【皇甫规与马融书云谨遣掾吏尚许奉上絮被一双韤一量以通防意　孙舒元在穷记曰遭乱之后隰阳令述祖送四幅绛被一领】　恤亲戚授寒苦【孙略别传云亲戚有穷老者略咸推被以恤之冬寒不解带而寝　杜祭酒别传云君曾】
　　【新作被暖眠不觉晏起乃叹曰暖眠使人忘起因令着陌上有寒苦人举被授之君后常眠布被中】　增学书画腹　属文覆面【唐书曰王绍宗素工草隶尝与人书曰闻虞世南被中画腹与余正同　又曰王勃每属文则酣饮引被覆面而卧觉则立就】　龙文凤彩　竒花异叶【杜阳杂编云唐元和八年大轸国贡神锦被氷蚕丝所织也方二丈厚一寸其上龙文鳯彩殆非人工可及暑月覆之清凉透体　山堂肆考曰唐同昌公主堂中设神丝绣被间以竒花异叶精巧华丽世所罕比络以灵粟之珠五色辉映】
　　被四
　　增鸳鸯被【西京杂记曰赵飞燕爲皇后其女弟上遗鸳鸯被】　鵞毛被【唐刘恂岭表録异云南方酋豪多选鵞之细毛夹以布帛絮而爲被幅纵横纳之其温柔不下于挟纩也俗云鵞毛被柔而性冷宜覆婴儿兼辟惊癎】　原林茂郤被【豫章烈士传云林茂爲郡功曹病被不覆躯郡将与大被衣襟皆郤不受】　孙晨无被【京兆旧事曰长安孙晨家贫爲郡功曹十月无被】　小吏入寝【晋中兴书曰光逸字孟祖爲博昌小吏令使他往冐雨还令不在逸假衣入寝令被衾中令还诘之曰衣单冐雨如不易衣必致冻死何惜一被而杀人也令竒之而不问】　鄂君举覆【说苑云鄂君乗青翰之舟张翠华之盖越人拥楫而歌曰山有木兮木有枝心悦君兮君不知于是鄂君举绣被而覆之】　大被竟牀【蔡邕协初赋云长枕横施大被竟牀】　绣被随风【益部耆旧传云王忳字少林于客舎见诸生疾甚困谓忳曰腰下有黄金十觔愿以相与乞收藏尸骸未及问其姓名呼吸困絶忳卖金一觔以给棺柩余悉置生腰下后署大度亭长到亭有白马一匹入亭中其日大风有一绣被随风来后忳乗马马突入金彦父家彦父见曰眞得盗矣忳说得马之状又取被视之彦父曰卿有何隂德曰念葬诸生事且说形状彦父曰眞我子也忳以被马归彦父不受遣迎生防金具存焉】　增后母斫被【东观汉记曰冯豹字仲文后母恶之尝因豹夜卧引刀斫之正值其起中被获免】　孝子被【语林云傅信字子思遭父防哀恸骨立母怜之窃以锦被其上郭林宗往吊见被谓之曰卿海内之隽四方是则如何当防锦被防上郭奋衣而去自后賔客絶百许日】
</div>
    <div class="pagination">
<a href="御定渊鉴类函_page260.html">上一页</a><span>...</span><a href="御定渊鉴类函_page256.html">256</a><a href="御定渊鉴类函_page257.html">257</a><a href="御定渊鉴类函_page258.html">258</a><a href="御定渊鉴类函_page259.html">259</a><a href="御定渊鉴类函_page260.html">260</a><span class="current-page">261</span><a href="御定渊鉴类函_page262.html">262</a><a href="御定渊鉴类函_page263.html">263</a><a href="御定渊鉴类函_page264.html">264</a><a href="御定渊鉴类函_page265.html">265</a><a href="御定渊鉴类函_page266.html">266</a><span>...</span><a href="御定渊鉴类函_page262.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
