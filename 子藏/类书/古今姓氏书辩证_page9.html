<!DOCTYPE html>
<html>
<head>
    <meta charset="UTF-8">
    <title>古今姓氏书辩证 - 第 9 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今姓氏书辩证 - 第 9 页/共 54 页</h1>
    <div class="content">　　二冬
　　冬
　　姓苑曰前燕慕容皝有左司马冬夀晋史作佟夀未知孰是
　　佟
　　晋书音义徒冬反北燕録有辽东佟万以文章知名晋史燕慕容皝有司马佟夀
　　侬
　　唐西南蛮居广容之南邕桂之西天宝初黄氏居黄橙洞与常氏周氏侬氏相唇齿为寇害据十余州敬宗时黄氏侬氏据州十八经畧使遣一人诣治所稍不得意辄侵掠诸州太和之后侬洞最强结南诏之助懿宗与南诏约和二洞数间败之邕管节度使辛谠以美货啖二洞首领太州刺史黄伯蕴屯洞首领侬金勒等与之通欢负州又有首领侬金澄侬仲武与金勒袭黄洞首领黄伯善伯善击杀金澄唯金勒遁免后欲举兵报辛谠遣人持牛酒音乐解和并遗其母衣服母贤者也谓其子曰节度使持物与獠母非结好也以汝为吾子前日兵败不自悔复欲动众兵忿者必败吾将为官老婢矣金勒感悟罢兵裔孙侬智髙与弟智忠建忠自广源州举兵犯广南破州郡仁宗遣大将狄青破逐之
　　宗
　　后汉邓禹以宗歆为车骑将军又凉州刺史宗汉得羌降安夷县长宗延为羌所害又西河太守宗育徙居河东其孙凤阁侍郎检校内史秦客中书令郢国公楚客司农卿晋客楚客秦客与纪处纳朋奸世号宗纪元和姓纂以为周大夫宗伯之后以官命氏误矣宗伯自为复姓
　　彤鱼
　　古今人表黄帝妃曰彤鱼氏生夷鼓
　　宗伯
　　周官宗伯之后以官为氏王莽以故汉少府宗伯凤为仆射丞相王嘉言凤经明行修又以为太子少傅与马宫袁圣王嘉为四师
　　宗正
　　南燕録有宗正谦善卜















<子部,类书类,古今姓氏书辩证>
　　钦定四库全书
　　古今姓氏书辩证卷三　　宋　邓名世　撰
　　三钟
　　钟
　　汉西曹掾钟皓字季明生郡主簿迪迪生魏定陵侯繇字元常繇生侍中毓字稚叔二説皆有小误【按上有脱文】谨按左传鲁成公七年郑人囚楚郧公钟仪献于晋九年晋侯归钟仪于楚后七年晋三郤始害伯宗子州犂奔楚为太宰盖成公十五年也然则楚有钟氏久矣昭王乐尹钟建乃仪之后而子期又建之孙皆非出自州犂之后正合为钟离氏祖而昧子接虽为钟氏亦不得为钟氏祖今宜曰钟仪之先仕楚以所食邑为氏则姓系明矣南唐汀州刺史钟全慕又礼部侍郎钟谟会稽人夀春节度使钟章合淝人生户部尚书处谦
　　龙
　　汉艺文志有梁人龙徳注雅琴龙氏九十九篇乃论治地龙子之后
　　庸
　　出自商诸侯之国以国为氏仕卫为世族诗所谓彼孟庸者也战国有庸芮齐有庸职
　　雍
　　杨文公谈苑音平声
　　重
　　后汉耿弇传有渠师重异注曰重姓也臣谨按少皥氏裔子重为髙辛氏读平声
　　从【七松反】
　　元和姓纂曰东筦从氏汉有将军从成公
　　踪
　　今开封市人有此姓莫知所自出姓书未有今增入
　　枞
　　谨按前汉髙祖纪髙祖命枞公与周苛守荥阳师古曰枞千容反则枞人氏也地里志有枞阳必其先以地为氏
　　恭
　　姓源韵谱曰晋申生諡恭世子后人以諡为氏宋政和中尝诏民姓犯翼祖庙讳者并改为恭
　　龚
　　其先共氏避难加龙为龚汉有龚遂姓书云晋大夫龚坚后误矣晋无龚坚汉渤海龚胜及龚舍避王莽乱不仕谓之楚两龚后蜀李夀以巴西龚壮谋杀李期而自立及僭位以安车束帛聘壮为太师壮固辞特聴缟巾素带居师友之位
　　共
　　谨按春秋时晋有共赐鲁有共刘郑有共仲皆为大夫汉初封义帝柱国共敖为临江王敖生尉
　　钟离
　　出自子姓宋威公曾孙伯宗仕晋为三郤所害其子州犂奔楚食采于钟离因以为氏而世为楚将裔孙钟离昧为项羽将二子长曰发居九江仍故姓次曰接徙长社为钟氏
　　钟吾
　　出自春秋时子爵小国吴阖庐使执其亡公子烛庸钟吾子不可遂伐灭之以国为氏汉尉氏令钟吾苍即其后也
　　龙丘
　　谨按王子年拾遗记穷桑氏之国有水屈曲亦如龙凤之状有山盘纡亦如屈龙之势故有龙山龟山凤水之目亦因以为姓末代为龙丘氏出班固艺文志
　　封人
　　出自周官封人之后以世官为氏一云古诸侯封人之后汉有司徒掾封人婴元和姓纂曰古封畿之职为氏左传晋有萧封人误矣春秋时宋乐惧为吕封人髙哀为萧封人郑仲足为祭封人颍考叔为颍谷封人如此非一又晋无萧邑急就篇曰吕氏春秋韩封人子髙
　　封父
　　出自夏诸侯封父之后其地汴州封丘县有封父亭即其所都周初国灭取其大弓繁弱以封伯禽于鲁子孙遂以国为氏谨按明堂位曰封父天子之器也盖伯禽初封亦受此赐元和姓纂曰夏殷国名郑有封父弥真为大夫
　　雍人
　　元和姓纂曰周礼雍人以官为氏鲁有雍人髙檀见左传谨按鲁有雍人髙檀误矣周官无雍人鲁无雍人髙檀则饔人之名非以雍人为氏也春秋时诸侯掌膳羞之官或曰饔人所以有别于天子之内饔外饔而字皆从食如以雍人为姓檀为名则读襄公二十八年传雍人窃更之以鹜亦可谓姓饔人而名窃乎今合驳正
　　雍丘
　　晋郭黙有将军雍丘洛盖其先以所居为氏谨按春秋雍丘在宋郑之间周封夏禹后于杞杞都雍丘故后世谓雍丘为县
　　逢公
　　出自夏商之世诸侯有逢伯及逢公者国于齐土因以国为氏古有善射逢蒙春秋齐有逢丑父楚有逢伯陈有逢滑晋有逢大夫皆知名汉有逢萌前燕有逢羡萌字子康北海都昌人所谓子康大贤所在人事如父者　北海逢氏汉太尉信后赵秦州刺史碧唐中书舍人敏
　　逢孙
　　谨按秦穆公使大夫逢孙戍郑逢孙密谋取郑郑觉而逐之逢孙奔宋子孙以字为氏
　　逢侯
　　史记世家楚懐王有禆将军逢侯丑姓书旧无此氏今增入
　　逄丘
　　见姓苑
　　四江
　　江
　　太史公曰秦之先嬴姓其后分封以国为氏故有江氏是也春秋时齐小白覇诸侯江人防于贯又防于阳谷楚人怒其亲中国故防江其子孙奔齐为大夫齐悼公拘江説即其人也裔孙徳十世孙蕤晋谯郡太守亢父男生祚祚生统晋黄门侍郎生尚书仆射霦霦生敳敳生宋右仆射夷夷生宋吏部尚书湛
　　厖
　　出自髙辛氏才子八人其一曰厖降子孙以字为氏夏有贤臣尨圉即其后也
　　邦
　　出姓苑广韵曰后魏馝邦氏改为河南邦氏误矣馝邦乃馝防也
　　厐
　　出有姬姓姓源韵谱曰襄阳安众厐氏其家富盛好为髙屋郷党荣之号曰厐髙屋襄阳记厐徳公居岘山之南未尝入城府夫妻相敬如賔子字人亦有令名娶诸葛孔明妹为魏黄门吏部郎生涣晋牂牁太守又广汉姜诗娶同郡厐盛女又益州刺史厐芝又中郎将厐浚援凉州后秦有大将军左长史厐演魏尚书统
　　逄
　　出自夏商之世诸侯有逄伯及逄公者国于齐土因以国为氏陈有逄滑晋有逄大夫皆知名前燕有逄羡萌字子康北海都昌人所谓子康大贤所在人事如父者北海逄氏汉太尉信后赵秦州刺史碧唐中书舍人敏【按此条辩证已见二冬逢公条内冬韵之逢系本音　江韵之逄音厐一字两读而辩证所引则一当必有误】
　　五支
　　支
　　其先月支胡人后为胡氏石勒十八骑中有支屈六唐有感化军节度使支祥宋有蘓州呉县人支咏
　　移
　　谨按后汉纪有南郡太守移良承宦官指停杨震棺露于道侧者风俗通曰齐公子雍食采于移其后氏焉
　　为
　　世本晋始平人为勉自称将军
　　妫
　　出自虞舜生于妫汭以水为姓周武王时有虞遏父者为陶正能利器用王赖之以其先圣之后封其子满为陈侯复赐姓妫以奉虞帝之祀是为胡公胡公裔孙曰陈威公鲍生太子免鲍弟曰厉公跃庄公林宣公杵臼杵臼生穆公款款生共公朔朔生灵公平国平国生成公午午生哀公弱及公子过公子招弱生悼太子偃师及公子留公子胜偃师生惠公吴吴生怀公柳柳生闵公越又有五父佗太子御冦公子完公子黄皆见于春秋完奔齐为工正食采于田谓之陈恭仲其卜得繇辞曰有妫之后将育于姜五世其昌并于正卿八世之后莫之与京果以为姓奔齐后为田氏五世而陈无宇为齐卿八世而陈常得齐政常孙田和取齐而代之
　　随
　　出自祁姓陶唐氏之后刘累孙杜伯事周宣王无罪见杀子隰叔奔晋生士蒍蒍生防为晋上卿食采于随谓之随防支孙氏焉后汉苏竟传有偏将军随第姓纂曰周同姓随国为氏误矣随乃汉东近楚之国终春秋世国存未尝为氏
</div>
    <div class="pagination">
<a href="古今姓氏书辩证_page8.html">上一页</a><span>...</span><a href="古今姓氏书辩证_page4.html">4</a><a href="古今姓氏书辩证_page5.html">5</a><a href="古今姓氏书辩证_page6.html">6</a><a href="古今姓氏书辩证_page7.html">7</a><a href="古今姓氏书辩证_page8.html">8</a><span class="current-page">9</span><a href="古今姓氏书辩证_page10.html">10</a><a href="古今姓氏书辩证_page11.html">11</a><a href="古今姓氏书辩证_page12.html">12</a><a href="古今姓氏书辩证_page13.html">13</a><a href="古今姓氏书辩证_page14.html">14</a><span>...</span><a href="古今姓氏书辩证_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
