<!DOCTYPE html>
<html>
<head>
    <meta charset="UTF-8">
    <title>册府元龟 - 第 251 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 251 页/共 736 页</h1>
    <div class="content">    贺迷太武敬哀皇后之从父也。皇后生景穆初后少孤父兄近亲唯迷故蒙赐爵长乡子。
    闾毗恭皇后之兄皇后生文成太安二年以毗为平北将军赐爵河东公弟纥为宁北将军零陵公其年并加侍中进爵为王毗征东将军评录尚书事纥征西将军中都大官自馀子弟赐爵为王者二人公五人侯六人子三人同时受拜所以崇隆舅氏。
    闾英者恭皇后前兄兴安二年为散骑常侍镇军大将军辽西公弟喜镇军大将军带方公太安初英为侍中征东大将军太宰进爵为王喜左光禄大夫改封燕郡从兄泰为安东将军朝鲜侯。
    冯熙文明太后之兄熙祖北燕主熙生於长安姑先入掖庭为太武左昭仪妹为文成皇帝后即文明太后也。使人访知熙所在徵赴京师拜冠军将军赐爵肥如侯寻进爵昌黎王献文即位为太傅累拜内都大官孝文即位文明太后临朝帝承旨以熙为侍中太师中书监领秘书事後以例降封京兆郡公熙子诞与孝文同岁幼侍书学仍亲待拜征西大将军南平王侍中诞弟修侍中镇北大将军尚书东平公後罢庶姓王诞为侍中都督中外诸军中军将军特进改封长乐郡公诞拜官孝文立於庭遥受其拜既讫还室修降为侯十六年以诞为司徒帝既爱诞拜除官日亲为制三让表并启将拜。又为其谢章寻加车骑大将军太子太师诞长子穆初袭熙爵避皇子愉封改封扶风郡公修弟津与孝文废后同产兄位黄门侍郎信都伯津同产弟风幼养於宫文明太后特加爱念敕岁赐爵至北平王拜太子中庶子出入禁闼孝文亲政後恩宠稍衰降爵为侯。
    李峻字今之梁国蒙县人元皇后兄也。父方叔宋文帝时为济阴太守文成遣间使喻之峻与五弟诞嶷雅白水等前後归京师拜峻镇西将军泾州刺史雅嶷诞等皆封公後进峻爵为王。
    李惠献文思后之父也。历位散骑常侍征西大将军秦益州刺史进爵为王。
    李道念惠从弟凤之弟孝文太和十二年将爵舅氏诏访存者而惠诸从以再罹孥戮难於应命唯道念敢先诣阙乃申后妹及凤兄弟子女之存者，於是赐凤子安祖浮阳侯兴祖安喜侯道念真定侯从弟寄生高邑子皆加将军後例降爵安祖等改侯为伯并去军号兴祖累迁燕州刺史卒以兄安祖子侃为後袭先封南郡王後以庶姓罢封改封博陵郡公。
    高肇文昭皇太后之兄也。文昭皇后生宣武诏封父嫡孙猛渤海公肇平原郡公肇弟显澄城郡公三人同日受封始宣武未与舅氏相接特拜爵及赐衣帻引见肇显于华林都亭皆甚惶惧举动失仪数日之间富贵赫奕未几肇为尚书左仆射冀州大中正尚宣武姑高平公主迁尚书令。
    于劲字锺葵宣武纳其女为后封太原郡公（于劲武略以功臣子。又以功绩位沃野镇将赐爵宣昌子拜征虏将军帝纳其女为后封太原郡公）。
    胡国珍字世玉其女以选入掖庭生孝明即灵太后也。孝明帝践祚以国珍为光禄大夫灵太后临朝加侍中封安定郡公尚书任城王澄奏安定公宜出入禁中参谘大务诏令入决万机寻进位中书监仪同三司侍中复加使持节都督雍州刺史骠骑大将军开府灵太后以国珍年老不欲令其在外。且欲示以方面之荣竟不得迁司徒公侍中如故就家拜焉。
    李延晏仆射冲之长子孝庄即位以元舅之尊超授侍中太保封濮阳郡王。
    北齐娄昭武明皇后之母弟也。昭之次子定远少历显职外戚中偏为武成爱狎封临淮郡王。
    娄昭之兄子无他器以外戚贵幸为瀛州刺史孝昭皇建初封东海郡王武成太宁初进位司空。
    胡长仁武成皇后长兄以内戚历位尚书封临淮郡王左仆射尚书令及武成即位预参朝政封陇东郡王。
    胡君璧者长仁子也。後主纳长仁女为后君璧袭爵陇东王君璧弟君璋及长仁弟长雍等前後七人并赐爵。
    杨腾文帝之舅也。文帝即位为开府仪同三司。
    乙弗绘文帝皇后之兄帝即位为开府仪同三司侍中监魏昌县公。又为吏部尚书。
    斛律光为左卫将军先是武成纳光第二女为太子妃後主天统元年拜为皇后其年光转大将军。
    後周陈山提宣帝皇后之父也。山提自大将军为上柱国封禹阝国公。
    元晟元皇后之父也。晟自开府为上柱国封齐国公。
    隋吕宋文帝之舅子袭爵齐郡公。
    独孤ヌ字黎耶献皇后之弟也。高祖受禅拜上开府右领军卫将军。
    萧炀帝萧后之兄也。以外戚擢为尚衣奉御。
    萧琮赐爵莒国公炀帝以皇后之故甚见亲厚拜内史令改封梁公。
    唐独孤怀恩元贞皇后弟之子也。怀恩幼时以献皇后之侄养於宫中後仕为□县令高祖平京城授长安令及受禅擢拜工部侍郎。
    窦德明太穆顺圣皇后兄之孙也。武德初拜考功郎中从太宗击王世充频有战功封显武男。
    长孙敞太宗文德皇后之叔父也。从平京城以功除将作少监出为杞州刺史贞观初坐贼免寻拜宗正卿及致仕加金紫光禄大夫封平原郡公。
    长孙操敞之从父弟也。贞观中历州刺史益扬二州都督府长史高宗永徽初加金紫光禄大夫赐爵乐寿男。
    武承嗣则天皇后兄子也。初后父士娶相里氏生元庆元爽则天立为皇后以元庆为宗正少卿元爽为殿中少监中宗嗣圣元年以承嗣为礼部尚书寻除太常卿同中书门下三品则天垂拱中转春官尚书依旧知政事载初元年代苏良嗣为文昌左相同凤阁鸾台三品兼知内史事天授元年於东都创置武氏七庙，於是封承嗣为魏王元庆子夏官尚书三思为梁王后从父兄子纳言攸宁为建昌王太子通事舍人攸归为九江王司礼卿重规为高平王左卫亲府史郎将戴德为颍州王右卫将军攸暨为千乘王司农卿懿宗为河内王左千牛中郎将嗣宗为临川王左卫勋二府中郎将攸宜为建安王尚乘直长攸望为会稽王太子通事舍人攸绪为安平王攸止为常安王。又封承嗣男延基为南阳王延秀为淮阳王三思男崇烈为新安王后兄子承业男延晖为嗣陈王延祚为咸安王。
    韦温中宗皇后之从父兄也。神龙中累迁礼部尚书封鲁国公弟氵胥左羽林大将军封卫国公。
    窦希者睿宗窦后之族也。玄宗先天二年九月戊寅以光禄豳国公希将作少府希球卫尉少卿希各食实封二百户以舅氏特宠之也。
    吴凑章敬皇后之弟也。肃宗上元中授凑襄城尉宝应二年始封拜外戚授皇后叔前宣城令吴令瑶为开府仪同三司太子家令封濮阳郡公郎将令瑜为开府仪同三司太子左谕德济阳郡公皇后弟盛王府录事参军淑为开府仪同三司鸿胪少卿左清道率同正澄为开府仪同三司太子宾客襄城尉凑为开府仪同三司太子詹事并封濮阳郡公。
    沈房者代宗沈后之族子也。后无近属唯房为近德宗命为金吾将军主沈氏之祀。
    独孤卓者贞懿皇后之叔也。大历初后宠遇无双以恩泽官其宗属卓自太常少卿为少府监及后兄良佐为太子中允。
    王果者德宗昭德皇后父杨州大都督遇之子也。果为眉州司马甥侄拜官者二十馀人。
    郭钊宪宗懿安皇后兄元和十五年三月钊以检校户部尚书兼司农卿迁为刑部尚书兼司农卿及右金吾大将军钅从加检校工部尚书。
    郭者穆宗之季舅也。长庆二年十月以殿中监迁为太子詹事充闲厩宫苑使。
    萧洪以帝舅检校太子宾客长庆二年十月迁太子洗马。
    梁张归霸者末帝德妃之父也。归霸子汉杰汉伦汉融皆以外戚之故咸居大任掌大权。
    後唐王万荣者明宗淑妃之父也。长兴四年九月自银青光禄大夫检校司空领韶州刺史。又加检校司徒使持节华州诸军事华州刺史充镇国军节度使华商等州观察处置等使。
    汉李洪建太后母弟也。事高祖为牙将高祖即位累历军校遥领防御使史弘肇等被诛以洪建为权侍卫马步军都虞候。
    张彦成潞州潞城人初隐帝娶其女特见亲爱从平汴雒累加特进检校太尉同州节度使隐帝即位就加同平章事。
    ●卷三百二
    ○外戚部　委任辅政将兵立功委任
    夫姻连戚属任参国柄苟或瑚琏之奇器梁栋之伟材国家，於是寄以腹心诚以义殊瓜李大则利权兵政委之弗疑小则近司要事冀其能忠其有出自宠私靡由公授倚任太过尤悔亦多覆辙颓基前世甚矣。
    汉许广汉孝宣许后之父宣帝即位封平恩侯位特进与侍中金安上等径出入省中（又云：宣帝收霍氏诸领胡越骑羽林及两宫将屯兵悉以所亲信许史子弟代之许即广汉史谓史良娣兄史恭诸子）。
    史丹父高宣帝亲母史良娣之兄子封乐陵侯丹自元帝为太子时以父任为中庶子侍从十馀年元帝即位为驸马都尉侍中出常骖乘甚有宠帝以丹旧臣皇考外属亲信之诏丹护太子家。
    後汉阴识光烈皇后前母兄也。初为侍中封原鹿侯及明帝立为皇太子识以守执金吾辅导东宫帝每巡郡国识常留镇守京师委以禁兵。
    马严先徙北地明德皇后父援兄余之子仕郡督邮後归安陵永平十五年明德皇后敕使移居雒阳显宗召见严进对闲雅意甚异之有诏留仁寿闼与校书郎杜抚班固等杂定建武注记常与宗室近亲临邑侯刘复等论议政事甚见宠幸。
    吴吴奋大帝母吴夫人弟景子也。景卒奋授兵为将封新亭侯帝征荆州拜奋吴郡都督以镇东方。
    晋羊景献皇后之从父弟武帝践祚累迁中护军加散骑常侍在职十三年典禁兵豫机密宠遇甚厚。
    南齐江┙姑为景后少为明帝所亲爱如兄弟高宗辅政委以心腹郁林隆昌元年自正员郎补丹阳丞中书郎明帝为骠骑镇东府以┙为谘议参军後梁王操字子高宣帝母龚太后之外弟性敦厚有筹略博涉经史在公恪勤初为帝外兵参军亲任亚於蔡大宝。
    陈沈君高後主沈后父君理之弟有吏能以家门外戚早居清显宣帝太建元年东境大水百姓饥弊乃以君高为贞威将军吴令。
    後魏王建广人也。祖姑平文后生昭成皇帝伯祖丰以帝舅贵重丰子支尚昭成女甚见亲待建少尚公主道武登国初为外朝大夫与和跋等十三人迭典庶事参与计谋。
    贺泥献明皇后之从昆弟子也。天赐末京师草草泥出举烽於安阳北贺兰部人往赴之明元即位乃罢诏泥与元浑等八人拾遗左右。
    闾庄恭皇后兄毗之子也。孝文太和中初立三长以庄为定户籍大使甚有时誉。
    李侃思皇后之族子也。为博陵郡公侃为庄帝所亲幸拜散骑常侍尝食典御帝之图尔朱荣侃与鲁安等持刀於禁内杀荣。
    宇文测性沉密少笃学为司徒右长史尚宣武女阳平公主拜驸马都尉及孝武疑齐神武诏测诣後周文帝密为之备还封广川县伯。
    北齐尉景从神武起兵信都神武入雒留景镇邺寻进为公景妻常山君神武之姊也。以勋戚每有军事与厍狄干常被委重。
    郑仲礼高祖嬖宠其姊也。以亲戚被昵擢帐内都督常执弓刀出入随从。
    胡长粲武成皇后之从祖兄少而敏悟以外戚起家给事中迁黄门侍郎後主践祚长粲被敕与黄门冯子琮出入禁中专典敷奏。
    後周尉迟纲字婆罗蜀国公迥之弟也。少孤与兄迥依舅氏太祖西讨关陇迥纲与母昌乐大长公主留迥晋阳後方入关从太祖征伐常陪侍帷幄出入卧内。
    隋元孝矩初仕周为司宪大夫高祖重其门地娶其女为房陵王妃及高祖为丞相拜少冢宰进位柱国时房陵王镇雒阳及高祖受禅立为皇太子令孝矩代镇既而立其女为皇太子妃亲礼弥厚俄拜寿州总管赐孝矩玺《书》曰：杨越氛侵轶边鄙争桑兴役不识大猷以公志存远略今故镇边服怀柔以礼称朕意焉。
    唐吴凑章敬皇后之弟也。累转左金吾卫大将军凑小心谨慎智识周敏特承顾问偏见委信大历中滑帅令狐彰汴帅田神功相次殁於理所时藩方兵骄乘戎帅丧亡人情多梗代宗令凑衔命抚慰必委曲说谕所欲为之奏请皆得军民和协帝重之。
    梁段凝开封人妹为太祖美人故委心腹开平四年五月授怀州刺史迁郑州刺史监大军於河上後末帝罢王彦章兵权以授凝以众五万营於高陵津。
    後唐孟知祥字保胤幼温厚知书乐善武皇深器之以其弟克让女妻之即琼华长公主庄宗同光三年九月大举伐蜀以郭崇韬为招讨使奉辞之日崇韬奏曰：臣以非才谬当戎事。若西川平定之後陛下择帅如信厚善谋事君有节则孟知祥有焉望以蜀帅授之冬蜀平十二月制以知祥检校太傅同平章事成都尹充剑南西川节度副大使知节度事帝曰：蜀土奢华富盛不异吾宫以卿戚里忠贤故以相付卿其勉之。
    ○外戚部　辅政
    在昔三代盖有外戚之助班固所称其事详矣。秦汉已降后妃之家，或以才升或由亲授以才则窦婴将兵克殄於多难以亲则新莽辅政终滋於逆节。然则内主机密参决政治恭慎自居必有辅佐之益威福是作乃生颠覆之虞贤者谦以成名骄者侈而掇咎前史具载历代明徵是知授以至公靡由私爱表其亲遇之意敦以忠良之规则其可保乎！始终守乎！富贵者也。
    汉田景帝王皇后之同母弟武帝初即位以舅封为武安侯会丞相卫绾病免帝议置丞相太尉藉福说曰：魏其侯贵久矣。（魏其侯窦婴也。）素天下士归之今将军初兴未如即帝以将军为相必让魏其魏其为相将军必为太尉太尉相尊等耳（言其尊贵同一等也。）有让贤名乃微言太后风帝（风读为讽），於是乃以窦婴为丞相为太尉。
    上官桀陇西上わ人孝昭皇后祖父也。武帝疾病以霍光为大将军桀为左将军皆受遗诏辅少主。
    许延寿孝宣皇后同产弟封乐成侯宣帝以延寿为大司马车骑将军辅政。
    史高孝宣父悼皇考之舅子封乐陵侯宣帝疾病拜高为大司马车骑将军领尚书事元帝袭尊号高辅政五年。
    王凤孝元皇后昆弟孝成初即位以元舅侍中卫尉阳平侯为大司马大将军领尚书凤辅政凡十一年王音孝元皇后从父弟弘子阳朔三年秋大司马王凤疾帝数自临问亲执其手涕泣曰：将军如有不可言平阿侯谭次将军矣。（不可言谓死也。不斥言之谭凤弟也。）凤顿首泣曰：谭等虽臣至亲行皆奢侈无以率导百姓不如御史大夫音谨敕（敕整也。）臣敢以死保之及凤。且死上疏谢帝复固荐音自代音竟代凤为大司马骠骑将军辅政八年。
    王商以孝元皇后弟封成都侯位特进代王音为大司马卫将军辅政四岁病乞骸骨帝闵之更以为大将军。
    王根以孝元皇后弟封曲阳侯为光禄勋商薨红阳侯立次当辅政有罪过帝废立而用根为大司马骠骑将军辅政五岁。
    许嘉孝成皇后父自元帝时为大司马车骑将军辅政已八九年矣。及成帝立复以元舅阳平侯王凤为大司马大将军与嘉并辅政以为故事。
    傅嘉哀帝祖母定陶傅太后从父弟代师丹为大司马辅政。
    後汉窦宪以章德皇后兄为侍中虎贲中郎将和帝即位太后临朝宪以侍中内机密出宣诰命初章帝遗诏以宪弟笃为虎贲中郎将笃弟景瑰并中常侍，於是兄弟皆在亲要之地。
    邓骘以和熹皇后兄拜车骑将军仪同三司始自骘也。骘弟悝尝为虎贲中郎将弘阊皆为侍中太后与骘等定策立安帝骘兄弟常出入禁中骘後为大将军以母新野君薨还第服阕诏喻骘还辅政固让乃止。
    阎显以安思皇后昆弟封长社县侯太后临朝以显为车骑将军仪同三司。
    梁商以顺烈皇后父为大将军商自以戚属居大位每存谦虚，於是京师翕然称为良辅顺帝委重焉。
    梁冀商之子为河南尹商薨未及葬顺帝乃拜冀为大将军冲帝始在襁褓太后临朝诏冀与太傅赵峻太尉李固参录尚书事。
    窦武以桓思皇后父为城门校尉灵帝立拜武为大将军常居禁中。
    何进灵思皇后兄献帝即位尊后为太后临朝进与太傅袁隗辅政录尚书事。
    吴滕胤尚大帝公主为太常与诸葛恪等俱受遗诏辅政废帝即位加卫将军。
    晋杨骏以武悼皇后父自镇军将军迁车骑将军武帝疾笃后乃奏帝以骏辅政帝颔之遗诏曰：昔伊望作佐勋垂不朽周霍拜命名冠往代侍中车骑将军行太子太保领前将军杨骏经德履鉴识明远毗翼二宫忠肃茂著宜正位上台拟迹阿衡其以骏为太尉太子太傅假节都督中外诸军事侍中录尚书领前将军如故惠帝即位进骏为太傅大都督假黄钺录朝政。
    褚裒以康献皇后父除卫将军领中书令裒以中书铨管不宜以姻戚居之固让及太后临朝有司以裒皇太后父议加不臣之礼拜侍中卫将军录尚书事裒以近戚惧获讥嫌上疏固请居藩。
    後魏贺泥献明皇后从弟之子也。明元即位拾遗左右太武征赫连昌以功进爵为琅琊公军国大议每参务焉。
    闾毗恭皇后兄文成太安中以毗为征东将军评尚书事所以隆崇舅氏。
    常英以文成保太后兄太安初为侍中征东大将军太宰三年领太师录尚书事。
    胡长粲武成皇后从祖兄为给事中黄门侍郎文成即位与领军娄定远绿尚书赵彦深和士开高文遥领军綦连猛高阿那肱仆射唐邕同知朝政时人号为八贵於后定远文遥并出唐邕专与外兵綦连猛阿舟阝肱别总武任长粲常在左右兼宣诏令从幸晋阳后主即位富於春秋庶事皆归委粲尽心毗奉甚得名誉。又为侍中。
    冯熙以文明太后兄拜冠军将军。又尚恭宗女博陵长公主拜驸马都尉献文即位为太傅孝文初太后临朝帝乃承旨以熙为侍中太师中书监。
    高肇以文昭太后兄景明中录尚书事。又尚宣武姑高平公主迁尚书令肇出自夷土时望轻之及在位居要留心百揆孜孜无倦世咸谓之能高后既立愈见宠信延昌初迁司徒胡国珍孝明时以灵太后之父封安定郡公太后临朝尚书令任城王澄奏安定公宜出入禁中参预大务诏屈公入决万机寻进位中书监仪同三司诏与太师高阳王雍太傅清河王怿太保广平王怀入居门下同庶政。
    李延以孝庄元舅之尊起授侍中太保延晏以保犯祖讳抗表固辞改授太傅寻转司徒公。
    唐高士廉太宗文德皇后之舅贞观初拜侍中十年同中书门下三品十二年拜尚书右仆射。
    长孙无忌文德皇后兄也。少与太宗友善义军渡河无忌至长春宫谒见自是常从太宗征讨及太宗即位拜尚书右仆射或有密表称无忌权宠过盛太宗以表示无忌谓曰：朕与卿君臣万事无疑。若各怀所闻而不言则君臣之意为不通矣。因诏百寮谓之曰：朕今有子皆幼无忌於朕实有大功今日委之犹如子也。疏间亲新间旧谓之不顺朕所不取也。贞观七年再拜司空固辞不许。又因高士廉奏曰：臣幸居外戚恐招圣主私亲之诮敢以死请太宗曰：朕之授官必择才行。若才不至纵朕至亲亦不虚授襄邑王神符是也。若才有所虽怨雠而不弃魏徵等是也。朕。若以无忌为后之兄而私情爱之当多遗子女金帛，何须辄以天官授之盖是取其才耳无忌聪明鉴悟雅有武略公等并知所以委之台鼎无忌。又上表切让太宗使谓之曰：昔黄帝得力牧而为五帝先夏禹得咎繇而为三王祖齐桓得管仲而为五伯长朕自在藩邸公为腹心遂得廓清宇内君临天下以公功绩才望允称具瞻故授此官无宜多让也。
    杨师道尚桂阳公主拜驸马都尉贞观中为太常卿魏徵既辞枢近之职太宗乃擢授师道为侍中参预朝政亲待甚隆常在左右。
    窦德玄太穆皇后之从孙也。历官以恭勤著称高宗时为右相。
    韦温以中宗韦庶人从父兄神龙中累迁礼部尚书景龙三年拜太子少保同中书门下三品。
    杨国忠以玄宗太真妃从祖兄累迁蜀郡都督府长史充剑南节度副大使知节度事代李林甫为右相兼吏部尚书集贤殿大学士太清太微宫使。
</div>
    <div class="pagination">
<a href="册府元龟_page250.html">上一页</a><span>...</span><a href="册府元龟_page246.html">246</a><a href="册府元龟_page247.html">247</a><a href="册府元龟_page248.html">248</a><a href="册府元龟_page249.html">249</a><a href="册府元龟_page250.html">250</a><span class="current-page">251</span><a href="册府元龟_page252.html">252</a><a href="册府元龟_page253.html">253</a><a href="册府元龟_page254.html">254</a><a href="册府元龟_page255.html">255</a><a href="册府元龟_page256.html">256</a><span>...</span><a href="册府元龟_page252.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
