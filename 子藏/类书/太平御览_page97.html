<!DOCTYPE html>
<html>
<head>
    <meta charset="UTF-8">
    <title>太平御览 - 第 97 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 97 页/共 737 页</h1>
    <div class="content">《史记》太史公曰：孔子言“必世然後仁。善人为治国百年，亦可以胜残去杀。”诚哉是言也！汉兴，至孝文四十有馀载，德至盛也。
《汉书》曰：张苍免相，文帝以皇后弟窦广国贤有行，欲相之，曰：“恐天下以吾私广国。”乃以御史大夫申徒嘉为丞相。
又曰：武帝从容问东方朔曰：“吾欲化民，岂有道乎？”朔对曰：“愿近述孝文皇帝之时，当世耆老皆闻见之：贵为天子，富有四海，身衣弋纟弟，足履革舄，以韦带剑，莞蒲为席，兵木为刃，（服度曰：兵器如木而无刃。）衣无文，集上书囊以为殿帷，以道德为丽，以仁义为准。於是天下望风成俗，昭然化之。”
又曰：贾捐之曰：“孝文皇帝，闵中国未安，偃武行文。”时有献千里马者，诏曰：“鸾旗在前，属车在後，吉行，日五十里，朕乘千里之马，独先安之！”於是还马，与道里费。
荀悦《汉记》曰：韩信为左丞相，与曹参、灌婴击魏王豹。豹有姬曰薄姬，许负相之，当生天子。豹猜此言而反。豹败，汉王纳薄姬，实生文帝。
又曰：以孝文之明，大朝之治，百僚之贤，而贾谊见排逐，张释之十年不见省，冯唐首白屈於郎，岂不惜哉！夫以绛侯之忠，功存社稷，而犹见疑，不亦痛乎！
《帝王世纪》曰：孝文即位二十三年，年四十七，葬霸陵，因山为体，庙名顾城。
桓子《新论》曰：汉太宗文帝，有仁智通明之德，承汉初定，躬俭省约，以惠休百姓，救赡困乏，除肉刑，灭律法，薄葬埋，损舆服，所谓达於养生送终之实者也。及始从代徵时，谋议狐疑，能从宋昌之策，应声驰来即位，而偃武行文，施布大恩。欲息兵革，与匈奴和亲，总撮纲纪。故遂褒增隆为太宗也。而溺于俗议，斥逐材臣，又不胜私恩使嬖妾慎夫人与皇后同席，以乱尊卑之伦。所谓通而蔽也。
《风俗通》曰：孝成皇帝问刘向：“世俗多传道，文皇帝少生於军，不知父所在，日祭於代城东门外。高帝数梦见一儿祭己，使使至代求之，果得文帝，立为大王，後徵到，後期不得立，日为再中，遂即位为天子。躬行至俭，集上书囊以为前殿帷。常居明光宫听政。为皇太子，治三年服。天下平，米升一钱，有此事不？”向对曰：“文帝生而为王者子，常居宫阙内，不弃捐军中祭代东门外也。高后八年九月己酉夕即位，时已昏夜，日不再中也。文帝虽节俭，未央宫前殿至奢，雕文及五彩画，华襄、壁墙、轩槛、皆饰以黄金，其势不可以书囊为帷。又帝率听政宣室，不在明光宫也。薄太后，孝景二年薨，不持三年服也。匈奴数犯塞，侵扰边境，候骑至甘泉，烽火通长安。由是北边置屯，守战设备，胡兵连不解，转输骚扰，费积虚耗。因以年岁不登，百姓饥乏，籴尝至石五百，非一升一钱也。”上曰：“临朝总政施号令何如？”未及对，上复谓向：“校尉宗室师傅，耆旧洽闻，亲事先帝，历见三世得失，勿有所隐。”向曰：“文帝尝过辇郎署呼郎中冯唐，问以赵将廉颇、李牧。唐言今虽有此人，不能用也。推辇而去，还归禁中，召责让唐：邓通以佞幸吮痈见爱，赐以蜀郡铜山，令得铸钱，通私家之富，侔於王者。邦君又为微行，数幸通家，衣袭旃从侍中近臣，常侍期门武骑猎渐台下，骑射狐兔。”上曰：“後世皆言文帝治天下，几致太平，其德偕周成王。此语何从生？”向曰：“文帝治礼，言者不伤其意；臣无以大小，至即从容言，上止辇听之，言事者多褒之，後人见其遗文，则以为然。世之毁誉莫能得实，审形者少，随声者多，然文帝之节俭约身以变天下，忍容言者含咽臣子之短，此过人难及也。”
《典论》曰：文帝慈孝，宽弘仁厚，躬修玄默，以俭帅下。奉生送终，事从约省。美声塞於宇宙，仁风畅於四海。
又曰：文帝思贤甚於饥渴，用人速於顺流。
班固《汉书述》曰：太宗穆穆，允恭玄默。化民以躬，帅下以德。我德如风，民应如草。国富刑清，登我汉道。
孝景皇帝
《史记》曰：孝景皇帝，孝文帝之中子也。母窦太后。文帝初在代，前后有三男。及窦太后行前，三子更死，故景帝得立。
《汉书》曰：孝景皇帝，（讳启，字开。应劭曰：礼谥法，布义行刚曰景。）文皇帝太子也。母窦太后。七年六月，文帝崩。丁未，太子即皇帝位。
又曰：孔子称“斯民三代之所以直道而行也，”信哉！周秦之弊，网密文峻，而奸宄不胜。汉兴，扫除烦苛，与民休息。至于孝文，加之以恭俭，孝景遵业，五六十载之间，移风易俗，黎民醇厚。周言成、康，汉言文、景，美矣！
又曰：孝景帝即位，窦婴为太子詹事。帝弟梁孝王，母窦太后爱之。孝王朝，因宴昆弟饮。是时上未立太子，酒酣，上于是从容曰：“千秋万岁後传王。”太后大欣。婴引卮酒进上曰：“天下者，高祖天下也，父子相传，汉之约也，何以得传梁王！”太后由此憎婴。
《帝王世纪》曰：孝景帝即位十六年，年四十八。葬阳陵，庙名德阳。
班固《汉书述》曰：孝景莅政，诸侯放命。（《尚书》放命圮族，鲧之恶坏其族类，吴、楚七国亦然也。）克伐七国，王室以定。非怠非荒，务在农桑。著于甲令，民用宁康。
魏陈王曹植《汉景帝赞》曰：景帝明德，继文之则。肃清王室，克灭七国。省役薄赋，百姓殷昌。风移俗易，齐美成康。
孝武皇帝
《史记本纪》曰：孝武皇帝，（《汉书音义》曰：讳彻也。）孝景帝中子也。母曰王太后。孝景四年，以皇子为胶东王。七年，栗太子废为临江王，以胶东王为太子。孝景十六年崩，太子即位。为孝武皇帝。
《汉书□武帝纪》曰：後三年正月，景帝崩。甲子，太子即位。元朔四年冬，行幸甘泉。元狩元年冬十月，行幸雍，祠五，获白麟，乃作《白麟》之歌。元鼎四年冬十月，行自夏阳，东幸汾阴。十一月甲子，后土祠於汾阴睢之上。（苏林曰：睢音虽。如淳曰：睢者河之东岸也。）元封元年，（应邵曰：始封太山，故改年也。）行自□阳，北历上郡、西河、五原，出长城，登单于台，至于朔方，临北河。勒兵十八万骑，旌旗径千馀里，威震匈奴。还，祠黄帝于桥山，乃归甘泉。遂东巡於海上。夏四月，上还，登封太山，（王者功成治定，告成功於天，封岱宗也。助天高也。刻石记号，有金策玉函金泥玉捡之封焉。）降明堂。（案《郊祠志》曰：初天子封太山，太山东北趾，古时有明堂也。）行自太山，复东巡於海上，至碣石。（文颖曰：在辽西县，今罢，属临榆，此石着海旁。韦昭《地理》曰：在古北平疆域西南也。）二年冬十月，行幸雍，祠五。春，幸缑氏，遂至东莱。夏四月，还祠太山。至瓠子，（服虔曰：瓠子堤名也。苏林曰：在鄄县以南，濮阳北西，广百步，深五丈。）临决河，命从臣将军以下皆负薪塞河堤，作《瓠子》之歌。四年冬十月，幸雍，祠五。通回中道，（应劭曰：回中在安定高平，有险阻，隶关在其北，通至长安也。孟康曰：回中在北池山险，有武帝故宫。如淳曰：《三辅黄图》云：回中宫在也。）遂北巡肃关。（如淳曰：《匈奴传》：匈奴入朝那肃关，在安定朝那县也。）五年冬，南巡狩，至于盛唐，（如淳曰：县名也。韦昭曰：南郡也。）望祀虞舜于九疑。（应劭曰：舜葬苍梧九疑山，今零陵营道也。）祭天柱山，（应劭曰：音潜，南岳霍山，，县名，属庐江。文颖曰：天柱山县南有祠。）自寻阳浮江，亲射蛟江中，获之。舳舻千里。太初元年，（应劭曰：用夏正，以正有为岁首，故改元为太初。）行幸太山。十一月甲子朔旦，冬至，祀上帝于明堂。天汉三年，（应劭曰：时频年苦旱，故改年为天汉以祈甘雨。晋灼曰：取□汉之诗，求雨之意也。）初榷酒酤。三月，行幸泰山，修封，祀明堂，还幸北地，祠常山，瘗玄玉。夏四月，赦天下，行所过毋出田租。泰始三年，行幸甘泉宫，飨外国客。二月令天下大。五月，行幸东海，获赤雁，作《朱雁》之歌。幸琅邪，礼日成山。（孟康曰：礼日，祠日也。韦昭曰：成山在东莱界。）四年夏五月，还幸建章宫。後元二年，朝诸侯王于甘泉宫，赐宗室。乙丑，立皇子弗陵为皇太子。（张晏曰：昭帝也。後但名弗，以多难讳。）丁卯，帝崩于五柞宫，（案帝年十七即位，即位，五十四年，寿七十一岁也。张晏曰：有五柞之树，故因以名宫，在县也。）葬於茂陵。
《汉书□赞》曰：汉承百王之後，高祖拨乱反正，文景务在养民，至于稽古礼文之事，犹多阙焉。孝武初立，卓然罢黜百家，表章《六经》。遂畴咨海内，举其俊民，与之立功。兴太学，修郊祀，改正朔，定历数，协章律，作诗乐，建封禅，礼百神，绍周後，号令文章，焕焉可述。後嗣得遵洪业，而有三代之风。如武帝之雄才大略，不改文景之恭俭以济斯民，虽诗书所称，何有加焉！
《汉书□宣帝纪》曰：本始三年，尊孝武帝庙为世宗庙，奏盛德之舞。武帝巡狩所幸郡国皆立庙。
荀说《汉纪》论曰：孝武皇帝，规矩万世之业，固後世之基地。内修文学，外耀武威，以延天下之士，先王之风粲然可考者矣。然犹好其文，未尽其实；发其始，不克其终。奢侈而无限，穷兵极武，百姓空竭，万民罢弊。当此之时，天下骚然，海内无聊，而孝文之业衰焉。
刘歆《宗庙议》曰：孝武皇帝愍中国罢劳，无安宁之时，乃遣大将伏波、楼船之属，灭百越七郡。北攘匈奴，降昆邪之众，置五属国，起朔方，以夺其肥饶之地。东伐朝鲜，起玄菟、乐浪以断匈奴之左臂。西伐大宛，并三十六国，结乌孙，起敦煌、酒泉、张掖，以隔氐羌，裂匈奴之右肩。单于孤将远遁漠北，四垂无事，斥地远境，起十馀郡。功业既定，乃封丞相为富民侯，以安天下，富实百姓，其规模可见。又招集天下贤俊，与协心同谋，兴制度，改正朔，易服色，立天地之祀。建封禅，殊官号，存周後，定诸侯之制，永无逆争之心，至今累世赖之。单于守蕃，百蛮百蛮服从，万世之基也。中兴之功，未有高焉者也。
《汉武故事》曰：汉景皇帝后任身，梦日入其怀。景帝又梦见高祖谓己曰：“王美人生子，可名为彘。”及生男日，因名之焉。武帝生於猗兰殿，年四岁，立为胶东王。数岁长主抱著其膝上，问曰：“儿欲得妇不？”胶东王曰：“欲得妇。”长主指左右长御百馀人，皆云不用。末指其女，问曰：“阿娇好不？”於是乃笑，对曰：“好，若得阿娇作妇，当作金屋贮之也。”长主大悦，乃苦要上，遂定婚焉。胶东王为皇太子时年七岁。上曰：“彘者，彻也。”因改曰“彻”。丞相周亚夫宴见，时太子在侧，亚夫失意有怨色，太子视之不辍，亚夫於是起。帝曰：“尔何故视此人耶？”对曰：“此人可畏，必能作贼。”帝笑曰：“因此怏怏，非少主之臣也。”廷尉上囚防年，继母陈杀父，因杀陈。依律，年杀母大逆论，而帝疑之。诏问太子，太子对曰：“夫继母，如母明其不及母也。缘父之爱，故比之於母耳。今继母无状，手杀其父，则下手之日，母恩绝矣。宜与杀人者同，不宜大逆论。”帝从之。年弃市刑，议者称善。时太子年十四，帝益以奇之。及即位，常晨往夜还，与霍去病等十馀人皆轻服为微行，且以观戏市里，察民风俗。尝至莲勺通道中行，行者皆奔避路。上怪之，使左右问之，云有持戟诈呵者数十人。时微行率不过二十人马七八匹，更步、更骑，衣如凡庶，不可别也。亦了无驺御，而百姓咸见之。又尝至柏谷，夜投亭宿，亭长不内，乃宿於逆旅。逆旅翁谓上曰：“汝长大多力，当勤稼穑，何忽带剑众夜行此，不欲为盗，则淫耳。”上嘿然不应，因乞浆饮。翁答曰：“吾止有溺，无浆也。”有顷，还内。上使觇之，见翁方与少年十馀人，皆持弓矢刀剑，令主人妪出，安过客，妪归，谓其翁曰：“吾观此丈夫，非常人也，且亦有备，不可图也。”天寒，妪酌酒多与，夫及诸少年皆醉。妪自缚其夫，诸少年皆走。妪出，谢客，杀鸡作食。平旦，上去，是日还宫，乃召逆旅夫妻见之。赐妪千金，擢其夫为羽林郎。自是惩戒弗复微行。上少好学，招求天下遗书，上亲自省校，使庄助、司马相如等以类分别之。好词赋，每所行幸及奇兽异物，辄命相如等赋之。上亦自作诗赋数百篇，下笔即成。初不留时，相如造文迟，弥时而後成。上每叹其工妙，谓相如曰：“以吾之速，易子之迟。可乎！”相如曰：“於臣则可，未知陛下何如耳！”上大笑而不责也。然性严急，不贷小过，刑杀法令，殊为峻刻。汲黯每谏曰：“陛下爱才乐士，求之无倦，比得人，劳苦神明未尽其用，辄已杀之。以有限之士，资无已之诛，臣恐天下贤才将尽於陛下，欲与谁为治乎？”黯言之甚怒，上笑而喻之。行幸河汾，中流与群臣饮宴乃自作《秋风》辞，顾谓群臣曰：“汉有六七之厄，法应再受命，宗室子孙谁当应此者，六七四十二代汉者，当涂高也。”群臣进曰：“汉应天受命，祚逾周殷，子子孙孙，万世不绝，陛下安得此亡国之言，过听於臣妾乎？”上曰：“吾醉言耳。然自古以来，不闻一姓遂长王天下者，但使失之，非吾父子可矣。”行幸五祚宫，谓霍光曰：“朕去死矣，可立钩弋子，公善辅之。”三月丙寅，上昼卧不觉，颜色不异，而身冷无气。明日，色渐变，闭目，乃发哀告丧。未央前殿朝晡上祭，若有食之者。常所幸御，葬毕悉居茂陵园，上自婕妤以下二百馀人，上幸之如平生，而傍人不见也。光闻之，乃更出宫人，增为五百人，因此遂绝。
始元二年，吏告民盗用乘舆御物者，案其题，乃茂陵中明器也，民别买得，光疑葬日监官不谨，容致盗窃，乃收将作以下系长安狱考讯。居岁馀，邺县又有一人於市货玉杯。吏疑其御物，欲捕之，因忽不见，县送其器推问，又茂陵中物也。光自呼吏问之，说市人形貌如先帝。光於是默然，乃赦前所系者。岁馀，上又见形，谓茂陵令薛平曰：“吾虽失世犹为汝君，奈何令吏卒上吾陵上磨刀剑乎？”忽然不见。因推问，陵旁有方石，以为砺，吏卒常盗磨刀剑。甘泉宫恒自然有钟鼓声，候者时见从官卤簿似天子，自後转稀，至宣帝世乃绝。宣帝即位，尊孝武庙，奏乐之日虚中有唱善者，告祠之日白鹄群飞集後庭。西河立庙，神光满殿中，状如月。东莱立庙，有大鸟迹，意路上，白龙夜见河东。立庙告祠之日，白虎衔肉置殿前。又有一人骑马，马异於常马，持捉一札，赐将作丞曰：“闻汝绩克成，赐汝金一斤。”因忽不见，札乃变为金，称之有一斤。广川告祠之明日，有钟磬音，房户皆开，夜有光，香气正闻二三里。宣帝亲祠甘泉，有顷，紫黄气从西北来，散於殿前，肃然有风。空中有妓乐声，群鸟翔舞蔽天。宣帝既亲睹光怪，乃疑先帝有神，复招诸方士，冀得仙焉。
《帝王世纪》曰：孝武皇帝，庙名渊龙。
《幽明录》曰：汉武帝在甘泉宫，有玉女降，常与帝围棋相娱。女风姿端正，帝密悦，乃逼之，玉女因唾帝面而去，遂病疮经年。故《汉书》云“避暑甘泉宫”，此其时也。
刘歆《七略》曰：孝武皇帝敕丞相公孙弘，广开献书之路。百年之间，书积如丘山，故外有太常、太史、博士之藏，内有延阁、广内、秘室之府。
桓子《新论》曰：汉武帝才质高妙，有崇先广统之规，故即位而开发大志，考合古今模范，获前圣代故事，建正朔，定制度，招选俊杰，奋扬威怒，武义四加，所征者服，兴起六艺，广进儒术，自开辟以来，惟汉家最为盛图，故显为世宗，可谓卓尔绝世之主矣。然上乃多过差，既欲斥境广土，又乃贪利争物之无益者。闻西夷大宛国有名马，即大发军兵，攻取历年，士众多死，但得数十匹耳。又歌儿卫子夫因幸爱重，乃阴求陈皇后过恶而废退之。即立子夫其男为太子。後听邪臣之谮，卫后以忧死，太子出走灭亡，不知其处。信其巫蛊，多征会邪僻，求不急之方；大起宫室，内竭府库，外罢天下，百姓之死亡，不可胜数。此可谓通而蔽者。
《典论》曰：孝武帝承累世之遗业，遇中国之殷阜，府库馀钱帛，仓廪畜腐粟。因此有意平灭匈奴而廓清边境矣。故即位之初，从王恢之书，设马邑之谋。自元光以迄征和四五十载之间，征匈奴四十馀举，逾广汉，绝梓岭，封狼居，禅姑幕，梁北河，观兵瀚海。列单于之旗，剿阏氏之首，采符离之窟，扫五王之庭，纳休屠昆耶之附，获祭天金人之宝，斩名王以千数，馘首虏以万计。既穷追其散亡，又摧破其积聚。虏不暇於救死扶伤，疲於孕重堕卖。元封初，躬执武节，告以天子自将，惧以南越之诛。彼时号为威震匈奴矣。
後汉班固《武帝述》曰：世宗晔晔，思弘祖业。畴咨熙载，髦俊并作。厥作伊何，百蛮是攘。恢我疆宇，外薄四荒。武功既抗，亦迪斯文。宪章六学，统一圣真。封禅郊祀，祭旅百神。协律改正，飨兹永年。
魏陈王曹植《汉武帝赞》曰：世宗光光，文武是攘。威震百蛮，恢拓土疆。简定律历，辨修旧章。封天禅土，功超百王。
周庾信《汉武帝聚书赞》曰：献书路广，藏书府开。秦儒出谷，汉简吹灰。芝泥即土，玉匣封来。坐观风俗，不出兰台。
陈沈炯《祭汉武帝陵文》曰：臣闻桥山虽掩，鼎湖之灵可祠；有鲁遂荒，大庭之迹不泯。伏惟陛下，降德猗兰，纂灵丰谷，汉道既登，神仙可望。射之杲于海浦，礼曰观而称功。横中流於汾河，指柏梁而高宴。何其甚乐，岂不然欤！既而运属上仙，道穷晏驾，甲帐珠帘，一朝零落。茂陵玉碗，遂出人间。陵□故塞，与原田而无无；别风馀趾，带陵阜而茫茫。羁旅之纟墨臣，岂不落泪！昔者承明见厌，严助东归，驷马可乘，长卿西返。恭闻故实，窃有愚衷。黍稷非馨，敢望徼福，爵台之荐，空怆魏君。雍丘之祠，未光夏后，瞻仰徽猷，伏增凄惧。
卷八十九　皇王部十四
汉孝昭皇帝
《汉书□帝纪》曰：孝昭皇帝，（讳弗之，字曰不。）武帝少子也。母赵妻予，本以有奇异得幸，（服虔曰：姨妤有奇手，指不伸。案《外戚传》曰：望气者云，此有奇女天子气，故称奇异也。）及生帝，有奇异，（文颖曰：十四月乃生。）遂立为太子，年八岁。武帝崩，太子即皇帝位。始元元年春二月，黄鹄下建章宫太液池中。（如淳曰：谓之液者，天地和液之气所为池。案时汉用土德，服色尚黄。鹄色皆白，而今更黄，以为土德之瑞，故纪之也。言承阴阳津液以作之。）公卿上寿，赐诸侯王、列侯、宗室金钱各有差。己亥，上耕于钩盾弄田。（应劭曰：时帝年九岁，未能亲耕帝籍。钩盾宦者近署，故往试耕为戏弄也。案《西京故事》，弄田在未央宫中也。）元凤元年九月，左将军上官桀、桀子骠骑将军安，与大将军霍光争权，欲害之，诈使人为燕王旦上书言光罪。时帝年十四，觉其诈，皆伏诛。虽後有谮光者，上辄怒曰：“大将军国家忠臣，先帝所属，敢有讠替毁者，坐之。”光由是得尽忠。元平元年夏四月，帝崩於未央宫。（案帝九岁即位，在位十三年，寿二十二也。）六月葬平陵。
《汉书赞》曰：昔周成王以孺子继位，而有管、蔡四国流言之变。孝昭幼年即位，亦有燕、盍、上官逆乱之谋。成王不疑周公，孝昭委任霍光，各因其时以成名，大矣哉！承孝武奢侈馀弊师旅之後，海内虚耗，户口减半，光知时务之要，轻繇薄敛，与民休息。至始元、元凤之间，匈奴和亲，百姓充实，举贤良文学，问民所疾苦，议盐铁而罢榷酤，尊号曰“昭”，不亦宜乎！
後汉□班固《昭帝述》曰：孝昭幼冲，冢宰惟忠，燕盖张，实实聪，罪人斯得，邦家和同。
魏文帝《周成汉昭论》曰：或方周成王於汉昭帝，佥高成而下昭。余以为周成王体上圣之休气，禀贤妣之胎诲，周召为保傅，吕尚为太师，口能言，则行人称辞，足能履，则相者导仪，目厌威容之美，耳饱仁义之声。所谓沉渍玄流而沐浴清风者矣。犹有咎悔，聆二叔之谤，使周公东迁，皇天赫怒，显明厥咎，犹启《金》，稽诸国史，然後乃寤。不亮周公之圣德，而信《金》之教言，岂不暗哉！夫孝昭，父非武王，母非邑姜，养惟盖主，相则桀、光，体不承圣，化不胎育，保无仁孝之质，佐无隆平之治，所谓生於深宫之中，长於妇人之手，然而德与性成，行与体并。年在二七，早知夙达，发燕书之诈，亮霍光之诚，岂有启《金》、信国史而後乃寤哉！使夫成、昭均年而立，易世而化，贸臣而治，换乐而歌，则汉不独少，周不独多。
魏丁仪《周成汉昭论》曰：成王、昭帝俱以襁褓之幼，托於冢宰，流言谗兴，此其艰险相似者也。夫以发《金》然後垂泣，计日力便觉诈书，明之迟速既有差矣。且叔父兄子，非相嫌之处；异姓君臣，非相信之地。霍光罹人谤而不出，周公赖天变而得入。推此数者，齐本而论末，计重而量轻，汉昭之优于周成，甚明者也。成王秀而获实，其美在终；昭帝苗而未秀，其德在始。必不得已而论二主，余与夫始者也。
废帝海昏侯
《汉书》曰：昌邑哀王，天汉四年立，十一年薨，子贺嗣。立十三年，昭帝崩，无嗣，大将军霍光征王贺典丧。王乘传诣长安邸，夜漏未尽一刻，以火发书。其日中，贺发，晡时至定陶，行百三十五里，侍从者马死相望於道。郎中令龚遂谏王，令还郎谒者五十馀人。贺到济阳，求长鸣鸡，道买积竹杖。（文颖曰：合竹作杖也。）过弘农，使大奴善以衣车载女子。旦至广明东都门也，遂曰：“礼，奔丧望见国都哭。此长安东郭门也。”贺曰：“我嗌痛，不能哭。”至城门，遂复言。贺曰：“城门与郭门等耳。”且至未央宫东阙，遂曰：“昌邑帐在是阙外驰道北，（文颖曰：吊哭帐。）未至帐所，有南北行道，马足未至数步，大王宜下车也，向阙西面伏，哭尽哀止。”王曰：“诺！”到，哭如仪。王受皇帝玺绶，袭尊号。即位二十七日，行淫乱。大将军光与群臣议，白孝昭皇帝后，废贺归故国。初，贺在国时，数有怪。尝见白犬，高三尺，其颈似人，而冠方山冠；後复见熊，左右皆莫见。又大鸟飞集宫中，王知，恶之，辄以问郎中令龚遂，遂为言其故，後又血污王坐席，王问遂，遂叫然号曰：“空宫不久，妖祥数至。血者，阴忧象也。宜畏慎自省。”贺终不改节。居无何，就征。既即位，后王梦青蝇之矢积西阶东，可五六石，以屋版瓦覆，发视之，青蝇矢。（或曰：恶蛇矢也。）以问遂而不用其言，卒至於废。大将军霍光更尊立孝武帝曾孙，是为孝宣帝。
《汉书》曰：昌邑王即位，好弄彘斗虎。召皇太后御小马车，使官奴骑乘，游戏掖庭之中。与孝昭帝宫人蒙等淫乱，诏掖庭令敢泄言腰斩。王受玺凡二十七日，有罪千一百二十七条。霍光乃即持其手，解脱其玺组，奏上太后，扶王下殿，出金马门，群臣随送。王西面拜，曰：“愚戆不任汉事。”起就乘舆副车。大将军光送至昌邑邸。光谢曰：“王行自绝於天，臣等驽怯，不能杀身以报德。臣宁负王，不敢负社稷。愿王自爱。”
《汉书》曰：王吉，字子阳。为昌邑中尉，上疏谏曰：“大王不好书术而乐逸游，凭轼撙衔，（服虔曰：撙，促也。或曰挂也。撙音子本反。）驰骋不止，口倦乎叱咤，手苦於辔，身劳乎车舆，朝则冒霜露，昼则被埃尘，夏则为大暑之所暴炙，冬则为风寒之所偃薄。（偃，靡也。遇疾风而靡也。薄，迫也。）数以软脆之玉体，（Й，柔。而兖切。）犯勤劳之烦毒，非所以全寿命之宗也，又非所以进仁义之隆也。夫广厦之下，细毡之上，明师居前，劝诵在後，上论唐虞之际，下及殷周之盛，学仁圣之风，习治国之道，忻忻焉发愤忘食，日新厥德，其乐岂不长哉！大王诚留意则心有尧舜之志，体有乔松之寿，美声誉发而上闻，则福禄具臻，而社稷安矣。”
中宗孝宣皇帝
《汉书□帝纪》曰：孝宣皇帝，（讳询，字次卿。询之字曰谋。）武帝曾孙，戾太子孙也。太子纳史良娣，生皇孙。纳王夫人，生宣帝，号曰皇曾孙。生数月，遭巫蛊事，太子、良娣、皇孙、王夫人皆遇害。曾孙虽在襁褓，犹坐系郡邸狱。邴吉为廷尉监，治巫蛊，怜曾孙之亡辜，使女徒乳养，私给衣食。至後元二年，望气者言长安狱有天子气，上遣使者皆杀之。内署令郭穰夜至郡邸狱，吉拒闭，使者不得入，曾孙赖吉得全。因遭大赦，吉乃载曾孙送祖母史良娣家。後有诏掖庭养视，上属籍宗正。时掖庭令张贺尝事戾太子，哀曾孙，养奉甚谨，以私钱供给教书。既壮，为取暴室啬夫许广汉女，曾孙因倚依广汉兄弟及祖母家，受诗於东海氵复（氵复音馥。）仲翁，高才好学，然亦喜游侠，斗鸡走马，具知闾里之奸邪，吏治得失。周遍三辅，常困於莲灼卤中。尤乐、杜间，率常在下杜。（劭应曰：下杜，杜陵之下。）时会诸朝，舍长安尚冠里，身足下有毛，（遍身及足下皆有毛。）卧居数有光耀。每买饼，所从买家辄大售，亦以此自怪。元平元年，昭帝崩，无嗣。霍光徵昌邑王贺，贺淫乱，废。七月，光奏遣宗正德至曾孙尚冠里舍，沐浴，赐御府衣。太仆以令猎车奉迎曾孙，就齐宗正府，封为阳武侯。群臣上玺，即皇帝位。甘露三年，匈奴呼韩耶单于皆来朝，谒称藩臣而不名。黄龙元年，帝崩於未央宫，在位二十五年。
《汉书》曰：宣帝始立，谒见高庙，大将军光参乘，上内严惮之，若芒刺在背。後张安世代光参乘，天子从容肆意甚安。及光身死而宗族竟诛。故俗传之曰威震主者不畜，霍氏之祸萌于骖乘。
《汉书赞》曰：孝宣之治，信赏必罚，综核名实，政事文学法理之事咸精其能，至于伎巧工匠器械，自元、成间鲜能及之，亦足以知吏称其职，民安其业者也。遭值匈奴乖乱，推亡固存，（李奇曰：宣帝能朝呼韩而固存，走郅支使远遁是推亡也。）信威北夷，单于慕义，稽首称藩。功光祖宗，业垂後嗣，可谓中兴，侔德殷宗、周宣矣。
《东观汉记》曰：光武下诏曰：“惟孝宣皇帝有功德，其上尊号曰中宗。”
《帝王世纪》曰：宣帝庙名“乐游”。
後汉班固《宣帝述》曰：中宗明明，寅用刑名。时举傅纳，听断惟精。柔远能迩，单威灵。龙荒朔漠，莫不来庭。丕显烈祖，尚於有成。
孝元皇帝
《汉书□帝纪》曰：孝元皇帝，（讳之，字曰盛。）宣帝太子也。母曰共哀许皇后，宣帝昔微时生民间。八岁为太子。及即位，壮大，和仁好儒。见宣帝所用多文法吏，以刑名绳下，大臣杨恽等坐刺讥辞语为罪而诛，尝从容言：“陛下持刑太深，宜用儒生。”宣帝作色曰：“汉家自有制度，本以霸王道杂理之，奈何纯任德教，且俗儒不达时宜，好是古非今，使人眩於名实，何足任！”乃叹曰：“乱我家者，太子也。”由是疏太子而爱淮阳王，曰：淮阳王明察好法，宜为吾子。”而王母张婕妤尤幸。上欲用淮阳王代太子，然以少依许氏，故终不背焉。宣帝崩，太子即位。频年行幸甘泉，河东，郊祀泰，祠后土。幸长杨射熊馆，布车骑，大猎。竟宁元年，崩於未央宫。在位十六年，时年四十三。
班固《汉书赞》曰：臣外祖兄弟为元帝侍中，（应邵曰：《元、成帝纪》皆固父彪所作，臣班彪自说也。外祖，言金敝也。）语臣曰：“元帝多才艺，善史书。鼓琴瑟，吹洞箫，自度曲，被歌声，分忖节度，穷极要妙。”少而好儒，及即位，征用儒生，委之以政，薛、贡、韦、匡迭为宰相。而上牵制文义，优游不断，孝宣之业衰矣。然宽弘尽下，出於恭俭，号令温雅，有古之风烈。
应劭《汉官仪》僚曰：孝武时，天子以下未有帻。元帝额上有壮，不欲使人见，乃始进帻，群寮随焉。
《帝王世说》曰：孝元皇帝，庙名长寿。
孝成皇帝
《汉书□帝纪》曰：孝成皇帝，讳骜，字太孙。元帝太子。母曰王皇后，元帝在太子宫，生帝於甲观画堂，（如淳曰：甲观，馆名；画堂，堂名。）为世嫡皇孙。宣帝爱之，字曰太孙，常置左右。年三岁而宣帝崩，及为太子，好经书，为人宽博谨慎。初居桂宫，上尝急召，太子出龙楼门，不敢绝驰道，（应邵曰：驰道，天子之道。）西至直城门，（晋灼曰：黄图西出南头第二门。）得绝乃度。上迟之，以状对。上于是大悦，乃著令，太子得绝驰道。其後幸酒宴乐，（幸酒，好酒也。）上不以为能。而定陶恭王有才，母傅昭仪又爱幸，上以故欲以恭王为嗣。赖侍中丹护太子家，辅助有功，上亦以先帝尤爱太子，故得无废。元帝崩，太子即位。频年幸甘泉、汾阴、郊祠。绥和二年，崩於未央宫。在位二十六年，时年四十五。
《汉书》曰：成帝好为微行，从其门郎，及私奴宫客，多至十馀人，皆带持刀剑，或乘小车，御者在道上，或皆骑，出入市里、郊野，远至旁县。谷永曰：“今陛下弃万乘之富贵，乐家人之贱事，厌高美之尊称，好匹夫之卑字。（如淳曰：称长放家人是卑字。）买私田于民间，畜私奴、车马，北宫挺身，与群小晨夜相随，鸟集杂会，醉饱吏民之家，乱服共坐，混淆无别。典门户奉宿卫之臣，执干戈，守空宫。公卿百僚不知陛下所在，积数年矣。”
《汉书赞》曰：臣之姑（晋灼曰：班彪之姑。）充後宫为婕妤，父子兄弟侍帷幄，数为臣言：成帝善修容仪，升车正立，不内顾，不疾言，不亲指，临朝渊默，尊严若神，可谓穆穆天子之容矣！博览古今，容受直辞。公卿称职，奏议可述。遭世承平，上下和睦。然耽于酒色，赵氏乱内，外家擅朝，言之可为於邑。建始以来，王氏始执国命，哀、平短祚，莽遂篡位，盖其威福之所由来者久矣。
《帝王世纪》曰：成帝庙名池阳。
扬雄《酒赋叙》曰：汉孝成皇帝好酒，雄作《酒赋》以讽之。
孝哀皇帝
《汉书□帝纪》曰：孝哀皇帝，（讳欣之，字曰喜。）元帝庶孙，定陶恭王之子也。母曰丁姬。三岁立为王，长好文辞法律。入朝，上令诵诗，通习，能说，（能说其义。）帝称其才。时王祖母傅太后，私赂遗上所幸赵昭仪及帝舅曲阳侯王根。根及昭仪见上无子，亦欲预自结，皆劝帝以为嗣。乃立为太子。绥和二年三月，成帝崩。太子即帝位。建平二年夏，待诏夏贺良等言赤精子之讠，汉运中衰，当再受命，今宜改元易号。乃赦天下，以建平二年为太初元年。号曰陈圣刘太平皇帝，漏刻以百二十为度。八月诏曰：“夏贺良等言，皆违经背古，不合时宜，甲子制书，非赦令也，皆蠲除之。”贺良等皆伏辜。元寿三年，帝崩于未央宫。在位六年，时年二十五。
《汉书》曰：孝哀皇帝，性不好音。及即位帝，下诏曰：“孔子不云乎放郑声，郑声淫，其罢乐府官。郊祀乐及古之兵法武乐，在经法非郑卫之乐者，条奏别属他官。”
又曰：董贤为太子舍人，美丽自喜。上即位，见幸。出则参乘，入侍左右，旬月之间，赏赐巨万，贵震朝廷。尝与上昼寝，藉上袖，上欲起，贤未觉，上不欲动摇之，乃断袖而起。又召贤女弟为昭仪，更名其舍为椒风，以配椒房。武库禁兵，尚方珍宝，上第尽在董氏，乘舆乃其副也。贤为大司马卫将军，年二十二。上置酒从容视贤曰：“吾欲法尧禅舜，何如？”侍中王闳曰：“天下乃高皇帝天下，非陛下天下也，统业至重，天子无戏言。”上乃默然不悦。
孝平皇帝
《汉书□帝纪》曰：孝平皇帝，（讳ぅ之，字曰乐。）元帝庶孙中山孝王之子也。年三岁时为王。哀帝崩，迎中山王即位。元始五年，为莽所鸩而崩。有司议曰：“礼，臣不殇君。皇帝年已十四，宜以礼敛，加元服。”
《汉书赞》曰：孝平之世，政自莽出，褒善显功，以自尊盛。观其文辞，方外百蛮，无思不服，休征嘉应，颂声并作。至乎变异见于上，民人怨于下，莽亦不能文也。
少帝孺子
《汉书》曰：孝平皇帝崩，无子，嗣绝。宣帝曾孙有五人，王莽恶其长子也。兄弟不得相为，後乃征宣帝玄孙广威侯婴，年二岁，记以卜相最吉。莽遂居摄，如周公故事，改曰居摄元年。三月立婴为皇太子，号曰孺子。建国元年乃策命孺子以为安定公。莽执孺子手流涕曰：“今予迫皇天威命，不得如周公。”哀叹良久，孺子下殿，北面称臣，百僚莫不感恸。莽敕阿乳母不得与言，常在四壁中，至於长大，不能名六畜。後莽以女孙妻之。
《帝王世纪》曰：婴为孺子，三年而废为安定公，十五年而失国。更始二年，平陵方望等将婴聚众为天子，数月，更始乃杀之。
王莽
《汉书》曰：王莽字巨君，孝元皇后之弟子也。父及兄弟皆以元、成世封侯辅政，凡九侯，五大司马，惟莽父曼早死，不侯。五侯侈靡，莽独孤贫，因折节为俭。受《礼经》，勤身博学，事母及寡嫂，养孤兄子，行甚整。又外交英俊，内事诸父。世父凤疾，莽侍病乱垢面，不解衣带连月。凤且死，以太后及帝，拜黄门郎。永始中封为新都侯，游者为之谈说，虚誉隆洽。太后姊子淳于长为九卿，先进，在莽右，莽阴求其罪，因大司马根白之，长伏诛，莽以获忠直，遂擢为大司马，辅政。莽欲令名誉过前人，遂克己不倦。岁馀，成帝崩，哀帝即位，傅太后、丁姬皆称尊号，丞相朱博奏：“莽前不广尊尊之义，请免为庶人。”乃遣就国。杜门自守，吏民冤讼莽者以百数。元寿元年，征莽。岁馀，哀帝崩。莽为大司马。平帝即位。太后临朝，皆委政於莽。群臣奏莽定策安宗庙，赐号安汉公。莽以女配帝，欲擅权。帝母卫姬及舅并留中山。莽子宇恐帝大後见怨，与师吴章夜持血洒莽第，门吏发觉之，莽执宇送狱死。莽因作书八篇，以戒子孙。宜班郡国，令学官以著官簿，比《孝经》。吏人上书者八千馀人，咸曰：“伊尹为阿衡，周公为太宰。”帝采伊、周称号，加公为宰衡，位上公。又加九锡鸾辂龙旗。莽又增法五十条，犯者徙之四海。徙者以十万数，民始怨矣。平帝疾，莽作策，请命，愿以身代，藏策金。平帝崩，莽恶立长，乃选子婴，年三岁，以卜相最吉。是月，前光谢嚣奏武功长孟通浚井得白石，下有丹书，文曰：“告安汉公莽为皇帝。”符命之兴，自此始矣。群臣奏安汉公居摄践阼，服天子黻冕，南面朝群臣，车服出入如天子，郊祀天地，赞者曰：“假皇帝”，民臣谓之“摄皇帝”，自称曰“予”。改元曰居摄。二年，东郡太守翟义立严乡侯刘信为天子，移檄郡国，众十馀万。莽惶惧，抱孺子告祷郊庙，仿《大诰》作策，班於天下。莽既灭翟义，自谓威德已盛，遂谋即真之事矣。功显君死，意不在哀，令太后诏议其服。莽奏太后下诏议其服，太后称刘京上书言，七月中齐郡临淄县昌兴亭长辛尝梦曰：“吾，天公使也，天公使我告亭长曰：摄皇帝当为真。即不信，此亭中当有新井。”旦起视亭中，诚有新井，入地且百尺。梓潼人哀章，即作铜匮，为两检，其上书言“莽为真天子。”昏时，衣黄衣，持匮至高庙，付仆射以闻。莽至高庙拜受金匮，还坐未央前殿，下书即真天子位，号曰“新”。以十二月癸酉为建国元年。莽按符命求得王盛从布衣登用，百官并改名。又改光明宫为常安，立祖庙五，亲庙四。又更作小钱，与前大钱为二品。百姓不便，农商失业，民人至涕泣於市道。遣五威将王奇等十二人班《符命》四十二篇，五威将乘乾文车，驾坤六马，背负鸟之毛，服饰甚伟。长安狂女子碧呼道中，曰：“高皇帝大怒，趣归我国。不者，九月必杀汝！”莽捕杀之。更名匈奴为降奴。是时有用方技待诏黄门者，或问莽形貌，待诏曰：“莽所谓鸱目虎吻豺狼之声者也，故能食人，亦当为人所食。”问者告之，莽诛待诏，後常翳□母屏风，非亲近莫得见也。更名高句骊为下句骊。五年二月，文母皇太后崩，立庙长安，新室世世献祭。元帝配食，坐於床下。又明六之令，犯禁者至死。临淮瓜田仪为盗贼，琅琊女子吕母亦起。莽之南郊，铸作威斗，若北斗，欲以厌胜众兵。莽见盗贼起，乃命令太史推三万六千岁历纪，六年一改元，布天下。大募天下丁男及死罪囚、吏民奴，名曰猪突犭希勇，以为锐卒。莽见盗贼多，欲视为自安，遂营长安城南，提封百顷。亲举筑三千下，即言符命，黄帝以百二十女致神仙，乃遣分行天下，博采淑女。莽梦见长乐宫铜人起立，恶之，念铜人铭有“皇帝初兼天下”之文，使尚方工镌灭铜人膺文。又令虎贲武士入高庙，杖剑四面提击，桃汤赭鞭鞭洒屋壁。又言黄帝建华盖以登仙，乃造华之。百官窃言“此似Й车，非仙物也。”莽知西方溃叛，乃遣使分行天下，除井田奴婢山泽六之禁众制。会世祖与兄齐武王等攻拔棘阳，立刘圣公为天子。莽愈恐。欲外视自安，乃染其鬓，进所征天下淑女，立杜陵史氏女为皇后，聘黄金三万斤。遣王邑、王寻等兵百万，号曰：“虎牙五威兵”。定山东，围昆阳。世祖来救昆阳，邑等大败。关中闻之震恐，命张邯称符命事，因曰：“《易》言伏戎于莽，升其高陵，三岁不兴。”“莽”，皇帝名；“升”，谓刘伯升；“高陵”谓高陵侯翟义封也。言刘升、翟义为伏戎之兵於新皇帝世，犹殄灭不兴。後莽兵败，莽忧惫不能食，但饮酒，复鱼，读军书倦，因凭几寐，不复就床矣。但为厌胜，遣使坏渭陵、延陵园门罘ぜ，曰：“无使民复思汉也。”崔发言：“《周礼》、《左传》，国有太灾，则哭以厌之。”莽乃至南郊，陈符命本末，仰天曰：“皇天既命授臣莽，何不殄灭众贼？”因搏心大哭，气尽，伏而叩头。作告天策文千馀言。诸生小民甚悲哀，及能诵策文者除为郎。拜将军九人，为九虎将。邓晔开武关迎汉，汉丞相司直李松与邓晔共攻京师。晔以王宪为校尉，略地。至长门宫，而茂陵董喜等，并假以号，称汉将。长安旁兵四会城下，争欲先入城，贪立大功。莽分赦城内狱囚徒，皆授兵，杀犭希饮其血，誓曰：“大功莽分有不为新室者，社鬼记之！”众兵发掘莽妻子父祖冢，烧其棺椁及九庙明堂，火照城中。城中少年朱弟、张鱼等烧作室门，斫敬法闼，呼曰：“反虏王莽，何不出降？”火及掖庭，莽避火宣室，火辄随之。宫人妇女啼呼曰：“当奈何！”莽绀祠服，带玺，（绀，深青。衤勺音弋旬切，衤勺，纯也，言纯为绀服也。音弗。）持虞帝匕首。天文即案式於前，曰：“时加某。”莽旋席随斗而坐，曰：“天生德於予，汉兵其如予何！”群臣扶掖莽，自前殿南下椒除，西出白虎门，就车，之渐台，欲阻池水，犹抱持符命、威斗，公卿大夫、从官尚千馀人随之。王邑昼夜战，罢极，入见其子侍中睦解衣冠欲逃，邑叱之令还，父子共守莽。军人入殿中，呼曰：“反虏王莽安在？”有美人出房曰：“在渐台。”众兵追之，围数百重。台上亦与战。莽入室下。晡时，众兵上台，台上商人杜吴杀莽，取其绶。校尉公宾就见吴问绶主所在。曰：“室中西北陬间。”就识，斩莽首。军人争分裂莽身，支节肌皮脔分，争相杀者数十人。传莽首诣更始，悬於宛市中，百姓共提击之，或切食其舌。
应劭《汉官仪》曰：帻本无巾，如今半帻而已。王莽无，因为施巾，故里语曰：“王莽头秃施帻屋。”
《汉书赞》曰：王莽始起外戚，折节力行，以要名誉，宗族称孝，师友归仁。及其居位摄政，成、哀之际，勤劳国家，直道而行，动见称述。其窃位南面，处非所据，颠覆之势险於桀、纣，而莽晏然，自以黄虞复出。乃始恣睢，奋其威诈，滔天虐民，穷凶极恶，毒流诸夏，乱延蛮貊，犹未足逞其欲焉。是以四海之内，嚣然丧其乐生之心，中外愤怨，远近俱发，城池不守，支体分裂，遂令天下城邑为墟，丘垅发掘，害遍生民，辜及朽骨，自书传所载乱臣贼子无道之人，考其祸败，未有如莽之甚者也。昔秦燔《诗》、《书》以立私议，莽诵《六经》以文奸言，同归殊途，俱成灭亡。此皆亢龙绝气，非命之运，紫色（音蛙）声，馀分位，圣王之驱除云尔！（非命，非天命也。紫，间色，，邪音。岁月之馀分为闰，言非正也。）
卷九十　皇王部十五
后汉世祖光武皇帝
《东观汉记》曰：光武皇帝，汉高帝九世孙也。出长沙定王发之後。
袁宏《汉纪》曰：孝景帝生长沙定王发。发中子买为舂陵节侯，买生郁林太守外，外生钜鹿都尉回，回生南顿令钦，钦生光武皇帝，讳秀，字文叔。
《东观汉记》曰：皇考初为济阳，有武帝行过宫，常封闭。上将生，皇考以令舍下湿，开宫後殿居之。建平元年十二月甲子夜上生时，有赤光，室中尽明。皇考异之，使卜者王长卜之，长曰：“此善事，不可言，”是岁嘉禾生，一茎九穗，长大于凡禾，县界大丰熟，因名上曰“秀”。是岁凤凰来集济阳，故宫皆画凤皇。圣瑞萌兆，始形于此。上为人隆准，日角，大口，美须眉，长七尺三寸。仁智明远，多权略，乐施爱人。在家重慎畏事，勤於稼穑。兄伯升好侠，非笑上事田作，比之高祖兄仲。年九岁而南顿君卒，随其叔公在萧，入小学，後之长安，受《尚书》经，师事卢江许子威。大义略举，因学世事。朝政每下，必先闻知，具为同舍解说。南阳大人往来长安，为之邸，暗稽疑议。尝讼逋租于大司马严尤，尤见而奇之。宛大姓李伯玉从弟轶数遣客求上，上欲避之。先是时伯玉同母兄公孙臣为医，伯升请呼难，伯升杀之。上恐其怨，故避之。使来者言李氏欲相见款诚无他意，上乃见之，怀刀自备，入见。固始侯兄弟为上言：“天下扰乱饥饿，下江兵盛，南阳豪右□扰。”因具言讠文事，上殊不意，独内念李氏富厚，父为宗卿师，语言谲诡，殊非次第，尝疾毒诸家子数犯法令，李氏家富厚，何为如是，不然诺其言。诸李遂与南阳府掾史张顺等连谋。上深念良久，天变已成，遂市兵弩，绛衣赤帻。时伯升在舂陵亦已聚会客矣。上归旧庐，望见庐南若火光，以为人持火，呼之，光遂盛，赫然属天，有顷不见，异之。遂从南郭归宅，乃与伯升相见。初，伯升之起也，诸家子弟皆逃自匿，曰：“伯升杀我。”及闻上至，绛衣大冠，将军服，乃惊曰：“以为独伯升如此也，中谨厚亦如之。”皆合会，共劳飨新市、平林兵王凤、王匡等，因率舂陵子弟随之，兵合七八千人。上骑牛与俱，杀新野尉後乃得马。进围宛城。王莽遣大司徒王寻、大司空王邑将兵来征。更始立，以上为太常偏将军。时无印，得定武侯家丞印佩之。二公兵到颖川，严尤、陈茂与合。尤问城中出者，言上不敢取财物，但合会诸兵为之计策。尤笑言曰：“是美须眉目者耶？欲何为乃如此？”初，莽遣二公，欲盛威武，以振山东。至驱虎豹犀象，奇伟猛兽，以长人巨无霸为垒尉，自秦汉以来师出未尝有也。上邀之於阳关。二公兵盛，汉兵反走，上驰入昆阳，诸将惶恐，各欲散归。与诸将议：“城中兵少，宛城未拔，力不能相救。今昆阳即破，一日之间，诸将亦灭。不同力救之，反欲归守其妻子财物耶？”诸将怒曰：“刘将军何以敢如此！”上乃笑，且去，惟王常是上计。会侯骑还，言大兵已来，长数百里，望不见其後尾，前已至城北矣。诸将遽请上，上到，为陈相救之势。诸将素轻上，及迫急，上为画成败，皆从所言。二公兵已五六万到，遂环昆阳城作营，围之数重，□车十馀丈，瞰临城中，旗帜蔽野，尘连□，金鼓之声数十里，或为地突，或为冲车撞城，积弩射城中，矢下如雨，城中负户而泣。二公自以为功成漏刻。有流星坠营中，正昼有□气如坏山，当营而陨，不及地尺而散，吏士皆厌伏。时汉兵在定陵郾者，闻二公兵盛，皆怖。上历说其意，为陈天命，请为前行诸部坚陈。上将步骑千馀，前去大军四五里。二公遣步骑数千乘合战，上奔之，斩首数十级。诸部将喜曰：“刘将军平生见小敌怯，今见大敌勇，甚奇怪也！”上复进，二公兵却，诸部乘之，斩首数百千级，连胜。遂令轻足将书与城中诸将，言宛下兵复到，而阳坠其书。二公得书读之，恐。上遂选精兵三千人，从城西水上奔阵。二公兵於是大奔北，杀司徒王寻，而昆阳城中兵亦出，中外并击。会天大雷风，暴雨下如注，水潦成川，氵蚩水盛溢。二公大众遂溃乱，奔赴水溺死者以数万，氵蚩水为之不流。王邑、严尤、陈茂轻骑乘死人渡氵蚩水逃去。汉军尽获其宝辎重车甲，连月不尽。五月，齐武公拔宛城。六月，上破二公於昆阳。破宛後数日，收伯升部将刘稷，而伯升强争之。更始遂用谮，复收伯升，即日皆物故。上在父城，征诣宛，拜上为破虏大将军，封武信侯。更始欲北之雒阳，以上为司隶校尉，先到雒阳整顿宫府，三辅官府吏东迎雒阳者见始诸将过者已数十辈，皆冠帻，衣妇人衣，诸于绣拥衤屈（诸于，大掖衣也，如妇人之旌衣。衤屈音屈。扬雄《方言》曰：プ其短者，自关之西谓之衤屈。据此是诸于上加绣衤屈，如今半臂也。）大为长安所笑。知者或畏其衣，奔亡入边郡。见司隶官属，皆相指视之，极望老吏或垂涕曰：“粲然复见汉官威仪。”贤者蚁附。更始以上为大司马，遣之河北。十月，上持节度孟津，镇抚河北，安集百姓。赵王庶兄胡子立邯郸卜者王郎为天子，移檄购求公十万户。世祖引兵攻邯郸，连战，郎兵挫折。郎遣谏议大夫杜长威持节诣军门见公，据地曰：“实成帝遗体子舆也。”公曰：“正使成帝复生，天下不可复得也。况诈子舆乎！”长威请降得万户侯。公曰：“一户不可得。”长威曰：“邯郸虽鄙，君臣并力城守，尚可支一岁，终不君臣相率而降，但得全身也。”辞去。而郎少傅李立反郎，开城门。汉兵破邯郸，诛郎。入王宫收文书，得吏民谤毁公言可击者数千章，公会诸将烧之，曰：“令反侧者自安也。更始遣使者即立公为萧王。诸将议上尊号，上不许。上发蓟，至中山，诸将复请上尊号。初，王莽时，上与伯升及姊婿邓晨、穰人蔡少公燕语，少公道谶言刘秀当为天子，或曰是国师刘子骏也。上戏言曰：“何知非仆耶？”坐者皆大笑。时传闻不见《赤伏符》文军中所，上未信，到高阝，上所与在长安同舍诸生强华自长安奉《赤伏符》诣高阝与上会，群臣复固请，乃命有司设坛于高阝南千秋亭。六月己未，即皇帝位。改元为建武。十月，帝入雒阳，华南宫，二年正月，益吴汉、邓禹等封。自汉草创德运，正朔服色未有所定，高祖因秦，以十月为正，以汉水德，立北而祠黑帝。至孝文，贾谊、公孙臣以为秦水德，汉当为土德。至孝武，倪宽、司马迁犹从土德。自上即位，案图讠，推五运，汉为火德。周苍汉赤，水胜火，赤代苍，故上都雒阳，制郊祀於城南。行夏之时，牺牲尚黑，明火德之运，徽炽尚赤，四时随色。郊祀帝尧以配天，宗祀高祖以配上帝。上遣游击将邓隆与幽州牧朱浮击彭宠，隆军潞，浮军雍奴，相去百馀里。遣吏上奏言：“宠破在旦暮。”上读檄未竟，怒曰：“兵必败，比汝归可知。”吏还，未至隆军，果为宠兵掩击破。浮军远，至不能救，以兵走幽州。咸曰上神。三年十月，上幸舂陵，祠园庙，大置酒，与舂陵父老故人为乐。四年五月，上幸卢奴，为征彭宠故也。
自王莽末，天下早霜连年，百不成。元年之初，耕作者少，民饥馑，黄金一斤易粟一石。至二年秋，天下野旅生，麻菽尤盛，或生菜果实，野蚕成茧被山，民收其絮，采获果，以为蓄积。至是岁野生者稀少，而南亩亦益辟矣。六年二月，吴汉下朐城，天下悉定，惟独公孙述、隗嚣未平。上曰：“取此两子置度外。”乃休诸将，置酒赏赐之。每幸郡国，下舆见吏辄问以数十百岁能吏次第，下至掾史。简练臣下之行，下无所隐其情，道数十岁事若案文书，吏民惊惶，不知所以，人自以见识，家自以蒙恩。远臣受颜色之惠，坐席之间，以要其死力。当此之时，贼檄日以日数，忧不可胜，上犹以馀间讲经艺，发图讠。制告公孙述，署曰：“公孙皇帝”。嚣虽遣子入侍，尚持两心。嚣故吏马援谓嚣曰：“到朝廷凡数十见，自事主未常见明主如此也。材直惊人，其勇非人之敌。开心见诚，与人语，好丑无所隐讳。图讲天下事，极尽下恩。兵事方略，量敌校胜。阔达多大节，与高帝等。经学博览，政事文辩，前世无比，”嚣曰：“如卿言，胜高帝耶？”曰：“不如也。高帝大度，无可无不可。今上好吏事，动如节度，不饮酒。”嚣大笑曰：“如卿言，反复胜耶。”七年正月，诏群臣奏事无得言“圣人”。又旧制上书以青布囊素裹封书，不中式不得上。既上，诣北军待报，前後相尘，连岁月乃决。上躬亲万机，急於下情，乃令上书启封则用，不得引玺书，取具文字而已。奏诣阙，平旦上，其有当见及冤结者，常以日日出时，驺骑驰出召入，其馀以俟中使者出报，即罢去，所见如神，远近不偏，幽隐上达，民莫敢不用情。追念前世，园陵至盛，王侯外戚，葬埋僭侈，吏民相效，浸以无限，诏有诰天下令薄葬。八年闰月车驾西征，河西大将军窦融与五郡太守步骑二万迎上。隗嚣士众震坏，皆降，嚣走入城。吴汉、岑彭追守之。九年正月，隗嚣饿，出城餐粮糗□，腹胀死。十二年，吴汉引兵击公孙述，入犍为界，小县多城守未下。诏书告汉直拥兵到成都，据其心腹，後城营自解散。汉意难前，独言朝廷以为我缚贼手足矣。遣轻骑至成都，烧市桥，武阳以东小城营皆奔走降，竟如诏书。汉兵乘胜追奔，述拒守。诏书又戒汉曰：“成都十万馀众，不可轻也。且坚据广都城，去之五十里，待其即营攻城罢倦引去，乃首尾击之，勿与争锋。述兵不敢来，转营即之，移徙辄自坚。”十一月，众军至城门，述自将，背城而战。吴汉攻之，述军大破，刺伤述，扶舆入壁，其夜死。夷述妻子，传首於洛阳。纵兵大掠，举火燔烧。上闻之，下诏让吴汉副将刘禹曰：“城降，婴儿老母，口以万数，一旦放兵纵火，闻之可为酸鼻。禹宗室子孙，故尝更职，何忍行此？仰视天，俯视地，观於放啜羹之事，二者孰仁矣。失斩将吊民之义。”又议汉杀述亲属太多。是时名都王国有献名马宝剑，直百金。马以驾鼓车，剑以赐骑士。苑囿池御之官废，弋猎之事不御。雅性不喜听音乐，手不持珠玉，衣服大绢而不重彩。征伐尝乘革舆羸马。公孙故哀帝时，即以数郡备天子用。述破，益州乃传送瞽师、郊庙乐、葆车、乘舆物，是後乃稍备具焉。述伏诛之後，而事少闲，官曹文书减旧过半，下县吏无百里之繇，民无出门之役。
十九年，上幸南阳、汝南，至南顿止令舍，大置酒赐吏民，复南顿田租一岁，吏民叩头言：“皇考居此日久，陛下识知寺舍，每来，辄加厚恩，但复一岁少薄，愿复十岁。”上曰：“天下重宝大器，常恐不任，日慎一日，安敢自远期十岁。”复增一岁。二十年六月，上风旬黄瘅病发甚，以卫尉关内侯阴兴为侍中，兴受诏□台广室。二十六年正月，诏曰：“前以用度不足，吏禄薄少，乃自益其俸。”自三公下至佐吏各有差。四月，始营陵地於临平亭南。诏曰：“无为山陵，陂池裁令流水而已。迭兴之後，亦无丘垄，使合古法。今日月已逝，当预自作。臣子奉承，不得有加。”乃令陶人作瓦器。
又曰：临平望平阴，河水洋洋，舟船泛泛，善矣夫！周公、孔子有不得存，安得松乔与之而共游乎！文帝晓终始之义，景帝所谓孝子也。故遭反复，霸陵独完，非成法耶！”上常自细书，一礼十行，报郡县。旦听朝，至日晏，夜讲经听诵。坐则功臣特进在侧，论时政毕，道古行事，次说在家所识乡里能吏，次第比类。又道忠臣孝子，义夫节士，坐者莫不激扬凄怆，欣然和悦。群臣争论上前，尝连日。皇太子尝承间言：“陛下有禹、汤之明，而失黄、老养性之道。今天下大安，少省思虑，养精神。”上答曰：“我自乐此。”三十年，有司奏封禅。诏曰：“灾异连仍，日月薄食，百姓怨叹，而欲有事於太山，污七十二代编录，以羊皮杂貂裘，何强颜耶！”三十二年，群臣复奏宜封禅，遂登太山，勒石纪号。改元为中平。
二年二月戊戌，帝崩于南宫前殿，在位三十三年，时年六十二。遗诏曰：“朕无益百姓，如孝文皇旧制，葬务从约省。刺史二千石长吏皆无离城郭，无遣吏及因邮奏。”太子袭尊号为皇帝。群臣奏谥曰光武皇帝，庙曰世祖。三月，葬原陵。
《东观汉记》曰：上破王郎还，过邓禹营。禹进食炙鱼，上大餐。时百姓以上新破大敌，欣喜聚观，见上餐，劳勉吏士，威严甚厉，於是皆窃言曰：“刘公真天人也。”
又曰：帝既有仁圣之明，气势形体天然之姿，固非人之敌。翕然龙举□兴，三两而济天下，荡荡人无能名焉！
《帝王世纪》曰：玄晏先生曰：《左氏春秋》称夏少康之起，有田一成，有众一旅，若汉之再命，世祖不阶成旅之资，平暴反正，遂建中兴，与夏康同美矣。”
袁山松《後汉书》曰：前汉自成、哀已下，而天地纵横，巨猾窃命，刘氏旧泽虽在，而瞻乌之望殆绝。世祖以眇眇之胤，起於白水之滨，身屈无妄之力，位与群竖并列。于时怀玺者十馀，建旗者数百，高才者居之南面，疾足者为之王公。茫茫九州，瓜分脔切，泯泯苍生，尘消鼎沸。我扇之以仁风，驱之以大威，霜雪被而洪棘枯，纲维振而逆鳞扫。群才毕奏，人思与能，数年之间，廓清四海，虽曰中兴，与夫始创业者，庸有异乎？诚马生之言，固以寥廓大度，同符高祖，又资太宗之仁，兼孝宣之明，一人之体其殆乎同。故能享有神器，据乎万物之上矣。
《会稽典录》曰：上在长安中，与馀姚严遵俱共受学结好。建元元年，征遵，拜为谏议大夫。共上宿，遵以足加帝上，其夜客星犯帝座，太史以闻，上曰：“昨与严子陵卧也。”
《续汉书》曰：昔羿浞篡夏数十年，少康生为仍牧正，能修德复夏，厥勋大矣。然尚有虞思及靡有鬲内外之助。至於光武，承王莽起自匹庶一民，尺土靡有凭焉。发迹於昆阳，以数千屠百万，非赡智之主，孰能堪之？讨贼平乱，克复炎汉，号称中兴者，无以加之矣。中国既定，柔远以德，爱慎人命，下及徭赋，武功既备，抗文德，修经术，勋绩弘矣。
薛莹《汉纪》曰：王莽之际，天下□乱，英雄并发，其跨州据郡僭制者多矣。大皆冀于非望，然考其聪明仁勇，自无光武俦也。弘宽博纳，计虑如神。是以任光、窦融望风景附，马援一见，睹颜识奇。故能以十数年间扫除群凶，清复海内，岂非天之所辅赞哉！古者师不内御，而光武命将皆授以方略，使奉图而进，其违失无不折伤，意岂文史之过乎？不然，虽圣人其犹病诸！
更始
《东观汉记》曰：刘玄，字圣公，光武族兄也。弟为人所杀，圣公结客欲报之。客犯法，圣公避吏於平林。吏系圣公父子张。圣公诈死，使人持丧归舂陵，吏乃出子张，圣公因自逃匿。王莽末，南方饥馑，人庶群入野泽，掘凫茈而食，更相侵夺。新市人王匡、王凤为平理诤讼，遂推为渠帅，众数百人。诸亡命往从之，数月间至七八千人，号新市兵。平林人陈牧、廖湛复聚千馀人，号平林兵。圣公入平林中与伯升会，遂共围宛。圣公号更始将军。自破甄阜等，众庶来降十馀万。诸将立刘氏，南阳英雄皆归望於伯升。然汉兵以新市，平林为本，其将帅素习圣公，因欲立之。而朱鲔立坛城南氵育水上，诣伯升。吕植通《礼经》，为谒者，将立圣公，为天子议以示诸将。马武、王匡以为王莽未灭，不如且称王。张拔剑击地曰：“称天公尚可，称天子何谓不可！”於是诸将军起，於圣公至於坛所，奉通天冠进圣公。於是圣公乃拜，冠，南面而立，改元为更始元年。上为太常偏将军。上破二公於昆阳城，而更始收刘稷及伯升，即日皆物故。上驰诣宛谢罪，更始大惭。长安中兵攻王莽，斩首，收玺绶诣宛。更始入便坐黄堂上视之，曰：“莽不如此，当与霍光等。”更始韩夫人曰：“莽不如此，帝那为得之？”更始北都洛阳，李松等自长安传舆服御物，及中黄门从官至洛阳。关中咸相望天子，更始遂西，居东宫，鼓钟帷帐，宫人数千，宫府闾里安堵如旧。更始上前殿，郎吏以次侍。更始顾，刮席与小常侍语，郎吏怪之。更始委政於赵萌，日在後庭与妇人耽饮，诸将军言事，更始醉不能见。韩夫人尤嗜酒，每侍饮，见常侍奏事辄怒曰：“帝方对我饮，正用此时持事来乎？”起，衤（音捧）书案，破之。所置牧守交错，州郡不知所从。赵萌以私事ㄏ（才骨反。）侍中。侍中曰：“陛下救我。”更始言：“大司马纵之。”萌曰：“臣不受诏。”遂斩之。又所置官爵皆群小，被服不似，或绣面衣、锦、诸于、プ为百姓之所贱。长安中为之歌曰：“灶下养，中郎将。烂羊胃，骑都尉。烂羊头，关内侯。”其冬，赤眉十馀万人入关，引兵入上林。更始骑出厨城门，诸妇女皆从後车呼更始，当下拜城。更始下马拜谢城，乃去，至高陵。上闻更始失城，乃下诏封更始为淮阳王，而赤眉刘盆子亦下诏以圣公为长沙王。更始仍许赤眉，求降，上玺绶，乃封为畏威侯。赤眉谢禄曰：“三辅兵多欲得更始，一旦失之，合兵攻公，自灭之道也。”遂害更始。诏邓禹收葬于霸陵。
《帝王世纪》曰：更始名玄，字圣公。即位凡三年。
</div>
    <div class="pagination">
<a href="太平御览_page96.html">上一页</a><span>...</span><a href="太平御览_page92.html">92</a><a href="太平御览_page93.html">93</a><a href="太平御览_page94.html">94</a><a href="太平御览_page95.html">95</a><a href="太平御览_page96.html">96</a><span class="current-page">97</span><a href="太平御览_page98.html">98</a><a href="太平御览_page99.html">99</a><a href="太平御览_page100.html">100</a><a href="太平御览_page101.html">101</a><a href="太平御览_page102.html">102</a><span>...</span><a href="太平御览_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
