<!DOCTYPE html>
<html>
<head>
    <meta charset="UTF-8">
    <title>册府元龟 - 第 31 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 31 页/共 736 页</h1>
    <div class="content">龙朔元年冬十月狩於南山制东狩诗以示群臣。
麟德二年封禅十一月丁酉至平阴顿是日降雪帝赋诗皇后和。
咸亨四年十一月帝自制乐章有上元二仪三才四时五行六律七政八风九宫十洲得一庆之曲以示群臣令太常行之。
仪凤二年七月宴百寮及诸亲於九成宫之咸亨殿酒酣帝赋诗作柏梁体皇太子霍王元轨相王轮群臣相次继作。
中宗神龙三年八月乙未亲送朔方军总管韩国公张仁於通化门外帝制序赋诗。
十月庚子幸兵部尚书韦嗣立庄封嗣立为逍遥公帝亲制序赋诗。
睿宗好学工草隶尤爱文字训诂之书。
玄宗开元八年亲制春雪诗春台望一章二十八句起居舍人蔡孚奏曰：伏见所制气雄词美德音相属鄙炎汉之奢侈徇有唐之俭陋知作劳而居逸念中人之家产用心如此天下斯安臣职在司言请宣示百寮及编国史手诏答曰：朕以听政之馀因时游瞩观古人之制度怀先王之卑菲聊遇所览直书其事虽文词非丽亦不忘於言卿职在史官君举必记将以朕之素意颁示庶寮循讽表章益深勉。
十年亲注孝经颁示天下。
十一年行幸北都亲制起义堂颂刻石纪功於太原府之南街。
十二年十一月幸东都至华州命刺史徐知仁与信安王勒石于华岳祠南之通衢帝亲制其文及亲书信安王上言曰：臣伏见御制西岳碑文来从上玄光下土群臣捧戴游圣难名臣闻天作高山气雄兹岳压洪河而杰起凌苍昊而孤标近当国门用固京邑自巨灵开拓往帝巡游精意尝闻颂声则未非胜赏难就盖词翰无能不遇非常之君孰睹非常之事陛下知其。若此金声而玉振之乃发挥睿词幽赞神化广大极天地光明融日月至理洞精微至功含造化合而成体散而成章巍乎！焕乎！不可得而称也。又复亲迂彩笔写在香笺随手生姿入神变态势如飞动妙绝古今谅得之自然岂因之外物对扬天休臣子之常也。美而无述过莫大焉请以御制碑文颁示四海使伊昔之后自愧不才率土之臣咸知所谓则虽死之日犹生之年从之。
十三年封东岳礼毕帝制纪泰山铭亲札勒於山顶之石壁。
十四年十月幸汝州至温汤之行宫时属雨雪帝亲赋雨雪诗以示群臣。
十一月幸宁王宪宅与诸王宴探韵赋诗即日还宫十五年五月端午宴群臣于武成殿各赐衣一副自赋诗。
六月朔方节度使兵部尚书萧嵩赴朔方军命有司於定鼎门外供帐置酒以送之帝赋诗以光宠之。
十二月幸温泉宫登骊山石瓮寺赋诗俾群臣和焉二十一年十二月二十一日祀后土於隹上帝自为文礼毕令所司刊石於祀所。
二十五年八月甲子帝制训诫六篇以示诸王其旨盖明君臣父子之义齐祭稼穑之事也。忠王屿等上表请宣付史官及示百寮许之宰臣李林甫等奏曰：臣等伏以圣垂训辉映千古颁示朝廷未及天下兼望宣布中外手诏谕曰：周公圣人摄行王政诫伯禽曰：无以鲁国骄人朕方圣虽惭岂忘诫子聊示廷训何足以宣布中外耶。
天宝二年五月以重注孝经颁天下诏曰：化人成俗率繇於德本移忠教敬实在於孝经朕思畅微言以理天下先为注释寻亦颁行犹恐至赜难明群疑未尽近更探讨因而笔削兼为叙述以究源流将发明於大顺庶开悟於来学宜付所司颁示中外。
四载帝读洪范至无偏无颇而声不和韵因改颇为陂下诏曰：典谟既作虽曰：不刊文字或讹岂必相袭朕临政之暇乙夜观书匪徒阅於微言实欲畅於精理每读洪范至无偏无颇遵王之义三复斯文并皆协韵唯颇一字实则不偏。又《周易》泰卦中无平不陂释文云：陂字亦有颇音陂之与颇训诂无别为陂则文亦会意为颇则声不成文应有煨烬之馀编简坠缺传授之际差乖相氵公原始要终虽有刊革朕虽先觉兼访诸儒佥以为然终非独断其尚书洪范无偏无颇字宜改为陂庶使先儒之义去彼膏肓後学之徒正其鱼鲁仍宣于国学。
五载诏曰：道为理本孝实天经将阐教以化人必深究於微旨朕钦承圣训覃思玄宗顷改道德经载字为哉！仍隶属上句及乎！议定众以为然遂错综真诠因成注解。又孝经旧疏虽粗发明幽晦探赜无遗犹未能备今敷畅以广阙文。且妙本逾玄微言久绝或怡然独得或参以诸家庶弘圣哲之规用叶君亲之义仍令集贤院具写送付所司颁示中外。
八载九月皇太子生日帝制仁孝诗六章札於步障以赐太子令中官高力士以示朝臣宰相李林甫陈希烈等奏曰：伏见陛下因太子生日撰仁孝诗障子并书臣等伏以宸章焕发睿札凝晖悬日月而齐光自霄而下济惊心靡据动色相欢太子禀自生知备承圣训冲姿有裕令望夙彰陛下示以义方形於翰墨爰於诞育之日勖以仁孝之经上扬祖宗之美傍考天人之际锡类所弘教义斯远足可发挥前古垂范将来凡在衣冠之流咸知父子之道岂比周称嗣续造齿胄於上庠汉宠元良但招贤於望苑王化之本实此知归人伦所资罔不繇教臣等陋谬典枢衡特奉鸿私幸睹殊贶捧天书而窃仰圣泽以无宁无任悦豫之至望写六章颁示中外兼编诸简策传之不朽手诏报曰：诗者志之所之也。将以道达情性宣扬教义耳朕承五圣之业受万民之寄主鬯叶於神心元良贞於国本美其践履仁孝恭友睦深慰於怀不觉形之讽咏今请具写六章颁示中外兼编诸简策以传不朽亦欲自家刑国以训人伦宜依来请。
十载十月御朝元阁有庆见帝赋诗群臣毕和。
十四载三月御勤政楼宴群臣帝赋诗柏梁体群臣毕和。
肃宗属词典丽经史百家莫不该览目所一见尝如诵习。
上元二年七月甲辰延英殿御座生玉芝一茎三花御制玉灵芝诗三章八句是岁李光弼出统河南诸军帝於内殿宴送御制诗以宠之群臣毕和。
德宗贞元元年河东节度马燧还太原制宸台衡二铭并序。
四年三月甲寅宴百僚於麟德殿设九部乐及内出舞马帝制序及诗以赐群臣，於是给御笔仍命属和九月癸丑百僚宴於曲江诏曰：今日重阳卿等游赏朕遥想欢洽欣慰良多情发於衷因制诗序今赐卿等一本仍令中书门下简定文士三五十人应制同用清字明日内於延英门进其文武百寮及文士欲和者听翌日百僚毕和帝考其诗以刘太真李纾四人为上等鲍防于颀四人为次等张刘滋等二十二人为平等李晟马燧李泌三人宰相不加考第。
六年三月庚子百寮宴於曲江亭帝赋诗以赐之。
七年七月帝幸章敬寺赋诗序皇太子在侍进和兼题于壁百僚毕和以班列焉其後京兆尹薛珏请皇太子书帝诗序刻石而填之以金。
九年正月庚辰朔帝御含元殿受朝贺礼毕帝赋退朝观军仗归营诗以示宰臣等。
十年九月十日以重阳日宴赐百僚追赏初九日以雨罢宴及是方会宴帝赋诗以赐百官。
十一年九月癸卯赐中书门下及两省供奉官宴于曲江帝作诗赐百僚百僚毕和辛亥退朝召百僚诣延英令中使宣喻曰：昨九日聊示所怀文非工也。卿等属和雅丽深所嘉之。
十二年以政听之馀深思理本著刑政箴。
十三年九月重阳节赐宰臣及两省供奉官宴于曲江赐中书门下及百僚诗。
十四年二月帝制中春麟德殿会百僚观新乐诗仍令皇太子书以示百僚。
十七年二月朔赐群臣宴于曲江帝命中使薛盈珍赐诗九月重阳节赐群臣宴于曲江命中使刘希昂宣慰帝赐诗。
十八年九月重阳节御制丰年多庆九月示怀诗以赐群臣。
宪宗元和四年九月帝以天下无事留意典坟每览前代兴亡得失之事皆三复其言。又读贞观开元实录见太宗撰金镜书及帝范上下篇玄宗撰开元训诫思继前躅遂采尚书春秋後传《史记》班范《汉书》《三国志》《晋书》《晏子》春秋新序《说苑》等书君臣行事可为龟镜者集成十四篇一曰君臣道合二曰辨邪正三曰戒权幸四曰戒微行五曰任贤臣六曰纳忠谏七曰慎征伐八曰慎刑法九曰去奢泰十曰崇节俭十一曰奖忠直十二曰德政十三曰谏畋猎十四曰录勋贤分为上下卷帝自制其目曰：前代君臣事迹至是以其书写於屏风列之御座之右复遣中使程文以书屏六扇至中书宣示宰臣李藩裴曰：朕近撰此屏风尝所观览故令将示卿藩等上表称贺。
文宗即位每对宰臣等未尝不深言经学李石因奏施士丐春秋堪读上曰：朕尝览之穿凿之学徒为异同耳学者如凿井然得美水则已何必辛苦傍求然後为有得也。
太和二年五月帝纂集尚书中君臣事迹命工图写於太液亭朝夕观览。
九年五月乙巳朔以御集春秋左氏列国经传三十卷宣付史馆。
开成元年三月庚申帝幸龙首池观内人赛雨赋暮春喜雨诗云：风喜际会雷雨遂流滋荐币虚陈礼动天实精思渐浸九夏节复在三春时垂朱阙飘入绿墀郊既г足黍稷有丰期百辟同忧乐万方伫雍熙宰臣文武百官咸有属和。
三年帝夏日与学士联句帝曰：人皆苦炎热我爱夏日长柳公权曰：薰风自南来殿阁生微凉。
宣宗雅好儒术或宰臣出镇即赋诗以赠之词皆清丽。
昭宗天复三年三月壬寅御延喜楼饯送朱全忠还汴帝自为诗以送之。
○帝王部　好文
《易》曰：观乎！天文以察时变观乎！人文以化成天下此言观乎！天文可以察变观乎！人文可以化成也。王者奉。若天时顺乃人理来同区宇班政函夏风教所资文学为始故圣明之世寤寐以求听赋诵之声览骈丽之作则欣闻想见恨不同时延鸿笔之士辟词林之馆则讽上化下赓唱迭和盖以润色皇猷助成盛业故引谕之音不绝乎！耳开悟之说有益於心时既隆平物亦咸。若垂衣裳而舞干戚其渐於斯乎！。
汉武帝世蜀人杨得意为狗监（主天子田猎犬也。）侍帝帝读子虚赋而善之曰：朕独不得与此人同时哉！得意曰：臣邑人司马相如自言为此赋帝惊乃召相如相如曰：有是然此乃诸侯之事未足观请为天子游猎之赋帝令尚书给笔札书奏天子以为郎後相如既病免家居茂陵天子曰：司马相如病甚可往从悉取其书。若後之矣。（。若汝也。言汝今去已在他人後也。）所忠往（使者姓名也。）而相如已死家无遗书问其妻对曰：长卿未尝有书也。时时著书人。又取去长卿未死时为一卷《书》曰：有使来求书奏之其遗札书言封禅事（书于札而留之故云：遗札）所忠奏焉天子异之严助为会稽太守入奉计最因留侍中有奇异辄使为文（谓非常之文）及作赋颂数十篇。
宣帝徵能为《楚辞》九江被公（被者人之姓也。）召见诵读益召高才刘向张子侨华龙柳褒等待诏金马门（华音户化反）神爵五凤之间天下殷富数有嘉应帝颇作歌诗欲兴协律之事令王褒与张子侨等并待诏数从褒等放猎（放士众大猎也。一日游放及田猎）所幸宫馆辄为歌颂第其高下以差赐帛议者多以为淫靡不急帝曰：不有博奕者乎！为之犹贤乎！已（此《论语》载孔子之词言博奕虽非道艺无事为之犹贤也。奕今之围棋也。）辞赋大者与古诗同义小者辨丽可喜（喜好也。音许吏反）辟如女工有绮音乐有郑卫今世俗犹皆以虞说耳目（虞与娱同义）辞赋比之尚有仁义风谕（风音讽）鸟兽草木多闻之观贤於倡优博奕远矣。帝。又循武帝故事招选名儒俊材置左右刘更生以通达能属文辞与王褒张子侨等并进对（子侨官至光禄大夫进对谓进见而对诏命也。侨字或作乔或作桥皆音巨骄反）献赋颂凡数十篇元帝为太子时喜王褒所为甘泉及洞箫颂（喜音许吏切）令後宫贵人左右皆诵读之。
後汉光武初隗嚣为西州大将军嚣宾客掾史多文学生每所上事当世士大夫皆讽诵之故帝有所辞答尤加意焉。
班彪为窦融从事及融徵还京师帝问曰：所上章奏谁与参之融对曰：皆从事班彪所为帝雅闻彪才因召入见。
明帝时贾逵明《左氏传》国语为之解诂五十一篇永平中上疏献之帝重其书写藏秘馆时有神雀集宫殿官府冠羽有五采色帝异之以问临邑侯刘复复不能对荐逵博物多识帝乃召见逵问之对曰：昔武王终父之业在岐宣帝威怀戎狄神雀仍集此胡降之徵也。帝敕兰台给笔札使作神雀颂拜为郎与班固并校秘书应对左右。
章帝雅好文章班固愈得幸数入读书禁中或连日继夜每行巡狩辄献上赋颂朝廷有大议使难问公卿辨於前赏赐恩宠甚渥东平王苍薨诏诰中傅封上苍自建武以来章奏及所作书记赋颂七言别字歌诗并集览焉後巡狩方岳崔る上四巡颂以称汉德帝雅好文章自见る颂後常嗟叹之谓侍中窦宪曰：卿宁知崔る乎！对曰：班固数为臣说之然未见也。帝曰：公爱班固而忽崔る此叶公之好龙也。试请见之时杨终坐事徙北地帝东巡狩凤凰黄龙并集终赞颂嘉瑞上述祖宗鸿业凡十五章奏上诏贳还故乡。
魏文帝深好孔融文辞每叹曰：扬班俦也。募天下有上融文章者辄赏以金帛。
明帝青龙四年置崇文观徵善属文者以充之。
高贵乡公甘露二年五月辛未幸辟雍会命群臣赋诗侍中和尚书陈骞等作诗稽留有司奏免官诏曰：吾以暗昧爱好文雅广延诗赋以知得失乃尔纷纭良用反仄其原等主者宜自今已後群臣皆当玩习古义明经典称朕意焉。又引侍中王沈及裴秀数於东堂讲宴属文号沈为文籍先生秀为儒林文人。
晋武帝雅好典籍王殷仲堪徐邈王恭郗恢等并以力才学文章见昵於帝。
後魏孝文太和十九年车驾幸兖州召刺史崔梃赴行在所及见引喻优厚。又问梃治边之略因及文章帝甚悦谓梃曰：别卿已来倏焉二载吾所缀文已成一集今日拥旄者悉皆如此吾何忧哉！。
高聪为辅国将军与贼交战望风退败徙平州为民行届瀛州刺史王质获白兔将献聪为表帝见表顾谓王肃曰：在下郡得复有此才而令朕不知也。肃曰：比高聪北徙此文或其所制帝悟曰：必应然也。何应更有此辈。
後周明帝时宇文神举为中侍上士帝方留意翰林而神举雅好篇章帝每有游幸神举常得侍从。又庾信自梁归国帝既雅好文学信特蒙恩礼至於造膝诸王周旋款至有。若布衣之交群公碑志多相请唯王褒与信颇相埒自馀文人莫有逮者褒与庾信才名最高特加亲待帝每游宴命褒等赋诗谈论常在左右。
隋炀帝初为晋王时柳为谘议参军帝好文雅招引才学之士诸葛虞世南王胄朱等百馀人以充学士而为之冠帝以师友处之每有文什必令其润色然後示人。
庾自直大业初为著作佐郎自直解属文於五言诗尤善性恭慎不妄交游特为帝所爱帝有篇章必示自直令其诋诃自直所难帝辄改之至於再三俟称善然後方出其见亲礼如此。
唐太宗时虞世南为秘书监太宗重其博物每机务之暇引之谈论共观经史外国献狮子诏世南为之赋命编之东观。
德宗贞元四年九月癸丑赐百僚宴于曲江诏曰：今日重阳卿等游赏朕遥想欢洽欣慰良多情发於衷因制诗序今赐卿等一本仍令中书门下简定文士三五十人应制同用清字明日内於延英门进其文武百僚及文士欲和者听翌日百僚毕和帝考其诗以刘太真李纾四人为上等鲍防于颀四人为次等张刘滋等二十二人为平等李晟马燧李泌三人宰相不加考第。
文宗开成元年二月癸未宰臣奏事于紫宸殿帝曰：从来文格非佳昨试进士题目是朕自出所见诗赋似胜去年宰臣李石曰：陛下改诗赋格调以正颓俗高锴亦能厉精取士仰副圣旨帝曰：四方表奏不典实而尚浮巧者宜罚掌书记石曰：古人因事为文今人以文害事惩弊抑末实在盛时帝曰：但效古为文自然体尚高远时。又诏兵部尚书王起进文场秀句一卷九月敕秘书省及集贤院应欠书四万五千二百六十一卷配诸道缮写十一月。又诏兵部尚书王起进国朝已来能诗人名字冯疋为太常少卿统乐立於廷帝以端凝。若植问其姓名翰林学士李班奏疋之名帝喜问曰：，岂非能为古章句者邪遂召升阶帝自吟疋送客西江诗吟罢益喜因锡以禁中瑞锦仍令大录所著古体诗以献寻迁谏议大夫。
宣宗诏新贡举曾於殿柱帝自题曰：乡贡进士。
周世宗时扈载初为监察御史尝游相国寺僧院睹其庭竹翠色可爱乃抒碧鲜赋留题於其院帝闻之命黄门就其院录之以进俄拜兵部员外郎知制诰。
●卷四十一
○帝王部　宽恕
皋陶称舜之德曰：御众以宽孔子谓一言而终身行者其恕乎！况乃宅四海之富居兆民之上固宜恢含垢之度廓包荒之量垂旒塞纟广靡极其聪明天覆地容用示於广大然後一眚者不掩其美小过者无累其善斥弛者得尽其能悻直者咸竭其虑勋旧有以自保反侧以之获安诖误者惟新狂简者蒙宥百揆时叙万邦咸怀君人之德於斯为盛矣。
汉高祖初范阳人蒯通尝说齐王韩信欲令背汉信不听通乃阳狂为巫天下既定信後以罪废为淮阴侯谋反被诛临死叹曰：悔不用蒯通之言死於女子之手高帝曰：是齐辩士蒯通乃诏齐召蒯通通至帝欲烹之曰：若教韩信反何也。（。若汝也。）。通曰：狗各吠非其主当彼时臣。独知齐王韩信非知陛下也。且秦失其鹿（以鹿喻帝位）天下共逐之高材者先得天下モモ争欲为陛下所为顾力不能（顾念也。）可殚诛邪（殚尽也。）帝乃赦之。
吴王濞怨望称疾不朝使来辄系责治之吴王恐所谋滋甚。又後使人为秋请（律春曰：朝秋曰：请如古诸侯朝聘也。濞不自行使人代为致请礼）文帝复责问吴使者使者曰：察见渊中鱼不祥（言天子窃见下之私则不祥也。）今吴王始诈疾及觉见责急愈益闭恐上诛之计乃无聊唯帝与更始（言赦其已往之事），於是天子皆赦吴使者归之而赐吴王几杖老不朝吴得释其谋亦益解。
武帝遣贰师将军李广利伐宛军行非乏食战死不甚多而将吏贪不爱卒侵牟之以此物故者众（侵牟言如牟贼之食苗也。物故谓死也。）天子为万里征伐不录其过乃颁赏焉。
後汉光武建武四年率诸将围秦丰於黎丘玺书招丰丰出恶言不肯降朱尽力攻之明年城中穷困丰肉袒降槛车傅丰雒阳斩之大司马吴汉劾奏废诏受降违将帅之任帝不加罪。
尹敏为郎中辟大司空府校图讠敏因其阙文增之曰：君无口为汉辅帝见而怪之召敏问其故对曰：臣见前人增损国书敢不自量窃冒万一帝深非之竟不加罪而亦以此沉滞。
章帝时孔僖崔る同游太学习春秋因读吴王夫差事僖废书叹曰：若是所谓画虎不成反类狗者る曰：然昔孝武皇帝始为天子年十八崇信圣道师则先王五六年间号胜文景及後恣已忘其前之为善僖曰：书傅。若此多矣。邻房生梁郁扌和之曰：（扌谓不与之言而傍对也。礼记曰：无扌言）如此武帝亦是狗邪僖る默然不对郁怒恨之阴上书告る僖诽谤先帝刺讥当世事下有司る诣吏受讯僖以吏捕方至恐诛乃上书自讼曰：臣之愚意以为凡言诽谤者谓实无此事而虚加诬之也。至如孝武皇帝政之美恶显在汉史坦如日月是为直说书传实事非虚谤也。夫帝者为善则天下之善咸归焉其为不善则天下之恶亦萃焉斯皆有以致之故不可以诛於人也。且陛下即位以来政教未过而德泽有加（言政教未有过失也。）天下所具也。臣等独何讥刺哉！假使所非实是则固应悛改傥其不当亦宜含容而何罪焉陛下不推原大数深自为计徒肆私忿以快其意臣等受戮死即死耳顾天下之人必回视易虑以此事陛下心自今以後苟见不可之事终莫敢言者矣。臣之所以不爱其死犹敢极言者诚为陛下深惜此大业陛下。若不自惜则臣何赖焉齐桓公亲扬其先君之恶以唱管仲（鲁庄公束缚管仲以与齐桓公亲迎於郊而与之坐问焉曰：昔吾先君襄公筑台以为高为田狩毕弋不听国政卑圣侮士而惟女是崇九妃六嫔陈妾数百食必粱肉衣必文绣戍士冻馁是以国家不日引不月长恐宗庙不扫除社稷不血食敢问为此。若何管仲曰：昔者圣人之理天下定人之居成人之事而慎用其六柄焉四人者勿使杂处则其言恕其事易也。）然後群臣得尽其心今陛下乃欲以十世之武帝远讳实事，岂不与桓公异哉！臣恐有司卒然见构衔恨蒙枉不得自叙使後世论者擅以陛下有所方比宁可复使子孙追掩之乎！谨诣阙伏待重诛帝始亦无罪僖等意及书奏立诏勿问拜僖兰台令史。
和帝时周荣初辟司徒袁安府安举奏窦氏事皆荣所具草後为颍州太守坐法当下狱帝思荣忠节左转共令。
顺帝时雷义为尚书侍郎有同时郎坐事当居刑作义默自表取其罪以此论司寇同台郎觉之委位自上乞赎义罪帝诏皆除刑。
杨伦为大将军梁商长史谏诤不合出补常山王傅病不之官诏书敕司隶催促发遣伦乃居河内朝歌以病自上曰：有留死一尺无北行一寸刎颈不易九裂不恨（裂死也。楚词曰：虽九死其犹未悔也。）匹夫所执强於三军固敢有辞帝乃下诏曰：伦出幽升高（《诗》曰：出於幽谷迁于乔木）宠以藩傅稽留王命擅止道路疾自从苟肆狷志（狷狂狷也。音绢）遂徵诣廷尉有诏原罪。
灵帝时范冉（或作丹）辟司空府是时西反叛黄巾作难制诸府掾属不得妄有去就冉首自劾退帝诏书特原不理罪。
献帝初平四年春正月甲寅朔日有食之时未晡八刻太史令王立奏曰：日晷过度无变也。朝臣皆贺帝令候焉未晡一刻而食贾诩奏曰：立司候不明疑误上下请付理官帝曰：天地玄远事验难明欲归咎史臣益重朕之不德也。
魏明帝太和二年幸长安及还雒是时谣言云：国有大故从驾群臣迎立雍丘王植京师自卞太后群公尽惧及帝还皆私察颜色卞太后悲喜欲推始言者帝曰：天下皆言将何所推。
晋武帝泰始初司隶校尉李上言故立进令刘友前尚书山涛中山王睦故尚书仆射武陔各占官三更稻田请免涛睦等官陵已亡请黜谥诏曰：法者天下取正不避亲贵然後行耳吾岂将枉纵其间哉！然案此事皆是友所作侵削百姓以缪惑朝士奸吏乃敢作此其考竟友以惩邪亻妄涛等不贰其过者皆勿有所问易称言王臣謇謇匪躬之故今亢志在公当官而行可谓邦之司直者矣。光武有云：贵戚。且敛手以避二鲍岂其然乎！其申敕群寮各慎所司宽宥之恩不可数遇也。为二代司隶朝野称之。又武帝尝因南郊礼毕喟然谓司隶校尉刘毅曰：卿以朕方汉何帝也。对曰：可方桓灵帝曰：吾德虽不及古人犹克己为政。又平吴会混一天下方之桓灵其已甚乎！对曰：桓灵卖官钱入官库陛下卖官钱入私门以此言之殆不如也。帝大笑曰：桓灵之世不闻此言今有直臣故不同也。
何劭为中庶子与其兄遵等受故鬲令袁毅货虽经赦宥宜皆禁止事下廷尉诏曰：太保与毅有累世之交遵等所取差薄一皆置之太保劭父曾也。
裴秀为尚书令安远获军郝诩与故人书云：与尚书令裴秀相知望其为益有司奏免秀官武帝诏曰：不能使人之不加诸我古人所难交关之事诩之罪耳岂尚书令能防乎！其勿有所问司隶校尉李熹复上言骑都尉刘尚为尚书令裴秀占官稻田求禁止秀诏。又以秀翼朝政有勋绩於王室不可以小疵掩大德使推正尚罪而解秀禁止焉。
王宏为汲郡太守在郡有殊绩武帝下诏称之俄迁卫尉河南尹大司农无复能名更为苛碎坐桎梏罪人以泥墨涂面置深坑中饿不与食。又擅纵五岁刑以下二十一人为有司所劾帝以宏累有政绩听以赎论。
元帝初阮孚辟太傅府迁骑兵属避乱渡江帝以孚为安东参军蓬饮酒不以王务婴心时帝既用申韩以救世而孚之徒未能弃也。虽然不以事任处之转丞相从事中郎终日酣纵尝为有司所按帝每优容之琅琊王裒为车骑将军镇广陵高选纲佐以孚为长史帝谓曰：卿既统军府郊垒多事宜节饮也。孚答曰：陛下不以臣不才委之以戎旅之重臣亻免从事不敢有言者窃以今王莅镇威风赫然皇泽遐被贼寇敛迹氛既澄日月自朗臣亦何可爝火不息正应端拱啸咏以乐天年耳迁黄门侍郎散骑常侍尝以金貂换酒复为所司弹劾帝宥之。
周访参镇东军事时有与访同姓名者罪当死吏误收访访奋击收者数十人皆散走而自归於帝帝不之罪。
康帝时阮裕在东山徵散骑常侍领国子祭酒俄而复以为金紫光禄大夫领琅邪王师经年敦逼并无所就御史中丞周闵奏裕及谢安违诏累载并应有罪禁止终身诏书贳之。
後魏道武攻中山未克六军乏粮民多匿问群臣以取要方略御史中丞崔逞曰：取椹可以助粮故飞食椹而改音诗称其事帝虽御其侮慢然兵既须食乃听以椹当租逞。又曰：可使军人及时自取过取则落尽帝怒曰：内贼未平兵人安可解甲仗入林野而收椹乎！是何言欤以中山未略故不加罪。
太武时古弼为安西将军及议征凉州与尚书李顺臧言凉州乏水草不宜行师帝不从既克姑臧微嫌之以其有将略故弗之责也。
孝文性宽慈进食者曾以热羹伤帝手。又曾於食中得虫秽之物并笑而恕之。
延兴三年六月诏曰：往年县召民秀二人问以守宰治状善恶具闻将加赏罚而赏者未几罪者众多肆法伤生情所未忍今特垂宽恕之恩申以解网之惠诸为民所列者特原其罪尽行贷之。
穆罢丁公崇之後世为虎牢镇将频以不法致罪孝文以其勋德之胄让而赦之。
房伯玉初为河间太守坐弟叔玉南奔徙於北边後亦叛入齐为南阳太守孝文克宛伯玉面缚而降孝文引见伯玉并其参佐二百人诏伯玉曰：朕承天驭宇方欲一清寰域卿蕞尔小戍敢拒六师卿之愆罪理在不赦伯玉对曰：臣既小人备荷驱使缘百口在南致拒皇略罪合万死孝文曰：凡立忠抱节皆应有所至。若奉逆君守迷节古人所不为卿何得事逆贼萧鸾自贻伊谴伯玉对曰：臣愚痴晚悟罪合万斩今遭陛下乞生命孝文曰：凡人唯有两途知机获福背机受祸劳我王师弥历岁月如此为降何人有罪。且朕前遣舍人公孙延景城西共卿语曰：天无二日土无二王卿答曰：在此不在彼天道悠远变化无方卿宁知今日在此不在彼乎！伯玉乞命而已更无所言从弟思安为乐陵太守频为伯玉泣请故特宥之。
高道悦为治书侍御史时孝文南征徵兵阅集雒阳道悦以使者侍御主文中散元志等稽违期会奏举其罪时道悦兄观为外兵郎中而任城王澄奏道悦有党兄之负孝文诏责然以事经恩宥遂寝而不论。
刘昶孝文时除都督吴越楚彭城诸军事义阳拒守不克昶乃班师太和十九年帝在彭城昶至入见昶曰：臣奉敕专征克殄凶鬼徒劳士马久淹岁时有损威灵伏听斧钺帝曰：朕之此行本无攻守之意正欲伐罪吊民宣威布德二事既畅不失本图朕亦无克而还岂但卿也。
宣武时李泽为东都守以赃徵还帝使武士提以入泽抗言曰：将军今日犹自礼贤耶帝笑而舍之。
孝庄时温子为南主客郎中起居注曾一日不直上党王天穆时录尚书事将加捶挞遂逃遁天穆甚怒奏人代之帝曰：当世才子不过数人，岂能为此便相放黜乃寝其奏北齐神武时李义深初为魏龙骧将军义旗初归帝於信都以为大行台郎中中兴初除平南将军鸿胪少卿义深见尔朱兆兵盛遂叛帝奔兆兆平帝恕其罪以为大丞相府记室参军。
後周太祖以耿豪为骠骑大将军开府仪同三司豪性凶悍言多不逊帝惜其骁勇每优容之。
</div>
    <div class="pagination">
<a href="册府元龟_page30.html">上一页</a><span>...</span><a href="册府元龟_page26.html">26</a><a href="册府元龟_page27.html">27</a><a href="册府元龟_page28.html">28</a><a href="册府元龟_page29.html">29</a><a href="册府元龟_page30.html">30</a><span class="current-page">31</span><a href="册府元龟_page32.html">32</a><a href="册府元龟_page33.html">33</a><a href="册府元龟_page34.html">34</a><a href="册府元龟_page35.html">35</a><a href="册府元龟_page36.html">36</a><span>...</span><a href="册府元龟_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
