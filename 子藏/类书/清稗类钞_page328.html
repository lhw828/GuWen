<!DOCTYPE html>
<html>
<head>
    <meta charset="UTF-8">
    <title>清稗类钞 - 第 328 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 328 页/共 432 页</h1>
    <div class="content">　　咸丰时，张观准夙以道学自名，尝官河南知府，甫下车，即禁止妇女入庙观剧。虽畏法暂戢，而皆移之城外四廓之祠庙，每演剧，妇女辄空巷往观.一日，西廓某庙又演剧，张微服往，携胡床，坐庙门外，命役守后门，男子悉驱出，乃令役宣言曰：「官谓若辈游庙，必爱僧徒，将命一僧背负一妇出。」于是众乃相持而泣。郡绅闻之，急诣张，为之缓颊，自是穷乡小市，妇女且不敢入庙矣。

　　京师杂剧

　　京师戏剧之外，有托偶、 「 读作吼。」 影戏、八角歌、什不闲、子弟书、杂耍把式、像声、大鼓、评书之类。托偶，即傀儡子，又名大台宫戏。影戏借灯取影，哀怨异常，老妪听之，率能下泪.八角歌有青衣数辈，或弄弦索，或歌唱打诨，颇足解颐.什不闲有旦有丑而无生，所唱歌词，别有腔调，低徊宛转，冶荡不堪，咸、同以前颇重之。

　　秧歌戏

　　秧歌，南北皆有之，一名鹦哥戏，词甚鄙俚，备极淫亵，一唱百和，无丝竹金鼓之节。孝钦后自光绪辛丑西巡返跸，衰老倦勤，惟求旦夕之安，宠监李莲英探孝钦意，思所以娱之，于观剧外，辄传一切杂剧进内搬演。慈意果大悦，尤喜秧歌，缠头之赏，辄费千金。遂至一时风靡，近畿游民，辄习秧歌，争奇鬬异，冀以传播禁中，得备传召，出入大内，藉势招摇，而梯荣罔利者坐是比比矣。

　　太平鼓戏

　　京师有太平鼓之戏，铁条为廓，蒙以皮，有长柄，柄末缀铁环十数，且击且摇，环声与鼓声相应。其小者，如盌如镜，为孩提玩物，更有大如十石瓮者。羣不逞聚而击诸市，所至鼓声、环声、喧笑声、哄闹声，耳为之震。道光时，有结为太平鼓会者，聚百数十人，着大羊皮袍，遇粲者，则羣以袍围之，裹而奔。妇女号，别众鼓齐鸣，市人无闻者，远近失妇女无数。抵暮，则挟至城根无人处，迭淫焉，往往至死。其幸生还者，又畏羞不敢告人。御史某知其害，奏禁之，复拘为首者数人，斩以徇，而太平鼓之风遂息。

　　打花鼓戏

　　打花鼓，本昆戏中之杂出，以时考之，当出于雍、干之际.盖泗州既沈，治水者全力注重高家堰，而淮患悉在上流，凤、颍水灾，于兹为烈。是剧以市井猥亵之谈，状家室流离之苦，殆犹有风人之旨焉。歌中有曰：「自从出了朱皇帝，十年倒有九年荒。」

　　嘉、道间，江、浙始有花鼓戏，传未三十年，而变迁者屡，始以男，继以女；始以日，继以夜；始于乡野，继于镇市；始盛于村俗农甿，继沿于纨袴子弟矣。

　　同、光间，上海城中西园之隙地，有花皷戏，演者集三四人，男击锣，妇打两头鼓，和以胡琴、篴板，所唱皆秽词亵谈，宾白亦用土语，取其易晓。观剧啜茗之余，日斜人稀之候，结伴往听者时有之。

　　陈桐香演花鼓戏

　　陈桐香，字璧月，行三，浙之余姚人。含睇宜笑，双趺至纤，工演花鼓戏。浙东濒海各县，厥风甚盛。时值棉花已采，以戏进者日集。桐香往来吴越间，所识多豪门右族，贵戚公子。或买舟向村落居人，敛钱演剧，士女如云，负贩骈集，陆博蹋球之徒，以及游手无常业者，且往往藉之以食。

　　桐香少倾心于梁溪某公子，有终焉之志。将之邗江，公子填词赠别云：「阿娘知道嫁东风，挈儿也作飘零絮。」尝与唐小怜至苏州。小怜名爱，腰支瘦削，眉黛间蕴可怜之色，时称为两璧人，相邀者益无虚日。一日，在吴某家献技，灯树百枝，氍毹六尺，双花掩映，纸醉金迷，及宾散，漏下已四鼓矣。

　　洋戏

　　西伶之来华演戏也，道光朝已有之，当时呼为洋戏，钱塘陈芰裳编修元鼎尝于观后而为《洋戏行》焉。诗曰：「铿鍧鞺鞳张乐庭，兜离俶诡观海经。广场大开郊之垧，覆以毡幄通以扃。霞标高欲凌苍冥，星火错落光青荧。三层围坐俨列屏，凹睛凸鼻皆殊形。东边拍鼓西坎铃，繁响奚止鸣玲玎。骊黄骝骆何駉駉，捷于激电流于星。有美人兮来亭亭，桃花马上螺鬟青。一队两队行竛竮，千态万态同娉婷。纤手乱散天花零，逆鼻似有优昙馨。含睇宜笑谁尹邢，绝艺直可骄吴伶。一童宛宛犹髫龄，倒投跟挂惟所令。如猱升木鸟插翎，注视不觉心憁惺。葡萄美酒催荐醽，方言蛮舌争珑玲。彼都士女笑且聆，我辈但能以目听。赤熛一怒声震霆，绿烟朱爓纷扬灵.鱼龙曼衍浮沧溟，隐隐犹带波涛腥。龟兹法部陈唐廷，华鬘菩萨娥媌娙。方今干羽舞未停，是岂向化来观型。玉楼十二春梦醒，昆仑歌舞空甲丁。 「 记得「丁歌甲舞，曾醉昆仑」，京师某戏园中之楹语也。」 云愁海思迷晦冥，西方试与歌榛苓。」

　　上海有外国戏园

　　上海有外国戏园，华人亦有往观者。而西人演戏，于唱歌跳舞甚为注意，且男演男戏，女演女戏，如公共租界圆明园路之兰佃姆，南京路之谋得利是也。礼查路之礼查客寓亦有戏场，惟不常演耳。当演戏时，观者不得吸烟食物，必俟休息时入一别室，始可为之。

　　顽把戏

　　江湖卖技之人，如弄猴、舞刀及搬演一切者，谓之曰顽把戏，本元时语也。演时，恒以锣一、大鼓一，更迭或同时奏之。

　　文武戏法

　　文武戏法，多京、津人为之。家有堂会， 「 即喜寿庆贺等事。」 可招之来演试，其技有巧耍花罐、头顶大缸、飞盆飞碗、灯下火彩、幼童技艺、化学奇术等。光、宣间，上海亦有之，而技手仍京、津人。

　　瓦讷演幻术

　　同治甲戌四月初一夜，上海圆明园路西人戏园演戏法，盖英术师瓦讷所奏之技也。演术八次，出神入化。继有影戏。是夕八时半，门启，园圆如伞，位置独别，燃火于楼岑，使光倒映，凡一百七十点，如莲房然。戏台障以绛帘。九时乐作，拽帘台现.台上陈设精雅，中悬一架如八卦图，黏纸牌长阔二寸许.术人出，与客为礼，以指弹之，如飞絮落花，随风飘堕。手牌盈掬，奉客抽取六具，折置手鎗中，扳动鎗机，振地一声，而纸牌仍贴于架，不倚不偏。座客手之舞之，足之蹈之，抚掌笑声，振聋人耳。一套既终，台上设花梨桌二具，出瓶一杯一，倾酒饮客，随各置桌中，覆以皮筒，中空无物。术人喃喃有词，揭筒，则杯瓶已易位，覆筒逾刻，还原矣。又出一鸟笼，中蓄白燕三，先悬台上，易置玻璃盒中，玻璃四面澄澈，中空可鉴，巾裹其盒，扳鎗一响，而白燕数翼，依然饮啄笼中，其来无方。所演各技，均不借助于寸巾尺袱以为遮掩，惟此则以巾裹玻璃盒与鸟笼，外亦用巾幅略一遮盖耳。又借客之手巾约指，以炫其奇。约指则倩客闭置于盒，琅琅有声，手巾则红白二幅，各翦一孔，如眼睛然。略一指挥，则红白互补，形如满月，又如较射之鹄，顷刻还原，略无补缀痕。约指既置盒中，摇之作响，托置台上，振地一响，而约指悬于台上之花树中。约指由客缚以碎绫以为记认，其变幻不可思议，其出没尤不可以楮墨形容。有盒一，内扁而外方，盒内表形，倩客锁闭，台供一器，形不类表，而钟数宛然，使针旋转，如台上之针一点，则盒内亦然，屡演不差累黍。最后，取客一高冠，中空无有，手纳冠中，出皮一、衣一、巾一、袴一、小洋伞两擎，又皮盒长五寸，横阔约三寸，层出不穷，至十二具，堆置于桌。使复纳入，则一盒几不能容。又向冠中取纸裹糖馈客，由十数枚至二十枚，每冠一转，则糖随手出，后至百数十枚，源源不绝，馈客几遍。将冠反置台中，人坐于傍，忽声自冠出，如鎗响然，冠为之穿。术人踏火使熄，冠扁，术人作愧赧状，折冠置一铅管中，管圆而长，形如犀角。忽又一声，鎗发管中，而原冠挂于梁。梁高不可攀，再响一鎗，而冠落地，固完好也，因举以还客。每演一术，座客皆兴高采烈，拍掌不已。至是演止，台复障以绛帘。逾刻乐作，灯光尽熄，则演影戏矣。

　　汤姆演幻术

　　光绪某岁，上海圆明园路之西洋戏园，有西人汤姆演幻术.华人有往观者，则见其呼七八岁之童子上场，使立其旁，己则左手持一黑帽，帽藏鸡卵十余枚，则覆以黑绒布，以右手取一蛋，置童唇边，然后令童以手接之，如是者十余次乃已。十余枚鸡卵既皆置童手中，乃令其仆以物来，盛之以去，遂遣童子下。观者则见西人由童口中，取出鸡卵，乃知必有机器使人不之见。未几，见观剧者后，有一机器，似照影戏者，有绿色光，自小孔中射出，殆即以是光遮人之眼欤？

　　桶戏之幻术

　　康熙时，有作桶戏于山东淄川之市者。桶可容升，无底而中空，术人以二席置于街，持一升入桶，旋出，即有白米满升，倾注席上。又取，又倾，顷刻两席皆满，然后一一量入，毕而举之，犹空桶也。

　　偷桃之幻术

　　淄川蒲留仙尝于童时赴郡，值立春，旧例先一日，各行商贾以彩楼鼓吹赴藩司，曰演春，留仙往观之。是日，观者如堵，堂上四官皆赤衣，东西相向坐。留仙时方稚，不解其何官，但闻人语哜嘈，鼓吹聒耳。忽有一人率披发童荷担而上，似有所白，万声汹动，亦不闻为何语，但闻堂上作笑声，即有青衣人大声命作剧。其人应命方兴，问作何剧。堂上相顾数语，吏下，宣问所长，答言能颠倒生物，吏以白官。少顷，复下，命取桃子。术人诺，解衣覆笥，故作怨状，曰：「官长殊不了了，坚冰未解，安所得桃？不取，又恐为南面者所怒，奈何？」其子曰：「父已诺之，又焉辞？」术人惆怅良久，乃云：「我筹之烂熟，春初雪积，人间何处可觅，惟王母园中，四时常不凋谢，或有之，必窃之天上乃可。」子曰：「嘻，天可阶而升乎？」曰：「有术在。」乃启笥，出绳一团，约数十丈，理其端，望空中掷去，绳悬坠空际，若有物以挂之者。未逾时，绳愈高，渺入云中，手中绳亦尽，乃呼子曰：「儿来，余老惫，体重拙，不能行，得汝一往。」遂以绳授子，曰：「持此可登。」子受绳，有难色，怨曰：「阿翁亦大愦愦，如此一线之绳，欲我附之以登万仞之高天，倘中道断绝，骸骨何存矣！」父又强喝迫之曰：「我已失口，悔无及，烦儿一行。儿勿苦，倘窃之以来，必有百金赏，当为儿娶美妇.」子乃持索盘旋而上，手移足随，如蛛趁丝，渐入云霄，不可复见。久之，坠一桃，如盌大。术人喜，持献公堂。堂上传视良久，亦不知其真伪。忽而绳落地上，术人惊曰：「殆矣！上有人断吾绳，儿将焉托？」移时，一物堕，视之，其子首也，捧而泣曰：「是必偷桃为监者所觉，吾儿休矣。」又移时，一足落。无何，肢体纷堕，无复存者。术人大悲，一一拾置笥中而阖之，曰：「老夫止此一儿，日从我南北游，今承严命，不意罹此奇惨，当负去瘗之。」乃升堂而跪，曰：「为桃故，杀吾子矣。如怜小人而助之葬，当结草以图报耳。」坐客骇诧，各有赐金。术人受而缠诸腰，乃扣笥而呼曰：「八八儿，不出谢赏，将何待？」忽一蓬头僮，首抵笥盖而出，望北稽首，则其子也。

　　斩人之幻术

　　幻术之奇者，能以人斩为数块，合而复生。有一人携一幼童，立于中央，手持一刀，令童伸二臂，皆斩之，既复斩其二足二腿及头，流血如注，一一置之坛中，封其口。须臾破坛，则童已复活，手足仍完备，从容而出。

　　庖人善撮仙法

　　嘉定葛存恕尝馆沪上沈某家，有庖人善撮仙法之技。当暑夜乘凉时，小主人令其奏技，即于桌铺红毡，口中喃喃，俄见毡下有水三四碗在焉，并可撮盆果碗菜，食之无异。惟先须与钱数十文，然后可取，否则一撮不灵矣。葛初不信，其人曰：「今有盐一盆，请置先生房中，仆在此，先生从观之可也。」葛扣门而出，及入门，盐宛然在焉，亦不解其何自来也。

　　老人幼女试幻术

　　广州沈又村家，中秋日，忽有老人来，携幼女一，布囊一，自云琼州人，携眷返里，遇海风覆舟，妻子俱殁，仅与幼女免，今飘泊难归，乞少助川资，俾老弱得归故里。阍者斥之，老人不服，遂争辩，喧声达内室。又村出而问故，老人前自陈白，且云善种种新奇戏术.又村乃命于厅事试演之，且曰：「果佳，当重犒也。」老人乃张布囊，出红巾二，石块二，又出小锄，掘地深尺许，将石块分埋其中，取一红巾覆其上，旋以清水灌溉之，俄见土起，石芽生焉。老人灌溉愈勤，芽亦猛长，渐分枝节，穿巾而出。已而益高，枝叶并茂，庭中竟生双玉树矣。所覆红巾，自发芽时已裂为碎锦，絓石枝而上，变为红花。俄花落，片片皆红玉，老人拾之，徧送沈之家人。家人各给以钱，老人称谢.视树上，已结实矣，碧圆莹滑，非李非柰，不知何果。老人乃于囊中取竹筐一，命女猱升其上，摘果盛其中，赠众人，众又各给以钱.老人遂以竹筐击树三，树忽暴缩，渐入土中，了无痕迹.出花果视之，还成布屑石子矣。

　　老人至是而言曰：「尚有薄技，敢尽献之。」乃出一朱漆盘，上书「聚宝盆」三字，令家人投物其中，云一可得百。又村夫人戏以金簪投之，老人持向西，三摇之，果然金簪满矣。送至夫人前，视之，皆与真者无少异，竟不辨何者为己物，乃尽藏之，给钱五千。老人叩谢，荷囊而去。逾时，夫人出簪视之，悉芦梗，而真者亦乌有矣。使人追之，已不知所往。

　　番僧奇术

　　康熙时，释体空在青州，见二番僧，其貌奇古，耳缀双环，被黄布，须发鬈如，自言从西域来，闻太守重佛，谒之。太守遣二隶送诣丛林，和尚灵辔不甚礼之。执事者见其状异，私款之，止宿焉。或问：「西域多异人，罗汉得无有奇术否？」其一冁然笑，出手于袖，掌中托小塔，高裁盈尺，玲珑可爱。壁上最高处，有小龛，僧掷塔其中，矗然端立，无少偏倚。视塔上，有舍利放光，照耀一室。少间，以手招之，仍落掌中。其一僧乃袒臂，伸左肱，长可六七尺，而右肱缩无有矣。转伸右肱，亦如左状。

　　以食器试幻术

　　有富家子招一术士至家，术士置杯酒于案，举掌拍之，杯陷入案中，口与案平，扪案下，不见杯底。少选取出，案如故。又举鱼脍一巨碗，掷之空中不见。令取回，则曰：「不能。在书室画厨夹屉中，自取可耳。」时以宾从杂沓，书室多古器，已严扃，且夹屉高仅二寸，碗高三四寸许，断不可入，疑其妄。姑呼钥启视，则碗置于案，所贮为佛手五，原贮佛手之盘乃易为鱼脍，藏夹屉中矣。

　　以刀试幻术

　　徽州程某家，一日忽来衣服褴褛者三人，各手一刀，至院，乃以刀柄纳入土中，刀尖向上。一人袒腹向下一跃，插刀尖上，又一人立其背上，竭力蹬之，刀遂由背穿出，血流如注。忽立起，拔刀，则腹间已无丝毫之伤，而血迹亦随之不见。又一人以小刀纳口中，未几，穿头顶而出，既出，而头亦宛然毫无伤痕，口喃喃作乞怜语.家人逐之，不去。已而一老仆王某至，乃向三人以手作势曰：「尔等岂不识此耶？」三人色变，默然去。盖以刀插腹等术，为障眼法，老仆知其暗号，故作是势，以使之去也。

　　奋身穿圆隙

　　韩涟，字石塘，嘉、道间之钱塘诸生也。某岁孟春，登吴山，见有以竹筐试幻术者。竹筐八棱，每棱向内置利刃，中有圆隙仅尺许，置案上，以两人扶立之，一人袒裼奋身穿圆隙而过者三，观者危栗，而其人游行自若也。

　　口技

　　口技为百戏之一种，或谓之曰口戏，能同时为各种音响或数人声口，及鸟兽叫唤，以悦座客。俗谓之隔壁戏，又曰肖声，曰相声，曰象声，曰像声。盖以八仙桌横摆，围以布幔，一人藏于中，惟有扇子一把，木板一块，闻者初不料为一人所作也。

　　京师有象声戏

　　顺治时，京师有为象声之戏者，其人以尺木来，隔屏听之，一音乍发，众响渐臻。时方开市，则廛主启门，估人评物，街巷谈议，牙侩喧呶，至墟散而息。或为行围，则军帅号召，校卒传呼，弓鸣马嘶，鸟啼兽啸，至猎罢而止。自一声两声以及千百声，喧豗杂沓，四座神摇.忽闻尺木拍案，空堂寂如，展屏视之，一人一几而已。

　　郭猫儿善口技

</div>
    <div class="pagination">
<a href="清稗类钞_page327.html">上一页</a><span>...</span><a href="清稗类钞_page323.html">323</a><a href="清稗类钞_page324.html">324</a><a href="清稗类钞_page325.html">325</a><a href="清稗类钞_page326.html">326</a><a href="清稗类钞_page327.html">327</a><span class="current-page">328</span><a href="清稗类钞_page329.html">329</a><a href="清稗类钞_page330.html">330</a><a href="清稗类钞_page331.html">331</a><a href="清稗类钞_page332.html">332</a><a href="清稗类钞_page333.html">333</a><span>...</span><a href="清稗类钞_page329.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
