<!DOCTYPE html>
<html>
<head>
    <meta charset="UTF-8">
    <title>初学记 - 第 55 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 55 页/共 84 页</h1>
    <div class="content">　　铭
　　【晋嵇含《木弓铭》】乌号之扑，丰条足理；弦弧走括，截飞骇止。射隼高墙，出必有拟；既用御武，亦以招士。
　　【晋李尤《良弓铭》】弓矢之作，爰自曩时；乡射载礼，招命在诗。妙称颜高，巧发晋师；不争之美，亦以辨仪。
　　
　　○ 箭第五

　　叙事
　　《说文》曰：箭，矢也。《释名》曰：矢，指也，言其有所指向迅疾也。又谓之箭，前进也。《方言》云：自关而东谓之矢，江淮之间谓之钅侯，关西曰箭。郭璞注云：箭者竹名，因以为号也。按《世本》：牟夷作矢。（牟夷，黄帝臣名。）《孙卿子》曰：浮游作矢。《周官》：司弓矢掌八矢之法。八矢：一曰枉，二曰系，三曰杀，四曰钅侯，五曰，六曰{弗}，七曰恒，八曰庳。凡枉矢、系矢，利火射，用诸守城车战。杀矢、钅侯矢，用诸近射田猎。矢、{弗}矢，用诸弋射。恒矢，庳矢用诸散射。此八矢者。弓弩各有四焉：盖枉杀恒，弓所用也；系钅侯{弗}庳，弩所用也。《释名》又云：凡矢本曰足，言其形似木，木以下为本，以根为足也。又谓之镝。镝，敌也，言可以御敌也。齐人谓之镞。镞，族也，言其所中皆族灭也。关西谓之。，铰也，言有铰刃也。其末曰括。括，会也，言与弦会也。括旁曰义，形似义也。其受矢之器，以皮曰ゅ，柔服之义也。织竹曰笮，相迫笮之名也。步义人所带，以箭义于其中也。马上曰。，建也，言弓矢并建立于其中。

　　事对
　　【青镞 赤茎】《魏志》曰：挹娄在夫余东北千余里，弓长四尺如弩，括长八寸，青石为镞。太公《六韬》曰：陷坚阵，败强敌，大黄参连弩，飞凫电景自副。注云：飞凫，矢名，赤茎白羽，以铁为首。
　　【象星 如雨】《周礼》曰：司弓矢掌八矢之法，枉矢系矢，利火射，用诸守城车战。郑玄注：枉矢者，取名飞星。飞行有光也。今之飞矛是也。或谓之兵矢，系矢象焉。二者可结火以射敌，守城车战。《汉书》曰：匈奴左贤王围李广，广为圆陈外向。矢下如雨，汉兵死者过半。
　　【青茎 朱羽】《太公六韬》曰：电景青茎赤羽，以钢为首。《国语》曰：吴晋会于黄池。吴王擐甲陈卒，赤旗赤羽之，望之如火。贾逵注曰：矢羽为。
　　【饮石 发铜】刘向《新序》曰：楚熊渠子夜行，见寝石似伏兽，射之饮羽。《韩子》曰：智伯将伐赵，赵襄子曰：“奈无箭何？”张孟谈曰：“董安于之治晋阳，公宫之堂，皆炼铜为柱。君发而用之，有余金矣。”
　　【夏服 赵阑】司马相如《子虚赋》曰：左乌号之彤弓，右夏服之劲箭。《史记》曰：魏公子无忌进兵击秦，秦兵解去，遂救邯郸。赵王及平原君自迎公子。平原君负阑矢，为公子先引。吕忱《字林》曰：阑盛弩矢。
　　【贯隼 伤凫】《国语》曰：仲尼在陈，有隼集于陈侯之庭而死，苦矢贯之石，其长尺有咫。陈惠公使人如仲尼之馆问之，仲尼曰：“隼之来远矣，此肃慎氏之矢也。”焦贡《易林》曰：双凫俱飞，以归稻池；经涉三泽，为矢所射，伤我胸臆。
　　【羊头 鹑尾】扬雄《方言》曰：凡箭镞三者谓之羊头，其广薄而长薄谓之钅畀。《魏百官志》曰：三公拜，赐鹑尾箭十二枝。
　　【金仆 石】《左传》曰：鲁庄公以金仆姑射南官长万。杜预注曰：金仆姑，矢名也。石事见贯隼注。
　　【忘归 信往】《孔丛子》曰：楚王张繁弱之弓，载忘归之矢，以射蛟兕于□梦。《赵氏兵书》曰：矢一名信往。
　　【焦铜 毒铁】《博物志》曰：交广州山名曰里子，弓长数尺，箭长尺余。以焦铜为镝，涂毒药于锋中。陈琳《武库赋》曰：矢则申息肃慎，空疏，焦铜毒铁，竿镞鸣钅侯。

　　赞
　　【梁昭明太子《弓矢赞》】弓用筋角，矢制良工；亦以观德，非止临戎。杨叶命中，猿堕张空。

　　铭
　　【後汉李尤《弧矢铭》】弦木为弧，剡木为矢；协并八极，四方同纪。
　　【晋江统《弧矢铭》】幽都筋角，会稽竹矢；率土名珍，东南之美。易以获隼，诗以殪兕。伐叛柔服，用威不韪。
　　
　　○ 甲第六

　　叙事
　　《释名》云：甲，似物有孚甲，以自御也，亦曰介亦曰函，亦曰铠，皆坚重之名也。（《广雅》曰：函甲，介铠也。）按《管子》：葛卢之山，发而出水，金从之。蚩尤受而制之，以为剑铠，此其始也。又《世本》云：舆作甲。（宋衷注云：舆，少康子。）《周官》：函人为函，犀甲七属，兕甲六属，合甲五属。犀甲寿百年，兕甲寿二百年，合甲寿三百年。（犀坚者又支久）。凡为甲，必先为容，然后制革。权其上旅与其下旅而重若一，（上旅谓要以上，下旅谓要以下。）凡甲下饰谓之裳。（见《左传》。）甲藏谓之累，（见《国语》）。甲衣谓之。（见《礼记》。）《说文》云：首铠谓之兜鍪，亦曰胄，臂铠谓之钅干，颈铠谓之锻。

　　事对
　　【浴铁 缧金】晋《建武故事》曰：王敦死，秘不发丧。贼水南北渡，攻宫垒栅，皆重铠浴铁。都督应詹等出精锐距之。车《秦书》曰：苻坚使能邈造金银细铠，金为纟延以缧之。
　　【连组 被练】《吕氏春秋》曰：邾之故为甲常以帛，公息忌谓邾君曰：“不若以组。”高诱注曰：以组连甲。《左传》曰：楚子重伐吴，至衡山，使邓廖帅组甲三百，被练三千，以侵吴。马融注曰：被练，练为甲裹，卑者所服。
　　【兕革 犀皮】《国语》曰：晋平公射不死，使坚襄搏之，逸。公怒，拘将杀之。叔向闻之曰：“君必杀之。昔吾先君唐叔射兕于徒林，殪以为大甲；今君射不死，搏之不得，是扬吾君之耻者也。”贾逵注曰：以兕革为大甲。宋元嘉《起居注》曰：御史中丞刘桢奏，前广州刺史韦朗，于广州所部，作犀皮铠六领，请免朗官。
　　【缨 缀组】《周书》曰：年不登甲则缨，宫室不容。注曰：绳甲不以组。《左传》曰：楚子重伐吴，至衡山，使邓廖帅组甲三百以侵吴。服虔注曰：以组缀甲。
　　【益赵 缮京】《战国策》曰：径山之事，赵且与秦伐齐。齐王惧，苏代为齐献书穰侯曰：“臣闻往来者之言曰：秦且益赵甲兵四万人，以伐齐；臣窃必之。”弊邑之王曰：“秦王明而熟于计，穰侯智而习于事，必不益赵甲兵以伐齐也。”《毛诗》曰：叔于田，刺庄公也。叔处于京，缮甲治兵，以出田，国人悦而归之。
　　【楚蛟 郑兕】《孙卿子》曰：楚人鲛革犀兕以为甲，《盐铁论》曰：强楚劲郑，有犀兕之甲。
　　【光耀 精刚】陆《邺中记》曰：石季龙左右直卫万人，皆著五色细铠，光耀夺目。陈琳《武库赋》曰：铠则东湖阙巩，百炼精刚；函师震椎，韦人制缝，玄羽缥甲，灼龠流光。
　　【夹陛 环宫】《吴越春秋》曰：公子光伏甲士于私室，具酒而请王僚。王僚乃被棠夷之甲三重，使兵卫至光家之门，夹陛带甲，左右皆王僚之亲戚也。《左传》曰：齐尝于太公之庙，庆舍莅事，卢蒲癸王何执寝戈，庆氏以其甲环公宫。
　　【伏窟 等山】《左传》曰：吴公子光伏甲于窟室而享王僚，王僚使甲坐于道及其门。《东观汉记》曰：刘盆子与丞相已下二十余万人，诣宜阳降。光武积甲于宜阳城西，高与熊耳山等。
　　【驾吴 献魏】《吴越春秋》曰：勾践使大夫文种于吴曰：“窃闻大王兴大义，诛强救弱。越使贱臣种，以先人藏器及甲二十领以贺君。”《魏志》曰：景元二年，肃慎国献皮骨铁杂铠二十领。
　　【覆笠 蒙轮】《吴志》曰：吕蒙约令军中，不得于庶人家有所求取。蒙麾下士取人家一笠，以覆官铠。官铠虽公，蒙犹以为犯军令。《左传》曰：诸侯令于相，遂伐Τ阳。狄弥建大车之轮，而蒙之以甲，以为橹。

　　铭
　　【李尤《铠铭》】甲铠之施，御锋矢；尚其坚刚，或用犀兕。内以存身，外不伤害；有似仁人，厥道广大。好德者宁，好战者危；专智恃力，君子不为。

　　表
　　【魏曹植《上先帝赐铠表》】先帝赐臣铠，黑光明光各一领，两裆铠一领。今代以升平，兵革无事，乞悉以付铠曹自理。

　　书
　　【晋庚翼《与慕容铠书》】邓百川昔送此犀皮两当铠一领，虽不能精好，复是异物，故复致之。
　　
　　○ 鞍第七

　　叙事
　　《说文》曰：鞍，马皮具也。《盐铁论》曰：古者绳草皮荐而已。其后代以革鞍铁镳而不饰，其后乃有镂衢鞍，（《三辅决录》曰：梁冀以一镂衢鞍遗公孙奋。）紫茸题高桥鞍；（魏百官各有紫茸题头高桥鞍一具。）或有金银翠毛之饰，（《永昌记》曰：文帝秦王金银鞍，加翠毛之饰。）又有障泥障氵千，（亦曰氵千。）尾珂亦从鞍以为饰。（《世说》：王武子常乘一马，著连乾障泥。前有水，马不肯渡，王云：“此必是惜障泥。”使人解去，马乃渡。百官各有织成障泥一具。《盐铁论》曰：今富者绣氵千，魏百官各有赤茸珂石尾一具。服虔《通俗文》曰：凡勒饰曰珂。）

　　事对
　　【镂衢 金梁】镂衢见叙事。《三辅决录》曰：平陵公孙奋富闻京师，梁冀知奋俭吝，以镂衢鞍遗奋，从贷五千万。刘义恭有谢金梁鞍启，具于事后。
　　【悬柱 照人】《魏志》曰：太祖马鞍，在库为鼠所啮，库吏惧死，邓哀王冲以刀穿单衣如鼠啮者，谬有愁色。太祖问之，冲曰：“俗以鼠啮衣者，其主不吉。”太祖曰：“此妄言耳。”俄而库吏以啮鞍闻。太祖笑曰：“儿衣在侧而啮，况悬柱乎？”《古乐府 左延年从军诗》曰：从军何等乐，一丘乘又驳；鞍马照人白，龙骧自动作。
　　【紫茸 翠毛】并见上。
　　【赐桓 迎鲁】《东观汉记》曰：永元元年，西谒园陵，桓郁兼羽林中郎将，上赐马二匹并鞍勒防汗。又《吴志》曰：曹公败走，鲁肃即先还，孙权大请诸将，肃将人阁拜，权礼之，因谓曰：“子敬当解鞍下马相迎，足以表卿志耳。”
　　【赐赵 遗孙】司马彪《汉书》曰：光武征赵喜，引见赐鞍马，待诏公车；又遗公孙奋。见上。
　　【琉璃 玫回】《西京杂记》曰：武帝时，身毒国献白光琉璃鞍，在暗室光照十丈。又武帝得贰师天马，造玫回石为鞍。
　　【挂长林 登高岳】谢惠连诗曰：挂鞍长林侧，饮马修川湄。刘琨《扶风歌》曰：系马长松下，登鞍高岳头。

　　表
　　【魏曹植《上银鞍表》】于先武皇帝代，敕此银鞍一具，初下敢乘，谨奉上。

　　启
　　【宋刘义恭《谢金梁鞍启》】赐臣供御金梁桥鞍，制作精巧，宜副龙驷。圣慈下逮，猥垂光锡。

　　铭
　　【後汉李尤《鞍铭》】丘骛驰逐，腾跃覆被；虽其捷习，亦有颠沛；井羸其瓶，罔不斯败。
　　
　　○ 辔第八

　　叙事
　　《释名》曰：辔，拂也，言牵引拂戾以制马也。辔之为饰，有衔勒镳羁缰之类，以成其用也。衔，在口中之言也；勒，络也，络其头而引之；镳，包也，在镑包敛其口也；羁，捡也，所以持制之也；缰，疆也，系之使不得出疆限也。缰亦曰勺，故埤苍曰：勺，马缰也；，控制之义也。《通俗文》云：所以制马曰，夫辔之于马也，犹人君以吏之御人也。故《家语》曰：古者天子以内史为左右手，以德法为衔勒，以百官为辔。善御马者，正衔勒，齐辔策，均马力，和马心，故口无声而马应，辔策不举而极千里。善御人者，一其德法，正其百官，均齐人力，和安人心，故令不再而人顺从，刑不用而天下理矣。

　　事对
　　【令舍 犯】《周礼》曰：挈壶氏挈辔以令舍。郑司农注云：悬辔于所当舍止之处，又大驭掌驭玉路以祀。及犯が，王自左驭，驭不祝，登受辔，犯遂丘之。
　　【如濡 沃若】《毛诗》曰：我马维驹，六辔如濡。又曰：我马维骆，六辔沃若。
　　【在手 正身】《毛诗》曰：驷牡孔阜，六辔在手。《家语》曰：善御马者正身以总辔。
　　【千乘弭 百马齐】班固《东巡颂》曰：乘舆动色，群后屏气；万骑齐镳，千乘弭辔。魏明帝《善哉行》曰：百马齐辔，御由造父。
　　【君政 臣禄】《家语》曰：闵子骞为费宰，问政于孔子。孔子曰：“君者人也，吏者辔也，刑者策也。人君之政，执其辔策而已矣。”《淮南子》曰：权衡者，人主之车舆；爵禄者，人臣之衔辔矣。
　　【令制下 礼齐人】《孔丛子》曰：夫子云：“夫政令者，人君之衔辔，所以制下也。”又曰：孔子适卫，卫将军文子问曰：“今齐之以刑而犹弗胜，何礼之齐也？”孔子云：“礼之齐人，譬之于御则辔也。”
　　【奔马委 上车摄】《管子》曰：凡赦者，小利而大害也，故久则不胜其祸。故赦者，奔马之委辔也；无赦者，痤疽之矿石也。《淮南子》曰：王良造父御也，上车摄辔，马为齐整。
　　【挈壶悬 太仆执】挈壶悬见令舍注。《百官春秋》曰：大驾，公卿奉引，太仆执辔，大将军陪乘。光武东京郊祀，法驾则河南尹奉引，奉车都尉执辔，侍中参乘。
　　【得之于手 应之于心】《列子》曰：凡御者得之于衔，应之于辔；得之于手，应之于心。

　　铭
　　【後汉李尤《辔铭》】辔御在手，急缓必时；赏罚在心，中和是思。马知良御，进取道里；人知善政，令行禁止。
　　
　　○ 鞭第九

　　叙事
</div>
    <div class="pagination">
<a href="初学记_page54.html">上一页</a><span>...</span><a href="初学记_page50.html">50</a><a href="初学记_page51.html">51</a><a href="初学记_page52.html">52</a><a href="初学记_page53.html">53</a><a href="初学记_page54.html">54</a><span class="current-page">55</span><a href="初学记_page56.html">56</a><a href="初学记_page57.html">57</a><a href="初学记_page58.html">58</a><a href="初学记_page59.html">59</a><a href="初学记_page60.html">60</a><span>...</span><a href="初学记_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
