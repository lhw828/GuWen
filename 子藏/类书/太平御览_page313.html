<!DOCTYPE html>
<html>
<head>
    <meta charset="UTF-8">
    <title>太平御览 - 第 313 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 313 页/共 737 页</h1>
    <div class="content">又曰：严颜，巴郡人。益州牧刘璋使颜守巴郡，刘备入蜀围成都，璋出降备，诸郡皆伏，惟颜守而不屈。使将张飞攻巴郡，生擒颜，呵曰：“汝见将军至，何得不降，今逆战乎？”颜曰：“卿等无状，夺我州，我但有断头将军，无降将军。”飞怒，令左右斩之。颜曰：“斫头便斫，何怒耶！”飞壮其忠节，释之。
王隐《晋书》曰：嵇绍以天子蒙尘，奔诣行在。所值王旅不振，败绩於汤阴，百官左右皆奔散，准绍俨然端冕，以身捍卫。兵交御辇，飞箭雨集，遂以见害。
《晋中兴书》曰：谯王承为湘州刺史，王敦遣参军桓罴说承。以刘隗专宠，令讨之，请承为军司马。承叹曰：“吾其死矣。地荒民饥，势孤援绝。赴君难，忠也；死王事，义也。得忠与义，亦复何求！”便唱义众府，长史长沙人虞悝慷慨有志节，共盟誓。囚桓罴，驰檄湘川。於是一州之内，并皆同赴。
又曰：苏峻反，桓彝为宣城内史，往赴朝廷。长史裨惠等咸以宜且按甲以谋，须众力齐集。彝厉色曰：“夫见无礼於其君者，诛之，如鹰之逐鸟雀。今社稷之难而欲逡巡，将何以云！众力虽寡，义无宁处。”长驱往进。寻王师败绩，彝慷慨流涕，皆劝伪同，以纾交至之祸，如其不然，重兵必至。彝曰：“吾受国厚恩，不能死节，焉能忍辱与之通问！如其不济，此即命也。”遣俞纵进军。左右以力不敌，劝纵退军，纵曰：“吾承桓侯厚遇，本以死报。吾之不可负桓侯，犹桓侯不可负国也。”遂力战而死。峻遣韩晃因进军讨彝，力屈被害。
又曰：易雄，长沙浏阳人，为舂陵令。闻王敦作逆，谯王承檄至，雄驰檄远近，列敦罪恶。俄而王师败绩，敦得肆暴收雄姑熟，以檄示焉，雄曰：“有之。惜雄位微力弱，不能救国难，安以生为！今日即戮，得为忠鬼，乃其愿也。”
沈约《宋书》曰：刘胡叛，淮南定陵人贾袭宗本县已为胡所得，率三十人救沈攸之。沈攸之言於建安王休仁，休仁拔为司徒参军督护，使还乡里招集，为胡所擒，以火炙之，问台军消息，一无所言，目谓胡曰：“君称兵内侮，窥觎神器，未闻奇谟远略，而为炮烙之刑。仆本以身奉义，死亦何有。”胡乃斩之。
《後魏书》曰：河间公玄齐，烈帝之玄孙也。少雄杰魁岸，世祖爱其勇壮，引侍左右。从征赫连昌，世祖马蹶，贼众逼帝，齐以身蔽捍，决死击贼，乃退，世祖得上马。示曰：“微齐以身蔽捍，几至危殆。”乃赐爵浮阳侯。
又曰：叔孙俊，字丑肆，少聪敏。年十五，内侍左右。朱提王悦怀刃入禁中，欲为大逆。俊觉悦举动有异，便引掣之，乃於悦怀中得两匕首，遂执悦杀之。
范亭《燕书》曰：孟高，字弘义，长壮有雄姿。慕容即位，左迁卫将军，出避难，将向龙都，禁卫四散，惟高及殿中将艾郎等十馀骑从行。达福禄，逢贼，高独力战，贼射杀之。
《唐书》曰：刘感，歧州凤泉人。武德初，以骠将军镇泾州，薛仁杲率众围之，感婴城拒守，城中粮尽，遂杀所乘马以分将士，感一无所啖，惟煮马骨取汁，和木屑食之。城垂陷者数矣。长平王叔良援兵至，仁杲解围而去。感与叔良出战，为贼所擒。仁杲复围泾州，令感语城中云：“援军已败，徒守孤城，何益也！宜早出降，以全家室。”感许之。及至城下，大呼曰：“逆贼饥饿，亡在朝夕！秦王率数十万众，四面俱集，城中勿忧，各宜自勉，以全忠节。”仁杲大怒，执感於城边，埋脚至膝，驰骑射杀之。
又曰：张巡守雎阳，在围中，每战皆登城大呼，以助军势。眦血流面，牙齿皆咬碎。城将陷，巡西向拜曰：“臣不能全孤城，今为贼凌逼，誓愿为鬼与贼为厉，以答圣明。”及城陷，尹子奇入城见巡，问曰：“闻公每督战眦裂，啮碎牙齿。”因以大刀剔其口，见其存者不过三数。将存之，巡大詈之，贼党皆曰：“此人必不为我用，又得众死心，不可留。”故害之。
《五代史》曰：後唐应顺末，少帝失位，自洛涉河与数百骑欲奔邺，时晋高祖改镇常山，亦自郡诣阙，夜与帝遇於获嘉东，遂俱入卫郡邮邮舍中。是夜，少帝伏甲，欲与徒臣谋害晋高祖，诈屏人对语。方坐於亭庑，帝密遣御士石敢袖钅追立其後，伏甲者俄起，左右惊忧，敢素有勇力，拥晋高祖入一室，以巨木塞门。敢力当其锋，寻死焉。
《吕氏春秋》曰：荆庄襄王猎於云梦，射随兕，中之。申公子培劫而夺之。王曰：“何其暴而不敬也？”命吏诛之。左右大夫皆进谏曰：“子培，贤者也。又为王百倍之臣，此必有故，愿王察之也。”不出三月，子培疾而死。荆兴师，战於两棠，大胜晋，归而赏有功者。申公子培之弟进请赏於吏曰：“人之有功也於军旅，臣之兄有功也於车下。”王曰：“何谓也？”对曰：“臣之兄犯暴不敬之名，触死亡之罪於王之侧，愚以忠於君王之身，而持岁之寿也。臣之兄尝读故记曰：杀随兕者不出三月必死。是以臣之兄惊惧而争之，故伏其罪而死。”王令人发平府而视之，於故记果有，乃厚赏之。申公子培，其忠也可谓穆行矣。（穆，美也。）穆行之意，人知之不为劝，人不知之不为沮，行无高乎此者。
又曰：人杀卫懿公于荧泽，尽食其肉，独舍其肝。弘演使还，哭毕，呼天而号，尽哀而止，曰：“臣请为衤暴。”（博、卜二音，表也。）因自出其肝，内懿公之肝。
《新序》曰：崔杼杀庄公，申蒯渔於海，将入死之，其御止之曰：“君无道闻於天下，不可死也。”申蒯曰：“安得食乱君之禄而死治君之事乎？”申蒯至门，曰：“请入吊。”门者以告崔杼，杼令勿内。申蒯曰：“汝疑我乎？吾与汝臂。”乃断左臂以与门者，以示崔杼。杼陈八列令其入，申蒯拔剑呼天，斗杀七列，未及崔子一列而死。
又《说苑》曰：楚有士申鸣者，在家而养其父，孝闻於楚国。王欲授之相，申鸣辞不受。其父曰：“王欲相汝，汝何不受乎？”申鸣对曰：“舍父之孝子而为王之忠臣，何也？”其父曰：“使有禄於国，立义於庭，汝乐吾无忧矣，吾欲汝之相也。”申鸣曰：“诺。”遂入朝。楚王因授之相。居三年，白公为乱，杀司马子期，申鸣将往死之。父止之曰：“弃父而死，其可乎？”申鸣曰：“闻夫仕者，身归於君而禄归於亲，今去子事君，得无死其难乎？”遂辞而往，因以兵围之。石乞曰：“申鸣者，天下之孝子也。往劫其父以事兵，申鸣闻之必来，来与之语。”白公曰：“善。”则往取其父，持之以兵，告申鸣曰：“子与吾，吾与子分楚国；子不与吾，子父则死矣。”申鸣流涕而应之曰：“始吾父之孝子也，今吾君之忠臣也。吾闻之也，食其食者死其事，受其禄者毕其能。今吾已不得为孝子矣，乃君之忠臣也，吾何得以全身？”援桴鼓之，遂杀白公，其父亦死。王赏之百斤金。申鸣曰：“食君之食，避君之难，非忠臣也；定君之国，杀臣之父，非孝也。名不可两立，行不可两全也。如是而生，何面目立於天下？”遂自杀。
《襄阳耆旧传》曰：魏伐蜀，罗献为巴东太守。得刘禅委质定问，乃帅所部临于都亭三日。吴闻蜀已败，遂起兵西上，外托援救，内欲袭献城以固其国。遣盛曼等水陆到，说献以合同之计，献乃会议曰：“今本朝倾覆，吴为同盟，不恤我难而邀其利，可主降於北，臣求福於东乎？今守孤城，百姓未定，宜一决战以定众心。”遂衔枚夜击破曼，旋军保城，告誓将士，厉以节义，莫不用命。
《襄阳记》曰：刘备以习珍为零陵北部都尉，孙权遣潘讨珍，珍帅数百人登山自将，乃单将左右，自到山下交语。珍谓曰：“我必为汉鬼，不为吴臣矣。”攻，珍围守月馀，粮箭并竭。珍谓群下曰：“珍受汉中王厚恩，不得不报之以死，诸君何为者耶？”乃伏剑自裁。
又曰：晋伐吴，张悌渡江战，吴军大败。诸葛靓过迎悌，悌不肯去，垂泣曰：“仲思，今是我死日，且我作儿童便为卿家丞相所扶，常恐不得其死，负名贤知，故今身殉社稷，复何所遁！”
《华阳国志》曰：曹公察关羽不安，使张辽以情问之，曰：“极知曹公待我厚，然吾受刘将军恩，不可背之。要当立效报公。”公闻而美之。是岁，袁绍遣颜良攻东郡太守刘延於白马，公使辽、羽为先锋，羽望见麾，策马刺良於万众之中，斩其首还。遂解延围。公即表封羽“寿亭忽卤，重加赏赐。羽尽封其物，拜书告辞，而归先主。
《周处别传》曰：氐贼齐万年为乱，乃以处为建威将军，进军大战，奋剑慷慨，仰天叹曰：“古者将受赈，凿凶门以出。盖有进无退。我为大臣，以身殉国，不亦可乎！”遂战死。
卷四百一十八　人事部五十九
忠贞
《管子》曰：忠者，臣下之高行。
《孟子》曰：教人以善谓之忠。
《淮南子》曰：交浅而言深，是忠也。
《抱朴子》曰：竭身命以徇国、经夷险而一节者，忠臣也。
《说苑》曰：逆命利君谓之忠。
又曰：卑身贱体，夙兴夜寐，进贤不懈，数称往古之行事以厉主，意庶几有益以安国家，如此者忠臣也。
《礼记□文王世子》曰：为人臣者，杀其身有益于君，则为之。
又《檀弓》曰：公叔文子卒，其子戍请谥於君。君曰：“昔者卫国有难，天子以其死卫寡人，不亦贞乎？”
《左传□隐公》曰：卫州吁弑桓公，石厚从州吁如陈。石昔使告于陈曰：“此二人者，实弑寡君，敢即图之。”陈人执之而请莅于卫。君子曰：“石昔，纯臣也，恶州吁而厚与焉。大义灭亲，其是之谓乎！”
又《僖公上》曰：晋献公使荀息傅奚齐，公疾，召之，曰：“以是藐诸孤，（言其幼贱，与诸子县藐。）辱在大夫，其若之何？”对曰：“臣竭其股肱之力，加之以忠贞。”公曰：“何谓忠贞？”对曰：“公家之利，知无不为，忠也。送往事居，偶俱无猜，贞也。”
又：《僖公中》曰：晋惠公卒。怀公立，命无从亡人。（亡人，重耳。）期期而不至，无赦。狐突之子毛及偃从重耳在秦，不召。怀公执狐突曰：“子来则免。”对曰：“子之能仕，父教之忠，古之制也。策名委质，贰乃辟也。（贰，二心。辟，罪也。）今臣之子，名在重耳，有年数矣。若又召之，教之贰也。父教子贰，何以事君？。”
又《宣公上》曰：楚子灭若敖氏，令尹子文其孙箴尹克黄（箴尹，官名。）使於齐，还，及宋，闻乱。其人（其人，克黄从臣。）曰：“不可以入矣。”箴尹曰：“弃君之命，独谁受之？”遂归，复命而自拘於司败。
又《襄公十四年》曰：楚子囊将死，遗言谓子庚：”必城郢。”（楚徙都郢，未有城郭。）君子谓子囊忠，君薨不忘增其名，（谓前年谥君为恭也。）将死不忘卫社稷，可不谓忠乎？忠，民之望也。
又曰：晋人执季文子，舍之於苕丘。范文子谓栾武子曰：“季孙於鲁，相三君矣。妾不衣帛，马不食粟，可不谓忠乎？”
《韩诗外传》曰：有大忠，有次忠，有下忠。以道覆君而化之，大忠也；以德调君而辅之，次忠也；以是谏非而死之，下忠也。周公於成王可谓大忠，管仲於桓公可谓次忠也，子胥於夫差可谓下忠也。
又曰：崔杼杀庄公。陈不占闻君有难，将死之，餐则失哺，上车失轼。仆曰：“虽往，其有益乎？”不占曰：“死君，义也；无勇，私也。”遂驱车。比至公门外，闻锺鼓战斗之声，遂骇而死。
《国语》曰：彘之乱，宣王在邵公宫。国人围之，邵公乃以其子代宣王，王长而立之。
《战国策》曰：吴入郢，棼冒勃苏羸粮潜行十日而薄秦朝，鹤立不转，昼吟宵泣，七日不得告，水浆无入於口。秦王闻而走之，冠剑不相及，左奉其首，右濡其口。於是秦救楚，退吴师复楚。
《汉书》曰：初，吴王芮，高祖贤之，制诏御史：“长沙王忠，其定著甲瘤拢”（臣瓒曰：汉以芮忠故特王之，非故时令也。）
又曰：匈奴求和亲，群臣议上前，博士狄山曰：“和亲便。”上问张汤，汤曰：“此愚儒无知。”狄山曰：“臣固愚忠，若御史大夫汤，乃诈忠。”
又曰：王莽既篡，使者即拜龚胜为讲学祭酒。胜日“吾受汉家厚恩，无以仰报。今年老矣，旦暮入地，岂一身事二姓，下见故主哉！”胜因敕以棺敛丧事。语毕，遂不复开口饮食，积十四日而死。
《东观汉记》曰：上於大会中指王常谓群臣曰：“此家率下江诸将辅翼汉室，心如金石，忠贞臣也。”是日迁常为汉中将军。
又曰：吴汉，性忠厚，笃于事上，自从征伐，常在左右，上未安，则侧足屏息，上安然後退舍。兵有不利，军营不完，汉常独缮{敬木}木其弓戟，阅其兵马，激扬吏士。上时令人视吴公何为，还言方作战攻具，上常曰：“吴公差强人意，隐若敌国。”
又曰：上为大司马，以王霸为功曹令史，从渡河北，宾客随者数十人，稍稍引去，谓霸曰：“颍川从我者皆去，而子独留，始验疾风知劲草。”
又曰：鲍昱，字文渊，拜司隶校尉，诏昱诣尚书，使封胡降檄。上遣小黄门问昱有所怪不？对曰：“臣闻故事通官不着姓，又当司徒露布，怪使司隶而着姓也。”帝报曰：“吾欲令天下知忠臣之子复为司隶。”
又曰：鲍永，字君长。行县到京兆、灞陵，过更始冢，引车入陌，欲下，从事谏止。永曰：“亲北面事人，何忍车过其墓。虽以获罪，司隶不辞也。”遂下车，哭尽哀。西至右扶风，椎牛上荀谏冢。上闻之，问公卿曰：“奉使如此，何如？”时太中大夫张堪对曰：“仁者百行之宗，忠者礼义之主。仁不遗旧，忠不忘君，行之高者。”上悦之。
谢承《後汉书》曰：梁冀奏诛李固，固临命，与胡广、赵戒书曰：“固受国厚恩，是以竭其股肱，不顾死亡，志欲扶王室，比隆文王，何图一朝梁氏迷谬，公等曲从，以吉为凶，成事为败？汉家衰微，从此始矣。公等受主厚禄，颠而不扶，倾覆大事，後之良史，岂有所私？固身己矣，於义得矣，夫复何言！”广、戒得书，悲惭长叹。
范晔《後汉书》曰：来歙、盖延、马成进攻公孙述将王玄、环安於河池、下辩，陷之，乘胜遂进。蜀人大惧，使刺客刺歙，未绝，驰召盖延。见歙，因伏悲哀，不能仰视。歙叱延曰：“虎牙何敢然！今使者中刺客，无以报国，故呼巨卿，欲相属以军事，而反效儿女子涕泣乎！刃虽在身，不能勒兵斩公邪！”延收泪强起，受所诫。歙自书表曰：“臣夜人定後，为何人所贼伤，中臣要害。（何人，谓不知何人。）臣不敢自惜，诚恨奉职不称，以为朝廷羞。夫理国以得贤为本，太中大夫段褒，骨鲠可任，愿陛下裁察。又臣兄弟不肖，终恐被罪，陛下哀怜，数赐教督。”投笔抽刃而绝。
《魏志》曰：典韦拜都尉，太祖引置左右，将亲兵数百人，常绕帐。韦性忠至谨重，常昼立侍终日，夜宿帐左右，稀归私寝。
《英雄记》曰：曹操围张超於雍丘，臧洪从袁绍请兵，将赴其难，绍不听之。超城遂陷，张氏族灭，洪由是怨袁绍，不与通。绍增兵急攻，洪杀爱妾以食，兵将流涕，莫有离叛。城陷，生执洪，绍问：“臧洪，何相负若是！今日服未？”洪据地目曰：“诸袁事汉，四世五公，可谓受恩。今王室微弱，因际会觖望非冀。惜洪力弱，不能为天下推刃报仇，何谓服乎！”绍命杀焉。洪邑人陈容在座，见洪当死，起谓绍曰：“将军举大事，而先诛忠义，岂合天意！”绍惭，使人牵出，曰：“汝臧洪俦，宁复汝为！”容顾曰：“夫仁义岂有常，所蹈之则君子，背之则为小人。今日宁与臧洪同日死，不与将军同日生！”遂复见杀。在绍座者无不叹息。
《蜀志》曰：先主退军，义阳傅彤断後拒战，兵人几尽。吴将语彤令降，彤骂曰：“吴狗！岂有汉将军降者！”遂战死。子佥为关中都督，景曜六年，又临危授命。论者嘉其弈世忠义。
《晋中兴书》曰：王敦欲谤帝以不孝於众，坐明帝罪，云：“温太真在东宫久，最所知悉。”因厉声问峤，谓惧威必与己同。峤正色对曰：“钩深致远，小人无以测君子，当今谅暗之际，惟有至性可称。”敦默然不悦，然惮其居正，不敢害之。
又曰：王敦作逆，石头既陷，王师败绩。周ダ往诣敦，敦曰：“伯仁，卿负我！”ダ曰：“公戎车犯顺，下官亲帅六军，不能其事，使王旅摧败，以此负公。”敦惮其正辞，不知所答。ダ与戴渊俱被收，路经太庙，ダ大言曰：“天地先帝之灵，臣忠於社稷，王敦无道，陵虐天下，神有灵，当速杀敦，无令纵毒，以倾王室。”语未终，人以戟伤其口，不得复言，血流至踵，颜色不变。士庶聚观，皆为流涕，於石头南门外石上害之。
萧子显《齐书》曰：王敬则转安城王车骑参军。苍梧王狂虐，左右人不自保，敬则以太祖有威名，归诚奉事。每下直，辄往领军府。夜着青衣，扶匍道路，为太祖听察。
崔鸿《十六国春秋□前凉录》曰：麻秋以书诱致宛戍都尉宋矩，矩至，谓秋曰：“辞父事君，当立功义；功义不立，当守名节。矩终不背主覆宗，偷生於世。”乃先杀妻子自刎而死。秋曰：“义士也。”命吏人葬之，重磺嘉其诚节，赐振威将军。
又曰：前敦煌太守辛凭，陇西人也。惟有一子髦，至狄道省墓，遇辛宴反叛，为宴所执。凭劝张茂讨宴，茂曰：“髦在彼如何？”凭曰：“人臣奉主，岂顾子乎？”茂曰：“汝纯臣。”赐爵关内侯。
又《前赵录》曰：王广，永嘉之乱聚族避世，及为杨州刺史，被蛮贼围一百一十日，外救不至，粮食罄绝，鸡犬雀鼠靡有。将士泣曰：“将军忠於本朝，故有今难，岂有背将军理哉！”众相枕而死者五千人。
又《南凉录》曰：振武将军尉贤政固守，浩不下，炽盘招之曰：“乐都已溃，卿妻子皆在，吾闻孤城独守，何所为也？”政曰：“受凉王厚恩，为国家藩屏，虽知乐都已陷，妻子为擒，先归获赏，後顺受诛。然不知主存亡，未敢归命，妻子小事岂动怀！”盘乃遣虎台手书喻政，政曰：“为国储不能尽忠，反面缚於人，弃父负君，亏万世之业。贤政义士，岂如汝乎？”
《三国典略》曰：齐平，东雍州刺史傅伏坚守不降。帝遣韦孝宽将伏子仁宽招伏曰：“并州已平，故遣公儿来报，今授上大将军、武乡郡公，以金马脑二酒锺为信，公宜急下。”伏不受，谓孝宽曰：“事君有死无贰，此儿为臣不忠，为子不孝，愿即斩，以示天下。”帝又遣高阿那肱等百馀人临汾召伏。伏出军隔水相见，问至尊何在？阿那肱曰：“已被捉获，别路入关。”伏仰天哭，率众入城，於厅事前北面哀号良久，乃降。帝见之曰：“何不早下？”伏流涕而对曰：“臣三代被任，草命不能自死，羞见天地。”帝执其手曰：“为臣当若此，朕平齐国，惟见公一人。”乃自食一羊肋，以骨赐伏，曰：“骨亲肉疏，所以相付。”授上仪同也。
《唐书》曰：隋屈突通与窦琮战於稠桑。通结阵以自固，窦琮纵通子寿令往谕之，通大呼曰：“昔与汝为父子，今与汝为仇雠。”命左右射之。桑显和呼其众曰：“京师陷矣，汝并关西人，欲何所去？”众皆释仗。通知不免，乃下马东南向再拜号哭，曰：“臣力屈兵败，不负陛下，天地神，实所鉴察。”遂擒通送于长安。高祖谓曰：“何相见晚耶？”通泣对曰：“通不尽人臣之节，力屈而至此。”高祖曰：“隋室忠臣也。”命释之。
又曰：冯立事隐太子，太子诛，左右悉散，立叹曰：“岂有人生受其恩，死逃其难！”立乃率毙薷玄武门，杀将军敬君弘，谓其徒曰：“微以报太子矣！”遂解兵而遁。俄来请罪，太宗数之。立对曰：“出身事主，期之效命，当战之日，无所顾惮。”因欷，悲不自胜。太宗宥之。立谓所亲曰：“逢莫大之恩，终当以死奉答。”俄而，突厥至便桥，立率数百人力战，杀获甚众。太宗深嘉叹之。
又曰：安金藏为太常工人，时睿宗为皇嗣。或有诬告皇嗣潜有异谋者，则天令来俊臣按之，左右不胜楚毒，皆欲自诬。惟金藏大呼，谓俊臣曰：“公既不信金藏言，请剖心以明皇嗣不反。”则引佩刀自剖其胸，五藏并出，流血被地，气遂绝。则天闻之，令舁入宫中，遣医人却内五藏，以桑白皮纵合之，傅药，经宿乃苏。则天临视，叹曰：“吾有子不能自明，不如尔之忠也。”即令停推，睿宗由是获免。
《新序》曰：陈恒弑简公而盟。盟者完其家，召他入曰：“不盟，是弑父母也；盟之，是无君臣之礼。”乃盟，以免父母死，而自杀以礼其君。
又曰：知伯之时有士曰长儿子鱼，绝知伯而去之。三年，将东之鲁，而道闻伯死，曰：“吾闻忠臣无馀禄。吾闻知伯之死，动吾心，馀禄加於我，至今尚存。将往，吾佐之。”遂反而死之。
《续说苑》曰：赵苞，汉灵帝时为武威守，夷戎畏其果毅。母及妻子自郡来，遇鲜卑万骑入塞，为其所掠。苞出击贼，陈步骑两万。鲜卑恐惧，出母示苞，苞悲号谓母曰：“为子无状，欲以微禄奉养，不图作祸，今为王臣，不得顾私。”母曰：“人各有命，何得毁忠节耶！立忠荣亲，孝莫大焉！行矣，勉之！”苞目援桴，虏众碎斩其师，伏尸十里。母妻子皆为贼所害。苞收母，殡敛，奏请归葬。天子策吊，封为列侯。葬讫，谓乡人曰：“食禄避难不忠，杀母全义不孝，何面目立於天下？”遂自杀。
又曰：宦者田鹏事齐，至内侍中。齐主走青州，图入陈出觇，为周人所获，欧问齐王所在，绐云“已去”。周人折其支，每折一支，辞色逾厉，四支俱绝而死。
《许肃别传》曰：“肃为愍帝侍中，左卫将军麴武将与肃齐心拒守。而外救已退，城遂陷没，逼愍帝，送于平阳。肃後冒难侍左右，刘载乃以帝为归汉王，顷之，阴行鸩毒。帝因食心闷，欲见许侍中。肃弛诣贼相见，帝已不复能语。肃曰：“不审陛下尚识臣不？”帝犹能执肃手流涕。肃欷登床，帝遂殂於扶抱之中，昼夜号泣，哀感异类。载外欲明己不害，乃伪责诸臣欲尽诛之。群臣并窜，惟肃独曰：“备位故臣愿乞得殡殓，然後就戮。”载特听许。事讫，诣载曰：“国乱不能匡，君亡弗能死，举自莫非愧耻，将何颜以存？所以忍辱，正以山陵未毕故耳！微情已叙，甘就刑戮。”贼议之曰：“此晋之忠臣，宜加甄赏。”载遂从议，故得全免。
《庾珉别传》曰：珉字子居，位列侍中。刘曜作乱，京都倾覆。珉时直在省，谓僚佐曰：“吾必死此屋内。”既天子蒙尘，珉与许遐等侍从，曜设会，使帝行酒。珉至帝前，乃慨然流涕。曜曰：“此动人心。”即时遇害。
卷四百一十九　人事部六十
仁德
《释名》曰：仁，忍也。性恶杀，好善，含忍之也。
《礼记□经解》曰：上下相亲谓之仁。
又《中庸》曰：仁者，人也。亲亲为大。
又《表记》曰：子曰：“仁有三，与仁同功而异情。与仁同功，其仁未可知也。与仁同过，然後其仁可知也。仁者安仁，知者利仁，畏罪者弘仁。“子曰：“仁之为器重，其为道远，举者莫能胜也，行者莫能致也。取数多者，仁也。夫勉於仁者，不亦难乎！”子曰：“中心安仁者，天下一人而已矣。”
又《缁衣》曰：子曰：“禹立三年，百姓以仁遂焉，岂必尽仁？”（言百姓效禹为仁，非本性能仁也。）
又《大学》曰：一家仁，一国兴仁；尧舜率天下以仁而民从之。
又曰：仁者，以财发身；不仁者，以身发财。
又《儒行》曰：温良者，仁之本；敬慎者，仁之地；宽裕者，仁之作；逊接者，仁之能；礼节者，仁之貌；言谈者，仁之文；歌乐者，仁之和；分散者，仁之施。儒皆兼此而有之，犹且不敢言仁也。
又《乡饮酒义》曰：天地温厚之气，始於东北，盛於东南，此天地之仁义也。
《毛诗□生民》曰：《行苇》，忠厚也。周家忠厚，仁及草木。
《尚书□太甲》曰：民罔常怀，怀于有仁。（民所归无常，以仁政为常。）
又《泰誓》曰：虽有周亲，不如仁人。
《论语□时仁》曰：里仁为美，（居仁者之里是为美。）择不处仁，焉得知。（求善居而不处於仁者之里，不得为有知。）
又曰：君子无终食之间违仁。造次必於是，颠沛必於是。
又《颜渊》曰：颜渊问仁。子曰：“克己复礼为仁。一日克已复礼，天下归仁焉。为仁由己，而由人乎哉？”颜渊曰：“请问其目。”子曰：“非礼勿视，非礼勿听，非礼勿言，非礼勿动。”颜渊曰：“回虽不敏，请事斯语矣。”
又《颜渊》曰：仲弓问仁。子曰：“出门如见大宾，使民如承大祭。己所不欲，勿施於人。在邦无怨，在家无怨。”仲弓曰：“雍虽不敏，请事斯语矣。”
又《子路》曰：如有王者，必世而後仁。（圣人受命而王，必父子相承，然後天下之民能仁也。）
又《宪问》曰：子路曰：“桓公杀公子纠，召忽死之，管仲不死。”曰：“未仁乎？”子曰：“桓公九合诸侯，不以兵车，管仲之力也。如其仁！如其仁！”（重言如其仁者，九合诸侯功济天下，此仁为大代节仁小者也。）
又《卫灵公》曰：民之於仁，甚於水火。水火，吾见蹈而死者，未见蹈仁而死者也。（甚於水火，於仁最急也。）
又曰：志士仁人，无求生以害仁，有杀身以成仁。
又《阳货》曰：子张问仁於孔子。孔子曰：“能行五者於天下，为仁矣。”请问之。曰：“恭，宽，信，敏，惠。恭则不侮，宽则得众，信则人任焉，敏则有功，惠则足以使人。”（不敏人无侮慢之言。）
又《微子》曰：微子去之，箕子为之奴，比干谏死。孔子曰：“殷有三仁焉。”（此三人，纣同姓人臣。微子知纣恶，而去之。箕子、比干不忍去，故或见奴，或见杀之。）
《家语》曰：或问孔子曰：“颜渊何人也？”曰：“仁人也，丘弗如。”
《尔雅》曰：太平之人仁。
《大戴礼》曰：君子执仁志，先行後言。千里之外，皆兄弟也。
《尚书考灵耀》曰：“春行仁政，顺天之常。
《尚书大传》曰：子张曰：“仁者何乐於山也？”孔子曰：“夫山者，忌然高。”“忌然高则何乐焉？”“夫山，草木生焉，鸟兽蕃焉，财用殖焉。生财用而无私为，四方皆伐焉，每无私予焉。出云风以通乎天地之间，阴阳和合，雨露之泽，万物以成，百姓以飨，此仁者之所乐於山者也。”
</div>
    <div class="pagination">
<a href="太平御览_page312.html">上一页</a><span>...</span><a href="太平御览_page308.html">308</a><a href="太平御览_page309.html">309</a><a href="太平御览_page310.html">310</a><a href="太平御览_page311.html">311</a><a href="太平御览_page312.html">312</a><span class="current-page">313</span><a href="太平御览_page314.html">314</a><a href="太平御览_page315.html">315</a><a href="太平御览_page316.html">316</a><a href="太平御览_page317.html">317</a><a href="太平御览_page318.html">318</a><span>...</span><a href="太平御览_page314.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
