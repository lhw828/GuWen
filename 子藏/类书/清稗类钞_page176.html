<!DOCTYPE html>
<html>
<head>
    <meta charset="UTF-8">
    <title>清稗类钞 - 第 176 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 176 页/共 432 页</h1>
    <div class="content">　　安麓村刻书谱乾隆时，鹾贾安麓村重刻孙过庭《书谱》数石，以袁子才主持风雅，馈二千金求袁题跋。袁仅书「乾隆五十七年某月某日，随园袁某印可，时年七十有七」二十二字归之，安已喜出望外矣。

　　李南涧刻书钱竹汀尝谓李南涧有三反，长身多髯，赳赳如百夫长，而胸有万卷书；生长于北海，宦于南海；湛思著书，欲以文学显，而世称其政事。由进士谒选，得恩平，调潮阳，擢桂林同知。刻有《贷园丛书》，手自雠校。竹汀赠南涧诗，有「养廉半付刻书钱」之句。其惠定宇《九经古义》刻成，寄示周书仓诗二十韵，中有云：「直回秦室火，终食孔庭膰。」

　　伍崇曜刻书《粤雅堂丛书》百八十种，校雠精审，多秘本，几与汲古之毛、知不足斋之鲍如骖靳。每书卷尾必有题跋，皆南海谭玉生舍人莹手笔，间亦嫁名伍氏崇曜。盖伍为富人，购书付雕，咸藉其力，故让之。伍氏所刻书，尚有《岭南遗书》六十二种、《粤东十三家诗》、《楚庭耆旧集》七十二卷，复影刊元本王象之《舆地纪胜》，皆谭为之排订者也。

　　诸藏书家刻书黄荛圃重刊《国语》、《国策》，皆顾涧薲为之手定，精妙过于宋本。又如鄱阳胡氏刻《文选》、《资治通鉴》，阳城张氏刻《礼记》郑注，阳湖孙氏刻《说文解字》、《唐律疏义》，全椒吴氏刻《韩非子》，吴门汪氏刻单疏本《仪礼》，款识字体，全摹宋本，皆出涧薲手。

　　潘士成刻丛书潘士成《海山仙馆丛书》，雕刻极精，以善本着名南中。禁烟一役，外兵陷粤城，全书板片均为法人所获，与军用品物随舶西运，陈列于巴黎博物院矣。

　　鲍渌饮刻丛书丛书之刻，至国朝而始多。歙之鲍，吴之黄，金山之钱，最为精审，张文襄所谓五百年中决不泯灭者也。然黄荛圃《士礼居丛书》专重景宋本，钱熙祚之《守山阁丛书》，专取《四库》之秘本，犹嫌其经说及考据书太多，而唐、宋说部及前人遗集独少。惟鲍渌饮之《知不足斋》三十二集，四部毕收，杂史、小说尤伙。所据者皆精本、足本，绝无明人专擅删改之弊。且巾箱小册，最便流通。盖搜罗既博，多与干、嘉诸老往还商搉，于古刻之优劣，鉴别之方法，收藏家传授之源流，皆洞悉无遗也。

　　钱鼎卿雪枝刻书钱熙辅，字鼎卿，金山人。尝官芜湖教谕.其妇翁吴省兰辑刊《蓺海珠尘》，至八集而止。熙辅乃续辑壬、癸二集以竟其业.鼎卿有弟为雪枝通守熙祚，好表彰古今秘籍，辑刊《守山阁丛书》及《指海珠丛别录》、《素问》、《灵枢》，凡数百种.阮文达序其书，谓于人谓之有功，于己谓之有福。

　　去金山县十八里曰泰山，山石柔脆。道光丁酉，当道以筑海塘，伐石。雪枝之尊人谓为无益，其地庐墓以千计，徒被毁掘。命雪枝倍其输以告当事，始得已。由是闾里相与庆于路。乃构宗祠于麓，复为阁以贮藏书，颜曰守山。盖自其祖羽章居此，垂二百载，固冀与此山相守于无穷也。

　　杭州文澜阁在西湖孤山下，功令，愿读中秘书者，许领出传写。乙未冬，雪枝辑《守山阁丛书》时，苦无善本，约同人侨寓湖上之杨柳湾，其地去孤山二里许，面湖环山，上有楼，楼下集羣胥，间日掉扁舟，诣阁领书。钞毕，则易之。同人居楼中校雠，湖光山色，滉漾几席间，意豁如也。是役也，校书八十余种，钞书四百三十二卷。同游六人，雪枝而外，金山顾观光、平湖钱熙咸、嘉兴李长龄、南汇张文虎及鲈乡教谕熙泰。鲈乡，亦鼎卿之弟也。

　　宝石山之半，有宋十三间楼旧址，为宋苏东坡守杭州时治事之所，后入弥勒院，郡人瞿世瑛重辑之。己亥庚子秋，鲈乡续文澜阁校书之役，两寓之焉。楼前为后湖，夹岸即锦带桥，动止飱寝，皆在竹阴岚翠中。

　　姚彦侍父子刻书姚彦侍方伯觐元，归安人，文僖公之孙也。由农曹出为川东道。阎忠介公莞农部，彦侍与杨鹄山同被劾罢官，乃侨苏州萧家巷。有子慰祖，字公蓼，亦好藏书。彦侍曾刻《咫进斋丛书》，公蓼别刻《晋石厂丛书》，而仅成《吴兴藏书录》、《经籍跋文》、《郑氏学录》、《古今伪书考》四种.晋石厂者，彦侍在蜀，得晋杨宗石阙题字，携以东归，因颜其藏书之室也。

　　章硕卿刻书同治时，会稽章硕卿大令寿康，随宦蜀中。时蜀中游宦子弟，类皆鲜衣怒马，丝竹卢雉，吟朋狎客，三五成羣，号为豪举.章独单衣窘步，踯躅会府街后宰门书肆中。久之，书贾日集于门，自滇、鄂贩书来者，无不投之，各如其意以去，所收乃大富。又复广拓金石，鉴别书画，与缪筱珊、钱徐山、钱铁江、宣麓公、沈吟樵辈交，意气益发舒矣。光绪丁丑入都，广收书籍，扬、苏书贾闻风而来，捆百箱至鄂。乙酉，宰嘉鱼，以玩视民瘼，日以刻书为事被劾解职。乃大困，因举所藏金石碑版、书板悉售之，遂郁郁以卒。

　　王幼霞刻宋元人词王幼霞给谏清通温雅，初嗜金石，后乃嫥一于词.其四印斋所刻词，旁搜博采，精审绝伦，虽汲古之毛弗逮也。幼霞有宅在桂林，曰燕褱堂。有园在城西南隅，修廊百步，镂花墙，纳湖光。墙外即（木黏）湖。幼霞有鼻病，致憎兹多口，然不足为直声才名玷也。

　　吴印丞影刊古本词仁和吴昌绶，字印丞，善属文。初为诸侯宾客，尝佐吕尚书海寰、吴侍郎重熹幕。以少时随宦吴中，习公牍，章奏笺启，故尤工也。尤好刻书。宣统辛亥冬，朱古微见其《双照楼影刊词目》，所载者有影宋吉州本《欧阳文忠公近体乐府》三卷，影宋本《醉翁琴趣外篇》六卷，影宋本《闲斋琴趣外篇》六卷，影宋本《晁氏琴趣外篇》六卷，影宋本《酒边词》一卷，影宋本《放翁词》一卷，影宋本《可斋词》七卷，影宋本《芦川词》二卷，影宋本《石屏词》一卷，影宋本《梅屋诗余》一卷，影元延佑本知常先生《云山集》一卷，影明正德仿宋本《花间集》十卷，影明洪武遵正书堂本《草堂诗余前集》二卷，《后集》二卷，影元本凤林书院《草堂诗余》三卷，影日本五山仿元本《中州乐府》一卷，盖皆宋、元、明本，影刊于武昌者。成矣，以须绝精之奏折纸，最上之御制墨印之，所费不赀，犹有待也。闻尝印一种，仅七十叶，已值银币三圆矣。

　　汪穰卿刻丛书钱塘汪穰卿舍人康年壮游南北，数于书肆搜觅秘书，且假录于朋好，故所得罕见之书颇多，屡欲刊刻行世，以绌于财力而止。晚年乃议用活字版，次第排印，以六册为一集，曰《振绮堂丛书》。宣统辛亥十二月，初集甫竣，而已逝于天津矣。

　　日本人刻郭频伽集郭频伽《灵芬馆全集》，粤寇乱后，其板久毁，书亦流传不多。日本独有精楷石印者，其字秀媚疏朗，大抵出于闺阁之手，纸墨印刷均佳，初视之，几不辨其为钞本为印刷也。怀献侯尝见之。

　　张则之有法书名画癖丹徒张则之，名孝思。善鉴别，自言有法书、名画癖。上下古今，差其品第，辨其真赝，真若烛照数计，毫发不爽。其家所藏甚富，闻有古人真迹，远百里或数百里千里，必欲得见之，都自忘其懒也。得其真，辄留连忘寝食，不能去。

　　圣祖爱董文敏书画明华亭尚书董文敏书画，真迹绝少，而圣祖最爱之。当时海内佳品，玉蹀金题，汇登秘阁.惟题「玄宰」二字者，以上一字犯御名，臣下不敢进览，故尚有流落世间者。

　　永璥鉴别书画宗室辅国公永璥，理密亲王孙也。好收藏古字画、书籍，善甄别真伪，凡经品题，骨董家辄居为奇货。汪文端公由敦尝延其评隲家藏卷轴，抚摩终日，默无一言。临行，文端送之登车，乃笑曰：「米襄阳一帖，近真迹，稍宜宝贵.」文端为之爽然。

　　宋牧仲辨书画宋牧仲尚书荦自谓精于鉴别，凡法书、名画，但须远望，便能辨为某人所作。合肥许太史孙崟家藏画鹑一轴，不知出谁手。宋见之，定为崔白画。座客有窃笑其妄者。少顷，持画向日中曝之，于背面一角映出图章，文曰「子西」。子西，即白之字，众始服。其判黄州时，王俟斋司理闻而未信，一日燕客，厅事悬一画，宋自门外舆中辨为林良画。迨下舆，视其款识，果然。然字细如豆，远望固不辨也。俟斋乃叹服。

　　鱼振南藏古今名迹鱼翼，字振南，自号乌目山樵，昭文人，明廉吏开封守侃九世孙也。所居为临街小楼，收藏古今名迹甚伙。俗子请观者，拔梯，不令上，有吾子行之风.撰《海虞画苑略》，未竣，其子虞岩续成之。

　　高江村论法书名画高江村詹事士奇尝谓世人之好法书名画，而必欲竭资力以事收蓄，与决性命以饕富贵者何异。其言甚确.然江村实有小印一枚，曰「江村三十年精力所聚」，可见其好之笃，嗜之深，未必能作云烟过眼观也。

　　皮簟中之书画真迹康熙时，有士人游京师东华门，见古董肆悬小皮簟，时方盛夏，思用以衬腕作书，颇凉爽，以二百钱得之。数日，皮缝裂，中藏东坡行楷十幅，倪迂山水十幅，皆真迹也。售之，得二千金。

　　王颚起藏书画新阳王鹗起，名鸣超。濡染家学，喜元、明人书画，真赝入手立辨。而家贫，不能多蓄，有心赏者，辄解衣付质库易之，弗惜也。尤留意搜访邑中文献，寺观桥梁，残碑只字，辄躬自摹搨，考证异同，以补志乘之阙.傅文忠受王吴恽书画乾隆时，傅文忠公恒以椒房贵宠， 「 孝贤后，文忠妹也。」 盛极一时.会大小金川告平，高宗亲为赐寿，朝野上下争相馈问。文忠不欲耗海内财力，乃告左右曰：「凡以四王、吴、恽书画馈我者受之，他则否。」时去四王、吴、恽之世仅百数十年，尚不甚宝贵也。斯语一出，而四王、吴、恽书画为之一空。

　　毕涧飞藏书画毕涧飞，名泷，号竹痴，秋帆制府胞弟也。风格冲夷，吐弃一切，独酷嗜书画。凡遇前贤笔墨之洽己趣者，不惜以重价购之。乾隆癸卯冬，冯金伯访之，出示所藏宋、元、明人笔墨，皆真迹中之烜赫者，无一赝鼎。其于太常、烟客、南田、墨井、石谷、麓台诸家，所收尤为精粹，几于日不给赏.陈仲鱼藏书画海宁陈仲鱼，名鳣.生平无他好，独于古名人书画，不惜重价购之。所心赏者，钤以二章，一肖己像，上题「仲鱼图像」四字；一缀以十二字，曰「得此书，费辛苦，后之人，其鉴我」。盖仲鱼之藏书亦富也。

　　孔炽庭藏书画孔炽庭者，家本曲阜，侨居粤东，为至圣六十九世孙.少负书名，鉴别古人法书名画，独具精识，克溯渊源。笃嗜之极，虽倾囊倒箧，不惜典质，以富其藏庋。寓京师时，诸名宿咸携所宝就评隲，人争以赵子固称之。咸丰时，其嗣怀民、少唐兄弟锐学有文，又善书法，笃守其先人所遗，重购前所未睹而希有者，撰为《岳雪楼书画录》，上自唐、宋，迄于元、明，凡五卷。

　　潘顺之藏书画潘遵祁，字顺之。尝钞其封翁《须静斋云烟过眼录》，言「乾隆乙卯，大人偕青浦王兰泉司寇及诸同人题名八十一卷之末，今重识岁月于后，盖阅十八年矣。惜怱怱返棹，不能徧观，仅展十余册。每册后，皆有题，明人居多。另一册，皆前贤题跋，首页即宋牧仲所题偈，余即题名其后」云云。

　　兰泉善鉴赏，而顺之又其世好，卷册流传，其来有自，展对之余，尤足愉快，所录多与黄荛圃论旧刻书籍，伊墨卿言大林钟，钱梅溪评《淳化阁帖》者。汪心农、汪竹坪又常相往还，纵谈书画。其言当时蒋霞门有文、沈、唐、仇金扇面四个，皆为精品，青山绿水，仇为《出猎图》，极工细，唐画折竹一枝，沈墨山水，笔意至为苍润，如顺之之所钞录，实有足多焉。其自叙云：「先大父侍养家居，娱情翰墨，四方之士，以古今书画图籍碑版请质于大父者，咸侍坐获观焉。外大父谨庭先生为吴中艺林正法眼藏，先大父每至松下清斋，必出所藏相示，以是生平鉴别益多。暇时偶札记其梗概，以志欣赏，不能尽载也。遵祁谨检遗墨，汇钞成帙，已不下百数十种.其中偶有一二辗转归三松堂者，别而识之。先大夫尝言世间宝物所在，必有神物护持。而一时寓目，等之过眼云烟，不知他日流传何处，此生得再遇否。爰姑记之，因谨题曰《须静斋云烟过眼录》，盖亦犹手泽存焉之意，且以俟墨缘印证之资尔。咸丰五年乙卯七月三日，遵祁谨识.」

　　张燮钧嗜近代书画侯官张燮钧侍郎亨嘉嗜书画，所收藏者多近代名家，大小千百事，宋、元人仅百一二，以为岁月绵褫，非来历真确者，不敢有也。然十年廉俸所入，尽于此矣。

　　六必居主人藏严嵩字六必居酱园，在京师珠宝市，创于明。其匾额为严嵩所书，苍劲异常。康、雍间，曾遭火，居主人以五百金雇人摘出其匾，别摹一方悬之，原额已韫椟而藏矣。

　　高宗跋裴将军诗卷颜鲁公书裴将军诗卷，有曹彬、林逋、王亚夫、王世贞、王世懋题跋，高宗亦有御题，且书「雄秀」二字于端。

　　翁覃溪藏天际乌云帖真迹宋苏文忠《天际乌云帖》，翁覃溪于乾隆戊子十月八日得之，而识其端，云「此帖归予斋，柯跋之尾、张伯雨前五诗及吴原博跋，皆已失去。盖原是横卷，自项子京时，已是册子矣。而翁氏深原印凡三十，翁字小圆印凡卅有七。其归于予箧，岂非有前定耶」云云。后以诗跋、辨证，别装为册，且为之作歌题跋甚多。至嘉庆壬申五月廿日，距得此帖时已四十四年矣，又以有所考核而加题焉。

　　鲍渌饮藏元文宗永怀二字鲍渌饮所藏元文宗御书「永怀」二字卷子，乃以藏经纸为之，引首上有楷书方印，曰「法喜大藏」。

　　李纫兰集女士书为簪花阁帖长洲闺秀李纫兰，名佩金。尝集古今女士书为《簪花阁帖》，嘱陈云伯大令文述乞铁冶亭制军保之夫人如亭主人书之，亦以之列入焉。

　　齐畏三藏董文敏诗卷董文敏《送王侍御按黔》诗卷，纸本，长可七尺，高可七寸，旧为齐梅麓所藏，有齐学裘印、玉溪印、双溪草堂鉴赏书画印、戴光曾印。其诗格调，逼似于鳞学杜之作，字若不经意，然有水流云在之致，真名迹也。

　　诗云：「绣衣持斧拥旌旄，戎马间关气象豪。报国肯回王子驭，酬知频拭吕虔刀。皁雕弹事风霜笔，羽扇谈兵虎豹韬.行矣捷书宜早奏，汉家麟阁五云高。」又云：「夜郎氛祲未全消，使者单车万里遥.自昔长缨曾请借，即今铜柱未重标。《阴符》圯上书三卷，令甲明廷诏六条.圣主宵衣睠南顾，无干何日罢征苗？」后记云：「送王侍御按黔。时有兵事，侍御兼视师之节。董其昌。」下钤董其昌白文方印。玉溪跋云：「董宗伯《送王侍御按黔》诗，的真唐音，折入少陵之室。其书如行云流水，了无滞迹，又如游丝走空，逍遥自在，其神妙当与知者道耳。此卷昔为先大夫梅麓公珍藏有年，手书其签，什袭秘阁.不意于兵燹之后，复得见之，翰墨因缘，烟云过眼，抚今追昔，感慨沧桑。儿年八十，久旅无归，亦可叹已。侄孙畏三出此索跋，遂书数语而归之。时壬午八月八日，客于申江城南天空海阔之居，星江齐学裘玉溪氏谨识.」玉溪，为梅麓长子。壬午，为光绪八年。

　　那文毅论鲜于伯机书佛教遗经唐人书经，每一部辄易一法，而却一笔到底，绝无他法之间杂.那文毅公彦成尝见鲜于伯机所书佛教遗经，谓其遒古撇脱，有天马行空之势。赵松雪每以三纸易其一，得辄毁之，其见畏于名人如此。

　　祝华封得范忠贞百苦诗册京师琉璃厂博古斋画肆祝华封以孝闻，教子成立。某年，曾得一康熙十二年时宪书，内字迹皆满，大小浓淡亦各不同，行款敧斜，迄无端字，纸背亦有字，甚至以香头画字。详其文义，多幽郁愤怨之诗。无年月，无名字，盖收买卷轴时所夹带者也。姑置之。不数日，又收一册页，乃顾亭林楷书，即绎此时宪书诗稿，一字不遗，乃知为闽督范忠贞公承谟，为耿精忠幽于土室五年所作之《百苦》诗。祝因装为一匣，以重价售之。惜时宪书两面有字，不可裱也。

　　王荆门藏四十七家法书诸城王荆门家藏有国初诸大名家墨迹一册，为其乡前辈李渔村征君渭清故物。渔村举康熙乙未宏博，文名震都下，一时知名之士，多与之游，因征集各人法书成此卷。凡四十七人，人各一页，或半页，为半页者二，国初文献，略具于此。其尤著者，如王文简、田山姜、朱竹垞、毛西河、陈其年、施愚山、曹升六、谢方山、汤文正、彭羡门、尤西堂、潘次耕，尤为希世之珍也。

　　杨惺吾藏北齐人书左传手迹北齐人书《左氏传》手迹，凡一百四十六行，字体丰腴，为日本柏木政矩旧藏。杨惺吾以重宝易得之，目为惊人秘籍，末附长跋，足资印证.郑苏堪题晋出师颂真迹晋索靖所书《史孝山出师颂》，乃古章草法，在宋时有两本。《天府志》，索幼安所谓银钩之敏，而人间则盛推萧子云。其有文寿承十五跋者，的是真迹，即明王弇州所谓文氏本也。光绪戊申三月，郑苏堪方伯孝胥题诗于上云：「笔短意则长，二王无巨法。不见萧子云，幼安忽相接。」

　　龙寿庵藏血经苏州半塘有龙寿庵，庵藏血经。血经者，元僧善继刺指血写《华严经》，血尽死而转三生，始克竣事者也。庋木柜，巨函数十。岁月久，血渍纸，红褪作琥珀色。字视寸楷略小，藏锋浑劲，有颜鲁公笔意。其上自宋文宪公濂作赞，以迄晚近名卿巨儒，悉有题字，字优劣不一，而体数变，亦可以觇世运之迁移焉。有日人某赂以重金，欲购血经归.僧惧地方官绅有责言，不与.日人辄饵以偕归，赀之终身。僧固勿欲，讵意日人之夜穴壁相盗也。幸僧觉，大呼，得免。

　　大内藏列代帝后圣贤名人图像《列代帝后图像》，传自明世。高宗尝阅内库，偶得展览，遂命工重加装饰，袭以绨锦，藏于禁城西南之南熏殿。复令王公大臣详定位置，谨具籍识，次第甲乙。又以明诸帝王册贮于工部外库，虑其散佚，因附藏于殿之西室，俾虔祀焉。事竣，并勒石以示永久。

　　各像为轴凡七十有七。宓牺氏像一，帝尧像一，大禹像一，商汤王像一，周武王像一，梁武帝像一，唐高祖像一，太宗像三，后唐庄宗像一，宋宣祖像二，太祖像四，太宗像一，真宗像二，仁宗像一，英宗像一，神宗像二，哲宗像一，徽宗像二，钦宗像二，高宗像一，孝宗像一，光宗像一，宁宗像一，理宗像一，度宗像一，明太祖像十二，成祖像一，仁宗像一，宣宗像三，英宗像一，宪宗像一，孝宗像一，武宗像一，兴献王像二，世宗像一，穆宗像一，神宗像一，光宗像二，熹宗像二，宋宣祖后像一，真宗后像一，仁宗后像一，英宗后像一，神宗后像一，哲宗后像一，徽宗后像一，钦宗后像一，高宗后像一，光宗后像一，宁宗后像一，明孝慈高皇后像一。为册十五。《历代帝王像》一册，自宓牺氏起至宋宁宗止，凡十六叶，每叶像二。圣君贤臣像一册，自宓牺氏起至韩信止，凡二十三叶.《宋朝帝像》一册，自宣宗起至度宗止，凡十六叶.《元朝帝像》一册，自太祖起至宁宗止，凡八叶.《宋后像》一册，自宣祖后起至宁宗后止，凡十二叶.《元后像》一册，自世祖后起至后纳罕止，凡八叶，末四条无标题.《元后妃太子像》一册，自仁宗后起至后纳罕止，凡六叶，第二三像无标题，末附太子像二。《明帝后像》二册，上册自太祖起至孝敬毅皇后止，凡九叶；下册自世宗起至熹宗止，凡八叶.尚有《历代圣贤像》一册，《孔子世家》像一册，《至圣先贤像》一册，历代《圣贤名人像》一册，皆藏殿中。

　　大内藏万年图宝《万年图宝》册页一大本，绘历代钱币，以金碧色摹画逼肖。原器自伏羲、帝昊以至乾隆制钱，其间经过之币制，悉载无遗，图下皆注明沿革也。

　　崇效寺藏青松红杏卷京师崇效寺僧藏有青松红杏卷子，题者甚多。相传僧拙庵本明末逃将，祝发于盘山，此图感松山、杏山之败而作也。图中画一趺坐老僧，上则松荫云垂，下则杏英霞艳.首有王象晋序，题者以朱竹垞、王文简冠其首，续题者几千人。

　　宋荔裳观管夫人画竹吴兴天圣寺殿东壁画竹一堵，相传为管夫人笔.一日，张芑堂偕陈无轩过访，无轩谓芑堂曰：「此东壁山水上，有明张推官题记云，东西壁画并传元赵松雪所写，右壁墨竹数枝，亦相传松雪夫人管氏作。年久，半敝风雨，推官名已缺。殿中有错龙盘殿四大字额，上题万历甲戌孟冬重修，推官张应雷书，则此张推官名可证也。」宋荔裳曾题「琅玕清影」四大字，并有跋云「康熙戊申来观，坐卧终日不忍去，后之君子，当共赞之」等字。此壁后为风雨所坏。先是，凌天佑曾偕吴孝廉銮双钩一本焉。

　　席绍葆以仇实父画得祸乾隆时，洞庭东山席绍葆为楚中郡守，大府闻其有明人仇实父《六观堂图》立帧，欲得之。实父此图为昆山周氏作，名品也，绍葆以重值购之。绍葆之族人旧有康熙时方外目存所摹副本，与实父画无毫发异，亦署其名，因并购以献之。大府非识者，求一得二，心疑之。有谗之者，遂谓皆非真本。恚而掷还，将中以危法。多方缓颊，始听其移疾归.王月轩藏高房山春云晓霭图乾隆时，苏州王月轩以四百金得高房山《春云晓霭图》立轴于平湖高氏。有裱工张某者，以白金五两买侧理纸半张，裁而为二，以十金属翟云屏临成二幅，又以十金属郑雪桥摹其款印，用清水浸透，实贴于漆几。俟其干，再浸再贴，日二三十次，凡三月而止。复以白芨煎水蒙于画，滋其光润，墨痕已入肌里，先装一幅。因原画绫边上有烟客江村图记，乃复取江村题签嵌于内焉。

　　京都天主堂藏线法画京都天主堂有四。一曰西堂，久毁于火。其在蚕池口者，曰北堂。在东堂子胡同者，曰东堂。在宣武门内东城根者，曰南堂。南堂内有郎士宁线法画二张，张于厅事东西壁，高大一如其壁。线法画，西人所长，郎尤精。

　　立西壁下，闭一目以觑东壁，则曲房洞敞，珠帘尽卷，南窗半启，日光在地，牙签玉轴，森然满架。有多宝阁焉，古玩纷陈，陆离高下。北偏设高几，几上有瓶，插孔雀羽于中，灿然羽扇。日光所及，扇影、瓶影、几影，不爽毫发。壁上所张字幅、篆联，一一陈列。穿房而东，有大院，北首长廊连属，列柱如排，石砌一律光润。又东则隐然有屋焉，屏门犹未启也。低首视曲房外，则有二犬方戏于地。

　　再立东壁下以觑西壁，又见外堂三间.堂之南窗日掩映，三鼎列置三几，金色迷离.堂柱悬大镜三。其堂北墙树以槅扇。东西两案，案铺红锦，一置自鸣钟，一置仪器。案之间设两椅。柱上有灯盘四，银烛矗其上。仰视承尘，雕木作花，中凸，如蕊下垂，若倒置状。俯视其地，光明如镜，方砖一一可数。砖之中路白色一条，则甃以白石者。由堂而内，寝室两重，门户帘栊，窅然深静.室内几案，遥而望之，秩如也，可以入矣。即之，则油然壁也。

</div>
    <div class="pagination">
<a href="清稗类钞_page175.html">上一页</a><span>...</span><a href="清稗类钞_page171.html">171</a><a href="清稗类钞_page172.html">172</a><a href="清稗类钞_page173.html">173</a><a href="清稗类钞_page174.html">174</a><a href="清稗类钞_page175.html">175</a><span class="current-page">176</span><a href="清稗类钞_page177.html">177</a><a href="清稗类钞_page178.html">178</a><a href="清稗类钞_page179.html">179</a><a href="清稗类钞_page180.html">180</a><a href="清稗类钞_page181.html">181</a><span>...</span><a href="清稗类钞_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
