<!DOCTYPE html>
<html>
<head>
    <meta charset="UTF-8">
    <title>清稗类钞 - 第 95 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 95 页/共 432 页</h1>
    <div class="content">
　　高宗谕旨尝云：「朕崇敬佛法，秉信夙深，参悟实功，仰蒙皇考嘉奖，许以当今法会中契超无上者，朕为第一。」然高宗自登极后，即禁勅缁流，凡有偶见天颜，借端夸耀，或造作言辞，招摇不法，在国典为匪类，在佛教为罪人，必按国法佛法加倍治罪。又以披剃太众，品类混淆，仍复给发度牒方准出家之例。

　　去息凭几独坐

　　明苏州王伯谷之孙有为僧者，法名居溟，字去息，出家隥尉，参灵岩储禅师，主祥符摩碣、保安宝华庵。后断灵岩祖席，退居锡山，塔于梁溪开原之青山，尝语学者曰：「参禅要知静坐。」又曰：「空却此心，譬诸器用，中空则能受物。」居常凭几独坐，亦不闭目跏趺，人莫测其所为也。

　　山茨为四众所归

　　通际，字山茨，号钝叟，通州人，俗姓李。受戒于密祖，得法于天童，后结茅于烟霞峯岭，曰继隐.熟精内典，为四众所归，着有《禅灯会刻》、《正法眼藏书》。全谢山尝曰：「明亡后，有人问其俗姓者，答曰姓季，盖自恨与李自成同姓也。」

　　苍雪贯穿教典

　　苍雪，名读彻，呈贡赵氏子，长洲中峯僧。初从鸡足水月道人为沙弥，年十九，受戒云栖，参雪浪于望亭，复依一雨润于铁山，与明河皆为入室弟子。尝夜诵《楞严》，月明如水，忽语侍者曰：「庭心有明万历大钱一枚，可往检取。」视之，果然。平日贯穿教典，尤以诗名。

　　古音精佛典

　　古音，名祖琴，安东僧也。精佛典，兼通风雅。住山数十年，云影江声，与为晨夕，论者以为在远公、皎然之间.汪扶苍与之最契。

　　石泉蒙高宗赐紫

　　雍正乙卯，无锡惠山听松庵之僧成莹，尝应诏，选入觉生寺参禅.乾隆辛未春，高宗南巡，迎銮召对称旨，赐紫袈裟。成莹，字宝林，号石泉，梅基顾氏子也。

　　啸岩蒙高宗赐紫

　　杭州西湖净慈寺有僧曰明中号啸岩者，俗姓施，桐乡人。幼薙染于嘉兴之楞严寺。雍正甲寅，就京师法源寺进具，诏入大内，了明本分，出住圣因寺。寻摄越中之干峰，移上天竺，转主净慈寺。乾隆丁丑，高宗南巡，幸寺，蒙赐紫衣。

　　烎虚蒙高宗赐紫赐诗

　　明中字大恒，号烎虚，石门人。七岁投楞严寺。尝侍世宗讲禅学，雍正乙卯放还。久住扬州，晚居杭州净慈寺。乾隆乙酉，高宗南巡，赐紫赐诗。

　　普照寺僧为张鉴所窘

　　张鉴，字明远，华亭人。性迂怪。高宗南巡，以其为文敏公照之孙，得召见。询出身，以监生对，高宗御制诗赐之，题为钦赐监生张鉴，盖钦赐与监生张鉴也。人以上四字连读，例以钦赐举人，以为钦赐监生也，辄呼之曰大头监生。

　　普照寺为茸城古剎，主僧玉林精通内典，高宗敬礼之，时召入都谈禅，寺僧数百人颇倚势骄横，鉴嫉之。某年夏，家有冥寿，特延僧讽经。僧衣夏布袈裟，无衬衣，肤肉隐隐可见。鉴诘以僧宜知礼，何亵体乃尔？僧言今诵《罗汉经》，例宜单衣。鉴大笑称善，一一询其法号，笔之于册，且厚给忏资.及冬，风雪严寒，鉴又招僧讽经，盖皆按前此所记法号以求之者，仍请诵《罗汉经》，并谓宜衣夏布单袈裟。诵七昼夜，僧大窘，叩首求免始已，自是诸僧亦稍稍敛迹。

　　御飞从其父为僧

　　平湖狮吼庵僧宗龙，字御飞，以其父茂滋晚年薙发于邑之狮吼庵，遂以父为师，亦脱白焉。寻依雪川老人印证为嗣，兴天台教观第八世，开法于禾之白莲寺。次移漏泽寺，晚居皋亭之崇光终焉。

　　雪樵劳苦其身

　　嘉兴白莲寺主僧际一，号雪樵，又号田衣生，海盐人，俗姓印。初生时，其母就蓐，见老僧入户，乃产.三岁，即能随母诵药师佛号。年十六，从南院大山师剃度。十九，诣杭州西湖之圣因寺烎虚和尚，受菩萨戒。二十，主白莲、漏泽、皋亭、景光诸寺。又尝泛海，谒洛伽圣迹；诣鄮山，瞻拜佛舍利；上天童，扫密祖塔，以劳苦其身，伤气患咳，及归而卒。

　　白？？藏老人究心章疏

　　白？？藏老人者，法名一讷，字西能，号琴啸头陀。性恬淡，能诗词，卓然名家。平生承事台宗，究心章疏。尝担簦徧历诸方。会紫松禅师倡道于邗上之天宁寺，素称孤峻，曾延白？？藏分座。首僧知其不可以落落座主同日而语也，优礼也。

　　白？？藏久依东麓老人授天台教观，开法于杭州之崇光。晚岁兴漏泽寺，禾人目为愿庵和尚再来，盖以其能嗣和尚之振举也。

　　雪庐翛然自远

　　乾隆壬辰，蒋心余太史士铨至扬州，闻建隆寺僧雪庐名，偕其同年生金棕亭教授兆燕访之。钟鱼佛语，吟声满林。雪庐方伏几，手披口授，以训两僧雏，读书临帖，呫哔如学究，心余窃异之。棕亭曰：「此灵山二童子者，曰巨超，曰道揆，其孙行也。词气既接，儒雅浸流，以视动容于宰官富人者，翛然远矣。」雪庐俗家为桐乡张氏，名复显，字梦因。

　　纳些有杨歧风穴之目

　　一超，号纳些。性孤僻，有杨歧风穴之目。为紫松章禅师法嗣，寻受天台宗崇光龙法师属付，开法于邗江之天宁寺。以事引去，走京师，欲结茅匡庐，未果。晚归，退居嘉兴新篁里之太平寺，示寂焉。

　　东悟长而祝发

　　明修，字可尚，号东悟，常熟高氏子。其生时，母梦神语，云有夙根。长而祝发维摩寺，得戒于吴门超源中兴五泉寺。历游峨嵋、普陀、五台诸山。所著书为《鉴云留迹》。

　　练塘为懒僧

　　达瑛，字慧超，号练塘。初主席栖霞，后习静于萸湾精舍，罕与人接，洪稚存太史亮吉呼之为懒僧。

　　语峯有语录

　　自禅门有不立语言文字之说，盲师邪种，得以饰其昏愚固陋，一切扫除。孰知佛祖之阐教也，以文字说法。慈氏之演瑜珈，龙树之释般若，其最初者。及大道东流，遁、远浚发于南，什、肇弘演于北。隋、唐以来，天台清凉永明之文，如日丽天，如水行地。有宋之世，教广而文字愈繁，不能悉数。其最著者，三家镡津以孤亢崇教，其文裁而辨；石门以通敏扶宗，其文奥而丽；径山以弘广应机，其文明而肆，是皆所谓语言文字者也。然则不立语言文字之说，非乎？曰，唯唯，否否。慨自剽窃之恶习流行，庸妄狂禅，剿袭数十则公案，开堂颂古，棒喝交驰，铺张于眉目唇吻之间，号善知识，此鸠摩罗什所云嚼饭与人，非徒失味，又令呕哕者也。如是而语言文字之不足立，固其宜矣。黎平南泉寺语峯禅师负颖慧之质，幼从空门，受付嘱，有感于盲禅固陋之习，遍参尊宿，归而读书赋诗，沈潜探索。如是者十余年，人士钦崇，俾主南泉法席。胡奉衡曾阅其所刻《语峰语录》，谓其幽闲恬淡，气畅笔老也。

　　小颠无些子蔬笋气

　　杭州西湖净慈寺有著称于时之主僧曰小颠者，名禅一，字心舟，桐乡人。其出家处为杭州灵隐寺之万峯房。喜饮酒，工偈莂，嘻嘻旭旭，遇人傲弄，无所屈。尝言吾日游杭城，惟粪担与官，不能不避。一日，遇梁山舟，退语人曰：「梁公何矜贵乃尔！伊恃能书耶？我亦能书，惟不若彼工耳。」又尝与客共饮，逢县尉来，方剥蟹，忘起立，尉作蛙怒，遽呼隶.幸吴旃园嘉照肘蹑之使去，得免挫辱。识者皆谓其潇洒无些子蔬笋气也。

　　潄冰行脚名山

　　嘉善幽澜禅院僧本白，字楚蘅，号漱冰。幼祝发于幽澜禅院，稍长，行脚名山，徧参丛席，晚归幽澜。圆寂时，属其徒以放生念佛为务。启其箧，衣钵外，仅存诗稿一册。

　　莲筏解禅理

　　京师万寿寺僧莲筏，长洲人。为住持十数年，白发清癯，颇解禅理。与章嘉国师论经典，每至竟日，国师深服其博。莲谓人曰：「章嘉经典虽谙熟，然未解阿罗汉道下乘学也。」诗饶有别趣，与韩旭亭、法时帆唱和，有虎溪三笑之风.其圆寂前数日，至郑王邸盘桓，曰：「七宝池边已促吾行，此后不复参谒王矣。」

　　某氏子访坐棚和尚

　　浙之名山，率有枯坐之僧，以把茅盖之，谓之坐栅。某氏子幼而孤，有厌世想，无昆季，母为聘名家女，以婚期将届而遁。行一日夜，至一山，见有坐棚者，藤棘穿其身，瞑目不语，气若绝.曰：「是吾师也。」跪而求为弟子。日将脯矣，坐棚者忽语曰：「汝当速归，否则雨且至。」讶其能言，益喜，跪求如故，且曰：「某重茧至此，幸遇真师，安肯归.」日已夕，果大雨如注。雨止，又语曰：「汝当早去，否则虎且至。」某仍跪其旁不去。至夜半，忽闻大风起，两虎咆哮至，拜舞毕，摇尾去。顷之，诸猕狲络绎来拜。既尽，天且明，坐棚者语曰：「汝求出世，心颇诚，但仙佛要从忠孝做起。以世法论，不孝有三，无后为大。汝当速归，完婚生子，以继宗祧，再寻师未晚也。否则虽遇师，亦不能有所得。」某乃拜受命，曰：「汝饥乎？」曰：「饥.」曰：「棚后几砖下有麦饭，汝以壑中水吞之，可不饥.」某食毕，告辞下山。复行二日，乃抵家，腹犹果然，不思食者数日。既婚而生子，后葬其母，仍去，不知所之。

　　阚和尚洗瓮

　　妙常寺阚和尚，一日，偶于寺前水次洗瓮.邻人某素相狎，戏之曰：「师大辛苦，何不反而洗之？」阚笑应曰：「诺.」随手举之，如反布囊然。甫及半，某大惊诧，邻人咸集。阚遽起入内，趺坐示寂。时有从嘉善归者，遇阚于途，谓之曰：「天将雨，可速归.烦寄语弟子，余有敝鞋曝于屋檐，亟收之。」曰：「师何往？」曰：「不远耳。」其人抵家，果雨，急诣寺，而阚已先一时化去矣。

　　僧以书画博赆仪

　　道光时，苏州宋某在湖口，遇一僧，持显者书，周行各郡县.僧善书，书学黄山谷，工绘事，而好诙谐.泛扁舟，图书满载.然不蓄经卷，不茹素，且无随行之侍者，惟携俊童四人，明眸皓齿，发委地，趋跄左右，虽善饰俊仆者不能及也。与人交，不作佛家募化语，但以书画博赆仪而已。有诗集曰《口头禅》。

　　大空日参禅理

　　大空之法名为隐觉，青县人，卓锡于杨柳青之白衣庵。性明慧，髫年即落发，日读百行。通儒书，遍阅梵典，学为吟咏。自以文翰为僧家余事，不肯炫饰。日参禅理，贫无妄求，人钦重之。

　　闻法空出世心
</div>
    <div class="pagination">
<a href="清稗类钞_page94.html">上一页</a><span>...</span><a href="清稗类钞_page90.html">90</a><a href="清稗类钞_page91.html">91</a><a href="清稗类钞_page92.html">92</a><a href="清稗类钞_page93.html">93</a><a href="清稗类钞_page94.html">94</a><span class="current-page">95</span><a href="清稗类钞_page96.html">96</a><a href="清稗类钞_page97.html">97</a><a href="清稗类钞_page98.html">98</a><a href="清稗类钞_page99.html">99</a><a href="清稗类钞_page100.html">100</a><span>...</span><a href="清稗类钞_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
