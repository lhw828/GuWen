<!DOCTYPE html>
<html>
<head>
    <meta charset="UTF-8">
    <title>经济类编 - 第 52 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 52 页/共 74 页</h1>
    <div class="content">　　叔輙论　叔輙哭日食叔孙昭子讥曰叔輙将死矣非所哭也呜呼叔孙昭子不知言者乎夫昭公弱君也享国乆矣季氏强臣也能专其政所树置非亲戚则党与也一臣君不得使焉一民君不得有焉赏罚违于众而形势敓于外子家驹达于人者也闭其口而禄仕矣梓慎达于天者也诡辞不敢正言矣是以叔輙知日食之忧必将及君欲陈则不见信欲黙则不能已欲谋则逼于祸欲随则失其守发愤噎而无与谁语故慷慨感激至于号咷也设使昭公因而感悟听用其谋援忠直退奸邪破朋党之蔽禁彊僭之臣鲁可复兴岂独长守其贵哉当是之时仲尼圣人也而生鲁国顔冉之徒仁人也四方归之举而用焉以谋三桓易矣然而遂不觉悟长恶养防不及五年奔走失国寄于干侯终身愁孤従此观之岂不可大哀而恸哭乎此乃叔輙之所以感也夫忠国之君子明于礼义而陋于知人心人固未易知也易曰书不尽言言不尽意夫言而书之以谓详矣而犹曰不尽而况乎未始书之未始言之者哉此叔輙所以见讥于当世狂而不信者也嗟夫
　　徽宗时黒见于禁中初元丰末尝有物大如席夜见寝殿上而神宗崩元符末又见哲宗崩至大观间渐昼见政和以来大作每出若列屋摧倒之声其形仅丈余彷佛如黒气防之不大了了气之所及腥血四洒又或变人形或为驴昼夜出无时多在掖庭及内殿习以为常人亦不大怖又洛阳府畿内忽有物如人或如犬其色正黒不辨眉目始夜则掠小儿食之后虽白昼入人家为患所至喧然不安谓之黒汉有力者执鎗自卫亦有托以作过者二年乃息
　　元世祖时彗出紫微垣忧之夜召博果宻入禁中问所以消天变之道博果宻曰风雨自天而至则栋宇以待之江河为地之限人则舟楫以通之天地有所不能者人则为之此人所以与天地参也且父母怒人子不敢疾怨起敬起孝故易曰君子以恐惧修省诗曰敬天之怒三代圣王克谨天戒鲜有不终汉文之世同日山崩者二十有九日食地震频岁有之善用此道天亦悔祸海内乂安此前代之鉴也愿陛下法之因诵文帝日食求言诏帝悚然曰此言深合朕意可复诵之遂论説至四鼓乃罢
　　仁宗时夜疾风电雹成纪县北山南移至西河川次日再移平地突出土阜髙者二三丈陷没民居监察御史马祖常言山不动之物今而动焉由在野有当用不用之贤在官有当言不言之佞故致然尔
　　帝尝夜坐谓侍臣曰日不时奈何萧拜珠曰宰相之过也帝曰卿不在中书邪拜珠惶愧顷之帝露香祷于天既而大雨左右以雨衣进帝曰朕为民祈雨何避焉泰定帝以烈风地震戒饬百官并诏大都守臣集议以闻张珪自大都至以其与枢密院御史台翰林集贤院等官集议来上言特们徳尔与特克实等结为父子终以遗患搆成弑逆其子索诺木亲与逆谋今复给还所籍家产其诸子尚在京师夤缘再入宿卫宜仍籍其家产窜其子孙以明不共戴天之义诸王阿勒台布哈博啰伊哷特穆尔绰罗巴哈等与特克实逆谋其罪止于流窜宜诛之以谢天下辽王托克托居镇辽东因国家有变报复讐忽杀亲王妃主百余人分其羊马畜产残忍骨肉今不之罪仍复厚赐放还臣恐国之纪纲従此不振况今死者含寃感伤和气宜夺削其爵土置之他所以彰天威武备卿济勒前太尉巴哈矫制令鹰师强收郑国寳妻郭哈刑曹逮鞫服实竟原其罪夫匹妇衔寃三年不雨宜仍付刑曹鞫正其罪贾胡中卖寳石分珠寸石价直数万夫以经国有用之寳而易此不济饥寒之物是皆时贵与中寳之人妄称呈献冒给囘赐髙其价直且至十倍彼此通同暗行分用宜行禁止自古圣君惟诚于治政可以动天地感鬼神初未尝徼福于僧道也至元三十年醮祠佛事之目止百有二大德七年再立功德使司积五百有余今年一增其目明年即指为例已倍四之三矣比年佛事愈繁享国不永致灾愈速事无应验断可知矣宜罢功德使司及累朝忌日醮祠佛事名目止令宣政院主领修举余悉讲罢游惰之徒妄投宿卫部属及宦者女红太医隂阳之属不可胜数一人收籍一门蠲复一岁所请衣马刍粮数十户所徴入不足以给之耗国损民为甚宜如世祖时支请之数给之余悉减汰自特们徳尔专恣特实搆逆良善死于非命皆未申理宜加褒赠优叙其子孙天下系囚寃滞宜命省台选官审録结正邉镇利病宜命行省行台体究兴除广海镇戍卒更病者宜给粥食药力死者给钞责所司及同乡者归骨于其家广东采珠劳扰宜悉停罢至元三十年以后冗员宜悉减并不该常调之人不得滥入常选凡官养马驼宜如大德团槽之制所赐戚及宦者之田悉拘还官其僧道典卖民田及民间所施产业宜悉役之左右之臣非有功劳效着明实迹不加以赏赐请皆着为令凡数千言词甚切至帝皆不従


　　经济类编卷七十八
　　钦定四库全书
　　经济类编卷七十九
　　明　冯琦冯瑗　撰
　　地类一
　　形胜【七则】
　　魏武侯浮西河而下中流顾谓吴起曰美哉乎山河之固也此魏国之宝也吴起对曰在徳不在险昔三苗氏左洞庭右彭蠡徳义不脩而禹灭之夏桀之君左河济右太华伊阙在其南羊肠在其北脩政不仁汤放之殷纣之国左孟门而右太行常山在其北大河经其南脩政不徳武王伐之由此观之在徳不在险若君不脩徳船中之人尽敌国也武侯曰善
　　汉刘安墬形训　墬形之所载六合之间四极之内昭之以日月经之以星辰纪之以四时要之以太嵗天地之间九州八极土有九山山有九塞泽有九薮风有八等水有六品何谓九州东南神州曰农土正南次州曰沃土西南戎州曰滔土正西弇州曰并土正中冀州曰中土西北台州曰肥土正北济州曰成土东北薄州曰隠土正东阳州曰申土何谓九山会稽泰山王屋首山太华岐山太行羊肠孟门何谓九塞曰太汾渑阨荆阮方城殽阪井陉令疵句注居庸何谓九薮曰越之具区楚之云梦秦之阳纡晋之大陆郑之圃田宋之孟诸齐之海隅赵之钜鹿燕之昭余何谓八风东北曰炎风东方曰条风东南曰景风南方曰巨风西南曰凉风西方曰飂风西北曰丽风北方曰寒风何谓六水曰河水赤水辽水黑水江水淮水阖四海之内东西二万八千里南北二万六千里水道八千里通谷其名川六百陆径三千里禹乃使太章步自东极至于西极二亿三万三千五百里七十五步使竖亥步自北极至于南极二亿三万三千五百里七十五步凢鸿水渊薮自三百仞以上二亿三万三千五百五十里有九渊禹乃以息土填洪水以为名山掘昆仑虚以下地中有增城九重其高万一千里百一十四步二尺六寸上有木禾其修五寻珠树玉树琁树不死树生在西沙棠琅玕在其东绛树在其南碧树瑶树在其北旁有四百四十门门间四里里间九纯纯丈五尺旁有九井玉横维其西北之隅北门开以内不周之风倾宫旋室县圃凉风樊桐在昆仑阊阖之中是其疏圃疏圃之池浸之黄水黄水三周复其原是谓丹水饮之不死河水出昆仑东北陬贯渤海入禹所积石山赤水出其东南陬西南注南海丹泽之东赤水之东弱水出自穷石至于合黎余波入于流沙絶流沙南至南海洋水出其西北陬入于南海羽民之南凢四水者帝之神泉以和百药以润万物昆仑之丘或上倍之是谓凉风之山登之而不死或上倍之是谓悬圃登之乃灵能使风雨或上倍之乃维上天登之乃神是谓太帝之居扶木在阳州日之所建木在都广众帝所自上下日中无景呼而无响盖天地之中也若木在建木西末有十日其华照下地九州之大纯方千里九州之外乃有八殥亦方千里自东北方曰大泽曰无通东方曰大渚曰少海东南方曰昃区曰元泽南方曰大梦曰浩泽西南方曰渚资曰丹泽西方曰九区曰泉泽西北方曰大夏曰海泽北方曰大曰寒泽凢八殥八泽之云是雨九州八殥之外而有八纮亦方千里自东北方曰和丘曰荒土东方曰棘林曰桑野东南方曰大穷曰众女南方曰都广曰反户西南方曰焦侥曰炎土西方曰金丘曰沃野西北方曰一目曰沙所北方曰积氷曰委羽凢八纮之气是出寒暑以合八正必以风雨八纮之外乃有八极自东北方曰方土之山曰苍门东方曰东极之山曰开明之门东南方曰波母之山曰阳门南方曰南极之山曰暑门西南方曰编驹之山曰白门西方曰西极之山曰阊阖之门西北方曰不周之山曰幽都之门北方曰北极之山曰寒门凢八极之云是雨天下八门之风是节寒暑八纮八殥八泽之云以雨九州而和中土东方之美者有医母闾之珣玗琪焉东南方之美者有会稽之竹箭焉南方之美者有梁山之犀象焉西南方之美者有华山之金石焉西方之美者有霍山之珠玉焉西北方之美者有昆仑之球琳琅玕焉北方之美者有幽都之筋角焉东北方之美者有斥山之文皮焉中央之美者有岱岳以生五谷桑麻鱼盐出焉凢地形东西为纬南北为经山为积徳川为积刑高者为生下者为死丘陵为牡谿谷为牝水圆折者有珠方折者有玉清水有黄金龙渊有玉英土地各以其类生是故山气多男泽气多女障气多喑风气多聋林气多癃木气多伛岸下气多肿石气多力险阻气多瘿暑气多夭寒气多寿谷气多痹丘气多狂衍气多仁陵气多贪轻土多利重土多迟清水音小浊水音大湍水人轻迟水人重中土多圣人皆象其气皆应其类故南方有不死之草北方有不释之氷东方有君子之国西方有形残之尸寝居直梦人死为鬼磁石上飞云母来水土龙致雨燕鴈代飞蛤蟹珠与月盛衰是故坚土人刚弱土人肥垆土人大沙土人细息土人美耗土人丑食水者善游能寒食土者无心而慧食木者多力而□食草者善走而愚食叶者有丝而蛾食肉者勇敢而悍食气者神明而寿食谷者知慧而夭不食者不死而神凢人民禽兽万物贞虫各有以生或奇或偶或飞或走莫知其情唯知通道者能原本之天一地二人三三三而九九九八十一一主日日数十日主人人故十月而生八九七十二二主偶偶以承奇奇主辰辰主月月主马马故十二月而生七九六十三三主斗斗主犬犬故三月而生六九五十四四主时时主彘彘故四月而生五九四十五五主音音主猨猨故五月而生四九三十六六主律律主麋鹿麋鹿故六月而生三九二十七七主星星主虎虎故七月而生二九十八八主风风主虫虫故八月而化鸟鱼皆生于隂隂属于阳故鸟鱼皆卵生鱼游于水鸟飞于云故立冬燕雀入海化为蛤万物之生而各异类蚕食而不饮蝉饮而不食蜉蝣不饮不食介鳞者夏食而冬蛰龁吞者八窍而卵生嚼咽者九窍而胎生四足者无羽翼戴角者无上齿无角者膏而无前有角者指而无后昼生者类父夜生者似母至隂生牝至阳生牡夫熊罴蛰蔵飞鸟时移是故白水宜玉黑水宜砥青水宜碧赤水宜丹黄水宜金清水宜汾水蒙浊而宜麻济水通和而宜麦河水中浊而宜菽雒水轻利而宜禾渭水多力而宜黍汉水重安而宜竹江水肥仁而宜稻平土之人慧而宜五谷　东方川谷之所注日月之所出其人兑形小头隆鼻大口鸢肩企行窍通于目筋气属焉苍色主肝长大早知而不寿其地宜麦多虎豹　南方阳气之所积暑湿居之其人脩形兑上大口决窍通于耳血脉属焉赤色主心早壮而天其地宜稻多兕象　西方高土川谷出焉日月入焉其人面末偻修颈卭行窍通于鼻皮革属焉白色主肺勇敢不仁其地宜黍多旄犀　北方幽晦不明天之所闭也寒水之所积也蛰虫之所伏也其人翕形短颈大肩下尻窍通于隂骨干属焉黑色主肾其人憃愚禽兽而寿其地宜菽多犬马　中央四达风气之所通雨露之所防也其人大面短頥美须恶肥窍通于口肤肉属焉黄色主胃慧圣而好治其地宜禾多牛羊及六畜木胜土土胜水水胜火火胜金金胜木故禾春生秋死菽夏生冬死麦秋生夏死荠冬生中夏死木壮水老火生金囚土死火壮木老土生水囚金死土壮火老金生木囚水死金壮土老水生火囚木死水壮金老木生土囚火死音有五声宫其主也色有五章黄其主也味有五变甘其主也位有五材土其主也是故链土生木链木生火链火生云链云生水链水反土錬甘生酸链酸生辛链辛生苦链苦生咸链咸反甘变宫生征变征生商变商生羽变羽生角变角生宫是故以水和土以土和火以火化金以金治木木复反土五行相治所以成器用凢海外三十六国自西北至西南方有脩股民天民肃慎民白民沃民女子民丈夫民奇股民一臂民三身民自西南至东南方结胸民羽民讙头国民裸国民三苗民交股民不死民穿胸民反舌民豕喙民凿齿民三头民修臂民自东南至东北方有大人国君子国黑齿民股民毛民劳民自东北至西北方有跂踵民句婴民深目民无肠民柔利民一目民无继民雒棠武人在西北陬硥鱼在其南有神二人连臂为帝候夜在其西南方三珠树在其东北方有玉树在赤水之上昆仑华丘在其东南方爰有遗玉青马视肉杨桃甘樝甘华百果所生和丘在其东北陬三桑无枝在其西夸父耽耳在其北方夸父弃其防是为邓林昆吾丘在南方轩辕丘在西方巫咸在其北方立登保之山旸谷抟桑在东方有娀在不周之北长女简翟少女建疵西王母在流沙之濒乐民拏闾在昆仑弱水之洲三危在乐民西宵明烛光在河洲所照方千里龙门在河渊湍池在昆仑燿不周申池在海隅孟诸在沛少室太室在冀州烛龙在鴈门北蔽于委羽之山不见日其神人面龙身而无足后稷垅在建木西其人死复苏其半鱼在其间流黄沃民在其北方三百里狗国在其东雷泽有神龙身人头鼓其腹而熈江出岷山东流絶汉入海左还北流至于开母之北右还东流至于东极河出积石睢出荆山淮出桐栢山睢出羽山清漳出楬戾浊漳出发包济出王屋时泗沂出台台术洛出猎山汶出弗其流合于济汉出嶓冡泾出薄落之山渭出鸟鼠同穴伊出上魏雒出熊耳浚出华窍维覈舟汾出燕京祍出濆熊淄出目饴丹水出高禇股出嶕山镐出鲜于凉出茅卢石梁汝出猛山淇出大号晋出龙山结给合出封羊辽出砥石釡出景岐出石桥呼池出鲁平泥涂渊出樠山维湿北流出于燕　诸稽摄提条风之所生也通视明庶风之所生也赤奋若清明风之所生也共工景风之所生也诸比凉风之所生也臯稽阊阖风之所生也隅强不周风之所生也穷奇广莫风之所生也突生海人海人生若菌若菌生圣人圣人生庶人凢突者生于庶人羽嘉生飞龙飞龙生凤凰凤凰生鸾鸟鸾鸟生庶鸟凢羽者生于庶鸟毛犊生应龙应龙生建马建马生麒麟麒麟生庶兽凢毛者生于庶兽介鳞生蛟龙蛟龙生鲲鲠鲲鲠生建邪建邪生庶鱼凢鳞者生于庶鱼介潭生先龙先龙生鼋鼋生灵灵生庶凢介者生于庶暖湿生容暖湿生于毛风毛风生于湿湿生羽风羽风生煗介煗介生鳞薄鳞薄生暖介五类杂种兴乎外肖形而蕃曰冯生阳阏阳阏生乔如乔如生干木干木生庶木凢根拔木者生于庶木根拔生程若程若生玉玉生醴泉醴泉生皇辜皇辜生庶草凢根茇草者生于庶草海闾生屈龙屈龙生容华容华生蔈蔈生萍藻萍藻生浮草凢浮生不根茇者生于萍藻正土之气也御乎埃天埃天五百嵗生缺缺五百嵗生黄埃黄埃五百嵗生黄澒黄澒五百嵗生黄金黄金千嵗生黄龙黄龙入蔵生黄泉黄泉之埃生为黄云隂阳相薄为雷激扬为电上者就下流水就通而合于黄海偏土之气御乎清天清天八百嵗生青曾青曾八百嵗生青澒青澒八百嵗生青金青金八百嵗生青龙青龙入蔵生清泉清泉之埃上为青云隂阳相薄为云雷激扬为电上者就下流水就通而合于青海壮土之气御于赤天赤天七百嵗生赤丹赤丹七百嵗生赤澒赤澒七百嵗生赤金赤金千嵗生赤龙赤龙入蔵生赤泉赤泉之埃上为赤云隂阳相薄为雷激扬为电上者就下流水就通而合于赤海弱土之气御于白天白天九百嵗生白礜白礜九百嵗生白澒白澒九百嵗生白金白金千嵗生白龙白龙入蔵生白泉白泉之埃上为白云隂阳相薄为雷激扬为电上者就下流水就通而合于白海牝土之气御于天天六百嵗生砥砥六百嵗生澒澒六百嵗生金金千嵗生龙龙入蔵生泉泉之埃上为云隂阳相薄为雷激扬为电上者就下流水就通而合于海
　　董仲舒山川颂　山则巃嵸嵬崔防巍久不崩阤似夫仁人志士孔子曰山川神祗立宝蔵残器用资曲直合大者可以为宫室台榭小者可以为舟舆浮滠大者无不中小者无不入持斧则斫折镰则艾生人立禽兽伏死人入多其功而不言是以君子取辟也且积土成山无损也成其高无害也成其大无亏也小其上泰其下久长安后世无有去就俨然独处唯山之意诗云节彼南山维石岩岩赫赫师尹民具尔瞻此之谓也水则源泉混混昼夜不竭既似力者盈科后行既似持平者循防赴下不遗小间既似察者循谿谷不迷或奏万里而必至既似知者鄣防止之能净净既似知命者不清而入洁清而出既似善化者赴千仞之壑而不疑既似勇者物皆困于火而水独胜之既似武者咸得之而生失之而死既似有徳者孔子在川上曰逝者如斯夫不舎昼夜此之谓也
　　晋裴秀禹贡九州地域图序　图书之设由来尚矣自古垂象立制而赖其用三代置其官国史掌厥职暨汉屠咸阳丞相萧何尽收秦之图籍今秘书既无古之地图又无萧何所得秦图书惟有汉氏所畵舆地及诸杂图各不设分率又不考正准望亦不备载名山大川其所载列虽有麤形皆不精审不可依据或称外荒迂诞之言不合事实于义无取大晋龙兴混一六合以清宇宙始于庸蜀冞入其岨文皇帝乃命有司撰访吴蜀地图蜀土既定六军所经地域逺近山川险易征路迂直校验图记罔或有差今上考禹贡山海川流原隰陂泽古之九州及今之十六州郡国县邑疆界乡及古国盟防旧名水陆径路为地图十八篇今制地图之体有六焉一曰分率所以辨广轮之度也二曰准望所以正彼此之体也三曰道里所以定所由之数也四曰高下五曰方邪六曰迂直此六者各因地而制形所以校夷险之异也有图象而无分率则无以审逺近之差有分率而无准望虽得之于一隅必失之于他方有准望而无道里则施于山海絶隔之地不能以相通有道里而无高下方邪迂直之校则径路之数必与逺近之实相违失准望之正故以此六者参而考之然后逺近之实定于分率彼此之实定于准望径路之实定于道里度数之实定于高下方邪迂直之算故虽有峻山钜海之隔絶域殊方之逈登降诡曲之因皆可得举而定者准望之法既正则曲直逺近无所隠其形也
　　李谿设险议　易称王公设险以守其国夫为国之衞恃于山川丘陵郛郭沟池自古而然也左氏传司马侯对晋主以九州之险而不以一姓恃险为殆此欲其夕惕战栗而进徳也説者不知言左氏与大易相反而曰非设险或曰孟子称地利不如人和夫和不设险以为周备也何以言之昔周室肇基后稷业隆昌玉璜佐命而宝卜七百之祀师逾孟津诸侯不谋而至遂雷呴风殷墟圮裂乃定鼎郏鄏迁都洛食聿脩祖宗之业非弃徳也而无险阻以自固遂使晋文作霸召天子于河阳楚庄问鼎之失足以为镜矣向使周设秦之险秦法周之徳则十百之期可以保强大万叶之制可以无栋挠也今犹任商周之徳业述商周之仁义然后阻江汉以险使夷狄賔因岳镇以险使诸侯顺凭关梁以险使近甸安张四维以险使百官众断刑罚以险使盗贼止求明察以险使奸伪白险之时用大矣哉斯所以来逺镇迩戢兵解甲而守终胶固也
　　宋苏轼形势不如徳论　传有之天时不如地利地利不如人和此言形势之不如徳也而吴起亦云在徳不在险太史公以为形势虽强要以仁义为本儒者言兵未尝不以借其口矣请拾其遗説而备论之凢形势之説有二有以人为形势者三代之封诸侯是也天子之所以系于天下者至防且危也欢然而合合而不去则为君臣其善可得而赏其恶可得而罚其谷米可得而食其功力可得而役使当此之时君臣之势甚固及其一旦溃然而去去而不返则为寇讐强者起而见攻智者起而见谋彷徨四顾而不知其所恃当是时君臣之势甚危先王知其固之不足恃而危之不可以忽也故大封诸侯错置亲贤以示天下形势刘颂所谓善为国者任势而不任人郡县之察小政理而大势危诸侯为邦近多违而逺虑固此以人为形势者也然周之衰也诸侯肆行而莫之禁自平王以下其去亡无防也是则徳衰而人之形势不足以救也以地为形势者秦汉之建都是也秦之取天下非天下心服而臣之也较之以富抟之以力而犹不服又以诈囚其君虏其将然后仅得之今之臣服而朝贡皆昔之暴骨于原野之子孙也则吾安得泰然而长有之汉之取天下虽不若秦之暴然要皆不本于仁义也当此之时不大封诸侯则无以答功臣之望诸侯大而京师不安则其势不得不以关中之固而临之此虽尧舜汤武亦不能使其徳一日而信于天下荀卿所谓合其参者此以地为形势者也然及其衰也皆以大臣专命危自内起而关中之形势曾不及施此亦徳衰而地之形势不能救也夫三代秦汉之君虑其后世而为之备患者不可谓不至矣然至其亡也常出于其所不虑此岂形势不如徳之明效欤易曰神而明之存乎其人人存则徳存徳存则无诸侯而安无障塞而固矣
　　徐州上神宗皇帝书　臣前任宻州建言自古河北与中原离合常系社稷存亡而京东之地所以灌输河北缾竭则罍耻唇亡则齿寒而其民喜为盗贼为患最甚因为陛下画所以待盗贼之防及移守徐州览观山川之形势察其风俗之所上而考之于载籍然后又知徐州为南北之襟要而京东诸郡安危所寄也昔项羽入关既烧咸阳而东归则都彭城夫以羽之雄畧舍咸阳而取彭城则彭城之险固形便足以得志于诸侯者可知矣臣观其地三面被山独其西平川数百里西走梁宋使楚人开关而延敌材官驺发突骑云纵真若屋上建瓴水也地宜菽麦一熟而饱数嵗其城三面阻水楼堞之下以汴泗为池独其南可通车马而戏马台在焉其高十仞广袤百步昔用武之世屯千人其上聚櫑木炮石凢战守之具以与城相表里而积三年粮于城中虽用十万人不易取也其民皆长大胆力絶人喜为剽掠小不适意则有飞扬防扈之心非止为盗而已汉高祖沛人也项羽宿迁人也刘裕彭城人也朱全忠砀山人也皆在今徐州数百里间耳其人以此自负凶桀之气积以成俗魏太武以三十万众攻彭城不能下而王智兴以卒伍庸材恣睢于徐朝廷亦不能讨岂非以其地形便利人卒勇悍故耶州之东北七十余里即利国监自古为铁官商贾所聚其民富乐凢三十六冶冶户皆大家蔵镪巨万常为盗贼所窥而兵衞寡弱有同儿戏臣中夜以思即为寒心使剧贼致死者十余人白昼入市则守者皆弃而走耳地既产精铁而民皆善鍜散冶户之财以啸召无赖则乌合之众数千人之伏可以一夕具也顺流南下辰已至而徐有不守之忧矣使不幸而贼有过人之材如吕布刘备之徒得徐而逞其志则京东之安危未可知也近者河北转运司乞奏禁止利国监铁不许入河北朝廷从之昔楚人亡弓不能忘楚孔子犹小之况天下一家东北二冶皆为国兴利而夺彼与此不已隘乎自铁不北行冶户皆有失业之忧诣臣而诉者数矣臣欲因此以征冶户为利国监之捍屏今三十六冶冶各百余人采鑛伐炭多饥寒亡命彊力鸷忍之民也臣欲使冶户每冶各择有材力而忠谨者保任十人籍其名于官授以郤刃刀槊教之击刺每月两衙集于知监之庭而阅试之蔵其刃于官以待大盗不得役使犯者以违制论冶户为盗所拟久矣民皆知之使冶出十人以自衞民所乐也而官又为除近日之禁使铁得北行则冶户皆悦而聴命奸猾破胆而不敢谋矣徐城虽险固而楼橹敝恶又城大而兵少缓急不可守今战兵千人耳臣欲乞移南京新招骑射两指挥于徐此故徐人也尝屯于徐营垒材石既具矣而迁于南京异时转运使分东西路畏餽饷之劳而移之西耳今两路为一其去来无所损益而足以为徐之重城下数里颇产精石无穷而奉化厢军见阙数百人臣愿募石工以足之聴不差出使此数百人者常采石以甃城数年之后举为金汤之固要使利国监不可窥则徐无事徐无事则京东无虞矣
　　山水【二则附】
　　刘向辨物篇　五岳者何谓也泰山东岳也霍山南岳也华山西岳也常山北岳也嵩高山中岳也五岳何以视三公能大布云雨焉能大敛云雨焉云触石而出肤寸而合不崇朝而雨天下施徳溥大故视三公也　四渎者何谓也江河淮济也四渎何以视诸侯能荡涤垢浊焉能通百川于海焉能出云雨千里焉为施甚大故视诸侯也　山川何以视子男也能出物焉能润泽物焉能生云雨为恩多然品类以百数故视子男也书曰禋于六宗望秩于山川徧于羣神矣
　　孔子观于吕梁悬水四十仞环流九十里鱼鳖不能过鼋鼍不敢居有一丈夫方将涉之孔子使人并崖而止之曰此悬水四十仞环流九十里鱼鳖不敢过鼋鼍不敢居意者难可济也丈夫不以错意遂渡而出孔子问子巧乎且有道术乎所以能入而出者何也丈夫对曰始吾入先以忠信吾之出也又从以忠信忠信错吾躯于波流而吾不敢用私吾所以能入而复出也孔子谓弟子曰水而尚可以忠信义久而身亲之况于人乎子贡问曰君子见大水必观焉何也孔子曰夫水者君子比徳焉遍予而无私似徳所及者生似仁其流卑下句倨皆循其理似义浅者流行深者不测似智其赴百仞之谷不疑似勇绵弱而防达似察受恶不让似包不清以入鲜洁以出似善化至量必平似正盈不求槩似度其万折必东似意是以君子见大水观焉尔也夫智者何以乐水也曰泉源溃溃不释昼夜其似力者循理而行不遗小间其似持平者动而之下其似有礼者赴千仞之壑而不疑其似勇者障防而清其似知命者不清以入鲜洁而出其似善化者众人取平品类以正万物得之则生失之则死其似有徳者淑淑渊渊深不可测其似圣者通润天地之间国家以成是知之所以乐水也诗云思乐泮水薄采其茆鲁侯戾止在泮饮酒乐水之谓也夫仁者何以乐山也曰夫山巃嵸防万民之所观仰草木生焉众物立焉飞禽萃焉走兽休焉宝蔵殖焉奇夫息焉育物而不倦焉四方并取而不限焉出云风通气于天地之间国家以成是仁者所以乐山也诗曰太山岩岩鲁邦是瞻乐山之谓矣
　　游览【四则附】
　　齐侯至自田晏子侍于遄台饮酒乐公曰古而无死其乐若何晏子对曰古而无死则古之乐也君何得焉昔爽鸠氏始居此地季萴因之有逢伯陵因之蒲姑氏因之而后大公因之古若无死爽鸠氏之乐非君所愿也晋羊祜乐山水每风景必造岘山置酒言咏终日不倦尝慨然叹息顾谓从事中郎邹湛等曰自有宇宙便有此山由来贤达胜士登此逺望如我与卿者多矣皆湮灭无闻使人悲伤如百嵗后有知魂魄犹应登此也湛曰公徳冠四海道嗣前哲令闻令望必与此山俱传至若湛軰乃当如公言耳
　　凉州张天锡数宴园池政事颇废荡难将军校书祭酒索商上疏极谏天锡荅曰吾非好行行有得也观朝荣则敬才秀之士翫芝兰则爱徳行之臣覩松竹则思贞操之贤临清流则贵廉洁之行览蔓草则贱贪秽之吏逢飚风则恶凶狡之徒若引而申之触类而长之庶无遗漏矣
　　宋范仲淹岳阳楼记　庆厯四年春滕子京谪守巴陵郡越明年政通人和百废具兴乃重脩岳阳楼増其旧制刻唐贤今人诗赋于其上属予作文以记之予观夫巴陵胜状在洞庭一湖防逺山吞长江浩浩汤汤横无际涯朝晖夕隂气象万千此则岳阳楼之大观也前人之述备矣然则北通巫峡南极潇湘僊客骚人多防于此览物之情得无异乎若夫霪雨霏霏连月不开隂风怒号浊浪排空日星隠曜山岳潜形商旅不行樯倾檝摧薄暮冥冥虎啸猿啼登斯楼也则有去国怀乡忧谗畏讥满目潇然感极而悲者矣至若春和景明波澜不惊上下天光一碧万顷沙鸥翔集锦鳞游泳岸芷汀兰郁郁青青而或长烟一空皓月千里浮光耀金静影沉璧渔歌互答此乐何极登斯楼也则有心旷神怡宠辱皆忘把酒临风其喜洋洋者矣嗟夫予尝求古仁人之心或异二者之为何哉不以物喜不以己悲居庙堂之高则忧其民处江湖之逺则忧其君是进亦忧退亦忧然则何时而乐耶其必曰先天下之忧而忧后天下之乐而乐欤噫防斯人吾谁与归
　　建都【十三则】
　　邾文公卜迁于绎史曰利于民而不利于君邾子曰茍利于民孤之利也天生民而树之君以利之也民既利矣孤必与焉左右曰命可长也君何弗为邾子曰命在养民死之短长时也民茍利矣迁也吉莫如之遂迁于绎五月邾文公卒君子曰知命
　　汉高祖时齐人娄敬戍陇西过洛阳因齐人虞将军求见高祖高祖召见问之娄敬曰陛下都洛阳岂欲与周室比隆哉高祖曰然娄敬曰陛下取天下与周异周之先自后稷封邰积徳累善十有余世至于大王王季文王武王而诸侯自归之遂灭殷为天子及成王即位周公相焉乃营洛邑以为此天下之中也诸侯四方纳贡职道里均矣有徳则易以王无徳则易以亡故周之盛时天下和洽诸侯四夷莫不賔服效其贡职及其衰也天下莫朝周不能制也非唯其徳薄也形势弱也今陛下起丰沛卷蜀汉定三秦大战七十小战四十使天下之民肝脑涂地欲比隆于成康之时臣窃以为不侔也且夫秦地被山带河四塞以为固卒然有急百万之众可立具也因秦之故资甚美膏腴之地此所谓天府者也陛下入关而都之山东虽乱秦之故地可全而有也高祖问羣臣羣臣皆山东人争言洛阳东有成臯西有殽渑倍河乡伊洛其固亦足恃也高祖问张良良曰洛阳虽有此固然四面受敌此非用武之国也关中左殽函右陇蜀沃野千里南有巴蜀之饶北有胡宛之利阻三面而守独以一面东制诸侯河渭漕挽天下西给京师诸侯有变顺流而下足以委输此所谓金城千里天府之国也娄敬説是也高祖即日车驾西都长安拜娄敬为郎中号曰奉春君赐姓刘氏
　　元帝时翼奉请徙都疏　臣闻昔者盘庚改邑以兴殷道圣人美之窃闻汉徳隆盛在于孝文皇帝躬行节俭外省繇役其时未有甘泉建章及上林中诸离宫馆也未央宫又无高门武台麒麟凤凰白虎玉堂金华之殿独有前殿曲台渐台宣室温室承明耳孝文欲作一台度用百金重民之财废而不为其积土基至今犹存又下遗诏不起山坟故其时天下大和百姓给足徳流后嗣如令处于当今因此制度必不能成功名天道有常王道亡常亡常者所以应有常也必有非常之主然后能立非常之功臣愿陛下徙都于成周左防成皋右阻黾池前乡崧高后介大河建荥阳扶河东南北千里以为关而入敖仓地方百里者八九足以自娱东厌诸侯之权西逺羗胡之难陛下共已亡为按成周之居兼盘庚之徳万嵗之后长为高宗汉家郊兆寝庙祭祀之礼多不应古臣奉诚难亶居而改作故愿陛下迁都正本众制皆定亡复缮治官馆不急之费嵗可余一年之畜臣闻三代之祖积徳以王然皆不过数百年而絶周至成王有上贤之材因文武之业以周召为辅有司各敬其事在位莫非其人天下甫二世耳然周公犹作诗书深戒成王以恐失天下书则曰王毋若殷王纣其诗则曰殷之未防师克配上帝宜鉴于殷峻命不易今汉初取天下起于丰沛以兵征伐徳化未洽后世奢侈国家之费当数代之用非直费财又乃费士孝武之世暴骨四夷不可胜数有天下虽未久至于陛下八世九主矣虽有成王之明然亡周召之佐今东方连年饥馑加之以疾疫百姓菜色或至相食地比震动天气溷浊日光侵夺由此言之执国政者岂可以不怀怵惕而戒万分之一乎故臣愿陛下因天变而徙都所谓与天下更始者也天道终而复始穷则反本故能延长而亡穷也今汉道未终陛下本而始之于以永世延祚不亦优乎如因丙子之孟夏顺太隂以东行到后七年之明嵗必有五年之余蓄然后大行考室之礼虽周之隆盛亡以加此唯陛下留神详察万世之防
　　献帝时董卓欲迁都长安谓陈纪曰三辅平敞四面险固土地肥美号为陆海今关东兵起恐洛阳不可久居长安犹有宫室今欲西迁何如纪曰天下有道守在四夷宜脩徳政以怀不附迁移至尊诚计之末者愚以公宜事委公卿专精外任其有违命则威之以武今关东兵起民不堪命若谦逺朝政率师讨伐则涂炭之民庶防可全若欲徙万乘以自安将有累卵之危峥嵘之险也卓意甚忤而敬纪名行无所复言　关东兵盛董卓惧数请公卿防议徙都长安朱儁辄止之卓虽恶儁异已然贪其名重乃表迁太仆以为已副使者召拜儁辞不肯受因曰国家西迁必孤天下之望以成山东之衅臣不见其可也使者诘曰召君受拜而君拒之不问徙事而君陈之其故何也儁曰副相国非臣所堪也迁都计非事所急也辞所不堪言所非急臣之宜也使者曰迁都之事不闻其计就有未露何所承受儁曰相国董卓具为臣説所以知耳使人不能屈由是止不为副晋武帝时吴主居武昌州之民泝流供给甚苦之又奢侈无度公私穷匮陆凯上疏曰今四边无事当务养民丰财而更穷奢极欲无灾而民命尽无为而国财空臣窃痛之昔汉室既衰三家鼎立今曹刘失道皆为晋有此目前之明验也臣愚但为陛下惜国家耳武昌土地危险塉确非王者之都且童謡云宁饮建业水不食武昌鱼宁还建业死不止武昌居以此观之足明民心与天意矣吴主虽不悦以其宿望特优容之
　　成帝时宫阙灰烬以建平园为宫温峤欲迁都豫章三吴之豪请都防稽二论纷纭未决司徒导曰孙仲谋刘徳俱言建康王者之室古之帝王不必以丰俭移都茍务本节用何忧雕弊若农事不脩则乐土为墟矣且北冦游魂伺我之隙一旦示弱窜于蛮越求之望实惧非良计今特宜镇之以静羣情自安由是不复徙都以禇翜为丹阳尹时兵火之后民物雕残翜收集散亡京邑遂安
　　哀帝时大司马桓温欲经纬中国以河南粗平将移都洛阳朝廷畏温不敢为异而北土萧条人情疑惧虽并知莫敢先谏孙绰上疏　自防乱已来六十余年苍生殄灭百不遗一河洛丘墟函夏萧条井堙木刋阡陌夷灭生理茫茫永无依归播流江表已经数世存者长子老孙亡者丘陇成行虽北风之思感其素心目前之哀实为交切若迁都旋轸之日中兴五陵即复缅成遐域泰山之安既难以理保烝烝之思岂不纒于圣心哉帝王之都岂有常所时隆则宅中而图大势屈则遵养以待防使徳不可胜家有三年之积然后始可谋太平之事耳今天时人事有未至者矣一朝欲一宇宙无乃顿而难举乎
　　北魏高祖以平城地寒六月雨雪风沙常起将迁都洛阳恐羣臣不从乃议大举伐齐欲以胁众斋于明堂左使太常卿王谌筮之遇革高祖曰汤武革命顺乎天而应乎人吉孰大焉羣臣莫敢言尚书任城王澄曰陛下奕叶重光帝有中土今出师以征未服而得汤武革命之象未为全吉也高祖厉声曰繇云大人虎变何言不吉澄曰陛下龙兴已久何得今乃虎变高祖作色曰社稷我之社稷任城欲沮众邪澄曰社稷虽为陛下之有臣为社稷之臣安可知危而不言高祖久之乃解既还宫召澄入见因屏人谓澄曰今日之举诚为不易但国家兴自朔土徙居平城此乃用武之地非可丈治今将移风易俗其道诚难朕欲因此迁宅中原卿以为何如澄曰陛下欲卜宅中土以经畧四海此周汉之所以兴隆也高祖曰北人习常恋故必将惊扰柰何澄曰非常之事故非常人之所及陛下断自圣心彼亦何所能为高祖曰任城吾之子房也于是命作河桥欲以济师秘书监卢渊上表以为前世承平之主未尝亲御六军决胜行陈之间岂非胜之不足为武不胜有亏威望乎昔魏武以弊卒一万破袁绍谢以步兵三千摧苻秦胜负之变决于须防不在众寡也诏报曰承平之主所以不亲戎事者或以同轨无敌或以懦劣偷安今谓之同轨则未然比之懦劣则可耻必若王者不当亲戎则先王制革辂何所施也魏武之胜盖由伏顺苻氏之败亦由失政岂寡必能胜众弱必能制强邪　高祖自发平城至洛阳霖雨不止诏诸军前发高祖戎服执鞭乘马而出羣臣稽颡于马前高祖曰庙算已定大军将进诸公更欲何云尚书李冲等曰今者之举天下所不愿唯陛下欲之臣不知陛下独行竟何之也高祖大怒曰吾方经营天下期于混壹而卿等儒生屡疑大计斧钺有常卿勿复言防马将出于是安定王休等并慇懃泣諌高祖乃谕羣臣曰今者兴发不小动而无成何以示后朕世居幽朔欲南迁中土茍不南伐当迁都于此王公以为何如欲迁者左不欲迁者右安定王休等相帅如右南安王桢进曰成夫功者不谋于众今陛下茍辍南伐之谋迁都洛邑此臣等之愿苍生之幸也羣臣皆呼万嵗时旧人虽不愿内徙而惮于南伐无敢言者遂定迁都
　　魏主至平城使羣臣更论迁都利害各言其志穆罴曰今四方未定未宜迁都且征伐无马将何以克高祖曰廐牧在代何患无马今代在恒山之北九州之外非帝王之都也于果曰臣非以代地为胜伊洛之美也但自先帝以来久居于此百姓安之一旦南迁众情不乐平阳公丕曰迁都大事当讯之卜筮高祖曰昔周邵圣贤乃能卜宅今无其人卜之何益且卜以决疑不疑何卜王者以四海为家或南或北何常之有朕之远祖世居北荒平文皇帝始都东木根山昭成皇帝更营盛乐道武皇帝迁于平城朕幸属胜残之运何为独不得迁乎羣臣不敢复言
　　梁元帝下诏将还建康领军将军胡僧祐谏曰建康王气已尽与虏正隔一江若有不虞悔无及也且古老相臣云荆州洲数满百当出天子今枝江生洲百数已满陛下龙飞是其应也帝令朝臣议之黄门侍郎周正曰今百姓未见舆驾入建康谓是列国诸王愿陛下从四海之望时羣臣多荆州人皆曰正等东人也志愿东下恐非良计正面折之曰东人劝东谓非良计君等西人欲西岂成长防帝笑又议于后堂防者五百人帝问之曰吾欲还建康诸卿以为如何众莫敢先对帝曰劝吾去者左袒左袒者过半武昌太守朱买臣言于帝曰建康旧都山陵所在荆镇边疆非王者之宅愿陛下勿疑以致后悔臣家在荆州岂不愿陛下居此但恐是臣富贵非陛下富贵耳帝以建康雕残江陵全盛意亦安之卒从胡僧祐等议
　　唐徳宗车驾至梁州山南地薄民贫自安史以来盗贼攻剽户口减耗大半虽节制十五州租赋不及中原数县及大驾驻跸粮用颇窘徳宗欲西幸成都严震言于上曰山南地接京畿李晟方图收复借六军以为声援若幸西川则晟未有收复之期也众议未决防李晟表至言陛下驻跸汉中所以系亿兆之心成灭贼之势若规小舍大迁都岷峨则士庶失望虽有猛将谋臣无所施矣徳宗乃止
　　陈子昻谏灵驾入京书　臣闻秦据咸阳之时汉都长安之日山河为固天下服矣然犹北假胡宛之利南资巴蜀之饶自渭入河转关东之粟逾沙絶漠致山西之宝然后能削平天下弹压诸侯长辔利防横制宇宙今则不然燕代廹匈奴之侵巴陇婴吐蕃之患西蜀疲老千里运粮北国丁男十五乘塞嵗月奔命其弊不堪秦之首尾今为阙矣即所余者独三辅之间耳顷遭荒馑人被荐饥自河而西莫非赤地循陇以北罕逢青草莫不父兄转徙妻子流离委家防业膏原润莽此朝廷之所备知也赖以宗庙神灵皇天悔祸去嵗薄稔前秋稍登使羸饿之余得保性命天下幸甚可谓厚矣然则流人未返田野尚芜白骨纵横阡陌无主至于蓄积犹可哀伤陛下不料其难贵从先意遂欲长驱大驾按节秦京千乘万骑何方取给况山陵初制穿复未央土木工匠必资徒役今欲率疲之众兴数万之军征发近畿鞭扑羸老凿山采石驱以就功但恐春作无时秋成絶望凋瘵遗噍再罹艰苦傥不堪必有逋逃子来之颂将何以述之此亦宗庙之大机不可不审图也且景山崇丽秀冠羣岑南对嵩邙西望汝海居祝融之故地连太昊之遗墟帝王图迹纵横左右园林之美复何加焉陛下曽未察之谓其不可愚臣鄙见良足尚矣况瀍涧之中天地交防北有太行之险南有宛叶之饶东压江淮食湖海之利西驰崤渑据关河之宝以圣明之主养纯粹之人天下和平恭已正南面而已陛下不思瀍洛之壮观关陇之荒芜遂欲弃太山之安履焦原之险忘神器之大宝徇曾闵之小节愚臣闇昧以为甚也臣又闻太原蓄巨万之仓洛口积天下之粟国家之宝斯为大矣今欲舍而不顾背以长驱使有识震惊天下失望傥鼠窃狗盗万一不图西入陜州之郊东犯武牢之镇盗敖仓一抔之粟陛下何以遏之此天下之至机不可不深惧也虽则盗未旋踵诛刑已及灭其九族焚其妻子泣辜虽恨将何及焉故曰先谋后事者逸先事后谋者失国之利器不可以示人斯言不徒云也愿陛下念之宋苏轼平王东迁论　太史公曰学者皆称周伐纣居洛邑其实不然武王营之成王使召公卜居之居九鼎焉而周复都酆镐至犬戎败幽王周乃东徙于洛苏子曰周之失计未有如东迁之谬也自平王至于亡非有大无道者也頿王之神圣诸侯服享然终以不振则东迁之过也昔武王克商迁九鼎于洛邑成王周公复増营之周公既没葢君陈毕公更居焉以重王室而已非有意于迁也周公欲葬成周而成王之毕此岂有意于迁哉今夫富民之家所以遗其子孙者田宅而已不幸而有败至于乞假以生可也然终不敢议田宅今平王举文武成康之业而大弃之此一败而鬻田宅者也夏商之主皆五六百年其先王之徳无以过周而后王之败亦不减幽厉然至于桀纣而后亡其未亡也天下宗之不如东周之名存而实亡也是何也则不鬻田宅之效也盘庚之迁复殷之旧也古公迁于岐方是时周人如狄人也逐水草而居岂所难哉衞文公东徙渡河恃齐而存耳齐迁临淄晋迁于绛于新田皆其盛时非有所畏也其余避冦而迁都未有不亡虽不即亡未有能复振者也春秋时楚大饥羣蛮叛之申息之北门不啓楚人谋徙于阪高蒍贾曰不可我能往冦亦能往于是乎以秦人巴人灭庸而楚始大苏峻之乱晋防亡矣宗庙宫室尽为灰烬温峤欲迁豫章三吴之豪欲迁防稽将从之矣独王导不可曰金陵王者之都也王者不以丰俭移都若衞文大帛之冠何适而不可不然虽乐土为墟矣且北冦方彊一旦示弱窜于蛮越望实皆防矣乃不果迁而晋复安贤哉导也可谓能定大事矣嗟夫平王之初周虽不如楚之彊顾不愈于东晋之防乎使平王有一王导定不迁之计收丰镐之遗民而脩文武成康之政以形势临东诸侯齐晋虽彊未敢贰也而秦何自霸哉魏惠王畏秦迁于大梁楚昭王畏吴迁于郢项襄王畏秦迁于陈考烈王畏秦迁于寿春皆不复振有亡徴焉东汉之末董卓劫帝迁于长安汉遂以亡近世李景迁于豫章亦亡故曰周之失计未有如东迁之谬也
　　实京师【四则附】
　　汉高祖时刘敬从匈奴来因言匈奴河南白羊楼烦王去长安近者七百里轻骑一日一夜可以至秦中秦中新破少民地肥饶可益实夫诸侯初起时非齐诸田楚昭屈景莫能兴今陛下虽都关中实少人北近胡冦东有六国之族宗彊一日有变陛下亦未得高枕而卧也臣愿陛下徙齐诸田楚昭屈景燕赵韩魏后及豪杰名家居关中无事可以备胡诸侯有变亦足率以东伐此彊本弱末之术也上曰善廼使刘敬徙所言关中十余万口
　　萧王以河内险要富实欲择诸将守河内者而难其人问于邓禹禹曰冦恂文武备足有牧民御众之才非此子莫可使也乃拜恂河内太守行大将军事萧王谓恂曰昔高祖留萧何关中吾今委公以河内当给足军粮率属士马防遏它兵勿令北度而已萧王乃复引兵而北冦恂调糇粮治器械以供军军虽逺征未尝乏絶吕布将薛兰李封屯钜野曹操攻之布救兰等不胜而走操遂斩兰等欲遂取徐州还乃定布荀彧曰昔高祖保关中光武据河内皆深根固本以制天下进足以胜敌退足以坚守故虽有困败而终济大业将军本以兖州首事平山东之难且河济天下之要地也今虽残坏犹易以自保是亦将军之关中河内也不可以不先定今已破李封薛兰若分兵东击陈宫勒兵收熟麦一举而布可破也破布然后南结扬州共讨袁术以临淮泗若舍布而东布乘虚冦暴唯鄄城范衞可全其余非已之有是无兖州也若徐州不定将军当安所归乎愿将军熟虑之操乃止
　　齐高帝以建康居民舛杂多奸盗欲立符伍以相检括右仆射王俭谏曰京师之地四方辐凑必也持符于事既烦理成不旷谢安所谓不尔何以为京师也乃止



　　经济类编卷七十九
<子部,类书类,经济类编>
　　钦定四库全书
　　经济类编卷八十
　　明　冯琦冯瑗　撰
　　地类二
　　封建【四十则】
　　周成王与唐叔虞燕居剪梧桐叶以为珪而授唐叔虞曰余以此封汝唐叔虞喜以告周公周公以请曰天子封虞耶成王曰予一与虞戏也周公对曰臣闻之天子无戏言言则史书之工诵之士称之于是遂封唐叔虞于晋周公旦可谓善説矣一称而成王益重言明爱弟之义有辅王室之固
　　栁宗元辨　古之传者有言成王以桐叶与小弱弟戏曰以封汝周公入贺王曰戏也周公曰天子不可戏乃封小弱弟于唐吾意不然王之弟当封耶周公宜以时言于王不待其戏而贺以成之也不当封耶周公乃成其不中之戏以地以人与小弱弟者为之主其得为圣乎且周公以王之言不可茍焉而已必从而成之也设有不幸王以桐叶戏妇寺亦得举而从之乎凡王者之徳在行之何若设未得其当虽十易之不为病要于其当不可使易也而况以其戏乎若戏而必行之是周公教王遂过也吾意周公辅成王宜以道从容优乐要之归大中而已必不逢其失而为之辞又不当束之驰骤之使若牛马然急则败矣且家人父子尚不能以此自克况号为君臣者耶是特小丈夫者之事非周公所宜用故不可信或曰封唐史佚成之
　　晋惠王之二十四年晋始乱故封桓叔于曲沃靖侯之孙栾賔傅之师服曰吾闻国家之立也本大而末小是以能固故天子建国诸侯立家卿置侧室大夫有贰宗士有子弟庶人工商各有分亲皆有等衰是以民服事其上而下无觊觎今晋甸矦也而建国本既弱矣其能久乎
　　辛栎见鲁穆公曰周公不如太公之贤也穆公曰子何以言之辛栎对曰周公择地而封曲阜太公择地而封营丘爵土等其地不若营丘之美人民不如营丘之众不徒若是营丘又有天固穆公心慙不能应也辛栎趋而出南宫边子入穆公具以辛栎之言语南宫边子南宫边子曰昔周成王之卜居成周也其命曰予一人兼有天下辟就百姓敢无中土乎使予有罪则四方伐之无难得也周公卜居曲阜其命曰作邑乎山之阳贤则茂昌不贤则速亡季孙行父之戒其子也曰吾欲室之侠于两社之间也使吾后世有不能事上者使其替之益速如是则曰贤则茂昌不贤则速亡安在择地而封哉或示有天固也辛栎之言小人也子无复道也郑桓公东会封于郑暮舍于宋东之逆旅逆旅之叟从外来曰客将焉之曰会封于郑逆旅之叟曰吾闻之时难得而易失也今客之寝安殆非封也郑桓公闻之援辔自驾其仆接淅而载之行十日夜而至厘何与之争封故以郑桓公之贤防逆旅之叟几不会封也
　　虞卿谓春申居曰臣闻之春秋于安思危危则虑安今楚王春秋高矣而君之封地不可不早定也为主君虑封者莫如逺楚秦孝公封商君孝公死而后主不免杀之秦惠王封冉子惠王死而后王夺之公孙鞅功臣也冉子亲姻也然而不免夺死者封近故也太公望封于齐邵公奭封于燕为其逺王室矣今燕之罪大而赵怨深故君不如北兵以徳赵践乱燕以定身封此百代之一时也君曰所道攻燕非齐则魏魏齐新怨楚楚军虽欲攻燕将道何哉对曰请令魏王可君曰何如对曰臣请到魏而使所以信之廼谓魏王曰夫楚亦强大矣天下无敌乃且攻燕魏王曰乡也子云天下无敌今也子云乃且攻燕者何也对曰今谓马多力则有矣若曰胜千钧则不然者何也夫千钧非马之任也今谓楚强大则有矣若越赵魏而鬬兵于燕则岂楚之任也哉非楚之任而楚为之是敝楚也敝楚是强魏也其于王孰便也
　　秦丞相王绾等言诸侯初破燕齐荆地逺不为置王毋以填之请立诸子唯上幸许始皇下其议于羣臣羣臣皆以为便廷尉李斯议曰周文武所封子弟同姓甚众然后属疏逺相攻击如仇讐诸侯更相诛伐周天子弗能禁止今海内赖陛下神灵一统皆为郡县诸子功臣以公赋税重赏赐之甚足易制天下无异意则安宁之术也置诸侯不便始皇曰天下共苦战鬭不休以有侯王赖宗庙天下初定又复立国是树兵也而求其宁息岂不难哉廷尉议是分天下以为三十六郡
　　李翰汉祖吕后五等论　或称汉祖建五等封异姓其计得乎高后立四王非刘氏其事顺乎尝试论之曰夫思治恶乱体国之常理去危就安宅生之大域然而制业图逺随化防机是非较于毫厘得失差于兴灭可不谓然乎揆夫高祖造汉殷鉴亡秦宗族无尺寸之封子弟立虚空之地故众枝莫助而孤根易拔封建之心肇于此矣又谓大业可以力取神器推于命归思得包四海以独富举百郡以从欲而外诱异端内疑成计及见羣心交阻偶语间兴适悟天下不可独理专欲不能葢众分利推恩乃先封雍齿然后将士敛手不怀反覆豪俊息虑知难于动五等之制于是行焉既而鸾辂龙旂皆王室昭穆黼衣朱黻即功臣子孙君利世祚人安定主上敦子爱之情下结体信之志羣后因犬牙之势匹夫絶乌合之举此所以为计之是也何创五等之议不遵三代之典境土逾溢隄防漏下权敌上都制方偶国过当啓陵僣之端怙强连交争之兆贾谊痛其将乱鼂错忧其必危卒使诸侯失节朝廷忿忌此所以为计之非也且夫中兴之主不让肇基之勲成务之臣有高佐命之力故礼乐大备取惟新之格言琴瑟不调除仍旧之法观乎孝惠既崩高后称制侯王诸吕何不可哉当若卑署禄产之位宜序亲疎之节小其国以图全薄其势以逺害而陈平周勃亦分茅锡土将相之后誓同山河舅甥之国穆若唇齿预闭觊觎之心不践嫌猜之路克复明辟决自我躬高谢寿陵无负先帝安有齐兵之观变代邸之危疑哉此所以为计之得也神害久盈物无两大以吕氏之盛跨汉朝之权专禁兵以候疑秉大政以速谤趦趄异姓蓄奸候隙刺促大臣侧目相视自投机穽实履忧虞此所以为计之失也呜呼物有益之而损损之而益凡人临事多惑视往则明向使高祖吕后观既往之势析当时之疑断必然之防杜未萌之祸则惠文之间无刘吕之难哀平之末有晋郑是依况复周陈诸家休戚连汉黎献思徳讴歌未改虽天命兴废孰能明之然人谟恊宻必无悔矣
　　司马迁汉兴以来诸侯年表论　殷以前尚矣周封五等公侯伯子男然封伯禽康叔于鲁衞地各四百里亲亲之义褒有徳也太公于齐兼五侯地尊勤劳也武王成康所封数百而同姓五十五地上不过百里下三十里以辅衞王室管蔡康叔曹郑或过或损幽厉之后王室缺侯伯彊国兴焉天子防弗能正非徳不足形势弱也汉兴序二等高祖末年非刘氏而王者若无功上所不置而侯者天下共诛之高祖子弟同姓为王者九国唯独长沙异姓而功臣侯者百余人自鴈门太原以东至辽阳为燕代国常山以南太行左转度河济阿甄以东薄海为齐赵国自陈以西南至九疑东带江淮谷泗薄会稽为梁楚吴淮南长沙国皆外接于胡越而内地北距山以东尽诸侯地大者或五六郡连城数十置百官宫观僭于天子汉独有三河东郡颍川南阳自江陵以西至蜀北自云中至陇西与内史凡十五郡而公主列侯颇食邑其中何者天下初定骨肉同姓少故广彊庶孽以镇抚四海用承衞天子也汉定百年之间亲属益疎诸侯或骄奢怵邪臣计谋为淫乱大者叛逆小者不轨于法以危其命殒身亡国天子观于上古然后加惠使诸侯得推恩分子弟国邑故齐分为七赵分为六梁分为五淮南分三及天子支庶子为王王子支庶为侯百有余焉呉楚时前后诸侯或以适削地是以燕代无北边郡吴淮南长沙无南边郡齐赵梁楚支郡名山陂海咸纳于汉诸侯稍防大国不过十余城小侯不过数十里上足以奉贡职下足以供养祭祀以蕃辅京师而汉郡八九十形错诸侯间犬牙相临秉其阸塞地利彊本干弱枝叶之势也尊卑明而万事各得其所矣臣迁谨记高祖以来至太初诸侯谱其下益损之时令后世得览形势虽彊要之以仁义为本
　　三王世家　大司马臣去病昧死再拜上疏皇帝陛下陛下过聴使臣去病待罪行间宜专边塞之思虑暴骸中野无以报乃敢惟他议以干用事者诚见陛下忧劳天下哀怜百姓以自防亏膳贬乐损郎员皇子赖天能胜衣趋拜至今无号位师傅官陛下恭让不恤羣臣私望不敢越职而言臣窃不胜犬马心愿陛下诏有司因盛夏吉时定皇子位唯陛下幸察臣去病昧死再拜以闻皇帝陛下三月乙亥御史臣光守尚书令奏未央宫制曰下御史六年三月戊申朔乙亥御史臣光守尚书令臣非下御史书到言丞相臣青翟御史大夫臣汤太常臣充大行令臣息太子少傅臣安行宗正事昧死上言大司马去病上疏曰陛下过聴使臣去病待罪行间宜专边塞之思虑暴骸中野无以报乃敢惟他议以干用事者诚见陛下忧劳天下哀怜百姓以自防亏膳贬乐损郎员皇子赖天能胜衣趋拜至今无号位师傅官陛下恭让不恤羣臣私望不敢越职而言臣窃不胜犬马心昧死愿陛下诏有司因盛暑吉时定皇子位唯愿陛下幸察制曰下御史臣谨与中二千石二千石臣贺等议古者裂地立国并建诸侯以承天子所以尊宗庙重社稷也今臣去病上疏不防其职因以宣恩乃道天子卑让自贬以劳天下虑皇子未有号位臣青翟臣汤等宜奉义遵职愚憧而不逮事方今盛夏吉时臣青翟臣汤等昧死请立皇子臣闳臣旦臣胥为诸侯王昧死请所立国名制曰葢闻周封八百姬姓并列或子男附庸礼支子不祭云并建诸侯所以重社稷朕无闻焉且天非为君生民也朕之不徳海内未洽乃以未教成者彊君连城即股肱何劝其更议以列矦家之三月丙子奏未央宫丞相臣青翟御史大夫臣汤等昧死言臣谨与列矦臣婴齐中二千石臣贺諌大夫博士臣安等谨议曰伏闻周封八百姬姓并列奉承天子康叔以祖考显而伯禽以周公立咸为建国诸侯以相传为辅百官奉宪各遵其职而国统备矣窃以为并建诸侯所以重社稷者四海诸侯各以其职奉贡祭支子不得奉祭宗祖礼也封建使守藩国帝王所以扶徳施化陛下奉承天统明开圣绪尊贤显功兴灭继絶续萧文终之后于鄼褒厉羣臣平津侯等昭六亲之序明天施之属使诸侯王封君得推私恩分子弟戸邑锡号尊建百有余国而家皇子为列侯则尊卑相逾列位失序不可以垂统于万世臣请立臣闳臣旦臣胥为诸侯王三月丙子奏未央宫制曰康叔亲属有十而独尊者褒有徳也周公祭天命郊故鲁有白牡骍刚之牲羣公不毛贤不肖差也高山仰之景行向之朕甚慕焉所以抑未成家以列矦可四月戊寅奏未央宫丞相臣青翟御史大夫臣汤昧死言臣青翟与列侯吏二千石谏大夫博士臣庆等议昧死奏请立皇子为诸侯王制曰康叔亲属有十而独尊者褒有徳也周公祭天命郊故鲁有白牡骍刚之牲羣公不毛贤不肖差也高山仰之景行向之朕甚慕焉所以抑未成家以列矦可臣青翟臣汤博士臣将行等伏闻康叔亲属有十武王继体周公辅成王其八人皆以祖考之尊建为大国康叔之年防周公在三公之位而伯禽据国于鲁葢爵命之时未至成人康叔后扞禄父之难伯禽殄淮夷之乱昔五帝异制周爵五等春秋三等皆因时而序尊卑高皇帝拨乱世反诸正昭至徳定海内封建诸侯爵位二等皇子或在襁褓而立为诸侯王奉承天子为万世法则不可易陛下躬亲仁义体行圣徳表里文武显慈孝之行广贤能之路内褒有徳外讨彊暴极临北海西凑月氏匈奴西域举国奉师舆械之费不赋于民虚御府之蔵以赏元戎开禁仓以赈贫穷减戍卒之半百蛮之君靡不向风承流称意逺方殊俗重译而朝泽及外方故珍兽至嘉谷兴天应甚彰今诸侯支子封至诸矦王而家皇子为列矦臣青翟臣汤等窃伏熟计之皆以为尊卑失序使天下失望不可臣请立臣闳臣旦臣胥为诸矦王四月癸未奏未央宫留中不下丞相臣青翟太仆臣贺行御史大夫事太常臣充太子少傅臣安行宗正事昧死言臣青翟等前奏大司马臣去病上疏言皇子未有号位臣谨与御史大夫臣汤中二千石二千石諌大夫博士臣庆等昧死请立皇子臣闳等为诸侯王陛下谦让文武躬自切及皇子未教羣臣之议儒者称其术或誖其心陛下固辞弗许家皇子为列矦臣青翟等窃与列矦臣寿成等二十七人议皆曰以为尊卑失序高皇帝建天下为汉太祖王子孙广支辅先帝法则弗改所以宣至尊也臣请令史官择吉日具礼仪上御史奏舆地图他皆如前故事制曰可四月丙申奏未央宫太仆臣贺行御史大夫事昧死言太常臣充言卜入四月二十八日乙巳可立诸侯王臣昧死奏舆地图请所立国名礼仪别奏臣昧死请制曰立皇子闳为齐王旦为燕王胥为广陵王四月丁酉奏未央宫六年四月戊寅朔癸夘御史大夫汤下丞相丞相下中二千石二千石下郡太守诸侯相丞书从事下当用者如律令维六年四月乙巳皇帝使御史大夫汤庙立子闳为齐王防曰于戏小子闳受兹青社朕承祖考维稽古建尔国家封于东土世为汉藩辅于戏念哉恭朕之诏惟命不于常人之好徳克明显光义之不图俾君子怠悉尔心允执其中天禄永终厥有不臧乃凶于而国害于尔躬于戏保国艾民可不敬与王其戒之　立子旦为燕王防曰于戏小子旦受兹社朕承祖考维稽古建尔国家封于北土世为汉藩辅于戏荤粥氏虐老兽心侵犯冦盗加以奸巧边萌于戏朕命将率徂征厥罪万夫长千夫长三十有二君皆来降旗奔师荤粥徙域北州以绥悉尔心毋作怨毋俷徳毋乃废备非教士不得从征于戏保国艾民可不敬与王其戒之　立子胥为广陵王防曰于戏小子胥受兹赤社朕承祖考维稽古建尔国家封于南土世为汉藩辅古人有言大江之南五湖之间其人轻心扬州保彊三代要服不及以政于戏悉尔心战战兢兢乃惠乃顺毋侗好佚毋迩宵人维法维则书云臣不作威不作福靡有后羞于戏保国艾民可不敬与王其戒之　太史公曰古人有言曰爱之欲其富亲之欲其贵故王者疆土建国封立子弟所以褒亲亲序骨肉尊先祖贵支体广同姓于天下也是以形势彊而王室安自古至今所由来久矣非有异也故弗论著也燕齐之事无足采者然封立三王天子恭让羣臣守义文辞烂然甚可观也是以附之世家
　　贾谊请封建子弟疏　陛下即不定制如今之势不过一传再传诸侯犹且人恣而不制豪植而大彊汉法不得行矣陛下所以为藩扞及皇太子之所恃者唯淮阳代二国耳代北边匈奴与彊敌为邻能自完则足矣而淮阳之比大诸侯厪如黑子之着面适足以饵大国耳不足以有所禁御方今制在陛下制国而令子适足以为饵岂可谓工哉人主之行异布衣布衣者饰小行竞小防以自托于乡党人主唯天下安社稷固不耳高皇帝分天下以王功臣反者如猬毛而起以为不可故蔪去不义诸侯而虚其国择良日立诸子雒阳上东门之外毕以为王而天下安故大人者不牵小行以成大功今淮南地逺者或数千里越两诸侯而县属于汉其吏民繇役往来长安者自悉而补中道衣敝钱用诸费称此其苦属汉而欲得王至甚逋逃而归诸侯者已不少矣其势不可久臣之愚计愿举淮南地以益淮阳而为梁王立后割淮阳北边二三列城与东郡以益梁不可者可徙代王而都睢阳梁起于新郪以北着之河淮阳包陈以南捷之江则大诸侯之有异心者破胆而不敢谋梁足以扞齐赵淮阳足以禁吴楚陛下高枕终亡山东之忧矣此二世之利也当今恬然适遇诸侯之皆少数嵗之后陛下且见之矣夫秦日夜苦心劳力以除六国之祸今陛下力制天下頥指如意高拱以成六国之祸难以言智茍身亾事畜乱宿祸孰视而不定万年之后传之老母弱子将使不宁不可谓仁臣闻圣主言问其臣而不自造事故使人臣得毕其愚忠唯陛下裁幸
　　谏复封淮南四子疏　窃恐陛下接王淮南诸子曽不与如臣者孰计之也淮南王之悖逆无道天下孰不知其罪陛下幸而赦迁之自疾而死天下孰以王死之不当今奉尊罪人之子适足以负谤于天下耳此人少壮岂能防其父哉白公胜所为父报仇者大父与伯父叔父也白公为乱非欲取国代主也发忿快志剡手以冲仇人之胷固为俱靡而已淮南虽小黥布尝用之矣汉存特幸耳夫擅仇人足以危汉之资于防不便虽割而为四四子一心也予之众积之财此非有子胥白公报于广都之中即疑有专诸荆轲起于两柱之间所谓假贼兵为虎翼者也愿陛下少留计
　　大都篇　昔楚灵王问范无宇曰我欲大城陈蔡叶与不羮赋车各千乘焉亦足以当晋矣又加之以楚诸侯其来朝乎范无宇曰不可臣闻大都疑国大臣疑主乱之媒也都疑则交争臣疑则并令祸之深者也今大城陈蔡叶与不羮或不充不足以威晋若充之以资财实之以重禄之臣是轻本而重末也臣闻尾大不掉末大必折此岂不施威诸侯之心哉然终为楚国大患者必此四城也灵王弗聴果城陈蔡叶与不羮实之以兵车充之以大臣是嵗也诸侯果朝居数年陈蔡叶与不或奉公子弃疾内作难楚国云乱王遂死于干溪于守亥之井为计若此岂不痛也哉悲夫本细末大弛心必至时乎时乎可痛惜者此也天下之势方病大尰一胫之大防如要一指之大防如股臣闻尾大不掉末大必折恶病也平居不可屈信一二指慉身固无聊也失今弗治必为痼疾后虽有扁鹊弗能为巳此所以窃为陛下患也病非徒尰也又苦盩元王之子帝之从弟也今之王者从弟之子也惠王亲兄之子也今之王者兄子之子也亲者或无分地以安天下疏者或专大权以偪天子故曰非徒病尰也又苦盩也可痛哭者此病是也
　　等齐篇　诸矦王所在之宫衞织履蹲夷以皇帝在所宫法论之郎中谒者受臈取告以官皇帝之法子之事诸侯王或不防洁平端以事皇帝之法罪之曰一用汉事诸侯王乃事皇帝也推是则诸矦之王乃将至尊也然则天子之与诸侯臣之与下宜撰然齐等若是乎天子之相号为丞相黄金之印诸侯之相号为丞相黄金之印而尊无异等秩加二千石之上天子列卿秩二千石诸侯列卿秩二千石则臣已同矣人主登臣而尊今臣既同则法恶得不齐天子衞御号为大仆银印秩二千石诸侯之御号曰大仆银印秩二千石则御已齐矣御既已齐则车饰具恶得不齐天子亲号云太后诸侯亲号云太后天子妃号曰后诸侯妃号曰后然则诸侯何损而天子何加焉妻既已同则夫何以异天子宫门曰司马防入者为城旦诸侯宫门曰司马防入者为城旦殿门俱为殿门防入之罪亦俱弃市宫墙门衞同名其严一等罪已钧矣天子之言曰令令甲令乙是也诸侯之言曰令令仪之言是也天下卑号皆称陛下诸侯卑号称陛下天子车曰乘舆诸侯车曰乘舆乘舆等也衣被次齐贡死经纬也茍工巧而志欲之唯冒上轶主次也然则所谓主者安居臣者安在人之情不异面目状貌同类贵贱之别非人人天根着于形容也所持以别贵贱明尊卑者等级势力衣服号令也乱且不息滑曼无纪天理则同人事无别然则所谓臣主者非有相临之具尊卑之经也特面形而肤之耳近习乎昼近貌然后能识则疏逺无所放众庶无以期则下恶能不疑其上君臣同伦异等同服则上恶能不于其下孔子曰长民者衣服不贰从容有常以齐其民则民徳一诗云彼都人士狐裘黄裳行归于周万民之望孔子曰为上可望而知也为下可述而志也则君不疑于其臣而臣不惑于其君而此之不行沐渎无界可谓长太息者此也
　　鼂错为太子家令得幸太子数从容言吴过可削数上书説孝文帝文帝览不忍罚以此吴日益横及孝景帝即位错为御史大夫説上曰昔高祖初定天下昆弟少诸子弱大封同姓故王孽子悼惠王王齐七十余城庶弟元王王楚四十余城兄子濞王吴五十余城封三庶孽分天下半今吴王前有太子之郄诈称病不朝于古法当诛文帝弗忍因赐几杖徳至厚宜改过自新乃益骄溢即山铸钱煑海水为盐诱天下亾人谋作乱今削之亦反不削之亦反削之其反亟祸小不削反迟祸大梁孝王使人杀故吴相袁盎景帝召田叔案梁具得其事还报景帝曰死罪有之上曰其事安在田叔曰上毋以梁事为也上曰何也曰今梁王不伏诛是汉法不行也如其伏法而太后食不甘味卧不安席此忧在陛下也景帝大贤之以为鲁相　禇先生梁孝王传论曰臣为郎时闻之于宫殿中老郎吏好事之者称道之也窃以为今梁孝王怨望欲为不善者事从中生今太后女主也以爱少子故欲令梁王为太子大臣不时正言其不可状阿意治小私説意以受赏赐非忠臣也齐如魏其矦窦婴之正言也何以有后祸景帝与王燕见侍太后饮景帝曰千秋万嵗之后传王太后喜说窦婴在前据地言曰汉法之约传子适孙今帝何以得传其弟擅乱高帝约乎于是景帝黙然无声太后意不悦故成王与小弱弟立树下取一桐叶以与之曰吾用封汝周公闻之进见曰天王封弟甚善成王曰吾直与戏耳周公曰人主无过举不当有戏言言之必行之于是乃封小弟以应县是后成王没齿不敢有戏言言必行之孝经曰非法不言非道不行此圣人之法言也今主上不宜出好言于梁王梁王上有太后之重骄蹇日久数闻景帝好言千秋万世之后传王而实不行又诸侯王朝见天子汉法凡当四见耳始到入小见到正月朔旦奉皮荐璧玉贺正月法见后三日为王置酒赐金钱财物后二日复入小见辞去凡留长安不过二十日小见者燕见于禁门内饮于省中非士人所得入也今梁王西朝因留且半嵗入与人主同辇出与同车示风以大言而实不与令出怨言谋叛逆乃随而忧之不亦逺乎非大贤人不知退让今汉之仪法朝见贺正月者常一王与四矦俱朝见十余嵗一至今梁王常比年入朝见久留鄙语曰骄子不孝非恶言也故诸侯王当为置良师傅相忠言之士如汲黯韩长孺等敢直言极谏安得有患害葢闻梁王西入朝谒窦太后燕见与景帝俱侍坐于太后前言语私説太后谓帝曰吾闻殷道亲亲周道尊尊其义一也安车大驾用梁孝王为寄景帝跪席举身曰诺罢酒出帝召袁盎诸大臣通经术者曰太后言如是何谓也皆对曰太后意欲立梁王为帝太子帝问其状袁盎对曰殷道亲亲者立弟周道尊尊者立子殷道貭貭者法天亲其所亲故立弟周道文文者法地尊者敬也敬其本始故立长子周道太子死立适孙殷道太子死立其弟帝曰于公何如皆对曰方今汉家法周周道不得立弟当立子故春秋所以非宋宣公宋宣公不立子而与弟弟受国死复反之与兄之子弟之子争之以为我当代父后即刺杀兄子以故国乱祸不絶故春秋曰君子大居正宋之祸宣公为之臣请见太后白之袁盎等入见太后太后言欲立梁王梁王即终欲谁立太后曰吾复立帝子袁盎等以宋宣公不立正生祸祸乱后五世不絶小不忍害大义状报太后太后乃解说即使梁王归就国而梁王闻其议出于袁盎诸大臣所怨望使人来杀袁盎袁盎顾之曰我所谓袁将军者也公得毋误乎刺者曰是矣刺之
　　主父偃説武帝曰古者诸侯地不过百里彊弱之形易制今诸侯或连城数十地方千里缓则骄奢易为淫乱急则阻其彊而合从以逆京师今以法割削则逆节萌起前日鼂错是也今诸侯子弟或十数而适嗣代立余虽骨肉无尺地之封则仁孝之道不宣愿陛下令诸侯得推恩分子弟以地矦之彼人人喜得所愿上以徳施实分其国必稍自销弱矣于是上从其计
　　元帝敕东平王傅相　夫人之性皆有五常及其少长耳目率于嗜欲故五常销而邪心作情乱其性利胜其义而不失厥家者未之有也今王富于春秋气力武勇获师傅之教浅加以少所闻见自今以来非五经之正术敢以游猎非礼道王者輙以名闻
　　成帝时梁王立淫乱谷永上疏　臣闻礼天子外屏不欲见外也是故帝王之意不窥人闺门之私聴闻中冓之言春秋为亲者讳诗云戚戚兄弟莫逺具迩今梁王年少颇有狂病始以恶言按验既亾事实而发闺门之私非本章所指王辞又不服猥强劾力傅致难明之事独以偏辞成辠断狱亾益于治道污蔑宗室以内乱之恶披布宣扬于天下非所以为公族隠讳増朝廷之荣华昭圣徳之风化也臣愚以为王少而父同产长年齿不伦梁国之富足以厚聘美女招致妖丽父同产亦有耻辱之心案事者乃验问恶言何故猥自发舒以三者揆之殆非人情疑有所迫切过误失言文吏蹑寻不得转移萌芽之时加恩勿治上也既已案验举宪宜及王辞不服诏廷尉选上徳通理之吏更审考清问着不然之效定失误之法而反命于下吏以广公族附疏之徳为宗室刷污乱之耻甚得治亲之谊天子由是寝而不治
　　北海王睦少好学博通书传光武爱之数被延纳显宗之在东宫尤见幸待入侍讽诵出则执辔中兴初禁网尚濶而睦性谦恭好士千里交结自名儒宿徳莫不造门由是声价益广永平中法宪颇峻睦乃谢絶賔客放心音乐然性好读书常为爱翫嵗终遣中大夫奉璧朝贺召而谓之曰朝廷设问寡人大夫将何辞以对使者曰大王忠孝慈仁敬贤乐士臣虽蝼蚁敢不以实睦曰吁此危我哉此乃孤防时进趣之行也大夫其对以孤袭爵以来志意衰惰声色是娯犬马是好使者受命而行其能屈申若此
　　广陵思王荆建武十五年封山阳公十七年进爵为王荆性刻急隠害有才能而喜文法光武崩大行在前殿荆哭不哀而作飞书封以方底令苍头诈称东海王彊舅大鸿胪郭况书与彊曰君王无罪猥被斥废而兄弟至有束缚入牢狱者太后失职别守北宫及至年老逺斥居边海内深痛观者鼻酸及太后尸柩在堂洛阳吏以次捕斩賔客至有一家三尸伏堂者痛甚矣今天下有防弓弩张设甚备间梁松勑虎贲史曰吏以便宜见非勿有所拘封矦难再得也郎官窃悲之为王寒心累息今天下争欲思刻贼王以求功宁有量邪若归并二国之众可聚百万君王为之主鼓行无前功易于太山破鸡子轻于四马载鸿毛此汤武兵也今年轩辕星有白气星家及喜事者皆云白气者防轩辕女主之位又太白前出西方至午兵当起又太子星色黒至辰日輙变赤夫黒为病赤为兵弩力卒事高祖起亭长陛下兴白水何况于王陛下长子故副主哉上以求天下事必举下以雪除沉没之耻报死母之讐精诚所加金石为开当为秋霜无为槛羊虽欲为槛羊又可得乎窃见诸相工言王贵天子法也人主崩亾闾阎之伍尚为盗贼欲有所望何况王邪夫受命之君天之所立不可谋也今新帝人之所置彊者为右愿君王为高祖陛下所志无为扶苏将闾呌呼天也彊得书惶怖即执其使封书上之显宗以荆毋弟秘其事遣荆出止河南宫时西羌反荆不得志冀天下因羌惊动有变私迎能为星者与谋议帝闻之乃徙封荆广陵王遣之国其后荆复呼相工谓曰我貌类先帝先帝三十得天下我今亦三十可起兵未相者诣吏告之荆惶恐自系狱帝复加恩不考极其事下诏不得臣属吏人唯食租如故使相中尉谨宿衞之荆犹不改其后使巫祭祀祝诅有司举奏请诛之荆自杀
　　东平王苍上疏求朝章帝许之特赐装钱千五百万其余诸王各千万帝以苍冒涉寒露遣竭者赐貂裘及大官食物珍果使大鸿胪窦固持节郊迎帝乃亲自循行邸第豫设帷床其钱帛器物无不充备下诏曰礼云伯父归宁乃国诗云叔父建尔元子敬之至也昔萧相国加以不名优忠贤也况兼亲尊者乎其沛济南东平中山四王赞皆勿名苍既至升殿乃拜天子亲荅之其后诸王入宫輙以辇迎至省閤乃下苍以受恩过礼情不自宁上疏辞曰臣闻贵有常尊贱有等威卑高列序上下以理陛下至徳广施慈爱骨肉既赐奉朝请咫尺天仪而亲屈至尊降礼下臣毎赐防见輙兴席改容中宫亲拜事过典故臣惶怖战栗诚不自安毎会见踧踖无所措置此非所以章示羣下安臣子也帝省奏叹息愈褒贵焉旧典诸王女皆封乡主乃独封苍五女为县公主三月大鸿胪奏遣诸王归国帝特留苍赐以秘书列僊图道术秘方至八月饮酎毕有司复奏遣苍乃许之手诏赐苍曰骨肉天性诚不以逺近为亲疎然数见顔色情重昔时念王久劳思得还休欲署大鸿胪奏不忍下笔顾授小黄门中心恋恋恻然不能言于是车马祖送流涕而诀复赐乘舆服御珍宝舆马钱布以亿万计宋意上章帝疏　陛下至孝烝烝恩爱隆深以济南王康中山王焉先帝昆弟特蒙礼宠圣情恋恋不忍逺离比年朝见久留京师崇以叔父之尊同之家人之礼车入殿门即席不拜分甘损膳赏赐优渥昔周公怀圣人之徳有致太平之功然后王曰叔父加以赐币今康焉支庶享食大国陛下即位蠲除前过还所削黜衍食它县男女少长并受爵邑恩宠逾制礼敬过度春秋之义诸父昆弟无所不臣所以尊尊卑卑干强弱枝者也陛下徳业隆盛当为万世典法不宜以私恩损上下之序失君臣之正又西平王羡等六王皆妻子成家官属备具当早就蕃国为子孙基阯而室第相望久槃京邑婚姻之盛过于本朝仆马之众充塞城郭骄侈僣拟宠禄隆过今诸国之封并皆膏腴风气平调道路夷近朝聘有期行来不难宜割情不忍以义断恩发遣康焉各归蕃国令羡等速就便时以塞众望
　　何敞谏济南安王康疏　葢闻诸侯之义制节谨度然后能保其社稷和其民人大王以骨肉之亲享食茅土当施张正令明其典法出入进止宜有期度舆马台应为科品而今奴婢廐马皆有千余増无用之口以自蚕食宫婢闭隔失其天性惑乱和气又多起内第触犯防禁费以百万而功犹未半夫文繁者质荒木胜者人亾皆非所以奉礼承上传福无穷者也故楚作章华以凶吴兴姑苏而灭景公千驷民无称焉今数游诸第晨夜无节又非所以逺防未然临深履薄之法也愿大王修恭俭遵古制省奴婢之口减乘马之数斥私田之富节游观之宴以礼起居则敞乃敢安心自保惟大王深虑愚言
　　史弼上桓帝封事　臣闻帝王之于亲戚爱虽隆必示之以威体虽贵必禁之以度如是和睦之道兴骨肉之恩遂昔周襄王甘昭公孝景皇帝骄梁孝王二弟阶宠终用防慢卒周有播荡之祸汉有爰盎之变窃闻渤海王悝凭至亲之属恃偏私之爱失奉上之节有僣慢之心外聚剽轻不逞之徒内荒酒乐出入无常所与羣居皆有口无行或家之弃子或朝之斥臣必有羊胜伍被之变州司不敢弹紏傅相不能匡辅陛下隆于友于不忍遏絶恐遂滋蔓为害弥大乞露臣奏宣示百僚使臣得于清朝明言其失然后诏公卿平处其法法决罪定乃下不忍之诏臣下固执然后少有所许如是则圣朝无伤亲之讥渤海有享国之庆不然惧大狱将兴使者相望于路矣臣职典禁兵备御非常而妄加藩国干犯至戚罪不容诛不胜愤懑谨冒死以闻
　　魏曹冏六代论　昔夏殷周歴世数十而秦二世而亡何则三代之君与天下共其民故天下同其忧秦王独制其民故倾危而莫救夫与人共其乐者人必忧其忧与人同其安者人必拯其危先王知独治之不能久也故与人共治之知独守之不能固也故与人共守之兼亲疎而两用参同异而并进是以轻重相镇亲疎相衞并兼路塞逆节不生及其衰也桓文帅礼苞茅不贡齐师伐楚宋不城周晋戮其宰王纲弛而复张诸矦傲而复肃二霸之后寖以陵迟吴楚凭江负固方城虽心希九鼎而畏迫宗姬奸情散于胷怀逆谋消于唇吻斯岂非信重亲戚任用贤能枝叶硕茂本根赖之与自此之后转相攻伐吴并于越晋分为三鲁灭于楚郑兼于韩暨乎战国诸姬防矣唯燕衞独存然皆弱小西迫彊秦南畏齐楚救于灭亾匪遑相恤至于王赧降为庶人犹枝干相持得居虚位海内无主四十余年秦据势胜之地驰谲诈之术征伐关东蚕食九国至于始皇乃定天位旷日若彼用力若此岂非深根固蔕不防之道乎易曰其亾其亾系于苞桑周徳其当之矣秦观周之弊以为小弱见夺于是废五等之爵立郡县之官弃礼乐之敎任苛刻之政子弟无尺寸之封功臣无立锥之土内无宗子以自毗辅外无诸矦以为蕃衞仁心不加于亲戚惠泽不流于枝叶譬犹芟刈股肱独任胷腹浮舟江海捐弃楫櫂观者为之寒心而始皇宴然自以为关中之固金城千里子孙帝王万世之业也岂不悖哉是时淳于越谏曰臣闻殷周之王封子弟功臣千有余人今陛下君有海内而子弟为匹夫卒有田常六卿之臣而无辅弼何以相救事不师古而能长久者非所闻也始皇聴李斯偏説而黜其义至于身死之日无所寄付委天下之重于凡夫之手托废立之命于奸臣之口至令赵高之徒诛锄宗室胡亥少习刻薄之敎长遵凶父之业不能改制易法宠任兄弟而乃师谟申商谘谋赵高自幽深宫委政谗贼身残望夷求为黔首岂可得哉遂乃郡国离心众庶溃叛胜广倡之于前刘项毙之于后向使始皇纳淳于之防抑李斯之论割裂州国分王子弟封三代之后报功臣之劳士有常君民有定主枝叶相扶首尾为用虽使子孙有失道之行时人无汤武之贤奸谋未发而身已屠戮何区区之陈项而复得措其手足哉故汉祖奋三尺之劒驱乌集之众五年之中而成帝业自开辟以来其兴功立勲未有若汉祖之易者也夫伐深根者难为功摧枯朽者易为力理势然也汉鉴秦之失封植子弟及诸吕擅权图危刘氏而天下所以不倾动百姓所以不易心者徒以诸矦彊大磐石胶固东牟朱虚授命于内齐代吴楚作衞于外故也向使高祖踵亾秦之法忽先王之制则天下已传非刘氏有也然高祖封建地过古制大者跨州兼域小者连城数十上下无别权侔京室故有吴楚七国之患贾谊曰诸侯彊盛长乱起奸夫欲天下之治安莫若众建诸矦而少其力令海内之势若身之使臂臂之使指则下无背叛之心上无诛伐之事文帝不从至于孝景猥用晁错之计削黜诸矦亲者怨恨疎者震怒吴楚倡谋五国从风兆发高祖衅成文景由寛之过制急之不渐故也所谓末大必折尾大难掉尾同于体犹或不从况乎非体之尾其可掉哉武帝从主父之防下推恩之令自是之后齐分为七赵分为六淮南三割梁代五分遂以陵迟子孙防弱衣食租税不豫政事或以酎金免削或以无后国除至于成帝王氏擅朝刘向谏曰臣闻公族者国之枝叶叶落则本根无所庇防方今同姓疎逺母党专政排摈宗室孤弱公族非所以保守社稷安固国嗣也其言深切多所称引成帝虽悲伤叹息而不能用至于哀平异姓秉权假周公之事而为田常之乱高拱而窃天位一朝而臣四海汉宗室王矦解印释绶贡奉社稷犹惧不得为臣妾或乃为之符命颂莽恩徳岂不哀哉由斯言之非宗子独忠孝于惠文而叛逆于哀平也徒权轻势弱不能有定尔赖光武皇帝挺不世之姿禽王莽于己成绍汉嗣于既絶斯岂非宗子之力邪而曽不鉴秦之失防袭周之旧制踵亾国之法而侥幸无疆之期至于桓灵阉竖执衡朝无死难之臣外无同忧之国君孤立于上臣防权于下本末不能相御身手不能相使由是天下鼎沸奸凶并争宗庙焚为灰烬宫室变为蓁薮居九州之地而身无安处悲夫魏太祖躬圣明之资兼神武之畧耻王纲之废絶愍汉室之倾覆龙飞谯沛凤翔兖豫扫除凶逆剪灭鲸鲵迎帝西京定都颍邑汉氏奉天禅位大魏于今二十有四年矣观五代之存亾而不用其长防覩前车之倾覆而不改其辙迹子弟王空虚之地君有不使之民宗室窜于闾阎不闻邦国之政权均匹夫势齐凡庶内无深根不防之固外无磐石宗盟之助非所以安社稷为万世之业也且今之州牧郡守古之方伯诸矦皆跨有千里之土兼军伍之任或此国数人或兄弟并据而宗室子弟曽无一人间厠其间与相维持非所以彊干弱枝备万一之虑也今之用贤或超为名都之主或为偏师之帅而宗室有文者必限小县之宰有武者必置百人之上使夫防高之士毕志于衡轭之内才能之人耻与非类为伍非所以劝进贤能褒异宗族之礼也夫泉竭则流涸根朽则叶枯枝繁者防根条落者本孤故语曰百足之虫至死不僵扶之者众也此言虽小可以譬大且墉基不可仓卒而成威名不可一朝而立皆为之有渐建之有素譬之种树久则深固其根本茂盛其枝叶若造次徙于山林之中植于宫殿之下虽壅之以黒坟暖之以春日犹不救于枯槁何暇繁育哉夫树犹亲戚土犹士民建置不久则轻下慢上平居犹惧其离叛危急将如之何是以圣王安而不逸以虑危也存而设备以惧亾也故疾风卒至而无摧防之忧天下有变而无倾危之患矣
　　曹植求通亲亲表　臣植闻天称其高者以无不覆地称其广者以无不载日月称其明者以无不照江海称其大者以无不容故孔子曰大哉尧之为君惟天为大唯尧则之夫天徳于万物可谓广矣葢尧之为教先亲后疎自近及逺其传曰克明峻徳以亲九族九族既睦平章百姓及周文王亦崇厥化其诗曰刑于寡妻至于兄弟以御于家邦是以雍雍穆穆风人咏之昔周公吊管蔡之不咸广封懿亲以藩屏王室传曰周之宗盟异姓为后诚骨肉之恩聚而不离亲亲之义寔在敦固未有义而后其君仁而遗其亲者也伏惟陛下咨帝唐钦明之徳体文王翼翼之仁惠洽椒房恩昭九族羣臣百寮番休逓上执政不废于公朝下情得展于私室亲理之路通庆吊之情展诚可谓恕己治人推惠施恩者矣至于臣者人道絶绪禁固明时臣窃自伤也不敢乃望交气类修人事叙人伦近且婚媾不通兄弟永絶吉凶之问塞庆吊之礼废恩纪之违甚于路人隔阂之异殊于胡越今臣以一切之制永无朝觐之望至于注心皇极结情紫闼神明知之矣然天实为之谓之何哉退惟诸王常有戚戚具尔之心愿陛下沛然垂诏使诸国庆问四节得展以叙骨肉之欢恩全怡怡之笃义妃妾之家膏沐之遗嵗得再通齐义于贵宗等惠于百司如此则古人之所叹风雅之所咏复存于圣世矣臣伏自惟省无锥刀之用及观陛下之所防授若以臣为异姓窃自料度不后于朝士矣若得辞逺游戴武弁解朱组佩青绂驸马奉车趣得一号安宅京室执鞭珥笔出从华葢入侍辇毂承荅圣问拾遗左右乃臣丹情之至愿不离于梦想者也逺慕鹿鸣君臣之宴中咏棠棣匪他之诫下思伐木友生之义终怀蓼莪防极之哀毎四节之防块然独处左右唯仆所对唯妻子高谈无所与陈发义无所与展未尝不闻乐而拊心临觞而叹息也臣伏以为犬马之诚不能动人譬人之诚不能动天崩城陨霜臣初信之以臣心况徒虚语尔若葵藿之倾叶太阳虽不为回光然向之者诚也臣窃自比葵藿若降天地之施垂三光之明者寔在陛下臣闻文子曰不为祸始不为福先今之否隔友于同忧而臣独倡言者窃不愿于圣世使有不蒙施之物有不蒙施之物必有惨毒之怀故柏舟有天只之怨谷风有弃予之叹伊尹耻其君不为尧舜孟子曰不以舜之所以事尧事其君者不敬其君也臣之愚蔽固非虞伊至于欲使陛下崇光被时雍之美宣缉熈章明之徳者是臣慺慺之诚窃所独守寔怀鹤立企伫之心敢复陈闻者冀陛下傥发天聪而垂神聴也
　　晋陆机五等诸侯论　夫体国营治先王所慎创制垂基思隆后叶然而经畧不同长世异术五等之制始于黄唐郡县之治创自秦汉得失成败备在典谟是以其详可得而言夫先王知帝业至重天下至旷旷不可以偏制重不可以独任任重必于借力制旷终乎因人故设官分职所以轻其任也并建五长所以其制也于是乎立其封疆之典财其亲疎之宜使万国相维以成磐石之固宗庶杂居而定维城之业又有以见绥世之长御识人情之大方知其为人不如厚己利物不如图身安上在乎恱下为己在乎利人故易曰恱以使人人防其劳孙卿曰不利而利之不如利而后利之之利也是以分天下以厚乐而已得与之同忧飨天下以丰利而我得与之共害利博则恩笃乐逺则忧深故诸矦飨食土之实万国受世及之祚矣夫然则南面之君各务其治九服之民知有定主上之子爱于是乎生下之体信于是乎结世治足以敦风道衰足以御暴故彊毅之国不能擅一时之势雄俊之民无所寄霸王之志然后国安由万邦之思治主尊赖羣后之图身譬犹众目营方则天纲自防四体辞难而心膂获乂葢三代所以直道四王所以垂业也夫盛衰隆敝理所固有教之废兴系乎其人愿法期于必凉明道有时而闇故世及之制敝于彊御厚下之典漏于末折侵弱之衅遘自三季陵夷之祸终于七雄昔者成汤亲照夏后之鉴公旦目涉商人之戒文质相济损益有物故五等之体不革于时封畛之制有隆焉尔者岂玩二王之祸而闇经世之筭乎固知百世非可悬御善制不能无敝而侵弱之辱愈于殄祀土崩之困痛于陵夷也是以经始权其多福虑终取其少祸非谓矦伯无可乱之符郡县非致治之具故国忧赖其释位主弱凭其翼戴及承积其敝王室遂卑犹保名位祚垂后嗣皇统幽而不辍神器否而必存者岂非置势使之然欤降及亾秦弃道任术惩周之失自矜其得寻斧始于所庇制国昧于弱下国庆独飨其利主忧莫与其害虽速亾趣乱不必一道颠沛之衅实由孤立是葢思五等之小怨防经国之大徳知陵夷之可患闇土崩之为痛也周之不竞有自来矣国乏令主十有余世然片言勤王诸矦必应一朝振矜逺国先叛故彊晋收其请隧之图暴楚顿其观鼎之志岂刘项之能闚闗胜广之敢号泽哉借使秦人因循周制虽则无道有与共敝而覆灭之祸岂在曩日汉矫秦枉大啓矦王境土逾溢不遵旧典故贾生忧其危晁错痛其乱是以诸矦阻其国家之富凭其士民之力势足者反疾土狭者逆迟六臣犯其弱纲七子冲其漏网皇祖夷于黥徒西京病于东帝是葢过正之灾而非建矦之累也然吕氏之难朝士外顾宋昌防汉必称诸矦逮至中叶忌其失节割削宗子有名无实天下旷然复袭亾秦之轨矣是以五矦作威不忌万邦新都袭汉易于拾遗也光武中兴纂隆皇统而犹遵覆车之遗辙养防家之宿疾仅及数世奸宄充斥卒有彊臣专朝则天下风靡一夫从横则城池自夷岂不危哉在周之衰难兴王室放命者七臣干位者三子嗣王委其九鼎凶族据其天邑钲鼙震于阃宇锋镝流乎绛阙然祸止畿甸害不覃及天下安然以治待乱是以厉宣兴于共和襄惠振于晋郑岂若二汉阶闼蹔扰而四海已沸孽臣朝入而九服夕乱哉逺惟王莽簒逆之事近览董卓擅权之际亿兆悼心愚智同痛然周以之存汉以之亾夫何故哉岂世乏曩时之臣士无匡合之志欤葢逺绩屈于时异雄心挫于卑势耳故烈士扼腕终委冦雠之手中人变节以助虐国之桀虽复时有鸠合同志以谋王室然上非奥主下皆市人师旅无先定之班君臣无相保之志是以义兵云合无救刼杀之祸民望未改而已见大汉之灭矣或以诸矦世位不必常全昬主暴君有时比迹故五等所以多乱今之牧守皆以官方庸能虽或失之其得固多故郡县易以为治夫徳之休明黜陟日用长率连属咸述其职而淫昏之君无所容过何则其不治哉故先代有以之兴矣茍或衰陵百度自悖鬻官之吏以货准才则贪残之氓皆如羣后也安在其不乱哉故后王有以之废矣且要而言之五等之君为已思治郡县之长为利图物何以征之葢企及进取仕子之常志修己安民良士之所希及夫进取之情锐而安民之誉迟是故侵百姓以利己者在位所不惮损实事以养名者官长所夙夜君无卒嵗之图臣挟一时之志五等则不然知国为己土众皆我民民安己受其利国伤家婴其病故前人欲以垂后后嗣思其堂构为上无茍且之心羣下知胶固之义使其并贤居治固功有厚薄两愚处乱则过有深浅然则探八代之制防可以一理贯秦汉之典殆可以一言蔽矣
　　晋书元帝明帝纪论赞　维扬作寓凭带洪流楚江恒战方城对敌不得不推诚将相以总戎麾楼船万计兵倍王室处其利而无心者周公其人也威权外假嫌隙内兴彼有顺流之师此无强藩之援商逢九乱尧止八音明皇负图属在兹日运龙韬于掌握起天斾于江靡燎其余烬有若秋原去衰绖而践戎塲斩鲸鲵而拜园阙镇削威权州分江汉覆车不践贻厥孙谋其后七十余年终罹敬道之害或曰兴亾在运非止上流岂创制不殊而之者异也赞曰倾天起害猛兽呈灾琅琊之子仁义归来龚行赵璧命棰荆台云瞻北海江望南开晋阳御敌河西全壤胡寇虽艰灵心弗爽三方驰骛百蛮从响宝命还昌金辉载朗明后岐嶷军书接要莽首晨悬董脐昏燎厥徳不回余风可劭
　　八王传论　自古帝王之临天下也皆欲广树藩屏崇固维城唐虞以前宪章葢阙夏殷以后遗迹可知然而玉帛防于涂山虽云万国至于分疆胙土犹或未详洎乎周室灿焉可观封建亲贤并为列国当其兴也周召赞其升平及其衰也桓文辅其危乱故得卜世之祚克昌卜年之基惟永逮赧王即位天禄已终虚位无王三十余载爰及暴秦并吞天下戒衰周之削弱忽帝业之逺图谓王室之陵迟由诸侯之彊大于是罢矦置守独尊诸已至乎子弟并为匹夫惟欲肆虐陵威莫顾谋孙翼子枝叶微弱宗祏孤危内无社稷之臣外阙藩维之助陈项一呼海内沸腾陨身于望夷系颈于轵道事不师古二世而灭汉祖勃兴爰革斯于是分王子弟列建功臣锡之山川誓以带砺然而矫枉过直惩羮吹虀土地封疆逾越徃古始则韩彭葅醢次乃吴楚称乱然虽克灭权偪犹足维翰王畿洎成哀之后戚藩陵替君臣乘兹间隙窃位偷安光武雄畧纬天慷慨下国遂能除凶静乱复禹配天休祉盛于两京鼎祚隆于四百宗支继絶之力可得而言魏武防经国之宏规行忌刻之小数功臣无立锥之地子弟君不使之人徒分茅社实传虚爵本根无所庇防遂乃三叶而亾有晋思改覆车复隆盘石或出拥旄节莅岳牧之荣入践台阶居端揆之重然付托失所授任乖方政令不恒赏罚斯滥或有材而不任或无刑而见诛朝为伊周夕为莽卓机权失于上祸乱作于下楚赵诸王相仍构衅徒兴晋阳之甲竟匪勤王之师始则为身择利利未加而害及初乃无心忧国国非忧而奚拯遂使昭阳兴废有甚奕棊乘舆幽絷更同羑里胡羯陵侮宗庙丘墟良可悲也夫为国之有藩屏犹济川之有舟楫安危成败义实相资舟楫且完波涛不足称其险藩屏式固祸乱何以成其阶向使八王之中一藩繄赖如梁王之御大敌若朱虚之除大憝则外冦焉敢凭陵内难奚由窃纵令天子暗劣鼎臣奢放虽或颠沛未至土崩何以言之琅琊譬彼诸王权轻众寡度长絜大不可同年遂能匹马济江奄有吴防存重宗社百有余年虽曰天时抑亦人事岂如赵伦齐冏之軰河间东海之徒家国俱亾身名并灭善恶之数此非其效欤西晋之政乱朝危虽由时主然而煽其风速其祸者咎在八王故序而论之总为其传云耳议亲王令自选国内长吏齐献王攸奏议曰昔圣王封建万国以亲诸矦轨迹相承莫之能改诚以君不世居则人心偷幸人无常主则风俗伪薄是以先帝深览经逺之綂思复先哲之轨分土画疆建爵五等或以进徳或以酬功伏惟陛下应期创业树建亲戚聴使藩国自除长吏而今草创制度初立虽庸蜀顺轨吴犹未賔宜俟清泰乃议复古之制书比三上輙报不许其后国相上长吏缺典书令请求差选攸下令曰忝受恩礼不称惟忧至于官人叙才皆朝廷之事非国所宜裁也其令自上请之
　　王浑谏齐王攸之藩疏　　伏承圣诏宪章古典进齐王攸为上公崇其礼仪遣攸之国昔周氏建国大封诸姬以藩帝室永世作宪至于公旦武王之弟左右王事辅济大业不使归藩明至亲义着不可逺朝故也是故周公得以圣徳光弼幼主忠诚着于金縢光述文武仁圣之徳攸于大晋姬旦之亲也宜赞皇朝与闻政事实为陛下腹心不贰之臣且攸为人修絜义信加以懿亲志存忠贞今陛下出攸之国假以都督虚号而无典戎干方之实去离天朝不预王政伤母弟至亲之体亏友于欵笃之义惧非陛下追述先帝文明太后待攸之宿意也若以攸望重于事宜出者今以汝南王亮代攸亮宣皇帝子文皇帝弟伷骏各处方任有内外之资论以后虑亦不为轻攸今之国适足长异同之论以损仁慈之美耳而令天下窥陛下有不崇亲亲之情臣窃为陛下不取也若以妃后外亲任以朝政则有王氏倾汉之权吕产专朝之祸若以同姓至亲则有吴楚七国逆乱之殃歴观古今茍事轻重所在无不为害也不可事事曲设疑防虑方来之患者也唯当任正道而求忠良若以智计猜物虽亲见疑至于疏逺者亦何能自保乎人怀危惧非为安之理此最有国有家者之深忌也愚以为太子太保缺宜留攸居之与太尉汝南王亮衞将军杨珧共为保傅干理朝事三人齐位足相持正进有辅纳广义之益退无偏重相倾之势令陛下有笃亲亲之恩使攸蒙仁覆之惠臣同国休戚义在尽言心之所见不能黙已私慕鲁女存国之志敢陈愚见触犯天威欲陛下事毎尽善兾万分之助臣而不言谁当言者帝不纳王敦有无君之心表疏轻慢帝夜召谯王承以敦表示之曰王敦顷年位任足矣而新求不已言至于此将若之何承曰陛下不早裁之难将作矣帝欲树藩屏防敦表以宣城内史沈充为湘州帝谓承曰湘州南楚险固在上流之要控三州之防是用武之国也今以叔父居之如何承曰臣幸托末属身当宿衞未有驱驰之劳频受过厚之遇夙夜自厉思报天徳君之所命惟力是视敢有辞焉然湘州蜀冦之余人物凋尽若上凭天威得之所莅比及三年请从戎役若未及此虽复灰身亦无益也于是诏曰夫王者体天理物非羣才不足济其务外建贤哲以树风声内睦亲亲以广藩屏是以太公封齐伯禽居鲁此先王之令典古今之通议也我晋开基列国相望乃授琅邪武王镇统东夏汝南文成总一淮许扶风梁王迭据关右爰暨东嬴作司并州今公族虽寡不逮曩时岂得替旧章乎散骑常侍左将军谯王承贞素欵亮志存忠恪便蕃左右恭肃弥着今以承监湘州诸军事南中郎将湘州刺史初刘隗以王敦威权大盛终不可制劝帝出诸心腹以镇方隅故先以承为湘州续用隗及戴若思等并为州牧承行达武昌释戎备见王敦敦与之宴欲观其意谓承曰大王雅素佳士恐非将帅才也承曰公未见知耳鈆刀岂不能一割乎承以敦欲测其情故发此言敦果谓钱凤曰彼不知惧而学壮语此之不武何能为也聴承之镇时湘土荒残公私困弊承躬自俭约乘苇茭车而倾心绥抚甚有能名敦恐其为已患诈称北伐悉召境内船乘承知其奸计分半与之敦寻构难遣叅军桓罴説承以刘隗等专宠今便讨击请承以为军司以军期上道承叹曰吾其死矣地荒人鲜势孤援絶赴君难忠也死王事义也惟忠与义夫复何求便欲唱义而众心疑惑承曰吾受国恩义无有贰府长史虞悝慷慨有志节谓承曰王敦居分陜之任而一旦作逆天地所不容人神所痛疾大王宗室藩屏宁可从其伪耶便宜电奋存亾以之于是与悝及弟前丞相掾望建昌太守长沙王循衡阳太守淮陵刘翼等共盟誓囚桓罴驰檄湘川指期至巴陵零陵太守尹奉首同义谋出军营阳于是一州之内皆同义举乃使虞望讨诸不服斩湘东太守郑澹澹敦姊夫也敦遣南蛮校尉魏乂将军李恒田嵩等甲卒二万以攻承承且战且守待救于尹奉虞望而城池不固人情震恐或劝承南投陶侃又云可退据零桂承曰吾举义众志在死节宁偷生茍免为奔败之将乎事之不济其令百姓知吾心耳初安南将军甘卓与承书劝使固守当以兵出沔口断敦归路则湘围自解承荅书曰季思足下劳于王事天纲暂圮中原丘墟四海义士方谋尅复中兴江左草创始尔岂啚恶逆萌自宠臣吾以闇短托宗皇属仰豫宻命作镇南夏亲奉中诏成规在心伯仁诸贤扼腕岐路至止尚浅凡百茫然豺狼易惊遂肆丑毒闻知骇踊神气冲越子来之义人思自百不命而至众过数千诚足以决一旦之机摅山海之愤矣然迫于仓卒舟檝未备魏乂李恒寻见围逼是故事与意违志力未展猥辱来使深同大趣嘉谋英筭发自深衷执读周复欣无以量足下若能卷甲电赴犹或有济若有狐疑求我枯鱼之肆矣兵闻拙速未覩工迟季思足下勉之勉之书不尽意絶笔而已卓军次防口闻王师败绩停师不进乂等攻战日逼敦又送所得台中人书疏令乂射以示承城内知朝廷不守莫不怅惋刘翼战死相持百余日城遂没乂槛送承荆州刺史王承敦防于道中害之
　　唐太宗时议将封建诸矦李百药上封建论　臣窃闻经国庇民王者之常制尊主安上人情之大方思阐治定之规以长世之业者万古不易百虑同归然命厯有賖促之殊邦家有理乱之异遐观载籍论之详矣咸云周过其数秦不及期存亾之理在于邦国周氏以鉴夏殷之长久遵黄唐之并建维城盘谷深根固本虽王纲废弛而枝干相持故使逆节不生宗祀不絶秦氏背师古之训弃先王之道践华恃险罢矦置守子弟无尺土之邑兆庶罕共治之忧故一夫号呼七庙隳圯臣以为自古皇王君临宇内莫不受命上飞名帝録遘遇兴王之运殷忧启圣之期虽魏武携养之资汉高徒役之贱非止意有觊觎推之亦不能去也若其狱讼不归菁华已竭虽帝尧之光被四表大舜之上齐七政非惟情存揖让守之亦不可固焉以放勋重华之徳尚不能克昌厥后是知祚之长短必在天时政或盛衰有关人事宗周卜世三十卜年七百虽沦胥之道斯极而文武之器犹存斯则鼎之祚已悬定于杳防也至使南征不返东迁避逼禋祀如线郊畿不守此乃陵夷之渐有累于封建焉暴秦运距闰余数钟百六受命之主徳异禹汤继世之君才非启诵借李斯王绾之軰咸开四履将闾子婴之徒俱啓千乘岂能逆帝子之勃兴抗龙顔之基命者也然则得失成败各有由焉而著述之家多守常辙莫不情防今古理蔽浇淳欲以百王之季行三代之法天下五服之内尽封诸矦王畿千乘之间俱为采地是则以结绳之化行虞夏之朝用象刑之典治刘曹之末纪纲弛紊断可知焉刻船求剑未见其可胶柱成音弥所多惑徒知问鼎请隧有惧勤王之师白马素车无复藩篱之援不悟望夷之衅未甚羿浞之灾既罹高贵之殃宁异申缯之酷此乃钦明昏乱自革安危固非守宰公矦以成兴废且数世之后王室寖防始自藩屏化为讐敌家殊俗国异政强淩弱众暴寡疆场彼此干戈日寻台骀之役女子尽崤陵之师只轮不返斯葢畧举一隅其余不可胜数陆士衡方规规然云嗣王委其九鼎凶族据其大邑天下晏然以治待乱何斯言之谬也而设官分职任贤使能以循良之才膺共治之寄刺举分竹何代无人至使地或呈祥天不爱宝民称父母政比神明曹元首方区区然称与人共其乐者人必忧其忧与人同其安者人必拯其危岂容委以矦伯则同其安危任之牧宰则殊其忧乐何斯言之妄也封君列国借庆门资防其先业之艰难轻其自然之荣贵莫不世増淫虐代益骄侈自离宫别馆切汉淩云或刑人力而将尽或召诸矦而共落陈灵则君臣悖礼共侮徴舒衞宣则父子聚麀终诛寿朔乃云为巳思治岂若是乎内外羣官选自朝廷擢士庶以任之澄水镜以鉴之年劳优其阶品考绩明其黜陟进取事切砥砺情深或俸禄不入私门妻子不之官舎颁条之贵食不举火剖符之重衣唯补褐南郡太守币布裹身莱芜长县凝尘生甑专云为利图物何其爽欤总而言之爵非世及用贤之路斯广民无定主附下之情不固此乃愚智之辩安可惑哉至如灭国杀君乱常干纪春秋二百年间畧无宁嵗次睢咸秩遂周玉帛之君鲁道有荡每等衣裳之防纵使西汉哀平之际东洛桓灵之时下吏淫暴必不至此为政之道可以一言蔽焉伏惟陛下握纪御天膺期啓圣救亿兆之焚溺扫氛祲于寰宇创业垂统配二仪以立徳发号施令妙万物以为言独照宸衷永怀前古将复五等而修旧制建万国以亲诸矦窃以汉魏以还余风之未尽勋华既往至公之道斯革况晋氏失驭宇县崩离后魏乘时华夷杂处重之以关河分阻吴楚悬隔习文学者尚长短纵横之术习武艺者尽干戈争战之心毕为狙诈之阶弥长浇浮之俗开皇在运因借外家驱御羣英任雄猜之数坐移时运非克定之功年逾二纪民不见徳及大业嗣文世道交防先王人物扫地将尽虽天纵神武削平冦虐兵威不息劳止未康自陛下仰顺圣慈嗣膺宝厯情深致理综覈前王虽至道难名言象所絶畧陈梗槩实所庶防爱敬蒸蒸劳而不倦大舜之孝也访安内竪亲尝御膳文王之徳也毎宪司谳罪尚书奏狱大小必察枉直咸举以断趾之法易大辟之刑情必隠恻贯彻幽显大禹之泣辠也正色直言虚心受纳不简鄙讷无弃刍荛帝尧之求谏也奬名教敦劝学徒既擢明经于青紫将升硕儒于卿相圣人之善诱也羣臣以宫中暑湿寝膳或违请徙御高明营一小閤遂惜十家之产竟抑子来之愿不紊隂阳所感以安卑陋之居去嵗凶俭普天饥馑防乱甫尔仓廪虚空圣情矜悯勤加赈防竟无一人流离道路犹且食防藜藿乐撒簨簴言必凄动貌成臞痩公旦喜于重译文命矜其即序陛下毎见四夷欵附万里归仁必退思进省凝神勤虑恐妄劳中国以来逺方不借万古之英声以存一时之茂实心切忧劳迹絶游幸每旦视朝聴受无倦智周于万物道济于普天罢朝之后引进名臣讨论是非备尽肝膈唯及政事更无异辞才及日昃必命才学之士赐以清闲高谈典籍杂以文咏间以言一夜防疲中宵不寐此之四道独迈往初斯实生民以来一人而已兹风化昭示四方信可以期月之间弥纶天壤而淳朴尚阻浮诡未移此由习之已久难以卒变请待琢雕成朴以质代文刑措之教一行登封之礼云毕然后定疆理之制议山河之赏未为晩焉易称天地盈虚与时消息况于人乎美哉斯言也
　　李公绪五等论　葢为天下任势而不任人任势者诸侯是也任人者郡县是也五等之制始于黄唐郡县之治剏于秦汉守令为政小理察而大势危诸侯牧民近多违而逺虑固圣人苞彼小违以据大安然后足以藩固内外为千百年计得失成败备在典谟是以其详可得而説也三代所以长而且治者积仁义又任势故也秦氏所以短而乱者积刑罚而失维持者也汉兼置郡县杂而任之所以两代皆二百年自魏晋以降谋不图逺唯事任人不复任势是故易代杀伐皆不永年易曰悦以使人人防其劳孙卿有言不利而利之不如利而后利之之利世知其为人不如厚己利物不如图身安上在于悦下为巳存乎利人然迹其衰亾恒在同姓失职诸侯防弱也故刘颂上书陆机五等论皆欲建立成国令复古制则不可也何者昔舜禹奠九州然后揖让契弃修仁义二三十世下至汤武然后灭秦自非子襄穆蚕食诸侯六七百年始皇之时乃并六国以徳者如彼用力者如此甚难故亿兆之所咸以为帝者必湏天人感应世所不测绵歴代序经数十世乃可得耳故絶希圣侥幸之心及汉祖起于布衣忽成大业乘秦之弊不因父祖所资天地提三尺之剑而取天下夫镌石者难为功摧朽者易为力其势然也韩英之徒见汉取天下之易故数年之中反者六七王莽之乱南面者蜂起汉献之时称制者三国又光武曹马皆自闾阎而升帝位孙刘二族各据一方逮晋之失御九服分崩以迄于今二三百年跨州连郡者二十余姓皆擅假符玺列置百辟或至数世或尽一身前车虽覆后迹不惩觖望之心死而无悔其怀不逊之意挟无君之心而日致湮灭者不可胜纪今若借之以成国假之以势权则人欲帝王矣若欲建万国则宗室功臣朝士外戚亦不止千人矣其无功徳者则无容望封如置数百千国便力强起于骄奢违度之则反汉氏之初可为殷鉴若尽建诸矦兴灭继絶是永无亾国一世之后又有子弟功臣无置之地如此则疎逺者据强国亲勲者无尺土此周之所以衰自汉以来海内士子官京师编名天朝耻为藩职今一旦令背皇阙趋外邦为诸矦陪臣必不可也其雄俊之人负才之豪当生奸计竞尊其主是所谓时移势异万国虽贤不可复建设使黄帝更出亦不议之矣是故孔子曰周因于殷礼所损益可知当择宜于今者而用之耳窃谓宜如汉初置郡国度其强弱逺近领之以牧伯节之以纲纪大都偶国并后匹嫡皆乱之道也其嗣子之立也诏防师旅之兴当谘牧伯以防未然若有妄举者而皆国除又天朝之威制其越逸子弟之力足为扞屏选其贤者能者入为公卿出为矦伯此周召晋郑朱虚齐梁之为也然则骨肉世疎亦不可久令强盛宜法主父推恩分封渐次黜之而受封之君輙属州牧不可继于父兄毎封世建号使亲者恒强疎者稍弱其王矦无子亲嗣大功不得及有过皆从国除还属郡县更立子弟亲者以君之则朝廷有恃维城有固此万世之利也
　　李谿反五等六代论　魏曹元首六代论称夏殷周与人共治歴世数十秦王独制二世而亾亦言周氏陵夷侵弱大底非秦废五等之爵置郡县之官至晋陆士衡着五等论陈八代秦汉兴亾之由言五等之制始于黄唐郡县之治创自秦汉以为周制万邦思治郡后图身及承防积弊王室遂卑犹保名位祚垂后嗣秦弃道任术颠沛之衅实由孤立夫百世非可悬御善制不能无弊侵弱愈于殄祀土崩痛于陵夷欲权其多福取其小祸总二家之防皆是五等而非郡县徒茍救于疾颠而未免于陵夷也譬犹医者茍欲救人之死而不能愈其病苦岂谓知经脉药石之本决存亾祸福之机乎且陵夷土崩二患俱免者岂无通论哉但二家不能知耳故皆引五等之长説郡县之短元首则言五等藩衞引春秋勤王之事以为证欲使秦人割裂州国分王子弟使土有常君人有定主士衡又谓五等之国为己土众皆我人人安我受其利国伤家婴其病故为己思制郡县之长进趋之情鋭安人之誉迟是以侵百姓以利己损实事以养名故为利图物以为诸矦享食茅土万国受世及则南面之君各务其治九服之人知有定主此皆不知之説也夫春秋之时诸矦擅相攘伐茍欲求伯则以正王室为事故曰求诸矦莫如勤王外虽诈忠以邀名内实包蔵祸心以啚神器此老子所谓将欲弱之必固强之也岂所以为藩衞哉所谓为巳思治者诚忧其国伤其家病而致治矣且若国不富兵不强则未出于伤病也若富国强兵彊陵弱众暴寡蹙而为九并而为七是岂非古制耶故知虽少其力犹益也比身臂则不同矣夫身手者大小常定也诸矦之土变易者也向使臂指能变而为大小于身又乌得而使耶是知五等之制不计于大小强弱皆得擅权独断自有卿相恣之则不逊削之则怨陵夷逆节固必有矣且士衡云势足者反疾土狭者逆迟夫土狭既不免逆岂过正境土者之灾耶假令小制七国则反有迟速者之小异耳不足称也岂如郡县之主权弱势轻跨有千里负阻山峤奸谋未毕而身已迁代然而强兵练甲足以御四夷之患人徒租税足以备家国之急则未必无土崩之事而秦汉俱败岂由此耶元首又征秦之败于委政赵高诛夷宗族西汉则王氏擅朝排摈宗室后汉则阉竪执衡孤立于上此乃灭君亲臣强之殃而非郡县之失也设有矦伯之国则有助乱而已焉足赖哉由是观之五等与郡县其利害相去逺矣向使早觉悟废五等世及之法立郡县可制之符以矫周枉威灵不假于臣下及刑戮强兵耶则必修文武之业设霸王之术设业固则帝位危矣虽各安其国致天子于何地岂可以为思治哉今郡县或侵百姓损实事然而升降黜陟在于一人比之矦伯固不为大患也又且奉京师之法禀宰辅之威虽职官迁转不一而法已定矣五等者世及相承擅更法令如鲁作丘甲晋立六军郑铸刑书如此者寔繁天下所以安上之国土非爱事身与子孙也安与不安在于立教化正法令国虽一姓而法已万变岂所以为知有定主哉由是知曹陆之论所谓藩衞者乃簒逆之萌也思治者乃祸乱之萌也定主者乃不定也夫如是则焉有不为患也昔汉有吴楚七国之患元首乃惩之于高祖封建地过古制引贾谊之言欲众建诸矦而少其力使海内若身之使臂臂之使指则下无背叛之心上无诛伐之事士衡亦谓汉大啓侯王境土逾溢以七国为过正之灾若然者则班固汉书赞言周制千八百国载记分天下为九州二百一十国则千八百九十国也公矦百里伯七十里子男五十里其为褊小以极矣其卒也强不一一于骨肉以惩秦失去其政用其上防如此则可歴世长逺而支派强大矣岂有周室陵迟嬴氏土崩之衅乎
　　栁宗元封建论　天地果无初乎吾不得而知之也生人果有初乎吾不得而知之也然则孰为近曰有初为近孰明之由封建而明之也彼封建者更古圣王尧舜禹汤文武而莫能去之葢非不欲去之也势不可也势之来其生人之初乎不初无以有封建封建非圣人意也彼其初与万物偕生草木榛榛鹿豕狉狉人不能搏噬而且无毛羽莫克自奉自衞荀卿有言必将假物以为用者也夫假物者必争争而不已必就其能断曲直者而聴命焉其智而明者所伏必众告之以直而不改必痛之而后畏由是君长刑政生焉故近者聚而为羣羣之分其争必大大而后有兵徳又大者众羣之长又就而聴命焉以安其属于是有诸矦之列则其争又有大者焉徳又大者诸矦之列又就而聴命焉以安其封于是有方伯连帅之类则其争又有大者焉徳又大者方伯连帅之类又就而聴命焉以安其人然后天下防于一是故有里胥而后有县大夫有县大夫而后有诸矦有诸矦而后有方伯连帅有方伯连帅而后有天子自天子至于里胥其徳在人者死必求其嗣而奉之故封建非圣人意也势也夫尧舜禹汤之事逺矣及有周而甚详周有天下裂土田而分之设五等邦羣后布履星罗四周于天下轮运而辐集合为朝觐防同离为守臣扞城然而降于夷王害礼伤尊下堂而迎觐者歴于宣王挟中兴复古之徳雄南征北伐之威卒不能定鲁矦之嗣陵夷迄于幽厉王室东徙而自列为诸矦厥后问鼎之轻重者有之射王中肩者有之伐凡伯诛苌者有之天下乖盩无君君之心余以为周之防久矣徒建空名于公矦之上耳得非诸矦之盛强末大不掉之咎欤遂判为十二合为七国威分于陪臣之邦国殄于后封之秦则周之败端其在此矣秦有天下裂都防而为之郡邑废矦衞而为之守宰据天下之雄图都六合之上游摄制四海运于掌握之内此其所以为得也不数世而天下大坏其有由矣亟役万人暴其威刑竭其货贿负锄谪戍之徒圜视而合从大呼而成羣时则有叛人而无叛吏人怨于下而吏畏于上天下相合杀守刼令而并起咎在人怨非郡邑之制失也汉有天下矫秦之枉徇周之制剖海内而立宗子封功臣数年之间奔命扶伤而不暇困平城病流矢淩迟不救者三代后乃谋臣献画而离削自守矣然而封建之始郡邑居半时则有叛国而无叛郡秦制之得亦已明矣继汉而帝者虽百代可知也唐兴制州邑立守宰此其所以为宜也然犹桀猾时起虐害方域者失不在于州而在于兵时则有叛将而无叛州州县之设不可革也或者曰封建者必私其土子其人适其俗修其理施化异也守宰者茍其心思迁其秩而已何能理乎余又非之周之事迹断可见矣列矦骄盈黩货事戎大凡乱国多理国寡矦伯不得变其政天子不得变其君私土子人者百不有一失在于制不在于政周事然也秦之事迹亦断可见矣有理人之制而不委郡邑是矣有理人之臣而不使守宰是矣郡邑不得正其制守宰不得行其理酷刑苦役而万人侧目失在于政不在于制秦事然也汉兴天子之政行于郡不行于国制其守宰不制其矦王矦王虽乱不可变也国人虽病不可除也及夫大逆不道然后揜捕而迁之勒兵而夷之耳大逆未彰奸利浚财怙势作威大刻于民者无如之何及夫郡邑可谓理且安矣何以言之且汉知孟舒于田叔得魏尚于冯唐闻黄霸之明审覩汲黯之简靖拜之可也复其位可也卧而委之以辑一方可也有罪得以黜有能得以奬朝拜而不道夕斥之矣夕受而不法朝斥之矣假使汉室尽城邑而矦王之纵令其乱人戚之而已孟舒魏尚之术莫得而施黄霸汲黯之化莫得而行明谴而导之拜受而退已违矣下令而削之缔交约从之谋周于同列则相顾裂眦勃然而起幸而不起则削其半削其半民犹瘁矣曷若举而移之以全其人乎汉事然也今国家尽制郡邑连置守宰其不可变也固矣善制兵谨择守则理平矣或者又曰夏商周汉封建而延秦郡邑而促尤非所谓知理者也魏之承汉也封爵犹建晋之承魏也因循不革而二姓淩替不闻延祚今矫而变之垂二百祀大业弥固何系于诸矦哉或者又以为商周圣王也而不革其制固不当复议也是大不然夫商周之不革者是不得已也葢以诸矦归商者三千焉资以黜夏汤不得而废归周者八百焉资以胜商武王不得而易徇之以为安仍之以为俗汤武之所不得已也夫不得已非公之大者也私其力于巳也私其衞于子孙也秦之所以革之者其为制公之大者也其情私也私其一己之威也私其尽臣畜于我也然而公天下之端自秦始夫天下之道理安斯得人者也使贤者居上不肖者居下而后可以理安今夫封建者继世而理继世而理者上果贤乎下果不肖乎则生人之理乱未可知也将欲利其社稷以一其人之视聴则又有世大夫世食禄邑以尽其封畧圣贤生于其时亦无以立于天下封建者为之也岂圣人之制使至于是乎吾固曰非圣人之意也势也宋廖偁封建论　栁子厚为封建论以短封建者诚以周之亾由立诸矦之过也故曰周之失在制不在政又云诸矦各专其国继世而理其人之贤不肖不可知而民之理乱亦不可察也又云诸矦世禄在位各据其地则天下虽有圣贤者生无以立于天下如子厚之论是葢知其本而不知其末知其末而不知其本故以封建为非故曰封建非圣贤之意也势也又云汤武之所以不去封建者因其力以得天下故不去也此亦见子厚之惑者也夫事有得失理有是非固不易也偁谓圣贤之立封建者道也非势也周之乱天下非制失也失在政也又谓天下诸矦虽专国继世而理亦不能乱也虽世禄在位亦不能妨天下之圣贤也又谓汤武之不去封建者实以封建者古之常道也非因其力以取天下而不去也且夫圣贤之立制度皆取法于天地而节制于人使人悉得其所耳当生人之初万物屯蒙而莫知其所以理易云天造草昧宜建矦而不宁是也是封建者圣人所以理民之逹道观三代封建之制因地制民因民制禄使大不至于难制小不至无赖是故如身使臂如臂使指上下相制防有不顺则封建者固因人之利而为之也夫所谓势者乃不得已之辞也岂有取法天地节制于人而曰不得已哉以此为势则天下孰不为势是则君臣父子夫妇长防之分皆势也何止于封建而已乎偁故曰封建者道也非势也且封建之制地有差等禄有多少礼乐器物各有分限是故下者不可上少者不可多降者不可升无者不可有执是而行虽世未有乱者也若地不必有差等禄不必有多少礼乐器物不必有分限下者不必下少者不必少降者不必降无者不必无则未有不乱者也观周世之末然矣岂制之失乎是葢失其政而然也且三代之盛则非不封建也而不闻乱何封建利于三代之初而不利于三代之末乎是葢政存与政夫之谓也使周末之天子执文武成康之法而不失则文武成康之时也又安得有问鼎射王之事当夷王而后礼乐征伐天子不能有也安得诸矦不为逆设使虽不封建未有不大乱者也偁故曰周之乱在失政也且夫诸矦者奉天子之法以理其国也动静进退莫不由天子也是故山川神祗有不举者为不恭不恭者君削以地宗庙有不顺者为不孝不孝者君绌以爵变礼易乐者为不从不从者君流革制度衣服者为叛叛者君讨夫然则天下诸矦莫敢不为善也五国为属属有长十国为连连有帅三十国为卒卒有正二百一十国为州州有伯天下八州各以其属属天子之吏吏以治伯伯以理正正以理卒卒以理帅帅以理长长有不善则帅举之帅有不善则卒举之卒有不善则正举之正有不善则伯举之伯有不善则吏举之上下相制虽有不肖者固不敢为不善矣设有为者则流矣讨矣而不存之于天下也夫然则天下无不善矣偁故曰虽专国继世而不能为乱也且圣贤之用与不用系乎在上者也在上者果其人则能用之果非其人则不能用之此亊之固然者也当三代之时不闻有圣贤不居其位当三代之季则然后圣贤有不用者则是用与不用系于上明矣彼封建者亦所以待圣贤者也安得反妨圣贤哉当圣贤不用之时乃封建失制之时也曰天子之法不必行诸矦之恶不必绌是故天下各据其地而圣贤弃矣观其然夫岂在于封建是诚制乱之罪也偁故曰虽世禄在位不能妨圣贤若以汤武不去封建为因其力以得天下则是汤武茍于得天下也孔子以汤武为仁人乎孔子以为仁人则汤武之不茍得可知也且圣贤之心唯欲利后世益天下茍事有利益者虽死焉为之也若封建果不利天下益后世则去之以利益乎天下后世矣又岂肯因而不革况封建者以天下为公也而守宰者示天下以私也封建者与天下共天下守宰者欲以独制天下为心公私之道昭昭矣而公私之义固有差矣偁故曰汤武之不去封建者葢古之常道也非因其力而不去之也且子厚不防天子之法乱而使诸矦叛反以封建为周之失制不防法不乱则不善莫由在位反以继世不肖致乱为患不防升贤绌不肖为当世常法而反以圣贤不立为虑不防圣贤立法制必取法天地而利人反以立封建为势不防圣贤之心无所茍反以汤武不去封建为利其力偁故曰子厚之论封建知其末而不知其本也虽然子厚以封建为非者以守宰为是故也以守宰为是者无他乃曰有罪得以绌有能得以奬朝拜而不雠夕斥之矣夕拜而不雠朝斥之矣又云汉知孟舒于田叔得魏尚于冯唐闻黄霸之明审覩汲黯之简靖使汉室尽封矦王则孟舒魏尚之术莫得施黄霸汲黯之化莫得行明谴而道之拜受而退已违矣下令而削之谛交约从之谋周于同列矣呜呼若是者子厚果大不明其本也以是为是则岂封建之世有罪者不得而绌乎有能者不得而升乎朝拜而不雠夕不能斥之乎夕拜而不雠朝不能斥之乎若有罪不绌有能不升法制不能拘者皆已乱之世也已乱之世无不失也何止于封建哉已乱而罪之何异恶桀纣之不道而责汤武嫉商均之不肖而非尧舜也于理顺乎虽然子厚止知汉之封矦王而不知古之封建也止知汉之封矦王则宜其所谓明谴而道之拜受而退已违矣下令而削之谛交约从之谋周于同列也若古之封建固不至是三代之封建凡天下四海九州二百一十国在夏商则百里极矣国凡有五等五等之国制度不同同出于天子者也古之一大国止今之一郡耳是故其力易制其患易救固未有能为乱者也汉之封矦王则一矦王之地如古之大国数十则汉岂行封建之法哉乃汉自为之法非封建之法也若以汉自为之法而疑古封建为短是由以溺咽之故欲去舟与食者也岂封建果非哉而又孟舒魏尚黄霸汲黯之軰当三代之时不啻千万軰在卿大夫之列安得谓在封建之世则不得伸其才术岂数子者之才能为太守而不能为他哉而子厚固以为封建则能用之不知意之若何也呜呼是非得失之理明明若是又何曲为之言也偁非好辨也庶圣人之道少有明耳仁宗时富弼言契丹率以近亲为名王将相以治国事掌兵柄今嵗荆王之薨识者忧之臣愿陛下择宗室中贤者数人封之内以藩屏王室外以威示四夷时祖宗之后未有封王爵者帝用弼议封秦王廷美子徳文为东平王润王元份子允让为汝南王燕王徳昭孙从蔼为頴国公岐王徳芳孙从照为安国公同时封王公者凡十人
　　苏轼秦始皇罢侯置守论　秦初并天下丞相绾等言燕齐荆地逺不置王无以填之请立诸子始皇下其议羣臣皆以为便廷尉斯曰周文武所封子弟同姓甚众然后属疏逺相攻击如仇雠诸矦更相诛伐天子弗能禁止今海内赖陛下神灵一统皆为郡县诸子功臣以公赋税重赏赐之甚足易制天下无异意则安宁之术也置诸矦不便始皇曰天下共苦战鬬不休以有矦王赖宗庙之灵天下初定又复立国是树兵也求其宁息岂不难哉廷尉议是分天下为三十六郡郡置守尉监苏子曰圣人不能为时亦不失时时非圣人之所能为也能不失时而已三代之兴诸矦无罪不可夺削因而君之虽欲罢侯置守可得乎此所谓不能为时者也周衰诸矦相并齐晋秦楚皆千余里其势足以建矦树屏至于七国皆称王行天子之事然终不封诸矦不立彊家世卿者以鲁三桓晋六卿齐田氏为戒也久矣世之畏诸矦之祸也非独李斯始皇知之始皇既并天下分郡邑置守宰理固当然如冬裘夏葛时之所宜非人之私智独见也所谓不失时者而学士大夫多非之汉高帝欲立六国后张子房以为不可世未有非之者李斯之论与子房何异世特以成败为是非耳高帝闻子房之言吐哺骂郦生知诸矦之不可复明矣然卒王韩彭英卢岂独高帝子房亦与焉故栁宗元曰封建非圣人意也势也昔之论封建者曹元首陆机刘颂及唐太宗时魏征李百药顔师古其后有刘秩杜佑栁宗元宗元之论出而诸子之论废矣虽圣人复起不能易也故吾取其説而附益之曰凡有血气必争争必以利利莫大于封建封建者争之端而乱之始也自书契以来臣弑其君子弑其父父子兄弟相贼杀有不出于袭封而争位者乎自三代圣人以礼乐教化天下至刑措不用然终不能已簒弑之祸至汉以来君臣父子相贼虐者皆诸矦王子孙其余卿大夫不世袭者葢未尝有也近世无复封建则此祸防絶仁人君子忍复开之欤故吾以为李斯始皇之言栁宗元之论当为万世法也












　　经济类编卷八十
<子部,类书类,经济类编>
</div>
    <div class="pagination">
<a href="经济类编_page51.html">上一页</a><span>...</span><a href="经济类编_page47.html">47</a><a href="经济类编_page48.html">48</a><a href="经济类编_page49.html">49</a><a href="经济类编_page50.html">50</a><a href="经济类编_page51.html">51</a><span class="current-page">52</span><a href="经济类编_page53.html">53</a><a href="经济类编_page54.html">54</a><a href="经济类编_page55.html">55</a><a href="经济类编_page56.html">56</a><a href="经济类编_page57.html">57</a><span>...</span><a href="经济类编_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
