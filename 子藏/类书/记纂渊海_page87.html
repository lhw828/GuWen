<!DOCTYPE html>
<html>
 <head>
  <meta charset="utf-8"/>
  <title>
   记纂渊海 - 第 87 页/共 130 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   记纂渊海 - 第 87 页/共 130 页
  </h1>
  <div class="content">
   失问
　　子鲁侯欲以孔子为司徒将召三桓而议之左丘明曰周人有爱裘而好珍羞者欲为千金之裘而与狐谋其皮欲为少牢之珍而与羊谋其羞言未卒狐相率逃于重丘之下羊相呼藏于深林之中故周人之谋失之矣今君欲以孔丘为司徒召三桓而议之亦与狐谋裘与羊谋羞哉【符子】
　　史内史叔兴曰君失问是隂阳之事非吉凶所生【左僖十年】董仲舒曰昔鲁君问栁下惠吾欲代齐曰不可归曰伐国不问仁人此言何为至于我哉【前汉】
　　集晋文公既受原于王而难其守问寺人勃鞮以畀赵衰余谓守原政之大也不宜谋及媟近以忝王命而晋君择大任不公议于朝而私议于宫不博谋于卿相而独谋于寺人虽或衰之贤足以守国之政不为败而贼贤失政之端由是滋矣呜呼得贤臣守大邑则问非失举也盖失问也然犹羞当时陷后代况于问与举又两失者【柳文】
　　持论
　　经出言有章【诗】
　　史议论通古今喟然动众心【西汉鲍宣传】为人长美言【西汉郊祀志】马援善述前事皇子诸王闻者皆属耳忘倦【后汉】子真持论感起昏俗【东汉崔寔传】卫玠好言理遇有胜日亲友时请一言无不咨嗟以为入微【晋书】岑文本谓所亲曰马君论事防文切理无一言可损益聴之纚纚令人忘倦苏张终贾应止此耳【唐书】李徳裕谋议援古为质滚滚可喜【本传】
　　集置言成范【选昭王碑】立言必雅【选集序】议论有余地【杜诗】持论峯峦峻【刘賔客】
　　谈辩【附游説】
　　子公孙龙困百家之智穷众口之辩【荘子】
　　史有君子甚口【左昭二十六年】谈辩如涛侯公天下辩士所居倾国【史记项羽纪】毛遂至楚定从而还平原君叹曰毛先生以三寸之舌强百万之师【史记】淳于髠多辩数使诸侯未尝屈辱【史滑稽传】齐田单攻聊城不下鲁仲连乃为书约之矢以射城中遗燕将书曰吾闻之知者不倍时而弃利勇士不怯死而灭名忠臣不先身而后君今公行一朝之忿不顾燕王之无臣非忠也杀身忘聊城而威不信于齐非勇也功败名灭后世无称焉非智也三者世主不臣説士不载故智者不再计勇士不怯死今死生荣辱贵贱尊卑此时不再至愿公详计而无与俗同燕将见鲁连书泣三日乃自杀聊城大乱田单遂屠聊城【史记鲁仲连】饰辩辞设诈谋驰逐于天下以要时势者谓之游説【汉纪荀悦】齐王使淳于髠献鹄于楚出邑门道飞其鹄徒揭空笼造诈成辞往见楚王曰齐王使臣来献鹄过于水上不忍鹄之渴出而饮之去我飞亡吾欲刺股绞颈而死恐人之议吾王以鸟兽之故令士自杀伤也鹄毛物多相类者吾欲买而代之是不信而欺吾王也欲赴他国奔亡痛吾两主使不通故来服过楚王曰善齐王有信士【史滑稽传】六国既定从张仪能明其説复解散诸侯【太史公自序】陆贾天下名为有口辩士使南越尉佗曰越中无足与语至生来令我日闻所不闻赐千金称臣奉汉约【史本传】隋何曰陛下使何淮南至如陛下之意是使何之功贤于歩卒五万骑五千也【史记】汉王复使侯公往説项王项王乃与汉约中分天下割鸿沟以西者为汉鸿沟以东者为楚项王许之即归汉王父母妻子汉王乃封侯公为平国君曰此天下辩士所居倾国故号为平国君【史记项羽纪】言若悬河【通鉴隋炀帝】陈余遗章邯书曰白起为秦将南征鄢郢北伐马服攻城畧地不可胜计而竟赐死恬为秦将北逐戎人开榆中地数千里竟斩阳周有功亦诛无功亦诛【通鉴秦纪游説】隋何至九江王见之隋何曰汉王使臣敬进书大王御者窃怪大王与楚何亲也楚不如汉其势易见也今大王不与万全之汉而自托于危亡之楚臣请与大王提剑归汉汉王必裂地而封大王又况九江必大王有也九江王曰请奉命【通鉴汉髙纪游説】辩士蒯彻説信曰且郦生一士伏轼掉三寸之舌下齐七十余城将军以数万众嵗余乃下赵五十余城为将数嵗反不如一竖儒之功乎【同上】蒯彻知天下权在信乃説信曰盖闻天与弗取反受其咎时至不行反受其殃韩信曰汉主遇我甚厚吾岂可以乡利而背义乎蒯生曰始常山王成安君为布衣时相与为刎颈之交后争张黡陈泽之事常山王杀成安君泜水之南首足异处此二人相与天下至驩也然而卒相擒者何也患生于多欲而人心之难测也【通鉴汉髙纪】立秦南海尉赵佗为南粤王使陆贾即授玺绶与剖符通使【通鉴汉恵纪游説】隋何至九江见英布曰臣请与大王提剑而归九江王曰奉命楚方责布发兵何直入曰九江王已归汉楚何以得发兵杀楚使【西汉本传】飞谈卷雾【晋书韩伯传赞】裴遐善言理音辞清畅冷然若琴瑟尝与河南郭象谈论一座嗟服【晋书】单子春谓管辂曰吾欲自与卿旗鼓相当于是论难锋起而辂答对之皆有余至日暮【魏志】裴頠辞论丰博时人谓頠为言谈之林薮【晋书本传】裴楷善宣吐左右属目聴者忘倦【同上】谢灵运辞义锋起王惠尝与之谈荀伯子曰灵运固自萧散直上王郎有如万顷波焉【宋书】郑元璹口伐可斥【唐书本传】
　　传记抵掌而谈【战国防】裴仆射善谈名理浑有雅致张茂先论史汉靡靡可聴【世説】郭子元言议如悬河泻水注之不竭裴公之谈终日不絶【同上】战国驷説云踊人持弄丸之辩家挟飞钳之术剧谈者以谲诳为宗利口者以寓言为主若史记载苏秦合从张仪连衡范睢反间而相秦鲁连解纷而全赵【知防史通】田骈好谈论时号曰天口【十畧】集剧谈戯论扼腕抵掌【左太冲蜀都赋】四海齐锋一口所敌【魏赋】剖析毫厘擘肌分理【选西京赋】飞辩骋辞【选荐表】离坚合异之谈【选序】片言而求三辅一説而定五州【选防文】辩析天口【选令】辩言之艳能使穷泽生流枯木发荣【选行状】飞辩骋辞溢气坌涌解疑释结临敌有余【孔文举荐祢衡表】髙谈雄辩惊四筵【杜诗】谈论淮湖渀【同上】髙谈满四座【李太白集】词锋犀利【刘賔客】谈笑多味　词锋不可摧【并同上】辩如悬河【文粹】五岳为词锋　其辩若注其论若锋　辞源辩愽驰骛古今之际髙歩天地之间【并同上】谈柄发洪钟【温飞卿】一介之辩重于九鼎之寳三寸之舌强于百万之师【蒋子万机论】与之语道理辩古今事当否论人髙下事后当成败若河决下流而东注若驷马驾轻车就熟路而王良造父为之先后也若烛照数计而卜也【韩文送石洪处士序】踔厉风发率当屈其座人【韩退之作栁宗元墓志】
　　本朝宾主谈锋敌两都　笑谈謦欬生风雷　谈辩如云玉麈飞　髙谈破巨浪【并东坡诗】
　　敏于应对
　　子晋范献子杀晋大夫栾枝后出游恐栾枝之子报也行至津所问舟人曰君见栾枝之子乎舟人曰君修晋之政事栾枝子其若君何君若出入无度我舟中之人与栾枝之子无异献子遂以田万顷赐舟人以贵其言【尸子又见尹子】
　　史齐伐鲁公使展喜犒师齐侯曰鲁人恐乎展喜曰小人恐矣君子则否齐侯曰何恃而不恐对曰恃先王之命　楚伍参曰事之捷孙叔为无谋矣不捷参之肉将在晋军可得食乎　楚子问鼎之大小轻重周王孙满对曰在徳不在鼎昔夏之方有徳也逺方图物贡金九牧铸鼎象物桀有昏徳鼎迁于商载祀六百商纣暴虐鼎迁于周徳之休明虽小重也其奸回昏乱虽大轻也成王定鼎于郏鄏卜世三十卜年七百天所命也周徳虽衰天命未改鼎之轻重未可问也　宋子明谓桐门右师曰吾犹衰绖而子击钟何也右师曰已衰绖而生子余何故舎钟【并左传】口对应响无穷者【史张释之传】王孙圉聘于晋赵简子问曰楚之白珩为寳防何曰楚之所寳者曰观射父能作训辞左史倚相能道训典此楚国之寳也若夫白珩先王之玩也何寳之为【国语】梁王谓齐王曰寡人有径寸之珠照车前后各十二乘者十王亦有寳乎齐威王曰寡人所以为寳者与王异吾有四臣将以照千里岂特十二乘哉梁王慙【齐世家】晏子使楚晏子短楚王曰齐无人耶晏子曰齐命使各有所主其贤者使贤主其不肖者使不肖主婴最不肖固宜使楚耳【説苑】有专对材【西汉王吉传】翔应声辄对变诈锋出莫能穷者【西汉本传】明帝问张重曰何郡小吏答曰日南吏帝曰日南郡人应向北看日答曰臣闻鴈门郡不见累鴈为门金城郡不见积金为城臣虽居日南未尝向北防日【东汉】灵帝问侍中杨竒曰朕何如桓帝对曰陛下之于桓帝亦犹虞舜比徳唐尧【东汉】王式曰臣以三百五篇谏是以无谏书【通鉴汉宣纪】上官桀始以十九得幸为未央厩令上尝体不安及愈见马多痩上大怒曰令以我不复见马耶欲下吏桀顿首曰臣闻圣体不安日夜忧惧意诚不在马【通鉴汉昭纪】祀孔子于阙里及七十二弟子帝谓孔僖曰今日之防寜于卿宗有光荣乎对曰亲屈万乘辱临敝里此乃崇礼先师増辉圣徳至于光荣非所敢承帝曰非圣者子孙焉有斯言【通鉴汉和帝纪】呉王遣赵咨入谢帝问曰呉如大夫者防人对曰聪明特逹者八九十人如臣之比车载斗量不可胜数【通鉴三国魏文纪】邓艾见宗预曰礼六十不服戎而卿受兵何也预曰卿七十不还兵我六十何为不受耶【蜀志】阮孚谓卞壸曰卿常无闲泰如含瓦石不亦劳乎壸曰诸君子以道徳恢风流相尚执鄙吝者非壸而谁【通鉴晋成纪】冯延已尝戯孙晟曰公有何能为中书郎晟曰晟山东鄙儒文章不如公谈谐不如公谄诈不如公然主上使公与齐王游戏盖欲以仁义辅导之也岂但为声色狗马之友耶晟诚无能如公之能适足为国家之祸耳【通鉴五代晋髙纪】上尝与杜坦论金日防曰恨今无复此辈人坦曰日防假生今世养马不暇岂办见知上变色曰卿何量朝廷之薄也坦曰以臣言之臣本中华髙族晋氏防乱播迁凉土世业相承不殒其旧直以南渡不早便以荒伧赐隔日防胡人身为牧圉乃超登内侍齿列名贤圣朝虽复拔才臣恐未必能也上嘿然【通鉴宋太祖】魏帝甚重齐臣谓羣臣曰江南多好臣李元凯曰江南多好臣嵗一易主江北无好臣百年一易主【通鉴齐太祖】梁主下诏将还建康胡僧佑宗栗刘谷谏曰建业王气已尽荆州当出天子周正王褒曰今百姓未见舆驾入建康谓是列国诸王愿陛下从四海之望时羣臣多荆州人皆曰正等东人也志愿东下恐非良计正面折之曰东人劝东谓非良计君等西人欲西岂诚良策【通鉴梁世祖】山人李唐见上方抱防女谓唐曰朕念之卿勿怪也对曰太上皇思见陛下计亦如陛下之爱公主也【通鉴唐代宗】唐僖宗尝谓优人石野猪曰朕若应击毬进士举须为状元对曰若遇尧舜作礼部侍郎恐不免驳放【通鉴唐纪】太后召徐有功迎谓曰卿比按狱失出何多对曰失出人臣之小过好生圣人之大徳太后黙然【通鉴唐武后】李希烈谋称帝遣人问仪于顔真卿对曰老夫尝为礼官所记惟诸侯朝天子礼耳【通鉴唐徳宗纪】命萧复充山南等道宣慰安抚刘従一及朝士往往奏留复上谓陆贽曰朕谋于宰相及朝士佥谓宜然今乃反覆如是朕为之怅恨累日意复悔行使之论奏耶贽奏云萧复若相属求则従一等何为容隠従一等稍自回互则萧复不当受疑陛下何惮而不辩明乃直为怅恨也【同上】先主以伊籍使呉孙权闻其才辩欲逆折以辞籍适入拜权曰劳事无道之君乎对曰一拜一起未足为劳【蜀志】钟防造嵇康康不为之礼良久防去康曰何所闻而来何所见而去防曰闻所闻而来见所见而去【晋书嵇康传】时梅陶钟雅数説事祖纳辄困之因曰君汝颍之士利如锥我幽冀之士钝如捶持我钝捶捶君利锥皆当摧矣陶雅并称有神锥不可得捶纳曰假有神锥必有神捶【晋书祖纳传】袁宏有逸才谢安常赏其机对辩速后宏出为东阳郡安欲以卒廹试之临别执其手顾左右取一扇授之宏辄曰当奉扬仁风慰彼黎庶【晋书】顾悦之与简文帝同年而髪早白帝问其故对曰松栢之姿经霜犹茂蒲栁之质望秋先零【晋书本传】孙绰作天台赋示范荣期曰卿试掷地当作金声荣期曰恐此金石非中宫商【同上】何承天除著作郎年已老而诸佐郎并名家年少荀伯子嘲之常呼为妳母承天曰卿当云凤凰将九子妳母何言耶【宋书】文帝尝与羣臣临天泉池帝垂纶良久不获王景文越席曰臣以为垂纶者清故不获贪饵　何偃谓刘瑀曰君马何迟曰骐骥罗于羁绊所以居后偃曰何不着鞭使到千里答曰一蹴造青云何至与驽马争路【并同上】周盘龙为散骑常侍齐武帝戏之曰卿着貂蝉何如兠鍪对曰此貂蝉从兠鍪中生耳【齐书本传】后梁萧岿降周武帝自弹琵琶令岿舞周武曰梁王乃能为朕舞乎岿曰陛下既自弹五弦臣何敢不同百兽【后梁书】东魏以杨愔典选令史唱名误以卢士深为士琛深自言其名愔曰卢郎润朗所以加玉【三国典畧互入因误成误】论难锋生随方占对【北史徐广传】顔师古仕隋为尉杨素见其年弱曰剧县子何以治之师古曰割鸡焉用牛刀【隋书】占对华敏【唐书】宇文融神悟警敏应对如响虽天子不能屈【唐书本传】许敬宗孙伯彦昻之子也敬宗晩年不复下笔凡大典册悉伯彦为之常戏昻曰吾儿不及若儿答曰渠父不如昻父【新唐书奸臣本传】卢坦为河南尉杜黄裳为尹召坦立堂下曰某家子与恶人游破产盍使察之坦曰凡居官亷虽大臣无厚蓄其能多积蓄者必剥下以致之如其子孙善守是天富不道之家也不若恣其不道以归于人坦以为宜故不察黄裳惊视【新唐书卢坦传其后李翺作坦传云吏河南知其捕盗黄裳为河南尹谓坦曰某家子与恶人游破旧产公为捕盗盍察之也坦仰曰凡居官始终防白祗入俸钱者虽歴大官亦无厚蓄以传其能多积财者必剥下以致如其子孙善守之下同见李翺文集】髙宗出猎遇雨因问谏议大夫吾那律曰油衣若为不漏对曰以瓦为之必不漏矣【新唐书本传】陆机诣武子武子前置数斗羊酪指示陆曰江东何以敌此陆曰有千里莼羮但未下盐防耳时人以为名对【世説】孙绰斋前种一株松髙世逺时亦邻居语孙曰松树子非不楚楚可怜但永无栋梁用耳孙曰枫栁虽合抱亦何所施　客有问陈季方曰足下家君有何功徳而荷天下重名季方曰吾家君譬如桂树生于泰山之阿上有万仞之髙下有不测之渊上为甘露所沾下为渊泉所润当此之时焉知泰山之髙渊泉之深不知有功徳与无也【并同上】卫玠见阮瞻嘲之曰一言可辞何假三阮曰苟是天下名望可无言而辟何假于一言【卫玠别传】
　　集应对如转圜【杜诗】
　　本朝王荆公初参政事下视庙堂如无人一日争新法怒目诸公曰公辈坐不读书耳赵清献独折之曰君言失矣臯契之时有何书可读荆公黙然【邵氏】晋谢朓知吏部选事有姓谭者乞官朓曰齐桓灭谭那得有君对曰谭子奔莒所以有仆【丁用晦芝田录】
　　强辩
　　经御人以口给屡憎于人【语】
　　子困百家之知穷众口之辩【荘子秋水】强足以拒敌辩足以饰非【荘子盗蹠】赵公孙龙为坚白异同之辩【荀子后序】
　　史辞胜于理终必受屈【通鉴周纪】言足以饰非【史记殷纪】反言易辞而成文章【刘向説苑】杜周为廷尉史客曰君为天下决平不循三尺法专以人主意指为狱周曰三尺安出哉前主所是着为律后主所是疏为令当时为是何古之法乎【西汉本传】持诡辩以中人【西汉赵王彭祖传】孙楚欲隐居谓王济曰欲枕石漱流误云漱石枕流济曰流非可枕石非可漱楚曰所以枕流欲洗其耳所以漱石欲厉其齿【晋书本传】梁萧琛御宴醉伏武帝以枣投琛琛仍取栗掷上正中面帝曰岂有説耶即对曰陛下投臣以赤心臣敢不报以战栗【南史】
　　传记殷浩语孙安国曰卿莫作强口马【世説】
　　唇吻
　　经尚口乃穷也【易】截截善谝言【书】口费而烦易出难悔【记缁衣口多空言包烦数也】
　　子摇唇鼓舌【荘子】士憎兹多口【孟子】
　　史释本而事口舌【史苏秦传】息夫躬既亲近数进见言事论议无所避众畏其口见之侧目上疏歴诋公卿大臣曰丞相王嘉健而蓄缩不可用御史大夫贾延堕弱不任职左将军公孙禄司鲍宣皆外有直项之名内实騃不暁政事诸曹以下朴遫不足数【西汉本传】啬夫喋喋利口捷给【前汉张释之传】以舌得官【西汉娄敬传】灌夫骂坐【西汉本传】陈汤利口不轨【西汉翟方进传】好訾毁【西汉地理志】一尊之身三期之间乍贤乍佞岂不甚哉【通鉴汉成纪尊王尊也】樊伷颇能弄唇吻而实无才略【通鉴汉献纪】汉桓帝末年甘陵有南北党人之议中外承风竞以臧否相尚自公卿以下莫不畏其贬议【通鉴东汉】好议论人长短妄是非正法【东汉马援传】品覈公卿裁量执政【东汉党锢传】
　　集街谈巷议弹射臧否剖析毫厘擘肌分理所好生毛羽所恶成创痏【东京赋】一心百舌何纷纭【文粹】舌端万变乘春辉【同上】利嘴迎人防不得【刘賔客】弄口鸣舌【百叶书抄】
　　巧言
　　经无以利口乱厥官【书】盗言孔甘乱是用餤【诗】巧言如簧顔之厚矣【同上】巧言乱徳【语】
　　子恶利口恐其乱信也【孟子】
　　史巧言丑诋【西汉刘向传】李林甫忌文学士啗以甘言而隂陷之【通鉴唐宗纪】
　　谤讪
　　经恶居下流而讪上者【语】
　　史入则心非出则巷议【史记秦始皇】敢为妖言以乱黔首【同上】不入言而腹非【西汉食货志】流言飞文哗于民间【前汉】反唇腹诽【南史】杨震曰损辱清朝尘防日月【通鉴东汉】
　　本朝日月遭亏蔽【欧公诗】
　　谤毁
　　经流言于国【书】叔孙武叔毁仲尼【语】
　　子昔直不疑未尝有兄而谗者谓其盗嫂第五伦三娶孤女而世人称其笞妇翁此聴虚而责响悖情倒理诬罔之甚也【刘子】
　　史郑子产作丘赋国人谤之曰其父死于路已为虿尾【左传】有蜚语为恶言闻上【史灌夫传】灌夫谓李贤曰平生毁程不识不直一钱【西汉灌夫传】论议不右方进【西汉翟方进传师古曰毁短也】孔子大圣不免武叔之毁子路至贤犹有伯寮之愬【东汉列女传】横被口语【西汉杨恽传】羊祜不附结王戎王衍二人多毁祜时人为之语曰二王当国羊公无徳【通鉴晋武纪】乐毅王佐而被谤【晋书】邢邵善属文洛中贵人拜职多凭邵作谢表章有一贵胜初授官袁翻与邵俱在坐翻意主人托其为谢表命邵作之翻不悦每告人云邢家小儿当客作表自买黄纸冩送之【北史】先是防贤良李宗闵牛僧孺皇甫湜条对甚直考第其防同居第三权幸恶其诋己而不中第者乃注解其防同为唱诽【唐书】
　　传记魏文侯令乐羊将攻中山三年而拔之乐羊反论功文侯示之谤书一箧【春秋后语】
　　集玉变为石珠变为砾毁谤使然也【论衡】积毁销骨【江文通书】吠尧谤舜【燕公集】大圣不过周孔然犹管蔡谤于前叔孙毁于后【皮日休】
　　缄黙
　　子正其衣冠齐其顔色嘿然而终日不言者子夏之贱儒也【荀子】人有少言者犹不脂之妇也【淮南子】
　　史括囊不言【西汉公孙贺传】言君臣邪固当谏诤语朋友邪应有切磋岂有知其无成而但萎腇咋舌叉手从族乎【东汉马援传】隐情惜已自同寒蝉【东汉杜宻传】上数有宣索仍勅诸道勿令宰相知泌闻之惆怅而不敢言【通鉴唐徳宗】马孙为中书侍郎时人目为三不开口印门也【通鉴五代髙祖纪】穷治楚王英狱御史寒朗曰归舎口虽不言仰屋窃叹【通鉴后汉】
　　集钳口卷舌【江文通书】正言不发万国如封【元次山】谔谔非周舎容容类胡广【徐陵与杨遵彦书】惜身不言仰屋窃叹【李深之文】
　　滑稽
　　经谑浪笑傲　善戏谑兮不为虐兮【并诗】
　　子艾子见老妪衣衰哭甚艾子曰妪夫谁也曰彭祖艾子曰彭子夀八百而死固不为短可以无恨妪曰然又有夀九百而不死者岂不恨耶【艾子】艾子海上见一物圜而且多足曰蝤蛑也又一物差小曰螃蠏也又有一物其状亦类前所见而形剧小曰彭越也艾子曰所谓一蠏不如一蠏也【同上】依隐玩世诡时不逢其滑稽之雄乎【扬子】
　　史谈言微中亦可解纷【太史公滑稽传序】楚优孟尝以谈笑讽谏楚荘王有爱马死使羣臣哀之欲以棺椁大夫礼葬之左右争之不可孟入殿门仰天大哭曰楚国堂堂何求不得而以大夫礼葬之薄请以人君礼葬之王曰何如曰臣请以雕玉为棺文梓为椁楩楠豫章为题楱发甲卒为穿圹老弱负土齐赵陪立于前韩魏翼卫其后庙食太牢奉以万戸之邑【史记滑稽传】秦二世欲漆城优旃秦倡朱儒曰善漆荡荡防来不能上即欲就之易为漆耳顾难为防室二世笑之【同上】秦樗里子滑稽多智秦人号曰智囊【史记】东方朔滑稽之雄【西汉本赞】朔绐侏儒曰上以若曹无益于县官耕田力作固不及人临众处官不能治民従军击虏不任兵事无益于国用徒索衣食今欲尽杀若曹侏儒大恐【西汉东方朔传】滑稽则东方朔枚臯【西汉公孙等赞】东方朔曰朱儒长三尺余奉一囊粟钱二百四十臣朔长九尺亦奉一囊粟钱二百四十侏儒饱欲死臣朔饥欲死上大笑【西汉本传】初曹操攻屠邺城袁氏父子多见侵掠而操子丕私纳袁熈妻甄氏融乃与操书称武王伐纣以妲己赐周公操不悟后问出何经典对曰以今度之想当然耳后操讨乌桓又嘲之曰大将军逺征萧条海外昔肃慎不贡楛矢丁零盗苏武牛羊可并案也【东汉孔融传】初习凿齿尝与孙绰共行绰性通率好讥调时绰在前顾凿齿曰沙之汰之瓦砾在后凿齿曰簸之飏之糠粃在前【晋书】太传始有东山之志桓公见药中有逺志公问谢此药又名小草何以一物异称谢未即答郝参军答曰处则为逺志出则为小草谢公殊有愧色【世説】邓艾口吃语称艾艾晋文王戯云艾艾为是防艾邓答曰凤兮凤兮故是一凤　桓南郡与殷荆州作危语桓曰矛头淅米剑头炊殷曰百嵗老翁攀枯枝顾恺曰井上辘轳安婴儿殷有一参军在坐曰盲人骑瞎马夜半临深池殷曰咄咄逼人仲堪眇目故也【并同上】沈昭畧性狂见王景文子约曰汝是王约也何乃肥而痴约曰汝沈昭畧也何乃痩而狂昭畧大笑曰痩己胜肥狂又胜痴【宋书】何承天除著作郎时年已老而诸佐郎并名家年少荀伯子嘲之常呼为妳母【同上】节度李忠臣因奏对徳宗谓曰卿耳甚大贵人也忠臣曰臣闻驴耳甚大龙耳极小臣耳虽大乃驴耳也上悦之【唐书】李涛喜诙谐不修边幅【通鉴周世宗】冯道滑稽多智【通鉴周太祖纪】
　　传记徐晦嗜酒沈传师善飱杨嗣复云徐家肺沈家脾真安稳耶【语林】李白戯杜甫诗曰饭颗山头逢杜甫头戴笠子日卓午借问别来太痩生总为从前作诗苦【乐府解题】本朝祖广行常缩头诣桓南郡始下车桓曰天甚晴明祖叅军如従屋漏下来【续世説】谈词最诙谐发辩如有神【临川】郭祥正出诗一轴示东坡先自吟诵声振左右谓坡曰正此诗防分来坡曰十分祥正惊问之坡曰七分是读三分是诗【王直方诗话】张子野以乐章擅名一时宋子京往见之先令人戯曰尚书欲见云破月来花弄影郎中子野屏后呼曰得非红杏枝头春意閙尚书耶　国子博士郭忠恕尝嘲司业聂崇义云近贵全为聩攀龙只是聋虽然三个耳其奈不成聪崇义答曰莫笑有三耳全胜蓄二心　陈亚性滑稽知润州幕中有上官弼亚所亲信任满将去亚曰何以见教弼曰郎中才行无玷但调谑过差亚笑曰君乃上官弼也如下官口何弼笑而去　进士李居仁尽摘白须其友惊曰昔日皤然一翁今则公然一婆【并遯齐闲览】善滑稽巧发微中旁人抵掌絶倒而防安淡然不变色也【东坡集石昌言字防安】蔡君谟戯陈亚曰陈亚有心终是恶陈曰蔡襄无口便成衰【张师正倦防録】黄鲁直戱东坡曰昔右军字为换鵞字韩宗儒性饕每得君一帖于殿帅姚麟换羊肉数斤可名二丈书为换羊书矣公在翰苑以生辰制撰纷冗宗儒作简以圗报书来人督索甚急公笑曰传语本官今日断屠【李宗谔名谈录】
　　不轻然诺
　　经君子与其有诺责也寜有己怨【记】子路无宿诺【语】史已诺必诚【史游侠传序】赵国立名义不侵为然诺者也【史陈余传载贯髙事】已然诺【西汉灌夫传师古谓一许人必信之也】自立然诺【西汉张耳传】得黄金百斤不如得季布一诺【前汉季布传】布衣相与尚有没身不负然诺之信【通鉴汉光武】孙防曰太史子义其心秉道义重然诺一以意许知已死亡不相负【通鉴汉献纪】范式与张元伯为友二人春别京师以暮秋为期元伯以九月十五日杀鸡以待母曰相去千里汝何信之也言未卒而至【后汉书】
　　集共秉延州信无慙仲尼诺【选诗】然诺之信重于布衣【选诔】三杯吐然诺五岳倒为轻【文诔】
　　不轻许可
　　经孔子曰今吾于人也听其言而观其行【语】
　　史二荀论人久而益信【魏志本传】
　　本朝狄青讨侬智髙有因贵近求从青行者青曰从青之士能击贼有功青不敢不为之奏若往而不能击贼军中法重青不敢私也君其思之闻者大骇无复敢言求从青行者其所辟皆青素所与以为可用者人望归矣【南丰杂识】用舍行藏仲尼独许于顔子存亡进退义易不及于贤人【坡文】
　　轻于然诺
　　子轻诺者必寡信【老子】
　　史凡云食言者终为不信弃其前言如食而尽【西汉匈奴传注】集抗爽言以矫情【班固幽通赋】





　　记纂渊海卷六十三
&lt;子部,类书类,记纂渊海&gt;
　　钦定四库全书
　　记纂渊海卷六十四　　　宋　潘自牧　撰政事部
　　总论政事
　　经子张问从政子曰尊五美屏四恶斯可以从政矣政事冉有季路　子曰因民之所利而利之斯不亦惠而不费乎【语】
　　子众人熈熈如享太牢如登春防【老子】孟子曰君子平其政行辟人可也焉得人人而济之【孟子】与物为春【荘子】哀公问政子曰政之急也莫大乎使民富且夀也省力役薄赋敛则民富矣敦礼教逺罪戾则民夀矣公曰欲行夫子之言恐吾国贫子曰恺悌君子民之父母未有子富而父母贫也者　子路治蒲三年孔子入境三称其善曰入其境田畴尽易草莱甚辟沟洫甚治此其恭敬以信故其民尽力也入其邑墙瓦完固树木甚茂此其忠信以寛故其民不偷也至于庭甚清闲诸下用命此其言明察以断故其政不扰也【孔子家语】或曰为政先杀后教曰天先秋而后春乎　谓之恶政【扬子】
　　史士防将中军晋国之盗逃奔于秦　子太叔为政不忍猛而寛郑国多盗　子产曰政如农功日夜思之思其始而成其终朝夕而行之行无越思如农之有畔其过鲜矣晋赵宣子为国政制事典正法罪辟刑狱董逋逃治旧洿本秩礼续常职出淹滞既成以授太傅阳子与太师贾佗使行诸晋国以为常法【左】伯禽受封之鲁三年而报政太公封于齐五月而报政【史鲁世家】子产治郑民不能欺子贱治单父民不忍欺西门豹治邺民不敢欺三子之才能谁防贤哉索隐曰子产治郑仁而且明故人不能欺之子贱为政清净弹琴三年不下堂而化故人不忍欺之西门豹以威化御俗故不敢欺之【史记滑稽西门豹传】周公曰夫政不简不易民不有近平易近民民必归之【史鲁世家】莫不引领而观其政【史秦纪】子产相国一年竪子不戏狎班白不提挈僮子不犂畔二年市不豫贾三年道不拾遗四年田器不归五年士无尺籍防期不令而治【史循吏传】河南守呉公治平为天下第一【史贾生传】赵广汉为京兆尹召亭长西至界上亭长戏曰至府为我多谢问赵君亭长既至广汉与问事毕谓曰界上亭长寄声谢我何以不为致问亭长叩头服实有之其发奸擿伏如神皆此类也　黄霸为颍川太守尝遣亷吏察民事戒吏周宻勿泄吏出不敢舍邮亭食于道傍乌攫其肉后吏还霸见迎劳之曰甚苦食于道傍乃为乌所盗肉吏大惊以霸具知其起居所问毫厘不敢隐　韩延夀守左冯翊民有昆弟讼田延夀闭阁思过于是讼者亲族相责此两昆弟深自悔皆自髠肉袒谢愿以田相移终死不敢争后民莫敢以辞讼自言者　冯野王与弟立治行相似吏民歌之曰大冯君小冯君兄弟继踵相因循聪明贤知惠吏民政如鲁卫徳化均周公康叔犹二君　张敞守京兆尹市偷盗多敞乃召偷盗酋长数人见之责问因贳其罪令致诸偷以自赎偷长曰今一旦召诣府恐诸偷惊骇愿权补吏职敞皆以为吏遣归休置酒小偷悉来贺各饮醉偷长以赭污其衣裾【赭赤色也】吏坐里闾阅出者污赭輙收之一日捕得数百人尽行置法由是市无偷盗【前汉书】黄霸为颍川太守力行教化而后诛罚外寛内明得吏民心治为天下第一【前汉本传】吏民称之不容口【西汉赵广汉传】善政和气立致犹桴鼓之相应也【西汉李寻传】薛宣所在而治为世吏师　王尊为京兆尹拊循贫弱耝耘豪强　龚遂为渤海民有带持刀剑者使卖剑买牛卖刀买犊曰何为带牛佩犊【西汉本传】贾琮为交趾刺史巷路为之歌曰贾父来晩使我先反今见清平吏不敢犯【通鉴汉献纪】杜畿在河东十六年常为天下防【通鉴汉献纪】张建封为政寛厚而有纲纪不贷人以法故其下无不畏而恱之【通鉴唐徳宗纪】侯霸为淮平大尹政理有能名更始遣使徴霸百姓老弱相携号哭遮使者车或当道而卧皆曰愿乞侯君复留朞年【后汉】贾琮为兾州刺史旧典车骖驾垂赤帷裳迎于州界及琮之部升车言曰刺史当逺视广聼纠察其美恶何有反垂帷裳以自掩塞乎乃命御者褰之百城闻风竦震其余赃过者望风解印绶去【后汉】范邵为浚仪令有二人挟绢于市互争令断之各分一半令去后遣人宻察之有一喜一愠之色于是擒之伏罪【后魏书】枹鼔不鸣【东汉董宣传】卓茂为宻令隣县及府官以为不治河南太守为置守令茂治自若数年教化大行路不拾遗【袁宏汉纪】延防为京兆尹政用寛仁先是邉鳯为尹亦有能名郡人为之语曰前有张赵后有三王【赵广汉张敞王尊王章王骏】王衍为元城令终日清谈而县务亦理　曹摅为临淄令狱有死囚嵗夕摅愍之曰卿等不幸致死新嵗人情所重岂不欲暂见家耶众囚泣曰若得暂归死无恨也摅悉开狱出之吏固争摅曰此虽小人义不见负自为诸君任之至日相率而还并无违者一县叹服【晋书】夏侯防为豫州刺史兄亶先经此任并有恩惠百姓歌曰前兄后弟布政优优　傅琰父僧祐为山隂令有能名琰为武康令并着能名二县皆谓之圣时云诸有理县谱　孔顗为长史性使酒毎醉辄弥日不醒然明晓政事醒时判决未尝有壅众咸云孔父一月二十九日醉胜世人一月二十九日醒也　傅琰仕齐为山隂令时有二野父争鸡琰各问何以食一云粟一云豆乃破鸡得粟罪言豆者【南史】宋世良为清河太守善政术狱内稆生桃木蓬蒿亦满毎日衙门虚寂无复诉讼者谓之神门代者至有老人泣而前曰老人年九十经三十五政府君非惟善政清亦彻底今失贤者人何以济莫不攀辕泣涕　刘旷为平乡令在职七年风教大洽囹圄草生庭可张罗　髙谦之为河隂令有人嚢盛瓦砾指作钱物诈市人马因而逃去诏令追捕谦之乃伪枷一囚立于马市宣言是前诈市马贼宻遣使心腹察市中私议者有二人相见忻然曰无复忧矣执送按问悉获其党【北史】宿奸老蠧为敛迹【唐书刘栖楚传】崔咸迁陜虢观察日与賔客僚属痛饮未尝醒夜分輙决事裁剖精明无一毫差吏称为神　张允济为武阳令元武民以牸牛依妇家者乆之孳十余犊将归而妇家不与牛允济因令左右民朦其首过妇家云捕盗牛者命尽出民家牛质所来妇家不知遽曰此壻家牛我无预即遣左右撤朦曰可以此牛还壻家　柳仲郢为京兆尹政号严明后出为河南尹以寛惠为政或言不类答曰辇毂之下先弹压郡邑之治本惠养崔郾为唐州刺史治以寛经月不笞一人及涖鄂州严法峻诛不贷　子产贤者也为政尚累年而后成　裴琰之为桐州司户吏白积案数百乃命连纸进笔为裁决一日毕既予夺当理而笔词劲妙名动一州号霹雳手【唐书】
　　记宓子贱治单父弹琴身不下堂而单父治巫马期戴星而出戴星而入以身亲之而单父亦治巫马期问于子贱子贱曰我任人子任力任力者劳任人者逸【韩诗外传】黄穆为山阳守有徳政弟奂为武陵守贪秽无行谚曰天有冬夏人有二黄【防阳耆旧】李果为洛阳令公正吏民畏之有刘兼者夜宿村邸闻户外曰古今正人李令见其行事令人破胆我辈可于他县血食开户视之无人乃鬼神也【汉武故事】有一人持一疋绢到市卖遇雨而披覆后一人求庇廕授一人雨霁当别因争是我缣大守薛宣呼骑吏断各与半使追听之后人曰君恩缣主称寃不已宣因拷问后人伏罪【风俗通】
　　集老安少懐途歌里咏【选碑】垂爱景而字人穆薫风而扇物　仁风飘十地之雄惠露洒二天之渥【骆賔王】剸繁决剧以通敏弹豪纠黠以沈断　富庶而教至于无事百姓扶老提穉载路而歌曰昔吏今吏詹詹公能驭之钝亦为铦跖亦为亷始绁以善终优以恬昔民嗷嗷今民咍咍公能抚之鳏寡有怡流亡既来徭税先具汚茨尽间向覆官仓仓无斗粮公来几时积粟埋粱向阅官库库无尺缯公来几时山积层层瑞露溶溶降味公松瑞莲漪漪合蔕公池有公异政神之祚之民歌路謡兾闻京师【皇甫湜】政化平如水　顷来树佳政皆已众口　政用疎通合典则【杜诗】贺公温恭克脩俨实有立季野偹四时之气士元非百里之才拨烦弥闲剖剧无滞镝百发克破于杨叶刀一鼔必合于桑林寛猛相济韦适中一之嵗肃而教之二之嵗惠而安之三之嵗富而乐之然后青衿向训黄髪履礼耒耜就役农无防手之夫杼轴和鸣机罕嚬蛾之女物不知化陶然自春权豪锄纵暴之心黠吏返淳和之性行者逊于道路任者并于轻重扶老携幼尊尊亲亲千载百年再复鲁道非神明愽逹孰能与于此乎　清风动百里惠化闻京师　百里鸡犬静千庐机杼鸣　地逐名贤好风随惠化春【李白】吏无夤缘以巧法人无怨讟以苦役　宣风一方覃化一州　徳风流海外和气满人寰　宿蠧藏奸吐欵首服【柳文】春生秋杀阳开隂闭令脩于庭户数月之间而人自得于湖山千里之外　老奸宿贼消缩摧沮魂亡魄防影防迹絶　威行如秋仁行如春　敛此大惠施于一州　持官持身内外斩斩由是朝廷滋欲试之于民使令家听户视奸宄无宿府中不闻急歩疾呼税节赋诗　栉垢爬痒民获苏醒　地方数千里不
　　识盗贼山行海宿不择处所【韩文】赤车所至如春风变枯责实绳下风棱言言　黠吏敛手齐民扬眉　执直
　　笔阅簿书纷挐盘错一瞬而剖【刘賔客集】育物如春化人如神【唐裴度撰诸葛亮碑】歌謡千里春长暖　剔刮根节销磨顽矿日教月化水顺雪释　手携暴虎贪狼化为耕牛乘马渤海颍川之治邵父杜母之恩　千里封疆百口歌
　　咏　壷浆迎路襁负攀车　政声长与江声在自到津楼日夜闻　印组荣光马锋铓看解牛井闾安乐易冠盖惬依投政简稀盈阁功成每运筹【杜牧之集】廓千里之沴气【白乐天序】膏雨吾土袴吾人　亷平清一之政继闻于京师　吏畏如夏日人归如流水　县逰分行百里春膏雨景星所至防福【白乐天集】人一知教欣欣熈熈然如
　　登春防矣提封之内无榛灌绳墨之下无奸傲　若非袴襦之惠及其幼稚鸡豚之养及其耆艾推赤心置人腹中者安能化暴戾之俗　西人泣送东人歌迎梁楚千里风交化行【文粹】临机决滞有如影响【李深之文】雨苗均惠风草驰声【李义山文】股肱还入郡父母更临州扇逐仁风转车随零雨流【张説文】号令所加风清月明【孙可之】惠化境外春【元防之集】百城万井如众草之得阳春不知其所以然也【刘长卿】赖有政声逺时闻行路　宿讼不决之务余地剖分疑狱自诬之枉光容立照【王维集】都缘民讼少长觉吏徒闲　唯凭野老口不立政声碑【杜荀鹤集】绩最天下【唐贾餗】邑长不闻夜犬之吠　君长一城亦尽刋刻之美惠露沾吴仁风扇越　威令首途仁风载路　咏徳之声盈耳【选碑】
　　本朝富弼移青州防河朔大水民流京东择所部三州丰稔者劝民出粟得十五万斛益以官廪随所在贮之得公私庐舍千余间散处其人以便薪水官吏自前资待阙寄居者皆给其禄使民所聚选老弱而病瘠者廪之即山林河泊之利有可取之以为生者听流民取之其主不得禁官吏皆书其劳约为奏请使他日得以次受赏于朝五日遗人以酒肉与糗饭劳之出于至诚人人为尽力流民死者为大冢之谓之丛冢自为文祭之明年麦大熟流民各以逺近受粮而归凡活五十余万人募而为兵者又万余人【富公神道碑】赵清献为武安推官有伪造印者吏皆以为当死公独曰造在赦前而用在赦后赦前不用赦后不造法皆不死遂以疑谳之卒免死一府皆服　吴越大饥赵清献公知越州尽所以救荒之术发廪劝分而以家资先之民乐从焉生者得食病者得药死者得藏下令修城使民食其力故越人虽饥而不怨【东坡撰神道碑】为政曽几何清风自无垠【栾城集】谁与长官歌美政风摇松竹是欢声【山谷】
　　循良
　　经子产犹众人母也【家语】
　　子展禽之家有柳树身行惠徳号曰柳下惠【淮南子】史奉法循理之吏不伐功矜能百姓无称亦无过行【史循吏序】郑桓公友封于郑百姓皆便爱之【史郑世家】王成黄覇朱邑龚遂郑召信臣等所居民富所去见思生有荣号死有奉祀廪廪庶几徳逊君子之遗风矣【西汉循吏】安静之吏悃愊无华日计不足月计有余【后汉章帝纪】前有召父后有杜母【后汉杜诗】一夫得情千室鸣弦【东汉循吏賛】刘寛仁恕吏人有过但用蒲鞭责之示辱而已【东汉本】韩韶与同郡荀淑钟皓陈寔皆尝为县长所至以徳政称时人谓之颍川四长【通鉴汉质纪】邓攸有惠政罢郡日人入水攀其船不忍别【晋书】崔伯谦除济北太守改鞭用熟皮为之不忍见血示耻而已【北史本】阳城左迁道州刺史治民如治家自署其考曰抚字心劳徴科政拙考下下观察使遣判官督其赋至州城先自囚于狱判官大惊驰入谒城于狱曰使君何罪某奉命来问安否耳留一二日未去城不复归馆门外有门扇横地城昼夜坐卧其上判官不自安辞去其后又遣他判官往按之他判官载妻子行中道逸去【通鉴唐徳宗】
　　集始公之歴二千石也敦肃风教劳来孤惸决其蕴积洒其烦苛祥风甘露家濡户洽【李吉甫杜祐碑】
　　本朝宁书下下考不奉急急符【陈后山】看君拥黄防高卧放早衙【坡诗注云文潞公为榆次县令尝题诗县楼鼔云谩向樵楼一任挝挝多挝少不知它如今幸有黄防盖弩出头来放早衙】
　　酷虐
　　经夫子曰苛政猛于虎【记】
　　子无恻隠之心非仁也【孟子】
　　史王温舒为河内守捕郡中豪猾相连坐千余家大者族小者死流血十余里防春温舒顿足叹曰令冬月益展一月足吾事矣其好杀伐行威不爱人如此【史本】尹齐斩伐不避贵戚政声甚于寗成【史本】奸猾穷治大抵尽糜烂狱中行论无出者【史酷吏杨仆】法令滋章盗贼多有诸侯二千石尽放温舒吏民益轻犯法盗贼滋起【史记】
　　郅都严酷贵戚号曰苍鹰为济南守族灭瞯氏　杜周为廷尉诏狱多二千石系者新故相因不减百余人【史本传】韩非喜刑名极惨礉少恩【史记】张汤见知之法生穷治之狱用【史平准书】自郅都杜周十人者皆以酷烈为声　王温舒为人居廷惛惛不辩至于中尉则心开【史】法烦于秋茶网宻于凝脂【西汉刑法志】舞文巧诋以辅法【前汉张汤传】杜周内深刺骨【前汉本】驷钧恶戾虎而冠者也【西汉高五王传】狱卒専为深刻残贼而亡极媮为一切不頋国患此世之大贼也【西汉路温舒】严延年在河南号曰屠伯【西汉本】寗成为闗都尉出入闗者曰宁见乳虎无值寗成之怒【义纵】摇手触禁【前汉食货志】以鹰击毛挚为治为河南都尉族灭其豪穰氏【义纵】尹赏为长安令狱穿地方深各数丈以瓴甓为郭大石覆之名虎穴【西汉】网宻事丛【西汉酷吏传】析律贰端深浅不平【西汉宣帝纪师古曰分破律条妄生端绪以出入人罪】持法文深【西汉赵禹注】文致不可得反【西汉严延年】旁请他比日以滋益【西汉刑法志师古曰常丈之外主者有所请以定罪也谓引它类以此附之】吏民触法抵禁【西汉匡衡】多系无辜掠立迫恐【谷永】诸犯令相引数千人名曰株连刺身无全者【西汉张耳传】榜【音彭】棰防于炮烙【谷永】寗成为人上操下急如束湿【西汉本】骨肉亲属莫不股栗【杜周】樊晔为政严猛人有犯其禁者率不生出狱凉州歌曰宁见乳虎穴不入兾府寺嗟我樊府君安可再遭值【后汉】锻链之吏持心近薄【东汉韦彪】断狱者急于榜格酷烈之痛执宪者烦于诋欺行滥之文或因公行私逞恣威福【通鉴汉章帝】迹渉嫌疑辞相引逮莫不穷捕考案至有奸人荧惑乘险相诬纠告疑似睚防之嫌即称有宻一人被讼百人满狱使杀人如麻流血成渊【通鉴唐武后】王义迁殿中侍御史或告胜州都督王安仁谋反敕义按之安仁不服义即于枷上刎其首又捕其适子至亦刎其首函之以归道过汾州司马毛公与之对食湏臾叱毛公下阶斩之枪掲其首入洛见者无不震栗时制置狱于丽景门内入是狱者非死不出　周兴与索元礼来俊臣竞为暴刻兴元礼所杀各数千人俊臣所破千余家元礼残酷尤甚　索元礼等竞为讯囚酷法作大枷有定百脉突地吼死猪愁求破家反是实等名号或以椽闗手足而转之谓之鳯凰晒趐或以物绊其腰引枷向前谓之驴驹校橛或使跪捧枷累甓其上谓之仙人献菓或使立髙木之上引枷尾向后谓之玉女登梯或倒县石缒其首或以醋灌鼻或以鐡圏毂其首而加楔至脑裂髄出者每得囚輙先陈其械具以示之皆战栗流汗望风自诬【通鉴唐武后】太白昼见民有仰视之者为逻卒所执史肇腰斩之【通鉴汉隐帝】燕荣为幽州总管按部道次见藂荆堪为笞捶命取之輙以试人人或自陈无咎荣曰后若有罪当免尔及后犯细过将挝之人曰前日被杖使君许有罪宥之荣曰无过尚尔况有过乎榜捶如旧【隋书】索元礼来俊臣之徒泽吻磨牙噬绅缨若狗彘泥耳笼首枷楔兼暴拉脇截悬发熏目号曰狱持昼禁食夜禁寐敲扑撼摇使不得寐号曰宿囚制狱作鐡笼声囚首加以楔至脑裂死又横木闗手足转之号矖趐或防囚梁上缒石于头　来俊臣前后夷千余族生平有纎介皆入于死按事百不一贷鞠囚不问轻重皆注醯于鼻掘地为牢或寝以匽溺或絶其粮大抵非死终不得出　周兴曰囚不服纳之大瓮炽炭周之何事不承【唐本传】王义曰我文檄如狼毒野葛始贱时求傍舍瓜不与乃腾言园有白兎县为集众捕逐畦瓜无遗内史李昭徳曰昔闻苍鹰狱吏今见白兎御吏【唐书】李嵩王旭李全交皆酷京师号三豹【唐书王旭传】宋越御众严酷好行刑诛睚眦之间动用军法【宋书】宁饮三斗醋不见崔度宁灸三年艾不见屈突盖【北史魏崔度】羊祉天性酷忍所经之处人号天狗【唐书】以深刻为奉公【唐髙季伦】记刻深寡恩【战国防秦】卫鞅内刻刀锯之刑外深斧钺之诛歩过六尺者有罚弃灰于道者被刑一日临渭水而论囚七百余人渭水尽赤号哭之声动于天地【新序】集伤秋茶之宻网恻夏日之严霜肺石少不寃之民棘林多夜哭之鬼【文选】抉瑕刺骨【文粹】
　　本朝酷吏所至号鬼车【坡诗】
　　遗爱
　　经蔽芾甘棠勿剪勿伐召伯所茇【诗】
　　史士鞅曰武子之徳在民如周人之思召公焉　仲尼曰子产古之遗爱也【左】郑子产死郑人丈夫舍玦佩妇人舍珠珥夫妇巷哭三月不闻竽琴之声【説苑】赵良曰五羖大夫死秦国童子不歌謡舂者不相杵【史商鞅传】桓公有封郑河洛之间人便思之【史郑世家】栾布为燕相燕齐之间皆为立社号曰栾公社【汉郊祀志】朱邑病且死属其子曰我故为桐乡吏其民爱我必我桐郷后世子孙奉尝我不如桐乡民及死其子之桐乡民嵗时祠祭不絶【西汉本】何武为兖州刺史徙京兆尹所居无赫赫名去后常见思【西汉】刘陶駼除顺阳长病免吏民思而歌之曰悒然不乐思我刘君何时复来安此下民【后汉书】秦彭为开阳城侯后拜颍川太守老弱攀车啼号填道【东观汉记】邓训迁乌桓校尉卒官吏民羌胡爱惜旦夕临者数千人戎俗父母死耻悲泣皆骑马歌呼至闻训卒莫不号咷或以刀自割又刺杀其犬马牛羊曰邓使君已死我曹亦俱死耳【后汉范晔】郭伋王莽时为并州牧建武中复为牧伋前在并州素结恩徳及后入界有童儿数百各骑竹马于道次迎拜伋问儿曹何自逺来对曰闻使君到喜故来奉迎伋辞谢之及事讫诸儿复送出郭外问使君何日当还　种暠为度辽将军薨并凉人咸为发哀单于每入朝贺望见坟墓輙哭泣祭祀【后汉】赵广汉疑丞相夫人杀侍婢乃将吏卒入丞相府召其夫人跪庭下受辞收奴婢十余人去帝下广汉廷尉狱吏民守阙号泣者万人或言臣生无益县官愿代京兆死使赵牧养小民【通鉴汉宣纪】雒阳令广汉王涣凡所平断人莫不恱服京师以为有神是嵗卒官百姓市道莫不咨嗟流涕防西归道经农民庶皆设槃按于道路吏问其故咸言平常持米到洛阳为吏卒所钞常亡其半自王君在事不见侵枉故来报恩雒阳民为立祠作诗每祭輙歌而荐之【通鉴汉和纪】蜀人所在求为诸葛亮立庙汉王不听百姓遂因时私祭之于道陌上【通鉴魏明纪】狄仁杰为魏州刺史有惠政百姓为之立生祠后其子景晖为魏州司功参军贪暴为患人遂毁其像焉【通鉴唐中宗】刘审交卒吏民诣阙上书以审交有仁政乞留汝州得奉事其丘垄诏许之州人相与就哭而之为立祠嵗时享之【通鉴后汉隐】诸葛瞻亮之子亮卒蜀人思亮之徳咸爱瞻才敏有善政佳事虽非瞻所建皆相告曰葛侯所为也是以美誉过实【蜀志】羊祜为荆州刺史祜薨立碑岘山百姓见其碑莫不堕泪号为堕泪碑　祖逖病卒豫州士女若防考妣淮梁百姓为之立祠　羊祜卒南州人为之罢市巷哭者声相接　王骏都督凉州后薨民吏树碑讃述徳美长老见碑无不拜之言其遗爱如此【晋书】羊祜卒参佐刘绘牋杜预曰昔召伯所憇爱留甘棠宣子所防封殖其树夫思其人尚及其树况生存所辟之士便当随例放弃者乎【晋书本】贾敦頥为洛州刺史有惠政百姓植碑颂美及敦美为洛州长史又立颂于兄碑之侧号棠棣碑　韩愈贬阳山令有爱在民民生子多以姓字之【唐书本】
　　记姚元崇牧荆州三年受代日阖境民吏泣拥马首遮道不使去所乘之马鞭镫民间截留之【天寳遗事】
　　集桐郷建遗烈【选诗】攀车卧辙之恋争涂忘逺去思一借之情愈乆弥结【齐故安陆碑】永思清风叹息仁光【陈子昻集】勿剪棠犹在【刘义文集】尝为县县怀其化至于州州濡其泽凡我子孙莫不戴慕【栁文】莅止五载饮和革心束马来朝熊罴陨涕问公还期触必祝之　汴人闻公之东近而愈怀翘翘瞿瞿尽西其首【刘賔客】但愁徴拜日无那借留何【刘长卿】况兹乐土尝扇仁风式访颠毛兼询憇树吏尽攀辕之士民皆遮道之人緜以嵗时深在肌骨【李义山文】梦寐仁风花树前【元稹集】戎夷野祠甿庶巷祭【尚驰作诸葛武侯碑】稚老歌思如丹尚存【杜牧之韦丹碑】
　　本朝韩魏公所歴诸大镇皆有遗爱人人画像事之独魏人于生祠为塑像嵗时瞻奠比狄梁公【三朝言行録】温公薨京师之民罢市而往吊鬻衣以致奠巷哭以过车者盖以千万【神道碑】
　　敛怨
　　经怨有同是丛于厥身　召敌雠不怠【书】敛怨以为徳【诗】
  </div>
  <div class="pagination">
   <a href="记纂渊海_page86.html">
    上一页
   </a>
   <span>
    ...
   </span>
   <a href="记纂渊海_page82.html">
    82
   </a>
   <a href="记纂渊海_page83.html">
    83
   </a>
   <a href="记纂渊海_page84.html">
    84
   </a>
   <a href="记纂渊海_page85.html">
    85
   </a>
   <a href="记纂渊海_page86.html">
    86
   </a>
   <span class="current-page">
    87
   </span>
   <a href="记纂渊海_page88.html">
    88
   </a>
   <a href="记纂渊海_page89.html">
    89
   </a>
   <a href="记纂渊海_page90.html">
    90
   </a>
   <a href="记纂渊海_page91.html">
    91
   </a>
   <a href="记纂渊海_page92.html">
    92
   </a>
   <span>
    ...
   </span>
   <a href="记纂渊海_page88.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
