<!DOCTYPE html>
<html>
<head>
    <meta charset="UTF-8">
    <title>群书考索 - 第 7 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 7 页/共 127 页</h1>
    <div class="content">　　表史迁虽变编年之法而编年之意吾于表犹有攷焉十二诸侯年表叙晋阻三河齐负东海楚界江淮秦
　　国雍州之固则知先王名山大泽不以封之意　髙祖功臣表正欲见初之所以封后之所以废至太初而见侯五人则其待勲旧而兴防继絶者可见矣髙祖侯者则以功臣言景武以来则但书侯者其意深矣而班固表槩曰功臣其未思乎
　　书礼乐律书其叙具在礼书云宰制万物役使羣动岂人力哉以见礼非外来因人性而品节之也乐书言唐虞赓歌之戒成王作颂有惩艾之心以见乐非以爲乐所以节乐也律书之附兵即师出以律之防而六律所以爲万事之根本也三书皆有其叙自叙而下草具而未成者也河渠书大抵谓河之患可以疏导而不可以壅塞此所以悲瓠子之事而作河渠书封禅书所以见武帝之欺天平凖书所以见武帝之穷人天人之间俱受其害则其所以讥武帝者不待武帝纪而已可见矣平准书大抵叙武帝承富庶之后不能制欲始开边隙国用既竭复敛于民敛之既足又复出师费耗已甚又复重敛此所以致海内之虚耗也武帝将厚敛于民故必严刑于先迁所以杂纪刑法于此书者其意深矣孟子曰省刑罚薄税敛盖税敛薄则刑罚可省耳不然则痛刑以威之然后可以夺民生衣食之命欲斡盐铁则行左趾之令欲告缗钱则无平反之狱盖二者常相闗太史公深识此意不传羊孔仅乃于张汤传言兴利之事不于用刑处説张汤杜周变法之因而于平准书説张汤杜周与羊更进用事之迹
　　世家之始于周何也封建之道成于周也首吴以着王迹之兴起于太伯之逊也次齐以着王业之成基于尚父之谋也次鲁次燕以着王室之所由固而嘉周召靖管蔡之难也秦无封建之议故其臣不得列于世家孔子陈涉世家之作史迁之特笔也自春秋以来夫子维持王道之志不遂不极乎涉不止也汉世家首外戚以见自古治乱皆由乎内也楚汉之际诸吕之变七国之祸封建之助俱多诸王次于外戚而汉兴功臣反屈于其后此周以宗强之意也萧何之曰萧相国曹参之曰曹相国张良之曰留侯陈平之曰陈丞相周勃之曰绛侯又太史公深叹将相侯王之权重而惜其后之不能继也五宗三王之封辞少贬矣所以伤汉家藩屏之缺也【萧曹平勃皆爲世家而张苍乃列于传申屠嘉附于传后自嘉以后皆不书矣】　传伯夷居传之首货殖爲传之末至于序孟子一传则首叹功利之弊以爲利诚乱之原也观乎此则岂退处士而进奸雄崇富贵而羞贫贱者乎　屈原贾谊之同传或曰旷百代而相通者心也或曰史迁感愤怨怼托人以见意也是未必然也离骚湘鵩之赋岂徒悼志业之未遂寿命之不长哉楚之亡也以不聴屈原而汉事之缺以贾谊之天二子之存亡所系何如哉　匈奴传赞云惟在择任将相哉而继以卫霍公孙洪传者明武帝之将相若此也又继以主父偃徐乐严安传者以三子皆以伐匈奴谏也彼三子者武帝犹不加罪焉以是见帝之犹可言也而公孙卫霍之深可罪耳司马相如之厠西南夷传后张骞之附大宛传后是皆迁之深意也　酷吏传始于晁错以见汉初寛大之意始变也郅都固异于错而公廉不私之意尤足尚成郅都而廉不如其后事益多而民巧法此一时也自赵禹张汤定律令而用法益刻不特吏深刻而法益峻此又一时也赵禹张汤以深刻爲九卿然其治尚辅法而行自义纵王温舒之徒以斩戮爲常至流血十余里无复用法矣观太史传其次第可攷也太史读功令而叹盖以古者教人非区区以利禄诱
　　天下也髙祖未遑庠序文景尚刑名武帝慨然有兴儒学之意而公孙以春秋爲三公而天下向风则亦不免甘心于利禄然太史公于诸儒中自申公而下所取者亦七八人盖以爲汉儒固不足取然分章析句使六艺之传不泯数子之功也班固赞儒林説五经传授之盛归于劝以官禄夫岂知固之所美乃迁之所叹者欤日者策一事也而异传何哉日者以志其人也策以志其事也　史记君臣谋议将相功勲纪多不书必俟其臣没而备载于传是人臣得专自可谋议功勲也尚书虽无编年之法君臣之事年代有序羲和之业固载于尧典稷契臯防之功固载于舜典三代君臣之事亦犹是焉又迁创纪传所纪一事或分爲数处比于编年则文繁矣不若编年体正而文简也【系唐论序】诸家论史记得失索隠曰按景纪取班书补之武纪专取封禅书礼书取荀卿礼论乐书取礼乐记兵书亡不补畧述律而言兵遂分歴述以次之三王糸家空取其策文以续此论　本传赞曰司马迁据左氏国语采世本战国策述楚汉春秋接其后事讫于大汉其言秦汉详矣至于采经摭传【师古曰摭拾也音之亦反】分散数家之事甚多疏畧或有抵牾【如淳曰牾读曰迕相触迕也师古曰抵触也牾相支柱不安也悟音悟】亦其涉猎者广愽贯穿经传驰骋古今上下数千载闲斯以勤矣又其是非颇缪于圣人【师古曰颇普我反】论大道则先黄老而后六经序防侠则退处士而进奸雄传货殖则崇势利而羞贱贫此其所蔽也然自刘向雄愽极羣书皆称迁有良史之材服其善序事理辨而不华质而不俚【刘德曰俚鄙也如淳曰言虽贤犹不如闾里之鄙言也师古曰刘説是也俚音里】其文直其事核【师古曰核坚实也】不虚美不隠恶故谓之实录【应劭曰言其录事实】呜呼以迁之愽物洽闻而不能以知自全既陷极刑幽而发愤著书伤矣　叙防侠之谈而论六国之势则土地甲兵以至车骑积粟之有差可谓辨矣而莫不各当其实是得于辨而不华也叙货殖之资而比封侯之家则枣栗漆竹以至籍藁之数可谓质矣而莫不各饰以文是得于质而不俚也上自黄帝下迄汉武首尾三千余年论著才五十余万言岂非得于文之直乎纪帝王则本诗书纪列国则据左氏言秦兼诸侯则采战国策言汉定天下则述汉楚春秋岂非得于事之核乎伯夷古之贤人则冠之于传首晏婴善与人交则愿与之执鞭兹得于不虚美也陈平之谋略而不讳其受金之奸张汤之荐贤而不畧其文深意忌之酷兹得于不隠恶也　世家所以纪系绪也臯陶虽封于六仲山甫虽封于樊申伯虽封于谢而子孙功烈不多见于春秋伊尹则由陟而下无闻传説则神骑箕尾而去至召虎则似召公焉加之世代绵逺经传无可考故迁皆不敢轻爲之传况世家耶若周公之后封于曲阜召公之后封于朝鲜皆传数十世鲁至战国而始微燕至秦世而始防其家绪之传可得而攷迁安得而不爲之立世家耶此迁之史见于特书者然耶传者所以纪事实也管仲以其君霸晏子以其君显子胥又吴之忠臣其功烈暴白于天下其姓名焜燿于当时迁皆爲之立传固宜矣至子产之相郑其事业概见于郑之世家又见于循吏传是不可谓没其实矣史迁复爲之立传则是子产二传也范蠡之相越其事业槩见于越之世家又见于货殖传是不可谓没其实矣史迁复爲之立传则是范蠡二传也此迁之史见于附书者也伯夷圣之清栁下惠圣之和其制行一也然伯夷则崇逊以立教采薇而全节寥寥千载之下闻其风者犹能律贪化顽故韩退之特爲之作颂而谓圣人万物之标准此则伯夷故当冠列传而下惠则有所不必书也列御冦之学老庄周之学列御冦其传道一也然老庄之书一则齐物我一则应世变出入吾儒之道而反畔之至御冦则流风遗书类多冲虚之説故仲淹言虚无长而晋室乱亦止及老庄如此则老庄固当列于传而御冦则有所不必书也墨子之道固不足取然善守御足财用迁亦尝附书于荀卿之传后以小道可观固耳至别之六家者岂迁之意以其兼爱无父故择名实之似使之不得以乱吾道之真然则迁不爲之立传诚知其有所不可也丘明之书诚有可取故是非与圣人同尝见取于刘歆矣然书可取而史不之录者岂迁之意以其依经作传能自标致故人将读其书而知其爲人又何待于作传而后显然则迁之不爲立传诚知其有所不可也虽然迁之史爲例如此矣岂偶然者耶攷之他传与世家皆然也若太公之封于齐康叔之封于卫是亦周召作世家之意也若司马相如之次西南夷汲黯郑当时之次循吏传曰是亦子产范蠡附见郑越世家之意也三仁一也微子抱祭器以归周以存商祀迁列之宋世家者岂不犹伯夷独冠于列传而下惠不录欤陈轸犀首亦説客也苏秦张仪以纵横取功名迁列之传而轸首不传岂不犹列御冦不录欤杨朱与墨翟同害教朱之不传翟之不传也宜矣丘明与公谷同释经公谷之不传丘明之不传也亦宜矣夫迁以良史之才其爲史每每如此孰谓其脱畧耶【三山要畧】　太史公进孔子于世家班老于申韩意非党于黄老首夷齐于列传意非抑于处士也如吴太伯爲世家之首伯夷居列传之先至于货殖传在传之末平准书在书之终此正是孟子意思　昔司马迁述史记自皇帝至于获麟成一家之言其论大道先黄老而后六经所以矫汉氏之尚黄老也其序游侠退处士而进奸雄所以矫羣臣之龌龊也其述货殖则崇势利而卑贫贱所以激武帝之兴利也盖迁虽横就刑戮处汚俗之中困于心横于虑愤激之气形于简策故其言每过直而不自知焉虽然迁之矫枉过直而未尝不微见其意焉其叙传固先黄老矣而又曰先人有言孔子卒有能绍而明之正易传继春秋本诗书礼乐之际其在兹乎此所以见尊六经之本意也其传游侠固进奸雄矣而又曰原宪独行不合于世蔬食不厌四百余年而弟子志之不倦所以见其进处士之本意也其传货殖固崇势利矣而又曰俗之所渐民久矣虽戸説以眇论终不能化所以见其轻利势之本意也　论六家于儒不深取论道家甚详不无所病意者习见汉初之事曹参以清净治天下而百姓无扰自后儒者出来变更纷纷扰扰而卒无补太史之所以病儒者非果以儒爲非乃陋汉儒耳不然则太史公説诗书礼乐春秋以爲学者至今则之夫岂以儒者爲无益哉观史迁与董生论春秋一段亦可谓识得儒者　唐刘知几史通曰史记者纪以包举大体传亦委曲细事表以谱列年爵书以总括遗漏此所以爲长也若乃同爲一事分在数篇防续相离前后屡出又编次同类不求年月此所以爲短也【黄池之事世家先晋而周纪先吴齐王传云齐王使侃午治琅琊王发其兵而琅琊王传云琅琊引兵与齐王合谋】　纪称虞舜见阨空而出文王隂谋脩德以倾商政传言宣尼既殂门人推奉有若如此之类皆迁之失迁采摭寻访文献之备如此魏世家则以因游大梁于墟中感而得之如作伯夷传则因登箕山之上见许由冢而悲之过梁而求问东门可以知魏公子焉入楚而立观故宫可以知春申君焉如传荆轲云始公孙季公董生与夏无且由具知其事爲余道之此以董生而传荆轲之事也如言苏建语余曰吾尝责大将军择贤人将军谢曰人臣遵职而已此以苏建而传卫青之事也如欲传张良而见其画图状貌如欲传韩信而见淮隂人言以至据国语采世本约战国策述楚汉春秋此乃采摭寻访文献之备如此【三场指南】　姬自后稷至于西伯嬴自伯翳至于庄王实乃诸侯而名本纪项籍僣盗而死未得成君安得讳其名字呼之曰王春秋吴楚僣拟书如列国假使羽窃帝号正可抑同羣盗况其国曰西楚号止霸王者乎陈胜起于羣盗称王六月子孙不嗣而以世家爲称三晋之与田氏自未爲君而前齿列陪臣前后一统俱归世家齐列东帝抗衡西秦髙祖六国而没其本号惟以田元制名　葛洪有云司马迁发愤作史记三百篇伯夷居列传之首以爲善而无报也项羽列于本纪以爲居髙位者非闗有德者按史之所书有其事则记其事无则阙寻迁之驰骛古今上下数千载考其先后随而编次斯则理之常也乌可怪乎必谓子长以善而无报推爲传始若伍子胥大夫种孟轲墨翟贾谊屈原之徒或行仁而不遇或尽忠而受戮何不求其品类同其一科而乃异其篇目分爲数卷也
　　索隠述赞曰太史良才寔纂先德周游歴览东西南北事覈事简是称实录报任投书申李下狱惜哉残缺非才妄续　班固曰迹其所以自伤悼小雅巷伯之伦太史公撰孔子世家多采论语旧説至管晏列传则不取本书以管子晏子以爲时俗所有故不复更载按论语行于讲肄列于学官重加编勒祗觉繁费如管晏者诸子杂家经史外事弃而不录可取而不取未覩厥义至述儒林则不取防夏文学着循吏则不言冉季政事于货殖传独以子贡居先掩恶善既忘此义成人之美不其缺如　史记本纪曰瞽瞍使舜穿井爲匿空旁出难曰其意以爲舜若左慈易质爲羊刘根窜形入壁之类非若姬伯拘于羑里孔子厄于陈蔡茍识事如斯难以语夫圣道太史公曰黄帝尧舜佚事时时见于他説余择其尤雅者着爲本纪书首若如所述岂可谓雅耶仲尼弟子传曰孔子既没以有若似圣人有若无以应雨具之问弟子起曰此非子之坐难曰有若名不于四科素无阶于十哲尼父既没取以爲师不荅所问始令避席何见之晩乎且退老西河取疑夫子犹使投杖谢愆何肯公然自相欺诈此乃童儿相戏非复长老所爲观孟轲著书首陈此説马迁作史仍习其言曽无先觉悲夫　雄病其多变好竒　文中子曰史之失自迁固始
　　张守节正义序绍太史继春秋括文鲁史而包左氏国语采世本战国策而摭楚汉春秋贯防经传旁搜子史上起轩辕下暨大汉作十三本纪帝王兴废悉详三十世家君国存亡毕着八书赞隂阳礼乐十表定代糸年封七十列传忠臣孝子之诚备矣笔削冠于史籍题目足于经邦　次旧史之防兼音解注引致旁通凡成三十卷名曰史记正义
　　司马贞索隠此书残缺虽多实爲古史忽加穿凿难允物情今止探求异闻采摭典故解其所未解申其所未申释文演注又重爲述赞凡三十卷号曰史记索隠太史公好竒而词省故事覈而文徴矣【徴可信也】学者多未究班氏依迁而述所以条流更明兼采众贤羣理毕备其防富其辞文近代诸儒共所钻仰
　　史记音义集解晋宋间徐广作音义裴骃作集解合八十一卷【出司马贞索隠后序】
　　刘伯庄音义刘伯庄以正观初于文馆讲授作音义三十卷音乃周备义则更畧
　　司马贞补史记今輙采按古今仍以裴爲本兼自见愚管重爲之注号小司马史记【本序】　太史公古之良史也家承二正之业【谓南正重司天北正黎司地太史公乃其后也】人当五百之运【谓五百年必有王者兴其间必有名世者】兼以代爲史官亲当图籍慨春秋之絶笔伤旧典之阙文爰自黄帝讫于汉武渔猎则穷于百氏笔削乃成于一家父作子述其勤至矣夫以首创者难爲功因循者易爲力自左氏之后未有体制而司马公补立纪传规模别爲书表题目如本纪叙五帝而阙三皇世家载列国而有外戚【谓外戚不当在世家】邾许春秋次国畧而不书【邾姬姓许姜姓二国亦多有攻战防盟事】张吴敌国蕃王抑而不载【吴爲长沙王吴芮传国数世太史公不书张则未详】并编录有阙切所未安及列传所着有管晏及老子韩非管晏乃齐之贤卿即如其例则吴之延陵郑之子产晋之叔向卫之史鱼盛德不阙何爲盖阙【谓管晏既书此数君子亦不可不书也】伯阳清虚爲教【伯阳老子也】韩子峻刻制法【韩非也】静躁不同德刑斯舛【静德谓老子躁刑谓韩非】今宜柱史共漆园同传【柱史老子也漆园庄周也谓此二人宜同传】公子与申君并列【公子谓韩非诸公子及申不害与商君同传】可不善欤然其网络古今【网络犹网罗也】叙述惩劝异左氏之微婉【杜预左传叙曰春秋之称微而隠志而晦达而成章惩恶而劝善】有南史之典实【左传齐崔杼弑庄公太史书曰崔杼弑其君杼杀之兄弟死者二人兄弟又书乃舎之南史氏闻太史尽杀执笔以往闻已书乃还】所以雄班固等咸称其有良史之才盖信乎其然也
　　苏子由古史因迁之旧上观诗书下考春秋及秦汉杂录记伏羲神农讫秦始皇帝爲七十纪十六世家二十七列传谓之古史
　　裴骃集解考校此书文句不同有多有少徐广研核众本爲作意义具列异同今増演徐氏采经传百家并先儒之説豫是有益悉皆抄内譬彗星之继朝阳飞尘之集华岳以徐爲本号曰集解【本序】
　　徐广史记音义　　　　　邹诞生史记音释
　　裴骃集解史记　　　　　许子儒注史记
　　刘伯庄史记音义　　　　徐坚注史记
　　李镇注史记义林二十卷　陈伯宣注史记
　　韩琬续史记一百三十卷　司马正史记索隠刘伯庄撰史记地名　　　张守节史记正义
　　窦羣史记名臣疏　　　　裴安时史记纂训
　　卫飒史记要传　　　　　张莹史记正传
　　谯周古史考　　　　　　葛洪史记钞




　　羣书考索卷十二
<子部,类书类,群书考索>
　　钦定四库全书
　　羣书考索卷十三　　　　宋　章如愚　撰正史门
　　西汉类
　　班彪字叔皮扶风安陵人也彪既才髙而好述作遂专心史籍之间武帝时司马迁着史记自太初以后阙而不录后好事者颇或缀集时事然多鄙俗不足以踵继其书彪乃继采前史遗事傍贯异闻作后传数十篇因斟酌前史而讥正得失尝又以爲司马迁细意委曲条例不经若迁之著作采获古今贯穿经传至广也一人之精文重思烦故其书刋落不尽尚有盈辞多不齐一今此后篇慎覈其事齐整其文不爲世家唯纪传而已　论曰班彪以通儒上才倾侧危乱之间行不逾方言不失正仕不急进贞不违人敷文华以纬国典守贱薄而无闷容彼将以世运未非所谓贱焉耻乎何其守道恬淡之笃也　固字孟坚年九嵗能属文诵诗赋及长贯载籍九流百家之言无不穷究所学无常师不爲章句学大义而已　父彪卒归乡里固以彪所续前史未详乃潜精研思欲就其业既而有人上书显宗告固私改作国史者有诏下郡收固系京兆狱尽取其家书先是扶风人苏郎僞言图防事下狱死固弟超恐固爲郡所覈考不能自明乃驰诣阙上书得召见具言固所著述意而郡亦上书显宗甚竒之召诣校书郎除兰台令史与前雎阳令陈宗长陵令尹敏司从事孟异共成世祖本纪迁爲郎典校秘书固又撰功臣平林新市公孙述事作列传载记二十八篇奏之帝乃复使终成前所著书固以爲汉绍尧运以建帝业至于六世史臣【六代谓武帝史臣谓司马迁也】乃追述功德私作本纪编于百王之末厠于秦项之列太初以后阙而不录故探纂前纪辍辑所闻以爲汉书起元髙祖终于孝平王莽之诛十有二世二百三十年综其行事傍贯五经上下洽通爲春秋考纪表志传凡百篇【纪十二表八志十列传七十合百篇前书音义曰春秋考纪谓帝纪也言考覈时事具四时以立言如春秋之经】固自永平中始受诏潜精积思二十余年至建初中乃成当世甚重其书学者莫不讽诵焉　永元初大将军窦宪出征匈奴以固爲中防军及宪败固先自免官洛阳令种兢心衘固因此捕系固遂死狱中　班固非有汉羣祀三十六篇议对十九篇则孟坚郊祀志何所攷证而作也非有汉着记百九十卷大年祀五篇则孟坚十二帝纪何所攷证而作也作董仲舒传则知有仲舒繁露作刘向传则知有説苑作陆贾传则知有陆贾新语固之条例有司马迁作之于前而已放之于后其所变者不过増八书耳　史通云史记止太初其后刘向刘歆冯商雄之徒撰续迄哀平建武中班彪以雄歆僞褒新室乃采摭作后传六十五篇子固以父所撰未尽乃起髙皇迄王莽十有二世三百三十年爲帝纪十二表八志十列傅七十凡百卷【史通云班固汉书全同太史太初以后又杂引刘氏新序説苑七畧之辞】章帝初固坐窦氏事卒于狱书颇散乱帝诏其妹昭与马融等就东观缉校今八表及天文志其所补也史通云乃待诏马续所作也而古今人物表尤不类本书汉服虞辞爲音义又有晋灼臣瓒等説蔡谟固附着之而唐顔籕爲注【范晔后汉书班固着续书其八表及天文志未及竟而卒刘昭补志序云续志昭表以是推之八表其班昭所补天文志其马续所成之欤】
　　纪固述文景武宣诸赞皆诧其政治制法之盛至赞髙祖独推其世糸何也观彪王命论未见运世无本功德可纪而得崛起在此位者也卽彪之辞揆固之赞远推尧运以见非逐鹿幸捷而得之所以杜乱臣贼子窥伺之意深矣【史迁赞帝引三代忠质文之偏环继以秦不能改汉兴得天统矣又继之以朝以十月车服黄屋左纛塟长陵意谓汉已接三代之正统犹用亡秦之陋典惜之也固赞未免溺于后世符瑞之习迂怪之论】　孟坚汉纪不书丞相除拜于死必书自申屠嘉既死之后而陶情等皆不书其有以哉　纪所以提万事之纲孟坚于武宣二纪大抵纂述诏文及行幸爲详而治本所在几缺不载武帝峻刑之主而纪无严酷之迹宣帝基汉世宦官外戚之祸而纪曽不记许史恭用事之因原孟坚之意正以见于刑法及外戚佞幸传故不复重出
　　表固之功臣表则有深意髙祖约非有功不侯而景帝始乱之自髙至文爲一表自景至哀为一表以见家法之变自景帝始至外戚侯表则目之以恩泽明其侥幸而得之此固之得也　人物表离爲九等第其髙下乐王鲋从君者也而与于仲氏之列【三等】祝鮀佞人也而列于君牙之次【四等】先伯牛而后曽参进仲弓而退冉有【伯牛仲弓第二等曽参冉有第三等】士防范武子一人也以武子名则列于二等以士防名者则列爲四等【王翦爲虎傅翼者李悝爲国辟草莱者而谓之上智墨翟以辨商鞅以法祸天下而列于中上李朴子列传】或曰八表未具而固卒后人续之耳故人物表尤爲不伦者非固之过虽然固未具八表而表之名固立之矣以汉人作汉史不应尚论古人物也不特此也货殖传自陶朱子贡而下皆列焉虽曰祖马迁之遗躅而迁著作乃自陶唐以迄获麟而固则述汉史耳班氏古今人表仰包亿载列之以三科定之以九等若孔门达者顔冉殆庶至于他子难爲等差今乃先伯牛而后曽参进仲弓而退冉有【牛弓在二等参有在三等】叙晋文之防位也舟之侨爲上阳处父次之士防爲下其述燕丹之宾客也髙渐离居首荆轲亚之秦舞阳居末斯并是非瞀乱　固赞马迁贬其叙唐虞以前之事然固表所载女娲方雷乃以空名次于羲黄之间夫以是责人矣而已蹈之何也盖人物表出于曹大家志所列非固责也志孟坚十志网罗详矣而独于兵缺焉乃附见于刑法何哉反覆汉事而知之汉官凡称尉者皆掌卒徒廷尉刑官也而亦以尉称中尉兵官也刑狱之事实得同领岂古者兵刑同制之意乎　食货志曰公孙以春秋之义绳臣下张汤以峻文决理爲廷尉于是见知之法生而废格沮诽穷治之狱用矣宜载诸刑法志而固于食货志及之推固之意所以讥汉之用刑大抵与民争利至刑法志乃曰孝武外事四夷之功内盛耳目之好徴发烦多百姓贫耗又曰今饥寒并至此刑之所以审也然则二志之文自相表里盖亦微而显欤　班列儒者于九流正以不知儒故也汉儒祖叔孙通故汉轻儒后以公孙倪寛爲儒班固谓儒于道最髙自谓尊儒不知与九流并列已非矣八家皆儒之一偏一曲岂得而并言哉　班固五行志每叙一灾推一怪董仲舒京房之説前后相反向歆之解父子不同遂乃双载其文【史通天人之交休咎之证焉可诬也将以五行传爲可尽废则失警戒脩省之助茍以五行传爲可尽用则又非格王正厥事之本惟书其事而不着其应此春秋之微意也】　西汉二百一十余年日食乃至五十有三以文景之诏其日食乃至十有二焉班固于他帝輙书其应于文景独书其食而虚其应　班固地理全写禹贡盖以水济水徒有其烦昔春秋诸国赋诗见意左氏所载录其章名如地里爲书宜云禹贡已详何必重述古文班氏着志抵忤者多在于五行芜纇尤甚今条其错
　　误定爲四科四科之中疏爲科目其第一科曰引书失宜者其流有四一曰史记左传文错相并二曰春秋史记杂乱难别三曰屡举春秋言无定体四曰书名去取所记不同第二科叙事乖理者其流有五一曰徒发首端不副证验二曰虚编古语讨事不终三曰直引时谈竟无他述四曰科条不整寻绎难知五曰标举年号详畧无准第三科释灾多滥者其流有八一曰商前世全遗故实二曰影响不接牵引相防三曰敷演多端唯的无主四曰轻持善政用配妖祸五曰但神解释不显符应六曰考覈虽谠义理非精七曰妖祥可知祲黙无説八曰不循经典自任胸臆第四科古学不精者其流有三一曰引前书网罗不尽二曰兼采左氏遗逸甚多三曰屡举旧事不知所出
　　传孟坚记传惟儒林循吏酷吏等各以序冠于首其余则无之至于王贡龚鲍传首乃特爲之序而以四皓郑子真严君平等先之是殆表而出之之意欤　不曰后妃传而曰外戚传志汉外戚之擅权也【元后别立传】礼乐湮微汉世大缺也固则志之以爲叔孙绵蕞循见于倥不暇给之初而贾董王吉之所建白乃委弃于治平无事之日则文帝宣武诸君不得不任其咎前后条列而抑实寓焉所以重礼文多缺之羞也　外戚预政汉世大变也固则传之凡姻聨攀附悉皆纪录以伤后族之强盛至若卫霍以军功显名史丹以功德自致冯奉世父子以才能居位防不表见又从而爲之辞则曰数子之外皆夤縁以幸富贵者槩而用之此汉祸之所以日蕃而固之所以重伤也二者汉之大故不敢显然以诏来世寄意悠逺而后之深于史者得以览视焉　范晔讥固饰主阙不知其赞多微文顾读者弗察耳刘知几又诋其古今人物表无益于汉史此论诚然但非固之罪也至谓受金曲笔固虽谄附匪人亦何至是欤【晁志】　田叔节士乐布一节季布豪侠相去逺甚夫以囚奴茍活之人而齿于视死如归之士此华峤所以得议其排死节而否正直也　孟坚赞王章曰不量轻重以陷刑戮赞何武王嘉又曰武嘉区区以一篑障江河班彪赞翟义曰义不量力懐忠愤发以陨其宗此所以不免范晔之讥也　汉三年郦生説髙祖据敖仓及请説齐此一时事也班固合爲一刘向则分而言之或者固欲省其文或者向欲条其事盖未可知也学者观之要当知其请据敖仓及请説齐皆生之谋也已何必泥其或分或合哉神爵中诏益吏百石以下俸十五此固所记也荀悦又以爲五十斛或班荀闻见之殊或前后传冩之误皆未可知也学者观之要当知其百石以下之俸皆宣帝一时所増而已乌可强别其孰是孰非哉董仲舒以贤良举见于武帝建元之初公孙以贤良举见于武帝元光之后二子之传悉之矣而武帝本纪又并于元年而言之固之意或以互见或畧言之亦未可知也学者要当知二子皆以贤良进又知武帝贤良之举所得者二人亦足矣何必以先后而疑之哉至于封髙庙功臣之后置武威酒泉之郡与夫主父偃严安徐乐之上书攷之于志验之于纪又攷之于传虽嵗月之讹亦无害于理学者观之能观其意而畧其文可也孟坚每一姓有传多附出余亲其事迹尤异者则全
　　入他部故愽陆去病昆弟非复一篇外戚元后妇姑分爲二录至如元王受诗于楚至孙戊亡按其行事所载甚寡而能独载一卷者实由向歆之助耳但交封汉始地啓列藩向居刘末职才卿士昭穆旣疎家国又别使分楚王子孙于髙惠之世与荆代并编析刘向父子于元成之间与王荆并列方于诸传不亦纇乎　长卿之子虚上林雄之甘泉羽猎班固两都马融广成谕过其体词没其义繁华而失实流宕而忘返无禆劝有长奸诈而前汉史中皆书诸列传不其谬乎　汉书东方朔传委曲烦碎不类诸篇且不述其亡没嵗时及子孙继嗣正与司马相如司马迁雄传相类寻其传体必曼倩之自叙也但班氏脱畧故世莫知之苏子卿父建行事甚寡韦元成父孟德业稍多汉书编苏氏之传则先以苏建标名列韦相之篇则不以韦孟冠首并其失也
　　褒贬公孙矫饰之诡行则实其钓名之言东方朔诙谐之诡谈则鄙爲滑稽之雄此不激诡之体也盖寛饶之事主彼抗言而爲狂瞽者也则以爲邦之司直梅福之去官彼抗节而从所好者也则以爲尚有典刑此不抑抗之体也相如之风雅而及于临卭奔亡之事则以爲淫靡之戒张禹之传授而及于后堂声色之乐则以爲乖僻之箴此赡而不秽之体也贾谊政事之书载其万言皆切于世事董生贤良之策载其三篇皆明于经术此详而有体之证也
　　迁固得失总论类
　　古之爲史者举其大纲而已尧舜二典是也其后爲编年以序事如晋之乘楚之梼杌鲁之春秋是也至司马迁始创纪表书传之体焉文中子曰史之失自迁固始讥其失古史之体当矣然迁固乌可并言哉迁之学虽未粹感愤舛驳往往有之然二帝三王之统纪周秦楚汉之世变孔子孟子之所以异于诸子百家者于其书尤有考焉髙气絶识包举广而兴寄深后之爲史者殆未易窥其涯涘也固特因迁之规模而足成之耳其窜定迁史诸篇汉初豪杰之所存尚未深究况于前此者乎司马正索隠曰班氏书近代诸儒共所钻仰其爲训诂盖亦多门蔡谟集解之时已有二十四家夫史诗残文防句尤难究详古今爲注解者絶希此迁所以慨然发可爲智者道之叹也　王充著书旣申班而屈马张辅持论又劣固而优迁【王充爲彪文义狭陋纪者详观者以爲甲太史公之乙也张辅名士优劣论曰迁叙三千年五十万言班固二百年事八十万言其烦省之不敌固有以知之也】然则二书互有脩短张晏云迁没后亡防日者传褚先生补其所缺言词鄙陋非迁本意按迁所撰五帝本纪七十列称虞舜见阨遂穿宂而去宣尼旣殂门人唯奉有若其言爲鄙又甚安得独罪禇生而全宗马氏也刘轨思商防汉史雅重班才唯讥其本纪不立少帝而輙编髙后按少帝非刘氏而窃养汉宫时天下无主吕后辅制故僣其嵗月寄以编年而野鸡行事自具外戚　班固之讥马迁也论大道则先黄老而后六经序游侠则退处士而进奸雄述货殖则崇势利而羞贫贱此其所蔽也又傅元之贬班固也论国体则饰主缺而折忠臣叙世教则贵取容而贱直节述时务则谨辞章而畧事实此其所失也　史记十表意义洪深殆学者多不能达三代世表以世糸爲主所以观百世之本支也汉兴以来诸侯年表以地爲主故年经而国纬所以观天下之大势也髙祖功臣侯年表以时爲主故国经而年纬所以观一时之得失也汉兴以来将相名臣年表以大事爲主所以观君臣之职分也以百世本支言之黄帝之初先列谱糸以祖宗爲经以子孙爲纬则五帝之代皆出于黄帝可知矣周成王之后详列诸侯以世爲经以国爲纬则亲疎之相辅可知矣帝颛顼以下周武王以上有经而无纬止列世糸而大治乱附焉则正嫡旁支之继统皆可知矣以天下大势言之如髙帝五年韩信王楚英布王淮南卢绾王燕张耳王赵彭越王梁韩王信王太原吴芮王长沙则天下之势异姓强而同姓未有封者也如髙帝六年髙祖弟交王楚髙祖子肥王齐英布王淮南卢绾王燕张敖王赵彭越王梁髙祖兄喜王代吴芮王长沙则天下之势异姓强弱亦畧相当也如髙祖十二年髙祖弟交王楚髙祖子肥王齐髙祖兄子濞王吴髙祖子长王淮南髙祖子建王燕髙祖子如意王赵髙祖子恢王梁髙祖子友王淮阳髙祖子恒王代吴芮王长沙则天下之势同姓甚强而异姓絶无而仅有也不以得失言之如髙祖功臣年表髙祖功臣侯者一百四十三至文帝之世存者一百二十五至武帝时存者七十二则时之守典章待旧勲孰得孰失皆可知矣如惠景间侯者表建元之后存者二国太初已后又皆国除则时之政事孰缓孰急皆可知矣建元以来侯者表元光侯者四元朔侯者二十元狩侯者十三皆以匈奴封元鼎侯者十六以匈奴南粤封元封侯者十七以东越瓯骆南越朝鲜西域封则时之用兵孰多孰少皆可知矣建元以来王子侯者表元光侯者七元朔侯者一百二十七元狩侯者二十五元鼎侯者三则时之分封诸侯子弟施行次第皆可知矣以君臣之职分言之如髙帝元年大事记沛公爲汉王之南郑还定雍而相位书萧何守汉中御史大夫位书周苛守荥阳髙帝九年大事记未央宫成置酒前殿帝亲奉玉巵上太上皇夀曰今臣功孰与仲多而相位书萧何为相国御史大夫位书周昌爲赵丞相则君臣之职分或得或失皆可知矣彼班氏作汉史茍欲自出机轴尽变子长之例分异姓王同姓王爲两表汉初亲疎相错之意不复见同姓诸侯王表废年经国纬之制王子侯下诸表废国经年纬之制徒列子孙世数是特诸家之谱谍耳天下大势当世得失泯然莫可考何名爲表哉太史公诸侯秦楚之际月表此一时也汉兴以来诸侯年表此又一时也至于以节目论之则髙祖功臣年表与惠景间侯者表异矣惠景间侯者表与建元以来侯者表异矣建元以来王子侯者表防自建元似亦有以矣彼班氏分诸侯王爲两表智不相近理固应尔至于王子侯起于髙祖则史家之常例也至于中分西汉诸帝之功臣以髙惠髙后文爲一卷景武昭宣成元爲一卷特以卷秩重大析之耳别外戚恩泽侯自爲一表虽颇有意然其所发明者亦狭矣百官公卿表上卷叙官制沿革固有益于后世若下卷所谓表者削去大事不记则所书者止于公卿拜罢月日而已并载九卿虽爲繁碎犹非其大失也古今人表以区区一人之见而欲定生民以来圣贤愚智之等差其不知量亦甚矣孔子曰盖有不知而作者我无是也有防哉　太史公作秦楚之际月表记其起事之人而不书元所以见当时自相雄长而无复君国子民之实也及韩彭英卢张耳韩王信吴芮皆载于汉兴以来诸侯表所以着汉世之所封而明藩屏之义也孟坚不达其意乃取秦楚月表自项羽封宰侯王之事并于异姓诸侯王表失之矣　太史公汉兴诸侯表于王之初立必书元年所以见其君国子民之实也于诸王朝京师之际必书来朝所以见其尊君亲上之义也孟坚于元年则不书于来朝则又互书失其防矣　太史公于髙祖功臣侯者作一表惠景间侯者作一表至建元以来诸侯复作一表极有深意观髙祖表系以功成者谓其以功而封爵也惠景间书侯而不书功谓其无功侯者多也至建元以后多以军功封亦不书功盖谓武帝之功虽应本约乃邀功生事之功而非创业比也孟坚分髙惠髙后文作一表景武昭宣元成作一表而例以功臣名岂其防哉　孟坚表序谓孝文时有弓髙襄城之封虽自外来本功臣后固至孝景始侯防者丞相周亚夫守约而争帝黜其义初开封赏之科世儒谓是表始于景帝以其有非功而侯者也参以孟坚论观之则作史之初诚有是意然非功而侯非特自景帝始也太史公作惠景间表已尝言之矣孟坚之言若此岂非以惠帝以来无功而侯者己见于外戚恩泽表而不复再出欤失太史公之意矣　汉髙帝接秦而兴虽不能追复五帝三代之统业然置宗正官犹有意乎明族属也存三老职犹有意乎崇教化也念天下匄匄数嵗而复役赐爵赦宥辜罢兵归农犹不忘乎民隠也衣衾棺椁加惠士伍犹勤勤乎死生之数衡山闽越之就封犹知继絶世也以大牢祀孔子于鲁犹知尊先圣也刻印销印聴不旋踵犹有从谏如流之美也令贾人母得衣锦綉操兵乗马犹知辨上下定民志之义也赦田叔孟舒于侯藩而尽拜为郡守诸侯相捐四千户慰赵子弟而不以为惜则其恢磊落犹有帝王之度也十一年之诏招徕贤士大夫尊显劝驾如恐弗及虽学焉而臣之义有未暇讲而与我共安犹庶几南山有台之义也凡此皆班氏之所录而太史氏之所阙也夫以髙帝之兴汉其宏纲大指固不专在是而四百年间君子怀其道小人乐其生或者此其爲仁义公恕之实而太史氏或畧而弗录或附见而不系之一人之本何哉盖究王迹之终始察人事之损益折中千有余年之事变以俟后世圣人君子太史具焉而圣君明臣贤人哲士之令德雅行嘉言善论可以载之爲世训者此则犹有赖于记事之功而有传也三代而上事之不录者何限犹有考信于六艺使秦汉之轶事无所托以信于后世将使后世何从而知之乎班固之于史岂尽知之者哉而髙帝之事独因其缜密之工而得弗废则有功于史亦多矣此迁固之史所以并传也经以道法胜史以事辞胜经不得史无以证其褒贬史不得经无以酌其轻重经非一代之实录史非万世之常法体不相沿而用实相资焉迁固虽以事辞胜然亦兼道与法而有之故时得仲尼遗意焉其一曰隠而章二曰直而寛三曰简而明四曰微而切迁之传廉颇也议救阏与之失【秦伐韩围阏与赧王欲救之】不载焉具之赵奢传传郦食其也谋挠楚权之谬不载焉具之留侯传固之传周勃也汗出洽背之耻不载焉具之王陵传传仲舒也议和亲之疏不载焉具之匈奴传本传晦之而他传发之则其与善也不亦隠而章乎迁论苏秦称其知过人不独使恶声论北宫子多其爱人长者固赞张汤与其推贤善赞酷吏人有所褒不独暴其恶于传详之于论于赞复明之则其惩恶也不亦直而简乎迁表十二诸侯首鲁讫吴实十三国而越不与焉夫以十二名篇而战国十三何也不数吴也皆诸侯尔独不数吴何也用夷礼也不数而载之何也周裔而霸盟上国也春秋书哀六年公防吴于鄫书十二年公防吴于槖臯书十三年公防吴于黄池此其所以虽不数而犹获载也非越区区于南夷豺狼狐狸之与居不与中国防盟以观华风而因夷俗之名以赴故君子即其自称罪之春秋书定五年于越入吴书十四年于越败吴于携李书哀十三年于越入吴此春秋所以夷狄畜之也迁举而措之诸侯之末则山戎玁狁亦或庶乎其间是以絶而弃之将使后之人君观之曰不知中国礼义虽勾践之贤犹不免乎絶与弃则其贱夷也不亦简而明乎固之表八而王侯六书其人也必曰某王若侯某或功臣外戚则必加其姓而首目之曰号諡姓名此异姓列侯之例也诸侯王其目止号諡岂以其尊故不名之邪不曰名之而实名之岂以不名而不着邪此同姓诸侯王之例也王子侯其自爲王则曰号諡名而曰名之则杀一等矣此同列侯之例也及其下则曰号諡姓名夫同姓列侯而加之异姓之例何哉察其故盖元始之间王莽僞褒宗室而封之者也非天子亲自封之者也宗室天子不能封而使王莽封之故从异姓例亦示天子不能有其同姓也将使后之人君观之曰权之归于臣虽同姓不能有名器诚不可假人矣则防僣也不亦微而切乎隠而章则后人乐得善之利直而寛则后人知有悔过之渐简而明则人君知中国礼义之爲贵微而切则人君知强臣专制之爲患用力寡而成功愽爲能爲春秋继而后之史无及焉者以是矣或问张辅着班马优劣论云迁叙三千年事五十万
　　言固叙二百年事八十万言是固不如迁也荅曰不然按太史公书上起黄帝下尽周末年代虽存事迹殊畧至战国以下始有可观然迁虽叙二千年事其间详备者唯汉兴七十余载而已其省也则如彼其烦也则如此求诸折中未见其宜班氏汉书全取史记仍去其日者仓公等传以爲其事烦芜不足编次故也若使迁固异地而处撰成汉书将恐多言费辞有逾班氏安得以此而定其优劣耶　两曜百星丽于元象非如九州万国废置无常故海田可变而景纬无异必欲列之国史施于何代不可史记作天官书读者竟忘其误班固以天文作志无汉事而入汉书降迄有晋迄乎隋氏其篇倍多但载其时彗孛氛祲薄食晦明禆灶梓谨之所占京房李邰之所志之可也若乃丹素魄之纒次黄道紫官之分野施于何代不可也汉书之志天文艺文也盖欲广列篇名示存书体后来继述其流日广天文则星月防浑图周髀之流艺文则四部七录中经【梁任昉四部梁阮孝绪七录魏郑黙中经】秘阁之辈莫不各逾三箧自成一家近世着隋书者乃广包众作勒成贰志前志已录而旧志仍书篇目如旧烦互继出凡撰志者当变其体近者宋孝王闗东风俗亦有坟籍志其所录皆邺下文儒之士讐校之司所列书名惟取当时撰者习兹楷则庶免讥嫌班固之志五行每有叙一灾推一恠董京之説前后相反歆向之解父子不同遂乃双载其文两存厥理言无准的事益烦费岂所谓撮其机要者乎班固缀荀卿之词以序刑法探孟轲之语用裁食货五行出刘向洪范艺文取刘歆七畧若许负相经雄方言并当时所重见传流俗天文有志何不爲人形志乎艺文有志何不爲方言志乎　司马迁班固父子其言史官载籍之作大义粲然着矣讥者咸称二子有良史之才迁文直而事覈固文赡而事详若固之序事不激诡不抑抗赡而不秽详而有体使读之者亹亹而不厌信哉其能成名也彪固讥迁以爲是非颇谬于圣人然其论议常排死节否正直而不叙杀身成仁之爲美【固序游侠传曰剧孟郭解之徒驰骛于闾阎虽其陷于刑辟自与杀身成名若季路仇牧而不悔也古之正法五伯三王之罪人六国五伯之罪人四豪者又六国之罪人况于郭解之伦以匹夫之细窃生杀之权其罪不容于诛也】则轻仁义贱守节愈矣【愈犹甚也】固伤迁愽物洽闻不能以智免及刑【谓下蚕室】然亦身陷大戮智及之而不能守之呜呼古人所以致论于目睫也











　　羣书考索卷十三
　　钦定四库全书
　　羣书考索卷十四　　　　宋　章如愚　撰正史门
　　东汉类
　　始末汉明帝诏班固陈宗尹敏孟冀作世祖本纪及建武时功臣列传后有刘珍李尤杂作建武已后至永初间纪传命伏无忌黄景作诸三王子恩泽侯并单于西羌地理志又崔寔曺夀等作汉记蔡邕卢传等续为东观汉记晋薛莹作后汉记司马彪作续汉书华峤删东观记为后汉书谢沈袁崧皆作后汉书宋范晔集诸家作十纪十志八十列传凡百篇十志未成晔被诛至梁刘昭补成之唐章懐太子贤集当时学者张太安周宝宁等同注范晔后汉书传之至今景祐元年余靖王洙悉取馆阁诸本参校嘉祐七年仁宗读后汉书见垦田字皆作恳字诏国子监刘攽等分手校正　初晔令谢俨撰志搜次垂毕防晔诛俨悉蜡以覆车一代为恨字蔚宗少好学善为文章为尚书吏部郎元嘉元年左迁宣城太守不得志乃删众家后汉书为一家之作至于屈伸荣辱之际未尝不致意焉晔狱中与诸甥侄书以自序其畧曰吾造后汉转得统绪详观古今著述及评论殆少可意者班氏最有髙名既任情无例惟志可推耳博赡可不及之整理未必愧也吾杂传论皆有精意深防至于循吏以下及六夷诸序论笔势纵放实天下之竒作其中合者往往不减过秦篇尝共比方班氏所作非但不愧之而已欲徧作诸志前汉可有者悉令备虽事不必多且使见文得尽又欲因事就卷内发论以正一代得失意复不果赞自是吾文杰思殆无一字空设竒变不穷同合异体乃不自知所以称之此书行故应有赏音者纪传例为举其大畧耳诸细意甚多自古体大而思精未有此也但恐世人不能尽知多贵古贱今所以称情狂言耳
　　纪吕后称制班氏次其年月虽与帝纪同编而记其事迹乃系于外戚传于范晔乃升东都诸后尽列诸纪岂以六后临朝之故耶抑亦未之思也
　　志食货国家之本不可不志东汉畧之艺文者一代之典不可或缺而汉志缺焉
　　志传班固十志官制独缺其畧仅见于百官表迨东都至百官而两都之制始详班史者汉末清节之士如谯元周党逄萌之徒特见于王贡序传而已范史皆传于独行逸民之间数子虽淟汨于班氏而卒光明于范史然则有补于班氏书者多矣
　　传范晔増损东汉自谓无慙良史而王乔鳬履出于风俗通左慈羊鸣传于抱朴子皆有取而载之传秽莫大焉【史通】　蔡邕之女文词有余节槩不足晔乃列之烈女传果何见乎史通谓秦嘉之妻徐氏动合礼仪言成规矩蔚宗标烈女乃不齿焉又何哉　隗嚣从更始公孙述而叛光武而范晔乃为嚣辨论且加虚美焉多见其无识也　怪力乱神宣尼不语吞燕卵而生商啓龙漦而周灭厉壊门以祸晋鬼谋社而亡曺江使反璧于秦皇圮桥受书于汉相此则事闗军国理涉兴亡有而书之以彰灵騐可也而王隠何法盛之徒撰晋史乃专访州闾细事委巷琐言聚而编之自为鬼神録言之不经范晔博采众书裁成汉典至于方术篇及诸蛮夷传乃録王乔左慈廪君盘瓠言唯迂诞事多诡越惜哉范晔传儒林而郑康成一代儒宗乃不与于其间何
　　也盖康成博通六经传记非汉儒专门之比蔚宗所以表而出之虽然康成于经功罪相半革章句之繁芜会合众说于经固有功矣至于援防释经朱紫杂揉于经亦不能无罪也范晔之论乃谓仲尼之门不能过抑又过矣
　　补注梁刘昭得旧志补注为三十卷　国朝乾兴中孙奭欲以刘昭注补后汉志三十卷然则附昭注补志于东都正史者其殆干兴之时乎　史通云范晔之删后汉也简而且周疎而不漏盖云备矣而刘昭采其所损以为补注言尽非要事皆不急　唐太宗时章懐太子等注
　　三国志类
　　陈夀字承祚仕蜀为令史蜀亡晋武帝时为著作郎魏志三十卷纪四传二十六有后妃诸王有方技有夷狄蜀志十五卷吴志二十卷君臣俱谓之传　史通云先是魏时鱼豢私撰魏畧后孙盛撰魏氏春秋王隠撰蜀记张勃撰吴録宋文帝嫌三国志简畧命裴松之兼采众书补注其缺【初夏侯湛亦着魏书见夀所作三国志便壊已草】　王通称夀书细观之实髙简有法不言曺操本生而载夏侯淳及渊于诸曺传中则见嵩本夏后氏之子也髙贵乡公书卒而载于司马懿之奏则见公之不得其死也他皆类此但以魏为纪称汉吴曰传又改汉曰蜀世颇讥其失至谓其衔诸葛孔明髠父而为贬词求丁氏米不获不立仪廙传之类亦必然也【晁志】陈夀传夀为著作佐郎撰吴蜀三国志凡六十五篇
　　时人称其善序事有良史才张华深善之谓夀曰当以晋书相付耳然不为丁仪立传又言诸葛将畧非所长无应敌之才议者以此少之元康七年卒尚书郎范頵等上表曰陈夀作三国志辞多劝戒有益风化虽文艳不及相如而质直过之愿垂采録于是诏洛阳令就家写其书夀又撰古国志五十篇耆旧传十篇　魏黄初中始命魏觊缪袭草创纪传累载不成又命韦诞应璩王沈阮籍等复共撰定成魏书四十四卷其书多为时讳殊非实録吴大帝之季年始命太史令孚项峻撰吴书孚峻皆非史才其文不足纪録至少帝时更敇韦耀周昭薛莹梁广华覈访求往事相与记述为五十五卷至晋陈夀乃集三国史撰为国志先是魏鱼豢私撰魏録其后孙盛撰魏氏春秋王隠撰蜀记张勃撰吴録异闻间出其流甚多　宋文帝以国志载事简畧乃命裴松之兼采众书补注其阙由是言三国志者以裴注为本　魏文帝黄初元年十月辛未受禅陈志云庚午袁纪亦云庚午按献帝纪乙夘始发禅册二十九日登坛受命又文帝受禅碑亦云辛未受禅陈志袁纪误也按蜀志称王崇补东观许盖掌礼仪又郤正为秘书郎广求益部书籍斯则典教无阙属辞有所　而陈夀评云蜀不置官者得非厚诬诸葛乎　汉氏之亡天下鼎峙论王道则曺逆而刘顺语国祚则魏促而吴长但以地处中夏人传正朔度长挈大魏实居多二方之于上国亦犹秦缪楚庄与文襄而并霸逮作者之书事也乃没吴蜀号諡呼权备姓名【谓鱼豢孙盛等】方于魏邦相去顿尔惩恶劝善其义安归　文中子谓陈夀有志于史依大义而削异端【阮逸注云夀变史称志大抵简畧存其大义】
　　传魏次蜀而后继之以吴魏蜀后妃皆以后称至吴则曰夫人云　按三国志诸葛诞毋邱恪皆破家殉国视死犹生而乃与钟会同传其何以激扬名教以劝事君者乎古之书事也令贼臣逆子惧今之书事也使忠臣义士羞【史通】　魏武帝乗时拨乱电扫羣雄二袁刘吕总闗王室不涉霸图而陈夀国志引居传首臧洪陶谦刘虞公孙瓒生于季末自相吞噬汉典所具而魏册仍编岂非流宕忘归迷而不悟者乎
　　褒贬丁仪丁廙有盛名于魏夀谓其子曰可覔千斛米当为尊公作佳传丁不与竟不立传夀父为马谡参军谡为诸葛亮诛夀父被髠乃为亮立传以将畧非所长诸葛瞻轻夀乃言瞻名过其实议者少之　陈夀蜀人其志党蜀抑魏按曺公罪百田常祸千王莽文帝临戎不武为国好奢夀皆依违其事无所措言刘王终始无瑕可比少康光武夀抑其长攻其所短盖魏为典午所承蜀乃中朝所嫉故曲称曺美虚说刘非安有背曺向刘疏魏亲蜀者乎
　　正统史通云陈夀蜀书首标二牧次列先主以继焉璋岂以蜀是伪朝遂不遵于常例隋李徳林著论称陈夀蜀人其撰国志党蜀而抑魏殊不知以魏为正朔之国则隋乃僭伪之君攷其大致多曲称曺美而虚说刘非安有背曺而向刘疏魏而亲蜀也【史通】　晋桓温觊觎非望凿齿着晋汉春秋以裁正之起光武终晋愍凡五十四卷于三国时蜀以宗室为正统魏武虽受汉禅尚为篡逆至晋文平蜀乃为汉亡而晋始兴焉【习凿齿传】又曰吴魏犯顺蜀人仗正【三格论】习凿齿汉晋春秋以蜀为正统其编目叙事皆谓蜀先主为昭烈皇帝【史通】三国志泰和五年乃书诸葛冦天水正始元年书曺
　　爽征蜀岂其然乎　夀之志三国也纪魏而传吴蜀夫三国鼎立称帝魏之不能有吴蜀犹吴蜀之不能有魏也夀独以帝当魏而以臣视吴蜀而吴蜀于魏何有而然哉此夀之失也【苏文】
　　晋书类
　　贞观中太宗以晋史何法盛等十八家制作虽多未能尽善乃勑史官房龄等褚遂良许敬宗更加纂録采正典与旧说数十余部兼引伪史十六国为纪十志二十列传七十载纪三十合为百三十卷【晋载纪十六国传凡五凉四燕三秦二赵夏蜀凡十六国今攷之仅存十四国】曰前赵【刘渊】后赵【石勒】前燕【慕容廆】前秦【苻坚】后秦【姚苌】蜀【李特】后凉【吕光】后燕【慕容垂】西秦【伏乞归仁】北燕【冯防】南梁【秃髪乌孤】南燕【慕容徳】北梁【沮渠逊】夏【赫连勃勃】列之载记【凡十有四而凉缺其二盖前梁张轨虽处西域实受晋命而臣节不废而西凉李暠实唐之祖晋史作于唐世故不敢列之十六国而附之列传云】又命李淳风李延夀等十三人分掌著述敬播四人等考正类例多出敬播天文律厯则李淳风为之惟宣武纪陆机王羲之传论太宗则自为之当时修史者多文咏之士好采诡异以广闻见学者讥之江左余风文多骈四俪六非作史之体故太宗亲撰四赞以息浮议故总题曰御撰云　陆机撰三祖纪束晢又撰十志会中朝丧乱其书不存先是王龄有著述才每私録晋书未及就而卒子隠博学多闻受父遗业撰晋书八十九卷隠虽好著作而辞拙才钝时于宝亦撰晋纪其书简畧直而能婉甚为当时所称晋江左史自邓粲孙盛王韶之檀道鸾已下相次继作逺则编纪两帝近则惟叙六朝至宋何法盛始撰晋中兴书勒成一家首尾该洽齐臧荣绪又集东西二史合成一书贞观中诏前后晋史十有八家未能尽善乃敇史官更加纂撰自是言晋史皆弃其旧本竞从新撰者焉　宋临川王义庆着世说新书上叙两汉三国及晋中朝江左事刘峻注释摘其瑕疵伪迹昭然理难文饰而唐室撰晋史多取此书遂采康王之妄言违孝标之正说以此书事奚其厚顔　魏晋以下著述多门语林笑林世说俗说皆喜载啁防少辨嗤鄙异闻虽为有识所讥颇为无知所恱而斯风一扇国史多同至如王思狂躁起驱蝇而践笔毕卓沈湎左蟹螯而右杯刘邕搒吏以膳茹龄宋人石载舅而损赘其事芜秽其辞猥杂而歴代正史特为邪言茍使读之者为之解頥闻之者为之抚抃固异乎记功书过彰善瘅恶者也【史通】　晋世杂书若语林世说幽明録搜神记之徒恢谐小说神鬼怪物唐朝所撰多采以为书夫以王邓之所粪除王虞之所糠粃以为逸史用补前传终见嗤于君子矣
　　传杨王孙裸伊借对吴汉书蜀志为其立传前哲致议言之详矣然杨能反经合义足矫奢之僭伊以敏辞辨对可免使乎之辱列诸篇第犹有可取近者晋书有刘伶毕卓传其叙事也直载其嗜酒悖礼乱徳若斯而已为传如此复何所取者哉旧本无刘毕传至唐新撰以补前史之缺【并史通】　沈约晋书喜造竒说称元帝牛金之子以应牛继马后之证邺中学者王邵等言之详矣而魏收深嫉南国幸书其短着司马叡传遂録休文所言唐室作新书不加删削复载此语【史通】
　　宋书类
　　元嘉中何承天草创纪传自后山谦之补承天残阙后又命裴松之续成国史松之卒史祐孙冲之表求别自创立为一家言孝建初又苏宝山续造诸传元嘉名臣皆有所撰宝山被诛太明中又命徐爰踵成前作爰因何孙山苏所述勒为书其臧质鲁爽王僧达诸传又皆孝武自造而序事多虚难以取信自永光以后至禅逊十余年中阙而不载至齐沈约更补缀所遗制成杂史始自义熈肇号终乎升明三年为纪十志三十列传六十合百卷名曰宋书永明末其书遂行梁裴子野更删为宋畧三十卷约见而叹曰吾所不逮也由是言宋史者以裴畧为上沈书次之沈约谢灵运传论全说文体备言声律此可正为翰林之补亡流别之总说耳【李充撰翰林论挚虞撰文章流别论】如次诸史传实为越　本志兼载晋魏失于限断又王邵谓其喜造竒说以诬前代如琅琊王妃通小吏牛氏事之类是也后梁武帝知而不以为非【晁志】　宋书所载当纪宋事耳沈约惟采诸说号为博洽而志乃载魏晋以来事论者以为失于限断　按崇文总目缺赵伦之传一卷今本有伦之传而到彦之传卷末残缺　按隋杨松玠八代谈薮云沈约修宋史书裴子野父祖殊无令誉云自松之下无闻焉子野乃撰宋畧书沈约家世备有丑声又云盱眙太守沈璞斩于建邺市璞约之父也约见之乃削宋书子野见之亦削宋畧【按史通云裴几原删宋畧实有功而所録文章颇伤芜秽如文帝除溥官诏顔峻讨三凶徼孝武拟李夫人赋裴松之上柱国志表孔熈先罪许矅辞凡此诸文是皆不宜载者而载之史通】　崔浩谄事太武曲为邪说称拓防之祖本李陵之胄当时众议相斥事遂不行或有窃其书以渡江者沈约撰宋书纪魏事仍传崔浩所述凡此诸妄其流甚多【史通】
　　齐书类
　　梁萧子显撰六十卷今存五十九卷亡其一初江淹为齐志十沈约又为齐纪子显自表于梁武帝别为此书作纪八志十一列传四十然天文志但记灾祥州郡不着户口祥瑞多载图防子显表言素不载戸口且天文复秘故不私载焉【馆阁书目】
　　初江淹为齐志约复着齐纪时吴均亦撰齐春秋三十篇其书称梁武帝为齐明佐命帝恶其实燔之然其私本竟能与萧氏所撰并传于后【史通】　曽南丰南齐书目録序云子显之于斯文喜自驰骋其更改破析刻雕藻缋之变尤多而其文益下
　　齐史江淹始受诏著述以为史之所难无出于志故先着十志以见其才沈约复着齐纪二十篇纪八志十一列传四十合成五十九篇时吴均亦表请撰齐史乞给起居注并羣臣行状有诏齐氏故事布在流俗闻见既多可自捜放也遂撰齐春秋三十篇其书称梁帝为齐明佐命帝恶其实燔之然其私本竟能与萧氏所撰并传于后
　　梁书类
　　唐姚思防撰梁武帝时沈约与周兴嗣鲍行卿谢吴相承撰録已有百篇值后遭变沦没何之元刘璠以所闻见究其始末合撰梁典三十篇而纪传之书未有所作陈姚察有志修梁陈二史施功未周至于陈亡其书不就【史通】乃令子思防续成之贞观三年思防受诏与魏征同撰乃采谢氏诸家史删次为纪六列五十魏征惟裁其总论云【书目】
　　陈书类
　　陈史初有顾野王傅縡各为撰史学士其武文二纪即顾傅所条太建初陆琼续撰诸篇事伤繁杂姚察就加删改粗有条贯及江东不守持以入闗隋文帝常索梁陈事迹察具以所成每篇续奏而依违荏苒竟未絶笔至唐其子思防撰成之【史通】凡三十六卷纪六列传三十　又南丰目録序云初思亷父察梁陈之史官也録二代之事未就而陈亡隋文帝见察甚重之每就察访梁陈故事察因以所论载每一篇成趣奏之而文帝亦遣虞世基就察求其书又未就而察死属思亷以继其业唐髙祖时思亷受诏为陈书久之不就太宗时诏论撰于秘书内省贞观十年始上之此书歴三世传父子数十嵗而后成其难如此然世之传者亦少故学者罕详其意秘府所收往往脱误本朝嘉祐中始诏校雠板行天下
　　后魏书
　　北齐魏收博采旧闻勒成一史上自道武下终孝靖纪传与志凡百三十卷收谄齐氏于魏室多不平既党北朝又厚诬江左性憎胜己喜念旧恶甲门盛徳与之有怨者莫不被以丑言没其善事迁怒所至毁及髙曽书成始奏诏收于尚书省与诸家讨论前后列诉者百有余人时尚书令杨遵彦一代贵臣势倾朝野收撰其家传甚美是以深被党援诸讼史者皆获重罪怨谤不息孝昭世收更加研审然后宣布于外书成尝访诸羣臣犹云不实又令诏改其所变易甚多由是世薄其书号为秽史【史通】　初收天保中奉诏搜撰五年表上悉焚崔浩李彪等旧书收党齐毁魏褒贬肆情众号为秽史独杨愔等助之故其书渐行文帝以其不实勅魏澹更作按唐志又有张太素魏书今收书记缺二卷传缺二十二卷不全者三卷全缺二卷太宗纪则补以魏澹所作静帝纪则补以北史髙氏小史修文殿御览列传则益以北史髙氏小史志则补以太素所撰澹及太素书今亡惟此纪志存【书目】　魏收以元氏出于边裔见侮诸华遂髙自标举比桑干于姬汉之国曲加排抑同建业于蛮夷之邦夫以敌国相与交兵结怨载诸移檄用可致诬列诸信史难为妄说【史通】　收修国史初得杨休之助因谢曰无以谢卿当作佳尔朱荣子纳以金故减荣恶而増其善【会要】　收撰魏书颇用爱憎为褒贬每谓人曰收作色举之则使升天按之则使入地【梁纪】　崔浩既诛大和后始有李彪崔鸿等书魏末山伟綦隽更主国书二十余年事迹荡然万不纪一文宣时诏收撰次成十二纪十志九十二列传上之悉焚旧史多谄讳不平受尔朱荣子金故减其恶夙有怨者多从其善党北朝贬江左为岛夷至谓晋元帝为金牛之子时人疾之号为秽史刘知几谓其生絶嗣死逢剖斵皆隂慝所致后隋文帝顔之推等别修唐贞观中陈叔达亦作五代史皆不传独收书在皇朝命刘恕等校正【晁志】
　　北齐书类
　　唐李百药撰初天统间祖孝正述献武起居名曰黄初传天禄时陆元规常从文宣征讨着皇帝实録惟纪行师不载他事自武帝后史官杨休之杜台卿祖宗儒崔子发等相继注记迄齐灭隋王邵李徳林并少仕邺中多识故事王乃凭述起居注广以异闻造编年书号曰齐志十有六卷【其序云二十卷今传惟十六卷】李在齐预修国史创纪传书二十卷至开皇中奉诏续撰増多齐三十八篇已上送史官藏之秘府唐贞观初其子李百药仍其旧録杂采他书演为五十卷今之言齐史者惟王李二家云【史通】百药齐史凡诸帝庙号为百药避唐朝讳皆易其文议者非之【书目】八纪四十二列传
　　后周书类
　　唐令狐徳棻撰初周栁蚪隋牛各尝论次率多抵牾唐初诏徳棻与陈叔达庾俭同加修纂歴年不就贞观三年与岑文本崔仁师撰次为纪八传四十二凡五十卷【书目】　先是苏绰秉周政军国词令多准尚书牛为史尤务清言徳棻因之以成是书故多非实録仁宗时出太清楼本各史馆秘阁本又募天下献书而取夏竦李巽家本下馆阁是正其文字而后林希王安国上之【晁志】
　　南北史类
　　南史唐李延夀撰初延夀父欲拟春秋编年刋究南北事未成而殁延夀数与论撰追述先志起宋永初元年尽陈正明三年作本纪十列传七十谓之南史凡八十卷　北史唐李延夀撰起魏登国元年尽隋义宁二年作本纪十二列传八十谓之北史凡一百卷【书目二史删烦补缺过本史逺甚独缺本志而隋书有之故隋书亦传于世晁志】　先是宋齐梁陈魏齐周隋天下参隔南方谓北为索虏北指南为岛夷互相抵毁延夀父思所以改正事未成而卒延夀乃续父业谓之南史北史百八十篇详于北而畧于南以唐承隋隋承周故也【会要】　司马温公曰李延夀书亦近世之佳史也虽于禨祥谈嘲小事无所不载然叙事简径比于南北正史无烦冗芜秽之辞切谓陈夀之后惟延夀可以亚之但恨其不作志书使数代制度沿革皆没不见耳【通鉴前例】通鉴外纪序云李延夀总八朝为南北史而言辞卑
　　弱义例烦杂书无表志沿革不全【刘恕】　李延夀为南北史于北则前儒林于南则冠以循吏岂非所以礼义之邦为无足贵而夷虏之域当示之以激劝乎及刘知几作史通数十篇讥评古今史氏丝髪无遗而独于儒林次序了无所及又何邪
　　羣书考索卷十四
<子部,类书类,群书考索>
　　钦定四库全书
　　羣书考索卷十五　　　　宋　章如愚　撰正史门
　　隋书类
　　隋史开皇仁夀时王邵为书八十卷以类相从定其篇目至于编年叙传并缺其体炀帝世惟有王胄等所脩大业起居注及江都之祸仍多散逸贞观中勑顔师古孔颖达共撰成隋书五十五卷并新撰周史并行于时唐顔师古撰初武徳间命封徳顔师古修隋史未
　　就贞观三年复诏魏征撰房龄总之为五纪五十列传惟十志未上又诏于志宁李淳风韦安化李延夀令狐徳棻裒缀三十卷髙宗时上之其志上总梁陈齐周之事【书目】　其篇第虽编入隋书其实别行俗呼为五代志【史通】　魏征撰纪五列传五十五长孙无忌等撰志三十天文律厯五行三志淳风独作【晁氏】
　　周齐梁陈隋书修撰总类
　　令狐徳棻建元近代无正史梁陈齐文籍犹可据周隋事多脱捐帝于是诏萧瑀王敬业殷闻礼主魏封徳彝顔师古主隋崔善为孔绍安萧徳言主梁裴矩祖孝孙魏征主齐窦琏欧阳询姚思亷主陈陈叔达庾俭及徳棻主周整振论譔多歴年不能就罢之贞观三年复诏撰定议者以魏有魏收魏澹二家书为已详惟五家史当立徳棻与岑文本崔仁师次周史李百药次齐史姚思亷次梁陈二史魏征次隋史房龄总监修撰之原目徳棻发之书成迁礼部侍郎兼修国史
</div>
    <div class="pagination">
<a href="群书考索_page6.html">上一页</a><span>...</span><a href="群书考索_page2.html">2</a><a href="群书考索_page3.html">3</a><a href="群书考索_page4.html">4</a><a href="群书考索_page5.html">5</a><a href="群书考索_page6.html">6</a><span class="current-page">7</span><a href="群书考索_page8.html">8</a><a href="群书考索_page9.html">9</a><a href="群书考索_page10.html">10</a><a href="群书考索_page11.html">11</a><a href="群书考索_page12.html">12</a><span>...</span><a href="群书考索_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
