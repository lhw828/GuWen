<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 36 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 36 页/共 331 页</h1>
    <div class="content">　　高选师友
　　【职官分纪】：晋《刘传》：通古今，清身洁己，行无瑕玷，为国子祭酒。愍怀太子初封广陵王，高选师友，以为师。
　　八师不可为
　　【楚辞】《七谏》曰：谁使正其直是兮，虽有八师而不可为。注：八师，禹、稷、契、皋陶、伯夷、亻垂、益、夔也。
永乐大典
卷之二千二百六十
卷之二千二百六十
　　六模湖
　　五　湖
　　【周礼】《职方氏》：杨州其浸五湖。注：在吴南。《正义》谓太湖东岸五湾为五湖。又云彭蠡、洞庭、太湖、鉴湖。
　　【史记】：太史公曰：上姑苏，望五湖。《正义》：五湖者，连太湖在苏州西四十里。又曰：游莫贡艹陵胥为五湖，并太原东岸五湾。《索隐》曰：五湖者，具区、洮、彭蠡、青草、洞庭。案：张勃《吴录》：五湖者，太湖之别名，以其周行五百余里，故曰五湖。或说以太湖、射湖、贵湖、上湖、洮湖、湖为五湖。案：《国语》：“吴越战于五湖。”直在笠泽一湖中耳，或说非也。
　　【水经注】：江南东注于具区，谓之五湖口。五湖谓长塘湖、太湖、射湖、贵湖、湖也。郭景纯《江赋》曰：“注五湖以漫漭。”言江水经纬五湖，苞注太湖也。《国语》曰：越伐吴，战于五湖。范蠡返至五湖而辞越。虞翻曰：是湖有五道。韦昭曰：今太湖也。《尚书》谓之震泽，《尔雅》以为具区，方圆五百里。《山海经》曰：“浮玉之山，北望具区。茗水出于其阴，北流注于具区。”湖中有大雷，小雷三山，亦谓三山湖，又谓洞庭湖。杨修《五湖赋》曰：“头首无锡，足蹄松江，负乌程于背上，怀大吴以当胸。雒崔嵬，穹隆纡曲，大雷小雷，湍波相逐。”言湖之苞极也。庾仲初《杨都注》曰：今太湖东注为松江。下七十里有水口，分流东北入海。为娄江。东南之海为东江，与松江而三。
　　【史河渠书】：于吴则通渠三河五湖。注：韦昭曰：实一湖，今太湖是也，在吴西南。
　　【苏州府志】：五湖者，太湖别名。以其周行五百余里，故名五湖。虞翻又云：太湖有五道口，则谓之五湖。《水经》云：震泽在吴县南五十里。又云太湖，中有苞山，湖东有岭山，去太湖三十余里。陆鲁望云：太湖上禀咸池五卓之气，故一水五名。又云：太湖乃仙家浮玉之北堂。故其诗曰，尝闻咸池气，下注作清质。至今涵赤霄，尚且浴白日。《唐志》：太湖占湖宣常苏四州之境，今东西二百余里，南北一百二十里，中有山七十余所。其水原自西南接纳长兴等县，上流诸水以入吴松江，又东流二百余里以入海。《祥府图经》：二百六十里。诸书所引《国语》越伐吴战于五湖，子胥谏吴王，与我争五湖之利非越乎。又云范蠡灭吴，返至五湖而辞。司马相如赋《叙上林诸水》云：丹水紫渊，灞泾渭；酆高阝潦，入川分流，相背而异态。颢漾潢漾，东注太湖。按：括以大湖为太湖，且云相去数千里，何缘相涉？盖误读大为太耳。《水经》又讹太湖为洞庭。《扬州记》亦云：“太湖一名洞庭。”盖洞庭山在太湖中耳，岳州之南所谓洞庭湖。《水经注》云：“洞庭陂也。”而岳州集古今题咏刻石龛于岳阳楼上，如吴中皮陆唱和，苏舜钦笠泽洞庭之诗皆在焉，乃知地志多傅会也。沈存中论郭璞《江赋》云：注五湖以漫漭，漫三江而沛。墨子曰：禹治天下，南为江汉淮汝，东流注之五湖。孔安国曰：自彭蠡江分为三，入于震泽，复为北江入于海。此皆未详考地理，盖江汉至五湖，自隔大山，其末乃绕出五湖之下流经入海，何缘入于五湖？淮汝自经徐州入海，全无交涉。《禹贡》云：“彭蠡既潴，阳鸟攸居。三江既入，震泽底定。”以对文言，则彭蠡水之所潴，三江水之所入，非入于震泽也。震泽之原，皆山环之，了无大川。震泽之委，则多大川，亦莫知孰为三江者。盖三江之水无所入，则震泽壅而莫害；三江之水有所入，然后震泽底定。此水之理也。存中之言如此。或谓三江既入，入于海也。意存中以三江之水未入海，则震泽壅滞；既入海，则底定耳。或谓扬州水患，既平三江入海，无汛溢之患，震泽定有浸灌之功，非此有所入而后彼有所定也。互见三江考郏子高《水利书》：太湖积十县之水，一自江南诸郡而下，出岭阪重复间。当某霖潦，积贮溪涧，奔湍迤逦，至长塘湖。又润州、金坛、延陵、丹阳诸邑，皆有山原，并会于宜兴，入太湖。一自杭、睦、宣、歙与天目等山众流而下。杭之临安、余杭，湖这安吉、武康、长兴以入太湖。赵彦卫云：太湖上原有三：一自宁国、建康等处入溧阳，为金渊。即子胥沉金之所。至镇江之金坛、延陵为长塘糊。至常州、宜兴、武陵、晋陵为湖。又自宜兴环无锡平江之吴县、吴江、湖州之乌程为太湖。又东为松江。其二自宁国、徽、严界，聚上流之水，下杭州界，合临安之新城、于潜、昌化等县水，入江涨桥运河，北自湖州市入太湖。其三自广德界聚山北及上原水，下入宜兴、安吉、长兴等水，以入太湖，由松江入海。秀卫又指此三原为《禹贡》三江，尤谬。旧志亦云：太湖，西南湖州诸溪，从天目山下。西北宣州诸山溪水并下。太湖，五湖别称，见于传记者。《寰宇记》引虞仲翔云，太湖东通长洲，松江水南通乌程，溪水西通义兴，荆溪水北通晋陵，湖水东连嘉兴，韭溪水凡五道，谓之五湖。后汉《冯衍传》注引虞翻说，太湖有五：曰湖、洮湖、射湖、贵湖，与太湖而五。并太湖之小支，俱连太湖，故名。《水经》引《地志》云：江水自石城东出，径吴国南为南江，又东北为长渎，历河口注江，出，东注具区，谓之五湖口。五湖为长塘湖、太湖、射湖、贵湖、上湖、湖、《史记正义》五湖亦同《水经》。程大昌云：长渎即太湖。熊疑河口当作湖口，别有考证。梁大通《吴郡水灾议》：漕大渍以泻浙江。岂长渎大渎，皆指太湖而言邪？《寰宇记》又引韦昭《三吴郡国志》：游湖、莫湖、胥湖、贡湖，就太湖为五。《常州志》引韦昭说，胥湖，蠡湖，洮湖，阳湖，与太湖为五。刘芳实《经史机要》：太湖、胥湖、蠡湖、洮湖、湖为五湖。《史记正义》及顾夷《吴地记》云：五湖者，陵艹湖、游湖、莫湖、贡湖、胥湖皆太湖五岸五湾，为五湖。陵艹湖在莫里山东，周回三十余里，西口阔二里，与莫湖连。莫湖在莫里山西北，与胥湖连。胥湖在山西南，与南海连。各周回五六十里，西连太湖。游湖在北二十里，在长山东，湖西口阔二里，东南岸树里，西北岸长山。湖周回五六十里。贡湖在长山西，口阔四五里，东南长山南，即阳村，西北连无锡县老岸，湖周回一百九十里，湖身向东北长七十余里，西亦连太湖。《史记正义》云，笠泽江，松江之别名。又云，笠泽即太湖。《扬州记》曰，太湖，一名震泽，一名笠泽，一名洞庭。则江湖通为笠泽矣。
　　【吴郡志】：五湖即太湖也。《风俗通》云，湖，都也。《史记正义》：越败吴于夫椒。引杜预曰，太湖中山也。又引贺循《会稽记》云，勾践逆吴，战于五湖中，大败而退。今夫椒山在太湖中洞庭山西北。案：此吴越战于五湖，直在笠泽一湖战耳。
　　【大德毗陵志】《通典》注：“五湖在吴郡、吴兴、晋陵三郡。”今太湖占晋陵、无锡、宜兴三处界，去常州路郡治东南一百里。南从湖州、长兴界入宜兴界，行八十二里入晋陵县界，行十八里入无锡、晋陵两界，并行四十八里一百五十步，南至平江、吴县界乌山北。沿湖屈曲，凡经常州界，总一百四十八里五十步。按：《越绝书》云：太湖周回三万六千顷。《尔雅》云：吴越之间有吴区。注云：太湖是也。《杨州记》曰：太湖一名震泽。张勃《吴录》：五湖者，太湖之别名。虞翻云：太湖有五道，以别之为五湖。翻说为近。
　　【舆地纪胜】：五湖者，盖所纳之湖有五也。《书传》五湖之名各不同。《图经》以谓一曰贡湖，二曰游湖，三曰胥湖，四曰梅梁湖，五曰金鼎湖。又曰，菱湖，郦善长以谓长塘湖，上湖，湖，与太湖而五。韦昭云，胥湖、蠡湖、洮湖、湖就太湖而五。陆士龙《赠颜先生诗》云：我家五湖阴，君住三山阳。
　　【风俗通】：谨按：《春秋》、《国语》，伍子胥谏吴王，与我争五湖之利非越乎？及越灭吴，范蠡乘扁舟于五湖。湖者言流渎四面所猥也，川泽所仰以溉灌也，今庐江临丹阳芜湖县是也。又曰：都湖，曰流渎四面所隈都也。
　　【敏求机要】：湖州乌程县五湖：泰、胥、蠡，又曰莫湖洮，又曰游湖。又曰贡湖或云泰湖通五水，是为五湖。名义殊。世称五湖又各别：鄱阳、饶州、太湖、苏。青草、洞庭皆在岳。丹阳属润脉分区。
　　【吕氏春秋】：禹通三江五湖，决伊阙，沟回陆，注之东海，因水之力也。
　　【淮南子】：禹之时，天下大水，禹身执垂，以为民先。剔河而导九岐，凿江而通九略，辟五湖而定东海。
　　【东汉书】《班固传》：捐金于山，沈珠于渊。注：陆贾《新语》：舜弃黄金于崭岩之山，捐珠玉于五湖之泉，一作川。以塞一作杜。邪淫之路。
　　【吴兴志】：五湖，在吴兴县东南七里曰五龙湖，在西南三里曰姚湖，在南九里曰获湖，在北二里曰西亩湖，在东二里曰四龙湖，皆有灌溉之功。四龙在龙清观后。吴越武王以望气者言山有王气，使人凿之，忽有四鸽飞起，烟云然，化为四龙，因以名湖。又，五湖在绍兴府诸暨县南一里。又，五湖，《寰宇记》云，晋陵无锡两县，中分湖为界。《南徐州记》云：无锡南三十五里有长渠，南有五湖，向南又有小五湖。非《周礼》之五湖也。张勃《吴录》云：以其周行五百余里，故曰五湖。
　　【钦州志】：五湖在州城外江，岸上有亭，其湖有东西南北中九五并，嘉八年置。陶弼有宁越佳山水之句。
　　【宁国县志】：五湖在县北四里香城乡，源出于潜千秋岭，由汤公山北沿五湖山之右，故以五湖名之。北流五里，合于县溪，入宣城，以达于大江。
　　【高邮州志】：五湖去城六十里，东至沛城村，北至平阿两伍村，并陆路往北阿镇，至天长县固城镇，及盱胎界。南至创江湖，东至甓社湖。纪胜引旧《图经》云：去郡城六十里。山谷黄庭坚诗，九陌黄尘乌帽底，五湖春水白鸥前。蒋之奇诗，三十六湖水所潴，其间尤大为五湖。
　　【唐李绅诗】《泛五湖效谢惠连》范子蜕冠后，扁舟逸霄汉。嗟予抱险艰，怵惕经弥漫。穷通泛滥劳，趣适皿汤昏旦。浴日皿汤层空，浮天淼无畔。依滩落叶聚，立浦惊鸿散。浪叠雪峰连，山孤翠崖断。风帕同巨壑，云矗成高岸。宇宙或东西，星辰沉粲烂。霞生洞远，日吐青荧乱。岂复问津迷，休为吕梁叹。漂沉身讵保，覆溺心长判。胡越那异乡，婴童反为玩。依稀占井邑，嘹唳同鹅鹳。举棹未宵分，维舟方日旰。徵斯济川力，若凌风翰。易狎当悔游，临深罔知难。
　　【王遵诗】《咏五湖》：已立平吴霸越功，片帆高五湖风。不知战国官荣者，谁似陶朱得始终。
　　【释文三注】：胡曾《咏五湖》：东上高山望五湖，云涛烟浪起天隅。不知范蠡乘舟后，更有功臣继踵无。《扁舟五湖》：种蠡功名士，吾评蠡最优。五湖足春水，一叶寄扁舟。变姓乘单舸，翻身退急流。千金徒铸象，万里孰驯鸥？震泽鲈堪脍。苏台鹿已游。君王既称霸，求尽沼吴谋。
　　【拙轩老人集】《咏五湖》：鸱夷归去五湖秋，高谢人间万户侯。却笑功臣大夫种，不知鸟啄可同忧。
　　【元杨铁崖集】《五湖游》：鸱夷湖上水仙舟，舟中仙人十二楼。桃花春水连天浮，七十二黛吹落天。外如青沤道人，谪世三千秋。手把一枝青玉蚪，东扶海日红桑。海风约住吴王洲，吴王洲前校水战。水犀十万如浮沤。水声一夜入台沼，麋鹿已无台上游。歌吴歙，舞吴钩，招鸱夷兮狎阳侯。楼船不须到篷丘，西施郑旦坐两头。道人卧舟吹铁，仰看青天天倒流。商老人，橘几奕，东方生，桃机偷。精卫塞海成鸥窭，海皿汤印山漂髑髅，胡为不饮生春愁。先生此诗，雄伟奇丽，逸气飘飘然，在万物之表，真天仙之语也。如海皿汤印山漂髑髅之句，使李长吉复生，不能过也。
　　【扬仲弘诗】《送方韶父先辈游五湖》：萧萧乘素火髟，渺渺泛沧波。过眼江山好，还家日月多。诗名终不朽，世事复如何？一往五湖上，苍茫问钓蓑。太湖苏州太湖。
　　【苏州府志】《寰宇记》云：在苏州西六十里，纵广二百八十三里，即《禹贡》之震泽。取水常震动之义。或曰，震，东方；泽在东也。《周礼》《职方》扬州薮曰具区，浸曰五湖。《尚书正义》云，扬州浸薮同，处水谓之浸，泽谓之薮。《尔雅》：吴越之间，具区其湖，周回五百里，襟带吴兴，毗陵诸县界，东南水都也。具区者为之防。《越绝书》云：太湖周三万六千顷，其千顷为乌程，去县五十里。颜真卿《石柱记》云：四万八十顷。
　　【元一统志】：太湖，在吴县西南五十里，即右震泽。旧经云：周回三万六千顷，接苏、常、湖、秀四州界。《国语》谓之五湖，其实一也。吐吸江海，其所容者大，故以太名焉。五湖者，盖所纳之湖有五。郭景纯《江赋》云：“包五湖以漫漭。”言江水经纬五湖而包注震泽也。《国经》谓之贡湖、游湖、胥湖、梅梁湖、金鼎湖为五。而又曰菱湖。韦昭谓胥湖、蠡湖、洮湖、湖，就太湖而五。虞翻云：太湖东通长洲松江水，南通乌程溪水，西通义兴荆溪水，北通晋陵湖水，东连嘉兴之韭溪水，凡五道，谓之五湖。陆鲁望谓太湖上禀咸池之气，故一水五名。又为仙家浮玉之北堂。故其诗曰：尝闻咸池气，下注作清质。至今涵青霄，尚且浴白日。皮日休诗云：三万六千顷，顷顷玻璃色。疏岑七十二，又崔又崔露寸戟。苏子美诗云：杳杳波涛阅古今，四无边际莫知深。润通晓月为清露，气入霜天作暝阴。笠泽鲈肥人玉，洞庭柑熟客分金。风烟触目相招引，聊为停桡一楚吟。
　　【咸淳毗陵志】：太湖，在县东南百里。源自安吉州长兴县，入宜兴，又八十里入晋陵，又十八里入无锡。由晋陵无锡四十八里百五十步，南入平江府吴县乌山北湖。堤环郡境，总百四十八里五十步，亦名五湖。《周礼?职方氏》云：杨州其浸五湖。注：湖在吴南，浸，可以为陂灌溉者。《史纪?河渠书》云：于吴则通渠三江五湖。韦昭注：五湖，湖名耳，实一湖，今太湖是也。在吴西南。《通典》注云：五湖在吴郡、吴兴、晋陵三郡。郦元则谓长塘湖、射贵湖、上湖、湖，与此为五。韦昭则谓胥湖、蠡湖、洮湖、阳湖与此为五。张勃《吴录》则谓五湖即太湖，周回五百余里。众说不同。惟虞翻云：太湖有五道，东通长洲松江，南通安吉溪，西通宜兴荆溪，北通晋陵湖，东南通嘉兴韭溪。
　　【吴兴志】：太湖在郡治之北十八里，乌程长兴境之所距。旧经乌程县北，长兴东北皆以太湖为名。《禹贡》曰震泽。《周?职方》曰：具区、五湖。震泽，取水常震动之象。或曰：震，东方。泽在东也。具区者，大为之防。五湖者，张勃《吴录》云：太湖之别名，以其舟行五百余里也。《吴郡图经》曰：有小湖五，悉属太湖，贡湖、游湖、胥湖、梅梁湖、金鼎湖也。旧编谓固湖、游湖、胥湖、菱湖、太湖，纵广数百里，苕众水入焉。《越绝书》云：周三万六千顷，其二万顷为乌程。颜公《石柱》：四万八千顷。《统纪》云：纵广二百八十三里，兼接苏、宣、常州之界，临安、广德之水亦入焉。《长兴郡图经》云：接苏、常、秀州之境。按：秀州之境不濒湖。《统记》云，连德清、武康、长城、临平、余杭、义兴、晋陵、无锡、江阴、吴县、常熟、昆山、华亭、嘉兴、海盐，一十五县水入焉，旧编亦从此说。非也。江阴自隔五鸿堰，昆山、常熟在吴江下流，华亭、海盐水竟自入海，不入太湖也。《新唐志》云：古湖、宣、苏、常四州境为是。
　　【吴兴续志】：湖之巨浸曰太湖，在郡治北十八里，乌程长兴境之所距，兼接苏、宣、常州之界，杭州、广德之水亦入焉。沿湖之堤多港，皆为斗门，视时之旱涝而闭泄焉。近世以来，渐就湮废。洪武十年春，通州蒋忠重为疏导，民甚便之。
　　【无锡志】：太湖去州西南一十八里，自西而北，绝州之境四十五里，即古具区。震泽，所谓五湖者是也。《越绝书》云：太湖周回三万六千顷。《禹贡》之震泽。《尔雅》云：吴越之间，具区其湖，周回五百里，襟带吴兴，毗陵诸县界，东南水都也。郭璞《尔雅》“具区”注云：县南太湖也。中有山，山下有洞庭。穴道潜行水底，无所不通，号为地脉。旧经云，湖内有灵山，去北岸二百里。其山清秀，山中有灵山寺。旧属无锡，后割入晋陵。南际有洞庭山，在苏州吴县界，产柑橘，与潇湘洞庭等非舡莫通。《寰宇记》云，太湖从湖州长兴，历常州义兴、晋陵及无锡界。今按：太湖南自平江长州县，入长兴与义兴，并行四十八里，东南至吴县界。自乌山北，沿湖西岸东行六十二里，又与吴县为界。沿湖屈曲越常州界一百四十八里，与州之分水为界。占州之新安、开化、扬名、开元、富安五乡。由新安乡为角溪口，自南而西，迤逦行至富安之闾江而止焉，是州之巨浸。西流之水，皆会于独山、吴塘、浦岭诸门而通太湖。
　　【宜兴风土旧志】：太湖在县东南四十五里，周回计六百五十里三百步。南接长兴，古以义乡山为界，今以董塘岭为界。经县界八十里，北入晋陵，东际兰山，西环以百渎，在《禹贡》为震泽，在《尔雅》为具区，《史记》通谓之五湖。桓玄为义兴太守，不得志，常登高望震泽叹曰：“父为九州伯，儿为五湖长。”乃弃官归国。正以地临湖故也。《越绝书》云：太湖周回三万六千顷，中有包山，山下有洞庭穴，潜行水底，无所不通。《十道四蕃志》云：包山洞庭，其下潜通琅琊东武山。吴大帝使人行二十余里而返亡，上闻波涛之声。昔毛苌由张公洞入，东行从此穴出，盖即林屋洞天。今有毛公坛炼丹井存焉。
　　【乌程志】：太湖为东南薮泽，其诸港所以泄上流而注之湖也。在县二十二都，至四十一都之境，唯大钱小梅二湖口为最大。而且要自昔置巡检于大钱者，实以二处为险要之地，故特置官以控治之。其他浦，三十有六，当春夏霖雨，西南山水骤发黄潦拍岸，非赖此泄之，则平畴皆漫为巨壑矣。旧常置闸，以防北风湖泛之患，后皆堙废。洪武十五年，主薄王福往加浚治，既而典史姚华轻继往，由是皆疏通云。
　　【常州府志】：太湖在晋陵东南一百里，源自长兴州，流入宜兴，八十里入晋陵，又十八里入无锡。由晋陵无锡四十八里，南流入平江路吴县乌山堤北。堤环都境，总一百四十八里，亦名五湖。按：《寰宇记》：此湖当晋陵、宜兴、无锡三县界。《越绝书》云：太湖，周回三万六千顷，互见平江湖州，又名具区，又名震泽，又名笠泽。《左传》：吴师伐越，败之于夫椒。即谓太湖中椒山是也。一云周五百里曰五湖。
　　【扬州志】：太湖，一名震泽，一名笠泽，一名洞庭。
　　【新唐书】《地理志》：湖州乌程县有太湖，占湖、宣、常、苏四州境。
　　【宋胡文恭公集】《论太湖登在祀典奏议》：臣窃见吴中太湖，即《禹贡》震泽也。广三万六千顷，其水利溉苏、湖、常三州之地，而苏湖为多，去二郡亦近。湖中大小山七十有二，洞庭、林屋、福地皆在其中。商帆贾楫，日相上下。二郡各有湖庙，而常州无庙。苏州庙在洞庭，湖州庙在大钱口，方俗目为平水大王庙是也。二郡小小丛祠皆祭，而太湖独不祭，盖由祀典失载，因循忽诸。礼，境内山川，诸侯当祭。国家无文，咸秩靡祀。不宗其太湖，欲乞下湖、苏、常三州登其祀典，春秋差官致祭，取进止。
　　【许景适野雪行卷】《太湖神平水王文》：具区为东南薮，而神司马。去岁潦水逆行，邑为流裔，桑麻稻之区，几为鱼鳖之宅。而邑民之饿莩离散者，至今未苏也。某来为邑佐，惟神是依。视事三日，只谒于庙，所祈阴相，自今不以小邑为壑，而亟蒙润泽之益，实民情之公愿，而非吏之私祷也。
　　【唐皮日休诗】《初入太湖》：闻有太湖名，十年未曾识。今朝得游泛，太笑称平昔。一舍行胥塘，尽日到震泽，三万六千顷，顷顷玻璃色。连空淡无类，照野平绝城。好放青翰舟，堪弄白玉笛。疏岭七十二，双双露矛戟。悠然啸傲去，天上摇尽益鸟。西风乍猎猎，惊波奄涵碧。倏忽雪阵吼，须叟玉崖坼。树动为蜃尾，山浮似鳌脊。落照射鸿溶，清辉荡抛扌雹。云轻似可梁，霞烂如堪摘。渐瞑无处泊，挽帆从所适。枕下闻澎，肌上生疹疒束，讨异足回，寻幽多阻隔。愿风与良便，吹入神仙宅。甘将一蕴书，水事嵩山伯。
　　【陆龟蒙诗】《初入太湖》：东南具区雄，天水合为一。高帆大弓满，羿射争箭疾。时当暑雨后，气象仍郁密。乍如开雕，音奴，笼也。耸翅忽飞出。行将十洲近，坐觉八极溢。耳目骇鸿，精神寒佶栗。坑来斗呀豁，涌处惊嵯。险异拔龙湫，喧如破蛟室。斯须风妥帖，若受命平秩。微茫识端倪，远峤疑格音阁笔。见铜阙，湖中穹崇山有铜阙左右皆辅弼。盘空俨相趋，去势犹横逸。曾闻咸池气，下注作清质。至今涵赤霄，尚且浴白日。太湖上禀咸池五车气之，故一水五名也。又云枕浮玉，宛与阆匹。肃为灵官家，此事难致诘。太湖乃仙家浮玉之兆堂才迎沙屿好，指顾俄已夫。山川互蔽亏，鱼鸟空聱语彪反耶。鱼乙反何当授真检，得召天吴术。一一问朝宗，方应可谭悉。
　　【白居易诗】《泛太湖书事寄微之》：烟渚云帆处处通，飘然舟似入虚空。玉杯浅酌巡初匝，金管徐吹曲未终。黄夹缬林寒有叶，碧琉璃水净无风。避旗飞鹭翩翻白，惊鼓跳鱼拨刺红。涧雪压多松偃蹇，岩泉滴久后玲珑。书为故事留湖上，所见胜景，多记在湖中石上吟作新诗寄浙东。军府威容从道盛，江上气色定知同。报君一事君应羡，五宿澄波皓月中。
　　【宋陈舜俞诗】《初入太湖》：东南有具区，三万六千顷。百川之雄伟，咸池借溟。玉堂在其下，莫知日月永。鸱夷昔不返，肯顾市朝请。素怀邈已劳，孤泛此方逞。刺沙出林荒，度浅动苹荇。渐尽行渐远，湾转势弥迥。疑非地可载，直与天作境。青空四垂幕，乱山不能屏。淼茫白鸟行，浩漾好云影。逻呼十浆急，横九帆并。一舡横立，九帆乘风网鱼瓜皿霁中波有光，风后浪犹猛。澎湃闻乍偃，抛磕内还省。我量觉蹄涔，此身实萍梗。渊神寒肌，浸气飘素领。观澜念往术。濯缨悼前眚。未能追高谢，且以卒流景。吟非夸独清，济乃伏中静。寄谢洞庭君，终来老鱼艇。
　　【葛元承诗】《太湖吟》：只饮太湖水，不松江鲈。鲈杂鱼虾腥，水涵天地初。千里开镜奁，一色包冰壶。日月递吐吞，蛟龙相蛰舒。上接河漠高，下连溟渤虚。中有洞庭山，云气相萦纡。我来风雪天，修绠汲自如。一饮尘清，再饮浇诗书。三饮毛发寒，胸次包寰区。大禹果至神，仿佛来前除。万古不尽流，禹功常与俱。
　　【北石间诗集】《哥太湖迓常守王寺丞》：伊谁量太湖，三万六千顷。三围几何宽，满湖不畦畛。或疑湖底天，可田尺。亟问县官请。况复周家有成法，尽底均作八家并。鲸鹏蛟鳄俱函屏，藻荇蘖为禾黍颖。公田利与私田准：坐令虞芮俗。化作西伯境。野田无哭声，夜枕亦不惊。晏眠早作日以宁，已输再输母屡征。循良在上如西京。媚长牙爪俱逡逡。《吴江塔寺登阁观太湖》：十华藏海藐涔蹄，便作涔蹄为物移。富贵不须开帝网，只开万顷碧琉璃。
　　【吴仲子诗】：远山数笔抹秋烟，阔阔湖波冷浸天。晚日未沉风渐起，芦花狼藉满渔舡。
　　【陈子尚诗】：泱漭吞吴会，微茫接洞庭。流应合万水，势欲小东溟。天宇浮空阔，风帆入杳冥。蛟鼍成窟宅，白浪晚吹腥。
　　【张仁溥斗野诗藁】《太湖次韵》：旷望极沧溟，身疑住帝青。风恬波帖帖，云淡雨星星。驾熟转鱼户，潜深想贝庭。二豪方劝醉，万事付刘伶。
　　【李和父雪林漱石集】《过太湖》：水面八百里，所之唯认山。消人名利念，出世是非间。帆有凌空势，云无不雨颜。何年洞庭上，林屋老仙关。
　　【翁灵舒集】：水跨三州地，苏州水最多。昔年僧为说，今日自经过。亡国岂无恨，渔人休更歌。洞庭山一抹，翠霭白云和。
　　【大雅集】《程煜咏太湖》：击楫中流去，西风客思催。地吞南极尽，波撼北溟回。蛟馆悬秋月，龙宫起夜雷。濯缨人不见，长啸倒金。
　　【吴郡志】《梅尧臣望太湖》：东吴临海若，看月上青冥。河漠微分练，星辰淡布萤。细烟沉远水，重雾空庭。孤坐饶清兴，惟将影对形。
　　【胡文恭公集】《九月十五夜北楼望太湖》：云影消空阔，霜华怫杳冥。秋光不隐雁，夜色欲迷萤。爽气横苍卞，凉波接洞庭。水仙当此夕，应化白龙形。
　　【罗处约诗】《题太湖》：三万六千顷，湖侵海内田。逢山方得地，见月始知天。南国吞将尽，东溟势欲连。何当洒为雨，无处不丰年。
　　【王之道相山集】《太湖呈郡公晋沈元吉》：半月江湖上，晚来方得风。挂帆谁共快，到岸偶相逢。可是遇从旧，都缘臭味同。长亭一瓯茗，亲厚意何穷。
　　【李处权崧庵集】《次陈叔易太湖二十韵》：北客何来此，浮生直偶然。风飚从禹穴，日脚近虞渊。渔唱谁能问，鸥盟我不捐。燃犀怪可睹，攀树讯空传。钓石温徐坐，樯竿稳近联。波明凝练妥，山净学眉连。客上三千履，军呼十万钅廷。可思江柳下，祗欠舞衣前。鼓知无及，乘查怅未缘。远中微隐树，阔外莽横天。缥缈湘灵瑟，夷犹范蠡舡。健帆风作驭，骇浪雪盈颠。行鹭纷群起，孤鸿杳独骞。断崖方怒吸，浅濑或劳牵。夜泊星辰逼，晴占日月偏。幽姿闾蛟室，神物护龙泉。世乱甘沦隐，涂穷枉乞怜。渚花迎客笑，岸草信人沿。颇欲追双桨，无因共两舷。时来如谢眺，三复有余妍。
　　【王逢原诗】《太湖》：西南无尽望，吞恐罄吴郊。海近私凭蓄，天低不敢包。蛟龙疑自宅，螟蛭莫令巢。远浦绕分点，归樯略认梢。水乘潮更阔，地过底宜坳。鸟截烟离断，风泼浪脊交。大桥横作画，别岸缺成爻。吟恐诗无气，图忧笔费抄。归输范蠡得，官许季鹰抛。去忆心应系，联夸口定浇。穷何须蹈海，来好卜编茅。著户生同隐，居民钓自庖。沧浪未容濯，鱼柜夜停敲。
　　【范文正公诗】：有浪即山高，无风还练净。秋宵谁与期，月华三万顷。
　　【高僧诗集】：黄芦一股水，翠竹两三家。落晶闻鸡犬，荆蓁一径斜。人生处事不欲快，捷径未必通诸碍。归途拟作沿塘行，甑倒囊空胡可侍，浙
　　【赵蕃诗】：夜来投宿定花浦，乞晓占风更前迈。波涛汹涌势莫遏，顾视吾舟真若芥。是时霜威甚可怖，篙师战缩不可耐。急温浊酒浇肺月下，向者饥寒失安在。自怜不比娄师德，未可轻犯垂堂戒。径搜苦语谢江神，恐惧偷生勿吾怪。
　　【陈都官文集】《太湖一首和姚子张》：太湖可渔山可樵，渔樵隐者非一朝。醉拍溟渤磨穹霄，歌咏周孔追松乔。故矶人归今寂寥，秋空浪稳兰为桡。何为不去走市朝，况无一束陈虞尧。嗟哉生事击垂箪瓢，母齿豁豁群儿龆，啼寒悲饥如鸱，古人以此尝折腰。敢不欢喜禄下僚，沧浪有景诚不辽。西风起时心摇摇，异日掉臂君可招。
　　【程公许沧洲尘缶编】《晓月未没顺风泛太湖，期以明日与悦斋会》：明月伴我酒家眠，五更顺风催放船，月波荡湖湖欲溢。扶桑夺，染半天。赤湖山，破晓青苍。坐觉山与船低昂，少年负气隘湖海。老虽敛，缩余习，在叩舷。一笑宇宙宽，天那可差别观。蒲舟风瞬息几百里，峨峨阊门尺有咫。五湖千古自清风，诘朝持叩伏柱史。
　　【傅梦得西岩吟藁】《过太湖》：橹声催客过垂虹，小泊长桥蓼岸东。一望湖光千万顷，远看山色渺茫中。船惊宿鹭飞轻雪，信寄征鸿得便风。欲买鲈鱼供晚酌，芦花丛裹唤渔翁。
　　【范石湖大全集】《渡太湖》：囊风阁雨半晴阴，惨澹谁知造化心。委命沉浮惟一叶，计身轻重亦千金。红尘犹道不胜险，白浪莫嗔如许深。脱得芗山堪系缆，卧听鼍吼与龙吟。《又十一月大雾中，自胥口渡太湖》：白雾漫空白浪深，舟如竹叶信浮沉。科头晏起吾何敢，自有山川印此心。
　　【杨杰无为集】《舟泊太湖》：区区朝市逐纷华，不信湖心有海槎。八十丈虹寒卧影，一千须玉碧无瑕。古今风月归诗客，多少鲈属酒家。安得扁舟如范蠡，烟波深处卜生涯。
　　【抄录杂诗】《望太湖》：垂虹桥外水茫茫，又历鲲鹏变化乡。船得便风宽客思，城留残照染湖光。未输溟渤吞三岛，直想虚空敛八荒。欲买一樽留月色，荷花荡口借新凉。
　　【苏子美集】：杳杳波涛阅古今，四无边际莫知深。润通晓月为清露，气入霜天作瞑阴。笠泽鲈肥入脍玉，洞庭柑熟客分金。风烟触目相招引。聊为停桡一楚吟。
　　【王黄州小畜集】《听罗评事话太湖洞庭之景，因赋十韵》：思纯十日水乡游，归见同年说不休。湖阔尽疑吞泽国，洞深皆道彻宣州。杉松自宿千年鹤，桔柚堪轻万户侯。销夏古弯长积雪，隔帆危柱几秋。离离鱼网垂村巷，漠漠茶烟出寺楼。云叶拥僧迎墨绶，浪花出没乱青冥。只疑亦有钓天奏，惊起鱼龙舞洞庭。群山相望有亡桔，仿佛三生常往还。不用张帆越清，化身先自遍西山。孤峰直上散青眸，山峙西东浸碧流。弱水人言三万里，是间我是到瀛洲。海门湖上东畔开，海东飞仙呼不来。乘桴便欲径浮去，无人从我复空回。
　　【舆地纪胜】：陈尧佐：平波渺渺烟苍苍，菰蒲才熟杨柳黄。扁舟系岸不忍去，秋风斜日鲈鱼乡。梅词：岸傍高士陆龟蒙，羌雁曾征恋钓筒。船户平居两山下，图经分载几州中。蒋堂：雁翅桥横五湖北，飞亭屹大江心。鱼龙渊薮风月窟，若比广寒宫更深。杨蟠：两岸履声云外合，三州帆影月边归。栏干独立秋风早，岂侍鲈鱼始拂衣。
　　【周端平诗隽】《望太湖》：独立弥漫灏气中，倍饶云雾杳重重。直西一道孤光起，指点人看是白龙。眼力难穷远即昏，纵睛惟只两三分。今朝林屋人皆见，不似峰峦只似云。
　　【袁易诗】《雪后过太湖》：急桨危桅破晓晴，寒流残雪动春声。眠沙双鸭萧萧静，泛渚群鸥个个轻。山阴竹树凋零久，梁苑池台赋咏阑。赖有太湖三万顷，清晖摇荡玉峰寒。虚白冥蒙雁叫残，空明眩转鹭飞还。烟波渐远重回首，始信愁生浩荡间。湖面轻波漠漠开，烟中万叠玉崔嵬。若言兴尽堪回棹，更傲何时月夜来。胸吞云梦光徒宽，笔写潇湘思已悭。安得敏如杨马手，烂铺才思寸湖山。
　　【张仲实诗】《太湖晚泛》：菰蒲飒飒太湖秋，无恨清风消客愁。总为沈酣频解带，独因潇洒更移舟。远山自入青云去，落月相随白水流。几处钓矶曾过眼，已将心事许沙鸥。
　　【玉景初兰轩集】《太湖》：自古东南说太湖，扁舟今日过勾吴。尽中渔艇长桥晚，镜里炊烟震泽孤。淼淼四旁天远接，悠悠一色练平铺。清风不逐鸱夷去，长向烟波伴钓徒。
　　【张子渊诗】《过太湖》：漂漂适佗州，浩荡去无所。风飘如惊鸿，百里已可许。天寒吴江波，日落晋陵渚。旅怀惨不悦，怆凄恨如雨。独夜维我舟，三更有鸣橹。
　　【云麓漫抄】《游太湖》：“十只画船何处宿，洞庭山脚太湖心。”此白乐天守姑苏游太湖诗。读之想见当时气象。绍兴初，金人犯江浙，苏守移治洞庭。前后守臣孙仲益觌胡茂老松年皆罢守寓彼，胡有诗：白苹风静碧波沉，画舸来游着意深。愿觅灵丈窥钥，更追遗范写良金。姓名便合联真隐，出处何妨拟醉吟。畴昔光阴费行乐，中原鼙鼓正伤心。
　　【程礼部集】：云树烟波浩渺，渔村橘里萦环。相见三高不死，超然来往其间。
　　【元宋本至治集】《灵岩绝顶望太湖集句》：闲云潭影日悠悠，更挽藤梢上上头。惆怅无因见范蠡，夕阳西去水东流。
　　【谢原功密恭诗稿】《次韵张云门中尉望太湖》一首：云门旌节驻西山，注目平湖浸雨间。春雨浪高鱼欲化，夕阳沙远鸟迟还。龙都虽限天为界，霸国休凭水作关。日夜战舡争利涉，鸱夷何可便投闲。
　　【芦川张九干集】《水调歌头?同徐师川泛太湖舟中作》：落景下清嶂，高浪巷沧洲。平生颇惯江海，掀舞木兰舟。百二山河，空壮底事。中原尘涨，丧乱几时休。泽畔行吟处，天地一沙鸥。想元龙，犹高卧百尺楼。临风酹酒，堪笑谈话觅封侯。老去英雄不见，惟与渔樵为伴，回首得无忧。莫道三伏热，更在五湖秋。
　　【耿元鼎词】《满江红?中秋泛月太湖》：问月杯空，谪仙去、无人重举。兰台旧、扁舟乘兴处，留奇语。洞府初疑仙骨瘦，樽前尚爱纶巾舞。信前身太白尚何疑，词高古。盟后会，偕真侣。黄紫渡，册枫渚。道今五湖烟浪，胜游湓浦。念我身系鸥样度，似海山共去君应许，但只愁岳牧，要人撑住。潮洲太湖。
　　【潮州府志】：太湖在潮州府。
　　【唐韩昌黎文集】《祭太湖神文》：三章维年月日，潮州刺史韩愈，谨差摄潮阳县尉史虚已，以特羊庶羞之奠，告于太湖神之灵：某承朝命为此州长，令月二十五日至治下。凡大神降依庇贶斯人者，皆某所当。率徒属奔走致诚，亲执祀事于庙庭下。今以始至，方上奏天子，思虑不能专一，冠衣不净洁，与人更未相识；知牲糈酒食器皿弊，不能严清；又未卜日时，不敢自荐。见使摄潮阳县尉史虚已以告神其降鉴。《祭湖神文》：维年月日，潮州刺史韩愈，谨以清酌庶羞之奠，祭于太湖之神。惟神降依兹土，以庇其人。今兹无有水旱雷雨风火疾疫为灾，各宁厥宇，以供上役。长吏免被其谴，赖神之德，夙夜不敢忘，谨具食饮，躬齐洗奏音声，以献以乐，以谢厥赐，不敢有所祈。尚飨。《祭湖神文》：维年月日。潮州刺史韩愈，谨以清酌暇修之奠，祈于太湖之灵曰：稻既矣，而雨不得熟以获也；蚕起且眠矣，而雨不得老以簇也。岁且尽矣，稻不可以复种，而蚕不可以复育也，农夫桑妇将无以应赋税继衣食也。非神之不爱人，刺史失职也。百姓何罪？使至极也。神聪明而端一，听不可滥以惑也。刺史不仁，可坐以罪；惟彼无辜，惠以福也。划云阴，卷日月也。幸身有衣，口得食，给神役也，充上之须脱刑辟也。选牲为酒，以报灵德也；吹击管鼓，侑香洁也；拜庭跪坐，如法式也；不职当治，疾殃殛也。神其尚飨。淮安太湖。
　　【淮安府志】：太湖在安东县西北一百二十里，而接沭阳县桑墟湖。南北长八十里，东西阔四十里，与海州沭阳三分之一为界，即硕项湖也。浦城太湖。
　　【元一统志】：太湖在建宁路浦城县。
　　鄱阳湖
　　【鄱阳志】：古之彭蠡，在城西四十里。水涨之时，近不十里。湖跨南昌、饶州、南康三郡之界。属饶州者东一隅尔。所潴之水，合饶、信、徽、吉、赣、建昌、临江、南安、袁筠、南昌、南康诸州之流。春夏秋汛滥渺茫，至冬水归港道。今湖口入江处。西北则江汉之浊流，南则鄱阳湖之清涨，合流于大江，入于海。
　　【饶州府志】：鄱阳湖乃彭蠡泽之东南隅，延袤数百里。隋以鄱阳山所接，故名。
　　【南康府志】：鄱阳湖在都昌县东南二十里，流经县治，会于左蠡。其湖绵亘三百里，巨浸迷茫。中有雁泊小湖，西接龙兴，东抵饶州，北流入于海。
　　【唐韦庄诗】《泛鄱阳湖》：四顾无边鸟不飞，大波惊隔楚山微。纷纷两外灵均过，瑟瑟云中帝子归。迸鲤似梭投远浪，小舟如叶傍斜晖。鸱夷去后何人到，爱者虽多见者稀。
　　【宋徐灵晖诗】《过鄱阳湖》：港中分十字，蜀广亦通连。四望疑无地，孤舟若在天。龙尊收巨浪，鸥小没苍烟。未渡皆惊畏，吾今已帖然。
　　【赵卞诗】《经鄱阳湖》：舍陆事川程，霜天晓色明。长波万顷阔，大舸一帆轻。静唱村渔乐，斜飞渚雁惊。云披见楼阁，隐隐豫章城。
　　【赵汉宗白云小藁】《过鄱阳湖》：烟波三万顷，著我木兰船。望际疑无地，寰中别有天。长空孤鸟没，四海一云连。浩荡平生意，南风正渺然。
　　【江湖续集】《周弼鄱阳湖四十韵》：巨浸连吴越，高缠直斗牛。玄明开别府，江伯汇支流。象纬元精逼，神奸怪裒。番君疏带砺，彭蠡壮襟喉。赴隙如无地，凭忽有州。津涯逾写润，窟宅定刳幽。岛认瀛鳌戴，涛疑阵马。珠跳伶两驶，镜滑识风收。树带乔枝隐，山馀短碧浮。窥觇疲罔象，脾睨太阳侯。漾月都迷皓，蒸云间作油。涵濡均藻荇，冗长到虾鳅。蜃幻晴嘘阁，龙腥夜拔湫。万寻悬圃玉，一带洞庭秋。盈缩知谁纪，吞并似力。鲤矜封赤，龟笑斥朱眸。嵌宝扶桑啮，珍文匠石锼。鸥群驯野客，螈肆傲潜蚪。罟数筐零霰，樯轻弩激钅侯。孰分浮瓠，或讶绕蛇丘。弦索延商妇，艘送莫愁。陶未诚得策，神禹想遗忧。端称潺弄，非无隐伏搜。豆分高下渚，苇视去来舟。血脉乾坤活，疮痍稼穑瘳。披猖包息壤，琐碎略浮沤。莲女婵娟棹，渔郎燥瓯。有人搴绣被，无客傲霜鸟裘。货贝穷乾没，醪羞萧丐求。束枯论沃釜，戒覆比倾车舟。众水杯盂外，佗年吐纳尤。鹊填功未议，鲸吸志应酬。何事轻思济，吾防果未周。阽危心骨醉，飘泊面颜羞。敢讣乘桴去，何知戴粒游。片帆真扰扰，只影转悠悠。卑湿口羞疑作嗟梁传，星霜挂魏牟。劳歌惭孺子，破簏付平头。鸟豉缘置，黄粮为谋。清螺取归日，稳棹听夷犹。又，鄱阳湖浸东南境，有人曾量三十六万顷。我昔乘槎渤间，眇视天溟坎蛙井。浪何为而起于青云之底，日何为而碎于泥沙之里，太极初分一物无，天水相包若鸡子。扬澜可供李白青州杓，彭蠡付与卢敖洗龟壳。斗大孤山没处藏，属斤取来鼎铛脚。胸中八九吞云梦，似此蹄涔亦何用。安得快意大荒之东，东复东，指麾鱼鳖骑苍龙。
　　【范石湖大全集】《鄱阳湖》：凄悲鸿雁来，泱漭鱼龙蛰。雷霆一鼓罢，星斗万里湿。波翻渔火碎，月落村舂急。折苇已纷披，衰扬尚僵立。长年畏简书，今夕念蓑笠。江湖有佳思，逆旅百忧集。《过鄱阳湖次游子明韵》：春工酿云无端密，大块囊风不肯收。休问岩严与欹侧，我今茅靡共波流。野鹰兀兀平沙上，折苇萧萧古渡头。满眼荒寒底处所，令人肠断五湖舟。
</div>
    <div class="pagination">
<a href="永乐大典残卷_page35.html">上一页</a><span>...</span><a href="永乐大典残卷_page31.html">31</a><a href="永乐大典残卷_page32.html">32</a><a href="永乐大典残卷_page33.html">33</a><a href="永乐大典残卷_page34.html">34</a><a href="永乐大典残卷_page35.html">35</a><span class="current-page">36</span><a href="永乐大典残卷_page37.html">37</a><a href="永乐大典残卷_page38.html">38</a><a href="永乐大典残卷_page39.html">39</a><a href="永乐大典残卷_page40.html">40</a><a href="永乐大典残卷_page41.html">41</a><span>...</span><a href="永乐大典残卷_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
