<!DOCTYPE html>
<html>
<head>
    <meta charset="UTF-8">
    <title>稗编 - 第 35 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稗编 - 第 35 页/共 67 页</h1>
    <div class="content">　　王弼黠巫之异
　　王弼字良辅秦州人防学延安北遂为龙沙宣尉司奏差弼以刚正忤上官去隐于医至正二年黠巫王万里与从子尚贤卖卜龙沙市冬十一月弼徃谒焉忿其语侵坐折辱之万里恚甚驱鬼物惧弼弼夜坐读金縢篇忽闻窓外悲啸声启戸视之空庭月明无有也翼日昼哭于门且称寃弼召视鬼者厌之弗能胜弼乃视曰岂予药杀尔邪苟非予当白尔寃鬼白儿阅人多唯翁可托故来诉翁非有他也翁若果白儿寃宜集夀俊十人为之征弼曰可人既集鬼曰儿周氏女也居丰州之黒河父和卿母张氏生时月在庚故小字为月西年十六母疾父召王万里占之因识其人母死百有五日当至元三年秋九月丙辰父醉卧兄樵未还儿偶歩墙隂万里以儿所生时日禁呪之儿昏迷瞪视不能语万里负至栁林反接于树先髴其髪纒以防线次穴胷割心少时暨眼舌耳鼻爪指之属粉而为丸纳诸匏中复束纸作人形以呪刼制使为奴稍怠举针刺之蹙额而长号昨以翁见辱乃遣报翁儿心弗忍也翁尚怜之勿使啣寃九泉儿誓与翁结为父子在坐诸父慎毋泄泄则祸相及言讫哭愈悲弼与十人者皆洒涕备书月西辞聮署其名潜白之县县审之如初急逮万里叔侄鞫之始犹撑拒月西与之相反覆甚苦且请录其行橐遂获符章印书长针短针诸物万里乃引伏云万里庐陵人集术至兴元逢刘錬师授以采生法大槩如月西言万里弗之信刘子囊间觧五色帛中贮髪如弹丸指曰此咸寜李延奴天厯二年春二月为吾所录尔能归钱七十五缗当令给侍左右万里欣然诺之刘禹歩焚符祝之延奴空中言曰师命我何之刘曰尔当从王先生防先生仁人也殊无苦万里如约酬钱并尽受其术复经房州遇邝生者与语意合又获奉元耿顽童奴之其归钱数如刘今与月西为三人矣刘戒万里终身勿近牛犬肉近忘之因啖牛心炙事遂败尚复何言县移文丰州追和卿爲左验和卿颇疑之杂处稠人内弼问谁为尔父月西从壁隙呼曰黑衣而蒲冠者是也和卿恸月西亦恸恸已歴叩家事慰劳如平生县为成案上太府万里疾死于狱尚贤竟以赂免初弼诉县归亲宾持壶觞乐之忽闻对泣声弼诃之鬼曰我耿顽童李延奴也月西寃已伸翁寜不悯我二人耶弼叱之顽童曰月西与翁约为父子而吾独非翁儿女耶何相遇厚薄之不齐也弼不得已再往县入牒官逮顽童父徳寳延奴父福保至其所騐皆如和卿而邝与刘不知其里居竟莫致云自是三鬼留弼家昼相随行夜同弼卧起虽不见形其声琅然弼因从容问曰衙门当有神尔曷从入月西曰无之但见绘像悬戸上耳曰吾欲制象钱赐尔何如曰无所用也曰尔之精气能久存扵世乎曰数至则散矣有二僧见弼一华衣一敝衣服华衣者居右月西曰尔为某恶行萌某邪心尚敢据人上乎彼服虽敝终为端人耳命易其位僧失色起去顽童善歌遇弼饮则唱汉东山及他乐府为夀弼连以酒酧地顽童辄醉应对皆失伦客戯以醯代之顽童怒曰防蜇吾喉吻矣何物小子恶剧至此哓哓然数其隂事不止客惭而遁月西尤号黠慧时与弼诸子相谑言辞多滑稽诸子或理屈向有声处击之月西大笑曰鬼无形兄何必然徒见其不知也凡八阅月始寂寂无闻翰林学士承防李好文即官中狱案造记而燕南梁载又为序其事文互有得失予乃合为一而其辞不雅驯者痛删去之弼尚存年六十八矣有司误以其能异术贡之南京上赐衣一袭遣还时洪武四年冬十二月庚辰也史官曰司马迁云汉武帝置夀宫以奉神君神君非可得见其音与人言等时去时来来则风萧然也予窃疑焉音丽乎形者也无形矣音何从出哉今周女无形而能人言何其与神君类欤且自重黎絶地天通人鬼始分禹铸鼎象物其政益备矣后世奸巫师鬼乃使之渎乱常经其咎尚谁执哉虽然黠巫之术狡矣而卒被鬼所杀人祸天刑终不可逭为恶者盍少知惧乎抑刚正若王生鬼不敢害反敬畏之是知君子挺立天地间仰不愧也俯不怍也妖得而侮诸柰之何弃君子而弗学者众也悲夫








　　稗编卷六十五
<子部,类书类,稗编>
　　钦定四库全书
　　稗编卷六十六　　　　　明　唐顺之　撰诸家二十四【相】
　　相术　　　　　　　　　　宋类苑
　　余尝谓风鉴一事乃昔贤甄识人物防擢贤才之所急非市井卜相之流用以贾鬻取赀者故春秋单襄公成肃公之徒每遇会同则先观威仪以省祸福而前世郭林宗裴行俭又者器识以言臧否然余亦粗知大槩尝与富文忠公论之大凡相之所先全在神气与心术更或丰厚其福十全也
　　非相篇　　　　　　　　　荀　况
　　相古之人无有也学者不道也古者有姑布子卿今之世梁有唐举相人之形状顔色而知其吉防妖祥世俗称之古之人无有也学者不道也故相形不如论心论心不如择术形不胜心心不胜术术正而心顺之则形相虽恶而心术善无害为君子也形相虽善而心术恶无害为小人也君子之谓吉小人之谓防故长短小大善恶形相非吉防也古之人无有也学者不道也盖帝尧长帝舜短文王长周公短仲尼长子弓短昔者衞灵公有臣曰公孙吕身长七尺面长三尺额广三寸鼻目耳具而名动天下楚之孙叔敖期思之鄙人也突秃长左轩较之下而以楚覇叶公子髙防小短瘠行若将不胜衣然白公之乱也令尹子西司马子期皆死焉叶公子髙入据楚诛白公定楚国如反手耳仁义功名善于后世故事不揣长不揳大不权轻重亦将志乎心耳长短小大美恶形相岂论也哉且徐偃王之状目可瞻焉【偃仰而不俯故以为称瞻焉言不能俯视细物逺望才见也】仲尼之状面如倛周公之状身如断菑臯陶之状色如削闳夭之状靣无见肤傅说之状身如植鳍伊尹之状靣无须麋【眉同】禹跳汤偏尧舜参牟【眸同】子从者将论志意比类文学耶直将差长短辩美恶而相欺傲耶古者桀纣长巨姣美天下之杰也筋力越劲百人之敌也然身死国亡为天下大僇后世言恶则必稽焉是非容貌之患也闻见之不众议论之卑耳今世俗之乱君乡曲之儇子莫不羙丽姚冶竒衣妇饰血气态度拟于女子妇人莫不愿得以为夫处女莫不愿得以为士弃其亲家而欲奔之者比肩并起然而中君羞以为臣中父羞以为子中兄羞以为弟中人羞以为友俄则束乎有司戮乎大市莫不呼天啼哭苦伤其今而后悔其始是非容貌之患也闻见之不众议论之卑耳
　　相论　　　　　　　　　　曹　植
　　世人固有身瘠而志立体小而名髙者于圣则否是以尧眉八彩舜目重瞳禹耳三漏文王四乳然则世亦有四乳者此则驽马一毛似骥耳又曰衞臣有公孙吕者身长七尺靣长三尺广三寸名震天下若此之状盖逺代而求非一世之异也使形殊于外道合其中名震天下不亦宜乎语云无忧而戚忧必及之无庆而欢乐必还之此心有先动而神有先知则色有先见也故扁鹊见桓公知其将亡申叔见巫臣知其窃妻而逃也荀子曰以为天不知人事耶则周公有风雷之灾宋景有三次之福以为知人事乎则楚昭有弗禜之应邾文无延期之报由是言之则天道之与相占可得而知不可得而无也
　　论相　　　　　　　　　　杜　牧
　　吕公善相人言女吕后当大贵宜以配季后为天子吕后复称制天下王吕氏子弟悉封以大国隋文帝相工来和辈数人亦言当为帝者后簒窃果得之诚相法之不谬矣吕氏自称制至为后凡二十余年间隋氏自簒至灭凡三十六年间男女族属杀防殆尽当秦末吕氏大族也周末杨氏为八柱国公侯相袭久矣且以一女子一男子偷窃位号不三二十年间壮老婴儿皆不得其死不知一女子为吕氏之福耶为祸耶一男子为杨氏之祸耶为福耶得一时之贵灭百世之族彼知相法者当曰此必为吕氏杨氏之祸乃可为善相人矣令断一指得四海凡人不欲为况以一女子一男子易一族哉余读荀卿非相因感吕氏杨氏知卿为大儒矣
　　杂说形貌　　　　　　　　韩　愈
　　谈生为崔山君称鹤言者岂不恠哉然吾观于人其能尽其性而不类于禽兽异物者希矣将愤世嫉邪长徃而不来者之所为乎昔之圣者其首有若牛者其形有若蛇者其喙有若鸟者其靣有若倛者彼皆貌似而心不同焉可谓之非人邪即有平胁曼肤顔如渥丹羙而狠者貌则人矣其心则禽兽又恶可谓之人也然则观貌之是非不若论其心与其行事之为不失也恠神之事孔子之徒不言予将特取其愤世嫉邪而作之故题之云耳
　　相觧　　　　　　　　　　皮日休
　　今之相工言人相者必曰某相类龙某相类鳯某相类牛马某至公侯某至卿相类禽兽则富贵也噫立形于天地分性于万物其贵者不过人焉有真人形而贫贱类禽兽而富贵哉将今之人言其貌类禽兽则喜真人形则怒言其行类禽兽则怒真人心则喜夫以鳯为禽耶鳯则仁义之禽也以驺虞为兽耶驺虞则仁义之兽也今之人也仁义能符于是哉是其行又不若于禽兽也宜矣哉或曰相者有乎哉曰上善出于性大恶亦出于性中庸之人善恶在其化者也上善出于性若文王在母不忧重耳弱不好弄是也大恶亦出于性若商臣之蜂目豺声必杀其父叔鱼之虎目豕腹必以贿死是也中庸之人善恶在其化者若大舜设化而有苖格仲尼垂谕而子路服是从善而化者也若齐桓公管仲辅之则覇防貂辅之则乱是从恶而化者也故舜相于尧而天下平禹相于舜而大灾弭咎繇相禹斯谓相者也见人知其贤愚见国知其治乱亦相也或曰贤愚者见行而知也敢问圣人之相人知其有位哉曰尧之于舜任之以天下知其有位也舜之于四防投之于四裔知其无位也曰茍若是圣人之能相人也是必贤者得其位不肖者不立朝三苗九黎焉得以国飞亷恶来焉得以爵曰有是者其君不能相也将其国之是灭岂暇相人而用哉是则三苖九黎未闻不灭飞亷恶来未闻不诛呜呼圣人之相人也不差忽防不失累黍言其善必善言其恶必恶言其胜任必胜任今之人不以是术相其心区区求子卿唐举之术居其穷处其困不思以道达不能以徳进言其有位必飜然自负坐白屋有公侯之姿食藜羮有卿相之色盖不能自相其心者也或有士居穷处困望一金之助已有没齿之难有妄诞之人自称精子卿唐举之术取其金则易于反掌耳有能以圣贤之道自相其心哉呜呼举世从之吾独戾也其不胜明矣
　　赠相士序　　　　　　　　胡　铨
　　有术家者流挟其术过予夸曰古称唐举善相人吾术得唐举作衙官予戯之曰昔相工言杨氏当大贵已而果然不三十年杨之族属尽殱栁宜城或言儿相夭且贱请易业可免卒不计后竟为贞元名臣子谓杨氏果贵耶栁氏果贱耶生黙然良久曰此亦易晓也予曰订诸非相篇
　　心相　　　　　　　　　　吴处厚
　　相形不如论心心相有三十六善不近小人不忘故旧不念旧恶常行隂徳之类三十六善全有位极人臣谚曰有心无相相逐心生有相无心相随心灭
　　论形　　　　　　　　　　人相篇【后同】
　　人禀隂阳之气肖天地之形受五行之资为万物之灵者也故头象天足象地眼象日月声音象雷霆血脉象江河骨节象金石鼻额象山岳毫髪象草木天欲髙逺地欲方厚日月欲光明雷霆欲震响江河欲润金石欲坚山岳欲峻草木欲秀此皆大概也然郭林宗有观人八法是也
　　论神
　　夫形以养血血以养气气以养神故形全则血全血全则气全气全则神全是知形能养神托气而安也气不安则神暴而不安能安其神其惟君子乎寤则神逰于眼寐则神处于心是神出处于形而为形之表犹日月之光外照万物而其神固在日月之内也眼明则神清眼昏则神浊清则贵浊则贱清则寤多而寐少浊则寤少而寐多能推其寤寐者可以知其贵贱也夫梦之境界盖神游于心而其所游之逺亦不出五脏六腑之内与夫耳目视听之间也其所游之界与所见之事或相感而成或遇事而至亦吾身之所有也梦中所见之事乃吾身中非出吾身之外也白眼禅师説梦有五境一曰灵境二曰寳境三曰过去境四曰见在境五曰未来境神懆则梦生神静则境灭夫望其形或洒然而清或朗然而明或凝然而重然神发于内而见于表也神清而和润明彻者富贵之相也昏而柔弱浊结者短薄之相也塞而静者其神安虚而急者其神懆　诗曰神居形内不可见气以养神为命根气壮血和则安固血枯气防神光奔英标清秀心神爽气血和调神不昏神之清浊为形表能定贵贱最堪论
　　论声
　　夫人之有声如钟鼓之响器大则声宏器小则声短神清则气和气和则声润深而圆畅也神浊则气促气促则声焦急而轻嘶也故贵人之声多出于丹田之中与心气相通混然而外逹丹田者声之根也舌端者声之表也夫根深则表重根浅则表轻是知声发于根而见于表也若夫清而圆坚而亮缓而烈急而和长而有力勇而有节大如洪钟腾韵鼍鼓振音小如玉水飞鸣雅琴奏曲见其色则粹然而后动与其言久而后应皆贵人之相也小人之言皆发舌端之上促急而不达何则急而嘶缓而澁深而滞浅而燥大大则防防则破或轻重不均嘹亮无节或崖柴而暴繁乱而浮或如破钟之响败鼓之鸣又如寒鸦哺雏鹅鴈哽咽或如病猿求侣孤鴈失羣细如蚯蚓发吟狂如青鼍夜噪如犬之吠如羊之鸣皆贱薄之相也男有女声单贫贱女有男声亦妨害然身大而声小者防或干湿不齐谓之罗网声大小不均谓之雌雄声或先迟而后急或先急而后迟或声未止而气先絶或心未举而色先变皆贱之相也夫神定于内气和于外然后可以接物言有先后之序而色亦不变也苟神不安而气不和则其声失先后之序辞色挠矣夫人禀五行之形则气声亦先五行之象也故土声深厚木声髙唱火声焦烈水声圆急金声和润又曰声轻者断事无能声破者作事无成声浊者谋运不发声低者鲁钝无文清泠如涧中流水者极贵发声溜亮自觉如瓮中之响者主五福全备　诗曰木声髙唱火声焦和润金声最富饶吐语却如深瓮里水声圎急韵飘飘　贵人音韵出丹田气实喉寛响又坚贫贱不离唇舌上一生奔走不堪言　声大无形托气而发贱者浮浊贵者清越大柔则怯大刚则折隔山相闻圎长不缺斯乃贵人逺见风节
　　论气
　　夫石蕴玉而山辉沙懐金而川媚此至精之寳见乎色而发乎气也夫形者质也气所以充乎质质因气而宏神完则气寛神安则气静得失不足以暴其气喜怒不足以惊其神则于徳为有容于量为有度乃重厚有福之人也形犹材有杞梓楩柟荆棘之异神犹工所以治材用其器声犹器聴其声然后知其器之羙恶气犹马驰之以道善恶之境君子则善养其材善御其徳又善治其器善御其马小人反是其气寛可以容物和可以接物刚可以制物清可以表物正可以理物不寛则隘不和则戻不刚则懦不清则浊不正则偏视其气之浅深察其色之躁静则君子小人辨矣气长而舒和而不暴为福夀之人急促不均暴然见乎色者为小贱之人医经以一呼一吸为一息凡人一昼夜计一万三千五百息今观人之呼吸疾徐不同或急者十息缓者尚未七八而老肥者太疾幼瘦者差迟故恐古人之言犹未尽理夫呼吸发乎顔表而为吉防之兆其防如毛髪其聚如黍米望之有形按之无迹茍不精意以观之则祸福无凭也气出入无声耳不自察或卧而不喘者为之息气象也呼吸气盈而身动近死之兆也孟子不顾万钟之禄能养气者也急可欲之利悻悻然戻其色而暴气者亦何论哉　诗曰气乃形之本察之见贤愚小人多急躁君子则寛舒暴戻灾相及深沉福有余谁知公辅量虚受若重湖
　　相骨
　　骨节象金石欲峻不欲横欲圎不欲粗瘦者不欲露骨【肉不辅骨而骨露乃多祸难之人也】肥者不欲露肉【沉滞之人也不欲满或满而盈者乃是死人之相也】骨与肉相称气与血相应骨寒而缩者不贫则夭【谓背攅而体偏骨寒而肩缩大凡物有不全贫则夀富则夭故曰不贫则夭】日角之左月角之右有骨直起为金城骨位至公卿印堂有骨上至天庭名天柱骨从天庭贯顶名伏犀骨并位至三公【惟有其骨亦须其色相称方成其器苟诸位不称虽富贵不坚】靣上有骨卓起名为颧骨主权势颧骨相连入耳名玉梁骨主夀考自臂至肘为龙骨象君欲长而大自肘至腕名虎骨象臣欲短而细欲峻而舒圎而坚直而应节而不粗皆坚实之相颧骨入鬂名驿马骨左目上曰日角骨右目上曰月角骨骨齐耳为将军骨硗目圆为龙角骨两沟外曰巨鳌骨额中正两邉为龙角骨又曰骨不耸兮且不露又要圆清兼秀气骨为阳兮肉为隂隂不多兮阳不附若得隂阳骨肉停少年不贵终身富骨耸者夭骨露者无立骨软弱者夀而不乐骨横者凶骨轻者贫贱骨俗者愚浊骨寒者穷薄骨圆者有福骨孤者无亲又云木骨痩而青黑色两头粗大主多穷厄水骨两头尖富贵不可言火骨两头粗无徳贱于奴土骨大而皮粗厚子多而又富肉骨坚硬夀而不乐或有旋生头角骨者则享晩年福禄或旋生頥额者则晩年至富也　诗曰贵人骨节细圆长骨上无觔肉又香君骨与臣相应辅不愁无位食天仓　骨粗岂得丰衣食禄位应无且莫求龙虎不湏相尅防筋躔骨上贱堪忧
　　相肉
　　肉所以生血而藏骨其象犹土生万物而成万物者也丰不欲有余痩不欲不足有余则隂胜于阳不足则阳胜于隂隂阳相胜谓一偏之相【肉为隂骨为阳隂有余则生血阳有余则生气】肉以坚而实直而耸肉不欲在骨之内为隂不足骨不欲生肉之外为阳有余也故曰人肥则气短马肥则气喘是以肉不欲多骨不欲少也暴肥气喘速死之兆肉不欲横横则性刚而倾肉不欲缓缓则性柔而有滞肥不欲乱纹露纹满者近死之兆肉欲香而缓色欲白而润皮欲细而滑皆羙质也色昏而枯皮黒而臭厐多加块非令相也若夫神不称枝干筋不束骨肉不居体皮不包肉速死之应也　诗曰贵人肉细滑如苔红白光凝富贵来輭若如绵兼又暖一生终是少凶灾　肉皮粗最不堪急如绷鼓命难长黑多红少湏多滞遍体生毛性急刚欲识贵人公辅相芝兰不带自然香
　　论形有余
　　形之有余者头顶圆厚腹背丰隆额濶四方红唇齿白耳圆成轮鼻直如胆眼分黑白眉秀踈长肩齐厚胷前平广腹圆垂下行坐端正五岳朝起三停相称肉腻骨细手长足方望之巍巍然而来视之怡怡然而生此皆谓形有余也形有余者令人长夀无病富贵丰荣矣
　　论神有余
　　神之有余者眼光清莹顾盼不斜眉秀而长精神耸动容色澄澈举止汪洋俨然逺视若秋日之照霜天巍然近瞩似和风之动春花临事严毅如猛兽之歩深山处众迢遥似丹鳯而翔云路其坐也如界石不动其卧也如栖鸦不摇其行也洋洋然如平水之流其立也昂昂然如孤峯之耸言不妄发性不妄躁喜怒不动其心荣辱不易其操万态纷错于前而心常一则可谓神有余也神有余者皆为上贵之人凶灾难入其身天禄永其终矣
　　论形不足
　　形不足者头尖背薄肩膊狭斜腰肋踈细肘节短促掌薄指踈唇蹇额挞鼻仰耳反腰低胸防一眉曲一眉直一眼仰一眼低一睛大一睛小一颧髙一颧低一手有纹一手无纹睡中眼开言作女声齿黄而露口臭而尖秃顶无丝髪眼深不见睛行歩欹侧顔色痿怯头小而身大上短而下长此之谓形不足也形不足者多疾而短命福薄而贱贫矣
　　论神不足
　　神不足者不醉似醉常如病酒不愁似愁常如忧戚不睡似睡才睡便觉不哭似哭忽如惊悸不嗔似嗔不喜似喜不惊似惊不痴似痴不畏似畏容止昏浊似染颠癎神色凄怆如有所失恍惚张惶常如恐怖言语瑟缩似羞隐藏体见低摧如遭凌辱色初鲜而后暗语初快而后讷此皆神不足也神不足者多招牢狱枉厄官亦主失位矣
　　袁栁庄杂论三篇
　　贵人之相有三曰声曰神曰气盖声清则神清神清则气清验此三者形骨次之是以古者方伎之妙有闻人之謦唾而知其必贵者得之于神也有察人之喜怒操守而知其必贵者得之于气也声欲响濶而长神欲精粹而藏气欲舒缓而静反此者弗贵也若有声而神气不应则其贵迟有神而气怯声破则其贵不逺有气而神浊声慢未可以言贵也此三者幽而难明而难测惟意所觧言莫能宣也部位形骨书于中篇
　　形成而不可变体具而不可缺大凡形体惟在完满隆厚清润崇重平正华秀者不贵则富也若夫怪而粗古而露清而寒秀而薄者皆非羙相古人论部位法以额准地阁左右颧为五岳以眼耳口鼻为四渎以上下左右分为九州十二辰由此观之则一形之防其所该也乌可浅浅而论之哉故上自天子下迨庻人其五脏六腑九窍之形皆同然其所为【缺】形则异也若辨析之须于三停五行中求其要妙次求气色左頋右盼寻根揣本则贵贱贫富吉凶夀夭灼然可见万无一差气色动静着于下篇
　　体骨相之根本也气色相之枝叶也根本固则枝叶繁根本枯则枝叶谢夫论相所以先究形骨而后观其气色此皆气色也夫气舒则色畅气恬则色静气通则光泽华羙见于色此皆气色之善也气偏则色焦气滞则色枯气蔽则憔悴黯黑见于色此皆气色之凶也若夫形如槁木心若死灰淡然不与世俱此又圣人之相不可以气色论也
　　总论
　　成和子答陈希夷问曰形貌清古举动恭勤气清性善言根至理常有山林之趣此自修行中来形貌古怪举止隂毒言渉邪淫常有杀伐之心此自精灵中来形貌潇洒举动风雅性惠气和常存修炼之志此自神仙中来形貌秀丽举动严肃性明心灵能渉造化常有虹霓之志此自星辰中来形貌竒异举动急速性慧气刚言渉威福常有祭祀之心此自神祗中来未尝有毫髪而差殊矣窃以世人以五行而取形或以飞走而取形未知孰是可得闻乎曰人禀五行之生顺天地之和食天地之禄未尝不由乎五行之所取须辨五行之形须识五行之性若以飞走取形须议得理如易取象天地风雷水火山泽八物以象八卦其取类也而有鸾鳯龙虎狮象牛马蛇雀鹅鸭鸡猪猿猴鼠狗之类各有相似龙相严峻而长眼圎睛露五岳髙起鳯相身细眼长清秀额髙虎形头大颏濶鼻丰口方行歩重缓形头尖眼圆背伏身大犀形天庭骨耸印堂广濶鼻仰行歩靣仰急速鹤形项长胸短长身细痩象形眼小鼻大身肥歩重猿形面小眼圎耳尖手长牛则行而缓马则骤而急其大畧如此人有五行之说人之有生不离乎金木水火土之相而合其性金形主方得其五方气色不杂精神不乱动止规模坐久而重也木形主长得其五长气色不杂精神不乱动止温柔歩久而清也水形主圆得其五圆气色不杂精神不乱动止寛容行久而轻也火形主明得其五露气色不杂精神不乱动止敦厚卧久而安也得此五行无破者主为大富大贵之人嗟夫气有隂阳之殊神有寒暑之政杂乎芒忽之间变而有气神者夜则藏伏于心日则见之于眼目犹不可昏浊矣然而寂然不动视之有威谓之古澄然莹彻视而可爱谓之秀朗然沉静视若无神谓之藏焕然光彩视而烁目谓之媚人得此相未有不为公卿未有不为贵人也呜呼似醉不醉似困不困谓之失精失灵必为贫夭且如人有一分神一分衣禄十分神十分衣禄无神者何足相也又有薄相之说酒薄易酸人薄易亡大凡作事轻躁言语虚诞强为不实举止轻狂难事言易人语先截所厚者薄所薄者厚不睦九族亲者反踈踈者反亲如此真小人也且夫贵人之相立如松坐如弓食如虎卧如龙立欲挺直而能久身不动摇转立转直者贵人也凡坐如山之稳寂然不动心广体胖如坐山之虎经曰坐如磐石起似浮云凡食为性命之本以资血肉举筯欲徐而有序嚼物欲寛而有容凡食中不言语不喜怒者入相啜而不响吞而不鸣食如狼虎者贵人也卧者休息之期卧欲安静如龙蟠如狗睡如息者善相少睡易醒贵人也睡中自言语口不合出气如马喷槽者多睡呌唤不醒卧沉气粗如吼身仰如尸及伏卧者皆下贱之相经曰少睡者贵多睡者废故睡多则神困也如一惊就觉一醒就精皆为聦俊之人也又有言谈之说贵人之言不妄发发必有中矣言不妄陈陈必有序矣所以明逹者言顺刚正者言厉简静者言真谦恭者言防执中者言僻虚诳者言繁躁进者言妄卤莽者言粗愚顽者言钝隂毒者言而含笑言之所至以此验之其言泛泛终无所成其言便便终不困滞凡人之言保乎气贵乎神和也神和则言而有志与人之言贵乎有信贵乎有理防言勿入耳邪言勿出口聴言以事察则言之所以为吉与贵也
　　五露
　　五露谓眼突鼻仰唇掀耳反防结五者是也诀曰一露二露有衫无袴露不至五病夭穷苦五露俱全福庆緜緜
　　五短
　　五短谓头靣身手足五相俱短也诀曰五短之人形要小更须骨细印堂丰笏门五岳相朝拱食禄封侯有始终
　　五长
　　五长谓头靣身手足五相俱长也诀曰五长之人骨貌麄只缘筋骨出皮肤又嫌枯槁无滋润衣食防来不似初
　　六极
　　六极谓头小额小目小鼻小耳小口小是也头小为一极夫妻不得力额小为二极父母少恩恤目小为三极生平少知识鼻小为四极农作无休息口小为五极身无剩衣食耳小为六极夀命促朝夕有一于此皆非富贵之相
　　六反
　　六反谓头靣耳鼻口腹六者反常而不得其宜也诀曰头虽大额无角目虽大神闪烁鼻虽大梁柱弱口虽大语略绰耳虽大无轮廓腹虽大近上着盖头大则要有角目大则光正不流耳大则轮廓分明鼻大则梁柱要髙口大则声要清壮腹大则势要下垂其或反此则必是贫贱之相
　　气色论
　　一行禅师曰气色凡有七青黄赤白黑红紫是也凡在于鸡鸣之后平旦之前当血气未乱饮食未进神色未杂人事未接正身端坐不可洗靣漱口凡见于靣部者自然之气也以烛照之自上至下见于靣部察其气色定其吉凶夫气色朝出于靣部暮归于肺腑状有大小或如碎米或如长钉或方如印或圆如珠或如浮云之状或如飞鸟之形青色主忧惊黄色主吉庆黄属土四季各旺十八日又为胎养之气故为吉庆之福徳也赤色主血光口舌白色主折伤孝服黑色主牢狱死亡之事青色初起如井邉青苔盛如铜青之晕去如羙草之色黄色初起如蚕吐丝盛如蚕茧之丝来如黄马牛之色去如桃花瓣赤色初起如火来盛如研开硃砂去如莲花叶累累白色初起如脂膏抺又如涂粉去如垢泥也黑色初起散如马尾来如湿灰色去如尘汚也四季以旺相休囚定人之休咎如春三月青旺赤相黑休白囚黄死之类
　　隆准龙顔　　　　　　　　史　记
　　汉髙祖隆准而龙顔美须髯左股有七十二黑子
　　鳯姿日表　　　　　　　　唐　书
　　唐太宗生四岁有相者谒髙祖曰公相法贵人也必有贵子及见太宗曰龙鳯之姿天日之表必能济世安民
　　龙瞳鳯颈　　　　　　　　唐　书
　　袁天纲见武后母曰夫人相法生贵子后幼姆抱以见绐以男天纲视其歩与目惊曰龙瞳鳯颈若为男当作天子
　　虎头燕颔　　　　　　　　后汉书
　　班超诣相相者曰当封侯万里之外问其状曰燕颔虎头飞而食肉万里侯相也后封定逺侯
　　龙额上五柱入顶　　　　　隋　书
　　隋文帝杨坚龙额上有五柱入顶有文在手曰王字长上短下相者来谓帝曰公当为天子后果然
　　髪际四道已成　　　　　　晋　书
　　石勒卖为奴有老父谓勒曰君鱼龙髪际上四道已成当贵为天子忽然不见勒后僣位
　　鸱目虎吻　　　　　　　　汉　书
　　王莽为侈口蹷顄露眼赤睛大声而嘶长七尺五寸反膺髙视瞰临左右有方技待诏黄门者或问以莽形貌待诏曰所谓鸱目虎吻豺狼之声者也故能食人亦当为人所食
　　骨类多逊　　　　　　　　魏　泰
　　寇莱公十九及第有相者曰君相甚贵骨体类卢多逊但及第太早恐不善终若早退庻免深祸
　　眼似王敦　　　　　　　　邵伯温
　　李承之在仁宗朝官州县因邸吏报包拯拜参政或曰朝廷自此多事矣承之正色曰包公无能为今知鄞县王安石眼多白甚似王敦他日乱天下者此人也
　　寝熟可相　　　　　　　　百家诗篇
　　苏子羙谪居吴门有相僧子羙谒之云俟寝方可观子羙一日熟睡僧掲帐视之但云来得也曷吴人语甚为曷子羙扣之乃曰得一州县官肯起否子羙意复召用闻之不乐果复湖州长史而卒
　　奴有侯相　　　　　　　　史　记
　　卫青为所生父郑季牧羊至甘泉居室有钳徒相青曰贵人也官至封侯青笑曰奴之生得无笞骂足矣安得封侯事乎后击匈奴封闗内侯
　　当刑而王　　　　　　　　史　记
　　黥布姓英氏少时客相之曰当刑而王及壮坐法黥布欣然而笑曰人相我当刑而王几是乎
　　裴晋公隂徳　　　　　　　王保定
　　裴晋公质状小有相者曰郎君若不至贵即当饥死一日游香山寺有妇人以父避罪假得玉带二犀带一以赂津要致于栏楯忘收而去度得而授之后见相者曰必有隂徳及物前程万里非某所知也
　　栁浑笃学　　　　　　　　唐　书
　　柳浑十余岁有巫告曰儿相夭且贱为浮屠可缓死诸父欲从其言浑曰去圣教为异术不若速死学愈笃后至宰相
　　耳白于靣　　　　　　　　苏　轼
　　欧公尝曰少时有僧相我耳白于靣名满天下唇不着齿无事得谤其言颇验
　　大贵人　　　　　　　　　百家诗篇
　　陈莹中尝入朝已立班上御朝差晩早日照耀众莫敢仰视蔡京注目久而不瞬莹中私谓中省曰此公视日不瞬乃大贵人也
</div>
    <div class="pagination">
<a href="稗编_page34.html">上一页</a><span>...</span><a href="稗编_page30.html">30</a><a href="稗编_page31.html">31</a><a href="稗编_page32.html">32</a><a href="稗编_page33.html">33</a><a href="稗编_page34.html">34</a><span class="current-page">35</span><a href="稗编_page36.html">36</a><a href="稗编_page37.html">37</a><a href="稗编_page38.html">38</a><a href="稗编_page39.html">39</a><a href="稗编_page40.html">40</a><span>...</span><a href="稗编_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
