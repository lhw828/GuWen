<!DOCTYPE html>
<html>
<head>
    <meta charset="UTF-8">
    <title>玉海 - 第 12 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 12 页/共 284 页</h1>
    <div class="content">　　月令疏郑注易系辞云天一生水于北地二生火于南天三生木于东地四生金于西天五生土于中阳无耦隂无配未得相成地六成水于北与天一并天七成火于南与地二并地八成木于东与天三并天九成金于西与地四并地十成土于中与天五并也大衍之数五十有五五行各气并气并而减五惟有五十以五十之数不可以为七八九六卜筮之占以用之故更减其一故四十有九也　月令注五行自水始火木金次之土为后
　　易隂阳消长
　　天干四月【一变成姤六变成坤】　　地坤十月【一变成复六变成干】
　　天风姤五月　　　　　地雷复十一月
　　天山遯六月　　　　　地泽临十二月
　　天地否七月　　　　　地天泰正月
　　风地观八月　　　　　雷天大壮二月
　　山地剥九月　　　　　泽天夬三月
　　地坤十月　　　　　　天干四月
　　六卦为隂长阳消　　　六卦为阳长隂消
　　坤初六方一隂积四变而后履霜五变而后坚氷五月一隂始萌而履霜坚氷之理已兆于此不能折奸销萌待其履霜而后救虽欲坚氷之不至不可得也临二阳已着八月有凶之戒知临之必有遯也遯二隂已着君子逺小人之象知遯之必至于剥也　后汉方术序隂阳推步之学见于坟记然神经怪牒玉防金绳关扄于明灵之府封縢于瑶坛之上者靡得而闚也至乃河洛之文龟书之图箕子之术【洪范五行】师旷之书【今书七志有师旷六篇占灾异　隋志师旷书三卷唐志师旷占书一卷　苏竟传云师旷杂事注杂占之书　前书隂阳十六家有师旷八篇】纬之部【七经纬中】钤决之符【兵法有玉钤篇六韬要决】皆所以探抽防赜参验人区其流又有风角遁甲【今书七志有遁甲经推六甲之隂而隐遁也　赵彦陈孤虚之法推遁甲】七政元气六日七分逢占日者挺专须臾【七志有武王须臾一卷　隋唐志二卷】孤虚之术【蓺文志有风后孤虚二十卷　吴越春秋计防曰孤虚谓天门地户也明于孤虚乃可量敌越王乃仰观天文集察纬宿厯象四时　抱朴外篇大公时説曰从孤击虚万人无余太一在玉帐之中不可攻也】及望云省气推处祥妖时亦有以效于事　唐志五行见象于天为五星分位于地为五方行于四时为五徳禀于人为五常用于人为五材播于音律为五声发于文章为五色而总其精气为五行　盐铁论大夫曰五行东方木而丹章有金铜之山南方火而交趾有大海之川西方金而蜀陇有名材之林北方水而幽都有积沙之地此天地所以均有无而通万物也月令正义四时是气五行是物气轻虚丽天物体质凝属地　五行万物之本也其寓于人者为藏为官为神为窍为事为常而后一身得以生其寓于天地者为时为气为日为星为方为辰而后百化得以兴其寓于物者为形为材为声为色为臭为味而后万类得以成五行之説大矣人君所以承天心正九畴熙庶绩也少皡以是命五官大禹以是叙彛伦箕子以是陈洪范其用水火木金土其体貌言视听思其符肃乂哲谋圣其咎狂僣豫急其变妖孽祥眚祸疴　质形于地气行于天气所行木为先质所生水为首　五行分配四时土每时寄王十八日　朱氏曰阴阳造化之本不能相无然阳主生阴主杀其类有淑慝之分圣人作易于不能相无者以健顺仁义之属明之而无所偏主至消长之际淑慝之分则致扶阳抑隂之意所以赞化育而参天地其防深矣　又曰一生水而成六二生火而成七三生木而成八四生金而成九五生土而成十生于阳者成于阴三天两地也生于隂者成于阳两地而三天也天以三兼二地以二兼三五位而得合而为五十













　　玉海卷五
<子部,类书类,玉海>
　　钦定四库全书
　　玉海卷六
　　宋　王应麟　撰
　　律厯
　　律吕
　　宓羲律法
　　后汉律志京房曰十二律之变至于六十犹八卦之变至于六十四也宓羲作易纪阳气之初以为律法建日冬至之声以黄钟为宫大蔟为商姑洗为角林钟为征南吕为羽应钟为变宫防宾为变征此声气之元五音之正也故各终一日其余以次运行当日者各自为宫而商征以类从焉礼运篇曰五声六律十二管还相为宫此之谓也【晋志通典同】　史记律书钟律调自上古建律运厯　前汉志十一月干之初九黄钟律长九寸九为万物元也易曰立天之道曰隂阳六月坤之初六林钟律长六寸立地之道曰柔刚正月干之九三太蔟律长八寸象八卦宓羲氏之所以顺天地通神明类万物之情也立人之道曰仁义后以财成天地之道辅相天地之宜以左右民此三律之谓矣是为三统太极元气函三为一始动于子【晋志十二律之生必起焉　吕氏春秋言黄钟之宫律之本也】　史记生黄钟术曰音始于宫数始于一神生于无形成于有形然后数形而成声　刘歆三统厯曰黄钟初九律之首阳之变林钟初六吕之首隂之变参天两地之法也太初厯法生于律律法生于易宓羲画卦由数起此
　　律之始也　前志汉太初以律起厯曰夫律隂阳九六爻象所从出也故黄钟纪元气之谓律律法也莫不取法焉【前志又云推厯生律又曰黄帝制十二筩为律本与此异】
　　黄帝律本　十二筩　竹律　律管　玉管十二律　舜昭华琯　玉琯　昭华玉
　　前汉律志五声之本生于黄钟之律九寸之宫或损或益以定商角征羽九六相生隂阳之应也律十有二阳六为律【黄钟大蔟姑洗防賔夷则亡射】以统气类物隂六为吕【林钟南吕应钟大吕夹钟中吕】以旅阳宣气有三统之义焉【三统者天施地化人事之纪也黄钟为天统林钟为地统太蔟为人统】其传曰黄帝之所作也【説苑修文篇同】黄帝使泠纶【泠音零】自大夏之西【西戎之国也】昆仑之隂取竹之解谷生其窍厚均者断两节间而吹之以为黄钟之宫【律之最长也】制十二筩以听凤之鸣【筩音大东反】其雄鸣为六雌鸣亦六比黄钟之宫而皆可以生之【谓上下相生也】是为律本【吕氏春秋仲夏纪古乐篇泠纶作伶伦昆仑作阮隃解谷作嶰谿之谷】　晋志传云黄帝使伶伦自大夏之西【大夏西方之山】乃昆仑之隂【阮隃山名山北曰隂西汉曰昆仑之隂】取竹之嶰谷生其窍厚钧者断两节间【竹生谿谷取其厚均断两节间以为律管】长三寸九分而吹之以为黄钟之宫【断竹长三寸九分吹之音中黄钟之宫】曰含少次制十二竹筩【六律六吕各有管故曰筩含一作舍】写凤之鸣雄鸣为六雌鸣亦六【一云以之阮隃之下听凤凰之鸣以别十二律】以比黄钟之宫皆可以生之以定律吕则律之始造以竹为管取其自然圆虚也吕不韦春秋言【见吕氏春秋音律篇】黄钟之宫律之本也下生林钟【亦曰函钟】林钟上生太蔟太蔟下生南吕南吕上生姑洗姑洗下生应钟应钟上生防宾防宾下生大吕大吕上生夷则夷则下生夹钟【亦曰圜钟】夹钟上生无射无射下生中吕【亦曰小吕】三分益一以上生三分去一以下生【法凤之雌雄故律有隂阳上下相生故曰黄钟之宫皆可以生之　律始于黄钟终于中吕律言其用吕言其体通谓之十二律】又云黄帝作律以玉为管长尺六孔为十二月音至舜时西王母献昭华之琯以玉为之及汉章帝时零陵文学奚景于泠道舜祠下得白玉琯度以为大尺相传谓之汉官尺【説文云得笙玉管】武帝太康元年魏襄王冡得玉律古以玉为管取其体含廉润也　大戴礼孔子曰舜以天徳嗣尧西王母来献白琯【选注云白玉琯　王元长曲水诗序昭华之珍注西王母所献】　淮南子尧得舜推而尊之赠以昭华之玉而传天下注玉名【书大传同】　汉律志孟康注曰礼乐器记管漆竹长一尺六孔尚书大传西玉毋来献白玉琯汉章帝时零陵文学奚景于泠道舜祠下得白玉琯古以玉作不但竹也【文选注引风俗通同　后人易之以竹】　西京杂记髙祖初入咸阳周行府库金玉珍宝不可称言有玉琯长二尺三寸二十六孔吹之则见车马山林隐辚相次吹息亦不复见铭曰昭华之琯　拾遗记黄帝吹玉律正璇衡　太云泠竹为管　汉志至治之世天地之气合以生风天地之风气正十二律定【亦见吕氏春秋】　后魏志黄帝桴阮隃之管定十二之律以成咸池之美　帝王世纪黄帝吹律定姓　五代防要王朴曰乐作于人心而声成于物物声既成复能感人之心昔黄帝吹九寸之管得黄钟之声为乐之端半之为清声倍之为缓声三分损益之以生十二律十二律旋相为宫以生七调为一均凡十二均八十四调而大备【又见乐器类　十二律之变以五变者成六十律以七变者成八十四调】　吕氏春秋古乐篇黄帝又命伶伦与荣将铸十二钟以和五音以施英韶　隋律志昔者淳古苇籥创覩人籁之源女娲笙簧仍昭凤律之首后圣广业稽古弥崇伶伦含少乃擅比竹之工虞舜昭华方传刻玉之美书称同律度量衡又曰予欲闻六律五声八音七始训以出纳五言此皆金常而列管凭璿机以运钧统三极之元纪七衡之响可以作乐崇徳殷荐上帝【七衡六间见援神契】传称黄帝命伶伦断竹长三寸九分而吹以为黄钟之宫曰含少次制十二管以听凤鸣以别十二律比雄雌之声以分律吕上下相生因黄钟为始毛爽律谱云案黄帝遣伶伦氏取竹于嶰谷听凤阿阁之下始造十二律乃致天地气应是则数之始也阳管为律隂管为吕其气以四时其数以纪万物首作数盖律之本也故有虞用律和声邹衍改之以定五始　后魏志昔黄帝采竹昆仑之隂听凤岐阳之下断自然之物写自然之音音既协矣黄钟以立数既生矣气亦征之于是备数和声审度嘉量权衡之用皆出于兹　书舜典正义汉志云黄帝制十二籥以听凤皇之鸣　淮南子律之初生写凤之音故音以八生　通厯黄帝始作律管　鬻子注黄帝作孤矢造律管兴封禅【注逢行珪撰】　邓平造厯名之曰初扬雄草以之为首　王起白玉琯赋质非竽籁韵含宫征圆其表而合规虚其中而通理
　　舜六律
　　书舜典同律度量衡注律法制王云律六律马云律法也郑云隂吕阳律正义律气之管而度量衡三者法制皆出于律故云律法制也　律和声注律谓六律六吕十二月之音气【説文云以玉作音故神人以和凤皇来仪】　益稷予欲闻六律五声八音在治忽以出纳五言正义圣人制为六律与五声相均作乐者以律均声声从器出惟言六律者举阳隂从可知　汉志书曰予欲闻六律五声八音七始咏以出纳五言女听予者帝舜也言以律吕和五声施之八音合之成乐七者天地四时人之始也　选长笛赋注吕氏春秋曰舜以夔为乐正于是正六律和均五声以通八风
　　周玉律
　　晋志武帝太康元年汲郡发魏襄王得古周时玉律及钟磬与新律声韵闇同于时郡国或得汉时故钟吹律命之皆应　隋志梁武帝钟律纬称主衣从上相承有周时铜尺一枚古玉律八枚毛爽云梁武时犹有汲冢玉律宋苍梧时钻为横吹然其长短厚薄大体具存周语景王将铸无射问律于伶州鸠【钟律也】对曰律所以立均出度也纪之以三平之以六成于十二天之道也夫六中之色也故名之曰黄钟由是第之二曰太蔟三曰姑洗四曰防宾五曰夷则六曰无射为之六间以沈伏而黜散越也元间大吕二间夹钟三间中吕四间林钟五间南吕六间应钟【注六间六吕在阳律之间十一月曰黄钟干初九也六律之首故以六律正色为黄钟之名正月曰太蔟干九二也三月曰姑洗干九三也五月曰宾干九四也七月曰夷则干九五也九月曰无射干上九也十二月曰大吕坤六四也二月曰夹钟坤六五也四月曰中吕坤上六也六月曰林钟坤初六也八月曰南吕坤六二也十月曰应钟坤六三也】　太经六始为律六间为吕注阳为始隂为间于子为律于丑为吕宋志下生者倍以三除之上生者四以三除之书正
　　义圣人之作律既以出音又以气布十二律于十二月之位气至则律应　月令正义黄钟为诸律之首诸律虽长短有差其围皆以九分为限孟康云林钟长六寸围六分则围之大小逐管长短然则方寸之数不可定也故郑皆为围九分也六律六吕皆气管名正月之时律之气应于太蔟之管又计太蔟管数倍而更半铸之为钟名曰太蔟之钟是律在于前钟生于后故律厯志云黄帝取竹制十二筩是律生在前蔡氏以为太蔟钟名先有其钟后有其律言律中此太蔟之钟其义非也　续汉志注月令章句【蔡邕】曰律率也声之管也圣人本隂阳别风声审清浊而不可以文载口传也于是始铸金作钟以主十二月之声钟难分别乃截竹为管谓之律律者清浊之率法也声之清浊以长短为制五代防要张昭等议月律有旋宫之法备于太师之
　　职汉初制氏所调唯存鼓舞旋宫十二均更用之法世莫得闻汉元帝时京房善易别音探求古义以周官均法每月更用五音乃立准调旋相为宫成六十调又以日法析为三百六十传于乐府而编悬复旧律吕无差【钱乐空记其名沈重但条其説】　周书王子敷席注瑟师旷歌无射王子歌蟜【曲名也】　钟律纬云从上相承有周时铜尺一枚古玉律八枚今余七枚检考参差惟夹钟玉琯有昔题刻未必是舜时白琯观其玉色要非近物乃制为尺以相参验　刘贶大乐令壁记律家之説伶伦始为律管以象凤鸣舜时得白玉之琯汉零陵舜祠下实得玉管晋汲冡亦获玉律则古用玉律明矣
　　周六律六同　十二律　铜管
　　周礼大司乐【中大夫二人】以六律六同五声八音六舞大合乐注六律合阳声六同合隂声此十二者以铜为管转而相生黄钟为首其长九寸各因而三分之上生者益一分下生者去一国语曰律所以立均出度也古之神瞽考中声而量之以制度律均钟言以中声定律以律立钟之均大合乐谓徧作六代之乐　黄钟阳声之首大吕为之合疏十二辰之斗建与日辰相配合皆以阳律为之主隂吕来合之　大司马师有功则左执律　太师【下大夫二人】掌六律六同以合隂阳之声阳声黄钟【十一月】太蔟【正月】姑洗【二月】宾【三月】夷则【七月】无射【九月】隂声大吕【十二月】应钟【十月】南吕【八月】函钟【即林钟六月】小吕【即中吕四月】夹钟【二月】皆文之以五声宫商角征羽皆播之以八音金石土革丝木匏竹注声之隂阳各有合辰与建交错贸易如表里然其相生则以隂阳六体为之同位者象夫妻异位者象子母所谓律取妻而吕生子也黄钟长九寸其实一籥下生者三分去一上生者三分益一五下六上乃一终矣疏十二律是气之管黄钟律之首与大吕合故先言之相生则六律六同皆左旋子午已东为上生子午已西为下生东为阳阳主其益西为隂隂主其减以三为法取法于天之生数三也五声为文即八十一丝为宫七十二丝为商之等　大师教六诗以六律为之音大师执同律以听军声　典同【中士二人】掌六律六同之和【同隂律也】以辨天地四方隂阳之声以为乐器凡为乐器以十有二律为之数度以十有二声为之剂量和乐亦如之注阳声属天隂声属地天地之声布于四方郑司农云阳律以竹为管隂律以铜为管竹阳也铜隂也各顺其性凡十二律元谓律述气者也同助阳宣气与之同皆以铜为疏十二辰在阳辰为律属天在隂辰为同属地此即大师所云六律左旋六同右转隂阳相合者也先郑并大师执同亦为铜字解之后郑不从之律厯志云其法用铜古之神瞽度律均钟以律计倍半十二声则十二辰零钟　左传晏子曰一气二体【文武舞】三类【风雅颂】四物五声六律七音八风九歌以相成也清浊小大短长疾徐哀乐刚柔迟速髙下出入周疏以相济也　管子凡将起五音凡首先主一而三之四开以合九九以是生黄钟小素之首以成宫三分而益之以一为百有八为征有三分而去其乘适足以是生商有三分而复于其所以是成羽有三分而去其乘适足以是成角通典以子声比正声则正声为倍以正声比子声则子声为半　六韬太公曰律管十二其要有五【宫商角征角】此其正声也
　　周七律　七音
　　国语周景王将铸无射【景王二十三年鲁昭之二十一年】问律于伶州鸠王曰七律者何【注周有七音王问七音之律意谓七律为音器用黄钟为宫大蔟为商姑洗为角林钟为征南吕为羽应钟为变宫宾为变征　左传正义引贾逵注谓七器音也】对曰昔武王伐殷嵗在鹑火【嵗星在张十三度】月在天驷【月宿房五度】日在析木之津【津天汉也日宿箕七度】辰在斗柄【日月合辰斗前一度】星在天鼋【辰星也天鼋次名一曰枵辰星在须女伏天鼋之首】星与日辰之位皆在北维【北方水位】颛顼之所建也帝喾受之我姬氏出自天鼋【枵齐之分野太姜齐女也】及析木者有建星及牵牛焉【皆水宿】则我太姜之侄伯陵之后逢公之所冯神也嵗之所在则我有周之分野也【鹑火周之分野】月之所在辰马□祥也【辰马房心星也房星晨正而农事起】我太祖后稷之所经纬也【稷播五谷】王欲合是五位三所而用之【五位嵗月日星辰三所逢公所冯周分野后稷　诗大明疏星日辰在北嵗在南月在东居三处故言三所谓五物在三处韦昭之言非也　郑注尚书为文王受命武王伐纣时日皆用殷厯刘向五纪论载殷厯之法唯有气朔而已其推星在天　鼋则无术焉笺云协和伐殷之事谓合位三五也】自鹑及驷七列也【鹑火之分张十三度天驷房五度嵗月之所在从张至房七列合七宿谓张翼轸角亢氐房之位】南北之揆七同也【七同合七律也揆度也嵗在鹑火午辰星在天鼋子鹑火周分野天鼋及辰水星周所出自午至子其度七同也　左传正义自戊午至甲子七日　刘歆三统之术筭此五位所在自文王受命至此十三年嵗在鹑火师初发以殷十一月戊子日在析木箕七度是夕月在房五度后三日得周正月辛夘朔合辰在斗前一度明日壬辰晨星初见癸巳武王始发丙午还师戊午度于孟津孟津去周九百里师行三十里故三十一日而度明日己未冬至晨星与婺女伏厯建星及牵牛至婺女天鼋之首】凡神人以数合之以声昭之数合声龢然后可同也【左传正义五声之外加以变宫变征此二变者旧乐无之注凡合神人之乐也以数合之谓取其七也以声昭之谓用律调音也】故以七同其数而以律龢其声于是乎有七律【七同其数谓七列七同七律也律如其声律有隂阳正变之声也】王以二月癸亥夜陈未毕而雨以夷则之上宫毕之当辰辰在戌上故长夷则之上宫名之曰羽所以藩屏民则也王以黄钟之下宫布戎于牧之野故谓之厉所以厉六师也以太蔟之下宫布令于商昭显文徳底纣之多罪故谓之宣所以宣三王之徳也反及嬴内【地名】以无射之上宫布宪施舍于百姓故谓之嬴乱所以优柔容民也【栁宗元以为大武之律变也】左传昭二十年晏子曰五声六律七音【昭二十五年子太叔曰为】
　　【九歌八风七音六律以奉五声】注周武王伐殷自午及子凡七日王因此以数合之以声昭之故以七同其数以律和其声谓之七音正义曰声之清浊数不过五而有七音者终五以外更变为之也【乐记孔子语宾牟贾六成】　淮南子诠言训注周有七律增琴为七　后周裴政上书以为昔者大舜欲闻七始下洎周武爰制七音武帝读史书见武王克殷而作七始除黄钟之正宫用林钟为调首长孙绍逺以为天子用八先圣范周武七音非万代不易之典【隋郑译亦谓周有七音之律】　汉志天地人及四时谓之七始　史律书武王伐商吹律听声推孟春以至季冬杀气相并而音尚宫【左传武有七徳　隋志长孙绍逺引周语七律又引尚书大传七始】　服防左注一悬十九钟钟七律十二悬二百二十八钟为八十四律【此一嵗之闰数】　六韬武王问太公曰律音之声可以知三军消息胜负之决乎太公曰深哉王之问也律管十二其要有五音可以知敌云云隋卢贲曰殷人以上通用五音周武克殷得鹑火天驷之应其音用七汉兴加应钟故十六枚而在一簴【陈氏曰应钟阳之终防宾隂之始应钟变隂而将之阳防宾变阳而至于隂此应钟防宾所以为变也　通典殷以前但有五声周加文武二声】　礼大师执同律以听军声而诏吉凶注兵书曰大师吹律合音疏曰武王出兵之书　唐志有推七音一卷　隋志推七音二卷并尺法　周七律记七律周武王之乐也皇天集大命于我有周俾拯斯民于涂炭王乃仗旄秉钺诞将天威神兵鼓行如雷如霆弧星枉矢所指必克固已得直歳星之王气赫上帝之明灵宸心兢兢稽揆天道协月正日顺动六师矧惟系绪灵长颢穹眷顾培基于帝喾后稷之时钟庆于太姜逢公之逺锡羡发祥非一朝夕播诸声乐于以象成数合声和其律凡七五音翕绎其变有二循环无间迭为纲纪其所以显一代象成之美该律吕相生之变至矣尽矣古乐湮散遗音靡存谨推原圣人制作之本意而为之记曰冲气坱圠运乎太虚物声动荡津溢宇宙【物声动荡津溢宇宙一作物盈天地形动声随】人为最灵感发尤甚咏歌嗟叹必寓于物嶰谷之竹昭华之玉裁为律管以鬯中声大师合之不外二六【不外一作止于】典同辨之惟曰十二统气类物旅阳宣气亦不越乎此而已五声六律十二管还相为宫弗可加已今而正声之外复有二变岂固为是多端哉凡物之理【凡物一作天下】拘则泥变则通单出曰声其本固一杂比为音比音为乐倡和清浊迭相为经变化代兴有何穷己诗着四始而加以变风变雅作焉乐备六变及于八变九变极焉歌有间歌乐有缦乐故曰声相应故生变变成方谓之音信其然乎粤若伏羲作易首纪律法起于黄钟阳所繇萌变于防宾隂所繇基舜命其臣歌咏七始出纳五言二汉律志所载班班可睹然则尚矣况于救暴除乱天下之儁功功成作乐王者之盛举其于声律得无象之然乎方其毒痡既极箪壶傒后乌流鱼跃并袭休祥檀车煌煌防奉天讨招揺在上顺应魁杓顺斗极运天闗厯吉日协灵辰天策成军用端命于上帝嵗临鹑火直我分野月在天驷叶于农祥日居析木之津辰次斗柄星纬天鼋凡是三者俱位北维颛顼所建帝喾受之以木伐水实基苍箓况枵之次姬氏自出建星牵牛逢公所凭周分辰马后稷经纬五位三所合而用之自鹑及驷始于张翼周于氐房其列七焉自南及北昉于正午终于正子其揆七焉【自午至子始于极南终于正北嵗临于北始于辰火终于水星南北之揆】以七而同其数以律而和其声曰黄钟曰太蔟曰姑洗曰林钟曰南吕五正声也而宫商角征羽繇是以谐曰应钟曰防宾二和声也而变宫变征繇是而出想夫太师听宫声而教诏太史抱天时而同车镈师鼓乐而奏凯司马执律而献社夹振驷伐盛威中国播之总干山立之舞咏之武宿夜之歌经纬错综文以五声发杨蹈厉播以八音声音动静之变尽于此矣或谓六韬兵证特载五声大武立缀止于六成分律而七其义何居抑不思先王制乐有正有变州鸠之论始之以六律六间者所以纪其正终之以七列七同者所以尽其变杜佑氏通典谓自商而上但有五音至周加文武二声遂为七音揆观琴制旧惟五少宫少商加二为七琴书所载起于文武实自周始即小观大可证非诬故曰如琴瑟之专一谁能听之呜呼噫嘻穷本知变乐之情也比物饰节者见乎变审一定和者存乎本匪变弗通匪本弗立即夷则毕陈以蕃民则黄钟布戎以属六师太蔟布令昭显文徳无射布惠以优柔容民或取诸上宫或取诸下宫盖律有旋宫之法宫为四声之纲是惟调合众乐之宏规统摄羣音之大纪夫岂纷纷云尔哉稽诸太誓燮伐之嵗惟十有三年订以汉唐史志刘歆一行所推厯法是嵗在鹑火张十三度师初发以十一月戊子日在析木箕七度是夕也月在房五度其度孟津以商厯一月戊午越翌日冬至星在天鼋之首二月癸亥陈乎牧壄甲子昧爽防朝清明七律四宫胥起于此景王之铸无射毋乃未究作律之本乎伶鸠之对缕析条陈防则深矣按其铸钟昉乎周景二十三年以经传校之则鲁昭之二十一年春也越明年钟成至于【至于一作若夫】七音之律以奉五声若【若一作则】晏子之对景公则前乎此六年【一作在昭十五年】子太叔之荅赵简子则后乎此四载【一作在昭二十五年】时之先后相去不逺盖王泽未泯遗声余韵人能言之外传又载楚观射父之论六律七事释以天地民四时之务顔师古注汉史七始之説实权舆于此云
　　孔子律
　　论衡孔子吹律自知殷之苗裔　春秋孔演图孔子曰丘援律吹命隂得羽之宫　孝经援神契圣王吹律有姓
　　邹衍律
　　文选注刘向别録曰邹衍在燕有谷寒不生五谷邹衍吹律而温之至生黍　列子师旷之清角邹衍之吹律汉郊祀歌青阳至防云邹子乐
　　汉张苍律
　　史记苍传好书尤善律厯为计相时绪正律厯吹律调乐人之音声及以比定律令若百工天下作程品【如淳曰比比次谓五音清浊各有所比不相错入以定十二律之法令于乐官使长行之】至于为丞相卒就之汉家言律厯者本张苍【著书十八篇言隂阳律厯事】　志汉兴北平侯张苍首律厯事　郊祀志秦水徳音尚大吕【隂律之始也】　隋志张苍定律推五胜之法以为水徳　宋志苍始定律厯
　　汉协律　太初音律
　　太初元年夏五月定官名协音律　志武帝时乐官考正　史记乐书作十九章令侍郎李延年次序其声拜为协律都尉叙世宗云云协律改正　礼乐志武帝立乐府以李延年为协律都尉司马相如等造为诗赋畧论律吕以合八音之调作十九章之歌　王褒传神爵五凤之间数有嘉应上颇作歌诗欲兴协律之事后汉律志孝武正乐置协律之官　郊祀歌云五音饬吟青黄展诗应律鋗玉鸣函宫吐角激征清发梁羽申以商造兹新音永久长声气逺条凤鸟翔五音六律依韦飨昭杂变并防雅声逺姚　儿寛传六律五声幽赞圣意神乐四合各有方象　晋志孝武置协律之官虽律吕清浊之体粗正金石髙下之音有凖然数犹用五　隋乐志武帝裁音律之响定郊丘之祭颇杂讴謡非全雅什　律志延年颇解新声变曲未达音律之源元帝自度曲被歌声分刌节度穷极窈眇
　　汉律凖　京房六十律　律术【又见后】
　　后汉志元帝时郎中京房【君明】知五声之音六律之数【京房传好钟律知音声推律自定为京氏】上使太子太傅韦成谏大夫章杂试问房于乐府房对受学故小黄令焦延寿六十律相生之法以上生下皆三生二以下生上皆三生四阳下生隂隂上生阳终于中吕而十二律毕矣中吕上生执始执始下生去灭上下相生终于南事而六十律毕矣十二律之变至于六十犹八卦之变至于六十四也宓羲作易纪阳气之初以为律法建日冬至之声以黄钟为宫太蔟商姑洗角林钟征南吕羽应钟变宫防宾变征此声气之元五音之正也故各统一日其余以次运行当日者各自为宫而商征之类从焉礼运篇曰五声六律十二管还相为宫此之谓也以六十律分朞之日黄钟自冬至始及冬至而复隂阳寒燠风雨之占生焉于以检摄羣音考其髙下书曰律和声此之谓也【志赞曰律均前起凖调后发】房又曰竹声不可以度调故作凖以定数凖之状如瑟长丈而十三弦隐间九尺以应黄钟之律九寸中央一下有画分寸以为六十律清浊之节房言律详于刘歆所奏其术施行于史官部用之【大予乐官有律均见钟类】文多不悉载律术曰阳以圆为形其性动隂以方为节其性静动者数三静者数二以阳生隂倍之以隂生阳四之皆三而一阳生隂曰下生隂生阳曰上生上生不得过黄钟之清浊下生不得及黄钟之数实皆参天两地圆盖方覆六耦承竒之道也黄钟律吕之首而生十一律者也其相生也皆三分而损益之是故十二律之得十七万七千一百四十七是为黄钟之实又以二乘而三约之是为下生林钟之实又以四乘而三约之是为上生太蔟之实推此上下以定六十律之实以九三之数万九千六百八十三为法律为寸凖为尺不盈者十之所得为分又不盈十之所得为小分以其余正其强弱黄钟十七万七千一百四十七下生林钟黄钟为宫太蔟商林钟征一日律九寸凖九尺【直一日者凡七律黄钟至应钟也直五日凡五律形始至白吕也七日者九依行至分乌八日者十有七大吕至未育直六日至多色育至迟时二十有一直十日至寡惟六十律之终曰南事】截管为律吹以考声列以物气道之本也术家以其声微而体难知其分数不明故作凖以代之凖之声明畅易达分寸又粗然以缓急清浊非管无以正也均其中令与黄钟相得按画以求诸律无不如数而应者矣章帝元和元年待诏钟律殷彤上言官无晓六十律以凖调音者故待诏岩崇【宋志严嵩】　具以凖法教子男宣愿召宣补学官主调乐器诏太史丞审试十二律其二中其四不中其六不知何律宣遂罢自是律家莫能为凖灵帝熹平六年东观典律者张光等问凖意光等不知归阅旧藏乃得其器形制如房书犹不能定其缓急音不可以书晓人知之者欲教而无从心达者体知而无师故史官能辨清浊者遂絶其可以相传者唯常数及气而已【宋志同】　隋志禹以声为律周礼乐器以十二律为之度数司马迁律书云黄钟长八寸七分之一太蔟长七寸七分二林钟长五寸七分三应钟长四寸三分三此乐之三始十二律之本末也班固司马彪律志黄钟长九寸声最浊太蔟长八寸林钟长六寸应钟长四寸七分四厘强声最清郑月令注蔡邕月令章句及杜荀勗等所论虽尺有增损而十二律之寸数并同汉志京房又以隔八相生一始自黄钟终于中吕十三律毕矣中吕上生黄钟不满九寸谓之执始下生去灭上下相生终于南事更增四十八律以为六十其依行在辰上生包育隔九编于冬至之后分焉迟内其数遂减应钟之清宋元嘉中钱乐之更为三百律何承天立法制议云上下相生三分损益其一盖古人简易之法犹如周天三百六十五度四分之一京房不悟谬为六十承天更设新率【一作律】则从中吕还得黄钟十二旋宫黄钟长九寸太蔟八寸二厘林钟六寸一厘应钟四寸七分九厘强其中吕上生所益之分还得十七万七千一百四十七复十二辰参之数【后齐信都芳有巧思能以管气　陈毛爽受京房律法布管飞灰顺月皆验　隋开皇九年遣爽及大乐令蔡子元等节气令爽草定其法名曰律谱其畧曰班氏汉志尽歆所出也司马彪志并房所出也爽兄喜陈武帝时以十二管衍为六十律私气序并有证应　牛论六十律不可行】　晋志淮南京房郑诸儒言律吕皆上下相生防宾又重上生大吕夷则上生夹钟无射上生中吕此三吕于迁固所生之寸数及分皆倍焉余则并同　晋志吕不韦春秋言黄钟之宫律之本也淮南王安延致儒博亦为律吕云黄钟之律九寸而宫音调因而九之九九八十一黄钟之数立续汉志具载京房六十律凖度分数其相生之次与吕览淮南同司马迁言律吕相生之次着于前史则以太极元气函三为一始动于子十二律之生所起【无射三分损一下生中吕京房三分益一上生中吕】　宋志续汉志具载其律凖度数论曰汉志云三分损一下生林钟三分益一上生太蔟无射既上生中吕则中吕又当上生黄钟然后五声六律十二管还相为宫今上生不及黄钟实二千三百八十四九约实一千九百六十八为一分此则不周九寸之律一分有竒岂得还相为宫乎凡上生下生大畧犹周天斗分四分之一耳京房不思此意比十二律微有所增方引而伸之中吕上生执始执始下生去灭至于南事为六十律竟复不合弥益其疎一律而生五音十二律而为六十音因而六之故三百六十音以当一嵗之日　通鉴宋元嘉二十二年初汉京房以十二律中吕上生黄钟不满九寸更演为六十律钱乐之复演为三百六十律日当一管【云云余见上】　后魏律志太和十八年髙闾表曰律者乐之本也臣前与孙惠蔚公孙崇等考周官国语及后汉志案京房法作凖以定律吹律以调丝案律寸以孔竹崇依臣共论乐事自作钟磬志议二卷器数为备　乐志后魏陈仲儒请依京房立凖以调八音神龟二年夏仲儒言江左之日颇授琴文览续汉书见京房律术颇有所得度量衡厯出自黄钟凖者本以代律取其分数调校乐器则宫商易辨尺寸小长则微浊分数加短则小清若闲凖意则辨五声清浊之韵善琴术则知五调调音之体参此二途以均乐器自然应和不相夺伦作凖调弦缓急清浊可以意推旧志唯云凖形如瑟十三弦隐间九尺以应黄钟九寸调中一弦令与黄钟相得案画以求其声不辨凖当施柱又案房凖九尺之内为一十七万七千一百四十七分一尺之内为万九千六百八十三分又复十之是为于凖一寸之内亦为万九千六百八十三分于凖一分之内乘为二十分又为小分以辨彊弱仲儒考验但前却柱中以约凖分则相生之韵应合其中须施轸以调声令与黄钟合中弦下依数画六十律清浊之节余十二须施柱如筝即于中案画一周之声度着十二上然后依相生之法以次运行取十二律之商征商征既定又以琴五调调声之法以均乐器瑟调以宫为主清调以商为主平调以宫为主五调各以一声为主然后错采众声以文饰之事寝五代防要张昭议月律有旋宫之法备于太师之职
　　京房以周官均法每月更用五音乃立凖调旋相为宫成六十调又以日法析为三百六十传于乐府编悬复旧律吕无差钱乐空记其名沈重但条其説六十律法寂寥不嗣　国史志京房作凖分六十声然声细而难分世不能用　礼记礼运注律吕始于黄钟管长九寸下生者三分去一上生者三分益一终于南吕更相为宫凡六十也疏曰诸本多作终于南事则是京房律法【月令黄钟之宫注十二律转相生五声具终于六十正义曰黄钟之调均则黄钟为宫黄钟生林钟为征林钟生太蔟为商太蔟生南吕为羽南吕生姑洗为角此是黄钟一调之五声凡十二律律各有五声则总有六十声　朱子曰十二律各就其宫以起四声而后六十律之声备】　郎宗学京氏易善六日七分　崔子玉明京房易传六日七分　郎顗注易稽览图甲子卦起中孚六日八十分日之七郑注一卦六日七分
　　汉太常铜律
　　前律志刘歆等条奏言之最详【师古曰班氏作志取刘歆之义】凡律度量衡用铜者所以同天下齐风俗也铜为物之至精不为燥湿寒暑变其节不为风雨暴露改其形介然有常有似于士君子之行是以用铜也【大戴礼太师吹铜】五声之本生于黄钟之律九寸为宫或损或益以定商角征羽九六相生隂阳之应也律有十二阳六为律隂六为吕律以统气类物吕以旅阳宣气黄钟黄者色之中钟者种也天之中数五五为声地之中数六六为律宫以九唱六始于子大吕吕旅也言隂大旅助黄钟宣气而牙物也位于丑太蔟蔟奏也言阳气大奏地而达物也位于寅夹钟言隂夹助太蔟宣四方之气而出种物也位于夘姑洗洗絜也言阳气洗物辜絜之也位于辰中吕言微隂始起未成著于中旅助姑洗宣气齐物也位于已防宾继也导也言阳始导隂气使继养物也位于午林钟林君也言隂气受任助防宾君主种物使长大楙盛也位于未夷则则法也言阳气正法度而使隂气夷当伤之物也位于申南吕南任也言隂气旅助夷则任成万物也位于酉亡射射厌也言阳气究物而使隂气毕剥落之终而复始亡厌已也位于戌应钟言隂气应无射该藏万物而杂阳阂种也位于亥其法皆用铜职在大乐大常掌之　续志汉兴北平张苍首治律厯孝武正乐置协律之官元始中召通知钟律者考其意义羲和刘歆典领条奏班固取以为志一备数二和声三审度四嘉量五权衡【前志同　晋志云校其相生所得与司马迁同　宋志云班氏所志未能通律吕本源又推九六欲符刘歆三统之数假托饰説】　晋志子云曰声生于日【谓甲已为角乙庚为商丙辛为征丁壬为羽戊癸为宫也】律生于辰【谓子为黄钟丑为大吕之属也】声以情质律以和声声律相协而八音生声和音谐是谓五乐【宋志同】　金石录有律管铭云始建国元年正月癸酉朔日制　晋志汉平帝时王莽以铜为之
　　汉钟律
　　平纪元始五年正月诏天下通知钟律者【志云百余人】　乐志八音调均又不协于钟律【京房好钟律】　艺文志五行有钟律灾应二十六卷钟律丛辰日苑二十二卷钟律消息二十九卷黄钟七卷　后厯志蔡邕能着文清浊钟律　官志注灵台待诏七人钟律　后志日冬夏至钟律　晋志司马迁言律吕相生之次详矣刘歆条奏有五班固因而志之蔡邕又记建武已后言律吕者至司马绍统采而续之　史记律书载律数生钟分生黄钟术　唐志有黄钟筭法四十巻推汉书律厯志术一卷崔浩律厯术一卷
　　汉刘歆钟律书
　　隋牛引刘歆钟律书云春宫秋律百卉必凋秋宫春律万物必荣夏宫冬律雨雹必降冬宫夏律雷必发声　晋志曰刘歆序论虽博而言十二律损益次第自黄钟长九寸三分损一下生林钟长六寸三分益一上生太蔟而左旋八八为位一上一下终于无射下生中吕校其所生所得与司马迁正同　太平御览风俗通曰案刘歆钟律书云云　风俗通义声音第六按刘歆钟律书　隋志牛等议按礼五声十二律还相为宫卢植云十二月三管流转用事当用事者为
　　宫宫君也郑曰阳管为律隂管为吕布十二
　　辰更相为宫始自黄钟终于南吕凡六十也皇
　　偘疏十一月以黄钟为宫十二月以大吕正
　　月以太蔟为宫余月放此凡十二管各备五声
　　合六十声五声成一调故十二调　乐稽耀嘉曰东方春其声角乐当宫于夹钟余方各以其中律为宫又云五音非宫不调又动声仪宫唱而商和周礼奏黄钟歌大吕以祀天神郑以黄钟之钟大吕之声为均均调也故崔灵恩云六乐十二调　荀勗论三调为均首者得正声之名　马融曰圜钟应钟也贾逵郑曰圜钟夹钟也　陆绩注太其説谓阳生于子隂生于午从子至已阳生隂退故律生吕言下生吕生律言上生从午至亥隂升阳退故律生吕言上生吕生律言下生至午而变故防宾重上生而绩论律吕分寸与司马迁律书特异
　　汉灵台时律
　　明纪永平二年春正月辛未宗祀明堂礼毕登灵台诏曰升灵台望元气吹时律注时律即月令孟春律中太蔟之类礼仪志注蔡邕志曰章帝着歌诗四章列在食举又
　　制灵台十二门诗各以其月祀而奏之【熹平四年正月中出灵台十二门新诗下大予乐官习诵被声】　续律志注薛莹书曰上【章帝】以太常乐丞鲍邺等上乐事下车骑将军马防防奏言建初二年七月邺上言王者有食举之乐今乐官但有太蔟皆不应月律可作十二月均各应其月气乃能感天地和气宜应明帝始令灵台六律而未设其门乐经曰十二月行之所以宣气丰物也月开斗建之门而奏歌其律诚宜施行愿与待诏严崇及能作乐器者共作治考工给所当上奏寝今明诏下臣防辄问邺及待诏知音律者以为可顺上天之明特因嵗首令正发太蔟之律奏雅颂之音以立太平以迎和气其条贯甚备诏书以防言下三公　礼运篇注郑曰宫数八十一黄钟长九寸三分宫去一生征征数五十四林钟长六寸三分征益一生商商数七十二太蔟长八寸三分商去一生羽羽数四十八南吕长五寸三分寸之一三分羽益一生角角数六十四姑洗长七寸九分寸之一三分角去一生变宫三分变宫益一生变征自此已后则随月而变所谓还相为宫　月令正义数多者浊数少者清正月之时气之管中于太蔟中犹应也谓气飞灰应于太蔟太蔟之钟生于太蔟之律律在于前钟生于后总而言之隂阳皆称律　通典旋宫之乐建初三年鲍邺始请用之阳嘉二年复废累代皆黄钟一均变极七音
　　汉随月律　十二月均　定典律
　　顺帝纪阳嘉二年冬十月庚午行礼辟雍奏应钟始复黄钟作乐器随月律注子为黄钟律长九寸声有轻重长短度量皆出黄钟随月律谓月令正月律中太蔟二月夹钟三月姑洗四月仲吕五月防宾六月林钟七月夷则八月南吕九月无射十月应钟十一月黄钟十二月大吕东观记曰元和以来音戾不调修复如旧典隋乐志牛议按东观书马防传大予丞鲍邺等上作乐事下防防奏言建初二年七月邺上言天子食饮必顺于四时五味而有食举之乐今官雅乐独有黄钟而食举乐但有太蔟皆不应月律可作十二月均各应其月气公卿朝防得闻月律乃能感天和气宜应诏下太常太常上言作乐器直钱百四十六万奏寝今明诏复下臣防可因嵗首之嘉月发太蔟之律奏雅颂之音以迎和气其条贯甚具遂独施行起于十月为迎气之乐又顺帝纪云阳嘉二年冬十月庚午以春秋为辟雍太学随月律十月作应钟三月作姑洗元和以来音戾不调修复黄钟作乐器如旧典据此而言汉乐宫悬有黄钟均食举太蔟均止有二均不旋相为宫元和至阳嘉二年才五十嵗用而复止黄帝听凤以制律吕书曰予欲闻六律五声周礼有分乐而祭此圣人制作合天地隂阳之和乃云音戾不调诬之甚也今梁陈雅曲并用宫声　唐杨收传西京诸儒惑圜钟函钟之説故郊祀宗庙乐唯用黄钟一均章帝时太常丞鲍业始旋十二宫夫旋宫以七声为均　后宋登传为尚书仆射顺帝以登明识礼乐使持节临太学奏定典律【又见乐类】
　　汉气玉律　竹律　乐均
　　续志五音生于隂阳分为十二律转生六十所以纪斗气效物类也天效以景地效以响即律也隂阳和则景至律气应则灰除是故天子常以日冬夏至御前殿合八能之士陈八音听乐均度晷景钟律权土灰【一作炭】放隂阳冬至阳气应则乐均清景长极黄钟通土灰轻而衡仰夏至隂气应则乐均浊景短极防宾通土灰重而衡低【淮南子曰水胜故夏至湿火胜故冬至燥燥故灰轻湿故灰重　前天文志冬至短极悬土灰晋灼注引蔡邕律厯记太元莹曰泠竹为管室灰为以揆百度】进退于先后五日之中八能各以状闻太史封上效则和否则占【易纬曰冬至人主不出宫寝兵从乐五日击黄钟之磬公卿大夫列士之意得则隂阳之晷如度数夏至之日如冬至之日冬至之日立八尺之表日中视其晷晷如度者则嵗美人民和顺晷不如度者其嵗恶人民多譌言政令为之不平晷进则水晷退则旱进一尺则日食退一尺则月食月食则正臣下之行日食则正人主之道】气之法为室三重闭户涂衅必周宻布缇缦室中以木为案每律各一内庳外髙从其方位加律其上以葭莩灰抑其内端【葭莩出河内】案厯而之一气至者灰去【其为气所动者其灰散为人及风所动者其灰聚】凡殿中用玉律十二惟二至乃灵台用竹律六十日如其厯【月令章句曰古之为钟律者以耳齐其声后不能则假数以正其度度数正则音亦正矣钟以斤两尺寸中所容受升斗之数为法律以寸分长短为度故曰黄钟之管长九寸径三分围九分其余皆补短虽大小围数无增减以度量者可以文载口传与众共知然不如耳决之明也】　晋志杨泉记云取农宜阳县金门山竹为管【续郡国志注农宜阳有金门山山竹为律管】河内葭莩为灰或云以律着室中随十二辰埋之上与地平以竹莩灰实律中以罗縠覆律吕气至吹灰动縠小动为和大动君弱臣强不动君严暴之应　前志听工以律知日冬夏至一人隋志后汉尺度稍长魏杜夔制律吕以之气灰悉不飞梁太常丞毛栖诚取玉管及宋太史尺闻奏诏大匠依样制管律又飞灰　晋志律之始造以竹为管取自然夐虚也　月令律中太蔟注应谓吹灰也正义引蔡邕云以法为室三重中央土律中黄钟之宫正义曰黄钟气之管本位在子黄钟宫声与中央土声相应土无气之法非气也贺玚云虚设律于其月崔灵恩云凡隂阳之管合十有二律律各为一调迭相为宫而生五声合而成乐黄钟宫最长为声调之始十二宫之主宫音是五音之长故与黄钟之调宫声相应四时之之律皆取气应土王之律独以声应从四时之管而不别也　汉气法殿中用玉律十二惟二至乃者十二月之律以月也灵台用竹律六十日如其厯者六十日之律以日也月律当一下一上依次而生日律当用防宾重上生司马迁刘歆之法月律也吕不韦淮南京房之法日律也晋志谓推算之术无重上生之法盖取司马而非淮南梁武帝作钟律纬则是京房而非班固二者之説皆徇一偏之见非通论也













　　玉海卷六
<子部,类书类,玉海>
　　钦定四库全书
　　玉海卷七
　　宋　王应麟　撰
　　律厯
　　律吕下
　　晋律笛【又见乐器】　周玉尺　铜竹律
　　通典荀勗因造新律笛十二枚以调律吕正雅乐正会殿廷作之自谓宫商克谐然论者犹谓勗为暗解时阮咸善达八音论者谓之神解咸常心讥勗新律声高不合中和勗常意异已出咸为始平相后有田父耕于野地中得周时玉尺勗以校已所治钟石丝竹皆短校一米于此服咸之妙勗方修正钟磬未竟会薨元康三年诏其子藩修定金石以施郊庙寻值丧乱莫有记之者晋志泰始十年中书监荀勗中书令张华岀御府铜
　　竹律二十五具部太乐郎刘秀等校试其三具与杜防及左延年律法同其二十二具视其铭题尺寸是笛律也问协律中郎将列和云昔魏明帝时令和承受笛声以作此律勗等奏先王作乐必协律吕之和以节八音之用魏明帝所制之笛长短无所象则率意而作不由曲度考以正律皆不相应吹其声均多不谐合请依典制用十二律造笛象十二枚声均调和器用便利讲肄弹击必合律吕虽伶防旷远至音难精犹宜仪刑古昔以求厥中请更部笛工选竹造作下太乐乐府施行诸杜防左延年律皆留其御府笛正声下征各一具皆铭题作者姓名其余无所施用还付御府毁制可勗乃令太乐郎刘秀邓昊等作大吕笛以示和长二尺六寸有竒又吹七律一孔一校声皆相应然后令郝生鼓筝宋同吹笛以为杂引相和诸曲和曰父祖汉世以来笛家相传不知此法实非所及也勗又曰按周礼调乐金石有一定之声是故造钟磬者先依律调之然后施于厢悬作乐之时诸音受钟磬之均即为悉应律也至于飨燕殿堂之上无厢悬钟磬以笛有一定调故诸歌皆从笛为正是为笛犹钟磬宜必合于律吕部郎刘秀邓昊魏邵等依典记以五声十二律还相为宫之法制十二笛工人造其形律者定其声然后器象有制音均协和复重作防宾伏孔笛一曰黄钟之笛二曰大吕之笛三曰太蔟之笛四曰夹钟之笛五曰姑洗之笛六曰仲吕之笛七曰防宾之笛八曰林钟之笛九曰夷则之笛十曰南吕之笛十一曰无射之笛十二曰应钟之笛【通典晋荀勗等校杜防所造钟律其声间不合乃出御府铜竹律铜尺铜斛校减新尺短杜防尺四分因造十二笛笛具五音笛体之音皆当用防宾林钟之角短则又倍之二笛八律而后成去四分之一而以本宫管上行度之则宫穴也因宫穴以本宫征管上行度之各以其律展转相因随穴疎密所宜置之或半之或四之】勗又云书曰予欲闻六律五声礼记五声十二律还相为宫汉志亦纪十二律惟京房始创六十律至章帝时其法已絶蔡邕虽追纪其言亦曰今无能为者按古典及今音家所用六十律者无施于乐谨依典记以五声十二律还相为宫之法制十二笛　乐志勗作新律笛十二枚以正雅乐正会殿庭作之勗既以新律造二舞次更修正钟声元康三年勗子藩复嗣其事修正金石以施郊庙寻值丧乱　宋志黄钟之笛正声应黄钟下征应林钟长二尺八寸四分四厘有奇黄钟箱笛晋时三尺八寸【列和云东箱长笛四尺二寸】
　　晋铜律吕【详见度类】　古铜管
</div>
    <div class="pagination">
<a href="玉海_page11.html">上一页</a><span>...</span><a href="玉海_page7.html">7</a><a href="玉海_page8.html">8</a><a href="玉海_page9.html">9</a><a href="玉海_page10.html">10</a><a href="玉海_page11.html">11</a><span class="current-page">12</span><a href="玉海_page13.html">13</a><a href="玉海_page14.html">14</a><a href="玉海_page15.html">15</a><a href="玉海_page16.html">16</a><a href="玉海_page17.html">17</a><span>...</span><a href="玉海_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
