<!DOCTYPE html>
<html>
<head>
    <meta charset="UTF-8">
    <title>锦绣万花谷 - 第 62 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>锦绣万花谷 - 第 62 页/共 99 页</h1>
    <div class="content">

　　锦绣万花谷后集卷十九
　　钦定四库全书
　　锦绣万花谷后集卷二十
　　清廉
　　得珠玑不拜赐钟离意为尚书时交阯太守张恢坐赃徴还伏法以资物入大司农诏颁赐羣臣意得珠玑而不拜赐帝怪问其故对曰臣闻孔子忍渇于盗泉之水曽参回车于胜母之闾恶其名也此赃秽之宝诚不敢拜帝叹曰清乎尚书之言也乃更以钱十万赐意【出本】搜犀珍投江中李勉拜岭南节度使西南夷舶嵗至才四五讥视苛谨勉既廉洁又不暴征明年至者乃四十余柁居官久未尝文饰器用车服后召归至石门尽搜家人所蓄犀珍投江中【出本传】
　　馈饼弃垣外杨防歴沔绥二州刺史姆馈孺子以饼妻伪受而弃之垣外人称其廉【出本】
　　故吏归缣不受郝处俊甫十嵗而孤故吏归千缣赠之已能让不受
　　代还乗止一马朱敬则为庐州刺史代还无淮南一物所乗止一马【出本】
　　笥余一缣元徳秀为鲁山令嵗满笥余一缣驾柴车去橘熟纳直于官桞玼为岭南节度副使廨中橘熟既食纳直于官【出本】
　　饮马投钱安陵清者有项仲山饮马渭水每投三钱郝子亷亦然【出三辅决録】
　　公厨乌梅萧仿为岭南节度尝服药左右于公厨取乌梅仿知止之
　　还槁梅萧仿拜岭南节度使南方珍贿丛伙不以入门家人病取槁梅于厨以和剂仿知趣市还之【出本传】悬鱼羊续为庐江丞有献生鱼者续悬于庭后又献之乃出所悬者以示之杜其意也【出本传】
　　十分受一马枢自营茅茨而居每以王公馈饷辞不获已者率十分受一【出海录碎事】
　　具馔食一口北齐彭城王攸自沧州召还父老相率具馔曰殿下唯饮此乡水未食百姓食聊献疎薄攸为食一口【出北史】
　　五百缣未尝发阳城山东节度府闻城义者发使遗五百缣戒使者不令返城固辞使者委而去城置之未尝发
　　饷绫完封不发韩思复永淳中家益窭嵗饥京兆杜瑾者以百绫饷思复思复方并日食而饷绫完封不发【本】孝子缣韩思彦客汴州张僧孺者庐墓三十年诏表其闾请思彦为颂饷缣二百不受时嵗凶家窭甚僧彻固请为受一疋命其家曰此孝子缣不可轻用【出本】清白吏子孙杨震转涿郡太守性公廉不受私谒子孙尝蔬食歩行故旧长者或欲令为开产业震不肯使后世称为清白吏子孙以此遗之不亦厚乎【出本传】
　　妇无裤韩豫章遗范宣绢百匹不受减之至一匹终不受同载就车中裂一丈与范云人宁可使妇无裤耶宣笑受之【出世说】
　　器物一无所受孔奋守姑臧长被徴单车就路姑臧吏民及羌胡相谓曰孔君清廉仁贤举县恩如何今去不共报徳遂相赋敛牛马器物追送奋一无所受【出本传】不以苞苴污家韦诜休日登楼见人于圃有所瘗藏者访诸吏曰参军裴寛居也与偕来诜问状答曰寛义不以苞苴汚家适有人以鹿为饷致而去不敢自欺故瘗之诜嗟异乃引为判官【出六帖】
　　噉豆糜自给韦贯之补渭南尉以厚币召不应居贫噉豆糜自给【出本传】
　　使泽潞不受币马伉为侍读李抱真卒伉持节临吊归之帛不受又致京师伉上表固拒于是醴泉令缺宰相髙选徳宗曰前使泽潞不受币者其人清可用也遂以授伉
　　断带为炷皇甫无逸尝按部宿民家灯炷尽主人将续无逸抽佩刀断带为炷其廉介类如此【出六帖】
　　不取州钱令狐楚始郓帅每至以州二百万入私藏楚独辞不取【出本】
　　受茶一串陆贽寿州刺史张镒有重名贽往见既行饷钱百万曰请为母夫人一日费贽不纳受茶一串曰敢不承公之赐【出本】
　　槖駞骏马范希朝迁振武节度使边州每长帅至必效槖駞骏马虽甚防者犹受之以结其欢希朝一不纳庭中树王义方为御史时买第后数日爱庭中树复召主人曰此佳树得无欠偿乎又予之钱其廉不贪类此【出本传】
　　使西域不受异物李恂后徴拜谒者使持节领西域副校尉西域殷富多珍寳诸国侍子及督使贾胡数遗恂奴婢宛马金银香罽之属一无所受【出本】
　　贪浊
　　巨匮裁窍王伾当其党盛门皆若沸羮而伾尤通天下贿谢日月不阕为巨匮裁窍以受珍使不可出则寝其上【出本】
　　焦湖一任作獭张崇帅庐州好不法士庶苦之尝入觐江都人幸其改任曰渠伊必不复来矣崇归计口率渠伊钱明年再入觐道路相目捋须为庆又率捋须钱尝伶人假人死当作水族隂府判官云焦湖百里一任作獭崇因大慙【出唐宋遗史】
　　赋黄鱼交州刺史朱符侵虐百姓强赋于民黄鱼一枚收稻一斛【出呉薛综传】
　　铜山大贼李义府相高宗为杨行欵白其赃诏司刑刘祥道与三司杂讯除名流巂州或作河间道元帅刘祥道破铜山大贼李义府露布牓于衢【出本】
　　献槖装之半苏逢吉同平章事前客省使王筠自晋末使楚至还逢吉意筠得楚王重赂遣人求之许以一州筠怏怏以其槖装之半献之而不得州【出五代史】
　　胡椒八百斛元载智畧开果久得君外委主书内纵诸子关通货贿凡仕进干请不结子弟则谒主书室宇奢广当时为冠帝得其状载尝独见深戒之謷然不悛大厯十二年帝遣呉凑收载繋政事堂诏刘晏常衮杜亚讯状乃下诏赐载自尽妻子并赐死籍其家钟乳五百两胡椒八百斛它物称是【出本】
　　繋百钱靴带上唐郑愔为吏部侍郎掌选赃污狼籍有选人繋百钱于靴带上愔问何故答曰当今之选非钱不行愔黙然不言【出朝野佥载】
　　剧部私贪人杨汉公治荆南有贪赃宣宗擢为同州刺史郑裔绰奏汉公冐猥无廉槩不可处近辅同州太宗兴王地当精择守长付之汉公既以墨败容可举剧部私贪人帝恚见顔间
　　蛮口易蛮金五年南诏回掠巂川明年复来攻防刺史喻士珍贪狯隂掠两林东蛮口防卖之以易蛮金故开门降南诏尽杀戍卒而士珍遂臣于蛮
　　赐帛媿切长孙顺徳素为髙祖亲厚太宗时为左骁卫大将军俄以受赇为有司劾发帝曰顺徳元勲外戚爵隆位厚朕当与共府库何至以贪冐闻乎因赐帛数十媿切之【出本】
　　忠义
　　夺笏击贼朱泚反以段秀实失兵必恨愤且素有人望使骑往迎秀实与子弟诀而入泚喜曰公来吾事成矣秀实阳与合泚召秀实评事源休姚令言李忠臣李子平皆在坐秀实戎服与休并语至僣位勃然起执休腕夺其象笏奋前唾泚面大骂曰狂贼可磔万段岂从汝反耶遂撃之泚中颡流血蔑面匍匐走贼众未敢动秀实大呼曰我不同反胡不杀我遂遇害
　　解人当束以板孙揆昭宗讨李克用以揆为招义军节度使克用伏兵执揆曰公軰当从容庙堂何为自履行阵也揆大骂不诎克用怒使以锯解之其齿不行揆骂曰死狗奴解人当束之以板汝軰安知行刑者如其所言詈声不辍至死
　　叱六馆士何蕃事父母孝学太学嵗一归父母不许间一嵗归复不许凡五嵗慨然以亲且老不自安揖诸生去乃共闭蕃空閤中众共状蕃义得白阳城请留防城罢亦止初朱泚反诸生将从乱蕃正色叱不聴故六馆士无受污者【出阳城】
　　惟知事一人石演芬事怀光为假子怀光军三桥与朱泚连和演芬使客郜成义到行在言怀光无破贼意请罢其总统成义走告怀光怀光骂曰尔为我子奈何欲破吾家今日负我宜即死对曰天子以公为股肱公以我为腹心公乃负天子我何不负公我胡人无异心惟知事一人死固吾分怀光使士脔食之
　　忠臣不事二君燕闻画邑人王蠋贤使为将蠋固谢曰忠臣不事二君烈女不更二夫齐王不聴吾谏故退而耕于野国既破亡吾不能存今又刼之以兵为君将是助桀为虐也与其生而无义固不如烹遂经其颈于树枝自奋絶脰而死齐亡大夫闻之曰王蠋布衣也义不北面于燕况在位食禄者乎【出史记】
　　丈夫断于心李业字巨游有志操介特公孙述徴之不就使尹融持毒酒命以若起则受公侯之位不起赐之以药叹曰亲于其身为不善者人所不从何乃诱以高位哉融见不屈复曰宜呼室家计之业曰以丈夫断之于心久矣何妻子为遂饮毒死【出本】
　　项岂顽奴砥石林蕴西川节度使韦皋辟推官刘辟反蕴晓以逆顺辟怒且杀之将就刑大呼曰危邦不入乱邦不居得死为幸矣辟惜其直隂戒刑人抽劔磨其颈以胁服之蕴叱曰死即死我项岂顽奴砥石耶辟知不可服舍之名重京师【出唐儒学】
　　颈当受一人刀屈突通仕隋擢右武卫将军高祖起代王遣通守河高祖留兵围之济河破其将桑显和于饮马泉通大惧或説之降曰吾国厚恩事二主安可逃难独有死报尔每自摩其颈曰当为国家受一刀【出本传】剖心明皇嗣安金藏在太常工籍睿宗为皇嗣有诬皇嗣异谋者武后诏来俊臣问状左右畏惨楚欲引服金藏大呼曰公不信我言请剖心以明皇嗣不反也引佩刀自划腹中肠出被地而仆后闻大惊舆致禁中命髙医内肠桑土紩之阅夕而苏后临视叹曰吾有子不能自明不如尔之忠也即诏停狱
　　酷虐
　　造作鐡笼索元礼天性残忍徐敬业兵兴武后患之欲因大狱去异已者擢元礼为推使就洛州牧院为制狱作铁笼罩囚首加以楔至脑裂死又横木闗手足转之号晒翅后以受赇收下吏不服吏曰取公铁笼来元礼服罪死狱中
　　请尝火瓮周兴迁秋官侍郎屡决制狱妄杀数千人天授中或告兴谋反诏来俊臣鞫状初兴未知被告方对俊臣食俊臣曰囚多不服奈何兴曰易耳内之火瓮炽炭周之何事不服俊臣曰善命取瓮且炽火徐谓兴曰有诏按君请尝之兴骇汗叩头服罪
　　京师三豹李嵩李全皆严酷与王旭埒京师号三豹嵩为赤全为白旭为黒里闾相诅曰若违教值三豹罗钳吉纲吉温天寳初调万年尉尝曰若遇知己南山白额虎不足防林甫久当国隂构大狱除不附已者先引温居门下与罗希奭椎锻诏狱相勉以虐号罗钳吉纲公卿见者莫敢耦语【出本传】
　　苍鹰郅都迁为中尉丞相列侯至贵倨也而都揖丞相是时民朴畏罪自重而都独先严酷致行法不避贵戚列侯宗室见都侧目而视号曰苍鹰【出本传】
　　其治如狼牧羊寗成为济南都尉其治如狼牧羊不可令治民上乃拜成闗都尉【出本传】
　　鹰击毛挚义纵以鹰击毛挚为治【出本】
　　滥官
　　烂羊后汉更始官爵皆贾竖羣小语曰灶下养中郎将烂羊胃骑都尉烂羊头封公侯【出汉书】
　　献陆贽幸梁有献者帝嘉其意欲授以试官贽曰爵禄者天下公器不可轻也今献一器果一盛则受之彼忘躯者有以相谓矣人何劝焉【出本传】
　　优人擢将军优人李可及擢为威卫将军曹确曰太宗着令文武官六百四十三谓房乔曰朕设此待天下之贤人士工商杂流正当厚给以财不可假以官也文宗以乐工尉迟璋为王府率窦洵直固争卒授州长史今而位将军不可帝不聴【出六帖】
　　倡优授官魏元忠陈郡男子袁楚客以书规之惟名与器不可以假人故曰天工人其代之夫代天非材不可也代非其人必失天意失天意而无患祸未之有也今倡优之辈因耳目之好遂授以官非轻朝廷乱正法邪人君无私私怒害物私赏费财况私人以官乎【出本史】待诏鸿都后汉灵帝好学祭酒乐松贾防多引无行趋势之徒并待诏鸿都门士君子皆深耻之【出六帖】
　　狗尾续晋赵王伦簒位同谋者越阶次奴卒厮役亦加爵位每防貂蝉盈坐时人语曰貂不足狗尾续【出晋史】斜封官安乐与太平等七公主皆开府而主府官属尤滥皆出屠贩纳赀售官降墨敕斜封授之故号斜封官【出唐史】
　　舞胡致位五品舞胡致位五品鸣玉曳组趋驰廊庑非贻则子孙之道也【出唐史】
　　白版侯武后时封侯者众铸印不供至有白版侯者焉【出朝野佥载】
　　三无坐处中宗时韦后及太平安乐公主等用事于侧门降墨勅斜封受官号斜封官凡数千员内外盈溢至无防事以居当时谓之三无坐处言宰相御史及员外郎也【出唐书】
　　胥史滥章韨帝封泰山张説多引两省録事主书及所亲摄官升山超阶至九品九龄当草诏谓说曰官爵者天下之公器先徳望后劳旧今登封告成千载之絶典而清流隔于殊恩胥史乃滥章韨恐制出四方失望既而果得谤【出张九龄】
　　麒麟楦唐杨烱每呼朝士为麒麟楦或问之曰今假防麒麟者必修饰其形覆之驴上宛然异物及去其皮还是驴尔无徳而朱紫何以异是【出朝野佥载】
　　鬻爵
　　入粟拜爵晁错防重粟之道在于以粟为赏罚令募天下入粟县官拜爵得以除罪如此富人有爵农人有钱粟有所渫【出汉食货志】
　　入奴为郎后汉府库虚乃募人入奴婢得为郎先为郎者增秩
　　铜臭灵帝开鸿都门卖官又私令左右卖公卿公千万卿五百万崔烈入钱得三公问子钧曰我为三公人以为何钧曰论者嫌其铜臭烈怒击之【并出汉书】
　　钱多者得之前蜀王衍太后太妃以教令卖官自刺史以下每一官阙必数人并争而入钱多者得之【出六帖】堂牒卖官王防遣医人陈究空以名堂牒卖官
　　墨勅斜封中宗庶人韦氏稍宠树亲属封拜之昭容与乳母及尚宫贺娄等多受金钱封巫赵陇西夫人禁中势与上官埒繇是墨勅斜封出矣【出唐书】
　　助得为郎时汉防浑邪等降县官费众仓府空贫民大徙皆仰给县官无以尽赡卜式复持钱二十万与河南太守以给徙上识式姓名以式终长者廼召拜为中郎【出本传】











　　锦绣万花谷后集卷二十
　　钦定四库全书
　　锦绣万花谷后集卷二十一
　　髙洁
　　五往见布衣士小臣稷者桓公凡三徃不得见公叹曰布衣之士轻爵禄则无以助万乘之主万乘之主不好仁义则无以下布衣之士于是五徃乃得见
　　屋埃坠饭中孔子絶粮子贡告于野人得米炊于坏屋有埃墨坠饭中回取食之子贡以回为窃食入问孔子曰仁人防士穷则改节乎子曰若改节焉称仁防哉子贡以回食饭告子子召回曰畴昔余梦先人炊饭吾将祭焉回曰埃墨坠饭中欲寘之不洁欲弃之可惜回即食之不可祭也回出孔子曰吾之信回非独今日所信者目目犹不可信所恃者心心犹不可恃弟子记之知人故不易矣
　　外门车马迹深陆通字接舆楚王使使聘曰请先生治江南通笑而不应妻于市来曰外门车马迹何深通曰王遣使持金百镒令治江南妻曰妾事先生躬耕以食亲绩为衣据义而动乐亦足矣今受人重禄乘人良驷食人肥浓将何以待之通曰吾不许也妻曰君使不从非忠从之又违义不如去之于是变易姓名隠居于蜀峨眉山
　　容膝之安陈仲子字子终楚王遣使持金百镒聘以为相仲子乃谓妻曰今日为相明日结驷连骑食方于前妻曰左琴右书乐在其中矣结驷万骑所安不过容膝食方于前所甘不过一肉今以容膝之安一肉之味而懐楚国之忧乱世多害恐先生不保命也仲子夫妻逃去为人灌园
　　君房素痴严光世祖以安车聘之侯霸使掾侯子道奉书霸戒子道曰子陵素髙西陵宜卑礼下之光发书曰君房素痴今为三公小小善否子道曰位居鼎足不痴也子道曰公闻先生至即欲诣迫于典司是以不获光曰卿言不痴此非痴语也天子三徴我来人君尚未见况人臣乎我手不能书以牀边牍板与子道削书之光口喻数语子道曰书何太少可小益也光曰何可益乎【并出髙士】
　　网罗在天王绩大业中举孝悌防洁授秘书省正字不乐在朝求为六合丞以嗜酒不任事时天下以乱因劾遂解去欢曰网罗在天吾且安之乃还乡里【出本】请道士籍吴筠性髙鲠不耐浮沉于时去居南阳倚帝山请道士籍【出本】
　　像图固辞不与朱敬则张易之等集名儒撰三教珠英又绘武三思李峤蘓味道李迥秀王绍宗等十八人像以为图欲引敬则固辞不与世洁其为人
　　隠逸
　　羲皇上人陶潜曰夏月虚凉髙卧北窓之下清风飒至自谓羲皇上人
　　淮阳一老汉有应曜隠于淮阳山中与四皓俱徴独不至时人语曰商山四皓不如淮阳一老
　　汉濵老父汉濵老父桓帝幸竟陵过云梦临沔水百姓莫不观者有老父独耕不辍尚书郎南阳张温异之使问曰人皆来观老父独不辍何也老父笑而不对温下道百歩自与言老父曰我野人耳不达斯语请问天下乱而立天子邪理而立天子邪立天子以父天下邪役天下以奉天子邪昔圣王宰世茅茨采椽而万人以宁今子之君劳人自纵逸游无忌吾为子羞之子何忍欲人观之乎温大慙问其姓名不告而去【出本】
　　茅屋蓬户王霸字儒仲太原广武人王莽簒位弃冠带絶交官建武中徴到尚书有司问其故霸曰天子有所不臣诸侯有所不友司徒侯霸让位于霸阎阳毁之曰太原俗党儒仲颇有其风遂止以病归隠居守志茅屋蓬户连徴不至【出本】
　　隠居黾池周党被徴自陈愿守所志帝诏曰自古明王圣主必有不賔之士周党不受朕禄亦各有志焉其赐帛四十匹党遂隠居黾池【出本】
</div>
    <div class="pagination">
<a href="锦绣万花谷_page61.html">上一页</a><span>...</span><a href="锦绣万花谷_page57.html">57</a><a href="锦绣万花谷_page58.html">58</a><a href="锦绣万花谷_page59.html">59</a><a href="锦绣万花谷_page60.html">60</a><a href="锦绣万花谷_page61.html">61</a><span class="current-page">62</span><a href="锦绣万花谷_page63.html">63</a><a href="锦绣万花谷_page64.html">64</a><a href="锦绣万花谷_page65.html">65</a><a href="锦绣万花谷_page66.html">66</a><a href="锦绣万花谷_page67.html">67</a><span>...</span><a href="锦绣万花谷_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
