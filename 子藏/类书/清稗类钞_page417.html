<!DOCTYPE html>
<html>
<head>
    <meta charset="UTF-8">
    <title>清稗类钞 - 第 417 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 417 页/共 432 页</h1>
    <div class="content">　　耿精忠母责子受伪命耿精忠母周氏，贤母也。当滇氛初起，精忠密受伪命，周氏屡责不悛，即愤郁绝食而死，范忠贞公往唁之。

　　甘忠果殉藩乱甘文焜，辽东人，康熙壬子为云贵总督。吴三桂反，致书贵州提督李本深，慷慨数千言，约共剿御，而本深以安顺应贼.甘知贵阳不可守， 「 时总督驻贵阳。」 遂驰下镇远，杀其妾以飨士，冀招楚兵扼隘，而副将姜义先已从贼，甘知事不可为，乃自缢于吉羊寺。事闻，赠兵部尚书，谥忠果。

　　叶映榴骂贼自刎康熙乙丑，裁湖北总督缺及其标兵。楚兵故剽悍，有夏逢龙者，尤桀黠。裁檄下，向巡抚索月饷，不得，则聚众谋山中，将为乱.武昌同知某倡议剿捕，众益怒，露刃入辕门.粮道叶映榴急入，白巡抚，请抚之。巡抚出，众语不逊，骂曰：「若欲反耶？」众挥刃曰：「反也，将奈何？」蜂涌上，巡抚逸。映榴冒刃前，谕以朝廷威德，不应。拥归，逼从逆，瞋目叱之，乘间，欲夺刃自刎。众大呼曰：「杀好官，不祥。」遂以兵环之。巡抚既遁，余或亡或降，贼势大振。映榴困孤城中，誓一死全志，独念老母无所托，未即引决，后谓其妻陈氏曰：「以付若。」陈慨然曰：「夫尽忠，妇尽孝，分也，敢不如命？」遂奉姑易服遁。映榴计母妻已出险，乃曰：「吾今可以死矣。」立缮遗疏，北向九拜，升公座，骂贼自刎，瞋目良久乃瞑。贼大惊，罗拜而去。

　　臣民为圣祖禳疾康熙癸酉，圣祖有疾，谕诸王大臣修斋祷禳，初仅宗室及满大臣行之，继而上自汉六部九卿，下至富商大贾，亦莫不效之。或三昼夜，或七昼夜，或九昼夜，各于就近寺观设坛以祷.皇城内外，黄冠络绎，月余乃止。

　　顾天成挽圣祖诗世宗以蔡嵩依附年羹尧，籍其家，得顾天成《咏星星草》诗稿。疑语涉讥讽，命蔡索全集进呈，则见有恭挽圣祖诗，诗有「已过虞舜巡方日，尚少唐尧在位年」之句。上泪下曰：「草莽之间，乃有此臣耶！」因召入，特赐编修，使直上书房。

　　朱轼不以疾引去朱轼以晚岁多病，恩重不得乞身。时方望溪侍郎苞方困于忧虞，屡欲告归，朱固止之曰：「譬如巨室虚无人，虽老疾者偃卧其中，盗贼犹有戒焉。吾辈三数人，尚可以疾自引去乎？」言罢欷歔.李恭勤忠爱李恭勤公世杰，贵州黔西州人。初为江南某司巡检.高宗南巡，司船跳木，时雨后泥滑，上登舟偶失足，遽起扶之，督抚缚之以请命。上笑曰：「此彼忠爱之意也。」命立擢知州。后官四川、江南总督，以廉能称.上屡欲以为阁臣，尼之者言其不由科目，例不可，乃止。

　　颜希深母为国为民乾隆时，颜中丞希深官平度知州，于役省垣。州遭大水，城不没者数版，灾民嗷嗷，流冗载道。太夫人闻而恻然，命发仓粟尽数赈饥，民赖以苏.大吏以擅动仓谷劾罢中丞官，上览疏，大怒曰：「有此贤母好官，为国为民，宜保。反劾，何以示劝？」立擢知府，并赐其母三品，封为淑人。

　　拉傅以诛朱尔墨特扎布而自死乾隆戊辰，拉忠襄公布敦奉命与傅襄烈公清同为驻藏大臣。傅为孝贤后兄，性忠鲠，其弟文忠公贵，尚于人前呵叱之。西藏达赖喇嘛颇罗鼐新故，子朱尔墨特扎布性凶悍，与准夷勾通谋逆，计日举事。拉、傅密劾之，上命岳襄勤公锺琪率兵讨之，未至，而逆谋日炽。拉、傅计曰：「语云「千里裹粮，士有饥色」，况万里乎？今贼谋日甚，若不矫诏诛之，使羽翼已成，吾二人亦必为屠害，而岳公不获进讨，非惟徒死无益，是弃二藏地也。不若先发制人，虽死犹生，继之者亦易为力。」因矫诏，召朱至楼上，宣诏，豫去其梯，朱跪拜，傅自后断其首。贼围楼数重，傅遂自刎死。拉挥泪挟刃，跳楼下，杀数十人，自剖肠死。事闻，上震悼，均追封一等伯，敕建双忠祠。

　　策凌世笃忠贞雍正壬子，有光显寺之战，超勇亲王策凌威名镇漠北，虏骑震慑，不敢南牧。及高宗即位，授王定边左副将军，镇乌里雅苏台。傅阁峯尚书归定和议，上命王会议.虏使哈柳，辩士也，谒王于京邸，诮王曰： 「闻王漠北有营帐， 奚必居京邸？ 」王曰： 「皇帝都于此， 我随皇帝而居， 即为吾土。 喀尔喀乃藩部， 何足道？ 」柳又言幼子思归， 欲传致之。 王曰： 「公主所育， 为吾嫡长， 其余孽何足齿及？ 汝部纵放归， 吾请于皇上， 必戮于宗也。 」哈嗒然退。 王复面奏高宗曰：「今北虏挟臣子以为重，臣若许之，适足以长其骄心，恐无益于国事，况此子不肖。不即陨灭，赧颜偷生，无足存也。」上诏奖之，比之乐羊，复命王修书答之，和议乃成。

　　王长子成衮扎布后亦掌定边左副将军印。其族贝勒青滚杂卜，因兄额林沁多尔济故纵阿睦尔撒纳，奉旨赐死，阴煽惑诸喀尔喀蒙古诸藩曰：「元太祖裔无正法理。」谋共叛。檄至王所，王大怒曰：「焉有人臣犯而复仇之理？吾家世笃忠贞，岂可自蹈诛夷也。」首发其谋，复寄札于哲卜尊丹巴呼图克图，令其谕所部知大义，俾勿惑。事闻，高宗嘉之，即命王统师剿之，曰：「大义灭亲，王茂宏所以仗安东节也。」王率诸喀尔喀藩部追捕，青滚杂卜计穷，拥兵自卫.王传檄诸部，宣布国家威德，其党皆散，惟青滚杂卜父子数人宛转沙漠中，迷失道路，为官兵所擒。上大悦，赐王黄金带，敕封其子为世子。

　　庚午，王薨于军，遗表请归祔公主园寝，上惋惜之，命配享太庙及贤良祠。外藩得预侑食者，惟王一人，盖异数也。

　　嘉庆甲戌，礼部尚书成宁以王为外藩，撤贤良祠牌位于后殿。事闻，仁宗震怒，立褫成职。

　　玛木特为烈士信勇公玛木特，额鲁特人。初为准噶尔宰桑。乾隆癸酉，杜尔伯特汗策凌来降，达瓦齐遣玛追之，既入边，复逸出，副都统达青阿诱擒之。高宗谕曰：「玛木特傥召之不至，或至，心怀不服，则擒之可。今遣使往辄至，不明惩其罪，反诱擒，非也。」诏宥罪，遣归，给衣冠。玛感上恩，稽首而还。后我兵入，玛感前事，且念达瓦齐不足事，乃赴副将军萨拉尔军请内徙。入觐，上念其诚，授内大臣。时议征达瓦齐，以阿睦尔撒纳为左副将军，以玛为参赞。玛密奏曰：「阿睦尔撒纳，豺狼也，往必为殃。」上以不逆诈谕之。军抵伊犂，玛多赞画功，封三等信勇公，赏双眼孔雀翎，四团龙服，命守札哈泌，以疾留伊犂。阿叛，为逆党所擒。阿慰之曰：「准噶尔与天朝疆域殊异，尔欲内向，何也？不如归我，当善视之。」玛怒，唾而言曰：「天下岂有无君之国哉！达瓦齐篡虐，圣天子讨其罪，噶尔丹策凌嗣已绝，我不内附，将焉往？且天朝已擒我，不即诛，复释还，此所谓生死而肉骨也，何忍背之？尔先我往，圣天子待尔厚，尔乃谋逆，今既擒我，我何惧！死则死尔。大军至，将磔汝，犬不食尔肉也。」阿惭，缢杀之。事闻，上震悼，御制《烈士行》以奖之。

　　鄂刚烈力战自尽襄勤伯鄂容安，文端公长子也。家传方略，勇敢性成，连任疆圻，多所筹划。乾隆乙亥，偕班第驻守伊犂，值阿睦尔撒纳叛逆，力战自尽，上深轸悼。及阁臣议谥，以其由词苑起家，议文刚、文烈以进，高宗抹去二文字，取刚烈二字以赐.盖夙知其忠义果毅，不复以常例拘之也。

　　杨重英节过苏武乾隆中叶，广州汉军杨重英官云南按察使，率兵驻滇、缅界上之新街，为缅人所虏，絷之，而纵其随员知县某某等归国。高宗怒，命执两员磔诸境上，不许入国界，且谕令滇督，如重英他日归时，即照此办理。重英既被虏，终不入缅都，缅人舍之于新街，欲其降，譬说万端，卒不屈。重英在新街，先后二十五年，足迹未出阈一步，其眷亦囚之请室。己丑，缅乞和，且值高宗七旬万寿，始释重英归.甫及境，滇督某遵前旨，执而梏之，亟驰奏。时上春秋高，颇悔当时治此案过严，乃下诏旌其忠，奖以节过苏武，且令滇督驿送来京，预备召见。旨至滇，重英已病卒。重英为云贵总督拜满缺大学士应琚之子也。

　　马壮节死木果木难马壮节公铨，初中乾隆壬申武探花，因与同僚角抵罢官，入京营充武弁，傅文忠公恒倚任之。复中庚辰探花，洊至四川提督，从征金川。时相国温福拥兵不进，马慨然曰：「金川蕞尔小夷，经大兵两度挞伐，不能获尺寸之利，屯驻经年，老师糜饷，安用将帅为？今相国以台司重臣不能出险用奇，使彼畏威革面，惟置酒高会，挞辱士卒，将何归报天子？」温斥其妄。其后木果木之败，马殿后队，手戮数十贼，力尽死焉。

　　温福阵亡于大金川之木果木乾隆癸巳，温福以定边将军征金川，阵亡于木果木。时总兵宋元俊方乘胜直捣美诺，若厚集兵力，一鼓歼灭，金川可定。温乃狃于易胜，不复檄调各路兵马，惟日与提督董天弼辈置酒高宴。额驸色布腾巴尔珠尔屡劝阻，温乃谓其煽惑军心，上疏劾之。

　　护军统领伍岱，辽东骁士也，见温所为，叹曰：「吾闻速拙，未闻迟巧，焉有屯兵贼境而日以宴会为务？吾固辽海健儿，未审有若此能致胜者。」温大怒，以他罪遣戍。遣绿营兵三五十人取碉卡，有致伤者，温反责之，人心益懈。超勇公海兰察至扣刀诮温曰：「身为大将，苟安旦夕，非夫也。今师虽老，使某督之，犹可致胜。」温拂袖起。迁延月余，贼侦官兵弱，乃整劲旅数千东攻，官兵不战自溃。海初对敌，即咤曰：「云气已颓散，不可战，余马首欲东，与诸公期会于美诺寨。」因驰马破围去。

　　温方雅服督战，为贼所擒，董天弼、牛天畀、张大经等皆死之。师遂大溃，自相践踏，终夜有声，渡铁锁桥，人相拥挤，锁崩桥断，落水死者以千计。参政明亮方结营美诺，见溃兵如蚁，往来山岭间，遣人止之。溃兵知明在，止者数千，收留犒赏，兵少安。适有持铜匜沃水者，误落于地，惊曰：「追者至矣。」羣起东走，势不可遏，其丧胆也若此。

　　杨梦槎殪贼而死乾隆朝，无锡杨梦槎明府以孝廉令四川酆都。丁卯，金川酋逆命，调赴前敌，监制炮位，屡有功。癸巳六月，大军至木果木山，夜半贼劫炮局，遂拥之去。环叩用炮之法，明府阳教之，而阴诡其制，反裂，殪贼无算。贼酋切齿，剁其尸如泥。事闻，诏赠兵备道，赐祭葬，荫一子如其官。

　　李侍尧处置台湾乾隆丙午，李侍尧督闽.时值台湾之变，高宗以常青非将材，恐不能守，令全师归，待福文襄王康安至，再筹进取。李以台为岩疆，一旦失守，非十万兵不易取，恐失机宜，节谕旨数语寄常青，具疏请罪。高宗嘉其忠，以为处置得宜，有古大臣风，赐双眼孔雀翎奖之。

　　寿同春谋复厅城而死乾隆丙午，会稽寿同春以布衣客台湾淡水厅幕。值林爽文之变，淡水陷，厅官及于难，寿展转贼中，密约忠义士反正，城立复，乃搜捕羣不逞，斩刈无算，而抚定其孑遗，赒恤备至，威惠大着。草万言书，渡海达大府，大府疏告。上惊赏，即命知淡水厅.后骂贼不屈死。事闻，赠太仆寺卿，荫官立祠。

　　奎壮烈愿马革裹尸孝贤后之犹子奎壮烈公林，尝于乾隆壬子从福文襄征廓尔喀，疽发于项，仍力疾从军。孙文靖公士毅往视其疾，执手曰：「疾何必问？大丈夫不能马革裹尸，殗殢床箦，实可丑也。」及卒，惟以军务未蒇为忧，语不及他。奎尝读《元史》，王述庵侍郎问所慕，奎曰：「耶律文正非余所及，得及王保保之忠贞足矣！」

　　谢家瓒雪仇报国谢家瓄，湖南　阳富室也。居高村，村故与苗接壤。乾隆乙卯，苗民石三保叛，大掠于　阳，家瓄尽散其家财数十万募乡里壮士御之，杀三保兵无算，三保深仇之。一日，家瓄率众守溪口，三保聚悉，兵围高村，曰：「出家瓄，乃免。」家泰，家瓄族弟也，闻之，挺身出，语村父老曰：「贼必欲得吾兄而后快，不获吾兄，村人必无幸矣。」径投三保军，大骂曰：「我即家瓄也。」三保亲剸刃家泰胸，剥其皮，家泰骂不绝口，终死无异辞.三保心以为信家瓄也，然意犹未餍，复威索村人献家瓄妻子，缚以归，始知所杀者非家瓄.迨家瓄驰率兵归救，而事无及矣，大愤，于是与三保战益力。事闻于朝，天子嘉之，予之官。将军福康安尝伺其罢战归，劳之有加礼.家瓄曰：「瓄受国恩，义当为国家效死戮力。且苗，吾仇也，吾弟死焉，吾家歼焉，瓄自雪仇报国而已。」三保既知家瓄实不死，必欲甘心家瓄，亟攻溪口。家瓄力不支，其下有劝之者，曰：「贼指名悬购吾子亟甚，殆难免矣，盍易服而行，以求援也。」从之，毙于路。贼退，收其尸葬焉。

　　花连布剿苗阵亡花连布，满洲人，以世职洊至南笼镇总兵。性质直，有肝胆。少习《左传》，精战法。乾隆乙卯春，入觐，中途值铜仁红苗反，福康安以总督进剿，檄留花随营，素稔其勇，令解永绥围。乃率百余骑长驱直入，破苗寨数十。苗人皆乌合，未见大敌，惊曰：「神兵至矣！何勇健乃尔。」花着豹皮战裙，苗人呼为花老虎。永绥围解，大军至，令花当大营前，结营御贼，悉以剿事委之。王日置酒宴，杂以歌舞。花昼夜巡徼，饥不及食，倦不及寝。苗侦知王持重不战，乃一日数至，花竭力防堵百昼夜，鬓发尽白。小竹山贼叛，黔督勒保檄其督兵往剿，遇贼山梁上，转战益奋，中鸟枪，堕山涧中，诟骂不绝口，贼欲钩出之，乃自转入岩石中，折颈而死。事定，将弁百计出其尸，颅骨寸断矣。事闻，仁宗震悼，特赐祭葬。

　　王文雄为楚匪支解嘉庆丙辰春，楚匪滋事，当事者过于持重，遂至蔓延三省，用兵十载方扑灭。其中殉难者：提督为王文雄、花连布、富成、穆克登额，总兵为诸神保、朱射斗、袁国鐄、何元卿、施缙、凝德、札尔杭阿、李绍祖，而文雄死事尤烈。

　　文雄，贵州人也，由行伍洊至通州协副将，率直隶兵往援郧阳。陕抚秦承恩性懦弱，不知兵，贼遂入陕境，至盩厔。秦惟闭城哭，目尽肿.文雄仓卒率直兵绕道击之，陕境保全。事闻，秦受上赏.王累击贼，贼畏恨之。庚申夏，于栈道中猝遇贼，贼觇知其兵弱，四出纷击，转战竟日，路既险峻，粮复绝，遂为贼擒，喷血痛骂.贼首曰：「此手戮吾三十二首领，不可令其速死。」乃支解竟日。贼既退，军士于草中寻遗骸，一臂而已。事闻，上震悼，赐世袭一等子。

　　李壮烈以死报国嘉庆丁卯，蔡牵寇台湾，浙江提督李壮烈公长庚率兵讨之。渔山之战，坐船遭风失信，闽督阿林保遂诬李逃寇不知所之，赖浙抚阮元以李受伤入告，仁宗优诏奖之。嘉庆丁卯，战于黑水洋，蔡牵穷迫，以三舟舣岛，去李艇半里耳。李因山为垒，以逸待劳，四面围之，计日可获.而闽督飞檄催战，责以逗挠。幕客劝李封章入奏，李斫舷怒曰：「大丈夫以死报国，不受唾面辱也。」因整军进，下令皆持短兵，为必死计。及战，浙军无不一当百，有卒跃登牵船，牵几被擒，以众寡不敌死。而牵奴林十回素识李，潜由篷窗发火枪，中胸。李茹痛呼曰：「诸君不杀此贼，老夫死不瞑目矣。」长号而终.事闻，仁宗震悼，封一等壮烈伯，谥忠毅，祀昭忠祠。李卒之二年，部将邱良功，王得禄等率旧卒建功海上，时闽督方葆岩制府维甸与邱，王合志歼贼，戴文端公衢亨掌枢柄，所请无阻挠，二将得以用命。牵投海死，子小仁获而奴之，海氛遂平。

　　张茂修全家遇害张茂修，河南滑县人，曾入庠，性豪宕，不拘小节。嘉庆中，李文成将叛，以其武勇可恃，阴遣其徒约之。茂修欲辞，既念文成势已就，非口舌所能阻，佯许之。奔告巡检刘某，刘初未信，茂修曰：「此何等事，某敢以为戏耶？愿君早发之，犹可救，勿使滋蔓。」刘乃转详滑令强忠烈公克捷，文成始就擒。后贼刧犯时，茂修全家遇害。

　　倭门四忠道光乙未会试，蒙古倭文端公仁为同考官，得士最盛。而会稽陶文节公恩培、通州孙文介公铭恩、旌德吕文节公贤基、宿松罗文节公遵殿，皆出其门，先后殉粤寇之难，世称倭门四忠。

　　京口驻防効忠道光壬寅，英人犯镇江，京口副都统海龄御之，相持七昼夜，六月十四日城破，海龄与妻孙氏同时殉节。骁骑校祥云投水死，其父马甲长松先一日登陴，毙于炮.妻邬琅罕济勒们氏惧遭污辱，掩面以利刃刺杀二女，然后自戕。镶红旗望阿与英人战，身受重创，仆地不能起，舁至家，奋然起曰：「吾家世受国恩，不可辱于贼.」遂驱其子善昌、善祟，女花姑投井中，自与妻张氏投缳死。 「 后二子遇救得免。」 侄孙奎赓复力战于城南小教场，阵亡。奎之祖母耿氏、母施氏、叔母白氏闻讯，阖户自焚，老幼男女七人悉烬焉。

　　三总兵力战身殉道光壬寅，英之复陷定海也，有三总兵力战却敌，卒以身殉。三总兵者：直隶王刚节公锡朋、浙江葛壮节公云飞、湖南郑忠节公国鸿是也。

　　王字樵佣，由武举人补兵部差官，授固原游击。道光丙戌，从大军征张格尔，矢殪其酋。壬辰，平瑶匪，尽歼之，以功擢副将。复定回疆，历破广东、湖南诸瑶匪，积功擢寿春镇总兵。庚子，英人既陷定海，始奉命与葛、郑镇其地。辛丑八月，英人再至，出守九安门.时葛驻竹山门，郑驻晓峯岭，相去十余里。英军先犯九安，不利，退攻竹山晓峰，敌势甚锐，众可二万.王急驰救，而我军合三镇仅四千，以寡不敌众请援兵，大府拥兵不发，众且尽，英人至益多，卒挥短兵陷阵死。

　　葛字南田，以武进士授守备，五擢至定海镇总兵。丁忧致仕，临归，上书大府，以广东禁鸦片事方急，英人狡焉思逞，恐一旦有变，波及浙、闽，宜先事定谋.庚子七月，英人据定海，巡抚某服其先见之明，驰书要之，诣镇海，计防御.葛得书，只身赴镇海，请尽出劲兵，扼守金鸡、招宝两山。会英军统领安夺德被执，葛请乘虚出兵以复定海，大府嗫嚅不能从。辛丑，和约成，许通商，英人求释安夺德而归定海于我，朝廷许之，命与王、郑同镇焉。惟定海踞山临海，易攻不易守，葛议筑土城，列巨炮，当事以费巨不果行。七月，英扰厦门，葛闻之急牒大府，请益兵增炮，皆不省。八月，复犯定海，攻竹山门及东港浦，皆力战却之。而英军益众，以舰二十九艘迫竹山。所部仅二百余人，乃驰书大营，请济师，勿许，且复书戒死守，毋望援。时天雨浃旬，葛以青布缠首，着铁齿鞾，指挥霪潦中，相持数日，屡战却敌。会天大雾，英人全队逼土城，葛炮沈其舰，英人分道攻晓峰，晓峰无炮，英人夺间道下，破竹山门，薄土城。葛以炮回击，敌军死进，率部卒持刀械鬬.安夺德执旗麾兵进，葛持刀斫其兵数十人，刀折，复拔佩刀，冲入英军中。至竹山门，方登城，英人刀劈其面，去其半，血淋漓，犹奋身上登。忽有炮弹背击，洞胸没.部卒某夜迹其尸，走竹山门.时雨霁月明，见葛犹宛然立崖石下，两手握刀不释，左目炯炯如生，欲负之行，不能举.拜而祝曰：「曷归见太夫人乎？」遂抱尸，浮舟内渡，大吏护丧还葬。

　　郑字雪堂，由云骑尉世职擢至处州镇总兵。旋奉命同守定海，所至皆能举其职，至是亦以力战死。

　　葛、郑皆以儒将着。葛有《四十自伤》诗，颇为人传诵.其诗曰：「马不嘶风剑不鸣，等闲已老健儿身。近来不敢窥明镜，恐照头颅白发新。」郑文学甚优，而尤精经术，着有《诗经疏义》行世。

　　葛壮节务尽我心葛壮节公复任定海镇总兵，有与其妹壻朱世禄书云：「夷匪一案，未发之前，文武大吏，漠不关心；失事之后，仓皇无措，迁延日久。羣议蠭起，或矜意气，或图私便，既无切中窾要之论，亦无公忠体国之心，时事至此，尤堪长叹.余受事后，屡言犬羊之性，非大加惩创，无以善后，并将剿办机宜，分晰条陈，而当事诸公咸以为难.自后局势屡变，忽抚忽剿，总无定见。现虽收复，而善后事宜，更无把握。余一武人，惟不避艰危，务尽我心而已。」

　　王连升效死王连升者，王刚节公锡朋之乡人也。躯干修伟，绝有力。初佣于刚节家，性简傲，不为同辈所喜。刚节知其戆直，抚慰之，连升自是益感奋.刚节贵，拔为亲兵。道光辛丑鸦片之役，大府檄下寿春，兵士无不色变心骇，有以病辞者，连升独奋曰：「国家养士累世，用在一朝，人私其身，国何赖焉？」同辈大感动。行至定海，刚节守九安门，连升曰：「擐甲执兵，杀敌是求，不当寇，非夫也。请为前锋.」刚节壮而许之。顾敌众我寡，援兵又不至，势危甚。连升见刚节寝食不安，切齿言曰：「大帅坐拥强兵，曾无分灾救患之意，岂忠臣义士而忍出此乎？」言讫，为太息者久之。已而炮声彻夜不绝，弹丸雨集，刚节知事不济，无几微忧惧之怀，顾独念身为镇将，自当为国效命，而若辈旧卒相从多年，乃亦以失援之故，同时并命于鎗林弹雨间，于心何安，抚膺而叹者屡焉。连升审知其意，趋而前曰：「今日之事，公与连升等分虽殊，心则一也。公为国之镇帅，能忠于国而弗爱其身，连升辈乃不能効死而甘心负其上乎？况犬马受豢养之恩犹知报焉，连升辈岂犬马之不如耶？」刚节闻言，至泣下。定海陷，刚节死，连升已先半日力战殉难，而其余近卒数十人亦无一免者。

　　黄腾鸿负创杀敌黄腾鸿世居平江，富膂力，能挽五百弓，射必命中，以贫故，偕弟飞鸿走定海，充战兵，隶郑忠节公国鸿部下。道光辛丑，英军再犯定海，攻竹山、九安，皆不利，乃退而迫晓峯岭.岭无炮，时有营将在岭外，忠节欲调入，敌弹雨下，不能行。募敢死者令缒岭入，腾鸿应募。少选，兵皆入岭，忠节奇之。然我军驻晓峯者止二百余人，英人可二十倍，忠节以众寡不敌，命腾鸿复缒岭出，赴镇海求援，期以三日。腾鸿踰宿即至，至则顿足大哭。忠节知大府之拥兵不救，慨然曰：「吾受国恩二十年，来守此土，城亡，则与之俱亡耳。世有断头将军，无降将军也。」腾鸿曰：「腾鸿愿与主将俱死。」忠节嘉其义勇，即擢为副将。越二日，英军首领安夺德率兵万余至，与旧军联合猛攻，岭破。忠节策马持刀出战，腾鸿先驱，英兵以短刀刺忠节，腾鸿急以背受之，中肩，血淋漓，仍竭力拥护.忽枪弹飞中忠节首，仆而殉，鸿负创持忠节刀，挥杀英兵十余人，力竭而死，忽起立大呼曰：「亦足以报国矣。」言讫，尸复仆。飞鸿乘夜盗忠节及其兄尸，见腾鸿面中十余创，双目灼灼如生。年仅二十有四。事闻于朝，特赠总兵，附祀郑忠节祠。

　　陈连升血战而死副将陈连升，以受知于陈化成、林则徐，洊升至广东水师参将。在军日，勤训练，严纪律，营务肃然。道光辛丑，鸦片衅起，连升时署副将，奉关天培命守沙角、大角炮台.至则相度形势，部署战守，昼夜不少休。未几，英军攻两台，势强甚，连升飞书告急。时诸军集广府者，驻防满兵，督标、抚标兵不下万人，又调集客兵、团练、乡勇、民兵数万，而大帅所遣助守台者仅二百人，连升与在台将卒誓死守。英将伯麦复率舰队进攻，炮弹如雨，偏裨某中弹死，或劝稍避，连升曰：「今日，吾死日也，敢言退者斩。」既知势不可支，大呼曰：「死无憾，吾死而二台必陷，虎门且将不保，为可憾耳。」血战逾时，力竭死之。

　　是役也，盖连升预埋地雷，敌至而雷发，死百人。英人怒，知我兵少，麾众前进，连升以数百兵当英人五倍，自辰及申，火药罄，英人别遣精兵绕出三河口，烧毁我兵脚船，与前所伏兵合力夹攻。连升中铳仆，沙角、大角并陷。英人大恨之，刀矛交下，身被数十创，又执其子斫之，刳其腹。守备张清龄、外委瞿殿林从殉，三河营丧兵最多。

　　连升既亡，其坐马为英军所得，饲之，他顾，不肯食，乘之，蹶踶弗克上，弃之，悲鸣跳掷而死。

　　关忠节以赐衣堕齿寄家关忠节公天培，山阳人，以武生至专阃。貌英伟，面红如中酒，威毅惊人。道光辛丑，英人扰粤东，关与林文忠督兵事。领事义律已被俘，乃为琦善所牵掣。林革职遣戍，关势益孤，死守虎门炮台.奉琦严饬，谓方议和，不得轻开战衅，英人遂乘隙驾炮来攻。关告急请援，不应，老仆劝关退，关叱之去。仆跪抱关足求退，关拔剑欲砍之。仆大哭而下，行未数里，炮台已为英炮所击碎，遂以身殉。宣宗震怒，命锁押琦善来京，悯关义烈，赐谥忠节，敕建专祠。

　　当事棘时，关尝缄一匣寄家人，坚不可开，及后启视，则赐衣一袭、堕齿数枚而已。盖死志早定也。

　　是役也，关守镇远，李润堂守威远，马辰、多隆守定远，皆仅数百兵，进不能战，退不能守，门户藩篱全不足恃。关与诸提镇请于大帅某，力诉炮台危急坐以待毙状，不得兵，恸哭不行。某怒曰：「不到炮台是畏死，即以军法从事。」诸将曰：「炮台何敢不往？兵不发，徒往何益？是迫之死也。国家死数提镇不足惜，第恐大局一坏，丧师失地，于国体有关耳。」不听，各炮台遂相继失守，关及总兵祥福、游击麦廷章、都司沈占鳌、守备洪达科同时中炮阵亡。关身受数十创，半体焦烂，廷章亦存半体.关仆孙长庆既受关命，送印大府所，返而求主人尸，膝行入英人营，铍交于胸，历举他尸数十审视乃得之。英人虽忌关而心敬其人，独某静镇如故，英人由是进逼省垣矣。

　　劳文毅忠信笃敬劳文毅公崇光，宣力中外，练达坚贞，其开府滇、粤，尤为盘根错节之遇。先是，英人扰粤东，番舶逼五羊城，前督叶名琛被劫，淟涊依回，惜一死，广州大乱.英人入居节署及民廛，文武官避居佛山镇，会城空无人。劳闻命，兼程抵广州，从者请缓，叱曰：「非尔所知也。」属吏叩马谏，则曰：「吾奉天子命来为督抚，不入城，将焉往？」遂单骑疾驱入。英人亦骇愕，遂与营弁列队郊迎。英酋请见，劳见之，若无事者。及论事，则折以理，不稍屈。明日，商民复业者数千家，英人莫测其所为，气夺，因退去。

　　其督云贵也，云南汉、回民方互鬬，黠者煽为乱，自署督潘忠毅公铎殉难后，会城为回所踞，守土大吏徐之铭辈寖与为缘。劳自勘黔案拜总督之命，驰抵昆明，僚属裴　俟进止。或尼其出入，乃曰：「吾尝单骑入广东，岛夷万计，视之蔑如也，岂慑叛回哉？」遂入城，汉，回军民旨郊迎，如抵粤时.既至，语属吏曰：「汉，回仇杀，乃械斗案，非军务也。」益开诚心，安反仄，武员中有持两端者，感其忠荩，旨革面以功名自奋，滇事始可收拾，贼乃渐平。劳常佩小印，文曰「忠信笃敬」，至是人益服其可行于蛮貊焉。

　　陈忠愍殉难吴淞同安陈忠愍公化成之官江南提督也，为道光壬寅，时英人方陷镇江，逼江宁。乃坚筑炮垒，御敌吴淞，檄镇将某分驻西炮台，以示固守。并与江督裕禄书，略谓：「海口军事，一以付余，君但无出宝山县城一步，并力相击，则事济矣。」未几，英人近吴淞，陈尽力轰击，战将捷矣，裕闻警，弃宝山而遁，由是西炮台守将以宿隙反炮击之，中项而卒，兵遂溃。

　　钱金玉大呼贼奴钱金玉官松江千总，性刚果，尚廉节。道光壬寅鸦片衅起，钱方假归省亲，闻讯，即束装启行。其戚友尼之曰：「军事方急，祸福不可知，君方在假，上官又未有文檄趣君往，何急急为？」钱不听。既至吴淞，从守西炮台，与部卒同饮食卧起，以力战相勖。及东炮台陷，弹丸咸集于西炮台，钱奋勇督战，喋血数小时，左臂中三弹，曾不少却.其近卒泣陈公有老母在，不可死，笑谢曰：「焉有食国之禄，而逃其难者乎？幸勿为吾母虑也。」未几，一弹来，中左乳，遂仆。弥留之际犹大呼贼奴误国不置。

　　林文忠临殁呼星斗南道光乙巳，粤寇初起，首陷平乐府城，时林文忠公已由西域赐环，文宗特诏起之田间.方卧疾，闻命束装，星夜兼程，宿疴益剧。其子编修汝舟随侍，劝以节劳暂息，文忠慨然曰：「二万里冰天雪窖，只身荷戈，未尝言苦，此时反惮劳乎？」口占一联云：「苟利国家生死以，敢因患难避趋之。」乃舁疾亟行。忧国焦劳，驰驱尽瘁，遂卒于广宁行馆.初，贼震文忠威名，咸胆裂思解散，猝闻溘逝，毒焰益张。临殁，大呼「星斗南」，莫解所谓.李文恭自谓不忠粤寇起，林文忠公殁于军，诏起李文恭公星沅督师。时李以养疴在籍，而太夫人亦春秋高矣，闻命，即拜疏登道，太夫人挥涕促之。行浃辰，抵桂林，调兵集饟，不速办，襄事者意歧出，累月无功。李愤，激动宿疾，密疏请易帅，犹强起克期出巡，卒不支。因口授遗疏，至「贼不能平谓之不忠，养不能终谓之不孝」四语，声哽咽，不可复续，幕僚为足成之。垂绝，犹瞋目曰：「粤西宿将，惟向荣可倚。」言之至再三。

</div>
    <div class="pagination">
<a href="清稗类钞_page416.html">上一页</a><span>...</span><a href="清稗类钞_page412.html">412</a><a href="清稗类钞_page413.html">413</a><a href="清稗类钞_page414.html">414</a><a href="清稗类钞_page415.html">415</a><a href="清稗类钞_page416.html">416</a><span class="current-page">417</span><a href="清稗类钞_page418.html">418</a><a href="清稗类钞_page419.html">419</a><a href="清稗类钞_page420.html">420</a><a href="清稗类钞_page421.html">421</a><a href="清稗类钞_page422.html">422</a><span>...</span><a href="清稗类钞_page418.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
