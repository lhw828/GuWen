<!DOCTYPE html>
<html>
<head>
    <meta charset="UTF-8">
    <title>山堂肆考 - 第 100 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 100 页/共 632 页</h1>
    <div class="content">　　礼王制天子将出类乎上帝宜乎社造乎襧注曰类宜造皆祭名将出言出为巡狩也
　　修五礼
　　虞书嵗二月东巡守至于岱宗柴望秩于山川肆觐东后恊时月正日同律度量衡修五礼五玉三帛二生一死贽如五器卒乃复五月南巡守至于南岳如岱礼八月西巡守至于西岳如初十有一月朔巡守至于北岳如西礼归格于艺祖用特注云五礼吉凶军宾嘉也修之所以同天下之风俗
　　问百年
　　王制嵗二月东巡守至于岱宗柴而望祀山川观诸侯问百年者就见之命太师陈诗以观民风命市纳贾以观民之所好恶
　　周四岳
　　诗周颂于皇时周陟其髙山嶞山乔岳允犹翕河敷天之下裒时之对时周之命
　　柴三辰
　　马融东巡颂类乎上帝柴乎三辰禋祀于六宗只燎乎羣神
　　审权衡
　　越絶书禹巡狩大越见耆老纳诗书审权衡平升斛
　　宣声敎
　　东汉章帝巡幸诏惟巡狩之制以宣声敎考同遐迩解释怨结
　　展义
　　左庄二十七年天子非展义不巡守注云天子巡守所以宣布徳义
　　作歌
　　汉武帝南巡至于盛唐登天柱山舳舻千里薄枞阳而出作盛唐枞阳之歌
　　天动
　　崔骃东巡颂三军霆激羽骑火列天动雷震隠隠辚辚
　　神行
　　崔骃北巡颂雍容清庙谧尔无虞垂拱穆穆神行化驰
　　驭夷
　　帝王之于夷狄叛则惩其不恪而加之以兵来则嘉其慕义而接之以礼
　　格有苗
　　虞书苗民逆命帝乃诞敷文徳舞干羽于两阶七旬有苗格
　　叙西戎
　　夏书织皮昆仑析支渠搜西戎即叙
　　伐鬼方
　　易旣济髙宗伐鬼方三年克之
　　伐玁狁
　　周宣王时玁狁内侵逼近京邑命尹吉甫伐之故小雅薄伐玁狁至于太原
　　赐越王书
　　初汉隆虑侯灶击南越防暑湿大疫不能逾岭赵佗因此遂乘黄屋左纛穪制与中国侔文帝即位复遣中大夫陆贾使南越赐佗书愿与王分弃前恶通使如故贾至南越佗恐顿首谢罪愿奉明诏长为藩臣奉职贡按蔡邕曰天子车有翠羽葢以黄绢为里是为黄屋纛以防牛尾为之如斗或在衡上或在左騑马上李裴曰纛羽葆幢也在乘舆车衡上左方注之故曰左纛
　　赐滇王印
　　汉武帝元封二年遣将军郭昌发兵击灭劳深靡草以兵临滇滇王降以其地为益州郡赐滇王玉印复长其民
　　遗以车马
　　汉惠帝时匈奴冒顿方强为书遗髙后辞极亵嫚后怒议发兵击之樊哙曰臣愿得十万众横行匈奴中季布曰前匈奴围髙帝于平城哙为上将不能解围今歌吟未絶伤夷甫起而欲摇动天下妄言以十万众横行是面谩也后曰善令报书逊谢遗以车马冒顿复使使来谢曰未尝闻中国礼义陛下幸而赦之因献马遂和亲
　　赐以冠带
　　汉宣帝甘露三年上幸甘泉郊泰畤匈奴呼韩邪单于来朝赐以冠带衣裳金玺盭绶玉具劒佩弓矢棨防安车鞍马等礼毕使使者道单于先行宿长平上还登长平坂诏单于毋谒其羣臣皆得列观及诸蛮夷君长数万咸迎于渭桥下上登渭桥咸穪万嵗单于就邸长安置酒建章宫享赐之一月遣归国
　　击右贤王
　　汉武帝元朔五年上以匈奴右贤王数扰朔方乃令车骑将军衞青将三万骑出髙阙别遣将出朔方及右北平凢十余万人皆令属衞青击匈奴右贤王饮醉青等夜至围之王惊溃围北去得禆王十余人众万五千人畜数十百万天子使使者持大将印即军中拜青为大将军
　　虏楼兰王
　　汉武帝以楼兰王姑师尝攻劫汉使为匈奴耳目元封三年遣赵破奴击之破奴以七百骑虏楼兰王遂破车师因举兵威以困乌孙大宛之属封破奴为浞野侯于是酒泉列亭障至玉门矣
　　登台
　　汉元封元年诏南越东瓯咸伏其辜西蛮北夷颇未辑睦朕将巡边陲躬秉武节北登单于台至朔方遣郭吉告单于曰南越王头已悬于汉北阙今单于能战天子自将待边不能即南面而臣于汉单于怒留吉上乃还
　　置郡
　　汉武元光五年从番阳令唐言通南夷置犍为郡元朔元年东夷薉君南闾等二十八万人降置苍海郡二年匈奴入上谷渔阳遣衞青等击走之遂取河南地从主父偃言置朔方郡元狩元年以张骞通西域置酒泉武威郡又六年平南越置九郡平西南夷置五郡
　　还其侍子
　　光武建武二十一年莎车王贤数攻诸国诸国愁惧车师前王鄯善焉耆等十八国俱遣子入侍愿得都防帝以中国初定北边未服皆还其侍子厚赏赐之诸国大忧恐乃与炖煌太守檄愿留侍子以示莎车帝许之后西域侍子久留炖煌皆亡归莎车王贤知都防不至击破鄯善攻杀兹王鄯善王上书愿复遣子入侍更请都防帝报曰今使者大兵未能得出如诸国力不従心东西南北自在也于是鄯善车师复附匈奴
　　不许和亲
　　建武二十七年北匈奴遣使诣武威求和亲皇太子言南单于新附北虏惧于见伐争欲归义耳今未能出兵而反交通虏臣恐南单于将有二心北虏降者且不复来矣帝然之
　　招降乌桓
　　建武二十二年乌桓乘匈奴之弱击破之匈奴北徙数千里幕南地空诏罢诸边候亭吏卒以币帛招降乌桓
　　击降车师
　　汉明帝永平十七年遣奉车都尉窦固等击车师前后王降之
　　收祭天人
　　汉武元狩二年命霍去病为骠骑将军出陇西击匈奴转战六日过焉支山千余里斩首虏获甚众收休屠王祭天金人按休屠王作金人以为祭天主即浮屠祠金人也今佛像是其遗法
　　获瓯脱王
　　汉昭帝元凤元年匈奴入冦边兵追击之获瓯脱王自是匈奴恐汉以瓯脱王为道击之即西北逺去不敢南逐水草瓯脱详见边塞
　　隔水与语
　　唐太宗贞观初颉利突利二可汗大举入冦进至渭水便桥之北帝与房龄等六骑径诣渭水上与颉利隔水语责以负约突厥大惊皆下马罗拜俄而诸军继至旌甲蔽野帝麾军使却而布阵独留与语久之突厥惧而请和受盟而去
　　御楼受俘
　　贞观四年李靖袭破突厥于隂山颉利可汗遁走往依沙鉢罗设苏尼失部落任城王道宗引兵逼之使苏尼失执颉利行军副总管张寳相取之以献苏尼失举众来降漠南遂空上御楼受俘馆之太仆上皇闻之叹曰汉髙帝困白登不能报今我子能灭突厥吾付托得人复何忧哉
　　不受康国内附
　　贞观五年康国求内附帝曰前代帝王好招来絶域以求服逺之名无益于用而糜弊百姓今康国内附傥有急难于义不得不救行师万里岂不疲劳百姓以取虚名朕不为也
　　不加怀逺戍兵
　　贞观十七年太常丞邓素使髙丽还请于怀逺镇加戍兵以逼髙丽帝谓之曰逺方不至则修文徳以来之未闻一二百戍卒能威絶域者也仁义忠信不理于内兵甲士卒逺劳于外有国之深忌朕所不取也
　　复辽东地
　　辽东即禹贡冀青二州之地舜分冀东北为幽州青东北为营州秦以幽州为辽西郡以营州为辽东郡汉初因之武帝拓朝鲜地并割辽属邑置乐浪莬真畨临屯四郡汉末为公孙度所据三国魏置东夷校尉居襄平而分辽东昌黎等五郡置平州晋改辽东郡为国寻为慕容廆所据后魏仍为郡隋初为髙丽所据唐征髙丽复其地寻为渤海大氏所据五代时地入契丹契丹至宋真宗景徳四年城辽西为中京仁宗庆厯四年以云州为西京英宗治平二年复改国号曰辽
　　改安南府
　　安南古南交地秦属象郡汉初为南越所据武帝平南越置交趾九真日南三郡东汉属交州吴增置九徳武平新昌三郡宋又增置宋平郡而徙交州治龙编梁陈于交州置都督府隋改为总管府唐初仍曰交州调露初改安南都护府至徳初改镇南都防府大厯间复曰安南五代梁土豪曲成美专有其地后为刘隠所并杨延艺绍洪相继为交趾节度使既而管内大乱推丁部为州帅其子琏继立宋平岭表琏内附封交趾郡王弟璿嗣立为其将黎桓所簒后李公蕴簒黎氏陈日煚簒李氏然皆臣服中国封交趾郡王元宪宗时遣将破其国日煚窜海岛后归附封其子光昺为安南郡王光昺卒子日烜自立世祖发兵讨破之日烜卒子日燇遣使入贡
　　受倭奴贡
　　按倭国即古之倭奴国其地西南至海东北隅隔以大山国王以王为姓厯世不易文武僚吏皆世官其地有五畿七道附庸国凢百余自汉武灭朝鲜使驿始通于汉其大倭王居邪焉台国即邪摩维是已光武中元初始来朝贡后国乱国人立其女子曰卑弥呼为王其宗女壹与继之后复立男王并受中国爵命厯魏晋宋隋皆来贡唐咸亨初恶倭名改曰日本宋雍熙后累年朝贡有愿留授经肄业者元初招谕不至命范文虎等率兵十万征之至五龙山暴风破舟败绩终元之世使竟不至
　　拔百济城
　　唐龙朔二年熊津都督刘仁愿等乘百济无备拔其数城按百济东夷国名马韩之属本扶余王东明之后有仇台者笃于仁信始立国于带方故地遂为东夷强国初以百家济故号焉其国东极新罗髙丽西南俱限大海
　　亲征契丹
　　宋真宗景徳元年契丹进冦澶州边书告至一夕五至帝闻之大骇以问冦凖凖因请帝幸澶州帝难之欲还内凖曰陛下入则臣不得见大事去矣毕士安力劝帝如凖所请帝乃议亲征渡河次澶州城下契丹请盟而退
　　通好女真
　　宋徽宗重和元年使武义大夫马政同髙药师由海道如金约夹攻辽政言于金主曰主上闻贵朝攻破契丹五十余城欲与通好共行吊伐若允许后当遣使来议通金好自此始按金即女真也政和五年女真完顔阿固达穪帝国号金初髙丽来宋求医帝命二医往至是归奏云髙丽馆医甚勤日夕引之视其用兵布阵御敌之方曰闻天子将与女真图契丹茍存契丹犹足为中国捍边女真人满万不可敌也宜早为备帝闻之不乐又按女真本古肃慎之地在混同江之东东汉曰挹娄元魏曰勿吉隋唐曰黒水靺鞨金初号女贞后避辽兴宗讳改曰女直臣服于辽
　　取伊吾庐地
　　哈宻卫本古伊吾庐地在炖煌郡北大碛之外为西北诸夷往来要路汉明帝始取其地后为屯田兵镇之所后魏始置伊吾郡又为胡戎所据唐贞观中内附置西伊州五代号胡卢碛小月氐遗种居之
　　授角厮罗官
　　吐蕃本西羌属姓勃窣野居析支水西在吐谷浑西南唐贞观中始通中国既而灭吐谷浑尽有其地唐末衰弱种类分散入内属者曰熟戸余曰生戸宋时朝贡不絶其首领角厮罗始居鄯州后徙青唐神宗哲宗髙宗朝皆授以官元宪宗始于河州置吐蕃宣慰司都元帅府
　　掠人琉球
　　琉球自汉以来不通中华隋大业中令羽骑尉朱寛访求异俗始至其国语言不通掠一人以返后遣武贲良将陈棱率兵至其都虏男女五千人还唐宋时未尝朝贡元遣使招谕之不従至明朝始内属受册封王
　　征兵囘纥
　　唐肃宗寳应中遣中使刘清潭使囘纥修旧好且征兵讨史朝义时囘纥登里可汗已为朝义所诱曰唐室继有大丧中原无主清潭谓曰先帝虽出幸今皇帝乃广平王也囘纥乃为起兵至三城见州县皆丘墟有轻唐之志
　　却诸国请贡
　　唐贞观中髙昌王麴文泰入朝西域诸国皆因文泰请朝上令文泰使人迎之魏征谏曰若诸国皆来将不胜其弊姑聴其商贾往来与边民交市则可时所遣使已行上遽止之按髙昌本汉车师前后王地以其地势髙厰名曰髙昌垒后魏有阚伯周者始为髙昌王
　　抚诸蛮纳土
　　宋徽宗大观二年知桂州张庄奏寛乐州安沙州谱州四州七原等州诸蛮纳土计二万人一十六州三十三县五十余峒幅员万里蔡京帅百官表贺诏庄为黔南经略安抚使









</div>
    <div class="pagination">
<a href="山堂肆考_page99.html">上一页</a><span>...</span><a href="山堂肆考_page95.html">95</a><a href="山堂肆考_page96.html">96</a><a href="山堂肆考_page97.html">97</a><a href="山堂肆考_page98.html">98</a><a href="山堂肆考_page99.html">99</a><span class="current-page">100</span><a href="山堂肆考_page101.html">101</a><a href="山堂肆考_page102.html">102</a><a href="山堂肆考_page103.html">103</a><a href="山堂肆考_page104.html">104</a><a href="山堂肆考_page105.html">105</a><span>...</span><a href="山堂肆考_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
