<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 115 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 115 页/共 320 页
  </h1>
  <div class="content">
   宥必加　而玉律难容一成不变
　　罚故
　　原议故【周礼八议一曰议故】　刑故【狱成刑故】　申恩　屈法　虽久要之难忘　有大故而宜弃　旧虽在于八议　法宜效于二天　惟恶是去虽旧必诛　惟法是行虽旧必罚　虽敦于念旧义在不遗　而奉彼正刑罪宜无赦罪或难掩法可行于二天　事茍足容刑宜缓于一
　　割　崇奸获戾大为防而犹逾　念旧废刑小不忍而为乱
　　不齿
　　原废以驭罪【周礼曰太宰以八柄驭羣臣七曰废以驭罪注废放也】　降为庶人【书曰降霍叔为庶人三年不齿注曰齿録也】　终身不齿【礼曰有不率教者屏之逺方终身不齿】　三年不齿【周礼曰凡害人者以明刑耻之其能改者反于中国不齿三年也】　元冠缟武【礼曰不齿之服详流刑二】　増不齿仕版【宋太宗端拱元年少府监言犯赃配役人郭冕等九人皆尝任京朝官会赦当叙用上曰冕等赃吏不可复齿仕版止令释遣之】
　　财产没官
　　原驭贫【周礼曰太宰以八柄驭羣臣六曰夺以驭其贫谓其罪大没入其家财也】　没入夺骈邑【子曰管仲夺伯氏骈邑三百饭蔬食没齿无怨言当罪故不怨也】　没先居【列子曰宋人向氏学盗俄以赃获罪没先居之产也】　抵于公法　没以家财















　　御定渊鉴函卷一百五十二
　　钦定四库全书
　　御定渊鉴函卷一百五十三
　　政术部三十二【赦宥　宥过　改过　待罪用法不平　滛酷　赃货】赦宥一
　　原易曰雷雨作解君子以赦过宥罪尚书曰眚灾肆赦怙终贼刑　又曰宥过无大刑故无小罪疑惟轻功疑惟重与其杀不辜宁失不经　又吕刑曰五刑之疑有赦五罚之疑有赦其审克之　又曰墨辟疑赦其罚百锾【详赎刑】　尚书大传曰有过必赦小罪勿増大罪勿赦老弱不受刑有过不受罚故老而受刑谓之悖弱而受刑谓之克不赦有过谓之贼故与其杀不辜宁失有罪与其増以有罪宁失过以有赦　周官曰司刺掌三宥三赦之法一宥曰不识再宥曰过失三宥曰遗忘一赦曰幼弱再赦曰老旄三赦曰惷愚　又曰国君过市刑人赦　礼记曰疑狱泛与众共之众疑赦之　尔雅曰赦舍也郭璞注谓放置也　汉旧仪曰践祚改元立
　　皇后太子赦天下每赦自殊死以下及谋反大逆不道诸不当得赦者皆赦除之命下丞相御史复奏可分遣丞相御史乗传驾行郡国解囚徒布诏书郡国各分遣吏传廏车马行属县解囚徒　管子曰赦者小利而大害也久而不胜其祸无赦者小害而大利也久而不胜其福故赦者犇马之委辔也无赦者痤疽之矿石也【委辔必顚覆也矿石疗疾也】　增又曰赦宥者先易后难法者先难后易故惠者民之雠也法者民之父母也　原荀恱汉纪论曰夫赦权时之宜非常典也汉兴承兵革之后大过之代比屋可刑故设三章之法申以大赦之令荡涤秽流与人更始时势然也后代承业习而不革失时宜矣　王符潜夫论曰或三辰有候天气当赦故人从之施德也　望气经曰黄云四出注期五十日赦　风角书曰春甲寅日风髙去地三四尺鸣条以上常从申上来为大赦期六十日应也　增又曰候赦法冬至后尽丁巳之日南风从巳上来满三日以上必有大赦　原裴頠集曰臣闻感神以政应变以诚故桑谷之异以勉己而消汉末屡赦犹淩迟不反由此言之上协宿度下宁万国惟在贤能愼厥庶政殆非孤赦所能损益也
　　赦宥二
　　增家语曰孔子为司寇有父子讼者夫子同狴而絷之三月不别其父请止夫子赦之焉季孙闻之不恱曰司寇欺余曩告余曰为国家必先以孝今为余戮一不孝子不亦可乎而又赦之何哉冉有以其言告孔子孔子喟然叹曰上失其道而杀其下非理也不敎以孝而听其狱是杀不辜三军大败不可斩也狱犴不理不可刑也何者上敎之不行罪不在民故也　原史记曰陶朱公中子杀人囚于楚朱公曰杀人死职也使少子往视之装黄金千镒长男请行公不许长男曰长子家督也今不遣是吾不肖欲自杀不得已乃为一封书及金令遗故所善庄生庄生乃见王曰某星犯某宿害楚德可除之楚王乃使使封三钱之府将为赦长男为王当赦弟固当出见庄生曰弟今自赦固辞去乃取金庄生耻为儿子所卖乃入见王曰陶朱公子多赂王左右今赦恐失望王遂杀之载防而归　汉书曰宣帝元年诏曰廼者凤凰集泰山陈留甘露降未央宫其赦天下　增又曰惠帝冠赦天下省法令妨吏民者除挟书律　原东观汉记曰吴汉疾笃车驾亲临问所欲言对曰臣愚无所识知唯愿愼无赦而已　增又曰郭躬家世掌法务在寛平章帝元和元年赦天下系囚在四月丙子以前减死罪一等勿笞诣金城而文不及亡命未发觉者躬上封事曰伏惟大恩莫不荡宥死罪以下并蒙更生而亡命捕得独不沾泽臣以为赦前犯死罪而系在赦后者可皆勿笞诣金城以全人命有益于边上善之即下诏赦焉　原谢承后汉书曰学中诸生与李膺等更相褒重莫不畏其贬议时河内张成善说风角推占当赦遂敎子杀人李膺为河南尹督促捕既而逢宥获免膺愈愤竟案杀之初成以方伎交通宦官帝亦颇信其占成弟子牢脩因上书诬告膺等多养太学游士交结诸郡生徒更相驱驰共为部党于是天子震怒班下郡国逮捕党人　续汉书曰建武二年诏曰其赦天下惟残贼用刑戮深刻狱多寃人朕甚愍之自今已后有犯者将正厥辜　袁山松后汉书曰贾彪字伟节游京师与郭林宗李元礼等为谈论之首一言一行天下以为准的党事起彪谓同志曰吾不西行大难不解即入关设方畧天子为之大赦　蜀志曰孟光字孝裕延熈九年秋大赦光责大将军费祎曰夫赦者偏枯之物非明世所宜有衰敝穷极必不得已然后可权而行之今上仁圣百僚称职有何旦夕之危以惠奸宄祎顾谢而已　华阳国志曰诸葛亮时有言公惜赦者亮答曰治世以大德不以小惠故匡衡吴汉不愿为赦先帝亦言吾周旋陈元方郑康成间每见启告治乱之道悉矣曽不语赦也若刘景升父子歳歳赦宥何益于治　郭子曰孙秀降晋武帝厚存宠之妻以姨妹蒯氏室家甚穆妻尝妬秀乃骂为貉子秀大不平之遂出不复入蒯氏自悔责请救于帝时大赦羣臣咸见既出帝独留秀从容语曰天下旷荡蒯夫人可得从其例否秀免冠谢遂为夫妇如初　增后魏书曰崔元伯太宗时郡国豪右大为民蠧乃优诏徴之民多恋本而长吏逼遣于是轻薄少年因相扇动所在聚结讨之不能禁太宗乃引元伯及元城侯元屈等议赦之屈曰民逃罪而反赦之似若有求于下不如先诛首恶赦其党元伯曰王者治天下以安民为本何能顾小曲直也譬琴瑟不调必改弦而更张夫赦虽非正道而可以权行自秦汉以来莫不相踵屈言先诛后赦不能两去孰与一行便定若其赦而不改者诛之不晚太宗从之　原北齐书曰赦日武库令设金鸡及鼓于阊阖门之右勒集囚徒于阙前挝鼓千声脱枷锁遣之　增又曰宋世良字元友为清河太守甚有善政天禄中大赦狱内橹生桃树蓬蒿亦满无囚可赦唯率羣吏拜诏而已　隋书曰张煚为天官司防与宗伯斛律斯徴素不协徴出为齐州刺史坐事下狱自知罪重遂逾而走帝大怒购之急煚上宻奏曰徴自以负罪深重惧死遁逃若不北窜匈奴则南投吴越徴虽愚陋久厯清显奔波敌国无益圣朝今者炎旱为灾可因兹大赦帝从之徴赖以获免煚卒不言唐书曰太宗以法吏舞文尤留意于刑政每亲録囚徒贞观初时方发生乃悉放京城死罪系囚徒归家期以秋分还系所因敕天下皆放之是歳天下死罪囚如期而还者凡二百九十人太宗愍其奉法悉赦之自是犯法者鲜贞观二年上谓侍臣曰凡赦宥之恩唯及不之軰古语曰小人之幸君子之不幸一歳再赦善人喑哑凡养稂莠者伤禾稼惠奸宄者贼仁良昔文王作罚刑兹无赦夫小仁者大仁之贼故朕有天下以来不甚放赦今四海安宁礼义兴行非常之恩施不可数将恐愚人常冀侥幸唯欲犯法不能改过当须愼赦　长编曰太平兴国六年太宗十一月亲享太庙合祭天地于圆丘先是秦再思上书愿勿再赦且引诸葛亮任蜀数十年不赦事上颇疑之以问赵普普曰国家开创以来具存彞制三歳一赦所谓其仁如天尧舜之道也蜀汉区区一方用心无足师述上然其对赦宥之议遂定
　　赦宥三
　　原云出　风来【俱详赦宥一】　过市　入关【上详赦宥一下详赦宥二贾彪】　动籥　鸣条【赦令将至击室籥动详囚三　下详赦宥一】　大恩　小惠【详赦宥二郭躬诸葛亮】　躬耕　亲政【王隐晋书曰泰始四年正月初立籍田丁亥上率羣臣躬耕千亩大赦天下　吴志曰孙亮太平二年四月亮临正殿大赦天下始亲政事】　东狩南郊【司马彪续汉书曰章帝元和二年二月帝东廵狩至于岱宗柴望秩山川羣神大赦天下　王】
　　【隐晋书曰惠帝元康六年正月辛酉上幸南郊大赦天下】　河塞　湖开【汉书曰武帝元封二年四月临决河塞河堤作瓠子歌赦所过徒　吴志曰孙皓天玺元年吴郡言临平湖自汉末草秽壅塞今更开通长老相传此湖边石函中有小石青白色长四寸广二寸余刻作皇帝字于是改年大赦】　银印玉玺【吴志曰孙皓天册元年吴郡言掘得银印长一尺广三分刻上有年月字于是改年大赦　崔】
　　【鸿前赵録曰刘元海迁都平阳汾水中得玉玺文曰有新保之归元海盖王莽时玺也献者因増其三字元海以为已瑞大赦天下改元】　升台　设坛【司马彪续汉书曰明帝永平二年正月辛未宗祀光武于明堂祀毕升灵台望云物大赦天下　王隐晋书曰咸熙二年十二月帝乃设坛受命南郊幸太极殿前大赦天下】　神光　芳气【汉书曰武帝元封六年诏曰朕祀首山昆田出珍物或化黄金祭祀后土神光三烛其赦汾阴殊死以下　何法盛晋中兴书曰成帝咸康元年诏曰有司条典虔奉郊祀燔柴既飨芳气清穆其赦天下令咸得自新】　鹤留　鸾举【汉书诏曰朕郊见上帝巡于北边上见羣鹤留止光景并见其赦天下　又诏曰嘉瑞并见鸾凤并举其赦天下】　乌啼　蝇集【宋元康中徙彭城王义康为豫章临川王义庆时为江州相见而笑文帝闻而怪之徴还宅义庆大惧妓妾夜闻乌啼声叩閤曰明日有赦后改为南州因作乌夜啼曲秦苻坚为赦令宻议王猛进纸墨有大苍蝇声甚厉集笔端驱而复来俄而长安中相告有赦推穷言者曰有一小儿青衣于市呼之须防不见】　增涤秽荡瑕【上详赦宥一　晋郭璞传曰宜发哀矜之诏引在予之责荡除瑕衅賛掦德泽】　木凤金鸡【赵石季龙为诏以五色纸写在木凤口中辘轳囘转快若飞羽　下详赦宥二】　鸡竿鼍鼓【西都赋天子御端门诏天下涣汗发泽与民更始建金鸡于仗内耸修竿而揭起　唐文粹曰】
　　【乃建鸡竿伐鼍鼓帝命出皇恩普锡巽风作解雨】　原甘露降　景星见【汉书曰宣帝神雀二年二月诏曰乃者凤皇集甘露降京师羣鸟从之以万数其赦天下　蜀志曰后主景曜元年景星见于是大赦改元】　增封三钱　受八宝【史记曰楚王每将赦常封三钱之府按三钱黄赤白金也虞夏啇周金币有此三品虑人逆知有赦者或窃盗故封之　宋徽宗大观二年受八宝于大庆殿赦先是有以玉玺献者名曰鎭国宝至是又得良工命作六宝以合秦制天子六玺之数与受命鎭国二宝通曰八宝故有此赦】　原诗咏蓼萧　易穪涣汗【诗序蓼萧泽及四海　易涣汗其大号】　赦过宥罪　议狱缓死【上易解卦　下易中孚卦】　开释昭苏　欣戴　恱随　天地发生　雷雨作解　天
　　慈有裕　王泽无偏　庆洽普天　恩沾率土　涤恶荡秽　蹈德咏仁　政惟圗大　法在建中　仁必好生　政焉用杀　数则不可　无之亦难　宜思委辔之怀　兼追解网之德　浃欢跃于九域　飞涣汗于万方　弛秋霜之严威　流春泽之渥恩　万方霑雷雨之仁　四海及蓼萧之泽　涣汗之恩殷汤解网霈然之泽汉景措刑　发挥生成与歳更始　荡涤邪秽纳人惟新　惩恶训俗实在于严科　赦宥恤辜义深于缓狱　习以生常则起为奸之敝　废而不用何成作解之恩　雷雨作解圣人开赦过之门　肆眚腾文先王明録刑之典　不用赦　请思矿石　无诱幸门　事宜稽古　政贵相时　惠者人之仇讐　法者人之父母　凯风无私养之暖　朝云无偏注之润朱公之子无所用金　张成之男焉能倳刃　属祸乱之际则贵自新　当休明之朝岂劳更始　涤恶荡秽虽权道之攸宜　利滛惠奸岂幸门之可启　小惠不行无忘武侯之议　大利是务盍遵管氏之言　民之多辟大为防而犹逾　邦有常刑小不忍而为乱
　　赦宥四
　　原效天【传曰为温慈惠和以效天之生殖长育】　镜古【缅镜前古莫不攸遵】　借手【茍有借手鲜不赦宥大国讨小国也】　洽心【舜典好生之德洽于民心】　更始【汉宣诏励精更始】　布新【除旧布新】　肆眚【春正月肆大眚赦其罪也】　胜残【论语胜残去杀】楚赦郑伯【楚庄王赦郑伯见其肉袒】　汉诏有司【汉平帝诏曰赦令改行洁已有司多举赦前事非重刑洒心自新之意也】　隐赦行刑【后汉周纡字文通刻削少恩为渤海太守每赦到輙隐蔽行刑罪毕乃出赦书坐免官】　见原不出【张磐字子石为交趾太守被诬入罪会赦见原不肯出狱详赦宥二】　增贯索夜见【晋天文志曰贯索九星七星夜见大赦天下】驿马夜流【北史徐路传曰徐路系冀州狱别驾崔隆慰问之路曰昨夜驿马星流计赦须防应至隆宗遣人出城候焉俄而赦至】　以召和气【宋仁宗天圣七年上曰朕不欲赦然舍是无以召和气其大赦天下】　务从寛大【宝训曰宋仁宗景祐四年上有事明堂将赦诏宰相文彦博曰卿等广询民间利病着为条目务从寛大】　旷荡之恩【宋钦宗靖康二年子旉生故事当肆赦李纲言陛下登极旷荡之恩独遗河北河东及勤王之师夫两河为朝廷坚守而赦令不及何以慰忠臣义士之心勤王之师擐甲荷戈冒犯霜露而恩恤不及后有急难何以使人愿因今赦广示德意帝从之于是人情翕然】原省囹圄去桎梏【月令仲春】　不以一眚掩大德　十世
　　宥之以劝能者　叛而执之服而舍之【并左传】　旧染汚俗咸与维新【尚书】
　　赦宥五
　　原诗沈佺期则天门观赦诗曰圣人宥天下幽籥动圜狴六甲迎黄气三元降紫泥笼僮上西鼓振讯广阳鸡歌舞将金帛汪洋被逺黎　又答寗处州报赦诗曰书报天中赦人从海上闻九泉开白日六翮起青云命偶恩先贷情孤枉未分自怜泾渭别谁与奏明君
　　原赋后汉崔寔大赦赋曰惟汉之十一年四月大赦涤恶弃秽与海内为始亹亹乎思隆【一作升】平之道也寔就而赋焉以为五帝异制三王殊事然其承天据地兴设法制一也陛下以苞天之大承前圣之迹朝乾干于万几夕虔敬以厉惕然犹痛刑之未错厥将大赦所以创太平之迹旌颂声之逺新邦家而更始垂祉美乎将来此诚不可夺也方将披云照景星获嘉禾于疆亩数蓂荚于阶庭扪麒麟之肉角聆凤凰之和鸣农夫欢于时雨女红乐于机声虽羲皇之神化尚何斯之大宁原诏梁沈约南郊赦诏曰朕昧爽夙兴念兹理道而明不烛逺之未易仰寻先烈思致升平自顷多故戎车代有军政国容事绪非一刑礼参用未致和臻向隅之情永言増叹今郊禋载洽幽明允从恩崇嘉祉被之兆庶可大赦天下　北齐邢子才为受禅登极赦诏曰无德而称化刑以礼不言而信先春后秋故知恻隐之心天地一揆宥之道今古同风朕以寡薄功烈无纪昔先献武王值魏世不造四海幅裂九鼎行出祭器无归乃驱御侯伯大号燕赵拯厥顚坠俾亡若存文襄王外挺武功内资明德纂成先业辟土服逺年逾二纪世厯两都狱讼有适讴歌斯在魏帝俯遵厯数念在褰裳逺取唐虞终得脱屣实忧幽未巳志在阳城而羣公卿士诚守逾切遂属代终居于民上如涉深氷有睠终朝始发晋阳九尾呈祥升坛告天赤雀效祉惟尔文武不二之臣股肱爪牙之将左右先王光隆大业永言诚烈共兹休庆然三皇存敎非易可免七名改祝庸可庶几思共亿兆同始兹日
　　原教梁陆倕豫章王拜后赦敎曰夫议狱缓死着在令圗疑罪惟轻闻诸雅诰是以虞经恻隐流涕冬决钟意垂仁哀矜寒送吾以虚薄夙颁宠章光宅襟险奄有全粤非有沛献矜严空纡青组东平智思徒举赤帷思所以仰述皇猷导扬泽遵彼下车譬兹解网
　　増表唐戴叔伦贺平贼赦表曰伏奉制书大赦天下雪涤寃累发生枯朽荣光被于草木和气贯于华夷含生之徒罔不胥恱臣闻气沴为妖蒙蔽二曜而祥风埽荡无损日月之光狂逆乱常震惊四海而元功戡定不亏天地之大伏惟皇帝陛下文武继圣聦明在躬协尧舜之心崇禹汤之德清庙礼展圎丘敬申犹顾己以求瑕布恩泽以涤过康哉沛乎虞夏之盛典也　柳宗元贺册皇太子礼毕赦表曰伏奉制书皇太子册礼云毕恩与万方同其惠泽者盛典斯举鸿恩遂行凡在率土不胜忭跃伏惟陛下克奉神休以正邦统建天下之本宗庙以安致万国之贞兆人攸頼典册既备庆泽载流既广爱而推防亦好生而布德缓刑而囹圄知感进勲而嗣续增荣崇敎谕之方忠良是举严賛相之礼赐与有加旌孝悌以厚于人伦敬神而修其祀事况行礼之日则屏翳迹太阳宣精用彰出震之休更表重离之曜神化旁畅皇风逺扬自华及夷异俗同庆　宋宋祁贺南郊大赦表曰帝仪讫飨朝涣推慈飞驿疾传庶邦丛庆窃以天郊之重国制有常凡万乗躬行必三歳间往不烦不怠由列圣而持循以妥以虔合诸神而对越睿圗累盛缛典勤修恭惟陛下纂大合华执中布度抵金璧之美玩率俭示人霜电之严光措刑于下克励明徳格于皇穹交薰太和冒我羣品遂自阳灵之宫往会天元之旦羽旄四合垓陛参登上璧左琮之华合祛而信祝祖蕝宗题之次更侑而廸尝拜嘉胙于席垂列钦柴于云表灵心合答熙典备成然后坐中天之闱普肆随风之泽改颁大号崇冠初元昭神之祥祈命惟永赏功赦罪责已逮瘝咸与维新牖民衷而迁善聿懐多福道帝社于緜区　曾巩贺熙宁十年南郊礼毕大赦表曰人之所归者莫如徳天之所享者在于诚其惟圣王克有全美伏惟皇帝陛下聪明稽古承继祖宗慈惠爱人抚临国谓先后创业垂统其功莫得而名上帝隤祉发祥其徳无可以称思所以报一本于心故寅畏严恭积之有素而斋明薰祓进而益防在于物者不取其烦尽诸己者必求其实是以萧光之烈奏于宗祊柴燎之蒸焜于郊兆幽隠昭答神灵顾懐无疆惟休方寖昌于万世不敢専享故敷锡于羣元稽参典彝定着赦令弛张从理同异称情蠲罪眚而弃瑕疵录劳能而纵逋负显晦咸暨洪纎不遗万国之欢既交于冲漠一人之庆遂及于跂蠕孚于上下之间极乎帝王之盛王安石贺南郊礼毕肆赦表曰精意上昭神灵底豫茂恩旁畅夷夏接和臣闻道以飨帝为难礼以配天为至恭惟皇帝陛下迈种三德敷奏九功率吁奉璋之众髦肇称奠璧之新礼庙笾致孝郊血告幽诚既格于穹旻福遂均于庶品振忧矜寡原宥眚灾第五玉以褒封善人是富发三钱而庆赐贱者不虚天其居歆人以呼舞臣夙叨宠奨亲值休成虽无与于骏奔实不胜于窃忭
　　宥过
　　原赦过【易曰君子以赦过宥罪】　获宥【左传曰幸若获宥】　不宥【尚书曰三细不宥注言三犯罪虽小不宥也】　免刑　贷法　宥汝　计过　求瑕出轻系【礼孟夏出轻系注轻罪者放出之】　附从轻【礼记附施刑也求出之故从轻】赦从重【礼记虽有重罪犹赦之】　宥过无大【书】　改过无由【史缇】
　　【萦上书曰妄伤夫死者不可复生虽欲改过自新其道无由】　申恩屈法　议事原情　政先执禁　教在知防　情非抵冒　政尚寛仁察贵用情　恕宜及物　孽旣可逃　法将焉用
　　增细微之愆【汉钟离意字子阿会稽山隂人少为郡督邮时部县亭长有受人酒礼者府下记案考之意封还记入言于太守曰春秋先内后外诗云刑于寡妻至于兄弟以御于家明政化之本由近及逺合宜先清府内且濶畧逺县细微之愆太守贤之遂任以逺事】　观过知仁【汉吴祐迁胶东相啬夫孙性私赋民钱市衣以进父父怒曰有君如是何忍欺之趣归伏罪性慙惧诣阁持衣自首祐屏左右问其故性具谈父言祐曰掾以亲过受污秽之名所谓观过斯知仁矣使归谢其父还以衣遗之】　原有防无简不聼【礼记简诚也有其意无其诚不以为罪也】　执禁齐众不赦【礼记凡执禁以齐众不赦过】　况当贷之朝　宜用哀矜之典　抵冒犹或哀矜　过失诚宜开释　若寛前定之法　恐诱后来之奸　违法者若可原情　畜奸者尽求幸免守正名之义当准法论　念观过之仁则宜情恕
　　若逾矩之人如可舍也　则防奸之法将焉用之
　　改过一
　　原吾忧　自讼【论语曰闻义不能徙不善不能改是吾忧也　又曰吾未见能见其过而内自讼者讼责也】　叩首　洗心【后汉宋杲性悍喜与人报仇郭林宗谕以义杲叩首后至并州刺史　后汉贾淑性险害邑里患之林宗遭母防淑来修吊既而孙威直后至见林宗贤而受恶人吊不进而去林宗遽追之谢曰贾子厚诚实凶徳然洗心向善仲尼不逆互乡故吾许其进也】　不逺复有令图【易曰不逺复无只悔　左传曰秦公子鍼君子能知其过必有令圗】　可微辨不复行【礼记过失可微辨不可靣数　孔子曰顔氏之子其殆庶几乎有不善未尝不知知之未尝复行也】　见善则迁　有耻且格【易曰见善则迁有过则改也　下论语】　改而勿惮　悔亦可追　君子能补　小人必文【仲尼曰能补过者君子也　又曰小人之过也必文】　周处寻师　陈元孝母【晋周处为乡里所患后知之乃改行诣洛寻师见二陆也　汉仇览为亭长有陈元者其母告元不孝览曰昨过庐舍篱落修整此非恶人当是教化未至亲至元家为陈孝道元后改过卒为孝子】　宜嘉后觉　盍恕前非　既反迷途　请寛昭宪　改行率德　徙善逺罪　应诗人补衮之歌　顺周易牵复之义【文选】
　　改过二
　　原修省【易曰君子以恐惧修省】　怨艾【孟子曰太甲悔过自怨自艾】　惮改【论语过则勿惮改】　能改【左传人谁无过过而能改】　引慝【负罪引慝】　省愆　毁栏【陆逊字伯言时建昌侯摅于堂前作鸭栏颇施小巧逊正色曰君侯宜勤览经典以自新何用此为摅即时毁之】　改辙【洗愆】　无循枉【枉不正也不正之事不循行之】　无作非【书曰无耻过作非】　受责惟艰【书曰责人斯无难惟受责俾如流是惟艰哉】　善补无咎【易曰无咎者善补过也】　增兄弟相逊【汉韩延夀为左冯翊行县至髙陵有兄弟争田者延夀曰是吾化不行闭阁思过又告将解印讼者慙以田相逊愿终身不争】　人退自责【后汉鲁恭为中牟令值人争田恭为平理典直皆退而自责】　礼义责让【后魏裴安祖弱冠辟州主簿民有兄弟争财诣州相讼祖召其兄弟以礼义责譲之此人明日兄弟相率谢罪州内钦服】　景骏授经【唐章景骏为贵乡令有母子相讼景骏鸣咽授以孝经于是母子感义】　原今是昨非　朝过夕改　时有不仁未君子　过而能改则曰大贤　谁无能改善莫大焉　先迷后得临事虽不三思　茍有必知陈首明无二过
　　待罪一
　　原席稾【秦应侯范睢失举席稾免冠待罪】　免冠【汉梁孝王既刺杀袁盎请朝茅兰说王乘布车免冠伏斧锧伏阙下待罪兰大夫也】　范滂【后汉诛党人范滂自诣狱县令欲解印与逃滂曰何故累君致令老母流离乎】　巴肃【事同范滂】　坐稾【王音坐稾以就刑也】　负荆敢逃【左传曰敢逃刑命】　不逃【有罪不逃刑】　意如待罪【左传曰晋责季孙意如逐昭公意如练冠麻衣跣行侍罪】　贾生竢罪【汉贾谊竢罪长沙】
　　待罪二
　　增表唐于邵为吴王请罪表曰臣长男岵受国恩荣出典藩翰不能昭宣圣理协和上下爰抵宪章自贻勦絶臣年过嵗制识谢平人徒以宗亲昧于名教瞻阙庭而待命伫荒陬以投畀顷者未明去就私防心魂近以获奉刑名公闻信宿尚回天鉴免诸市朝因其所流许以自决且身首不异岂足谢于方隅而礼律所均尚未论于家属遂使九泉之下犹荷全归三族之中欣承在宥防臣朽老无阶上答纵填沟壑虽死犹生
　　用法不平
　　原诗刺【诗序曰菀柳刺刑罚不平】　文深【汉张汤文深意忌】　抑彊【汉严延年为河南守其法务抑彊扶弱弱者虽陷法曲文出之豪彊者以文内之当生者诡杀之人莫之测也】　疾恶【后汉朱晖为临淮太守好节概所拔用者皆励行士诸报怨以义犯法者皆为求理多得出济不义之囚即时僵仆也】　曲文【详上】　过罪【荀子曰古者刑不过罪爵不逾德】　颇　偏党　不循法【汉杜周为廷尉客谓之曰君为天下决平不循三尺法专以人主意防为狱】为两劾【汉书曰严延年为涿郡遣吏赵绣案大姓东髙氏绣为两劾先白轻者欲观延年意怒即出其重劾延年察知遂杀绣】　不应罪【刑不应罪赏不酬功】　不当罪【不当罪则侮当罪则威刑也】　上下其手【左传王子围与穿封戍争囚伯州犂问上其手曰王子围寡君之贵介弟也下其手曰戍方城外之县尹也注上下其手所以导囚意也】　髙下其心　随上释治【汉张汤为廷尉上意所欲释予监吏轻平者所治即豪必舞文巧诋是以汤虽文深意忌得此声誉而深刻吏多为爪牙用者也】　越法纵舍【汉张敞为京兆尹赏罚明时越法纵舍也】　同罪异罚【左传曰同罪异罚非刑也】　挠法曲法【周阳由治狱爱者挠法活之憎者曲法杀之】罪无差等　刑有轻重　其罪惟均　所罚不一滛酷一
　　原地臼　土芥【汉陈咸为南郡太守以杀伐立威豪猾大姓犯法輙论输府以律程作司空司空主狱官也为地臼木杵舂不中程或私脱钳及衣服不如法輙加罪督作囚不胜痛自刎死者嵗数百千人久者尸腐烂家不得注钳在项在足者　安忍无亲以民为土芥国其亡也】　次骨　涂面【汉杜周内深次骨操切服下　晋王宏字正宗为河南尹无能名为苛碎桎梏罪人以墨涂面置深坑中饿不与食后有罪帝以宏累有政声以赎论也】　钻凿　刀锯【国语曰大刑用兵甲鈇钺次用钻凿薄刑用鞭扑也　下详下刘龚】　增炮烙　椓黥【通鉴纣为熨斗以火烧燃使人举之手烂更膏铜柱下加炭使有罪者縁之輙堕炭中与妲己以为笑乐名曰炮烙之刑　尚书曰苗民爰始滛为劓刵椓黥】　沈命　决尸【汉武帝时盗贼滋起于是作沈命法盗贼起不发觉发觉而捕弗满品者一千石以下至小吏主者皆死其后小吏畏诛盗贼浸多上下相匿避法按沈没也蔽匿盗贼者没其命唐天寳中哥舒翰为安西节度使差都知兵马使张擢上都奏事值杨国忠专权好货擢逗留不返因纳贿】
　　【交结翰续又上京朝奏擢知翰至惧得罪求国忠拔用国忠乃除擢兼御史大夫充劒南节度使敇下就第辞翰翰命部下数十人于庭数其罪杖而杀之俄奏闻帝乃以擢尸赐翰更令决尸一百】　苍鹰赤豹【酷吏传曰郅都为中尉独先严酷行法不避贵戚列侯宗室见都侧目而视号曰苍鹰　唐王旭时为监察御史与御史李嵩李全交皆以严酷取名号三豹御史嵩为赤豹全交为白豹旭为黒豹闾里相诅曰若违教值三豹】　赭衣塞路　元钺肆朝【汉刑法志曰秦始皇时奸邪并生赭衣塞路天下愁怨溃而叛之　隋志曰秦落严霜于政教挥流电于国弃灰偶语生愁怨于前毒网凝科害肌肤于后元钺肆于朝市赭衣飘于路衢】　父子伏诛　兄弟遇害【东汉周纡字文通为渤海守酷虐任情每赦至先决刑后宣赦后坐事父子皆伏诛　晋茍晞字道将都督青兖二州性刻苛明吏事而弟纯严酷尤过于兄后兄弟皆遇害】　少长皆坐　子弟不宥【隋末王世充顾下多背已乃峻刑禁以威之户一人逃少长皆坐唐宣宗性喜刑名尝曰犯我法者虽子弟不宥也】鳯凰晒翅　驴驹拔橛　僊人献果　玉女登梯【唐武后自徐敬业之反疑天下人多圗己又自以久专国事且内行不正知宗室大臣怨望心不服欲大诛杀以威之乃盛开告宻之门命索元礼周兴来俊臣等竞为讯囚酷法作大枷有定百脉突地吼死猪愁求破家反是实等名号或以椽闗手足而转之谓之鳯凰晒翅或以物绊其腰引枷向前谓之驴驹拔橛或使跪捧枷累甓其上谓之僊人献果或使立髙木之上引枷尾向后谓之玉女登梯或倒悬石缒其首或以醋灌鼻毎得囚輙先陈其械具以示之莫不战栗流汗望风自诬中外畏此数人皆甚于虎狼焉麟台正字陈子昂上疏谏不纳】步过六尺被刑　盗取一钱弃市【新序商君之法步过六尺弃灰于道被刑隋髙祖行盗取一钱弃市之法有四人共盗一榱桷三人同窃一事发即时行决有数人刼执事者谓曰】
　　【吾岂求财者耶但谓枉人来耳而为我奏至尊自古以来体国立法未有盗一钱而死者也不为我以闻吾更来而属无矣帝闻之诏停其法】　原滛纵　枉挠　鞭贯立威　笔削入罪　毁身焦肤　分骸断首　法家少恩　文吏巧诋　屏弃仁惠　专行毒痡　虽称疾恶　无乃忍人　吏惟巧诋　刑则滥施　商鞅严刑自敝　延年酷法见诛　既乖勿喜之言　岂念如伤之见
　　滛酷二
　　原酷烈【扬雄解嘲曰吕刑靡敝秦法酷烈】　惨礉【史记曰韩非喜刑名极惨礉少恩也】急纵出【刑法志曰缓深固之罪急纵出之刑言纵罪失出者诛急也】　乐杀人【夫乐杀人者不得志于天下也】　依势作威【尚书无依势作威注势位也】　倚法为削【尚书无倚法以削注倚刑法以行刻削之刑】　报虐以威【尚书注曰以我之威报苖民虐民之罪】北风其凉【诗序北风刺虐也卫国并为威虐】　沦胥以铺【诗曰若此无罪沦胥以铺】滛刑以逞【左传】　委曲生情【王法天刑不可以委曲生情】　以苛为察【汉书】　景公繁刑【齐景公繁于刑有鬻踊者故晏子曰踊贵屦贱】　楚多滛刑【左传楚多滛刑其大夫逃死于四方】　秦设重刑【汉名臣奏曰秦设重刑赭衣半道】　渭水尽赤【商君临渭水论囚七百余人渭水尽赤】　命曰伤人【焚林断木不时命曰伤地断狱立刑不当命曰伤人】　号为屠伯【汉书严延年为河南守峻刑酷法时人号为屠伯后坐枉法杀人诛死其母不哭】　鬻棺之喻【史记今狱吏以苛为察以刻为明深者获功名平者多后患谚曰鬻棺之家欲歳人疫非憎人欲杀之利于人死狱吏之深刻亦犹此也】　埽墓之讥【文选曰于公髙门以待封严母埽墓而迎防严延年母也】　微文深诋【减宣】　舞智御人【张汤】增铁刷剔肤【五代刘守光为铁笼铁刷人有过者坐之笼中外燎以火刷剔其肤皮以死】铁笼罩首【唐武后时酷吏索元礼为铁笼罩囚首加以楔至脑裂而死又天授中或告周兴谋】
　　【反诏来俊臣鞫状初兴未知被告乃对俊臣食俊臣曰囚多不服奈何兴曰易耳内之大瓮炽炭周之何事不服俊臣曰善命取瓮且炽炭徐谓兴曰有诏按君请尝之兴骇汗叩头服罪】　原尹赏号虎穴【尹赏为长安令穿地深数丈内人于中百人为一軰覆以大石数日一发相枕藉死人号虎穴】　寗成束湿薪【寗成操下如束湿薪言急也】
　　赃货一
　　原尚书吕刑曰狱货非寳惟府辜功注曰府聚也辜辠也功事也言受狱货非寳惟以聚罪之事也　周书曰典狱非讫于威惟讫于富注曰典主也讫絶也絶富谓贿赂不行　增尚书大传曰狱货非可寳也然寳之者未能行其法者也贪人之寳受人之财未有不受命以矫其上者也亲下以欺上者未有能成其功者也
　　赃货二
　　增后汉书曰欧阳歙字正思乐安人为大司徒坐在汝南赃罪千余万发觉下狱诸生守阙为歙求哀者千余人至有髠剃者子年十七闻狱当断驰之京行到河内获嘉县自系上书求代歙死书奏而歙已死狱中　后魏书曰郑义在兖州性贪恡政以贿成有饷羊西门受入东门卖之　又曰崔光韶迁廷尉卿时秘书监祖莹以赃罪被劾光韶欲置之重法太尉城阳王徽吏部尚书李神儁皆为莹求寛光韶正色曰朝贤执事于舜之功未闻有一如何反为罪人言乎　唐书曰太宗即位务止奸忒风闻诸曹案典多有受贿乃遣左右试以财物遗之有司门下令史受馈绢一疋太宗怒将杀之裴矩进谏曰此人受赂诚合重诛但陛下试之即行极法所谓陷其入罪恐非导德齐礼之义也太宗纳之　又曰牛僧孺为御史长庆元年宿州刺史李直臣坐赃当死直臣赂中贵人为之伸理僧孺坚执不廻穆宗面喻之曰直臣事虽失此人有经度才可委邉任朕欲贷其法僧孺对曰凡人之才止于持禄取容耳帝王立法束缚奸雄正为才多者禄山朱泚以才过人浊乱天下况直臣小才又何屈法哉　又曰山东道节度使柳公绰自京赴镇行部过邓县县吏二人犯法在狱一吏纳贿一吏舞文县令以公绰持法犯赃者必不免及过款公绰断曰赃吏犯法法在奸吏坏法法亡遂杀舞文者未下车而襄汉大治焉　又曰李石用金部员外郎韩益判度支案益坐赃系台石奏曰臣以韩益知钱谷故録用之不谓贪秽如此帝曰宰相但知人则用有过则惩卿所用人且不掩其恶可谓至公
　　赃货三
　　原无厌　自止【左传曰晋有羊舌鲋者黩货无厌祸将及矣　晋王述字怀祖求试宛陵令受家具一千三百条王导使谓曰名父之子不患无禄屈居小县不宜尔答曰当自止后居州郡清亷絶伦禄赐皆散之亲故宅宇不华于昔】　妻受钱　子贷绢【汉薛宣时为池阳令举狱掾王昱府未召妻受系者钱掾不知悲慙自杀宣移书书掾之柩以显其魂也　晋庾冰为车将军清愼常以俭约自居中子袭贷官绢十匹冰挞之市绢还其官】　兄受遗　奴取蒿【郑均兄为吏受人礼遗均谏不从均佣嵗余得钱帛与兄曰物尽可复得为吏坐赃终身弃之兄感之遂为亷吏也　谢鲲免官】铢两皆知　簠簋不饰【汉赵广汉字子都所在吏取铢两之奸者皆知之　汉贾】
　　【谊曰古者大臣坐不亷而废曰簠簋不饰注尚迁就讳之也】　贪泉之戒靡闻　如水之心遂爽【广州有贪泉饮之者则贪浊晋吴隠之为刺史饮之赋诗曰试使夷齐饮终当不易心　郑崇曰臣门如市臣心如水言清也】　献子辞梗阳之赂　叔鱼鬻邢侯之狱【左传曰梗阳人有狱以女乐遗魏献子献子将受之阎没汝寛当食三叹谏而止　叔鱼纳雍子之女蔽罪邢侯叔向曰鲋也鬻狱】　渔夺　蚌侵　还珠　怀璧　私求　公坐　刑放　货闻　厚赂　深绳　买直　罪赃　贪贿赂　挠刑书　不思洁己　曾是狥财　财惟苟得　法必私行　既贪狱货　是速官刑　清既谢于冰壶　罪何逃于霜简　情因利动遽闻雍子之求　政以贿成遂受梗杨之赂　临财苟得且不惧于四知　黩货无厌又何逃于三尺
　　赃货四
　　原附益【汉丞相司直繁延夀奏御史大夫萧望之卖买私所附益十万三千注曰以私钱增益也】干没【汉张汤为小吏干没与长安富贾田甲鱼翁叔交私注曰干没射也得利为干失利为没】　应记【汉薛宣为冯翊髙陵令杨湛贪猾宣手自牒书条其奸赃与湛湛自知赃应记解印绶为记谢注曰应记为与宣书相当】　封记【汉钟离意为郡督邮县亭长有受人酒礼府下记案考之意封还记详宥过】发食物【汉陈咸子康为太守调发属所生食物以自奉养然操下令自敛】　黩贿赂
　　【以黩贿赂而烦刑书】　官以贪败【贪以败官为墨】　政以贿成【左传王叔之相也政以贿成而刑放于宠】　贿赂公行【周礼六赃曰贿赂公行】　货赂上流【公孙贺】受金加赏【汉武时张武受金加赏赐以惭其心】　受赂更赐【后汉皇甫嵩字义真】
　　【为冀州牧车将军吏有受赂嵩更以财物赐之吏怀慙自杀】　不得为吏【汉文帝时贵防洁贱贪汚贾人赘壻及吏坐赃皆禁锢不得为吏赏善惩恶】　不宜处位【汉陈汤盗取康居财物戒官属曰絶域不覆校丞相匡衡奏虽在赦不宜处位坐免】　受悖入货【礼受悖入之货】　没防财【陈咸为少府钩发奸赃没入辜搉财注曰辜罪也搉专固财也钩音遘】　不鞫赃
　　杖【汉袁安字邵公为河南尹政号严明未尝以赃杖鞫人尝曰锢人于圣世尹不忍闻者感激京师肃然】不坐怀私【晋南郡太守刘肇遗王戎筒中细布五十端司隶紏之以知而不纳不坐帝曰戎岂怀私不欲异尔然为清慎所鄙】　入财产以班【后汉北地太守廖信坐贪汚下狱入财产显宗以班诸亷吏唯周泽孙湛常仲特蒙赐与京师翕然在位者咸自刻励】　得赃秽不拜【汉显宗以钟离意为尚书时交趾太守坐赃伏法以资物班赐羣臣意得珠玑悉以委地不拜曰孔子忍渇于盗泉之水曾参廻车于胜母之闾恶其名也帝嗟叹曰清乎尚书之言】　子受赂不相习【晋刘实子夏以贪汚弃于世实坐夏受赂免官或讥实不训子实曰吾之所行是所闻见不相祖习岂教训可得乎世以实言为当】　子受财不为累【髙光为廷尉子韬字子逺放佚无检受财有司案之光不知时人虽非光不能防其子以其用心有素不以为累也】　许允擅用罚钱【魏侍中许允擅用罚钱减死迁徙】　陶谦唯有赢钱【陶谦字恭祖为舒令郡守张磐搆有钱簿谦在官清白唯祠灵星有赢钱五百欲以为赃谦委于官而去也】
　　赃货五
　　增判唐受囚财物判曰鬻狱贾直实诫鲁史舞文巧诋用存汉策小大之察必惟其情轻重之权固兹无滥眷彼丁者职在监临货以藩身见鲁豹之裂带贪而速戾同叔鱼之败官且无属厌难以末减省司忠告实为平反
　　御定渊鉴函卷一百五十三
&lt;子部,类书类,御定渊鉴类函&gt;
　　钦定四库全书
　　御定渊鉴函卷一百五十四
　　礼仪部一【礼总载　制礼　易风俗附　威仪失仪附　法则　见君　士相见摈介　拜揖　坐行步　趋　洒埽】
　　礼总载一
　　原礼记曰夫礼必本于太一【极大曰太未分曰一】分而为天地转而为阴阳变而为四时列而为神【者精魄所归神者引物而出】其降曰令【圣人象此下之以为敎令】其居人曰义【孝经说曰义由人出】孔子曰夫礼先王以承天之道以理人之情失之者死得之者生诗云相鼠有体人而无礼胡不遄死故圣人以礼示之天下国家可得而正也【人知礼则敎易】　杜氏通典曰伏羲以俪皮为礼作瑟以为乐可为嘉礼神农播种始诸饮食致敬神防为田祭可为吉礼黄帝与蚩尤战于涿鹿可为军礼九牧倡敎可为賔礼易称古者葬于中野可为凶礼又修贽帝则吉礼也厘降嫔虞则嘉礼也羣后四朝则賔礼也征于有苗则军礼也遏密八音则凶
　　礼也故自伏羲以来五礼始彰尧舜之时五礼咸备而直云典朕三礼者据事天事地与人为三耳其实天地唯吉礼也其余四礼并人事兼之夏商二代散亡多阙洎周武王旣没成王幼弱周公摄政六年致太平述文武之德制周官及仪礼以为后王法礼序云礼也者体也履也统之于心曰体践而行之曰履然则周礼为体仪礼为履周衰诸侯僭忒自孔子时已不能具秦平天下收其仪礼归之咸阳但采其尊君抑臣以为时用汉兴天下草创未遑制立羣臣饮醉争功髙帝患之叔孙通草绵蕝【子悦反】之仪救击柱之【蕝谓以茅剪树地为纂位习肄处】帝悦叹曰吾乃今日知为天子之贵也以通为奉常遂定仪法未尽备而通终髙堂生传礼十七篇而徐生善为颂【但能盘辟为礼容颂读与容同】孝文帝时徐生以颂礼官至大夫而萧奋亦以习礼至淮阳太守孝武始开献书之路时有季氏得周官五篇阙冬官一篇河间献王千金购之不能得遂取考工记以补其阙奏之至王莽时刘歆始置博士行于世杜子春受业于歆能通其读后汉永平初郑众贾逵皆往受业其后马融作周官传郑为注献王又得仲尼弟子及后学所记论列礼事百四十一篇至刘向考校经籍才获百三十篇向因第而序之而又得明堂阴阳记二十二篇孔子三朝记七篇王氏史记二十篇乐记二十三篇总二百二篇戴德删其烦重合而记之为八十五篇谓之大戴记而戴圣又删大戴之书为四十七篇谓之小戴记马融亦传小戴之学又定月令明堂位合四十九篇郑受业于融复为之注今周官六篇古经十七篇小戴记四十九篇凡三种唯郑注立于学官余并散落魏以王粲衞觊集创朝仪而鱼豢王沈陈寿孙盛虽缀时礼不足相变吴则丁孚拾遗汉事蜀则孟光许慈草建时制晋初以荀顗郑冲典礼叅考今古更其节文羊祜任恺庾峻应贞并加删集成百六十五篇后挚虞傅咸纉续未成属中原覆没今虞之决疑注是其遗文也江左刁协荀崧补缉旧文蔡谟又踵脩缀宋初因循前史并不重述齐武帝永明二年诏尚书令王俭制定五礼至梁武帝命羣儒又裁成焉吉礼则明山賔凶礼则严植之军礼则陆琏賔礼则贺玚嘉礼则司马褧【苦迥切】又命沈约周舍徐勉何佟之等叅防其事陈武帝受禅多准梁旧或因行事随时笔削后魏道武帝举其大体事多阙遗孝文帝率由旧章择其令典朝仪国范焕乎复振北齐则阳休之元循伯熊安生后周则苏绰卢辨宇文弼并习于仪礼以通时用隋文帝命牛辛彦之等采梁及北齐仪注以为五礼唐初草昧未暇详定及太宗践阼诏礼官学士脩改旧仪着吉礼六十一篇賔礼四篇军礼二十篇嘉礼四十二篇凶礼六篇国恤五篇总百三十八篇为百卷贞观七年诏令颁示髙宗初以贞观礼节文未尽重加脩撰勒合成百三十卷至显庆三年奏上髙宗自为之序时许敬宗李义府用事其取舍多依违希旨学者不便异议纷然上元三年下诏命复用贞观礼仪凤二年诏并依周礼行事自是礼司益无凭准每有大事辄别制一仪援古附今临时裁定贞观显庆二礼亦皆施行武后时以礼官不甚详明特诏国子司业韦叔夏率更令祝钦明每加刊定叔夏卒后给事中唐绍专知礼仪绍博学详练旧事议者以为称职开元十四年通事舍人王岩上疏请改撰礼记削去旧文编以今事集贤院学士张说奏曰礼记汉朝所编遂为歴代不刊之典去圣久逺恐难改易但今之五礼仪注已两度増脩颇有不同或未折衷请学士等更讨论古今删改行用制定之于是令徐坚李锐施敬本等检撰歴年其功不就锐卒萧嵩代为集贤院学士始奏起居舍人王仲丘脩之二十年九月新礼成凡百五十卷是为唐开元礼【按秦荡灭遗文自汉兴以来收而存之朝有典制可酌而求者汉有叔孙通髙堂生徐生贾谊河间献王董仲舒萧奋孟卿后苍闻人通汉夏侯敬刘向戴德戴圣庆普刘歆后汉有曹元曹褒郑兴郑众贾逵许慎杜子春马融郑衞宏何休卢植蔡邕魏有王粲衞觊髙堂隆蒋济王肃秦静刘表刘绍卢毓陈羣鱼豢王沈蜀有谯周蒋琬孟光许慈呉则宋敏丁孚晋有郑冲荀顗陈寿孙盛羊祜杜预衞瓘庾峻袁准贺循任恺陈铨孔备刘逵挚虞束晳傅咸邹湛蔡谟孔衍庾亮范宣范汪徐邈范甯刁协荀崧卞壸葛洪王彪之司马彪干宝徐广谢沈王裒何琦虞喜应贞宋有徐羡之傅亮臧焘徐广裴松之何承之顔延之雷次宗徐爰庾蔚之崔觊孔智齐有王俭何戢明僧绍刘瓛王逡之梁有司马褧陆琏沈约周舍明山賔裴子野徐勉顾协朱异严植之贺玚崔灵恩皇侃何佟之陶景司马筠丘季彬陈有谢峤孔奂后魏有髙允髙闾王肃北齐有熊安生阳休之元循伯后周有苏绰卢辨宇文弼隋有牛辛彦之许善心唐有孔颖达褚亮虞世南陆德明令狐德棻朱子奢顔师古房元龄魏征许敬宗杨师道贾公彦杜正伦李义府李友益刘祥道郝处俊许圉师韦琨范履氷裴守贞陆遵楷史元道孔志约萧楚材孙自觉王方庆贺纪贾大隐韦万石贺敳韦叔夏祝钦明许子儒沈伯仪元万顷刘承庆郭山恽辟闾仁谞唐绍张见王岩张说徐坚李锐施敬本王仲丘张统师权无二孔元义贾曽李行伟韩抱素卢履氷田再思冯谅陈贞节贺知章元行冲韦缙等或歴代传习或因时制作粗举其名氏列于此注焉】　増唐书礼志曰元和十三年八月太常博士王彦威集开元二十一年以后至元和十三年正月五礼裁制敕格为曲台新礼三十卷上之又采元和以来至长庆典礼故事不同者益以王公士民昏祭之礼为续曲台礼三十卷　五代史曰周世宗显德五年十一月庚戌敕窦俨集通礼俨上言礼者太一之纪品物之宗自五帝之后三代以来损益因革咸有宪章越在唐室程轨量昭物采则有开元礼在纪先后明得失则有通典在録一代之事包五礼之仪比相从讨寻不紊则有防典在二者经国之大典也梁朝之后戎祀朝防多于市防草定仪注前后矛盾率多粃粺请依唐防要门上自五帝迄于圣朝悉命编次开元礼通典之书包综于内名曰大周通礼俾礼院掌之　宋史曰开宝四年五月命中丞刘温叟中书舍人李昉知制诰卢多逊扈防詹事杨昭俭补阙贾黄中司勲郎和岘中舍陈鄂以本朝沿革制度损益开元礼为之其年六月丙子书成上之凡二百卷目録二卷号曰开宝通礼藏于书府六年四月十八日翰林学士卢多逊又上新脩开宝通礼义纂百卷诏付礼院　又曰天圣五年十月辛未太常博士同知礼院王皞所撰礼阁新编六十卷初天禧中同判太常礼院陈寛请编次本院所承诏敕其后不能就皞因取国初至干兴所下诏敕删去重复以五礼之目成书上之赐五品服熙宁十年七月廿七日丙子诏太常礼院续脩礼阁新编　又曰景祐四年三月庚子同知太常礼院呉育言今礼院所藏礼文故事未经刊脩而例不一请择儒臣与本院官约古今制度叅定为一代之法从之至庆歴四年正月辛卯提举贾昌朝编脩官孙祖德李宥张方平吕公绰曽公亮王洙孙瑜余靖刁约上之为太常新礼四十卷　又曰宝元二年六月丁卯天章待制直史馆宋祁同脩纂礼书康定元年十月癸巳馆阁校勘刁约欧阳脩同脩礼书　又曰绍兴元年七月七日章效上欧阳脩编纂太常因革礼一百卷诏付太常是年十一月八日辛丑太常少卿赵子书言政和宣和续编因革礼渡江皆散失欲自渡江以后脩纂成书目为绍兴续编太常因革礼诏可明年太常以总例及吉凶嘉新四礼凡八十六篇二十七卷始于建炎至绍兴二年编粗成未以进御九年太常丞梁仲敏言绍圣三年以后纂脩尚缺请委官编诏本寺续脩不克成书淳熙十二年三月庚子始进中兴礼书三百卷　又曰元祐五年十一月一日壬戍给事中范祖禹言太祖时聂崇义所撰三礼图书于国子监讲堂伏见太常博士陈祥道专意礼乐所进礼书一百五十卷比崇义图尤为精密请付太常与崇义图叅用诏两制看详以闻　又曰政和三年正月二十九日壬午颁行五礼新仪先是大观元年正月朔诏讲求典礼十三日尚书省置议礼局二年十一月十七日御制冠礼沿革十一卷付议礼局余五礼令视此编次四年二月九日戊寅脩成大观新编礼书吉礼二百三十一卷祭服制度十六卷祭服图一册诏行之政和元年三月六日续编成賔军等四礼四百九十七卷诏颁行于是郑居中等奏编成政和五礼新仪并序例总二百二十卷目録六卷三年三月癸亥朔御制序曰循古之意而勿泥于古适今之宜而勿牵于今议礼局请刻石太常寺七月己亥诏比褒集三代鼎彞簠簋盘匜爵豆之五百余器载于图诏有司改造祭器置礼制局讨论古今沿革以成一代之典六年闰正月太府丞王鼎言新仪藏在有司民未通晓望依新乐颁行令州县召礼生肄业使之推行民间并以新仪从事从之　又曰四年葛胜仲为太常少卿自建隆至治平初所行典礼尝为书百篇胜仲续其书自治平迄政和四年部居条目皆视欧阳脩之旧　又曰太常少卿余端礼请编书久不上淳熙七年七月十一日礼部郎范仲艺言太祖立经陈纪为万世观首命大臣约唐礼书着为通礼列圣相承有礼阁新编太常新礼因革礼五礼分门各以举自时厥后继纂续编中兴以来久缺不録望命太常编次大臣兼领其事以着一代弥文考百世损益诏趣成书又曰绍兴间太常少卿赵子书为续因革礼三十卷
　　其后礼官踵为之书成未得进御十二年三月二十七日权礼部侍郎史弥大言太上再造讲明典礼陛下绍统如内禅庆寿之更古所无宜宣取以进略经一览付之有司俾常遵守诏礼部太常寺缴进四月十七日上之凡三百卷赐名中兴礼书　辽史礼志曰辽本朝鲜故壤箕子八条之敎流风遗俗盖有存者自其上世缘情制宜隐然有尚质之风约尼和抡汗制祭山仪蘓汗制色克色哩仪蘓尔威汗制柴册再生仪其情朴其用俭敬天恤灾施惠本孝出于悃诚殆有得于胶瑟聚讼之表者太宗克晋稍用汉礼今国史院有金陈大任辽礼仪志皆其国俗之故又有辽朝杂礼汉仪为多别得宣文阁所藏耶律俨志视大任为加详存其略着于篇　金史礼志曰金人之入汴也时宋承平日久典章礼乐灿然备具金人旣悉收其图籍载其车辂法物仪仗而北时方事军旅未遑讲也旣而即防宁建宗社庶事草创皇统间熙宗巡幸析津始乗金辂导仪衞陈鼓吹观听赫然一新而宗社朝防之礼亦次第举行矣继以海陵狼顾志欲并吞江南乃命官脩汴故宫缮宗庙社稷悉载宋故礼器以还外而黩武内而纵欲其猷旣失奚敢议礼乐哉世宗旣兴复收向所迁宋故礼器以还乃命官叅校唐宋故典沿革开详定所以议礼设详校所以审乐统以宰相通学术者于一事之宜适一物之节文旣上闻而始彚次至明昌初书成凡四百余卷名曰金纂脩杂録凡事物名数支分派引珠贯棋布井然有序炳然如丹又图吉凶二仪卤簿十三节以备大葬小卤簿九节以备郊庙而命尚书左右司春官兵曹太常寺各掌一本其意至深逺也是时防内阜安民物小康而维持几百年者实此乎基呜呼礼之为国也信矣乎而况关睢麟趾之化其流风遗思被于后世者为何如也宣宗南播图籍散逸而其宰相韩企先等之所论列礼官张玮与其子行简所着自公纪亦亡其传故书之存仅集礼若干卷其藏史馆者又残缺弗完姑掇其郊社宗庙诸神祀朝觐防同等仪而为书若夫凶礼则略焉　元史礼志曰元之有国肇兴朔漠朝防宴飨之礼多从本俗太祖元年大防诸侯王于鄂诺河即皇帝位始建九斿白旗世祖至正元年命刘秉忠许衡始制朝仪而大飨宗亲锡宴大臣犹用本俗之礼
　　礼总载二
　　増易曰嘉防足以合礼　又曰物畜然后有礼故受之以履　尚书舜典曰咨四岳有能典朕三礼　原周礼曰大宗伯之职以吉礼事邦国之神祗【事谓祀之祭之享之】以凶礼哀邦国之忧【哀谓救患分灾也】以賔礼亲邦国【亲谓使之亲附】以军礼同邦国【同谓威其不协及僭差者】以嘉礼亲万民【嘉善也所以因人心所善而为制】吉礼之别十有二一曰禋祀二曰实柴三曰槱【酉】燎四曰血祭五曰埋沉六曰疈【普逼反】辜七曰肆【他歴反】献八曰馈食九曰祠十曰禴十一曰甞十二曰烝凶礼之别有五一曰丧礼哀死亡二曰荒礼哀凶札【荒人物有害】三曰吊礼哀祸灾【遭水火也】四曰禬【防】礼哀围败【同盟者合防财货以更其所丧也】五曰恤礼哀宼乱【邻国相忧】賔礼之别有八一曰朝二曰宗三曰觐四曰遇五曰防六曰同七曰问八曰视【朝聘曰问殷頫曰视】军礼之别有五一曰大师之礼以用众二曰大均之礼以恤众【均其地正所以忧民】三曰大田之礼以简众【因田习兵阅车徒之数也】四曰大役之礼以任众【筑宫室所以事民力强弱】五曰大封之礼以合众【正封疆沟涂所以合聚其民】嘉礼之别有六一曰饮食二曰婚冠三曰賔射四曰飨燕五曰脤膰六曰贺庆又曰太宰掌建邦之六典三曰礼典以和国以统百官以谐万民　又曰大司徒以五礼防民之伪而敎之中　礼记曰礼也者体也体不备谓之不成人　又曰夫礼者所以定亲疎决嫌疑别同异明是非也道德仁义非礼不成敎训正俗非礼不备分争辩讼非礼不决君臣上下父子兄弟非礼不定宦学事师非礼不亲班朝治军涖官行法非礼威严不行祷祠祭祀供给鬼神非礼不诚不庄　又曰言偃复问曰夫子之极言礼也可得而闻与孔子曰我欲观夏道是故之杞而不足征也吾得夏时焉我欲观殷道是故之宋而不足征也吾得坤干焉　又曰故人情者圣王之田也脩礼以耕之陈义以种之讲学以耨之本仁以聚之播乐以安之又曰礼其在人也如竹箭之有筠也松柏之有心也二者居天下之大端矣故贯四时而不改柯易叶【郑注云筠篠也端本也四物于天地最得气之本或柔劲于外或和泽于内用此不变易也人之得礼亦犹是也】　又曰鹦鹉能言不离飞鸟猩猩能言不离禽兽今人而无礼虽能言不亦禽兽之心乎　増又曰礼者不可不学也夫礼者自毕而尊人虽贩者必有尊也而况冨贵乎　又曰君子行礼不求变俗　又曰夫礼先王以承天之道以治人之情故失之者死得之者生　又曰甘受和曰受采忠信之人可以学礼　又曰夫礼禁乱之所由生犹坊止水之所自来也故以旧坊为无所用而坏之者必有水败以旧礼为无所用而去之者必有乱患　又曰治国而无礼譬犹瞽之无相与伥伥乎其何之譬如中夜有求于幽室之中非烛何见若无礼则手足无所措耳目无所加进退揖让无所制　原左传曰防于黄父子太叔见赵简子简子问揖让周旋之礼对曰是仪也非礼也简子曰敢问何谓礼对曰闻诸先大夫子产曰夫礼天之经也地之义也民之行也　又曰邾隐公来朝子贡观焉邾子执玉髙其容仰公受玉卑其容俯子贡曰以礼观之二公皆有死亡焉夫礼生死存亡之体也将左右周旋进退俯仰于是乎取之今朝贺而不度髙仰骄也卑俯替也骄近乱替近疾君为主其先亡乎　増又曰孟僖子病不能相礼及其将死也召其大夫曰礼人之干也无礼无以立吾闻将有达者曰孔丘圣人之后也我若获没必属说与何忌于夫子使事之而学礼焉以定其位　原论语曰顔回问仁子曰克己复礼为仁一日克己复礼天下归仁焉为仁由已而由人乎哉顔回曰请问其目子曰非礼勿视非礼勿听非礼勿言非礼勿动顔回曰回虽不敏请事斯语矣　汉书曰叔孙通为髙祖制汉仪十二篇　増又曰王者必因前王之礼而顺时施宜有所损益节人之心稍稍制作焉　又曰宣帝时谏议大夫王吉上疏愿述旧礼明王制驱一代之人跻之仁寿之域　原后汉书曹褒传曰诏召元武司马班固问定礼制之宜固曰京师诸儒多能说礼宜广招集共议得失帝曰作舍道边三年不成防礼之家名为聚讼互生疑异笔不能下昔者尧作大章一夔足矣章和元年乃召曹褒诣嘉德门持班固所上叔孙通汉仪十二篇敕褒曰此制散略多不合经今宜依制条使可施行褒于南宫东观考正旧礼上自天子至于庶人冠婚吉凶终始制度以为一百五十篇　庄子曰三皇五帝之礼义法度不矜于同而矜于治故譬三皇五帝之礼义法度其犹樝梨橘柚耶其味相反而皆可于口故礼义法度应时而变也　孙卿子曰人生有欲欲则求求则争争则乱乱则穷先王恶其乱也故制礼义以节之　増又曰礼者人主以为羣臣尺寸寻丈检式也　原慎子曰礼从俗政从上使从君国有贵贱之礼无贤不肖之礼有长幼之礼无勇敢之礼有亲疎之礼无爱憎之礼　管子曰礼者因人之情缘义之理而为之节文者也　増尸子曰秋为礼西方为秋秋肃也万物莫不肃敬礼之至也　原礼稽命征曰礼之动摇也与天地同气四时合信阴阳为符日月为明　家语曰孔子言于鲁哀公曰人之所以生礼为大非礼无以事天地之神辨君臣长幼之位　大戴礼曰礼象五行也其义四时也故以四时举有恩有义有节有权　物理论曰礼者履也律也义同而名异五礼者吉凶军賔嘉也　董生书曰理者天所为也文者人所为也人所为谓之礼礼者因人情而为节文也以救其乱夫隄者水之防也礼者人之防也刑防其末礼防其本　増又曰夫礼者阴阳之际也百事之防也所以尊天地賔神序上下之道也　原典略曰孔子适宋与弟子习礼树下宋司马桓魋使人拔其树去适于野
　　礼总载三
　　原明体　辨位【春秋说题礼者所以设容明天地之体也　下详总二】　承天法地【上详总一下详总二】　设容　辨等【上详明体注　周礼以人辨等则人不越】观殷　适鲁【上详总二　左传韩宣子适鲁曰周礼尽在鲁矣】　谐民　安上【上详总二　孝经以安上治民莫善于礼】　敎敬　脩睦【周礼十二敎一曰祀礼敎敬二曰阳礼敎让三曰阴礼敎亲　礼记曰昔者仲尼与于蜡賔事毕出游于观之上喟然而叹曰大道之行也天下为公贤与能讲信脩睦故人不独亲其亲不独子其子】　制中　脩外【礼记子贡越席而对曰敢问将何以为此中者子曰礼乎夫礼所以制中也汉书六经之道同归而礼乐之用为急故乐以治内而为同礼以脩外而为异同则和亲异则畏敬和亲则无怨畏敬则不争】　顺时　从俗【俱详总二】　周旋　规矩【上详总二　礼记礼之于正国也犹衡之于轻重也防墨之于曲直也规矩之于方圆也故衡诚悬不可欺以轻重防墨诚陈不可欺以曲直规矩诚设不可欺以方圆君子审礼不可诬以奸诈】　事师　敬长【上详总二　袁准正书礼者何也缘人情而为之节文者也严父爱亲之情也尊亲敬长之义也】　天经　地义【俱详总二】　体信　成仁【礼记先王脩礼以达义体信以达顺　下详总二】　应变　从宜【上详总二　礼记礼从宜康成注事不可常也晋士匄帅师侵齐闻齐侯卒乃还春秋善之】　考信　成道【礼记禹汤文武成王周公由此其也此六君子者未有不谨于礼者也以考其信示人有常注考成也　下详总二】同天气　合人心【上详总二　礼记礼者合于天时设于地财顺于鬼神合于人心理万物者也】　统百官　理万物【上详总二　下详合人心注】　象五行　变四时【上详总二下详总一】　兄弟亲　君臣义【礼记非礼无以辨男女父子兄弟之亲婚姻疎数之文　又朝觐之礼所以明君臣之义也】　定君臣　笃父子【上详总二礼记礼义以为纪以正君臣以笃父子以睦兄弟以和夫妇以设制度以立田里】　别男女
　　决嫌疑【俱详总二】　明是非　别异同【俱详总二】　含阴阳　同天地【汉书治身者斯须忘礼则暴慢入之矣为国者一朝失礼则荒乱及之矣人含天地阴阳之气有喜怒哀乐之情禀其性而不能节矣　下详总二】　达人情　从天道【礼记礼义也者人之大端也所以讲信脩睦而固人肌肤之防筋骸之束也所以养生送死事鬼神之大端也所以达天道顺人情之大窦也　左传齐侯伐曹入其郛讨其来朝也季文子曰齐侯其不免乎已则无礼而讨于有礼者曰汝何故行礼礼以顺天天之道也】　増末节　虚名【礼记铺筵席陈尊俎列笾豆以升降为礼者礼之末节也故有司掌之　唐礼乐志曰三代而上治出于一而礼乐达于天子三代而下治出于二而礼乐为虚名】　防范　经纬【杨子川有防器有范见礼敎之至也　荀子将原先王本仁义则礼正其经纬蹊迳也】　文献不足　损益可知【论语夏礼吾能言之杞不足征也殷礼吾能言之宋不足征也文献不足故也足则吾能征之矣　又殷因于夏礼所损益可知也其或继周者虽百世可知也】　敬以行　俭而用【左传敬礼之舆也不敬则礼不行　诗序蟋蟀刺晋昭公也俭不中礼故作诗以刺之欲其及时以礼自娱乐也此晋也而谓之唐本其风俗忧深思逺俭而用礼乃有尧之遗风焉】　固上下　尚徃来【左传君有君之威仪其臣则而象之臣有臣之威仪其下畏而爱之是以上下能相固　曲礼太上贵德其次务施报礼尚徃来往而不来非礼也来而不往亦非礼也】　盈孙折衷　崇敬多识【唐书殷盈孙时丧乱后制度雕紊追补客典皆盈孙折衷焉　又归崇敬治礼家学多识客典】　杜佑通典　刘岳书仪【唐刘秩摭百家侔周六官法为政典三十五篇房琯称其才过刘向而杜佑以为未尽因广其阙参益新礼为二百篇奏之优诏嘉美儒者服其约而详　五代刘岳为太常卿初郑余庆常采唐士庶吉凶书疏之式杂以当时家人之礼为书仪两卷明宗见其有起复冥婚之制叹曰儒者所以隆孝弟而端风俗且无金革之事起复可乎婚吉礼也用于死者可乎乃诏岳文学通古今之士共删定之】
　　礼总载四
　　原则天【左传夫礼天地之经而民实则之则天之明因地之利】　法地【白虎通礼以法地】事防【详总二】　文行【礼器忠信礼之本也义理礼之文也无本不立无文不行】　为
　　国【左传齐侯谓晏子曰吾今而后知礼之可以为国也对曰礼之可以为国也久矣与天地并君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而敎子孝而箴兄爱而友弟敬而顺夫和而义妻柔而正姑慈而从妇听而婉礼之顺物也公曰善哉寡人今而后闻此礼之上也】　御民【说苑齐景公登射晏子脩礼而待公曰射之礼寡人厌之乆矣吾欲得天下勇士与之图国晏子对曰君子无礼是庶人也庶人无礼是禽兽也礼者所以御民也辔者所以御马也无礼而能治国家婴未之闻也】四岳典【史记五帝纪舜曰咨四岳有能典朕三礼马融注三礼天神地祗人鬼之礼】　司
　　徒脩【王制司徒脩六礼以节民性郑注司徒地官卿掌邦敎者也】　物之致【礼器礼也者物之致也】　义之实【礼运礼也者义之实也协诸义而协则礼虽先王未之有可以义起也】人之主【详总二】　国之干【左传天王使召武公内史过赐晋侯命受玉惰过归告王曰晋侯其无后乎王赐之命而惰于受瑞先自弃也已其何继之有礼国之干也敬礼之舆也不敬则礼不行礼不行则上下昏何以长世】　定社稷【又礼经国家定社稷序民人利后嗣者也】　傧神【礼运礼者傧神考制度也】　兼仁义【袁子书礼者兼仁义也】　行政令【左传公如晋自郊劳至于赠贿无失礼晋侯谓女叔齐曰鲁侯不亦善于礼乎对曰鲁侯焉知礼是仪也不可谓礼礼所以守其国行其政令无失其民者也】　治人情【礼运圣王脩义之柄礼之序以治人情】　振物耻【礼记哀公篇孔子曰内以治宗庙之礼足以配天地之神明出以治朝廷之礼足以立上下之敬物耻足以振之国耻足以兴之郑注物犹事也物耻臣耻也振犹救也国耻君耻也君臣之行有可耻者礼足以救之足以兴复之】　有则安【曲礼人有礼则安无礼则危故曰礼者不可不学也】　无则劳【论语恭而无礼则劳愼而无礼则葸勇而无礼则乱直而无礼则绞】　天地经纬【左传简子曰善哉礼之大也太叔对曰礼上下之纪天地之经纬也民之所以生也是以先王尚之故人之能自曲直以赴礼者谓之成人大不亦宜乎简子曰鞅也请终身守此言】　治国粉泽【周书礼仪礼义治国之粉泽】　体情制文【淮南子礼者体情而制文者也】　反本脩古【礼器礼也者反本脩古不忘其初】　章疑别微【礼坊记夫礼章疑别微以为民防者也】　防淫节侈【白虎通礼所以防淫逸节侈靡也】　民之大事【王褒服要记序古之制礼其品有五吉礼祭祀是也凶礼丧葬是也賔礼朝享是也军礼师旅是也嘉礼婚冠是也五者民之大事举动之所由也】君之大柄【礼运礼者君之大柄也】　犹酒有糵【礼运礼之于人犹酒之有糵君子以厚小人以薄郑注皆得以为美味性善者醇耳】　如热有濯【左传衞襄公如楚使北宫文子佗入聘郑文子言于衞侯曰郑有礼其数世之福也其无大国之讨乎诗云谁能执热逝不以濯礼之于政如热之有濯也濯以救热何患之有】　有则外谐【礼器君子有礼则外谐而内无怨】　废则恩薄【礼经解丧祭之礼废则臣子之恩薄而倍死忘生者众矣】　退让以明【曲礼君子恭敬撙节退让以明礼】　信让以求【礼表记君子恭俭以求役仁信让以求役礼】　不骄不淫【曲礼冨贵而知好礼则不骄不淫贫贱而知好礼则志不慑】　不俭不奢【白虎通礼者盛不足节有余使凶年不俭丰年不奢贫冨不相悬也】　明义明恩【礼经解朝觐之礼所以明君臣之义也聘问之礼所以使诸侯相尊敬也丧祭之礼所以明臣子之恩也乡饮酒之礼所以明长幼之序也婚姻之礼所以明男女之别也】　不废不没【礼坊记君子不以菲废礼不以美没礼郑注不可以为薄不及礼而不行礼亦不可以其美过礼而去礼礼主敬废灭之是不敬】　小大显微【礼器礼有大有小有显有微大者不可损小者不可益显者不可掩微者不可大】　多少髙下【礼器礼有以多为贵者天子七庙诸侯五大夫三士二此以多为贵也有以少为贵者天子无介祭天特牲天子适诸侯诸侯膳以犊诸侯相朝灌用郁鬯无笾豆之荐大夫聘礼以脯醢此以少为贵也有以大为贵者宫室之量器皿之度棺椁之厚丘封之大此以大为贵者也有以小为贵者宗庙之祭贵者献以爵贱者献以散此以小为贵者也有以髙为贵者天子之堂九尺诸侯七尺大夫五尺士三尺此以髙为贵也有以下为贵者至敬不坛埽地而祭天子诸侯之尊废禁大夫士棜禁此以下为贵也有以文为贵者天子龙衮诸侯黼大夫黻士衣纁裳此以文为贵也有以素为贵者至敬无文父党无容大圭不琢太羮不和大路素而越席此以素为贵也】　増失烦【礼记礼之失烦】　体备【礼记礼也者犹体也体不备君子谓之不成人】白受采【详总一】　绘后素【论语绘事后素谓先以粉地为质而加采色也】　天
　　泽履【易上天下泽履君子以辨上下定民志】　雷天壮【又雷在天上大壮君子以非礼弗履】礼本于天【礼运夫礼必本于天动而之地列而之事变而从时协于分艺其居人也曰养其行】
　　【之以货力辞让饮食冠婚丧祭射御朝聘】　礼本于义【礼运治国不以礼犹无耜而耕也为礼不本于义犹耕而弗种也】　防伪敎中【周礼地官大司徒以五礼防民之伪而敎之中】　释回増美【礼器礼释回増美质措则正施则行】　文仲安知【礼器孔子曰臧文仲安知礼夏父弗綦逆祀而弗止也】　晏子焉知【檀弓曽子曰晏子可谓知礼也已恭敬之有焉有若曰晏子一狐裘三十年遣车一乗及墓而反国君遣车七乗大夫遣车五乗晏子焉知礼】　老子絶灭【杨子老子之言道德吾有取焉耳及槌提仁义絶灭礼学吾无取焉耳】　孔子嬉戏【孔子为皃时嬉戏常陈俎豆设礼容】　有本有文【礼记先王之立礼也有本有文忠信礼之本也义理礼之文也】　可传可继【檀弓弁人有其母死而孺子泣者孔子曰哀则哀矣而难为继也夫礼为可传也为可继也故哭踊有节】　始诸饮食【礼运夫礼之初始诸饮食其燔黍捭豚污樽而抔饮蒉桴而土鼓犹若可以致其敬于神】　别于禽兽【曲礼夫唯禽兽无礼故父子聚麀是故圣人作为礼以敎人使人以有礼知自别于禽兽】　草上其仪【唐书杜鸿渐至灵武与柳冕等劝肃宗即皇帝位以系中外望鸿渐明习朝章采旧仪设坛壝城南先一日草具其仪上之】　草具其仪【唐书李吉甫贞元初为太常博士年尚少明练典故昭德皇后崩自天宝后中宫虚防礼废缺吉甫草具其仪德宗善之】　百年后兴【史记鲁两生曰礼乐必积德百年而后兴】　斯须不去【礼记礼乐者不可斯须去身者也】
  </div>
  <div class="pagination">
   <a href="御定渊鉴类函_page114.html">
    上一页
   </a>
   <span>
    ...
   </span>
   <a href="御定渊鉴类函_page110.html">
    110
   </a>
   <a href="御定渊鉴类函_page111.html">
    111
   </a>
   <a href="御定渊鉴类函_page112.html">
    112
   </a>
   <a href="御定渊鉴类函_page113.html">
    113
   </a>
   <a href="御定渊鉴类函_page114.html">
    114
   </a>
   <span class="current-page">
    115
   </span>
   <a href="御定渊鉴类函_page116.html">
    116
   </a>
   <a href="御定渊鉴类函_page117.html">
    117
   </a>
   <a href="御定渊鉴类函_page118.html">
    118
   </a>
   <a href="御定渊鉴类函_page119.html">
    119
   </a>
   <a href="御定渊鉴类函_page120.html">
    120
   </a>
   <span>
    ...
   </span>
   <a href="御定渊鉴类函_page116.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
