<!DOCTYPE html>
<html>
 <head>
  <meta charset="utf-8"/>
  <title>
   北堂书钞 - 第 32 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北堂书钞 - 第 32 页/共 42 页
  </h1>
  <div class="content">
   隋秘书郎虞世南撰 
　　南海孔广陶校注 
　　玺十三　　　　　　　　印十四 
　　绶十五 

　　○玺十三 

　　王者之印 【说文云玺王者之印也○今案说文土部作壐】 传国守器 【晋中兴书云戴施得玺阴怀还南王彪之主议未详传国玺造创之始然厯代以来及太始之初揖逊禅位以兹相授故是传国之守器也今论非所以始得之宜庆贺也○今案俞本无主字无今论六字余同陈本删南还以上今论以下又续汉书舆服志下引晋阳秋有戴施献传国玺事可作旁证】 揖逊相授 【同上】 世世相受 【汉书曰高祖入咸阳得秦玺及即天子之位因御服其玺世世相授号曰汉传国玺○王石华校以其玺下衍及即句删之今案汉书九十八元后传入上有汉字目授作传受王氏读书杂志引此未改本以证今汉书入上汉字为衍文原钞世改世唐人传钞避太宗讳也】 在君则表信神祗在臣则受职君上 【玉玺谱云玺印信君则封册畿服表信神祗在臣则受职君上显用下民○今案原钞标目信误则据小注订正陈俞本同】 受命于天既寿且康 【应劭汉官仪云天子有传国玺文曰受命于天既寿且康不以封也○今案御览仪式部引汉官仪同陈俞本亦同】 受命于天既寿永昌 【吴书云孙文台北讨董卓顿军城南官署有井每旦有五色气从井中出及使人浚井得汉传国玉玺其文曰受命于天既寿永昌方圆四寸上纽交盘五龙又玉玺谱曰文台从桂阳入洛军于城南见井中旦旦有五色光乃浚得玺董卓乱掌玺者投于井中故得之也○今案范汉书七十五袁术传注引吴书文台作坚无及字无方圆以下余同又御览六百八十二引玉玺谱文台作孙坚无五色字浚作探余同陈俞本改引汉末传畧同原钞坚改文台永兴避隋讳文台孙坚字也】 昊天之命皇帝寿昌 【晋阳秋云永和八年冉，闵大将军蒋干欲归降戴弛入劝谓之曰可与我传国玺也属天子必书相□干将出玺付弛令献之玺光照洞彻上蟠螭文隐起文曰昊天之命皇帝昌秦伯玺也石虎刻其旁曰天命石氏○王石华校旻改昊是也旁勒冉闵字非也今案续汉书舆服志下注引晋阳秋无水和四字弛作施欲归至献之三十三字作以传国玺付河南太字戴施施献之百僚皆贺三句文作书无石虎以下余同陈俞本中间照改前后与本钞同陈本更闵误合】 长寿万年 【晋纪曰建武元年江寍民虞迪垦地得白玉观□玺一钮以献文曰长寿万年○今案御览六百八十二引邓粲晋记无建武四字无麒字钮误钿陈俞本脱一钮二字余同】 永融克昌 【赵书刘曜于龙门河水中得一玉玺文曰永融克昌曜以为天赐剑玺斋九日而受之○今案御览六百八十二引赵书无永融二字赐剑作锡神无九日二字陈俞本改标目作克寿永昌赐作锡无之字余同】 置天子坐 【周书云汤放桀取天子之玺置之天子之坐左退而再拜曰天位有道者可以处之○今案唐六典引周书桀下有大会诸侯四字无左退三句陈逢衡校云此乃汤祝解中脱又陈俞本取作服脱左退而三字余同】 常在外殿 【玉玺谱云晋元帝东渡厯数帝常无玉玺皆云司马家是白板天子近代传玺常在外殿○今案御览六百十二引玉玺谱无常字皆上有此人二字无近代二句俞本添北人二字余同陈本删皆云以下】 方圆四寸 【巳上受命于天吴书注】 博袤三寸 【春秋运斗枢云黄龙五采负图而出置舜前白玉检黄金绳芝为泥封两端章曰天皇帝玉玺五字博袤三寸○王石华校为泥改作泥为误今案御览八十一引运斗枢玉玺作符博作广此永兴改避隋讳俞本无置字呢在两字上章作有文皇帝作王有余同陈本删改少异】 玉出蓝田李斯所书 【玉玺谱云始皇初定天下革号称皇帝所刻其玉出蓝田山是丞相李斯所书其文曰受命于天既寿永昌○今案说郛本玉玺谱始皇所刻十三字作传国玺是秦始皇所刻二句寿亦作受余同又御览六百八十二引仍作寿余与说郛同陈本革号句作号称始皇帝所刻之玺无山是二字余同】 鸟文 【同上茅?衣博四寸牒四分鸟文也○今案此上引春秋运斗枢作三寸陈俞本亦作四寸下句作鱼鸟为文】 龟文 【玉玺谱郄恢表云慕容永称藩奉玺方六寸玖厚一寸七分上鱕螭为鼻合高四寸六分四边龟文下有八字其文曰受命于天皇帝寿昌鸟篆隐起巧丽惊绝若慕容所制则题名迹非古称盖雕镌之巧非也代所作原其所由来未尝厥始也○今案御览六百八十二引玉玺谱无玖字无一寸字若作是无则题三句无来字余同俞本郄误都亦无玖字厚一作厚三脱四边句脱则题句余亦同陈本更简原钞巧误功据本篇下引改】 螭虎玺文 【汉旧仪云皇帝六玺皆白玉螭虎纽文曰皇帝行玺皇帝之玺皇帝信玺天子行玺天子之玺天子信玺○今案聚珍本平津本辑汉旧仪同陈俞本纽改鼻余同】 螭虎纽 【蔡邕独断云玺印也天子玺白玉螭虎纽○今案严辑本独断白作以陈俞本已改】 仰方则方仰圆则圆 【吕氏春秋云民之于上若玺之于涂○今案近本吕春秋离俗训涂下接标目二句作抑之以方则方抑之以圜则圜又本钞二十七论政篇引若玺句作如玺抑涂俞本仰作印余同近本陈本标目仰作抑小注作印】 王玉押主铜镂 【后汉书礼仪志云王印玺玉押银镶大贵人长公主铜镂○今案范后汉书十六礼仪志下王下尚有列侯始封贵人公主薨皆令赠十二字镂作缕】 雕镌之巧 【已见前龟文注】 巧丽惊绝 【同上○今妹亦详龟文注】 晖景烛耀 【蜀志云王休献玉玺玺潜汉水伏于渊泉晖景烛耀灵光彻天夫汉者高祖本号大王袭先帝轨迹亦兴于汉中今天子玉玺神光先见玺出襄阳汉水之末明大王承其下流受大王以天子位○今案见蜀志卷一先主传本号作本所起定天下之国号也俞本更详陈本甚畧而又别引霍光上书】 光照洞彻 【见前昊天之命注○今案前引作照此引作昭已据订】 井有五色 【见前受命于天既寿永昌注】 黄雾四塞 【燕书云元玺六年蒋干遣刘猗赍传国玺诣晋求救倚负玺私行数里天黄雾四塞迷荒不得进乃还易取行玺始得去○今案○○○钦定图书集成干象典卷七十五引燕书无元玺六年蒋干六字无天字余同俞本天作忽荒作进取字移进字下余同陈本赍传误费博负玺下有欲亡匿三字天亦作忽荒作路乃下有复故道三字无易取四字】 银玺 【汉旧仪云秦以前民皆以金玉银铜犀象为方寸玺各服所好自秦以来天子独称玺又以玉○今案平津本旧仪卷上金下无玉字自秦作汉末有羣臣莫敢用也句夹注云金下本有玉字从书钞御览仪饰部引删汉以十七字从御览引补时孙氏尚据陈本未得此旧钞也俞本亦无上玉字以玉下有为之两字】 金玺 【魏志云天子改授太祖金玺○今案见魏志卷一武纪】 跪上玺符 【文帝纪云代王至太尉周勃乃跪上天子玺符○今案见史记文帝纪原钞跪误路已据订陈俞本亦然】 拜授玺绶 【晋中兴书云海西公废司马桓温具乘舆法驾奉迎简文于朝堂拜授玺绶○今案御览九十九引中兴书脱绶字陈俞本畧增引】 盆子宜阳奉还 【玉玺谱云建武三年刘盆子败于宜阳奉还玺于光武○王石华校补盘子三字败字未补今案说郛本玉玺谱阳作都末作玺还光武陈俞本与本钞同】 徐璆许都上之 【汉书云袁术死军破徐璆得其盗玺及还许都上之○今案范后汉书七十八徐璆传盗下有国字余同陈俞本并脱盗字又之下添魏字蛇足矣原钞书误言已更正】 太后投地 【汉书云王莽即位使王舜求玺太后出玺授于地○今案汉书九十八元后传于作之余同陈俞本又于下添之】 皇后抵轩 【续汉书同传皇后讳节魏受禅遣吏求玺绶后怒以玺绶抵轩下○今案姚辑汪辑本续汉书吏作使余同亦见范后汉卷十下曹皇后纪亦然陈俞本照改使字】 霍光欲夺 【玉玺谱云霍光辅政殿中一夜相光即召符郎取玺不与光欲夺之郎按剑曰头可得玺不可得霍光善之○今案说郛本玉玺谱符郎作持节郎余同又汉书六十八霍光传作符玺郎余则大同小异】 义阳强争 【晋纪云义阳王威附赵王伦伦篡位使义阳王威夺玉玺上执威强争毁上指及乘舆反正诏诛威曰夺吾玺者正此人也玉玺谱云义阳王威就帝取玺帝不与威强夺之及伦败帝曰阿皮乃捩我指夺我玉玺皮威小字也○今案陈本祗引玉玺谱至夺之句余俱脱俞本作干宝晋纪与本钞同玉玺谱就作执余亦同】 绛侯绾玺 【史记曰太后以冒絮提文帝曰绛侯绾皇帝玺将兵于北军不以此时反今居小县顾欲反耶○王石华校习絜捷之改冒絮提文立改兵镇改顾邦改耶今案见史记绛侯周勃世家陈俞本同】 霍光解玺 【玉玺谱云霍光废昌邑王贺立宣帝光自手解贺玺扶令下殿○今案说郛本玉玺谱废上有后字解下有取字余同又俞本与原钞同】 王闳谓董贤久持 【汉书云哀帝临崩以玺绶付董贤曰旡无以与人王闳白元后请夺之谓贤曰宫车晏驾国嗣未立何事久持玺绶以速祸至耶○今案汉书六十三齐怀王闵传速作待陈俞本以玺绶作以玺管宫车作上皇余同】 曹彰问贾逵所在 【魏志曰太祖崩鄢陵侯曹彰问贾逵玺绶所在逵正色曰太子在邺国有储嗣先王玺绶非王所宜问也○案魏志十五贾逵传嗣作副非王作非君侯陈俞本照改原钞鄢误隐巳据魏志订正】 甄象掘地 【又云甄象掘地得玉玺方一寸九分其文曰天子羡思慈亲明帝为之改容○今案魏志卷工甄皇后传众作像余同俞本羡思四字作受兹亲用原钞容下又衍璧见六字由下条误窜入此已删之】 陈阳于淮得 【晋中兴书云义熙十二年左卫陈阳于府事前淮水中得玺一所方寸厚二寸王者不隐其过则璧见璧亦玺也○今案御览六百八十二引中兴书无一所七字末作玺亦璧也俞本一所七字作文曰二字余与本钞同】 韩强得元玺 【石勒别传云韩强在长城县西山岩石阙得玄玺一所方四寸厚二寸石虎以为县瑞○今案御览六百八十二引作石虎别传无两县字阙作闲无所字余同陈俞本与本钞同】 王莽带避火 【玉玺谱云王莽之败带玺绶避火于渐台○今案说郛本玉玺谱同陈俞本之败作败时余亦同】 袁绍举向肘 【又云袁绍有僭盗意乃拘孙文台妻逼求之照得玺举以向肘魏武词之曰我在不所也○今案说郛本玉玺谱孙文台作坚玺下有见魏二字词作恶无曰我六字陈俞本盗作号亦作坚魏武十字作绍败汉以禅魏魏以禅晋二句原钞改坚字详本卷上末二句必有舛伪】 陈仲得玉玺 【段龟龙凉州记云吕光时陈仲得玉玺博三寸长四寸直看无文字向日视之字在腹中有三十四字言光当王云○今案说郛本凉州记仲作冲博作广中作里无有三句二酉丛书张树辑段氏凉州记仲作冲直看五字作光泽无文余与本钞同其夹注谓据书钞御览后有张氏按语云后凉录陈冲作平仲作广作直看无文字陈俞本互有同异但脱末旬耳原钞三寸作三尺其误无疑今据诸本订正广改博详本卷上】 

　　○印十四 

　　执政所以持信 【说文云印执政所以持信○今案说文印部同】 所以为信 【东观记云马援复上书曰臣所假伏波将军印书伏字犬外向成皋令印皋字为白下羊丞印为四下羊尉印白下人人下羊即一县长吏印文不同恐天下不正者多符印所以为信也所宜齐同荐晓文字者事下司空正郡国印章奏可○王石华校睪改皋不改下函改丞补印皋字补不正字补所以为信也五字今案聚珍本东观记向作向晓下有古字余同姚辑本作人下牛余与聚珍同范后汉马援传注引东观记无复字向成作向城陈本即上脱羊字亦有古字余同俞本脱伏字脱犬外向字亦作牛字亦有古字余同】 非印不明非印不行 【李尤铭云赤绂在服非印不明棨传符书非印不行虎龟犊鼻尊卑有常○今案初学记二十一引李尤铭书作节虎龟作龟纽尊卑句作用尔作程陈本照初学记改俞本将此铭移入白帖亦照改然本篇下再引虎作虚尊卑句同】 封物为验封物相因 【释名曰印信也所以封物为信验也亦言因也封物相因付也○今案见明本释名释书契篇陈本为信验作以为验余同原钞脱亦言四字据补】 为光为饰 【胡伯始印衣铭云明明上皇旌以服命纡朱怀金为光为饰迈种其泽抚寍四国宣慈惠和柔嘉为则克厌帝心膺兹多福登位厯寿子孙千亿其年□□○今案原钞脱印字柔字兹字位字多误名据初学记二十六引胡广印衣铭补惟厌帝作常厥俞本又改入白帖矣陈本与初学记同诸本皆删其年二字疑此下必有脱文】 是铭是刻 【傅元印铭云惟昔先王配天垂则乃设印章作信万国取象晷度是铭是刻文明慎密直方其德○今案百三家本傅玄集惟作往余同盖本于初学记二十六所引陈俞本亦然俞本又改入白帖】 上隆下平 【相印经云印有八角十二芒凡印欲得周正上隆下平光明洁清如此皆吉○今案御览六百八十三引相印经无凡字隆作稳余同陈俞本吉作着余亦同】 出则有章 【魏志曰平原太守刘邠取印囊及山鸡尾着器中使筮管辂筮之曰内方外员五色成文含宝守信出则有章此印囊也高岳岩岩有鸟朱身羽翼元黄鸣不失晨此山鸡毛也○王石华校补筮之字守字囊也字今案魏志二十九管辂传尾作毛本钞百三十六囊篇引亦作尾本钞无上筮字曰上有辂字余同俞本删及山四字删高岳以下本钞又宝误寔脱山字毛字今据魏志订】 以官为名 【魏武设官令云魏诸官印各以官为名印如汉法断千名者章○今案陈俞本同】 尊卑有常 【李尤又云虚龟犊鼻○今案详本篇上非印不明条下】 作信万国 【已见上是铭是刻注中○今案详本篇上】 镇抚方外 【汉书云严助曰陛下以方寸之印尺二之组不劳一卒不顿一戟○今案汉书六十四严助传尺作丈陈本改】 龟者蛰藏 【应劭官仪云印者因也龟者阴物抱甲负文随时蛰藏以示臣道功成而退也○王石华校照陈俞本初改也恐非今案户仪式部引汉官仪亦作阴物余同】 虎者威猛 【又云所以虎世者阳类虎者兽之长取其威猛以系服羣下也○今案本钞纽误剑考平津辑本汉官仪作经御览引汉官仪误细亦纽之讹巳照订陈俞本脱阳类二字陈亦误剑俞不误】 虎纽 【同上】 龟纽 【又曰列侯黄金印?纽文曰印丞相大将军金印龟纽文曰章○今案聚珍本汉官仪补遗谓百官公卿表注引云银印龟纽其文曰章与本钞不同平津本辑汉官仪无此唯见汉旧仪补遗考初学记二十六引卫宏汉旧仪无大字军下有黄字以下三条皆是旧仪文无疑本钞又曰二字有误陈本纽误剑余同】 橐駞纽 【又曰诸侯王印黄金橐駞纽文曰玺○今案初学记二十六引汉旧仪同白帖十三引王误正亦见平津本旧仪补亦陈本将印字改移駞下又纽误剑】 扣印 【又曰千石至三百石铜印○今案初学记二十六引汉旧仪作千石六百石四百石铜印陈本亦作至三百石】 相法出陈长文以法语程申伯 【相印书曰相印法本出陈长文长文曰本出汉世又印工养以法语程申伯也○王石华校违改韦御古改术占千改十今案御览六百八十三引相印书利以作私以无中字余同陈本杨上有印工二字出误世又印二句作有相印相笏经六字余同原钞又脱杨利从仲将五字宗误东脱得法二字工误上再据御览订正】 大印磊落骈组流离 【蔡柏喈释诲曰或画一策而绾万金或谈崇朝而锡瑀珪连衡者大印磊落合从者骈组流离○今案严辑蔡集释诲据范书本传及类聚二十五引瑀作瑞大作六余同陈本祇注书名俞本万上添一口锡作执又脱瑀字脱合从四字尚成句法耶】 持印 【赵尧传曰御史大夫周昌为赵相既行久又高祖持印曰谁可以为御史大夫者孰视尧曰无以易尧遂拜赵尧为御史大夫○今案见史记张丞相附赵尧传陈俞本谁上有弄之二字余同】 销印 【史记曰汉祖与郦食其谋挠楚权食其劝立六国后汉王曰善趣刻印张良曰谁为陛下画此计者陛下事去矣汉王辍食吐哺骂曰竖孺几败乃公事命趣销印○今案此是节引留侯世家原钞于王辍以下误窜入周侯系印注曰已照史记更正陈本全段引至八行】 犀首佩五国 【又曰犀首姓公孙名衍张仪卒后有犀首入相秦尝佩五国相印为勑长○今案史记张仪列传】 袁绍向肘 【袁绍将一玉印于太祖坐中举向其肘太祖由是笑而恶之事见魏志○今案魏志卷一魏帝纪同御览六百八十三引魏志及俞本亦同陈本改引玉玺谱因此上玺篇袁绍举向肘一条故也然事同而文微异本条末有事见魏志四字是元以前校语】 周侯系印 【邹子云将军王敦起事丞相导率诸兄弟诣阙请罪值周侯将入见诸王甚有忧色丞相呼周侯曰以百口□卿周侯直过不应既入苦相申救既许周大悦饮酒及出诸王犹在门周曰杀诸贼奴当取一金印如斗大系肘○今案御览六百八十三引郭子阙作门侯作顗许作释余同陈俞本改引今晋书原钞王敦以下又误窜入苏秦佩六国注内今已更正】 苏秦佩六国 【史记云苏秦曰使我有洛阳负郭田二顷岂能佩六国印○今案史记苏秦列传同】 成而被辱 【魏氏春秋云许允善相印出为镇北将军将拜以印不善使更刻之如此者二允曰印虽始成而已被辱使者果怀之而坠于厕○今案魏志卷九夏侯尚附许允传注引魏氏春秋无将军二字使者作问送印者白帖十三引许允句在将军下亦作问送印者陈俞本有将军二字余照改】 铸而左顾 【晋中兴书曰孔愉放龟左顾后以功封亭侯及铸印而龟左顾更铸犹然印工以闻愉悟乃取佩焉○今案御览卷二百引中兴书封下有余不二字考初学记二十五引及陈俞本皆作余亭侯无不字白帖十三引并删余亭二字】 夏侯得一匮 【汉书夏侯婴从捕虏六十八人降卒八百五十人得印一匮○今案汉书四十一夏侯婴传同】 段颎得一枚 【东观记云段颎上书曰又掠得羗侯君长金印四十三铜印三十一锡印一枚及长史司马涉头长燕鸟校棚塞尉印五枚紫绶三十八黄绶二枚皆簿入也○今案聚珍辑本东观记二十一段颎传书作言无曰又二字余同姚辑本脱涉头九字陈俞本脱及长史十四字尉印四字移在二枚下陈又删皆簿句】 自防之法 【周书曰师有六都印皆是师自防之法○今案逸周书王谟本及朱右曾校释本并辑逸文一卷皆脱此条陈俞本同原钞周下衍募字六都误六师已据删订】 以封所在 【抱朴子云右之入山者佩黄绅越章印共四寸者其字百二十以封泥着所之四方各百步则虎狼不敢近○今案平津馆辑本抱朴子内登涉篇绅作神共作其广余同又御览六百八十三引共作其阔余同俞本绅误神越作白余与御览同陈本作引抱朴内篇随手牵来祇封所住之四方数字外余同迥异】 泥户不可关 【列仙传云方回者尧时人至夏启末为宦土为人所劫闭之宫中从求道因化而得去更以方回印封其户时人言得回九泥涂门户终不可关者也○今案秘书二十一种本古今逸史本列仙传内方回传因作回封作掩关作开御览六百八十三引仍作因余与诸本同陈俞本时下有隐字至下七字作隐于五柞山中脱从求三字囚亦作回丸上有一字关亦作开余同】 治病无不差 【走子云五之七印所起死人以治百病无不差者用黄绢七尺酒七弁脯七片醮庆忽也○今案陈俞本删此条】 

　　○绶十五 

　　绶者有所承受 【见应劭汉官云○今案初学记二十六引汉官仪同】 转相结受谓之绶 【董巴与服志云战国解绶去佩留其丝缝以为章表秦乃以采组相连结于缝光明章表转相结受故谓之绶○今案初学记二十六引董巴志绶去佩作去绂佩两缝字皆作襚受作绶御览引脱相字章作彰受亦作绶事勒纪原引脱误更甚陈本丝作系缝作璲余照初学记改】 法天地人 【汉官云绶者有所承受也长一丈二尺法十二月阔三尺法天地人旧用赤苇示不忘古也秦汉易之为丝今绶如此○今案平津辑本汉官仪同祗据书钞一引陈俞本无绶者句末四字作至今以为常制】 法十二月 【同上】 仉以自修 【胡伯始进绶笥铭云伏以斯笥凡器为式受相君子承此绶绂帝命所族用褎令德佩以自修鞶以自勑○今案初学记二十六引胡广笥铭伏作休绶绂作印绂族作赉佩误备螜作所余同陈本亦作印作赉作所余亦同】 光明章表 【见上转相结绶注】 旧用赤苇 【见法天地人注】 易之以丝 【并上同】 黄赤缥绀 【董巴舆服志曰乘舆黄赤绶四采黄赤缥绀纯黄圭长二丈九尺五百首太皇太后皇太后皇后皆同○今案初学记二十六及御览六百八十二引董巴志四作五纯作湻余同陈本脱二字九尺下有九寸字脱太皇以下余与本钞同】 黄地白羽 【应劭汉官云乘舆绶黄地白羽青绛缘五采四百首也○今案初学记一十六引汉官仪地下有朋前缀下有长二丈三尺五字余同平津辑本汉官仪缘误缘陈本地下有冒字余同初学记】 绛地黄羽 【又云诸王绶四采绛地黄羽青黄缘二百六十首长二丈一尺侯绶三采绛地缥绀百二十首长一丈八尺○今案初学记二十六引汉官仪脱诸王绶三字地下有骨字黄下有赤字缘误缘二百句在长二丈句下侯下脱绶字三采二字移绀字下绛地作地绛一丈作二丈余同平津辑本汉官仪作白羽谓书钞作黄羽误陈本脱误更甚足见此旧钞之可贵也】 黄地赤采 【又云皇帝绶黄地赤采不佩玺以胜侍中绲负以从○今案陈俞本亦作汉官仪脱以胜句】 青地桃花 【又云二千石绶羽青地桃花缥三采百二十首长丈七尺黄绶黄丝一采八十首长丈七尺民织绶皆如式不如式没人官也○今案初学记二十六引汉官仪从绶羽二字起无三采六字七作八不引黄绶以下陈本亦脱黄绶以下余与本钞同】 乘舆四采五百首 【见上黄赤缥注○今案董巴舆服志】 九卿三采青圭 【又云九卿中二千石青绶三采青白红纯青圭一丈七尺一百二十首○今案初学记二十六引董巴舆服志纯作湻圭下有长字无雨一字余同陈本同亦作舆服志惟平津辑本汉官仪收入此条谓据书钞一引恐误】 将军二采紫圭 【又云公侯将军紫绶二采紫圭长有一丈七尺百八十首公主封君同○今案初学记二十六引董巴志采下有紫句湻三字余同平津馆辑汉官仪亦收入此条谓据书钞初学记通典礼类恐误】 五首成文 【又云凡先合单纺为一丝四丝为一扶五扶为一首五首成一文文采纯为一圭首多者精少者麤皆广尺六寸○王石华校照陈本丝作系今案初学记二十六引董巴志纯作湻精作丝细麤作丝夕?鹿余同而平津辑汉旧仪又将此条引入谓据书钞何数误也】 五采文绶 【西京杂记赵飞燕为皇后其女弟上遗五采文绶○王石华校反改女今案学津本西京杂记卷一采作色初学记二十六引亦作色陈本照改】 紫六寸绶 【董巴舆服志云自青绶以上缝皆三尺二寸与绶同采而首半之縌者古佩璲也佩绶相迎受故曰縌紫绶縌之间得施玉环○今案初学记二十六引董巴志璲作襚紫绶句作紫绶以上縌绶之间余同御览六百八十二引亦作襚陈本照初学记改紫上又衍縌字环下衍鐍字然诸本皆无标目句或是上下文耳陈本改题与受同采不如仍之】 艾绶 【东观记云冯鲂孙石袭母公主封获嘉侯为侍中稍迁卫尉能取悦当世为安帝所宠帝尝幸其府留饮十余日赐骏犀具剑佩刀紫艾绶玉玦各一○今案聚珍本东观汉记十三冯石传余作许骏作驳其夹注云石是鲂子又御览三百四十二引无鲂孙二字脱侯字骏亦作驳脱佩刀二字陈俞本亦作许骏作驳余同】 云飞绶 【汉武内传云西王母交带云飞大绶上元夫人佩凤文临华之绶○今案守山阁本汉武内传无交字云作灵佩作垂临作琳初学记二十六引内传亦作灵无大字余同陈本照初学记改】 天子玄组绶公侯朱组绶 【礼记云天子佩白玉而元组绶公侯佩山玄玉而朱组绶郑注云绶者所以贯佩玉相承受者也组者五色丝织成组文○今案礼记玉藻注无五色三字本钞百二十八引仍有此三字陈本删郑注】 大夫纯组绶世子綦组绶 【又云大夫佩水苍玉而纯组绶士佩琼玖而缊组绶世子佩瑜玉而綦组绶孔子佩象环五寸而綦组绶○王石华校将琼改瓀似宜存之以备一说今案礼记玉藻琼玖作瓀玟本钞百廿八佩篇又引作琼玟陈本照礼记改】 临华绶 【巳见上云飞绶注】 相国绿绶 【蔡邕杂章云相国金印绿绶位在公上所以殊异休烈羣贤莫得而齐也○今案御览六百八十二引杂章及严辑后汉文杂章据书钞引皆同】 贵人緺绶 【蔡邕独断云皇后赤绶玉玺贵人緺绶金印○今案严辑后汉文独断引作緺缴盖照陈俞本也】 光武赐仲都 【东观记云李忠字仲都发兵奉世祖封武固侯时无绶上自解所佩绶以赐仲都○今案聚珍本东观汉记卷十李忠传赐仲都作赐之姚辑本亦然陈俞本又作赐忠惟陈本字误子大谬】 明帝送王子 【又云沛王楚王来朝皆就国明帝告诸王傅相王诸子年五岁以上皆令带列侯印复送绶十九枚为诸王子在道欲急带之也○今案聚珍本东观记卷七沛献王传就上无皆字诸子作之子令作命印作绶余同陈本亦无皆字相王下无子字余同】 光武嫌绶不青 【博物志云光武嫌二千石绶不青而细朱浮议更用青羽○王石华校据陈本嫌改缣非也今案御览六百八十二引博物志及俞本皆作嫌】 朱浮奏绶多黄 【汉名臣奏云大司马朱浮曰车府丞玄黄绶诏乘舆绶五采何多黄也可更用赤丝为地○今案初学记二十六引汉名臣奏浮误游玄黄绶误横受多黄作黄多余同御览六百八十二引作车府丞宏受诏余同陈本删车府七字】 长安故工不能丙丁文 【博物志云太仆朱浮言诏书云百官皆带王莽时绶又不齐因前表长安故绶工李涉等六家所织绶不能丙丁文如组状募能图画绶丙丁制度赐缣五十疋○今案御览六百八十四引博物志表长安误作袁安工误二丙上有具字余同陈俞本亦误袁安脱工字有具字无如组三字募能以下作募能为绶作丙丁文者】 六安都尉能丙丁 【又云六安都尉留应募能为丙丁文谨处武库给食留应思念讽诵发狂三十日病愈今库给食留应思念讽诵发狂三十日病愈今文巳成请赐留五十疋○今案近本博物志脱御览六百八十四引留作晋应思作昼夜思发狂作狂痴文误又余同陈俞本无募字处下有应字无留应思念八字病愈以下七字作绶成二字余同】 朱绶 【魏文帝杂事云与于禁诏昔汉高祖解衣以衣韩信光武解绶以带李忠皆人主贵敬功劳之心也今别将军欲以竭勤劳朕尝以昔时所自佩朱绶与卿○今案吴淑事类赋注引此诏至功劳二字以下不同本钞于误丁据订陈俞本无与于四字贵作报无别字无欲以字竭下有尽字余同】 青绂 【曹植求通亲亲表云若得辞远游戴武弁解朱组佩青绂安宅京室乃臣丹情之至愿○今案文选同】 蓝绂 【魏武帝内诫令贵人位为贵人金印蓝绂女人贵位之极此也○今案陈俞本皆作公主贵人金印蓝绂八字本钞疑有舛误杂章以下应另为一条已更正】 紫绂 【又蔡邕杂章曰制诏蔡邕封陈留雍丘高阳乡侯臣邕退省金龟紫绂之饰非臣庸体之所当者○今案　后汉文蔡邕让高阳乡俟章绂作绶庸作容据本集引是也又据陈本书钞百三十一引汉末杂章何也陈俞本退省以下与本钞同以上异】 

　　北堂书钞卷第一百三十一 


　　●北堂书钞卷第一百三十二　　服饰部一 

　　隋秘书郎虞世南撰 
　　南海孔广陶校注 
　　幄一　　　　　　　　　幕二 
　　帟三　　　　　　　　　幌四 
　　帐五　　　　　　　　　帱六 
　　帷七　　　　　　　　　幔八 
　　帏九　　　　　　　　　帘十 
　　屏风十一　　　　　　　床襜十二 
　　步障十三　　　　　　　承尘十四 

　　○幄一 

　　以帛衣版形如屋也 【释名云幄以帛衣版施之形如屋也○今案见释床帐篇幄屋也下接以帛二句】 所以■〈尸外立内〉帐 【周礼云幕人掌幄注曰四合象宫室曰幄王所居之帐也○今案周礼天官同原钞幕误慕已订正】 所以覆帐 【尔雅云云谓之幄也○今案陈俞本及御览七百引尔雅皆脱所字近本尔雅惟释训有帱谓之帐四字】 上下悉周 【三礼图云四旁及上曰帷上下四旁悉周曰帐○今案原钞四旁及上曰五字误作惟以次房四字帷下又衍在其二字据御览七百引及陈俞本订改】 四合象宫 【周礼见所以居帐注○今案陈俞本同】 绀幄 【汉旧仪云祭天紫坛有绀幄○今案详本钞九十郊祀篇紫坛帷幄条下陈俞本幄下有帐字陈又改旧作书】 缇幄 【刘公干鲁都赋云及其素秋二七国子水嬉缇幄弥津丹帷覆洲○今案陈俞本鲁误晋祗引缇幄二句考百三家集鲁都赋作缇帷作国于本钞以此入幄篇则帷字必误子字则照本钞七月七日条注订】 设灯烛 【汉书云武帝思念李夫人不已有方士齐人少翁言能致夫人之神乃设灯烛于幄帷令帝别居它幄中遥见李夫人之貌○今案汉书九十七上外戚孝武李夫人传之神作其神乃设七字作乃夜张灯烛设帐帷令帝七字作令上居他帐惟陈俞本改引新论亦与本钞悉同】 陈法服 【陆机吊魏武帝赋云陈法服于幄坐陪窈窕于玉房○今案百三家集赋作文幄误帷坐作座陈俞本引无吊字幄坐作绛幄陪作列玉房作锦屏】 燕雀处帷幄 【○今案此句在上条注末虽脱书名其为另条无疑陈俞本已删今附本类后】 

　　○幕二 

　　云幕 【归藏启筮曰昔者女娲筮张云幕○案陈本启筮作启室筮张作氏张考初学记引与本钞同下有而枚占神明句】 毳幙 【李陵别传曰陵与苏武书曰但见韦鞴毳幙以御风雨○今案见文选李陵答苏武书】 翠幙 【潘岳籍田赋青坛蔚其岳立翠幙默以云布○今案御览七百引默作黯陈俞本作黕据文选也余同】 翠幙蜺连 【张景阳洛褉赋朱幔虹舒云云○今案百三家集洛褉赋同陈俞本褉作神】 迭幕油表 【马季良奏马贤事云贤专于军设重帏迭幕以油表其上魏夷其山为谇翠设其中○今案严辑全后汉文十八引书钞帏韦魏改魏余同俞本将以字移置帏字下无魏夷以下余与本钞同又本钞马贤误马吴今订正】 野幕为府 【崔骃与窦宪笺云君侯以云云前世封青故事也○今案本钞与陈俞本皆脱侯字据百三家崔集订补严辑崔骃文引同又陈俞均脱前世句】 张帟幕会乎原 【左思蜀都赋云将飨僚者云云○严氏校以此下十二条旧为传钞者误窜入帟篇内移正今案飨误响据文选蜀都赋订改】 张朱幕延羣臣 【程咸诗序云平原后三月三日从华林园作坛宣宫张朱幕有诏乃延羣臣○今案严辑本程咸华林园诗序云据书钞旧写本如此讹脱无从校正又陈俞本引后作邑宣作建僊无有字臣下有作诗以颂之句】 兰室接罗幕 【陆机乐府词云遂字列绮窗云云○今案敷文阁本陆士衡集卷六君子有所思行遂作邃余同】 明月照缇幕 【刘公干诗云云华灯散炎辉○今案百三家本刘桢集赠五官中郎将诗其四同俞本引亦同陈本标目缇误缘小注不误】 军幕未辨 【黄石公三畧云云将不言倦此谓礼将○今案标目辨误设本钞一百十五将帅篇引亦作辨照订考陈仁锡本黄石子上畧军谶亦作辨陈俞本引作办此古通字】 营幕自动 【兵书云将军于营帐幕旡故自动主敌人散定○今妹陈俞本于作在余同御览七百引兵书无于营二字又脱自字余亦同】 幕以陈弊 【三礼图云幕以布地亨以陈弊○今案玉函辑本三礼图据陈本引下句改或以陈上四字俞本亦然疑亨弊二字当作享币】 张幕虔卜 【左氏晋侯伐郑楚子救郑楚子登巢车以望晋军王曰皆聚于中军何也曰合谋也张幕矣曰虔卜于先君也彻幕矣曰将发命也○王石华校于子果改巢今案见成十六年传军何也作军矣】 献笾豆于幕下 【又曰赵孟赋匏叶穆叔曰赵孟欲一献子其从之及享具五献之笾豆于幕下○今案见左氏昭元年传本钞舛误十字照订】 造律厯于帷幕 【杨雄集刘歆书云萧何造律张仓撰厯于帷幕贡之于玉门○王石华校据陈本小注厯下添成字又以原钞仓误会改作苍均非是今案近本扬雄集及百三家集答刘歆书脱此文本钞帷肩引无成字会作仓已更正陈本于玉门又改于王二字】 楚幕有乌 【左氏云楚子元伐郑郑人将犇桐丘谍告曰云云有乌乃止○今案见庄二十八年犇作奔余同】 燕之巢幕 【又曰吴季札聘上国适卫夜宿于戚孙林父鼓琴季子曰嘻夫子之在此犹燕之巢于幕而可以乐乎○今案见襄二十九年近本左传与陈俞本引皆夜作将孙林父句作闻钟声焉嘻字作异哉此隋以前古本也】 

　　○帟三 

　　小幕曰帟 【释名云云张在上帟帟然○今案原钞帟上衍人字考释名及御览七百引与陈俞本皆无照删去】 在上曰帟 【三礼图云四旁及上曰椎上下四旁悉周曰幄○今案四上衍惟以次旁四字删之辑本三礼图脱详上幄篇】 摹人掌帷帟 【周礼云云○王石华校帟上添掌字非也】 

　　○幌四 

　　云母幌 【晋惠帝起居注云有云母幌○案御览六百九十九引及陈俞本引皆同陈俞又添引华延隽洛阳记蛇足矣】 绛纱幌 【石虎邺中记云石虎太武殿西有昆华殿阁上通支不壁辄开大窗皆绛纱幌○今案续百川学海本聚珍本邺中记及陈俞本皆脱通支不壁四字余同】 房栊对幌 【左思吴都赋云云连阁相经○今案陈俞本同文选吴都赋幌櫎余同考说文一曰帷与榥通又徐铉以扩为别作幌非是今永兴既采入幌篇则隋时所见本如此并可证宋本文选之误】 开轩幌 【又云张组帷构流苏开轩幌镜水区○今案陈俞本同文选吴都赋构作构】 

　　○帐五 

　　形如覆斗 【释名云帐者张也张施床上也小帐曰斗形如覆斗○今案陈俞本及御览六百九十九引同毕本释床帐笮据广韵引形上有帐字又本钞此下十三条皆误窜入幌篇内今移正】 上应星宿 【晋中兴书云纪瞻劝进中宗位帝使殿中将军韩绩彻去便殿所御床帐瞻叱绩曰帝坐上应星宿敢动者斩○今案今晋书六十八纪瞻传便殿六字作御坐与陈俞本同是陈俞改引今晋书而仍冒中兴书名非也又考　　　钦定图书集成考工典二百三十二引晋中兴书劝下无进字便殿六字作御座帷帐余同】 甲以居神乙以自居 【汉武帝故事云上以琉璃珠玉明月夜光杂错天下珍宝为甲帐次为乙帐云云○今案类聚御览引汉正故事及本钞帐篇引皆同】 络以珠翠 【潘岳西征赋云纵逸游于角抵络甲乙以珠翠注云甲乙帐名也○今案文选西征赋及陈俞本抵皆作抵余同惟注云以下李善注未引盖隋前旧注之存于今者也】 流苏为饰 【挚虞决疑要注天子帐以流苏为佣凡行为流苏○今案陈俞本同】 金织成 【魏畧云大秦国出金织成帐五色?○今案陈俞本同考魏志三十乌桓华传评注引魏畧出作多无成字?作斗帐二字御览六百九十九引帐字在色下无?字又八百一引有成字无下句】 珠交给 【应志云斯调国王作白珠交给帐遣遗天竺之弗神○今案此条应志二字有误陈俞本已删去亦见御览六百九十九引吴时外国传无应志二字无国字下句作天竺佛精舍五字】 张罗绮之帐帽 【司马相如长门赋云云垂楚组之连网○今案本钞帷篇两引作帷幔一作幔帐文选及陈本皆作幔帷余同】 张参天之黼帐 【杜预七规云张参天之黼帐○今案严辑七规祗据书钞一引陈俞本规误诘】 角安金炉顶安金莲 【石虎邺中记云冬月缫大明光绵絮以房子绵一百二十斤白缣为里名复幄帐之四角安纯金银凿镂香炉以石墨烧集和名香帐顶上安金莲花中县金薄织成綩囊饰以口口囊受三升以盛香帐之四面上十二香囊采色亦同但小囊耳百丈以经节贯玉璧内帐雄也○今案续百川学海本聚珍本邺中记及陈俞本引与本钞互有同异而陈俞更删节过半本钞饰以之下脱二十字今照聚珍本补入若合符节至百丈以下十二字疑非原文或从他条窜入耳】 春施锦夹夏用罗单 【又云春秋但施锦帐表以五色丝为夹帐帷夏用单纱罗或綦文丹罗或縠文罗为单帐○今案陈本无但字夹下无帐字单纱作丹纱续百川本聚珍本邺中记无施字纱上无单字夹作夹聚珍并作五色缣作紫文縠续百川川并作五色緫作紫縠文】 冬可青布夏可青练 【晋阳秋云有司奏旧太极殿广室施绛帐元帝曰云云○王石华校据陈本补广室二字今案御览六百九十九引晋令脱司字旧字及广室二字练作葛余同陈俞本云下有中宗性简俭冲素句司下有尝字曰下有汉文集上书囊为帷遂令十字练下有帷帐二字】 黼帐高张 【司马相如美人赋云芳香芬裂黼帐高张○今案百三家相如集美人赋同】 组帐雾合 【葛洪抱朴子云○今案见平津馆本抱朴内一畅元篇】 藻帐垂阴 【曹植诗云华屏列耀云云○今案陈俞本同】 彩帐照野 【成公绥洛神赋云彩帐照野丹绛烛天嘉肴若阜旨酒盈渊○王石华校旁勒肴若二字误矣今案陈俞本祇引上二句余删考百三家本成公绥集有洛褉而无洛神严辑本亦脱疑此即洛褉赋之佚文也】 甲帐 【汉武帝故事云上以流璃珠玉明月夜光杂错天下珍宝为甲帐以居神次为乙帐以自居也○今案详上帐篇】 乙帐 【潘岳西征赋云纵逸游于负抵络甲乙以珠翠○今案详本篇上络以珠翠注本条纵误缝亦照上订改】 黼帐 【已见本门上注○今案详此上六条】 藻帐 【同上○今案详上五条】 宝帐 【西京杂记曰武帝为宝帐设于桂宫○今案本钞及陈俞本皆脱武字据学津讨原本西京杂记卷二补又陈俞桂皆误后】 帛帐 【傅子云太祖武皇帝愍嫁娶之僭上公主适人不过帛帐从婢十人而已○今案聚珍本傅子附录谓御览引帛作皁无末句三国武纪注引僭上作奢僭帛亦作皁严辑傅子文据书钞亦改作皁陈本作奢僭惟主误女余与本钞同】 玄帐 【枣据五诗云凉风动玄帐明月皎素辉○今案俞本同陈本枣误曹谬甚】 单帐 【说又云傅单帐也○今案说又四字疑误陈本改邺中记见上春施锦夹条下】 复帐 【濑乡记注云老子治堂丹绯复帐老君碧复帐孔子青复帐也○今案陈俞本脱云下人字余同高士奇补编珠卷三引濑乡记亦有老君以下】 罗绮帐　织成帐 【俱已见本门注○今案一见长门赋一见魏畧】 绛纱帐 【马融施绛纱帐前受生徒后列女乐○王石华校复改后今案见范汉书九十上马融传及类聚六十九御览六百九十九引马融别传皆同】 青布帐 【魏武内诫令云平参王作问大人语元盈言卒位上设青布帐教彻去以为大人自可施帐当令君臣上下悉共见○今案严辑内诫令据书钞未改本同然本钞平参以下十三字舛脱不可句陈俞本删之又上设二字作后宫止设四字无教彻以下五字有公女常谓太祖曰七字余同】 书囊为帐 【益部耆旧传云翟酺上事曰汉文帝连上书囊以为帐恶闻纨素之声也○今案严辑益部传据书钞同类聚六十九引亦同】 设青布帐 【同上青布帐注】 雄风动帐 【王粲大暑赋云雄风飒然兮时动帐帷之纤罗○今案严辑王粲文据书钞引同】 凉风动帐 【同上玄帐注云】 他帐遥望 【桓子新论曰武帝所幸王夫人死帝痛惜之方士李少君言能致其神魂乃夜设烛张幄令帝居于它帐中遥望见好女似夫人○今案史记孝武纪集解引作王夫人事无方士等语陈俞本俱注幄篇新论见前六字幄篇是仍作李夫人事文选潘安仁悼亡诗注引作李夫人无痛惜句无魂字又御览六百九十九引亦作李夫人惟严辑新论辨惑篇谓据书钞引与本钞同】 向帐作伎 【魏武帝遗令云以吾突与妓女皆着铜雀台于台上施六尺帐繐月朝十五日辄使向帐作伎○今案世说新语注上之上引遗令女作人无于台二字帐作?余同陈俞本改引魏略非是】 

　　○帱六 

　　翡帱 【楚辞云翡帷翠帱饰高堂红壁纱版玄玉梁○王石华校补堂字改版字今案近本楚辞招魂作翠帐然永兴收入帱篇是隋时所见本也陈俞亦作帱】 罗张 【又云翡翠珠被烂齐光蒻阿拂壁罗帱张○今案楚辞宋玉招魂篇原钞壁下衍弓字已删】 施蜺帱靡飔风 【马融广成颂张云帆施蜺帱靡飓风凌迅流○今案百三家集及陈俞本皆凌作陵余同本钞舟揔肩引作陵帆篇引又作凌二字本通】 微风动单帱 【李陵赠苏子卿诗云清凉伊夜没微风动单帱○今案本钞据目与注帱均误绹陈俞本祗引下句同】 褰帱请御 【宋玉神女赋云褰余帱而请御愿尽心之惓惓○王石华校以标目误复下条更正今案汉魏七十二家下宋玉集神女赋同】 寝无绛帱 【陆云芙蓉诗云衣手双绢云云○今案百三家本陆集未收芙蓉诗陈俞本同】 

　　○帷七 

　　先针后缕可以成帷 【淮南子云先钺后缕可以成帷先缕后针不可以成衣○今案见说山训雨后字上皆有而字】 朱帷连纲 【张衡南都赋云于是暮春之褉元巳之辰方轨齐轸袚于阳濒朱帷连纲曜野映云又汉司马相如长门赋云张绮罗之帷幔垂楚组之连网○今案文选南都赋同陈俞本濒作宾并删又汉以下考长门赋已见上幌篇】 丹帷连纲 【曹植妾薄幸云还行秋殿层楼御辇从好仇排玉闼椒房丹帷楚组连纲○今案百三家本陈思王古词祗收四句与陈俞本同层楼以下十字皆作入侍君王一句然此十字似是长短句法仍古词中语惜有舛误无可校正耳】 弊帷不弃 【礼曰弊帷不弃为埋马也○今安见曲礼篇】 帷不作衣 【风俗通云俗说帷车盖下以作衣令人病厉○今案御览七百引及陈本皆车盖作帐以作可余同严辑风俗通据书钞引而照御览改】 造律厯于帷幕 【杨雄集刘歆诗云萧何造律张仓撰厯于帷幕贡之于玉门○今案详上幕篇】 运筹算于帷幄 【汉书曰高祖云运筹帷幄之中决胜于千里之外吾不如子房○今案陈本同考汉书卷一下无算字胜下无于字】 下罗帷 【琴操云雍门周说孟尝君云下罗帷来清风○今案平津馆辑琴操附此于补遗亦祇书钞一引陈俞本同】 张翡帷 【司马相如子虚赋云张翡帷建羽盖○今案本钞丹緫篇两引此赋一作翡一作翠文选子虚赋则作翠陈俞引又皆与本条同】 雄风动帷 【三粲大暑赋云雄风飒然兮时勤帷帐之继罗○今案百三家集脱此条兮误弓照严辑改亦详上帐篇】 仲舒下帷讲 【史记云汉董仲舒为博士下帷讲诸弟子传以次相授丛或其见其面三年不视于舍园○王石华校照陈本删传字非也今案史记儒林传讲下有诵字子下有传字次上有久字余同】 然明坐帷讲 【东观汉记云张奂字然明使匈奴中郎将休屠各王并同反烧□□门□□列□赤也烟火相望兵众大恐各欲亡去奂安坐帷内与弟子讲论□苦军士稍安○今案聚珍本二十一奂传及姚辑本皆无中郎将三字无各王二字反下有叛遂二字挠下有度辽将军四字讲论作诵书范书作迁匈奴中郎将陈本中郎将改时字各下作及朔方乌丸并反烧度辽将军门十三字余同】 锦帷 【典略云□子反卫见夫人在□帷中孔子面稽首夫人自帷中再拜环□之声锵然武帝内传云上以珊瑚为?紫锦帷也○今案初学记廿五引典略无末句类聚六十八引锵作璆余同内传一条汉魏丛书本脱陈本删环佩句及内传以下非是】 绮帷 【司马相如长门赋云张绮罗之幔帷垂楚组之连纲○王石华校据文选改帐作帷今案本钞帐篇已引作帐幔此作幔帐故石华改之】 翡帷 【庾阐杨都赋云皇帝乃坐路寝御云云○今案御览二十九引杨都赋路作露翡作组严辑庾赋亦作露陈本则组同御览而路同本钞】 纱帷 【晋阳秋云穆帝永和初元皇太后设纱帷于殿拥帝朝羣臣○今案陈俞本初元作元年陈注帷误帐余同初学记廿五引晋阳秋无永和句于下有太极二字又无拥帝句】 以帷縳其妻 【左氏曰闾丘婴以帷縳其妻而载之与申鲜虞乘而出○今案见襄二十五年传】 张帷如嫁女 【史记云西门豹为邺令问民疾苦长老曰邺三老常为河伯娶妇河上张绛帷女居其中如嫁女之法○今案史记滑稽列传之法作?席余同】 

　　○幔八 

　　雨不张幔 【六韬曰将冬不服裘夏不操扇雨不张盖名曰礼将将不身服礼无以知士卒寒暑也○今案平津本六韬励军二十三作雨不张盖似不应入幔篇陈本径将小注盖字改幔又似近正断考本钞百十五将帅篇引六韬正作雨不张盖幔类聚六十九引亦然与此脗合为诸本所不多见此古本之可宝也】 雨不张油幔 【稽含诗序李方治为抚军长史余为从事中郎当随抚军俱发诏兄前太仆将与别进一饮之尽叹天热露坐有顷雨降遂不张油幔以绛分令夕也○今案严辑稽含文据书钞吊同又注云此序有脱误无从互证陈俞本史作吏当作常俱发作时脱诏兄以下十四字又脱以绛六字】 帐幔耀日 【诸葛亮军令云军行人将一斗干飰不得持乌育及幔余大车乘帐幔什光耀日住就与会矣○今案陈俞本脱考严辑全汉文军令同】 朱幔虹舒 【张景阳洛神赋云云翠幕蜺连○今案陈俞本皆误作洛神百三家本张集作洛褉是也】 罗绮幔 【司马相如赋云张罗绮之幔帷垂楚组之连纲○今案文选作绮罗本钞帐篇引作罗绮作帐幔又帷篇两引作绮罗一作帷幔一作幔帐】 绛纱幔 【秦记云符永固以太常韦逞母宋传其父业得周官音义乃就宋家立讲堂书生百余人隔绛纱幔而受业焉○王石华校以原钞父业误父案竟作父韦谬矣今案陈本永固作坚就下脱宋字受作授余同类聚六十九引音义作音旨立讲堂作互讲无生字余字业作书御览六百九十九引亦作坚亦作授又八百十六引与本钞悉同考永固符坚字也诸书皆引作坚永兴避隋讳故称字耳】 张幔议之 【江表传云孙权在武昌欲还建业虑上流有惊乃于军中张幔会百僚议之○今案吴志张奂传注引江表传还下有都字军作坞僚作官无张幔二字余同陈俞本脱虑上句军作堂无百字余同】 隐幔怛之 【世说云庾亮有大儿年数岁有威重之质便自胃女父温太真尝隐幔怛之此儿神色恬然乃徐跪曰君侯何以为此论者乃谓不减亮也○王石华校涂去尝字非也今案世说新语雅量第六无年字威作雅便自五字作便自必此人知是天性九字余同陈俞本各有删节小异处又案胃女当是谓如之讹灭是减之讹类聚六十九引亦作减言年数岁便自谓如父与收句亦相应此条直是古本世说不可多得】 布幔渍水 【军令云战时皆取船上布幔布衣渍水中积聚之以助水淹贼有火炬火箭以淹灭之违令者髠翦耳○今案陈俞本及类聚六十九御览六百九十九引军令皆无以助四字无违令六字俞则误作炬火火箭御览更误作炬炎箭余同】 缣幔盛土 【东观记云岑彭与吴汉围隗嚣嚣拥谷水以缣缦盛土为堤灌西城○今案类聚六十九引无西字聚珍辑本姚辑本岑彭传岑彭以下十二字作彭围隗嚣四字亦有西字但幔作囊余同陈本堤下有壅字无西字余与聚珍本同】 

　　○帏九 

　　文帝帏不文绣 【史记云汉文帝帏帐不得文绣○今案文帝纪帏下有帐字本钞误作非已照订陈俞本亦脱改得作用】 卫夫人在絺帏 【又云孔子见之夫人在絺帷中而拜环佩之声锵然○今案史记孔子世家而作再锵作璆本钞锵误鎗此上帷篇锦帷一条引典略亦作锵】 碧里梁下帏 【东宫旧事云太子纳妃青布碧里梁下帏各一绀绢青布窗户纬各一○今案陈俞本引同说郛本东宫旧事脱上句各字余亦同】 

　　○帘十 

　　蔽为廉耻 【释名云帘廉也自鄣蔽为廉耻也户帘施户外也○今案见释床帐篇两帘字皆作巾?兼鄣作障施下有于字陈本与本钞同而删户帘以下则据初学记廿五引订也】 金玉帘 【秦记云明光宫在渐台西以金玉珠玑为之帘箔也○今案御览七百引作三秦记初学记廿五引亦然但无之帘二字二酉辑本脱陈本改引凉州记云下有吕纂二字为下无之字余亦同】 白珠帘 【汉武故事云上起神屋以白珠为帘箔玳瑁神之象牙为篾○今案御览七百引汉武故事与陈本上起句皆作甲帐居神余同惟初学记廿五引与原钞悉同】 文绣弊帘 【汉崔实正论云律令虽有制度而欲绝之为宝璘玑玩饰匿于怀袖文绣弊于帘帷也○王石华校宝改实非是今案羣书治要所采政论无陈俞本祗引玩饰二句御览七百引则云珠玑玩饰匿若怀袖而下句又作帷帘严辑据本钞引宝作实其下夹注云有脱误铁桥引亦为石华所误矣】 鸣如珩佩 【西京杂记云昭仪殿织珠为帘风至则鸣如珩佩○今案学津西京杂记卷二仪作阳佩下有之声二字初学记廿五引珩佩二字误作金玉珠玑余同学津本陈本改鸣作声而删末二字俞本更改标目作结珠为帘下引拾遗记殊失本钞之旧】 竹为水文龙凤之象 【又云以竹为帘皆水文及龙凤之象○今案学津本西京杂记卷二此上有汉诸陵寝皆五字文作纹象作像陈本引亦从以竹句起仍作文余与学津本同】 玳瑁押之象牙为篾 【已见上白珠帘注○今案陈本同】 纬萧自业 【庄子曰河上有家贫穷恃纬萧以自业注曰萧篙也织纬萧以为帘箔○今案见庄子列御寇篇无穷字陈俞本有穷字又自作为引司马彪注纬作缉箔作薄原钞曰下衍张毅九字是从下条窜入今删去】 织箔为生 【汉书云周勃以云云○今案汉书卷四十周勃传箔作薄薄下有曲字陈俞本亦然】 高门悬箔 【庄子云张毅者高门悬箔无不走也行年三十内有热病○今案见达生篇本钞张误孙已照改三作四内有作有内陈俞本亦然】 闭肆下帘 【史记云严君平卜筮于成都市日阅数人得百钱则闭肆下帘而授老子也○今案此见汉书王贡两龚鲍传序】 

　　○屏风十一 

　　负斧依 【礼记云天子负斧依南面而立注曰斧依者画斧文屏风于户牖间也○今案明堂位注画斧作为斧面作乡陈本画斧句作画屏风也又改依作扆余同】 设黼依 【周礼曰司几筵职云王位设黼依郑元注云斧谓之黼其绣以白黑采也以绛帛为质依其荆如屏风然○今案见春官绣作绣】 帝王之服 【黄士度屏风颂序云太宁三年皇帝诏遣殿上将赉御屏风宝剑嘉兹屏风帝王之服谨为述颂○今案陈俞本同严辑屏风颂谓据书钞两见此其一也但无将字】 古人之服 【魏志云太祖平柳城班所获器物时有素屏风素冯几特以赐毛玠曰君有古人之风故赐君古人之服也○今案魏志十二毛玠传同类聚引与陈本脱冯字陈又改班作颁余同本钞脱特以二字据百卅三几篇引补】 立必端直处必廉方 【李尤屏风铭曰舍则潜辟用则设张立必端直处必廉方○今案类聚六十九引尤铭及百三家集陈本皆改辟作避惟初学记廿五引舍作舍辟作僻余同严辑李尤文据书钞引仍作辟本钞廉下误将此上第二条颂云卅七字窜入已删去】 引在左右近君头足 【淮南王赋云维斯屏风出自幽谷大匠冶之雕刻削斲表虽剥裂心宽质悫等化品类庇荫尊屋云云不逢仁人永为枯木○今案广文选卷七淮南屏风赋斯作兹治作攻质作贞品作器引作列初学记廿五引仍作斯余与广文选同陈本引亦作同余与本钞同惟类聚六十九引斯字治字皆与原钞同但品亦误器庇误疵耳】 金钮屈膝 【邺中记云石虎作金银钮屈膝屏风依以白缣高施则八尺下施则四尺或施六尺从意所欲画义士仙人禽兽之相赞皆三十二言○今案续百川学海本聚珍本邺中记及陈本引相作像者从作随高施四句在言字下陈本标目作金屈剑膝尤误惟聚珍改膝作成近是】 银钩钮 【东观旧事云皇太子纳妃有床上屏风十二牒织成漆连银钩钮梳头屏风二合四牒织成地屏风十四牒铜环钮○今案说郛本东宫旧事脱梳头八字余同陈本引脱织成漆连四字牒下复脱织成二字余同又按合字疑当作十】 高施八尺下施四尺 【已见上注○今案见金钮屈膝条注】 拥阏风邪雾露是亢 【李尤屏风铭云立必端直处必廉方○今案据本篇上文引则标目二句应接廉方之下陈本邪作雅亢作抗则据类聚六十九引改】 云母屏风 【汉书云王莽尝翳云云○今案汉书九十九中王莽传翳上有后常二字风下有面字及非亲近莫得见也句】 琉璃屏风 【汉书云王莽尝翳云云○今案汉书九十九中王莽传翳上有九御览七百零一引语林同】 有画饰 【三礼弓矢图云扆从广八尺画斧文而无柄设而不用今之屏风则遗象也○今案玉函辑本三礼图据陈本引则上添有画饰三字俞本亦然】 有刻镂 【三辅决录云何敞为汝南太守章帝南巡过郡有刻镂屏风为帝设之命侍中黄香铭之曰古典务农刻镂伤民忠则竭节义在修身敞惧礼贤命士使修德也○今案类聚六十九引及陈本刻作雕则作在皆脱敞惧以下二酉丛书辑本决录设上有张字则作在使作改也作化严辑黄香铭据书钞引亦改则作在余同】 雕刻削斲 【见上引在左右注○今案陈本同】 文绣 【傅玄挺楚辞招魂云雕楹文桷结修梁增台列榭别有望设画屏风文绣班上纪开辟图自灰又魏书太祖雅性节俭惟屏风坏则补衲也○王石华校因祖下衍意邦志三字节下衍用云二字旁勒之已照删今案严辑傅玄文祗据书钞一引陈俞本脱又魏书一条据御览七百零一帷下有帐字余亦同】 织成 【同上金屈膝注也○今案陈本同】 五色 【桓谭新论云五音须宫而成可以殿上五色锦屏风谕而示之望视则赤青白黄黑各各异类就视则皆以其色为地欲为四时五行之乐亦各以其声为地而用四声文饰之犹彼五色屏风○今案严辑全后汉文新论离事篇称书钞未改本一百三十二引与所订同玟陈俞本亦下有当字及五音上多引四句余同】 四合 【傅玄楚辞招魂云屏风四合铭邓错杂兰膏明发相年所□○今案二四句必有舛误严辑本祗引书钞又注云末句有误傅节子辑傅鹑觚集据书钞引同又附校注云邓当作镫藻当作薄又考陈俞本四合以下作五采错杂图画自然是纪开阖文理较顺然实从此上文绣条下设画屏二句裁剪而成恐非原钞之旧】 白琉璃光洞澈 【旧武故事云帝起神台其上扉牖屏风悉以白琉璃作之光照洞澈○今案俞本同陈本误作扉屏牖风御览七百一引汉武故事又脱牖字】 纪开辟图自然 【同上文绣注云○今案陈本将标目二句倒置】 画义士 【并同金屈膝注】 画廉蔺 【王羲之与殷浩书云尔宫乃劝令画廉蔺于屏风○今案陈本及御览七百一引与殷浩书皆无尔宫乃三字余同】 点蝇 【吴录曹不与善画屏风孙权使之画屏风误落笔点素因以成蝇权以为生举手弹之○今案陈本成误作生下添一蝇字余同类聚六十九引吴录兴误与成亦误作余亦同】 画兽 【亦同金屈桼注】 上指问班伯 【汉书曰时乘舆幄帐画纣醉踞妲己作长夜之饮上指画以问班伯曰纣之无道至于此乎○今案汉书叙传纣之作纣为余同陈本多引十行俞本多引四行皆非本钞之旧】 帝数顾烈女 【东观记曰宋弘尝燕见御座新施屏风图画烈女形帝数顾视之弘正容言曰未见好德如好色者上即彻之○今案陈俞本即上有为字余同类聚六十九引座作坐无图字形字聚珍本东观记帝数作上数数三字亦有图字同类聚】 后有侍史 【史记曰孟尝君待客坐语而屏风后常有侍史记君之所与语问亲戚居处客去已使存问献遗其亲戚○今案见七十五孟尝君传】 立后应命 【京兆旧事云杜陵萧彪字伯文为巴郡太守以父老乃归供养父有客常立屏风后必自应使命○今案类聚六十九引京兆旧事及陈本皆无必字陈又删字伯文三字余同】 郑弘隔其间 【后汉书郑弘为太守时举第五伦为司空班次在下每正朔朝见弘曲躬自卑上知其故遂听置云母屏风分隔其间由此以为故事○今案范书六十三弘传类聚六十九引谢承后汉书及陈本守皆作尉是也知上有向字余同陈本知上误闻字则非也】 纪亮隔其座 【吴录云景帝时纪亮为尚书令子骘为中书令每朝会诏以御屏风隔其宣城记曰隔以云母屏风○今案类聚六十九引吴录同陈本风下添分字而删宣城记以下非是】 

　　○床襜十二 

　　绢绮床襜 【东宫旧事云皇太子纳妃有绿石绢绮床襜二○今案陈本删石字余同御览六百九十九引东宫旧事绢绮作绮绢囊余同】 

　　○步障十三 

　　锦步障五十里 【世说云王君夫作丝步障经里四十里石季伦作锦步障五十里以敌之○今案世说汰侈篇经作绫余同陈俞本里作裹并改引今晋书非是】 丝步障四十里 【同上】 丝布碧步障 【东宫旧事云皇太子纳妃有丝布碧里步障三十里○今案陈俞本脱碧字里作裹余同御览七百一引东宫旧事无里字余同】 十重■〈金截〉步障 【语林云许玄度将弟出都婚诸人闻玄度弟朝末钦迟之既见乃甚痴便欲嘲弄之玄度为解纷真长叹曰玄度为弟婚施十重■〈金截〉步障也○今案类聚廿五引语林无闻元度六字弄作弃为解纷作为作宾主相对御览七百零一引解纷下作诸人遂不能犯境俞本真上有刘字余同御览陈本迟误作逆余同俞本】 

　　○承尘十四 

　　朱画承尘 【楚辞云经堂入奥未尘筵注曰朱丹也尘承尘也下则有簟筵好席可休息也○今案陈俞本尘也下多引十八字御览七百零一引脱朱丹也句脱下则二句考文选招魂篇注下则句上有上则未画承尘句余同】 金薄承尘 【支僧载外国事曰和诃条国有大富长者条三弥与佛作金银薄承尘在其上一佛作雨重承庄○王石华校反改支严氏校云御览七百一作斯诃调国七百九十七作和诃条国今案和诃四字与本钞正合又御览陈俞本皆无银字无在其上三字余同】 投金于上 【谢后汉书云豫章雷义字仲公尝济人死罪人后以金二斤谢之不受候义不在投金囊于承尘之上○今案陈俞本及御览八百一引不上有义字候作伺受下有金主二字投上有默字御览则作嘿余同姚辑汪辑本谢书无襄字余与陈本同惟姚本公作恭】 弥猴走上 【抱朴子云余友人滕永叔当养弥猴犬忽啮杀之使埋之百许日有见鬼者见弥猴走于永叔承尘之上永叔曰乃始知弥猴死后亦有鬼也○今案长白继氏辑抱朴佚文分引意御览与陈俞本引亦有详略不同此为永兴节录者】 鸠来为福 【搜神记曰长安有张氏者独处空室有鸿自外入止于床张氏疑之乃披怀而祝曰鸠来为我祸即飞上于承尘为我福即入怀于是鸿飞入怀○今案学津本搜神记无疑之句空作一御览七百零一引亦空作一疑作恶陈俞本皆小有异处】 鸡落恐怖 【语林曰传信忿母母羸病恒惊悸傅信乃取鸡凫灭毛施于承尘上行落地母辄恐怖○今案陈俞本及御览七百零一引凫作鸭灭作去施于作置余同又御览九百十九引忿误贫施作放辄上脱母字玉函山房辑语林引书钞御览忿皆误贫非是】 有神能语 【搜神记曰博陵刘伯祖为河东太守所止承尘上有神能语常呼伯祖及京师诏书消息辄预告伯祖问其所养欲得羊肝乃置羊肝于前切之随刀不见忽有一老狸立在案前持刀者欲所之伯祖呵止自举着承尘上须臾大笑曰向者啖肝醉忽然失形与府君相见大媿也○今案搜神记卷十八养作食啖无举字余同陈俞本及御览七百一引无常呼五字养作食啖脱乃置四字余同陈俞增引颇多】 

　　北堂书钞卷第一百三十二 

　　●北堂书钞卷第一百三十三　　服饰部二 
　　隋秘书郎虞世南撰 
　　南海孔广陶校注 

　　床十五　　　　　　　　榻十六 
　　簟十七　　　　　　　　荐十八 
　　席十九　　　　　　　　案二十 
　　几二十一　　　　　　　杖二十二
  </div>
  <div class="pagination">
   <a href="北堂书钞_page31.html">
    上一页
   </a>
   <span>
    ...
   </span>
   <a href="北堂书钞_page27.html">
    27
   </a>
   <a href="北堂书钞_page28.html">
    28
   </a>
   <a href="北堂书钞_page29.html">
    29
   </a>
   <a href="北堂书钞_page30.html">
    30
   </a>
   <a href="北堂书钞_page31.html">
    31
   </a>
   <span class="current-page">
    32
   </span>
   <a href="北堂书钞_page33.html">
    33
   </a>
   <a href="北堂书钞_page34.html">
    34
   </a>
   <a href="北堂书钞_page35.html">
    35
   </a>
   <a href="北堂书钞_page36.html">
    36
   </a>
   <a href="北堂书钞_page37.html">
    37
   </a>
   <span>
    ...
   </span>
   <a href="北堂书钞_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
