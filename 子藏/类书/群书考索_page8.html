<!DOCTYPE html>
<html>
<head>
    <meta charset="UTF-8">
    <title>群书考索 - 第 8 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 8 页/共 127 页</h1>
    <div class="content">　　唐史类
　　初五代晋宰相刘昫撰唐三百年间国史删为纪二十志三十列传百五十凡二百卷今谓之旧唐书本朝仁宗时诏欧阳修宋祁删修史表志则欧公主之传则宋公主之凡十有七年而成【始庆厯五年迄嘉祐五年】纪十志五十表十五列传百五十凡二百二十五卷今谓之新唐书凡废旧传六十一増新传三百三十一又増三志四表【书目】旧史凡一百九十万字新史合一百七十五万九百三十字其事则増于前其文则省于后【唐书卷首】其后又诏欧公防详宋公所着列传令删修为一体公曰宋公前辈且人所见多不同岂可悉如己意于是无改【言行録】初唐之兴温大雅撰创业起居注自是房龄许敬宗等相次立编年体号为实録姚思亷又撰纪传其后长孙无忌等因旧书以缀后事龙朔中许敬宗总诸史任所作记传或曲希时防或猥释私憾凡有毁誉多非实録其后有刘知几徐坚吴竞更撰唐史又修则天实録【史通】唐栁芳取编年法为唐厯四十卷颇有异闻然不立褒贬义例【起隋义宁元年尽大厯十三年】太中间崔从续之谓之续唐厯凡二十二卷【起大厯十三年止元和十五年】唐陈岳用荀恱袁宏例为大唐统纪【起武徳尽长庆】成一百卷皇朝陈彭年谓唐文物宪章可述独缺编年之史乃次新书删其繁文定为唐纪四十篇仅三十万言【起髙祖迄哀帝】　皇朝吕夏卿撰述新书义例且摘繁文阙误号直笔新例皇朝吴缜摘举欧阳修宋祁新书舛驳谬纇为二十门号新唐书纠谬【其序曰一曰责任不专二曰课程不立三曰初无义例四曰终无审覆五曰多采小说而不精择六曰务因旧文而不推考七曰不知刋修之要而各徇私好八曰不举校勘之职而惟务茍容】唐书纪志表则欧阳公主之列传则宋公祁主之帝纪编年则得于孙氏之南齐録述姚崇十事则得于开元之遗史其赞房杜则本于栁芳其赞邱王则本之吕温传段秀实则得子厚之文集传张巡许逺则得之于李翰韩愈传甄逢甄济则得之元稹李郭相勉以忠义则得之杜牧韩愈使王庭凑之节旧史不书今乃书之所以明君子之节义也太宗拒魏征之谏而有杀田舍翁之语旧史则书今乃不书所以掩人君之阙此新史之得也旧史以外戚首杂传以良吏次宦官之后以忠义次酷吏之后是先小人而后君子也以髙智周薛季昶王方翼之功业而槩之以良吏以陈子昂之谏诤刘蕡之切直而槩之以文苑以吴溆之忠义而槩之以外戚以阳城之卓异而槩之以隠逸以孙思邈之髙尚而槩之以方技是弃其大行而取其小节也此则旧史之失也　古之修史多出一家故司马迁班固姚思防李延夀之徒皆父子论譔数十年方成盖通知本末则事实贯穿不抵牾惟后汉东观羣儒纂述无统而前史讥之况夫唐之为国几三百年其记事亦众矣而纪志表则欧阳修主之传则宋祁主之天文律厯五行志则刘羲叟为之方镇百官表则梅尧臣为之礼仪兵志则王景彝为之所主既异而不能通知其故纪有失而传不知【如胶东郡公道彦等纪书降封县公而传乃郡公之类】传有误而纪不见【如传叙天平节度止有四人而纪则七人之类】取彼例以较此例则不同取前传以比后传则不合详畧不一去取未明书法无凖【如纪书薨而传书卒者有之如宗室或书姓或不书姓者有之如中宗纪与前诸帝不同诸帝亦自详畧不同之类并纠谬】岂非责任不专欤唐修晋书而令狐徳棻之徒先为之定例则一史之内凡秉笔者皆遵用之今新书则不然取彼例以较此例则不同取前传以较后传则不合详畧不一去取未明书法无凖一史之内而体异名殊岂非初无义例乎　仆固懐恩赞乃列于陈少游传后马存亮赞乃列于仇士良杨复光之后宰相莫不表世系固也而于惟谦之相中宗郑綮之相昭宗武释方之相则天乃不登载其亦有所缺悮欤【纠谬】　刘元城曰新唐书叙事好简畧其辞故其事多郁而不明此作史之蔽也唐书进表云其事则増于前其文则省于旧且新书所以不及两汉者其病正在此也而反以为工何哉
　　旧史得失以良吏次宦者以忠义次酷吏是先小人而后君子也以陈子昂之谏诤刘蕡之切直而槩之以文苑以吴溆之忠义而槩之以外戚以阳城之卓异而槩之以隠逸以孙思邈之髙尚而槩之以方技是弃大行而取小节也循吏有功于民而无賛以之宦者洒扫之役反有赞以纪之独孤之才行皇甫湜之文章皆不得见之于传而僧神秀一行之徒道流王知逺吴筠之辈或于方技或于隠逸皆旧史之失也唐史发潜曰姚瑀唐之佞臣谄事则天以取宰相旧史乃与狄仁杰同传岂其然乎
　　新旧史更革旧史段秀实与大将刘海宾何明礼姚令言判官岐灵岳同谋朱泚新史乃削去判官岐灵岳五字夫姚令言乃泾原节度使与朱泚同反旧史乃谓令言之判官岐灵岳新史削去五字误矣【徐】　旧史封徳彝传谏封诸王谓汉制惟皇子亲兄弟封王其余宗族疎逺非有大功如周郇滕汉贾泽皆不得滥封所以别亲疎也新史乃修曰其余宗族疎逺者非有大功不王如周郇滕汉贾泽皆不得茅土郇滕贾泽周汉侯因其言悮矣【徐】　韩文注云按代宗纪大厯三年七月泸州刺史杨子琳反陷成都杨琳即子琳也【详见崔宁传】新史昌裔传云杨恵琳乱昌裔说之按恵琳居灵夏叛在宪宗初年新史误也【韩文龙武统军刘公昌裔墓志】
　　五代史类
　　旧梁唐晋汉周各有史宋开宝中卢多逊扈等修五代史史成而褒贬失实仁宗命欧阳公修之其立例皆寓褒贬之意本纪十二家人传八即后妃传也梁臣传三仕于梁朝也唐臣传五仕于唐朝也晋汉周臣传各一仕于晋汉周朝也死节死事传各一守节忠义者也一行传一髙尚者也唐六臣传一背唐附梁者也义儿伶官宦者传各一皆本其实者也杂传十九皆厯事累朝无操守者也司天考二职方考一盖天文地理志也世家十二时偏方割据者也又有十国年谱一四夷附録三皆诸国兴亡四夷强盛之迹也凡七十四卷徐无党注【防要】　欧阳修五代史记褒贬善恶其法甚精发论必以呜呼者乱世之书也吾用春秋之法师其意不袭其文其论曰昔夫子作春秋因乱世而立治法予述本纪以治法而正乱君此其志也书减旧史之半而事迹比旧史稍添议者以为功不下司马迁又谓笔力驰骋稍上下而无驳杂之说至于纪列精密则不及也亦尝自谓我作伶官传岂下滑稽哉【防要徐无党注曰大事则书变古则书非常则书意有所示则书后有所因则书非此五者则否又曰夷狄来不言朝不责其礼也不言贡不责其物也故书曰来又曰用兵无胜败攻城无得失不书或书月或书日或书死或书杀或书灭或书屠】　欧阳公十国年谱序曰或问十国固非中国有也然犹命以封爵而称中国年号来朝贡者亦有之矣本纪之不书何也曰封爵之不书所以见其非中国有也问者又曰四夷十国皆非中国有也四夷之封爵朝贡则书何也曰以中国而视夷狄夷狄之可也以五代之君而视十国夷狄之则未可也故十国之封爵朝贡不如夷狄则无以书之书如夷狄则五代之君未可以夷狄之也是故外而不书见其自絶于中国焉耳　欧公五代本纪天文变异一辞不载虽曰具于司天考而与行事了不相属王蜀世家黄龙甘露麟凤白雀之瑞纎悉具纪观公之论著自谓取法春秋夫岂不知春秋书灾异而不书祥瑞之意乎　纪传所载时有不同梁之杀崔嗣子于京师也纪以遣朱支谦而传以为遣朱友谅杨涉之相梁三仕三已而嵗月所具纪载实异至其末年之为相但书其罢而了不知其所入之嵗月岂史遗其入欤或误书其罢欤唐明宗在位七年余耳而欧公之论赞乃以为十年其误明矣此固纂误之书所由作也　宋朝范质采旧史采摭要言总而集之为通録六十五卷肇自开平迄于显徳
　　史通类
　　唐左史刘子名知几马融三入东观汉代称荣张华再典史官晋朝称美予兼而有之是用商确史篇区分类聚凡三十卷三千余篇曰六家曰二体曰载言曰本纪曰世家曰列传曰表厯曰书志曰论赞曰序列曰采撰曰补注曰品藻曰直书曰曲笔曰鉴识曰模拟曰人物曰覈才曰烦省曰纰缪曰史官建置曰古今正史曰感古曰疑经曰汉书五行志错误并杂驳等篇　昔汉世诸儒集论经传定之于白虎殿因名曰白虎通予在史馆而成此书亦名史通汉求司马迁后封为史通子是知史通之称其来久矣　自古帝王文籍其流有六一曰尚书家二曰春秋家三曰左传家四曰国语家五曰史记家六曰汉书家班荀二体后来作者不出二途故晋史有王虞【王隠晋书虞预晋书】而副以于记宋书有徐沈【徐爰宋书沈约】而分以裴畧【裴子野宋畧】诸史志司马迁曰书班固曰志东观曰记华峤曰典张勃曰録何法盛曰说名目虽异体统不殊亦犹楚之谓梼杌晋谓之乗鲁谓之春秋其实一也于其编则有先曰平凖后云食货古号河渠今称沟洫析郊祀为宗庙分礼乐为威仪垂象出于天文郡国生于地理如斯变革不可胜纪若乃五行艺文班补子长之阙百官舆服范拾孟坚之遗王隠后来加以瑞异魏收晚进洪以释老斯出乎胷臆者
　　论都邑氏族方物逺则汉有三辅典近则隋有东都记于南则宋南徐州记晋宫阙名于北则洛阳伽蓝记邺都故事盖都邑之事尽在是矣谱谍之作盛于中古汉有赵岐三辅决録晋有挚虞姓族记江左有两王百家谱中原有方思殿格盖氏族之事尽在是矣自沈莹着临海水土周处撰阳羡风土是以地理为书陆澄集而难尽水经加注郦元编而不穷盖方物之事尽在是矣诸史论赞春秋左传每有发论假君子以称之二传云公羊子谷梁子史记之太史公既而班固曰赞荀恱曰论东观曰序谢承曰诠陈夀曰评王隠曰议何法盛曰述雄曰撰刘炳曰奏袁宏裴子野自显姓名皇甫谧葛洪列其所号史官所撰通曰史臣其列名虽殊其实一也夫论者所以辨惑释疑司马迁始限以篇终各书一论史论之类实萌于此寻其得失子长淡薄无味承祚濡缓不切孟坚辞惟温雅尤善者有典诰之风仲豫义理虽长失在繁富自兹以降大抵华多于实理少于文择其善者则于宝范晔裴子野是其最也沈约臧荣绪萧子显抑其次也孙安国都无足采习凿齿时有可观袁彦伯之务饰元言谢灵运之虚张髙论髙邵志在简直言兼鄙野唐修晋书逺弃史班近宗徐庾饰彼轻薄之句编为史籍之文史之有论盖欲事无重出省文可知太史公曰观张良貎如美妇人耳项羽重瞳舜之苖裔此则加他语以补书中所谓事无重出者也班固赞曰万石奋之为父澣衣君子非之杨王孙裸贤于秦始皇逺矣此则片言之约而诸义甚备所谓省文可知也及后来赞语多録纪传云言其有所异为加文饰而已马迁叙传后厯写诸篇各叙其意既而班固变为诗体号之曰述范晔改彼述名呼之以赞史之褒贬盖无假于此也然固之总述合在一篇使其条贯有叙厯然可恱蔚宗后书实同班氏乃各附本事书于卷末萧李南北史【萧子显李百药】唐修晋书皆依范书篇终有赞夫毎卷立论其繁已多而嗣论以赞为黩弥甚至若班固之深排贾谊范晔之虚美隗嚣陈夀谓诸葛孔明不逮管萧魏收称朱尔提可方伊霍或言伤其实或拟非其伦
　　史例史之有例犹国之有法国之无法则上下靡定史之无例则是非莫凖惟令升先觉逺述丘明重立凡例勒成晋纪邓孙已下据摄其踪史例中兴于斯为盛若沈宋之志序萧齐之序録唯皆以序为名其实例也于宝范晔理切而多功邓粲道鸾【邓粲晋阳秋檀道鸾晋阳秋】词繁而寡要子显虽文伤蹇踬而义甚优长斯一二家皆序例之美者
　　名号之失吕陆二氏【吕不韦陆贾】名著一书不繋时月此乃子书杂记而皆号曰春秋鱼豢姚察着梁二史巨细毕载芜纇甚多而俱榜之以畧马迁撰皇后传而以外戚命章班固撰人表以古今为目其所载皆非汉之事子长史记别创八书孟坚既以汉为书不可标书改书为志何氏中兴【何法盛晋中兴书】易志为记此则贵于革旧未见其能
　　采撰失实马迁史记采世本国语战国策楚汉春秋至班固汉书则全同太史自太初已后又杂引刘氏新序说苑与七畧之词此并当代雅言故能取信一时擅名千载但中古作者百家诸子私存撰録如禹生啓伊尹产空桑海客乗槎以登汉嫦娥窃药以奔月如斯踳駮不可殚论康髙士聚七国寓言晏帝王纪多采于六经图防引书之误其萌始此至范晔増损东汉王乔鳬履出于风俗通左慈羊鸣传于抱朴子秽莫甚焉晋世杂书若语林世说幽明録搜神记之徒其所载或恢谐小辨或神鬼怪物唐朝所撰晋史多采以为书至如江东五隽始自防稽典録颍川八龙世于荀氏家传而修晋汉史皆信之博闻多矣
　　补注韩戴服郑钻仰六经裴李应晋训解二史发明先义是曰传宗既而史传小书人物杂记若挚虞之三辅决録陈夀之季汉辅臣周处之阳羡风土常璩之华阳志文言美辞列于章句委曲叙事存于细书此之注释异夫儒士者矣次有好事之子思广异闻乃掇众史异词补前史之阙若裴松之三国志陆澄刘昭两汉书刘彤晋纪刘孝标世说之类是也亦有躬为史臣手自刋削志存该博列为子注若萧大圜淮海乱离志阳衒之洛阳伽蓝记宋孝王闗东风俗传王邵齐志之类是也陆澄所着班史多引司马迁之书若乃此缺一言彼増半句皆采摘成注标为异说范晔之删后汉也简而且周刘昭采其所捐以为补注言尽非要事皆不急　言语饰词专对古之所重春秋载吕相絶秦子产献捷臧孙谏君纳鼎魏绛对戮干是也战国之事争为驰说若史记载苏秦合从张仪连衡范睢反间以相秦鲁连解纷而全赵是也汉魏以降如朱云折槛以抗愤张纲埋轮而献直秦密之酬吴客王融之答虏使此之小辨曽何足云战国已前皆可讽咏如鹑奔鸜鹆童子之謡也山木辅车时俗之谚也皤腹弃甲城者之讴也原田是谋舆人之诵也斯皆刍辞鄙句犹能温润若此况束节之士加以多闻博古者哉
　　叙事班马执简既五经之罪人晋宋杀青又二史之不若人之著述虽同是一手其间则有善恶不均精麤非类若史记苏张蔡泽等传是其美者至于三五本纪日者仓公策传固无所取汉书之帝纪陈项诸篇是其最者也至于淮南王司马相如东方朔传又安足取盖言媸者其史亦拙事美者其书亦工丘明之纪事也当威文作霸晋楚更盟则能饰彼词句成其文雅及王室大壊事益纵横则春秋美辞几乎翳矣子长之叙事也自周已往言所不该则其文阔畧秦汉以下条贯有伦则焕炳可覩若荀恱汉纪其才尽于十帝陈夀魏书其美穷于三祖触类而长他皆若斯
　　序传按屈原离骚经其首章上陈氏族下列祖考先述厥姓次显名字自序发迹实始于此降及司马相如始以自序为传至司马迁又模楷二家勒成一卷于是雄遵其旧辙班固酌其余波自叙之篇实始于此　杂述史氏流别其流十焉一曰偏记二曰小録三曰逸事四曰琐言五曰郡书六曰家史七曰别传八曰杂记九曰地理十曰都邑簿夫皇王受命作书著述有杂记当时不终一代若陆贾楚汉春秋乐资山阳公载记王韶晋安纪姚梁后畧此之谓偏记者也人物洪多罕能周悉则有独举所知若戴逵竹林名士王粲书汉末英雄萧世诚懐旧志卢子洪知己传此之谓小録者也史有遗逸好竒之士补其所亡若和峤汲冢纪年葛洪西京杂记顾谭新语谢绰拾遗此之谓逸事者也小说伪言好事君子无所弃诸若刘义庆世说裴崇期语林孔思尚语録杨松玢谈薮此所谓琐言者也郡国人物若陈留耆旧周斐汝南先贤陈夀益郡耆旧虞预防稽典録此之谓郡书者也髙门华胄纪其先烈若雄家牒商敬世传孙氏之记陆宗系厯此之谓家史者也贤士贞女若刘向列女梁鸿逸民赵来忠臣徐广孝子此之谓别传者也怪物异闻若祖台志怪于宝搜神刘义庆幽明刘敬叔异苑此之谓杂记者也志本国风物若盛洪之荆州记常璩华阳国志辛氏三秦罗含相中此之谓地理者也帝王桑梓列圣遗尘若潘岳闗中陆机洛阳三辅黄图建康宫殿此之谓都邑簿者也
　　名讳名有五有信有义有象有假有类以名生为信其唐叔虞鲁公子友以徳命为义若文王名昌武王名发以类命为象若仲尼首象尼丘取于物为假若伯鱼生人有馈之鱼因名曰鲤取于父为类若鲁荘公与桓公同日生名之曰同也晋以僖侯废司徒改为中军宋以武公废司空改为司城【礼记正义】
　　史官建置史之建官其来尚矣轩帝受命苍颉沮诵实居其职至于三代其数渐繁周官礼记有大史小史内史外史左史右史之名大史掌国之六典小史掌邦国之志内史掌书之命外史掌书使于四方左史记言右史记事此周制也曲礼曰史载笔大事书之于策小事简牍而已大戴礼曰太子既冠成人免于保傅则有司过之史韩诗外传云据法守职而不敢为非者太史令至诸侯列国各有史官如孔甲尹逸名重夏商戎夫倚相誉髙周楚晋则伯黡司籍鲁则丘明授经降及战国史氏无废赵鞅犹有直臣书过操简笔于门下齐田文对宾客侍史记于屏风至若赵秦渑池之会各命御史书其年月又春秋晋齐太史书赵崔之弑郑公墨强与于盟使太史书其名且曰七子晋韩宣子来聘观书于太史氏见易象与鲁春秋曰周礼尽在鲁矣然则诸史之任太史岂最优乎秦太史令胡毋敬作传汉武置太史公位丞相上宣帝以其官为令行太史公文书兼掌厯象日月隂阳官数司马迁没后之续史记事者若褚先生刘向冯商雄之徒并以列职未知史务于是太史之职非复记言之司故张衡单飏王立髙堂隆等其当官见称唯知占而已
　　史有三等史之为务厥途有三张善贬恶不避强御若晋之董狐齐之南史此其上也编次勒成郁为不刋若鲁之丘明汉之子长此其次也髙才博学名重一时若周之戎夫楚之倚相此其下也　知几中宗时人修武后实録有所改正而武三思等不许自以见用于时而志不遂乃着史通内外篇四十一篇讥评古今徐坚读之叹曰为史氏者宜置此座右也此书以在史馆所著者故名史通放汉白虎诸儒论经名曰白虎通又汉封司马迁后为史通子兼取此意云　知几论史有三长曰才曰学曰识世以为确论　知几论史有三长自言曰吾始以文章得誉晚谈史传由是减价其自感慨者如此【本传】　张唐英发潜曰尝求刘子之书而观之则知子之用心亦勤矣驰骋古今发摘歴代史之失虽班马夀晔皆为其轻重兹可尚矣至外篇惑经有未谕者十一条始亦疑孔子于春秋有所疎畧乃取春秋而审之如赵盾以不讨贼而被恶名许世子以不尝药见特笔齐郑之或以疾赴皆不免致疑于其间而不知赴告策书各因其策书之所吿而必削以正王法亦所以使乱臣贼子惧也以此知刘子徒好辨而不知春秋史通歴诋前史春秋圣经且疑其虚美者五未谕者十二其自待不浅矣又尝疑迁固之书有未备者乃欲于天文之外复志人形艺文之外复志方言又欲撰都邑志于舆服之上撰方物志于食货之首撰氏族志于百官之下甚至欲于表志之外取人主之制册诰令羣臣之章奏移易而更立一书识者固已讥其赘矣尚敢轻诋乎
　　战国策类
　　后汉髙诱注按刘向序云战国策或曰国事或曰短长或曰事语或曰长书或曰修书向以战国游士辅所用之国为之策谋宜为战国策除复重得三十二篇崇文编目称十一篇缺编校史馆书籍曽巩求访尽得其书然后三十三篇复备隋志向所録者三十四卷诱所注者士二十一卷【书目】　汉称为战国策杂以长短之号而有苏张纵横之说学者讳之置而不论也此书若张孟谈鲁仲连发策之慷慨谅毅触龙纳说之从容养淑之息射保功莫大焉越人之投石谋贤莫尚焉王斗之爱縠忧国莫重焉诸如此类不一皆有合先王正道孔孟之所不能违也若之何置之曽巩之序美矣而谓禁邪说者类将明其说于天下则亦求其故为之说非此书指也【鲍彪注战国防序】　曽子固序叙曰向叔此书言周之先明教化修法度所以大治及其后诈谋用而仁义之路塞所以大乱其说既美矣率以谓此书战国之谋士度时君之所能行不得不然则可谓惑于流俗而不笃于自信者也夫孔孟之时去周之初已数百嵗其旧法已亡其旧俗已熄久矣二子乃独明先王之道以为不可改者岂将强天下之主以后世之所不可与哉亦将因其所遇之时所遭之变而为当世之法使不失乎先王之意而已也五帝三王之治其变固殊其法固异而其为天下国家之意本末先后未尝不同也二子之道如此而已盖法者所以适变也不必尽同道者所以立本也不可不一此理之不易者也战国之游士则不然不知道之自信而乐于说之易合于设心注意偷为一切之计而已故论诈之便而讳其便言战之善而敝其患其相率而为之者莫不有利焉而不胜其害有得焉而不胜其失卒至苏秦商鞅孙膑吴起李斯之徒以亡其身而诸侯及秦用之亦灭其国为世之大祸明矣而俗犹莫悟惟先王之道因时适变法不同而考之无疵用之无敝故古之圣贤未有以此而易彼也或曰邪说之害正宜放而絶之则此书之不明其可乎对曰君子之禁邪说固将明其说于天下使人皆知其说之不可从然后以禁则齐使人皆知其说之不可为然后以戒则明岂必灭其籍哉放而絶之莫善于是故孟子之书有为神农之言孟子之言者皆着而非之此书之作上继春秋下至秦汉二百四五十年之间载其行事固不得而废也　战国策所载大抵皆纵横捭阖谲诳相轻倾夺之说也其事浅陋不足道然而人读之则必乡其说之工而忘其事之陋者文辞之胜移之而已战国之时强者务并吞弱者患不能守天下方争于
　　战胜攻取驰说之士因得以其说取合时君其要皆主于利言之合从连横变诈百出然自春秋之后以迄于秦二百余年兴亡成败之迹粗见于是矣虽非义理之所存而辨利横肆亦文辞之最学者所不宜废也【王觉题战国策】　战国策隋经籍志三十四卷刘向録髙诱注止二十一卷汉京兆尹延笃论一卷唐艺文志刘向所録已阙二卷髙诱注乃増十一卷延淑坚之论尚存今世所传三十三卷崇文总目髙诱注八篇今十篇第一第五阙前八卷后三十二三十二通有十篇武安君事在中山卷末【孙元忠记】
　　歴代起居注类
　　汉武有禁中起居注自魏至晋职归著作后魏始置起居令史行幸宴会记録帝言及宾客酬答之语后别置起居注一人北齐有起居省隋置舍人二人唐初门下显徳中分属两省












　　羣书考索卷十五
　　钦定四库全书
　　羣书考索卷十六　　　　宋　章如愚　撰正史门
　　通鉴类
　　初温公以载籍烦多人主不能徧览乃约战国至秦二世如左氏体为通志八卷上之英宗命续其事治平中辟官属编集前后汉则刘贡父自三国歴七朝而隋则刘道原唐讫五代则范纯甫【晁以道送王生之序李焘通鉴序初祖禹修唐长编盖六百卷今删止八十卷】公乃删削冗长举撮机要闗国家兴衰生民休戚善可为法恶可为戒者为一书【凡一千一百六十二年计二百九十四卷】神宗制序赐名资治通鉴命经筵进读公又畧举事目年经国纬以备检寻为目録【三十卷】参考羣书评其异同为考异【三十卷】合三百五十四卷公又患通鉴其书浩大难于领畧而目録第撮精要之语无复首尾晚乃着通鉴举要八十卷又采战国以来至周之显徳凡诸国治乱集以为图毎年一行六十行为一重六重为一卷凡一千三百六十二年离为五卷治平元年上之而今本六卷盖自威烈二十二年上距共和元年増多四百三十有八年【见威烈王二十二年】实光晚年所修是为通鉴厯年图【馆阁书目】又自宋一天下按于熙宁着为百官表乃若威烈丁丑而上伏羲书契已来论纂成书为稽古録【二十卷稽古録序】
　　英宗治平中司马光编集歴代君臣事迹仍命自选辟官属于崇文院置局许借龙图天章阁三馆秘阁书籍赐以御府笔墨
　　神宗御制序神宗序畧云英考留神载籍万几之暇未尝废卷乃命龙图阁直学士司马光论次歴代君臣事迹起周威烈王迄于五代光之志以谓周道衰王室防礼乐征伐自诸侯出平王东迁齐秦晋始大桓文更霸犹托尊王为辞以服天下自威烈王陪臣执命韩魏赵为诸侯周虽未灭王制尽矣此亦古人述作造端立意之所由也诗言商鉴不逺在夏后之世故赐其名曰资政通鉴以着朕志焉又曰载明君良臣切摩治道议论之精语徳刑之善制天人相与之际休咎庶证之原威福盛衰之本规摹利害之效良将之方畧循吏之条教断之以邪正要之以治忽辞令渊源箴谏深切之义良谓备焉
　　公尝谓恕曰春秋之后迄今千余年史记至五代史一千五百卷诸生歴年莫能竟其篇第毕世不暇举其大畧厌烦趋易行将泯絶予欲托始于周威烈王命韩魏赵为诸侯下讫五代因丘明编年之体仿简要之文网罗众说成一家书恕曰司马迁以良史之才叙黄帝至秦汉兴亡治乱班固已下世各名家李延夀总八朝为南北史而言词卑弱义例烦杂书言表志沿革不完梁武帝通史唐姚康复统史世近亡轶不足称也公欲以文章论议成歴世大典髙勲羡徳褒赞流于万世元凶宿奸贬绌甚于诛殛上可继仲尼之经丘明之传司马迁安可比拟荀恱何足道哉治平三年公以学士为英宗皇帝侍讲受诏修歴代君臣事迹恕辟寘史局尝请于公曰公之书不始于上古或尧舜何也公曰周平王以来事包春秋孔子之经不可损益曰曷不始于获麟之嵗曰经不可续也恕乃知贤人著书尊避圣人也始知儒者可以法矣
　　年号皆以后来者为定【如隋义宁三年便称唐武徳元年】诗赋有所讥讽诏诰有所戒论妖异有所警戒谈谐有所补益者皆存之余乃删去【范祖禹得司马公书云】又曰周秦汉晋隋唐皆尝混天下传祚后世子孙微弱播迁犹承祖宗之业有绍复之望今全用天子法临统诸国其余蜀魏吴宋齐梁陈后魏秦夏凉燕北齐后周五代诸国地丑徳齐不能相一名号匹敌本非君臣者皆用列国法至如德虽曰承汉然属族疎逺不能纪其世数名字亦犹宋髙祖自称楚元王后李昪自称吴王恪后是非难明今并同之列国不得以汉光武晋元帝例为比【温公与刘道原书】
　　陈瓘自言因读通鉴然后知司马文正公之相业也此书编年纪事先后有伦凡君臣治乱成败安危之迹若登乎乔岳天宇澄清周顾四方悉来献状虽调元宰物辅相弥纶之业未能窥测亦信其为典刑之总防矣【胡文定公通鉴举要补遗】
　　通鉴之得文帝时晁错以贤良对策也而一辞不録武帝时董仲舒汉廷之对三策所陈首尾畧具盖温公之意以为文帝开贤良之科正欲闻切直之论而晁错未免以五帝神圣其臣莫及谀其君仲舒之辞正切直所以格君心而裨圣徳者多矣其去取之意或者在此焉姚崇十事之谏非不切直也通鉴则一言不録独魏
　　郑公之谏疏与陆宣公之奏议纪之特详切以唐史郑公宣公列传较之如信小人而疑君子之言从谏不逮往年之言皆不取诸传而取诸谏録如遣使振抚之言内节财赋之言皆不取诸传而取于奏议温公去取之意岂不以崇以十事要君非忠爱也而魏陆拳拳之心今以其言皆可攷也故録之特详欤　鲁仲连却秦军此谈者之夸大耳故不书四皓之立太子乃立党以制父耳故不载剧孟以侠显而不録姚崇十事以要君而不纪【一先仁义二不求逐功三中官预事四罢邪封五请行佞幸法六塞贡献七絶造寺观八礼大臣九容谏臣十请书外戚之祸于史】鲁肃以荆州借先主而曺操闻之堕笔其事皆不书于通鉴而于考异有焉
　　通鉴之失项羽垓下之败不敢复还彭城而东走乌江正以灌婴引兵定淮地下彭城已覆其国都矣温公虽载汉败羽垓下而不载灌婴下彭城之事岂亦有所遗乎汉自七国之变务抑诸侯独严安上书武帝论州郡列城数十形束壊制带脇诸侯非宗室之利是盖有见于安危之端者而温公通鉴削而不载岂非有所缺乎【刘昭以为严安慷慨发愤谓千里之职即古之强国虑非安本无穷之计其后汉家以中外殚防不降阶序以运天下】　胡致堂管见谓田千秋薨二年不拜丞相是霍光少昭帝也杨敞薨逾月而拜蔡义是霍光不敢少宣帝也其言善矣然攷之百官表田千秋之后即拜王防为相通鉴失于登载遂使致堂发此议耳【年纪参异】王嘉上疏言元帝温恭少欲都内钱四十万万水衡钱二十五万万少府钱十八万万通鉴书都内钱而刋去下两语岂温公以上为总结而下为分别而言之乎故总云都内钱四十万万耳殊不知都内官名也【食货志云武帝募民田南夷入粟郡官而内受钱于都内】都内掌天下之经费水衡少府掌天子之私藏嘉之所言谓经费私藏皆富耳刘先主即皇帝位于武担之南而温公以昭烈于中山靖王族属疎逺不能纪其世数名位是非难辨遂使抑之不得绍汉统则未知其去取之意也昔诸葛亮称徳为帝室之胄岂凭虚无据云耳温公寛宥曺操谓操取天下于羣盗非取之汉室抑退蜀之主相不少假于孔明北伐亦以入冦书之亦独何哉习凿齿作汉晋春秋以蜀为正统其编目叙事皆谓蜀先主为昭烈皇帝观此则温公之失可见矣　汉兴七十余年之间国家无事人给家足都鄙廪庾皆满而府库余货财京师之钱累距万贯朽而不可较太仓之粟陈陈相因物盛而衰固其变也此段见平凖书而通鉴载于景帝后三年按平凖书云上即位数嵗汉兴七十年余正谓武帝【汉帝纪年考异】汉之薛包茅容等旧史止附别传通鉴具载事迹不可谓不广记而淮南王太史公皆称屈原离骚与日月争光而公乃不载歴代文苑隠逸传直十削去七八防要前例并存
　　外记皇朝刘恕撰司马光受诏修通鉴恕辟置史局尝谓司马迁史记始于黄帝包羲神农缺而不録光为歴代书而不及书威烈之前以包羲至末命三晋为诸侯可为前纪宋朝一祖四宗一百八年可为后纪将俟书成有请于光及恕病废絶意于后纪乃更前纪曰外纪【书目】　刘道原作外纪网罗考摭详矣独惜其博焉而未粹择焉而未精包羲以来黄帝以前诡异不经之说往往毕载而史记所録西伯尚父隂谋修徳以倾商之事亦复兼采至于论十六相之未举四凶之未去始尧知舜于侧微天下未服故遗之大功二十使民臣仰其功业是以唐太宗用李勣之微术曽谓圣人亦出此哉又论夏禹摄政虞舜南廵往而不反欲兆庶专意戴禹而逺迩无徯望之意也此岂足以语圣人事乎其论傅说也谓其出于胥靡之中一旦举用众必骇惧故髙宗托诸梦寐以服羣臣耳其论命也谓命以杜旡妄之求中人安于摈弃俟时而不竞盖圣人以此笼羣愚而息争端也若此之类盖不一也识者当自能辨其当否
　　杂史类
　　通厯唐马总撰起天皇氏总以史籍繁芜故上索三坟中稽五典迄于隋季为十卷今存目十一卷起唐髙祖者即孙光宪也光宪皇朝人馆阁书目云孙光宪作续通厯十卷今附于通厯后者唯五卷尔通厯一书大抵简畧首纪三皇尤诡诞不经与司马正补史记所言无异随事间有论著谓文帝庶几于王道而景帝之拟周成康则有惠徳谓宣帝刑名图霸之主也而世以比光武非其伦也斯言当矣
　　帝王世纪晋正始初皇甫谧撰以汉纪残缺始博按经传傍观百家着帝王世纪并年厯合十二篇起太昊帝包羲氏迄汉献帝
　　萧颖士编年萧颖士尝谓仲尼作春秋为百王不易法而司马迁作史记书表世家列传叙事依违失褒贬体不足以训乃起汉元帝讫隋义宁编年依春秋义类为传百篇黜陈闰隋以唐武徳承梁大徳皆自论断诸儒不与太原王绪者僧辩裔孙撰永宁公辅梁书黜陈不帝颖士佐之亦着梁萧史谱及作梁不禅陈论以着义例使光明云
　　编年通谱庆厯七年六月九日参知政事宋庠上之取十七代史并百家杂说凡正伪年号成一书诏送史馆歴代纪要开宝五年四月参知政事刘熙古上五十卷苏子由古史苏辙作因司马迁史记上观诗书下考春秋及秦汉杂録记伏羲神农讫秦始皇帝为七本纪十六世家三十七列传谓之古史【书目】　太史公始易编年之法为本纪世家列传记五帝三王以来后世莫能易之然其为人浅近而不学疎畧而轻信汉景武之间尚书古文诗毛氏春秋左氏皆不列于学宫世能读之者少故其记尧舜三代之事皆不得圣人之意战国之际诸子辨士各有著书或増古书以自信一时之说迁一切信之甚者或以世俗相传之语以易古文旧说【古史序】
　　史记无三皇本纪而古史则増之史记列孔子于世家而古史则黜之传　史记无栁下恵曺子臧吴季札晋范文子晋叔向郑子产传而古史则有之
　　编年通载皇朝熙宁章衡撰始自唐虞至于治平四年曰编年通载大率编年之例首国号庙諡以表元繋日月以记事其书正统之君以至公大义而得天下者尧舜夏商周汉唐宋是也其书或诈或乗衰乱而得天下者秦晋隋五代之梁后唐晋汉周是也其书乗时并起两立而争天下者魏蜀吴东晋后魏宋齐梁陈后周是也其书吕后称制之年繋之少帝黜则天擅政之嵗列之中宗者惧后世改元据位讐伪假真以失正也其书后妃世子宗室之废立者惧后世登庶黜冢徇爱灭公而失顺也其书将相大臣之善恶者惧后世之恶直丑正诡谀擅权而失任也其书奸雄篡夺之兴亡者惧后世贷刑拂教稔祸败乱而失守也其书夷狄君长之逆顺者惧后世持安危穷凶起难而失备也至如志灾异以示戒去符瑞以防怠明卒以正终始皆所以权衡褒贬防成史法以便观采焉【通载序】
　　竹书按隋经籍志晋太康中汲郡人发魏襄王冢得古竹简书帝命荀氏朂和峤撰次为十五部八十七卷多杂怪妄其纪年用夏正载三代事不及他国时纪晋魏事终哀王盖魏之史记也此本止有第四第六及杂事三卷下皆标云荀氏叙録一纪年一纪今应二杂事悉皆残缺崇文总目不着録【书目】　按杜预左传后序曰其纪年篇起自夏商周皆三代王事无诸别国也惟特记晋国起自殇叔次文侯昭侯以至曲沃庄伯之十一年十一月鲁隠公之元年正月也皆用夏正编年相次晋国灭独记魏事下至魏哀王之二十年盖魏国之史记其著书文意大似春秋经惟此足见古者国史策书之常也　按刘知几史通云汲冢书云舜放尧于平阳益为啓所诛又曰太甲杀伊尹文王杀季歴凡此事语异正经其书近出世人多不之信也
　　东殿新书许敬宗李义府奉诏于武徳内殿修撰其书自史记至晋书删其繁辞龙朔元年撰髙宗制序古史穆天子传册府元云周穆王内史作体制与今起居注正同得于汲冢唐经籍志云郭璞撰六卷未知孰是
　　史记谯周古文考谯周以司马迁史记书周秦以上或采俗语百家之言不专据正经于是作古史考二十五篇皆凭旧典以纠迁之谬误司马彪复以周为未尽善条古史考中凡百二十二事为不当多据汲冢纪年之义云
　　史记至言唐褚无量撰史记至言二十篇【明皇时】西汉书前史精要皇祐三年十月癸未诏丁度等前后汉书节义令撰序及名度请名曰两汉简微诏以前史精要为名
　　西汉荀恱汉纪汉献帝以班固书文繁难省乃诏恱依左氏传删为汉纪三十篇五年乃就其言简要【史通】辞约事详论辨多美其称论者乃恱表其大事以参得失也【馆阁书目】
　　或问荀恱文中子曰史乎史乎袁宏曰荀恱才智经纶是为嘉史司马温公通鉴考异云荀纪无汉书外事窃尝攷之殆不然也汉书汲黯传载帝问黯曰吾欲云云注以为史畧其辞而恱纪载曰吾欲兴政治法尧舜何如十字赵后之立谏者固多而王仁之防班氏所不载今存于纪者首尾具在则其旁搜博采有补于汉史者多矣又其去取之间间亦有意如孝元赞曰上牵制文义优游不断孝宣之业衰焉此班固本文也而恱则述其上两语而孝宣之业衰焉一词则削而不録其意深矣其他纪载差误固亦不少后元之嵗乙巳乃载于丙午之后中元二年建元四年未更正朔也而冬十月皆载于嵗之末西汉有谏大夫之职而未有谏议大夫也而恱纪载萧望之荐谏议大夫刘向又贡禹至拜为谏议大夫或习见东都之制而误书乎
　　孙盛称左氏春秋书吴楚则畧荀恱汉纪迹匈奴则简盖所以贱夷狄而贵诸夏也【史通】
　　荀恱既删畧班史勒成汉纪而班彪论王命列在末篇夫以规讽隗嚣翼戴光武忽以东都之事擢居西汉之中皇甫湜谓荀氏为汉纪强欲复古为编年然其善语嘉言细事详说所遗多矣如览正史方能备明【其论裴子野宋畧亦然】
　　天作长厯栁璞作长厯断自汉武纪年为编年以大政侵叛战伐着之门位附见其左
　　袁宏后汉纪宏见汉时傅教作显宗颂辞甚典雅乃作颂成章颂简文之徳上之于孝武时为东阳太守宏撰后汉纪三十卷传于世
　　晋袁宏撰并序宏以后汉书烦秽因撰后汉纪又以谢承华峤诸书错谬同异唯张璠言汉末之事差详故采而益之
　　荀恱作前汉纪在班固之后袁宏作后汉纪在范晔之前【宏在晋末为一时文宗性强直虽桓温礼遇每不阿屈晁志】
　　荀袁二纪于朝廷纪纲礼乐刑政治乱成败忠邪是非之际指陈论著每致意焉故其辞纵横放肆反覆辨达明白条畅既啓告当代而垂训无穷其为书卓矣【王钟复序】
　　袁纪之失固亦不少薛包安帝时人也乃载于章帝纪顺帝之元无所谓元嘉而袁纪顺帝之末嵗乃以元嘉纪号司马公固尝駮其失也其有补于汉事者亦间有之郑洪谏答乌孙之议并言窦宪之恶今于袁纪有考焉而范史未之闻也
　　司马彪续汉书司马彪以汉迄建安忠臣义士亦以昭著而时无良史记述烦杂谯周虽已删除然犹未尽安顺以降亡缺者多乃讨论众书掇其所闻起世祖终孝献编年二百録世十二为纪志传凡八十篇号曰续汉书
　　元嘉汉记汉桓帝元嘉中诏伏无忌与黄景崔寔等共撰汉记
　　东观汉记汉自明帝以后撰光武帝纪及表志列传载记皆每朝旋修至灵帝时已成百二十七卷虽未终一代之事且见逐时不阙修述今东观汉记是也
　　王隠晋史晋王隠父铨少好学有著述之志每私録晋事未就而卒隠博学多闻受父遗业西都旧事多所讲究大兴初召隠为著作郎令撰晋史时虞预私撰晋书而生长东南不知中朝事数访于隠并借隠所著书窃写之后更嫉隠隠以谤免黜归于家依征西将军庾亮亮供其纸笔乃得成书上之隠虽好著述而文辞鄙拙芜舛不伦其书次第可观者其父所撰文体混混漫义不可解者隠之作也
　　于宝晋纪中兴草创未建史官王导上疏宜备史官著作佐郎于宝着晋书自宣帝迄于愍帝五十三年凡三十卷奏之其书简畧直而能婉咸称良史
　　徐广晋纪广撰成国史成晋纪四十六卷
　　修文殿御览北齐后主置上林馆以中书侍郎杜徳林黄门侍郎顔之推判馆事文命共撰修文殿御览唐春秋吴兢在长安景龙间撰唐春秋诏兢就集贤院论次兢叙事简核号良史晚稍疎悮人病其太简韦述唐春秋韦述性嗜书撰唐春秋三十卷
　　韦述续七志马懐素奏述与诸儒即秘书续七志韦述六典先是诏修六典徐坚造意歴年未有所述始摹周六官领其属事归于职规制定初令狐徳棻吴兢等撰武徳以来国史皆不能成述因二家参以后事遂分纪传文为例一篇文约事详萧颖士以为谯周陈夀之流
　　唐六典开元十年起居舍人徐坚被诏修六典于集贤院明皇手写六条曰理教礼政刑事张说知院委徐坚开元二十六年书成先是诏修六典徐坚命意嵗余未成及肃宗引韦述撰定始以令式摹周六官规制遂定栁芳唐厯肃宗诏芳与韦述缀缉吴兢所次国史叙天宝后事弃取不伦史官病之又仿编年为唐厯四十篇颇有异闻然不立褒贬义例为诸儒讥讪
　　髙氏小史唐艺文志髙峻初六十卷子迥厘正之峻元和中人凡一百卷
　　建隆重编唐会要建隆二年正月乙未司空平章事监修国史王溥等进编唐防要一百卷文简理备太祖嘉之此书徳宗时苏冕始撰四十卷至武宗时崔铉又续四十卷至是溥又采宣宗以后故事勒成之诏藏于史阁赐物有差
　　诸家唐书
　　温大雅创业起居注　房龄许敬宗撰实録姚思亷撰纪传　　　长孙无忌令狐徳棻缀旧史许敬宗撰髙宗纪传　李仁实撰敬宗诸传
　　牛凤撰唐书　　　　刘子吴兢等更撰唐书刘吴徐更定则天实録
　　唐武徳间温大雅首撰创业起居注三篇自是房龄许敬宗敬璠相次立编年体号为实録贞观初姚思亷始撰纪传粗成三十年显庆元年长孙无忌于志宁令狐徳棻杨士卿等因其旧书缀以事复为五十卷龙朔中敬宗总统史任更増前作混成百卷始髙宗本纪及永徽名臣四夷等传多是其所造敬宗所作纪传或曲希时防或猥释私憾凡有毁誉多非实録其后李仁实续撰于志宁许敬宗李义府等传载言记事见推直笔长夀中牛凤及又断自武徳终于洪道撰为唐书百有十卷然以凤及之不才而辄议一代大典叙事则参差倒错既而悉收姚许诸本欲使其书独行由是旧典残缺殆尽长安中刘子元与朱敬则徐坚吴兢更撰唐书八十卷神龙元年又与坚兢重定则天实録总为三十卷
　　新史纠缪哲宗时吴镇进唐新史纠缪凡二十条【或云哲宗时乃绍兴间可更攷】
　　唐起居注起居郎掌録天子起居法度天子御便殿则郎居左舍人居右有命俯陛而聴退而书之季终以授史官贞观中以给事谏议大夫兼知起居事每仗下议政事起居郎一人执笔记録于前史官随之其后复置起居舍人分侍左右秉笔随宰相入殿若仗在紫宸内閤则夹香案分立殿下直第二螭首和墨濡笔皆防处时号螭头髙宗临朝不决事有所奏唯辞见而已许敬宗李义府为相奏请多畏人之知也命起居郎舍人对仗承防仗下与百官皆出不复闻机务矣长夀中仗下后宰相自録军国政要为时政记则天时姚璹请宰相自撰时政记月送史馆然率推美逊善事非其实未几亦罢而起居郎犹因制稍稍笔削以补国史之阙开元初诏修史官非供奉者皆随仗而入位于起居郎舍人之次及李林甫专权又废太和九年诏入阁曰起居郎舍人具纸笔立螭头下复贞观故事杨嗣复开成中为相请延英对宰相语闗道徳刑政者委中书门下直日记録月付史官他宰相议不同乃止裴休大中六年奏言宰相论政上前知印者次为时政记所论非一详已辞畧他议事有所阙史氏莫得详请宰相人自为记合付史馆诏可
　　太宗欲观起居注朱子奢太宗时为谏议大夫文馆学士帝常诏起居纪録臧否朕欲见之以知得失若何子奢曰陛下举无过事虽见无嫌然以此开后世史臣之祸可惧也史臣全身畏死则悠悠千载尚可闻乎隋志起居注者録纪人君言行动止之事春秋传曰君举必书书而不法后嗣何观周官内史掌王之命遂书其副而藏之是其职也汉武帝有禁中起居注后汉明徳马后撰明帝起居注则汉时起居似在宫中为女史之职然皆零落不可复知今之存者有汉献帝及晋代以来起居注皆近侍之臣所録晋时又得汲冢书有穆天子传体制与今起居正同盖周时内史所记王之副也
　　唐贞观政要吴兢神龙中撰采摭太宗朝政事之要随事载録以备劝戒合四十篇上之
　　唐赞文宗恭俭儒雅出于天性尝读太宗政要慨然慕之及即位锐意于治故太和之初政事修饰号为清明于时因政要思魏郑公贤诏访其后
　　唐太宗政要李延夀尝撰太宗政要调露中髙宗观之咨美直笔藏副秘阁
　　吴兢武后实録初与刘子元撰定武后实録叙张昌宗诱张说诬证魏元忠事说为相即从容谬谓曰刘生书魏齐公事不少假借奈何兢曰子元之亡不可受诬地下兢实书之其草故在闻者叹其直说屡以情蕲改辞曰徇公之情何名实録卒不改世谓今董狐云
　　唐时政记武后时姚璹进言永徽后左右史惟对仗承防仗下谋议不得闻璹以帝王谟训不可阙纪请仗下所言军国政要责宰相自撰号时政记四十卷以授史官从之
　　韦述开元谱述述好谱学更撰开元谱二十篇
　　顺宗实録韩愈为顺宗实録其间载李吉甫事似不少假借徳裕当国怏怏有不平之意请更之者屡矣其后卒窜定无全篇
　　宪宗前代君臣事迹宪宗见太宗撰金鉴録帝范明皇撰开元训戒采尚书春秋后传史记汉书三国志晋汉晏子春秋新序说苑等书君臣行事可为鉴者集成十四篇
　　君臣道合　　辨邪正　　　戒权幸
　　戒微行　　　任贤臣　　　纳忠谏
　　谨征伐　　　谨刑法　　　去奢泰
　　崇节俭　　　奨忠直　　　修徳政
</div>
    <div class="pagination">
<a href="群书考索_page7.html">上一页</a><span>...</span><a href="群书考索_page3.html">3</a><a href="群书考索_page4.html">4</a><a href="群书考索_page5.html">5</a><a href="群书考索_page6.html">6</a><a href="群书考索_page7.html">7</a><span class="current-page">8</span><a href="群书考索_page9.html">9</a><a href="群书考索_page10.html">10</a><a href="群书考索_page11.html">11</a><a href="群书考索_page12.html">12</a><a href="群书考索_page13.html">13</a><span>...</span><a href="群书考索_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
