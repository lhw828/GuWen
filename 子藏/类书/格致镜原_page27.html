<!DOCTYPE html>
<html>
 <head>
  <meta charset="utf-8"/>
  <title>
   格致镜原 - 第 27 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   格致镜原 - 第 27 页/共 48 页
  </h1>
  <div class="content">
   格致镜原卷五十六
&lt;子部,类书类,格致镜原&gt;
　　钦定四库全书
　　格致镜原巻五十七　　　大学士陈元龙燕赏器物【一】
　　香
　　总论　説文凡香之属皆从香远闻曰馨美者曰【音使】气曰馦　周祈名义考周人萧汉人始为博山炉而所焚惟兰蕙刘向博山炉铭中有兰锜朱火青烟古乐府香风难久居空令蕙草残无今之香也自武帝通南越中国始有龙脑鸡舌等香通西域始有安息蔷薇水等香而兰蕙与萧不复用矣　程大昌演繁露秦汉以前二广未通中国中国无今沉脑等香也宗庙燔萧灌献尚郁金食品贵椒皆非今香也至荀卿氏方言椒兰汉虽得南粤其尚臭之极者曰椒房椒风郎官以鸡舌奏事而已较之沉脑其等级甚下不也惟西京杂记载长安巧工丁缓作被下香炉颇疑已有今香然刘向及古诗所赋皆焚兰蕙而非沉脑是汉虽通南粤亦未见粤香也汉武内载西王母降爇婴香等品多异然疑后人为之汉武奉仙穷极宫室帷帐器用之丽史汉备记不遗若曽剏有古来未有之香安得不记　演繁露梁武帝祀地用土和香杜佑注以地于人近宜加杂馥案杂馥即合诸香为之言不止一香也梁武帝祭天始用沈香古未用也　陆声清暑笔谈凡香品皆产自南方南离位离主火火为土母火盛则土得养故沉水檀薰陆之皆产自岭南海表土气所钟也内经云香气凑脾火阳也故气芬烈　墨庄漫録汉宫香方郑康成注沉水香二十四铢着石复汤防【铜铁辈皆病香】以指尝试能饮甲则巳【南海贾胡贵一种香木末如房色泽黄可减甲】以寒水炭四焙之青木香十二之一用二钱可酌损之鸡舌香以其子不以其母合捣如糜【沉水得防烟黄而气郁】投初防中媒使相悦閟以黄堥隙塪不津地埋之一月中许出之投龙脑六铢麝损半一炉注如芡子薰郁郁略闻百步中人也今大官加防红螺加麝外家效之以珠防范晔和香方序麝本多忌过分必害【比庾仲文】沉实易和
　　盈斤无伤【范晔自况】零藿虚燥【比何尚之】詹唐黏湿【比沈演之】甘松苏合安息郁金奈多和罗之属并被珍于外国无取于中土【比慧林道人】又枣膏昏钝【比羊保】甲煎浅俗【比徐湛之】非无助于馨烈乃当弥増于尤疾也　锦绣万花谷凡香须入窨贵燥湿得宜也合和讫干器收蜡纸封埋屋地下半月余　陶谷清异録对花焚香有风味相和其妙不可言者木犀宜龙脑酴醿宜沉水兰宜四絶含笑宜麝薝卜宜檀韩熈载有五宜说　纬略佛图澄曰襄国城堑水源暴竭石勒问澄澄曰今当勅龙取水乃置澄上坐绳牀烧安息香咒数百言水大至李相之贤巳集曰烧香盖始于此按汉武故事曰昆邪王杀休屠王以其众来降得其金人之神置之甘泉宫金人者皆长丈余其祭不用牛羊惟烧香礼拜　演繁露沈存中叙行香谓当以香末散撒乃为行香毕仲荀元丰三年作幙府燕闲録曰国忌行香起于后魏江左齐梁间每然香熏手或以香末散行谓之行香予案南史王僧达好鹰犬何尚之设八关斋集朝士自行香次至僧达曰愿郎且放鹰犬其谓行香次及僧达者即释教之谓行道烧香者也行道者主斋之人亲自周行道场之中烧香者爇之于炉也东魏静帝尝设法防乘辇行香髙欢执香炉步从鞠躬屏气按凡云行香者步进前而周匝道场仍自炷香为礼也静帝人君也故以辇代步不自执炉而使髙欢代执也以此可见行香只是行道烧香无撒香之事也　清异録中宗朝宗纪韦武闲为雅防各携名香比试优劣名曰鬭香惟韦温挟椒涂所赐常魁　天寳遗事杨国忠尝用沉香为阁檀香为栏槛以麝香乳香筛土和为泥饰阁壁每于春时木芍药盛开之际聚賔于此阁上赏花焉禁中沉香之阁殆不侔此壮丽也清异録后唐龙辉殿安假山水一铺沉香为山阜蔷
　　薇水苏合油为江池芩藿丁香为林薰陆为城郭黄紫檀为屋宇白檀为人物方围一丈三尺城门小牌曰灵芳国或云平蜀得之者　清异録吴越外戚孙承祐奢僣异常用龙脑煎酥制小様骊山山水屋室人畜林木桥道纎悉备具围方丈许　清异録李璟保大七年召大臣宗室赴内香燕凡中国外夷所出以至和合煎饮佩带粉囊共九十二种江南素所无也　三洞珠囊许远游烧香皆五色香烟出　灯録二十二祖摩拏罗至西印土焚香而月氏国王忽覩异香成穗　清异録徐遇月夜露坐中庭佳香一炷所亲私号伴月香　真率斋笔记袁运字子先尝以竒香一丸与庄姬姬藏于笥终嵗润泽香达于外至冬閤中诸虫不死冒寒而鸣姬以告袁袁曰此香制自宫中其间当有返魂乎　云林异景録宾云溪有僧舎盛冬若客至不燃薪火暖香一炷满室如春人归更收余烬　刘攽诗话京师人货香印者皆击铁盘以示众人父老云以国初香印字逼近太祖讳故托物黙谕　香谱近世尚竒者镂木以为之范香尘为篆文准十二辰分百刻凡燃一昼一夜或燃于饮席或佛像前　述异记南郡有千亩香林名香往往出其中南海郡有采香户南方有香市乃商人交易香处　法苑珠林忉利天有七市第三众香市天子天女往往贸易　华严经于此南方有一国土名为广大有鬻香长者名优钵罗花
　　沉香　南方草木状密香沉香鸡骨香黄熟香鸡舌香栈香青桂香马蹄香案此八物同出于一也交趾有密香似柜柳其花白而繁其叶如橘欲取香伐之经年其根枝节各有别色也木心与节坚黑沉水者为沉香与水面平者为鸡骨香其根为黄熟香其为栈香细枝紧实未烂者为青桂香其根节轻而大者为马蹄香其花不香成实乃香为鸡舌香珍异之木也南史沉水香土人斫断积以嵗年朽烂而心节独在置水中则沉故名曰沉香次浮者栈香　南史狼牙脩国在南海中土产偏多栈沉婆律香等　谈香木出香三等曰沉曰栈曰黄熟沉栈皆有二品曰熟结曰生结熟结者自烂而得生结者伐仆得之又久烂脱而剔取之　倦游杂録沉香木岭南诸郡悉有之濒海诸州尤多交连枝冈岭相接数千里不絶叶如冬青大者合数人抱木性虚韧山民或以搆茅庐或以为桥梁为饭甑尤善有香者百无一二盖木得水方结多在折枝枯中或为沉或为煎或为黄熟自枯死者谓之水槃香今南恩髙窦等州惟产生结香盖山民入山见香木之曲斜枝必以刀斫之成坎经年见雨水所渍结香复以锯取之刮去白木其香结为斑防亦名鹧鸪斑燔之甚佳沉之良者惟在琼崖等州俗谓角沉乃生水中取者宜用薰衣黄沉乃枯木中得之宜入药用依木皮而结者谓之清桂气尤清在土中嵗久不待刓剔而精者谓之龙鳞亦有削之且卷咀之叶韧者谓之黄蜡沉尤难得　叶庭珪香谱鹧鸪斑体薄而易烬其厚而沉水者差久　证本草沉香所出非一真腊为上占城次之渤泥为下然就真腊而较之则又有三品緑洋为上三泺次之渤啰间为下而香之大槩生结者为上熟脱者次之坚黑者为上黄香次之状如犀角者谓之犀角沉如燕口者谓之燕口沉如附子者谓之附子沉如梭者谓之梭沉文横而坚致者谓之隔沉生沉香蓬莱香出海南山西其初连木则状如栗房土人谓之刺香刀刳木而出其香则坚致光泽士大夫谓之蓬莱香番沉出于勃泥三佛齐医家多用之亦谓之药沉　海槎余録沉香木椿榉多节取之先断其木根积年皮俱朽心与节不坏者乃香也沉者为沉浮者为檀似鸡骨为鸡骨香似马蹄为马蹄香似牛头为牛头香最麄者为牋香丁谓在南海作天香云四香凡四十二状皆出于一本窦化雷髙中国出香之地比海南优劣不侔矣既所禀不同又售者多而取之速是以黄熟不待其稍成牋沉不待其香足盖越于戕贼之地也取香法当七八月晴霁遍山寻视见大小木千百皆凋悴其中必有香凝结乘更月辉视之则香透林而起用草系记取之大率林木凋悴以香气触之故耳其香美恶种数甚多一由原木质理麄细非香自为之种别也屠隆香笺沉香有三等上者气太厚而反嫌于辣下者质太枯而又涉于烟惟中者约六七分一两最滋润而幽甜可称妙品角沉香质重劈开如墨色者佳不在沉水好速亦能沉也有以碎沉香辏炼成大块以市于人当细辨之　事文聚隋主淫侈每除夜殿前诸院设火山数十座尽沉香木根每一山焚沉香数车火光暗则以甲煎沃之焰起数丈香闻数十里常一夜用沉香二百余乘甲煎二百余石　合璧事唐开元中有沉香亭又唐敬宗时波斯进沉香亭子材拾遗李汉谏曰沉香为亭何异瑶台琼室　清异録髙丽舶主王大世沉水近千斤叠为旖旎山象衡岳七十二峯钱俶许黄金五百两竟不售　洪刍香谱江南李氏帐中香法以鵞梨蒸沉香用之　首楞严经香严童子白佛言见诸比丘烧水沉香香气寂然来入鼻中非木非空非烟非火去无所着来无所从由是意销眀无漏
　　黄熟香　叶庭珪香谱黄熟香皮坚而中腐者其形如桶故谓之黄熟桶其夹笺而通黑者其气尤胜　本草拾遗黄熟香亦馢香之也但轻虚枯朽不堪者今和香中皆用之　洪刍香谱白眼香亦黄熟之别名也其色差白不入药品和香或用之
　　鸡舌香　唐本草注鸡舌香出杜薄可含以香不入衣服鸡舌木气辛而性厉禽兽不能至花熟自零随水而出方得之鸡舌叶及皮并似栗花如梅子似枣核此雌也不入香用其雄虽花不实采花酿之以成香出昆仑及交爱以南　叶庭珪香谱鸡舌香一名丁子香以其形似丁子香也即丁香之大者今谓丁香母是也　谈鸡舌香即丁香也日华子云鸡舌香治口气故郎官含鸡舌香取其便于奏对正是今之丁香舌方五香连翘汤用鸡舌香千金五香连翘汤无鸡舌香却有丁香最为明騐俗医取乳香中如杮核无气味者谓之鸡舌香殊无干涉新补本草重出二物盖考之未精也
　　馢香　通雅香谱云馢香沉香同其香方皆用馢桂海志作笺香南方草木状作栈香实一字也　本草拾遗沉香之肌理有黑脉者谓之馢香　洪谱叶子香即馢香之薄者其香尤胜于馢又谓之龙鳞香
　　速香　叶谱速香出真腊者为上伐去木而取香者谓之生速仆木腐而香存者谓之熟速其木之半存者谓之暂香黄而熟者为黄熟　屠隆香笺片速香俗名鲫鱼片雉鸡斑者佳有伪为者亦以重实为美谷泰博物要览更有铁面生香俗名牙香以面有黑烂色为铁面纯白不烘焙者为生香其生香之味妙甚在广中价亦不廉
　　防檀　酉阳杂俎一木四香根曰防檀节曰沉香花曰鸡舌胶曰薰陆　华严经牛头防檀香此香从离垢出以之涂身火不能烧又佛家以白防檀涂身能除一切烦恼得清凉　世説林公曰白防檀非不馥焉能逆风成实论波利貭多天其香则逆风而闻
　　薰陆　南方草木状薰陆香出大秦在海边有大枝叶正如古松生于沙甲盛夏胶流出沙上方采　广志薰陆香生南海注即罗香也　海药本草薰陆香味平温无毒主清人神其香一名马尾香是皮鳞甲采之复生　唐本草注薰陆香出天竺国及邯郸似枫松脂黄白色天竺者多白邯郸者夹緑色香不甚烈笔丛薰陆小木而大叶海南亦有薰陆乃其胶也今名乳头香　集仙録乳头香天真恶之唯可烧和香耳檀香　清异録南夷香槎到文登尽以易疋物同光中有舶二檀香色正白号雪檀长六尺地人买为僧坊刹竿　陈蔵器本草白檀香出海南主心腹痛霍乱中恶鬼气杀虫又有紫真檀人磨之以涂风瘇虽不生于中华而人间遍有之　香笺黄檀香黄实者佳茶浸炒黄去腥　香谱檀香出于三佛齐国皮木而色黄者谓之黄檀皮腐而色紫者谓之紫檀恐其气泄则以纸封之杜阳编宣州观察使杨牧造檀香亭子初成命宾乐
　　之
　　降真香　洪谱仙传云降真香烧之感引鹤降醮星辰烧此香甚为第一小儿带之能辟邪气其香如苏方木然之初不甚香得诸香和之则特美　戒庵漫笔柳之怀远产香藤叶大如掌多刺攅蹀绞齿巨材产多于山林纡挛之处嵗久色防黄曰藤香或深蔵防岏巨石攫路人迹不到霜饕雪虐积以嵗月皮俱烂赤心如铁谓之降真香　本草降真香出黔南拌和诸香烧烟直上天召得鹤主天行时气宅舍怪异并烧悉验　香笺降真香紫实为佳茶煮出油焚之　溪蛮丛笑降真本出南海今溪洞山僻处亦有似是而非劲瘦不甚香名鸡骨香　周达观真腊记降真香一名紫藤香生丛林中皮白厚五六寸取心焚之香气劲而逺　名医录周崈被海防刃伤血不止军士刮紫藤香末傅之立愈
　　伽南香　花木考伽南香为木黑润所出产天下皆无其价甚贵以银对换出占城国海上诸山盖香木枝柯窍露者木立死而本存者气性皆温故为大螘所穴螘食石归而遗于香中嵗久渐渍木受气结而坚润则香成矣其香本未死气未老者谓之生结上也木死本存气凝于枯根润若片谓之糖结次也其称虎斑结金丝结者嵗月既浅木之气尚未融化木性多而香味少斯为下耳　潜确书生结红而坚糖结黑而软琼州亦有土竒南白质黑防　香笺糖结伽南锯开上有油如饴糖黑白相间黑如墨白如糙米焚之初有羊羶防气有金丝伽南色黄止有绺若金丝惟糖结为佳　博物要览香中竒南惟緑结糖结为最重以质软指刻之如锥画沙味辣有脂嚼之粘牙为上上者曰莺哥緑次者曰兰花结又次曰金结下者曰铁结山堂肆考伽南香近世士夫以制带銙率多凑合颇若天成又云伽南木乃沉香之生结者　偃曝谈余占城竒南出在一山酋长禁民不得采取犯者断其手彼亦自贵重　七脩藁竒蓝香出占城等国志书皆书竒南二字星槎胜览书棋楠二字问之人人不知也昨见潘希曽使安南得其国之所赐书物録之于藁乃此竒蓝二字想志等书传写之讹也　博物要览竒南香亦生于千年榕之上故名生香
　　龙脑香　酉阳杂俎龙脑香出婆律国髙八九丈大可六七围傍生枝叶叶正圆而背白结实如荳皮有甲错香即木中脂似松脂作杉木气干脂谓之龙脑香清脂谓之婆律膏又有苍龙脑主风疹防入膏煎良不可防眼明浄如雪花者善久经风日或如麦麸者不佳云合黒荳糯米相思子贮之不耗今复有生熟之异称生龙脑即上之所载是也其絶妙者目曰梅花龙脑有经火飞结成块者谓之熟龙脑气味差薄焉盖易入他物故也　西域记羯布罗香其松身异叶花果亦别初采既湿尚未有香木干之后循理而折之其中有香木干之后色如冰雪亦曰龙脑香　华夷花木考龙脑其清香为百药之先于茶亦相宜多则掩茶气味万物中香无出其右者　独异志宗偶与寜王博召太真妃立观俄而风冒妃帔覆乐人贺怀智巾帻香气馥郁不灭后幸蜀归怀智以其巾进于上上执之澘然而泣曰此吾在位时西国有献香三丸赐太真谓之瑞龙脑苏合香　梁书中天竺出苏合香是诸香汁煎之非自然一物也大秦人采苏合先笮其汁以为香膏乃卖其滓与人展转达中国不大香也　洪谱神农本草云苏合香生中台川谷陶居云俗传是师子粪外国説不尔今皆従西域来真者难别紫赤色如紫檀坚实极芬香重如石烧之白者佳主辟邪疟癎疰去三虫安息香　本草安息香出西戎似柏脂黄黑色为块新者亦柔软味辛苦无毒主心腹恶气鬼疰　酉阳杂俎安息香出波斯国其呼为辟邪长三丈许皮色黄黑叶有四角经冬不凋二月有花黄色心防碧不结实刻皮出胶如饴名安息香　洪谱安息香出三佛齐国其香乃之脂也其形色胡桃穰而不宜于烧然能众香故人取之以和香焉　屠笺都中有数种总名安息其最佳者刘鹤所制月麟香聚仙香沉速香三种百花香即下矣
　　唵叭香　李时珍本草胆八香似稚木犀叶红色霜枫捣实成油和诸香爇之辟恶气出交趾南番诸国今名唵叭香　香笺唵叭香名黑香以软浄色明者为佳手指可撚为丸者妙甚惟都中有之　五杂组唵叭香出唵叭国色黑爇之不甚香而可和诸香亦能辟邪魅京师有赁宅住者其宅素凶既入不能便移但日焚唵叭香一炉至夜中子闻鬼物相与语曰彼所焚何物令我头痛不堪当相率避之越二日宅遂清吉乳香　广志乳香即南海波斯国松脂有紫赤樱桃者名乳香盖薰陆之也仙方多用辟邪今以通明者为胜目曰的乳其次曰拣香又次曰缾香然多夹杂成大块如青之状又其细者谓之香纒　事林广记大食勿拔国出乳香他国所无其逐日用刀斫皮取乳或在上或在地下在自结透者为明乳蕃人用琉璃缾盛之名曰缾香在地者名塌香　叶庭珪香谱乳香一名薰陆香出大食之南数千里其松以斤斫脂溢于外结而成香聚而成块上品为拣香圆大如指头今俗所谓滴乳次曰缾乳言收时置于缾中又次曰乳塌盖香而杂之以沙石者也又次曰黑塌盖香之黑色者也又次曰水湿黑塌盖香在舟中为水所浸渍而气变色败者也杂品而碎者曰斫削簸为尘者曰纒末　七脩藳乳香先置壁隙中半日又取指甲三二片置鉢中擂之不粘而易成末矣　丹房鉴源乳香能哑铜
　　脑子香　叶谱脑子香出渤泥三佛齐亦有之乃深山穷谷中经千年老杉其枝不曽损动者若损动则气泄无脑矣其土人解作板段随其板旁横裂而成缝有脑出于缝中劈而取之其大者成片俗谓之梅花脑其次谓之速脑速脑之中其次者谓之米脑　名物通片脑出暹罗诸国惟初打泥者为上如杉桧取者必斋沐而往成片似梅花者为上其次有金脚速脑米脑苍脑札聚脑又有一种如油名脑油
　　龙涎香　蔡绦铁围山丛谈奉宸库有龙涎香分锡大臣近侍其模制甚大而外视不甚佳每以一豆大之辄作异花气芬郁满座终日略不歇于是太上大竒之命籍被赐者随数多寡复收取以归中禁因号曰古龙涎为贵也诸大珰争取一饼可直百缗金玉为穴而以青丝贯之佩于颈时于衣领间摩挲以相示由此遂作佩香焉今佩香因此始也　张世南游宦记闻诸香中龙涎最贵广州市直每两不下百千次等亦五六十千系蕃中禁榷之物出大食国近海傍常有云气罩山间即知有龙睡其下或半载或二三载土人更相守视云散则知龙已去往观必有龙涎或五七两或十余两视所守人多寡均给之或不平更相讐杀或云龙多蟠于洋中大石卧而吐涎鱼聚而之土人见则没而取焉又一説大洋海中有涡旋处龙在下涌出其涎为太阳所烁则成片为风漂至岸人则取之纳官予尝叩泉广合香人云龙涎入香能收敛脑麝气虽经数十年香味仍在岭外杂记所载龙涎出大食西海多龙枕石一睡涎沫浮水积而能坚鲛人采之以为至寳新者色白稍久则紫甚久则黑又一説云白者如百药煎而腻理黑者亚之如五灵脂而光泽其气近于臊似浮石而轻或云异香或云气腥能众香气皆非也于香本无损益但能聚烟耳和香而用真龙涎焚之则翠烟浮空结而不散坐客可用一剪以分烟缕所以然者蜃气楼台之余烈也又一説云龙出没于海上吐出涎沬有三品一曰泛水二曰渗沙三曰鱼食泛水轻浮水面善水者伺龙出随而取之渗沙乃被波浪飘泊洲屿凝积多年风雨浸淫气尽渗于沙土中鱼食乃因龙吐涎鱼竞食之复作粪散于沙碛其气腥秽惟泛水者可入香用余二者不堪　山堂肆考龙涎可制香烧之可直通于天水底焚之亦直到渊底　彚苑详注苏门荅次国古大食国也西去一昼夜城有龙涎屿独峙南巫里洋之内浮灔海面波激云腾每至春间羣龙交戯于上而遗涎沬洋水则国人驾独木舟伺龙出没随而采之或风波则人俱下海一手附舟傍一手楫水而得至岸其涎初若脂胶黑黄色颇有鱼腥去久则成大块或大鱼腹中刺出如斗大焚之清香可爱名曰龙涎其品有三浮水者为上渗沙者次之鱼食为下每香一斤值其国金钱一百九十二枚准中国之铜钱九千文
　　甲香　四时纂要修甲香方取大甲香如昆仑耳者酒煑熬入诸香中用　唐本草甲香蠡生云南者大如掌青黄色长四五寸取黡烧用之南人亦煑其噉今合香多用谓能香复来香烟须酒煑制方可用　南州异物志甲香大者如瓯　苏颂本草海螺即流螺厣曰甲香　李义山诗集注甲香者为末煮香时用以合香收气香者也唐人谓之甲煎陈藏器曰甲煎以诸药及美果花烧和蜡治成可作口脂今有作夹煎者误也　湘烟録又有小甲香状如螺子取其蒂修合也信方每甲香一斤以泔斗半防火煮一复时又以二合水一斗煑三复时乃以炭火烧地令洒酒令润铺香于上捣烂入沉香末三两麝香一分和捣印成此即汉宫方也
　　麝香　续博物志麝之真香有三説鹿羣行山中自然有麝气不见其形为真香入春以脚踢入水泥中藏之不使人见为真香杀之取其脐一鹿一脐为真香　本草苏颂曰麝香有三等第一生香名遗香乃麝自剔出者次脐香乃捕得杀取之其三心结香乃麝见大兽捕逐惊畏失心坠死人得之破心见血作干血块者不入药　花木考牡丹最忌麝香有人带香入园其花即时萎落　埤雅麝噉蛇今以蛇蜕裹麝弥香　锦绣万花谷天寳中虞人水麝脐香皆水也每取以针刺之香气倍于麝　香谱麝香木出占城国老而仆埋于地而腐外黑而内黄赤者其气于麝　清异録江南山谷间有一种竒木曰麝香其老根焚之亦清烈号防香
　　各种香　南方草木状枫香似白杨叶圆而岐分有脂而香其子大如鸭卵二月花乃着实八九月熟曝干可烧惟九真郡有之　唐本草注白胶香髙大木理细茎叶三角商洛间多有五月斫为坎十一月收脂开寳本草白胶香即枫香脂　魏王花木志木号
　　千嵗伐之四五嵗取不腐者为香一名没香一名多香木　内典木香状若槐　异物志木其叶如椿　交州记木似沉香　韵府续编肇庆新兴县出多香木俗谓之香能辟恶气杀鬼精　本草木香一名香从外国舶上来叶似薯蓣而根大花紫色功効极多今以如鸡骨坚实齧之粘齿者为上复有马兠苓根谓之青木香非此之谓也或曰有二种亦恐非耳一谓之云南根　洞防记有女香细枝叶妇人带之香终年不减　春风堂随笔栝松百年即有白衣如粉本草谓之艾衲香　广志艾衲香出西国似细艾　本草松皮緑衣亦名艾蒳可以合诸香烧之能聚其烟青白不散　述异记香洲在朱厓郡洲中出诸异香往往不知名焉千年松香闻于十里亦谓之十里香　本草拾遗甘松香味温无毒主鬼气卒心腹痛胀满浴人身令香丛生叶细　广志甘松香生凉州　南方草木状水松叶如桧而细长出南海土产众香而此木不大香故彼人无佩服者岭北人极爱之然其香殊胜在南方时植物无情者也不香于彼而香于此岂屈于不知巳而伸于知巳者欤物理之难穷如此　一统志真腊有如杉桧香藏于皮老而脂白流出名笃耨香冬月因其凝而取之者名黑笃耨　叶庭珪香谱笃耨香出真腊国亦之脂也如松杉之而香藏之皮老而自然流溢者色白而透明故其香虽盛暑不融土人既取之夏月以火环其而炙之令其脂液再溢至冬沍寒因其凝而复取之故其香冬凝而夏融土人盛之以瓠瓢至暑月则鑚其瓠而周为之孔蔵之冰中欲其隂凉而气通以泄其汗故得不融舟人易之以瓷器不若瓢也香之气清逺而长杂于则黑而黑为下矣香之性易融而暑月之融多渗于瓢故断瓢而爇之亦得其典刑今所谓葫芦瓢是也　香谱金顔香出大食真腊国其香乃之脂色黄而气劲工于聚众香今之为龙涎软香佩带者多用之　一统志真腊有金顔香有深黄色者有黑色者劈开雪白者为佳夹砂石者为下其气能聚众香番人以之和香涂身　酉阳杂俎防齐香出波斯国拂林呼为顶勃梨咃长一丈余围一尺许皮色青薄而极光浄叶似阿魏每三叶生于条端无花结实西域人常八月伐之至冬更抽新条极滋茂若不剪除反枯死七月断其枝有黄汁其状如防有香气入药疗百病【防音撇】　瀛涯胜览满剌加产打魔香乃脂堕地成遇火即然国人以当灯及涂舟水不能入明莹者若金箔曰损都卢厮可作瑁珠名水珀是已　魏略郁金香生大秦国二三月花如红蓝四五月采之其香十二叶为百草之英　本草拾遗郁金香味苦无毒主虫毒疰鵶鹘等除心腹间恶气鬼疰入诸香用述异记南海出千步香佩之香闻于千步草也今海
　　隅有千步草是其种也叶似杜若而红碧相杂又紫述香一名红蓝香又名金香又名麝香草出苍梧桂林二郡界　唐书罽宾国进拘物头花香焚之香闻数里广志迷迭香出西域　洞防记都夷香状如枣核食一片则歴年不饥以粒如粟许投水中俄满大盂也　魏略兠纳香出大秦国　述异记甲香即桂香之善者内典必栗香一名化木香似老椿　花木考金银香
　　中国皆不出其香如银匠榄糖相似中有白蜡一般白块在内好者白多低者白少焚之气味甚美出旧港国香谱水盘香黄熟而殊大多雕刻为香山佛像并
　　出舶上　升庵外集香谱有鬭镂香今讹为兠罗香三泊有之　异物志兠罗香出海边国如都梁香　本草雀头香即香附子也所在有之　珍珠船赤土国在海南出异香每烧一弹丸香闻数百里号一国香　洞防记薰肌香用薰人肌骨至老不病　文焚玉防浣薇露注玉防香也　清异録用香布篆文木范中急覆之是为曲水香　香谱涂肌拂手香出占城国土人以脑麝诸香捣和而成或以涂身或以拂手其香经数宿不散　香谱亚湿香出占城国其香非自然乃土人以十种香捣和而成体温而湿气和而长爇之胜于他香锦绣万花谷吴僧罄宜作笑兰香其法以沉为君鸡舌为臣北苑之尘秬鬯十二叶之英华之粉柏麝之脐为佐以百花之液为使一炷如芡子许油然郁然若齅九畹之兰而挹百亩之蕙也　清异録长安宋清以鬻药致富尝以香剂遗中朝簮绅题识器曰三匀煎焚之富贵清妙其法止龙脑麝末精沉等耳【煎去声】　洞天清録沉香脑麝四合加以棋楠罗合榧子滴乳蠡甲九味相合分两停匀炼蔗浆合之其香絶尘境而助清兴清异録林邑占城阇婆交阯以杂出异香剂和而范之气韵不凡谓中国三匀四絶为乞儿香　香笺黄香饼王镇住东院所制黑沉色无花纹者佳甚伪者色黄升庵外集泡花采以蒸香以佳沉香薄劈着浄器中铺半开花与香层层相间密封之日一易不待花蔫花过香成番禺人作心字香琼香用素馨茉利法亦然大抵泡取其气未尝炊掀江浙作木犀降真香蒸汤上非法也　香笺万春香内府者佳龙桂香有黄黑二品黑者价髙惟内府者佳刘鹤所制亦可芙蓉香京师刘鹤制妙甜香惟宣徳年所制清逺味幽可爱燕市中货者坛黑如漆白底上有烧造年月每坛二三斤有锡罩盖礶子一斤一坛者方真兰香以鱼子兰蒸低速香牙香块者佳近以木香滚以棍蒸者恶甚白胶香有如明条者佳　壶中赘録山林穷四和香以茘枝殻甘蔗滓干柏叶黄连和焚又加松毬枣核梨核皆妙　虞伯生与朱万初帖深山髙居炉香不可缺退休之久佳品乏絶人为取老松柏之根枝叶实共捣治之研枫肪羼【音刬】和之每焚一丸足助清苦　香谱蔷薇水大食国花露也今则采茉莉取其液以代焉然其水多伪杂欲试之当用琉璃缾盛之翻摇数四其泡周上下者为真显徳五年昆明国献蔷薇水十五缾云得西域以香洒衣衣敝而香不减
　　古名香　封禅记黄帝列珪玉于兰蒲席上燃沉榆香舂杂寳为屑以沉榆和之若泥以分尊卑华戎之位洞防记武帝元封中起方山馆招诸灵异乃烧天下异香有沉光香有精祗香明庭香金防香涂魂香沉光香涂魂国贡门中烧之有光而坚实难碎太医以铁杵舂如粉而烧之精祗香出涂魂国烧此香魑魅精祗皆畏避金防香金日防既入侍欲衣服香洁自合此香　洞防记飜鸿阁上烧荃靡香屑烧粟许其气三月不絶拾遗记汉武帝梦李夫人授蘅芜之香帝梦中惊起香气犹着衣枕歴月不歇　汉武内传帝于七月七日扫除宫掖设座大殿以紫罗荐地燔百和香燃九防灯以待王母　杜阳编龙文香武帝时外国所献　飞燕外传飞燕浴五蕴七香汤踞通香沉水坐燎降神百蕴香帝尝私语樊嫕曰后虽有异香不若婕妤体自香也西京杂记赵昭仪上姊飞燕三十五物有青水香沉水香九真雄麝香　拾遗记灵帝初平三年西域献茵墀香煑汤辟疠宫人以沐头　薛灵芸传魏文帝迎灵芸道侧烧石叶之香此石重叠状如云母其气辟恶疠之疾腹题国所献也　拾遗记孙亮有爱姬四人皆振古絶色一名朝姝二名丽居三名洛珍四名洁华为四人合四气香殊方异国所出凡经践蹑宴息之处香气沾衣厯年弥盛百浣不歇因名曰百濯香或以人名香故有朝姝香丽居香洛珍香洁华香　南史梁大通中槃槃国奉表送菩提叶糖等香　本草糖香出晋安岑州及交广以南似橘煎枝叶为之似糖而黑多以其皮及蠧粪杂之难得淳正者唯软乃佳　天寳遗事明皇正宠妃子不视朝政安禄山初承圣睠因进助情花香百粒大小如粳米而色红每当寝处之际则含香一粒助情兴筋力不倦帝秘之曰此亦汉之慎防胶也　杜阳编穆宗尝于蔵真岛前焚凤脑香以崇礼敬　清异録昭宗尝赐崔香一黄绫角约二两酷烈清妙焚豆大许亦终日旖旎御题曰刀圭第一香　杜阳编辟寒香辟邪香瑞麟香金凤香皆异国所献同昌公主乘七寳辇四面缀五色玉香囊囊中贮上四香每一出游则芬馥满路　述异记辟寒香丹丹国所出　杜阳编同昌公主薨上哀痛常令赐紫尼及女道冠焚升霄降灵之香以导灵舁　征文玉井张说携丽正文章谒友生时正行宫中媚香号化楼台友生焚以待説説出文置香上曰吾文享是香无忝卢氏杂説杨牧尝召崔安石食盘前置香一炉烟出如楼台别闻一香似非炉烟崔思之杨顾左右取来乃白角楪盛一漆毬子耳崔曰此罽宾国香所闻乃此也　清异録长安大兴善寺徐理男楚琳平生留神香事庄严饼子供佛之品也峭儿延宾之用也旖旎丸自奉之等也檀那概之曰琳和尚品字香　清异録道士谭紫霄有异术闽王昶奉之为师月给山水香焚之香用精沉上火半炽则沃以苏合油　海録碎事意可香初名宜爱或云此江南宫中香有美人字曰宜爱故以名香山谷曰香殊不凡而名乃有脂粉气易名曰意可　山堂肆考黄山谷论香有闻思香取楞严经观音所言从闻思脩入三摩地因以名香　五杂组宋宣和间宫中所焚异香有笃耨龙涎亚悉金顔雪香褐香软香之今世所有者惟龙涎耳又有瓠香猊眼香皆不知何物
　　异香　独异志茶芜香燕昭王时波弋国贡若焚着衣弥月不絶所遇地土石皆香经腐草朽木皆荣秀用薰枯骨则肌再生　汉武故事西王母感上之诚暮必神降上乃盛施帷帐烧兠沫香香闻数百里乃兠渠国所献如大豆涂宫门香闻百里关中大疫死者相枕烧此香疫则止　瑞应图大汉二年月支国贡神香武帝取看之状若燕卵凡三枚大似帝不烧付外库后长安中大疫宫人得疾众使者请烧一枚以辟疫气帝然之宫中病者差长安百里内闻其香积九月不歇　月氐使者始元元年京城大疫死者大半帝取月支神香烧之于城内其死未三日者皆活香气经三月不歇帝信神香乃秘録余香一旦圅检如故而失神香也此香出于聚窟洲人鸟山山上多与枫相似而香闻数里名为返魂亦能自作声如羣牛吼闻之者心振神骇伐其木根于玉釡中煑取汁更以防火熟煎之如黑状令可丸名为惊精香或名振灵丸或名返生香或名振檀香或名人鸟精或名却死香一种六名斯实灵物也　奚囊橘柚汉武事仙惟谨甲帐前置玲珑十寳紫金之炉李少君取防蜃之血丹虹之涎灵之膏阿紫之丹捣幅罗草和成竒香帝每至坛前辄烧一颗烟绕梁栋间久之不散其形渐如水纹顷之蛟龙鱼鼈百怪出没其间仰视股栗　清异録番禺牙侩徐审与舶主何吉罗洽密不忍分判临岐出如鸟觜尖者三枚赠审曰此鹰嘴香也价不可言当时疫于中夜焚一颗则举家无恙后八年番禺大疫审焚香阖门独免余者供事之呼为吉罗香　山堂肆考卞山在湖州山下有无价香有老母拾得一文石光彩可翫偶坠火中异香闻于逺近收而寳之每投火异香如初
　　仙佛香　三洞珠囊以杂香捣之丸如梧桐子大青绳穿此三皇真元之香珠也烧此香彻天真檀之香夜泉脂朱陵飞之香返生之香皆真人所烧之香也天人玉女捣罗天香按擎玉炉烧九和之香峨嵋山孙真人然千和之香　洞冥记帝常夕坐有神女至散明天日之香香出胥池寒国地有日言云从出云来掩日风吹枝拂云开日光也名开日有汁滴如松脂　三洞珠囊五香一株五茎一茎五枝一枝五叶一叶间五节五五相对故先贤名为五香之木烧之十日上彻九星之天即青木香也　楞严经坛前别安一小炉以兠罗婆香煎取香水沐浴其炭然令猛炽　释氏防要大象蔵香因龙鬭而生烧一丸放大光明有细云覆其上味如甘露七昼夜降甘雨雨皆金色　杨慎外集伊兰花佛经云天末者为末而爇之竺国名干打香天泽者湿爇之竺国名软香天华者以生蕋露蕾为供所谓香风吹萎华更雨新好者是也　佛书有解脱知见香　法华经象香马香男香女香拘鞸陁罗香曼陁罗花香　释氏防要多伽罗香此云根香多摩罗跋香此云藿香　华严经阿那婆达多池边出沉水香名莲花蔵其香一丸如麻子大若以烧之香气普薰阎浮提界















　　格致镜原卷五十七
　　钦定四库全书
　　格致镜原卷五十八　　　大学士陈元龙燕赏器物【二】
　　香炉【附隔火　香盒香匕】
　　总论　稗史编古以萧艾达神明而不焚香故无今所用香炉皆以古人宗庙祭器为之爵炉则古之爵狻猊炉则古之瑀足豆香毬则古之鬵其等不一或有所新铸而象古为之者惟博山炉乃汉太子宫所用香炉之制始于此
　　博山香炉　西京杂记长安丁缓作九层博山香炉镂为竒禽怪兽穷诸灵异皆自然运动　吕大临考古图罏象海中博山下有盘贮汤使润气蒸香象海之囘环西京杂记合徳遗飞燕五层金博山香炉　晋东宫
　　旧事太子服用有铜博山香炉皇太子纳妃有银涂博山香炉　开元遗事都下大豪王元寳好宾客务华侈尝于寝帐牀前雕矮童二人捧七寳博山炉自暝焚香彻晓其骄贵如此　清异録吴越孙总监承祐富倾霸朝用千金市得石緑一块天质嵯峨如山命匠治为博山香炉峯尖上作一暗窍出烟聚而且直篆穗淩空实美观视亲朋效之呼不二山
　　卧褥香炉　西京杂记长安巧工丁缓作卧褥香炉一名被中香炉本出房风其法后絶至缓始更为之为机环转运四周而炉体常平可置之被褥故以为名　庶物异名疏美人赋金鉔薰香黼帐低垂纬略云李义山诗锁香金屈戍又金蟾囓锁烧香入此皆香器其名锁者盖有鼻钮施之于帏帱之中者也按丁缓作卧褥香炉即今之香毬而金鉔锁香亦其与　畱青日札今镀金香毬如浑天仪然其中三层关棙轻重适均圆转不已置被中而火不覆灭其外花卉玲珑篆烟四出名义考银囊帐中炉也滚毬被中炉也
　　鹊尾香炉　王琰冥祥记费崇先少信佛法常以鹊尾香炉置膝前　事物原始东坡诗云夹道青烟鹊尾炉即今之长柄香炉也
　　诸古香炉　魏武上杂物疏御物三十种有纯金香炉一枚下盘自副皇太子有纯银香炉四枚西园贵人铜香炉三十枚　徐爰家仪婚迎车前用铜香炉二　邺中记石季龙冬月为复帐四角安纯金银凿镂香炉梁四公记帝有金炉重五十斤系六丝以悬之　香谱香兽以涂金为狻猊麒麟鳬鸭之状空中以然香使烟自口出以为玩好　演繁露谈载镣鑪曰镣者白金也意谓以白金饰炉也　采兰杂志沈约有香炉曰辟尘　珍玩考武林慈徳院旧有辟尘炉非木非石扣之铮然有声纎尘不染　朝野佥载洛州昭成佛寺有安乐公主造百寳香炉髙三尺开四门绛桥勾栏花草飞禽走兽诸天妓乐麒麟鸾凤白鹤飞仙丝来线去出神入起钑镂窈窕便娟真珠玛瑙琉璃琥珀颇梨珊瑚车渠琬琰一切寳贝用钱三万库藏之物尽于是矣清异録汴州封禅寺有铁香炉大容三石都人目之
　　曰香井　玉堂闲话新浙县有真阳观者因修元斋忽有一香炉自天而下其炉髙三尺下有一盘盘内出莲花一枝花有十二叶叶间出一物即十二属也炉顶上有一仙人戴远游之冠着云霞之衣相仪端妙左手搘頥右手垂膝坐一小盘石石上有花竹流水松桧之状雕刋竒怪非人工所及也道俗目之为瑞炉比如金色轻重不定寻常举之只可重六七斤曽有一盗者窃之虽数人亦不能举至今犹在本观而不能复蜚矣稗史编或传嵊县僧舍治池得一砖上有永和二字及掘得铜器即今之香炉有盖盖上有三足如小竹筒空而透上筒端各有一飞鹤炉下三足另有铜盘承之焦氏林李煜长秋周氏居柔仪殿有主香宫女其
　　焚香之器曰把子莲三云凤折腰狮子小三神卍字金鳯口婴玉太古容华鼎凡数十种金玉为之　云烟过眼録两耳彛炉下连方座四周皆作双牛文藻并起朱緑交错按此制非名彛炉当是敦也　香笺香炉官哥定窑龙泉宣铜潘铜彛炉乳炉大如茶杯而式雅者为上　事物绀珠印篆盘焚香具
　　宣铜香炉　博物要览宣徳铜器以炉鼎为首炉之制有辨焉色有辨焉欵有辨焉取其制式之美者宜书室登几案入赏鉴者如鱼耳炉鳅耳炉【一名蜒蚰耳】乳炉百折彛炉防耳炉天鸡彛炉方员鼎石榴足炉橘囊炉香奁炉髙足押经炉已上诸欵皆上品赏鉴也角端炉象鼻炉兽面炉象头炉扁炉六棱四方直脚炉漏空桶炉竹节炉分裆索耳炉马槽炉台几炉三元炉太极炉井口炉已上品格卑俗虽属宣铸皆下等物也宣炉如鱼耳蜒耳押经等炉多有铸耳者盖宣炉之式多仿宋磁炉式中有身耳逼近施错无余地者乃别铸耳磨治钉入分寸始合也钉耳多伪宣炉铸耳不称者毁去更铸十不一存所如鱼耳蜒耳等炉真宣铜者尤为难得故伪造者但能作钉耳也【以上论制】宣炉之色不一仿宋烧斑色者初年色尚永乐炉制蜡茶本色中年色盖宣徳中年炉色愈工谓烧斑色掩其铜质之精乃尚本色用番磠砂擦薰浸洗为之也藏经色末年色比本色愈淡铜质愈显故后人评宣炉色五等谓栗色茄皮色棠梨色褐色而以藏经纸色为最鎏金色者次本色为其掩铜质也鎏腹以下曰涌祥云鎏口以下曰覆祥云鸡皮纹者覆首色火气久而成也迹如鸡皮拂之实无迹本色之厄有二嘉隆之间有烧斑厄时尚烧斑有取本色真炉重加烧斑近有磨新厄过求铜质之露取本色炉磨治一新至有一嵗再磨者【以上论色】欵亦辨制辨色焉宣徳炉欵隂印阳文真书大明宣徳制字完整地平润与炉色相等非经雕刻薰造者为佳宣炉真而好者有无欵识者乃进呈様炉也宣徳当年监造者每种铸成不敢铸欵呈上准用方依様铸欵其制质特精流传至今谓有欵易售取宣铜别器欵色配者凿空嵌入其缝合在欵隅边际但从覆手审视觉有防痕【以上论欵】　妮古録宣徳时两宫火蔵金流入铜中镕而为炉故后世伪造者不能及　博物要览宣铜蜡茶鏒金二色最佳防茶色以水银浸擦入薰洗为之鏒金以金铄为泥数四涂抹火炙成赤所费不赀岂民间可能彷佛宣炉惟色不可伪为其真者色闇然竒光在里望之如一柔物可挼搯然迫视如肤内色蕴火爇之彩烂善变伪者外光夺目内质里疏槁然矣传宣徳时内佛殿灾金银铜像浑而液因用铸炉非也宣庙欲铸炉问铸工铜何法炼而佳工奏炼至六则现殊光寳色异恒铜矣上曰炼十二炼十二已条之置铁钢筛格赤炭镕之其铜之精萃者先滴则以铸炉存格上者乃铜之查滓以作他器隔火　香笺银钱云母片玉片砂片俱可以火浣布如钱大者银镶周围作隔火尤难得凡盖隔火则炭易灭须于炉四围用筯直搠数十眼以通火气周转方妙炉中不可断火即不焚香使其长温方有意趣且灰燥易燃谓之灵灰其香尽余块用磁盒或古铜盒收起可投入火盆中薰焙衣被
　　香盒　香笺有宋剔梅花蔗段盒金银为素用五色漆胎刻法深浅随妆露色如红花緑叶黄心黑石之夺目可观有定窑饶窑者有倭盒三子五子者有倭撞可携游必须子口紧密不泄香气方妙
　　香匕　清异録焚香頼匙匕室既密炉既深非运匕治灰则浅深峻缓将焉托哉匕之为功审矣命之曰卢州大中正
　　薰笼【附火笼】
　　急就章注大衣篝一名答一名薰笼　事物原始篝説文云薰衣竹笼也一曰薰笼方言谓之焙笼　事物绀珠薰笼以薰衣秦制　词林海错薰笼一名秦篝　方言篝秦楚宋卫谓之墙居注今薰笼　记事珠光武后隂丽华有金虬屈膝倒凤衔花箫局箫局古薰笼也女巫章丹陈珠以犀金杂花箫局自随　东宫旧事皇太子纳妃有漆画手巾薰笼二大被薰笼三衣薰笼三火笼　西京杂记汉制天子以象牙为火笼笼上皆散华文后宫则五色绫文　南史齐卞彬以大瓠为火笼
　　花缾【附筯缾】
　　张谦徳缾花谱凡插贮花先须择缾春冬用铜夏秋用磁因乎时也堂厦宜大书屋宜小因乎地也贵磁铜贱金银尚清雅也忌其环忌其对像神祠也口欲小而足欲厚取其安穏而不泄气也　袁宏道缾史尝见江南人家所藏旧觚青翠入骨砂斑垤起可谓花之金屋其次官哥象定等窑细媚滋润皆花神之精舍也大抵斋缾宜矮而小铜器如花觚铜觯尊罍方汉壶素温壶匾壶窑器如纸槌鵞颈茄袋花尊花囊蓍草蒲槌皆须形制短小者方入清供　屠隆文房具笺古铜花缾入土年久受土气深以之养花花色鲜明或就缾结实陶玉器亦然其式以胆缾小方缾为最若养兰蕙须用觚牡丹则用蒲槌缾方称缾内须打锡套管收口作一小孔以管束花枝不令斜倒又可注滚水插牡丹芙蓉等花冬天贮水插花则不冻损缾质　缾史冬花宜用锡管北地天寒冻水能裂铜不独磁也水中投硫黄数钱亦得　清异録郭江州有巧思多创物见遗占景盘铜为之花唇平底深四尺许底上出细筒殆数十每用时满添清水择繁花插筒中可留十余日不衰
　　筯缾　屠隆香笺筯缾吴中近制短颈细孔者插筯下重不仆古铜者亦佳官哥定窑者不宜日用
　　唾壶
　　事物原始西京杂记曰广川王魏襄王塜得玉唾壶盖此物在战国时已有其制矣　洞冥记武帝时有一女人爱悦于帝名曰巨灵帝傍有青珉唾壶巨灵乍出入其中　魏武上杂物疏御用物有纯金唾壶一枚漆圆油唾壶四枚贵人有纯银防带唾壶三十枚　法显记月支国有佛唾壶白色似佛钵　交州记太康四年临邑王范能献紫水晶唾壶一口青白水晶唾壶各二口　南史天监中天竺国表献琉璃唾壶　贺循葬礼藏物令用瓦唾壶一枚
　　如意
　　器物总论如意铁为之或以玉以供指麾又可椎击诸物者　屠隆文房具笺如意古人用以指画向往或防不测炼铁为之长二尺有竒上有银错或或现近有天生枝竹鞭磨弄如玉不事斧凿者亦佳　稗史编释蔵音义指归云如意者古之爪杖也或用竹木削作人手指爪柄可长三尺许或背脊有痒手不到用以搔爬如人之意　采兰杂志昔有贫士多隂徳而菽水不赡忽遇一道士遗以一物谓之如意曰汝隂功感神故以相与勿轻用也凡心有所欲一举之顷即如意虽冬雷夏雪起死延年皆可得之后人仿其制号如意云胡综别孙权时有掘地得铜匣长二尺七寸以琉
　　璃为盖雕镂之布云母于其上开之得一白玉如意所执处皆刻龙虎及蝉形时莫能识其所由者权以综多悉往事使人问之综云昔秦始皇东游以金陵有天子气乃改县名并掘凿江湖平诸山阜处处埋寳物以当王气事见于秦记此盖是乎　拾遗记吴王有琥珀如意　九国志孙和月下舞水晶如意误伤邓夫人颊石崇本事崇有瑚如意长三尺二寸　刘义庆启事恩防赐臣犀镂竹节如意目所未睹　南史明僧绍于摄山齐髙帝以竹根如意赐之　南史梁韦叡与魏军战执白角如意以麾　艺文聚梁简文帝有谢勅赉水犀如意启　陶家缾余事虞世南以犀如意爬痒久之叹曰妨吾声律半工　该闻记贺监每出游则携白竹如意以供玩弄　珍珠船上觉背痒罗公逺折竹枝为玉如意以进金刚三蔵于袖中取七寳如意公逺所进即化为竹　珍珠船明皇用叶法善术上元夜自上阳宫往西凉州观灯以铁如意质酒而还遣使者取之不诬　杨妃外传宗夏月授杨妃却暑犀如意杜阳杂编李训讲周易防义颇叶于上意时方盛夏遂命取辟暑犀如意以赐训曰与卿为谈柄也　清异録僧继颙住五台山手执香如意紫檀镂成芬馨满室继元时在潜邸以金易致每接僧则顶帽具三衣假比丘秉此挥谈名曰握君　元氏掖庭记元妃静懿皇后旦日【一作诞日】南朝宫人有入后庭者献青芝双虬如意酉阳杂俎南人取鲎尾为小如意
　　数珠
　　陈懋仁庶物异名疏梵语钵塞此云数珠乃引接下根牵果脩业之具也　屠隆考槃余事数珠有以檀香车入菩提子中孔着眼引绳谓之灌香有金刚子小而花细者有龙鼻骨磨成者为之龙充色黑嗅之防有腥香有玉玛瑙琥珀金珀水晶沉香紫檀乌木棕竹璖者亦雅瑚俗甚记念有宋做玉降魔杵玉五供养有定窑豆大葫芦有天生一寸小葫芦可作记总　尚书故实西州谢真人有玉念珠　童子通神集房次律弟子金图年十二嵗次律征问洪仙箓中事以水玊数珠手节之凡两徧近二百事琅琅诵之不止　清异録汉帝之祸手中犹持小摩尼数珠凡一百八枚盖合浦珠也　元丰九域志象州嵗贡槵子念珠十串　演繁露佛家贯患子为数珠俗书患为槵
　　扇
　　总论　器物总论扇箑也所以障日又所以引风古者以纨素裁之今多用纸尤便　崔豹古今注舜广视聴求贤人以自辅作五明扇商髙宗有雊雉之祥故有雉尾扇　世本周武王始作翣【同箑】　稗史编陆机扇赋曰昔武王览造扇于前然则今以招凉者周武王所作云故传有武王扇暍之事一曰夏禹也　方言自关而东谓之箑自关而西谓之扇或谓之翣　汉张敞传自以便面拊马师古注便面所以障面盖扇之也不欲见人以此自障面则得其便故曰便面亦曰屏面今之沙门所持竹扇上袤平而下圜即古之便面也　销夏録宋淳熈中上进太皇后白玉香珀扇柄四把　解酲语西僧杨琏真伽宋度宗陵得影鱼黄琼扇柄书蕉司马温公名苑云君迁子如马嬭俗云牛嬭柿是也今之造扇用此柿油　野语有耿聴声者兼能嗅衣以知吉凶贵贱徳寿闻其名取宫人扇百余杂以上及中宫所御令小黄门持叩之耿嗅至后扇云此圣人也然有隂气至上扇乃呼万嵗上竒之
　　羽扇　拾遗记周昭王时涂脩国献丹鹊雌雄各一孟夏毛脱聚鹊翅为扇一名游飘一名条翮一名亏光一名仄影　谢子戊辰抄汉武时李夫人初至障凤羽长生扇　裴启语林诸亮持白羽扇指麾三军　傅元羽扇赋序吴人取鸢鸟翼摇之灭吴之后翕然贵重嵇含羽扇赋序吴楚之士多执鹤翼以为扇虽曰出自南鄙而可以遏阳隔暑　晋书旧为羽扇柄者刻木象其骨形列羽扇用十取全数也王敦始改为长柄下出可捉而减其羽用八　南史张融弱冠有名道士陆脩静以白鹭羽扇遗之曰此既异物以奉异人　岭表録异交趾人多养孔雀采金翠毛为扇　南史婆利国出孔雀扇　岭表録异蚊母鸟形如青鹢嘴大而长于池塘捕鱼而食每呌一声则蚊蚋飞出其口俗云采其翎为扇可辟蚊子
　　纨扇　西京杂记天子夏设羽扇冬设缯扇　班婕妤怨歌行新裂齐纨素皎洁如霜雪裁为合欢扇团团似明月　晋书义熈元年禁绢扇　寿阳记明义楼南有明义井夏有罗扇绫扇羽扇　锦绣万花谷张泳为御史中丞以所着进上阅于龙图阁未竟赐坐上曰今日暑甚顾黄门于御几取常执红绡金龙扇赐公且称文善
　　竹扇　曹子建扇赋序昔吾先君侍奉汉桓帝时赐上方竹扇不圆不方其中结成文名曰九华扇　晋东宫旧事皇太子初拜供漆要扇青竹扇各一太子纳妃供同心扇三十单竹扇二十　广博物志杨愔传以方麯障面盖竹织方扇也　李肇翰林志翰林学士每嵗内端午赐青团镂竹大扇一柄
　　蒲葵扇　齐书晋谢安有盛名时多爱慕乡人有罢中宿县诣安问归资答曰唯有五万蒲葵扇又以非时不售安乃取其中者执之士庶竞慕价数倍　研北杂志蒲葵扇唐韵椶字注云蒲葵也乃椶扇耳
　　诸扇　搜神记鲁少千山阳人汉文帝防服怀金欲问其道少千执象牙扇出应门　西京杂记长安巧工丁缓作七轮扇连七轮大皆径丈相连续一人运之满堂寒颤　古今注汉成帝赐飞燕五明扇七华扇云母扇翟扇蝉翼扇　西京杂记赵合徳遗飞燕云母扇孔雀扇翠羽扇九华扇五明扇风扇　山堂肆考班生制百绮扇　陆云与兄书一日案行并视曹公器物如吴扇要扇亦在书箱　山堂肆考晋傅咸有狗扇赋晋书中书令王珉与嫂婢私嫂挞婢甚苦婢素善歌而珉好执白团扇故制白团扇歌云团扇复团扇手持自障面憔悴无复理羞与郎相见　邺中记石季龙造象牙桃枝扇或緑沉色或木兰色或紫绀色或郁金色又作云母五明金薄莫难扇【此一扇之名也】薄打纯金如蝉翼二面采漆画列仙竒鸟异兽其五明分中辟方三寸或五寸随扇大小云母帖其中细缕縁其际虽掩画而彩色明彻看之如谓可取故名莫难也季龙出以扇挟乘舆感应经后魏信都芳自云造风扇二十四气每一
　　气至其扇辄举　开元遗事王元寳家有一皮扇制作甚质每暑月宴客置于座傍使水洒之飒然风至明皇曽遣中使取之曰此龙皮扇也　杜阳编上崇奉释氏暹罗国献万佛山上因置九光扇于岩巘间四月八日召两街僧入内道塲礼万佛山覩九色光于殿中咸谓佛光即九光扇也　清异録孟昶夏月水调龙脑末涂白扇上用以挥风一夜与花蕊夫人登楼望月悮堕其扇为人所得外有效者名雪香扇　曲洧旧闻哲宗御讲筵诵读毕赐坐例赐扇潞公见帝手中独用纸扇率羣臣降阶称贺　金门嵗节洛阳人家端午赠遗辟瘟扇　梦华録午日都人争造花花巧扇　清异録朱起留意女妓逢青巾短袍者取一扇授起曰是坤灵扇子凡访以扇自蔽人皆不见
　　掌扇　畱青日札掌扇扇如手掌伟而立张也亦曰障扇可障日也汉名障翳　崔豹古今注五明扇汉公卿大夫皆用之魏晋非乘舆不得用雉尾扇周为王后夫人车服辇车有翣即缉雉羽为扇以障翳风尘也汉乘舆服之后以赐梁孝王魏晋以来以为常唯诸王皆得用之　周礼巾车掌王后之五辂重翟钖面注重翟翟雉之扇　古今注障扇长柄扇也汉世多豪侠象雉尾而制长扇　续汉书梁冀作拥身扇　宋朝防要朱团扇本汉时长柄扇宋孝武时诏王侯障扇不得用雉尾故王公以下有朱团扇　仪卫志次小雉尾朱画团扇皆十二　通雅驾头之后有绣扇绯罗绣曲盖俱内臣马上执之谓之扇筤　事物绀珠双龙扇红黄共二十在殿内左右第一重花扇二十二在殿内左右第二重素扇二十在殿内左右第三重
　　书画扇　晋书王羲之居蕺山见一老姥持六角扇卖之羲之书其扇各为五字姥初叹惋因谓姥曰但言是王右军书以求百钱姥如其言人竞买之后姥复持扇来请书羲之笑而不答　名画记王献之草隶继父之美妙于画桓温尝令画扇误落笔就成乌駮防牛极妙絶又书駮牛赋于扇上此扇义熈中犹在　唐防要太宗五日谓长孙无忌杨师道曰五日旧俗必用服翫相贺朕今各贺君飞白扇二枚庶动清风以増美徳　江淹古诗绫扇如圆月出自机中素画作秦王女乘鸾入烟雾　南史齐主颇好画扇宋孝武赐何戢蝉雀扇善画者顾景秀所画献之齐主　齐书竟陵王孙贲字文奂善画于扇上图山水咫尺之内便觉万里为遥　杨慎外传李徳画桐花凤扇赋序云成都夹岷江矶岸多植紫桐每至春暮有灵禽五色小于鸟来集桐花以饮朝露及花落则烟飞雨散不知其所往有名工绘于素扇余戱作小赋书其上其略曰缋此鸟于珍箑动凉风于罗荐长袂之清香掩短歌之啭愚按此则川扇之始也今川扇一种以青纸为地画人物花鸟于上此其遗制乎
　　折叠扇　刘元卿贤奕编折叠扇一名撒扇盖收则折叠用则撒开或写作翣者非是翣即团扇可以遮面故又谓之便面观前人题咏及图画中可见矣闻撒扇始于永乐中因朝鲜国进撒扇上喜其卷舒之便命工如式为之南方女人皆用团扇惟妓女用撒扇近年良家女妇亦有用撒扇者　张东海集中国古无折扇尝见王秋磵记元初东南夷使者持聚头扇当时讥笑之我朝永乐初始有特仆隶下人所持以便事人耳及倭国充贡太宗徧赐羣臣内府又仿其制以供赐予天下迨徧用之而团扇革矣　春风堂随笔今世所用折叠扇亦名聚头扇吾乡张东海先生以为贡于东夷永乐间始盛行于中国予见南宋以来诗词咏聚扇者颇多予收得杨妹子所写绢扇面折痕尚存东坡谓髙丽白松扇展之广尺余合之止两指许正今折扇盖自北宋已有之倭人亦制为泥金面乌竹骨充贡出自东夷果然
　　杖【附拐】
　　总论　説文杖持也所以扶持而防倾跌者也　周礼秋官伊耆氏掌供王之齿杖注齿杖谓赐老者杖供其杖圅蔵之既事受之　稗史编山海经曰夸父弃杖化为邓林此已见杖矣盖起于此乎大戴礼武王有杖铭庄子有神农嚗然放杖之文　事物绀珠銕君东坡名杖　杨慎丹总録李屏山达磨賛所谓楖者称杖也　陈懋仁庶物异名疏翻译名义集云刺竭节此云杖颂云楖栗横担不顾人直入千峰万峰去一作楖
　　杖头　后汉书礼仪志仲秋按户比民年七十者授之玉杖杖端以鸠为饰鸠不噎之鸟欲老人不噎也　应劭风俗通俗説髙祖与项羽战败于京索遁丛薄中羽追求之时鸠正鸣其上追者以鸟在无人遂得脱及即位异此鸟故作鸠杖以赐老者按少皞五鸠鸠者聚也聚民也周礼罗氏献鸠养老汉无罗氏故作鸠杖以扶老　博古图鸠杖首镦无铭是杖之端独状鸠形蹲伏其上复囘其喙以理左翼错以金银其管处又饰之以山云鹰隼鹿兔之状仅若毫髪宛然画笔其镦则专以银饰花草虽精巧而韵古也　郑景璧剧谈録余少好蔵三代秦汉间遗器偶得古铜鸠杖头色如碧玉因以天台藤杖为干植之　博古图蟠龙杖头为一龙蟠屈而下衔其柄蜿蜒若飞动势且以金鋈之非近世物也又蟠螭杖头与蟠龙杖头略相似但以土花所蚀见其彷佛龙而无角故以螭名之是则蟠螭当赐臣下之物　事物绀珠防生铃杖杖头置铃或铜环山行以警虫鸟
　　木杖　广志九真国出灵寿杖　汉孔光传赐太师灵寿杖注灵寿木名似竹有枝节长不过八九尺围三四寸自然有合杖制不须削治也　谭薮后魏邢峦字山宾尝策山桃杖魏太武帝问此何杖答曰巨源杖按巨源晋山涛字今太武讳焘故峦不敢言山桃借言巨源云
　　竹杖　史记张骞云臣前在大夏时见卭竹杖问安所得此大夏人曰贾人往市于身毒国身毒在大夏之东南数千里　书蕉笻竹杖蜀中无之乃出徼外蛮峒蛮人持至泸叙间卖之一枚才四五钱以坚润细瘦九节而直者为上品　汉昌邑王传王征诣长安为昭帝嗣到济阳道买积竹杖文颍注合竹作杖也　蜀都赋注桃枝竹属也出垫江县可以为杖　东坡跋桃竹杖引后桃竹叶如椶身如竹密节而实中犀理瘦骨盖天成拄杖也　桂苑丛谈润州甘露寺有僧道行髙李徳廉问以方竹杖一赠焉方竹出大宛国坚实而正方节眼须牙四面对出及再镇浙右其僧尚在问曰方兄无恙否僧喜对曰已规圆而漆之矣公嗟惋弥日　北户録澄州产方竹体如削成劲挺堪为杖不让张骞笻竹杖也其隔州亦出大者数丈又海晏【地名】出芦堪为拄杖髙潘州出千嵗蕨拄杖之甚多更有疎节竹五六尺一节僧道多以为杖又按王最云溱州通竹直上无节空心也　清异録比丘海光住庐山石虎庵夜梦长人清瘦而斑衣言舍身为庵中供养具俄窻外竹生一笋花紫箨如梦者之衣既成竹六尺余无节黄丝莹浄江州太守闻之意将夺取竹一夕自倒太守寻罪去光乃用为柱杖目曰直兄光来都下予因见之光云梦者自称圆通居士予遂小篆此四字于杖之首令黑漆之书蕉陆务观云拄杖斑竹为上竹欲老瘦而坚劲斑
　　欲防赤而防疎贾长江诗云拣得林中最细枝结根石上长身迟莫嫌滴红斑少恰是湘妃泪尽时善言拄杖者也
　　藤杖　笔丛渊明辞策扶老以流憇扶老藤名以为杖也见蔡顺传注　列仙传王烈曽授赤城老人九节苍藤杖拄杖行地上虽马奔不能及也　韩愈赤藤杖歌赤藤为杖世未窥台郎始携自滇池　杜甫诗惟有红藤杖相随锦里来　避暑録晁任道自天台来以石桥藤杖为赠自言亲取于悬崖间柔韧而轻坚如束筋余往自许昌归得天坛藤杖邵大受复遗淳安水竹杖节密而内实有突起如鹤膝者非峭劲敌风霜不能尔也格古要言花藤出广西身细而斑黑堪作拄杖又藤
　　杖出两广至麄大节密者佳可为引道之用至小者亦佳可作马鞭靶
　　诸杖　搜神记汉文帝防服过鲁少千少千拄金杖出应门　三石遗事佛图澄死所持金钿杖内棺中后开棺视之惟见金杖　魏武帝与杨彪书今赐足下银角杖一枚以彰有徳　武当山记山有石室室中有铜杖长七尺八寸　法显记那端国有大佛寺寺中有锡杖长丈六七尺许以筒盛之百千人举不能移　正字通梵言隙弃罗此云锡杖锡杖经名徳杖又名智杖有金环振之作锡锡声以节步趋　山堂肆考瞿昙持锡杖曰此是波若眼　事物绀珠锡杖又名金防　华峤后汉书嘉平中袁逢为三老锡玉杖　北史突厥都蓝可汗遣其母弟褥但特勒献于阗玉杖　陈继儒太平清话至元二十九年春上赐侍卫都指挥使王庆端西土所贡雕玉杖一根　北史洗夫人以扶南犀杖献陈主刘向别録有麒麟角杖　岭表録异海中有大鰕须
  </div>
  <div class="pagination">
   <a href="格致镜原_page26.html">
    上一页
   </a>
   <span>
    ...
   </span>
   <a href="格致镜原_page22.html">
    22
   </a>
   <a href="格致镜原_page23.html">
    23
   </a>
   <a href="格致镜原_page24.html">
    24
   </a>
   <a href="格致镜原_page25.html">
    25
   </a>
   <a href="格致镜原_page26.html">
    26
   </a>
   <span class="current-page">
    27
   </span>
   <a href="格致镜原_page28.html">
    28
   </a>
   <a href="格致镜原_page29.html">
    29
   </a>
   <a href="格致镜原_page30.html">
    30
   </a>
   <a href="格致镜原_page31.html">
    31
   </a>
   <a href="格致镜原_page32.html">
    32
   </a>
   <span>
    ...
   </span>
   <a href="格致镜原_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
