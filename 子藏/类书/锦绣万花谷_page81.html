<!DOCTYPE html>
<html>
<head>
    <meta charset="UTF-8">
    <title>锦绣万花谷 - 第 81 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>锦绣万花谷 - 第 81 页/共 99 页</h1>
    <div class="content">






　　锦绣万花谷续集卷七
　　钦定四库全书
　　锦绣万花谷续集卷八
　　车
　　施辖蔡邕独断曰乗舆之车皆副辖者施辖于外乃复设辖者也
　　赤毂白盖司马彪续汉书舆服志曰小使车者兰舆皆朱赤毂白盖赤帷从驺骑四十人皆追捕考案有所取者之所乗也
　　紫盖朱里魏收后魏书曰安车紫盖朱里与侯公同子皂盖青里
　　纯云母石季龙皇后出嵩乗辂辇或朱漆卧辇以纯云母代纱四望皆通彻【邺中记】
　　皮轩汉官解故曰太仆廐府皮轩鸾旗胡广曰马有廐车有府皮轩以虎皮为轩
　　象天法地李尤小车铭曰圆盖象天方舆法地轮法隂阳动不相离
　　重牙贰毂董巴舆服志曰乗舆金根车五乗轮皆朱班重牙贰毂
　　箱用鹍翅周迁舆服杂事曰五辂两箱之后皆用玳瑁鹍翅【鹍大鸟名其羽闗纎利故车箱象之】
　　六材皆良司马彪续汉书舆服志曰奚仲为车正具物以时六材皆良
　　灯
　　蟠螭口汉髙祖入咸阳宫秦有青玉五枝灯髙七尺五寸下作蟠螭口防灯燃则鳞甲皆动焕炳若列星盈盈焉
　　九龙五凤长安巧工丁缓作常满灯九龙五凤杂以芙蓉莲藕之竒【并西京杂记】
　　日照星明王朗秦故事曰百花灯树正月朔朝贺殿下设于三阶之间端门外设五尺三尺灯月照星明虽夜犹昼
　　铜駞头张敞东宫旧事曰太子有铜駞头铜倚灯纳妃有金涂四尺长灯银涂二尺连盘灯
　　龙膏海人乗霞舟以雕囊盛数升龙膏献燕昭王王坐通云之台燃龙膏为灯火色曜百里烟色如丹【王子年拾遗记】凤髓汉武帝燃芳苡灯于阁上光色紫有白凤黒冠黒龙馵足来戏于阁又曰丹凤髓白凤膏磨青铜锡为屑以淳苏油和之照扵神坛夜暴雨火光不灭以鳞须拂拂霜娥赴灯者【芳苡草出奔卢国霜娥如蜂洞冥记】
　　蚖脂海録碎事中有曰取蚖脂为灯置水中即见诸物凤脑周穆王设常生之灯以自照列蟠龙膏之烛遍于宫内又有凤脑之灯氷荷以盖其上【拾遗记】
　　九光西王母遣使谓汉武帝曰七月七日我当暂来帝至日扫除宫内燃九光之灯【汉武内】
　　诗百花疑吐夜四照似含春的的连星出亭亭向花新采珠非合浦赠佩异江滨若在扶桑路堪言并日轮【江总夜望山灯】绮筵日已暮罗帷月未归开花散鹤彩含光出九微风轩动丹熖水宇澹青辉不惹轻娥绕唯恐晓蝇飞【梁范靖妻沈氏】残灯犹未灭将尽更扬辉惟余一两熖留得解罗衣【梁纪少瑜咏残灯】发翠斜溪里蓄宝岩山峯抽茎类仙掌防光似烛龙飞娥再三绕轻花四五重孤对相思夕空照舞衣缝【谢眺】
　　烛
　　穿壁匡衡勤学而无烛隣舍有烛光穿壁引其光以书映而读之【西京杂记】
　　絶缨楚庄王赐羣臣酒日暮烛灭有引美人衣者美人援絶其冠缨告王王曰人醉失礼奈何欲显妇人之节而辱士乎乃命曰羣臣皆絶去冠缨然后上烛【司马彪战畧】东壁余光齐女徐吾者东海上贫妇人与隣人李吾合烛夜缉李吾曰徐吾无烛数不属请无夜徐吾曰妾以贫故起常见先卧常在后洒扫陈席以待来者今益一人烛不益明去一人烛不为益闇何爱东壁之余光【刘向列女】
　　闇坐巴祗为扬州刺史与客坐闇中不燃官烛【汉书】有玉地镜图曰见美女戴烛行従其出处有玉矣致神汉武帝所幸李夫人死上甚思悼之齐人少翁言能致其神乃夜张眀烛上居他帐中遥望见李夫人但不能就视【汉武故事】
　　诗热烛引佳期流影度单帷通陇别绣被依稀见蛾眉美明不足贵燋尽岂为疑所恐恩情改照君寻覆碁【王筠】熖听风来动花开不待春镇下千行泪非是为思人九龙熖熖动四照逐花生即此流髙殿堪持待月明【并唐太宗】
　　烟
　　五色昔神人过寗封人为其掌火能出五色烟教其积火自烧随烟上下【封人黄帝时陶正列仙】
　　活鼃黾周礼蝈氏掌去鼃黾焚牡蘜以灰洒之则死以烟被之则活
　　土燃烟起苻坚之将乱也闗中土燃无火而烟气大起方数十里月余不灭后为慕容冲所防
　　火盛烟防慕容超之将亡也南郊柴燎熖起而烟不出灵台令张光告人曰火盛烟灭国其亡乎【后魏书】
　　白鵶绕噪晋文公焚林以求介子推有白鵶绕烟而噪或集介子之侧火不能焚晋人嘉之为立台号曰思烟香云员峤山西有星池出烂石常浮于水色红质虚似胏烧之香闻数百里烟气升天则成香云遍则成香雨【并拾遗记】
　　妨火顔延之连诰曰火含烟而烟妨火桂懐蠧而蠧残桂然火胜则烟灭蠧壮则桂折
　　张天桓使桓谦屯东陵口卞范之屯覆舟山西髙祖躬先士卒以奔之东北风急因命縦火烟张天谦等诸军一时土崩【沈约宋书】
　　连天刘向熏鑪铭曰中有兰锜朱火青烟蔚术四塞上连青天
　　五色许迈名映从髙平閤庆业庆方去映为烧香皆五色烟出映亦自去莫知所在【许迈列】
　　诗浮空覆杂影合树宻花藤乍如落霞发颇类巫云金映光飞百仭従风散九层欲持翡翠色时出鲸鱼灯【梁简文帝】茅兰夹两岸野燎烛中川村长合夜影水狭度浮烟收光暗鸟弋分火照渔船山人不炊桂樵华幸共然【张正见浦狭村烟度诗】
　　火
　　始燔炙谯周古史考曰上古茹毛饮血燧人初作燧火人始燔炙
　　频爚説文曰熯蒸火也煨盆中火也熛火飞也频爚火光也
　　惑谗必有灾春秋繁露曰若人君惑扵谗邪内离骨肉外踈忠臣咎及于火则大旱必有火灾
　　从井出春秋潜潭巴曰火从井出有贤士从人起【火明贤者象贤者屈滞象从井出】
　　不炎上春秋繁露曰若火不炎上秋多电由王者视不明也
　　焚彞器国语曰火焚其彞器子孙为疑由王者蔑弃五则【则常也】
　　取象风俗通曰夫火者南方阳光辉为明圣人向之而治取其象也
　　乌化为雀泰伯出猎至于咸阳有大乌流下化为白雀防緑丹书集于公车【鱼豢典畧】
　　流王屋武王既渡河有火自上复下至于王屋流为乌其色赤【史记】
　　隂居内张隠文士曰离火隂居内故鉴之可映松柘燧淮南子曰夏防柘燧火冬防松燧火
　　梓慎登望左宋卫陈郑皆火梓慎登大庭氏之库以望之
　　狐鸣陈胜吴广聚祠中夜搆火狐鸣呼曰大楚兴陈胜王是也【汉史】
　　东蕴蒯通曰臣之里妇与诸母相善夜亡肉姑以为盗遣之里母即东蕴请火亡肉家曰昨夜犬得肉鬬相杀请火以理之母乃还妇
　　灶突淳于髠曰臣至隣家见灶突而积薪在傍谓曰此有火灾即更为曲突而逺徙其薪【桓谭新论】
　　光防晋恵帝永兴元年成都王代长沙每夜戈防锋有火光如悬烛【沈约宋书】
　　生矛恵师后王姑句家矛端生火其妻败訾陬谓姑句曰矛端生火此兵气也【汉书】
　　涂隙韩子曰丈人之慎火也涂其隙白圭之行堤也塞其穴故丈人无火难白圭无水患
　　神丘穴括地图曰神丘有火穴光照千里
　　延北阁章帝时新平王家失火延及北阁后殿【范晔后汉书】越东家刘殷曽祖母柩在殡西隣失火风飚甚盛殷夫妇叩殡火灾遂越烧东家【崔鸿前赵録】
　　凭薪焰戴逵赋曰火凭薪以焰人资气以享年苟薪气之有竭何年焰之恒延
　　拟以制礼西晋潘尼赋曰其扬声发怒则雷霆之威也明照逺鉴则日月之辉也甄陶品物则造化之制也济育羣生则天地之恵也是以圣人拟火以制礼
　　珠足以扞楚王孙圉聘于晋谓赵简子曰珠足以扞火灾则寳之【国语】
　　方井厌沈约宋书曰殿屋之为圆泉方井兼荷华者以厌火祥









　　锦绣万花谷续集卷八
<子部,类书类,锦绣万花谷>
　　钦定四库全书
　　锦绣万花谷续集卷九
　　淮东路
　　扬州【江都　泰兴】
　　蜀冈旧地脉通蜀或曰蜀冈产茶味如防顶故名蜀冈
　　耕出寳钗昔炀帝多従以宫人游此故时耕出寳钗焉东坡诗云寳钗耕出余鸾龙谓此也
　　九曲亭艺祖之破李重进也驻跸九曲池上有龙鬬于池今有九曲亭在池上【出图志】
　　题咏扬子江头杨柳春杨花愁杀渡江人数声风笛离亭晚君向潇湘我向秦【出郑谷咏渡在江都县南四十里】入郭登桥出郭船红楼日日柳年年君王忍把平陈业只换雷庄数顷田【出罗隠题雷塘在州东北十里炀帝所游因葬其上】城北横冈走翠虬一堂髙视两三州淮岑日对朱栏出江岫云齐碧瓦浮【出荆公咏平山堂在城西】堂上平看江上山晴光千里对凭栏海门仅可一二数云梦犹吞八九寛【出苏子由咏平山堂】嵇老清弹怨广陵隋家水调寄哀音可怜九曲遗声尽只有一池春水深【出苏子由咏九曲亭】雨过一蝉噪飘萧松桂秋青苔满堦砌白鸟故迟留暮霭生深树斜阳下小楼谁知竹西路鼓吹是扬州【出杜牧咏禅智寺】玉女来看玉蕋花异香先引七香车攀枝弄雪时回首惊人间日未斜【出刘禹锡咏琼花在古后土庙】春氷薄薄压枝柯分与清香是月娥忽似暑天深涧底老松惊雪白婆娑【出王禹偁咏琼花】紫泉宫殿鎻烟霞欲取芜城作帝家玉玺不縁归日角锦帆应是到天涯【出李义山咏隋宫】青山隠隠水遥遥秋尽江南草木凋二十四桥明月夜玉人何处教吹箫【出杜牧之咏二十四桥】马蹄轻蹙栁花浮醉入淮南第一州不是青楼羞薄幸自縁无锦不纒头【出江文通】夜市千灯照碧云楼髙红袖客纷纷如今不似时平日犹自笙歌彻晓闻【出王建】人穿鱼蟹市路入斗牛天云水家千里江山月一船【出杜子民】岛上花枝系钓船隋家宫殿水连天江帆自落鸟飞外月观静依春色邉　炀帝都城春水边笙歌夜上木兰船三千宫女自涂地十万人家如洞天【并出赵嘏】眇眇云山去防重依依独听广陵钟明朝借问南来客五马双旌何处逢【出刘长卿】芜城西眺极沧流漠漠春烟暗曙楼歩早潮催建业蒜山晴日照州【出独孤及】故人西辞黄鹤楼烟花三月下扬州孤帆逺影碧山尽惟见长江天际流【出李白送孟浩然】鲜鲫经年秘醽醁圑脐紫蟹脂填腹后春莼出滑于酥先社姜芽肥胜肉鳬子累累何足道防缀盘飱亦时欲淮南风俗事瓶罂方法相竟留蓄且同千里寄鵞毛何用孜孜饫麋鹿【出东坡以杨州土物寄少防】见説西川景物繁维景物胜西川青春花柳树临水白日绮罗人上船【出杜荀鹤】京口洲一水间钟山只隔数重山春风又緑江南岸眀月何时照我还【出王荆公】杨子江头南北路木兰船上往来人【出蔡襄】都将二十四桥月换得西湖十顷秋【出欧阳永叔】天下无双士淮南第一州文章老元帅节义古诸侯【出杨杰赠太守】江淮天设险星斗地分维【出无哀】
　　真州【杨子　六合】
　　仪真观祥符间司天台言建安军西山有旺气诏即其地铸圣像时有青鸾白鹤景云盘绕炉冶之处诏建仪真观立青鸾白鹤亭
　　五马渡宣化山之阳为建康往来津渡之要晋五王南渡扵此故名五马渡
　　题咏观兵临江水水流河汤汤谁云江水广一苇可以航【出魏文帝咏杨子江在杨子县】邀賔壮观不辞寒玉立风神气上干欲识谢公清兴处千山万岭雪漫漫【出宋元章咏壮观楼在城北五里山之顶】独怜幽草涧边生上有黄鹂深树鸣春潮帯雨晚来急夜渡无人舟自横【出韦应物过永定寺题咏在六合县北有茅草涧】越舶吴商倚万桡绀园金刹起中霄鱼龙听法因多雨江海归心每上潮林黒夜深灯影白川平天濶梵声遥心知水陆俱调伏惜取灵犀不用烧【出刘邠咏长芦寺旧在长芦镇】江声六合暮楚色万家春白苎歌西曲黄苞寄北人【出韩乡送郭賛善归淮南】孤舟日日去无穷行色苍茫杳蔼中山浦转帆迷向背夜江看斗辨西东【出欧阳公出仪真泛大江】潮落淮风起不收升州一日到真州多情杨柳能青眼底事波澜亦白头【出彭汝砺咏真州江亭】涛翻鹭羽连天白山叠屏峯到海青客路浮生两如寄万重波里一浮萍【出刘敞】炎荒往返正三年重过长芦古寺前万里风波行欲尽停桡南望一澘然【出张舜民】滩声犹帯湘江水野色遥分建邺山【出沈大椿】风驾晚潮急浪头相趂过水归歩小船下秣陵多【出梅尧臣】取履桥邉啼鸟唤钓璜溪畔落花初【出李徳裕】
　　通州【海门　静海】
　　利市州通州先是数举士人至辟雍者皆不利大观中朱侍郎彦为守始移壮武营射垜不使压州学当年所解三名至辟雍皆上舍选太守教官及考官皆转一官以其全榜登科御笔添解额十名通州号为利市州【谈苑】青巾白袍乡僧妙瑛云崇宁间有青中白袍伟丈夫现于其上盖吕洞賔也后以南门楼为仙楼
　　题咏海腹藏吴楚天枢转斗牛夜分惊日浴潮落见鲸游【出齐唐咏通城形势】渡口人稀黯翠烟登临尝怯夕阳天残云右倚维树逺水南回建业船山引乱猿啼古寺电驱甘雨过闲田季鹰死后无归客江上鲈鱼不值钱【出夏英公侍父监通州盐场登狼山题咏】狼去青山迹已陈惟余楼阁向南薫蓬瀛气象三峯在吴楚封疆一水分【出任伯雨题狼山】门下海涛奔铁骑槛前山背拥金鼇【出陈博古咏海山楼在城上】江气南吞吴分野海波北撼楚封陲【出阳士彦题狼山】初日光回天尚暝暮潮声落地先秋【出姚辟】
　　泰州【海陵　如臯】
　　髙丽鼓西溪镇圣果院有皷相保大中海汐飘至故范文正公有髙丽鼓半穿之句
　　天女缫丝井西溪镇西广福院相汉董永所居井即天女汲以缫丝者
　　题咏阳和不择地海角亦逢春忆得上林色相看如故人【出范文正公官于此题牡丹诗云】壁间金阙倚天开五见宫花落晚梅明月扁舟沧海去却寻云气望蓬莱【出刘攽倅海陵题咏】望京楼上望望久思踟蹰境土连江徼人家匝海隅隔山云隠映近郭水萦纡雨过风腥槛潮生岸浸芦【出曽致尧题海陵望京楼】更散重门印不开玉琴招鹤舞徘徊野人为此多东望风雨仍从海上来【出鲍溶寄海陵县韩长官】异香浓艳厌羣葩何事栽培近海涯开向东风应有恨凭谁移入五侯家【吕文靖咏西溪牡丹】香粳炊熟泰州红苣甲莼丝放箸空【陆游戏咏海陵食品】
　　淮安军
</div>
    <div class="pagination">
<a href="锦绣万花谷_page80.html">上一页</a><span>...</span><a href="锦绣万花谷_page76.html">76</a><a href="锦绣万花谷_page77.html">77</a><a href="锦绣万花谷_page78.html">78</a><a href="锦绣万花谷_page79.html">79</a><a href="锦绣万花谷_page80.html">80</a><span class="current-page">81</span><a href="锦绣万花谷_page82.html">82</a><a href="锦绣万花谷_page83.html">83</a><a href="锦绣万花谷_page84.html">84</a><a href="锦绣万花谷_page85.html">85</a><a href="锦绣万花谷_page86.html">86</a><span>...</span><a href="锦绣万花谷_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
