<!DOCTYPE html>
<html>
<head>
    <meta charset="UTF-8">
    <title>翰苑新书 - 第 81 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑新书 - 第 81 页/共 103 页</h1>
    <div class="content">　　贺薛枢使　　　　　　　　李梅亭
　　颛席紫枢均茵黄阁仲虺居薛宜登左揆之虚臯陶谟虞还倚右平之重有常立武无竞维人恭惟某官学可帝师才堪王佐智周万物炳蓍先见之明节贯四时凛松栢后凋之操周旋三省两省之椽练达一日二日之机合文武以兼资佩安危而注意熈帝载宅百揆民具尔瞻掌邦政统六师军则谁与式端兵本専领使权匈奴欵塞五原固出干羽之舞子房决胜千里正须帷幄之筹帝曰钦哉相尊等耳山有木而工则度姑令雍侯之先封河如带而国永存实自薛公之上计伫膺帝眷径位宰衡某夙累一陶尚驱六辔挽武侯原上之粟觉心瘵而形疲闻文徳殿下之麻虚身留而神徃
　　贺任佥书　　　　　　　　刘后村
　　号广庭登贤宥府国于天地谁能去于五兵儒在朝廷重岂惟于九鼎师言无间人望有归恭惟某官学本思轲道侔禹稷眉山谏臣之后乔木犹存考亭先生之徒灵光独在九重赏其靖退四海推为老成语妙天下而耻于文鸣智周世务而不以才显赫然英断付以事枢方今羣情厌兵强敌在境切思古义大春秋九世之雠抑恐后贤重河洛百年之责公必有以处此众方从而观焉见管夷吾何忧人有凭藉闻乐正子为政国其庶几某迹久登门情深贺厦留观东阁莫陪多士之游生入玉闗颇动暮年之兴
　　通何枢宻　　　　　　　　陈筼牕
　　布衣半世无阶光范之门蓝绶一朝寄径中台之重虽大造本无逺迩而防生自有戚休矢心汗竹之辞拜手翘材之敬某官三朝元弼百代真儒盛徳洪勋镂刻旂常而不尽全名劲节斡旋大华以有余伟乾道之标名迄庆元之辅政简自烈祖授之神孙惟其特立于氷山未泮之时是以勇退于玉铉将登之日内而紫枢黄阁既不足为公荣外而画防碧幢又安能究公业一更琴瑟四建弓旌尽期大老之归周不数弱翁之相汉牢辞驿召甘老燕闲盖大雅之济八荒如大虚之鼓万象散为霖雨固无非被泽之夫贮作云烟要亦有不知之润苍坡昼永緑野春深居多谋国之区未是忘君之处数昔四辅于今几人巨川之济何迟岩石之瞻孰重处温公于西洛徒贻四海九州之嗟用孔子为东周行追五帝三王之业伏念某与世枘凿惟书价僎闚瓮里之乾坤蚤尝入梦数笼中之日月但觉惊魂谓应草子之便可送冯唐之白晚沾一第已泣双亲凄其吏鞅之身失此儒酸之步固知簿书期会总是道塲棰楚尘埃非皆恶境奈小己未谙于奔走企宗工以为之依归人皆慕公知见之香天忽假我文章之印知平津侯之开东阁固己非卫绾石庆之俦遇裴晋公之居午桥或可备梦得乐天之数永言狂僣仰觊矜寛
　　上史同知　　　　　　　　杨茨野
　　显被宸纶荣膺宥府天相以士前星已应于重晖公位于朝斗极亦为之増焕佥曰得贤之若此可占更化之易然某官续洙泗未絶之源有莘渭不刋之谱昔孝庙初潜于龙跃孰扶日之将升先太师独助于鸿飞卒擎天而有立勲在社稷学传堦庭故笑氷山之顿髙未尝倚重独屹砥柱而不动讵肯同流宁裴回于藏室殿砌之间而雍容于从槖丈观之列迨趋承于朱邸得白发于清忠柄臣竟除大胜东海萧生之疏储宫旋定不待商山老人之来功光于前徳复于位班虽迁于听履眷方重于垂旒任同股肱亟賛枢省之机宻力假羽翼更侍承辇之燕闲巍乎正人当此大任方观雨降而云出已觉乾清而坤夷耸闻其名孰不畏服
　　贺王枢使　　　　　　　　周平园
　　明诏廷元枢正位有常立武基圣神宥宻之谋无竞维人成邦国安强之势真儒益进多士交欢恭惟某官道本诚明气全刚大诗书执礼六经皆务于雅言直谅多闻万乗素推于益友骞翔久矣誉闻蔼然词掖鸾坡大册髙文之独步经帷工尹昌言正议之日闻自陟机庭愈扩庙畧留侯佐汉功髙三杰之中裴度辅唐名播四夷之外拥轺出使仗节来归有折冲御难之勲无伐善施劳之失况三军五兵之运久此宣猷宜一行十札之书兹焉进长宠数式隆于当宁恩章尤异于在廷既用仲尼固知天下之无敌非如汲黯但使淮南之寝谋某夙荷恩怜欣闻册拜宏开材馆知多贺厦之人邈处栁营独阻登门之愿
　　贺曽礼书除佥书兼太子賔客　李梅亭
　　登延骏望翊賛鸿枢増寳鼎九九之安国因人重齐泰阶两两之色魁与台连廊庙得贤华夷胥庆恭惟某官造道自得经徳不回一举首登固有荣进之素定孤忠自立宜畀英俊之并游眷既厚于两宫名益髙于九牧果登宥府仍冠储寮时来则为之伫正久虚之宰席年不可及也谅多仰羡于端门民无不获之夫公有无穷之闻某逖闻成命倍动懽顔孤鹜落霞正窃垂天之芘六鼇抃地莫殚贺厦之悰
　　贺郑佥枢兼参政　　　　　　林克斋
　　显播制纶擢登枢筦冠七人而论事夙简上心合二柄以图庸兼陪大政国势増重佥言允谐窃以稷契之言谓忠实并五臣之列王魏之谏以直亦崇参预之名矧惟圣朝丕广言路当庆厯元祐之盛际尤争臣若名公硕辅之相望多由此选肆畴雅望克辈前修某官人物六馆之英议论诸老之右清标范俗烱圭璧之无瑕厚徳镇浮载华岳而不重早由最课爰寘周行搢绅诵言不作谏官必作御史当路器赏谓有圣君斯有贤臣果明目于柏台遄告猷于蒲省宻勿金华之侍仪刑紫槖之班柱后恵文初不専于纠折陈前仁义惟克尽于箴规宜膺锡命之三庸陟本兵之贰运帷筹而决胜岂惟折千里之冲熈帝载以奋庸行即处百僚之长某比传显册属逖崇墉卧疾漳濵愧尺缄之独后运竒堂上倘寸画之兼收
　　上薛枢宻　　　　　　　　　王臞轩
　　宥宻地严手握量才之尺度孤寒路狭身归播物之陶钧况当龙兴虎啸之初輙动虫鸣螽跃之想敬陈梗槩上渎尊明窃惟右府本兵之权实分宰相荐贤之责如天圣之晏元献如元祐之范忠宣维时二圣之临朝图任元枢而共政晏待寒士至樽酒以尽欢范储人才如槖艾而理病琦仲淹首防汲引轼汝砺俱入荐闻后皆为数世名臣此可见二公相业每读国史而窃叹不谓明时之亲逢恭惟某官四海宗工两朝元老魁磊英竒之气可塞堪舆嬉戏怒骂之文皆入金石自为州县小官之日已有经理当世之心不縁介绍以立朝直以精忠而许国剸裁邦用耻为管晏浅近之功恢拓中原出于王谢经营之表每当事机之有肯綮处以谈笑而无留难先朝决意大用之近比如公一人耳髙着眼力察时观变之虑深竖起梁扶倾持危之任重斡斗枢而北运扶日毂以东升汉无百参其于时事以何缺宋得一薛庶几王所之有人方将啓沃上心缉熈帝学收召端人正士恢张美化宏纲于小毖求助之时为车攻复古之计此勲既集何官可酬首揆尚虚伫正面槐之位修名不朽留为汗竹之伏念某植学代耕卖文为活顷奉昕庭之对空臆尽言不知书生之疎转喉触讳甘输三筹而不悔仅窃一命以进身谩游莲池茍奉菽水岂无膏沐耻为妾妇之容才奉防甘遽夺阿防之养春秋之窀穸已毕霜露之怵惕犹新杜曲之田无以给桑麻河汾之庐不足庇风雨乃勉趋于京辇本拟注于铨曹以阙少员多需次如河清之俟而家贫累重阖门有辙涸之虞不量力而乞浆敢希荣于吐哺谋之心口而有祷愿以气类而相怜倘留夹袋之名当露锥囊之頴自知甚审将何禆一代之经纶借励其余亦足勉四方之寒畯
　　贺程同知　　　　　　　　李梅亭
　　登庸儒宗陪辅兵本绸缪牖戸及国家闲暇之时典领枢机基夙夜宥宻之命军民心恊边圉胆寒恭惟某官峻禀扶舆清储沆瀣何蕃初入于太学共知仁义之必流下恵不卑于小官岂以佚遗而或怨歴劳人之州县从容范我之驰驱迨作牧于闽山寖简知于魏阙防书史观昭回云汉之章批敕琐闱鼓舞风雷之令迄由东省进贰西枢惟春秋九世之雠固将酬于千古然乾坤一掷之举不如出于万全愿思无竞之维人益务有常而立武运帷幄而决胜千里正赖叶心亮天地而弼予一人即观颛面某陇西冷裔江右庸儒顷作防氓正出蓝田老槐之下兹为幕客讵忘丰水有芑之仁所未知鼎鼐之新果犹念罏锤之旧燕雀之贺大厦岂忧淩雨而震风乌鹊之绕何枝尚托稀星于明月
　　贺史同知　　　　　　　　　杨诚斋
　　枢廷贰政储宷兼荣运帷幄之谋谟今乃得汉廷之三杰为羽翼以调防不待致商山之四人冕旒注意以惟深缙绅动色而相贺遐荒震叠庙祏尊安窃以由宗伯以任鸿枢固九重之异恩以执政而相鹤禁则累朝之旷典如李文定兼官于天禧之季与王沂公总职于干兴之间旋畴承华之勲皆正宰衡之位是惟盛美允属伟人久矣罕闻复兹剏见某官道尊而徳备器博而用周雅望具孚隠然故国之乔木大疑立决信若格人之元比由贰卿独賛秘策振主威以去君侧之恶正国本以安天下之心使羣邪见晛而自消百蛮闻风而知畏丕哉此举谁欤之功俄晋筦于五兵仍搴华于六傅叠三组以有赫信一时之至荣然勲髙故其报必隆而位尊则其责亦重了先正未为之业会观衣鉢之亲垂后世不朽之名要使旂常之永纪某受姿苦窳涉世迂疎辛勤半生乃玷奉常之第荏苒十载甫脱步兵之厨雄方被于吹嘘灌婴独肆其谗毁退省羁单之迹已頽荣进之心会明时杜羣枉之门而执事成万间之厦敢持顽鑛试问大钧谓走也寡耦而数竒且时哉难得而易失昂霄耸壑己为清庙之栋梁枯枿朽株愿与公门之桃李
　　贺薛佥书极赐出身登政府　　应松湖
　　恭审荣陞端殿佥賛宥廷以特异之睠而锡儒科固己髙韦布胪之选以经纶之材而应期运尤足壮枢机决胜之谋显渥荧煌舆瞻赫奕窃以十五年更化既深日积月累之功四七际中兴茂对地辟天开之会闗河响应燕赵云从盖真有绍兴乾道所未有之机宜可成髙庙孝宗所未成之志英俊风云之胶轕君臣宵旰以图回然而残敌游魂更偷假息逺方通译叵测野心龙蛇交鬬而未休鹬蚌相持而孰决淮甸之冦兵屡却莫戢窥觎山东之故疆再归尚虞畔涣繄欲展规恢之大计岂容徇尝试之浅谋要必任贤使能而为强本之图脩车备械而饬治内之政时至则进而未则谨守敌来则却而去则勿追待吾事力之既强俟彼机会之自应然后据建瓴之势以令天下乗破竹之威以定中原一混车书再正钟簴以其时则可矣茍舍我其谁哉某官学足以逺辈古人气足以尽吞余子材足以拨繁治剧智足以料逺中微天之所赋人不能争人之所期己亦自信审观世变固己洞然于胷中握总事权端可运之于掌上宻勿乎鱼水云龙之契徊旋乎鸡翘豹尾之聫几年聴履于星躔久俟文昌之上相一旦撷芳于月窟遂为天子之门生宠之异则望必深待之隆则实宜副凡而南渡诸贤未毕之勲业北方数处迭起之奸雄方来事防之无穷纷出议论之不一斟酌洞明其肯綮经画不失其毫厘姑养鋭于万全徐策勲于一举此善类以颙颙而共望在长才亦恢恢而有余带砺功名方兴未艾鼎槐爵位平进何难某耿耿寸心悠悠谩仕目觇列戍蚤游歴于朔陲身系遐陬晚飘零于南徼每切私忧而过计輙忘冒进以狂言冲障雾于苍莽之濵方且行吟于泽畔望枢宿于碧霄之上无从旅贺于泰阶颂咏徒廑编摩曷既
　　贺郑枢宻　　　　　　　　王臞轩
　　擢用儒宗参持枢筦地岩鼇岭被三字之恩荣春近凤池跨十年而身到廷绅歆慕公衮増华窃以宥宻之司安危所寄长贰虽分于四等纲维同主于五符或累年濡滞而竟不迁或久任剧烦而后得拜未有春入北扉之直冬陞西府之崇虽执政犹吾之股肱庙谟均预然惟卿为朕之心腹圣语尤亲恭惟某官气质得于天成出处闗于世运温纯尔雅追还姚姒之文章重厚端凝不作汉唐之人物先皇帝用之而未尽新天子学焉而后臣龙邸防勲光洗咸池之日螭坳记事宻依香案之云翠帷犯风雪以谈经青琐凛氷霜而封方知制诰之有属非老文学其谁为乃以一条氷之衔付之五色云之手方当多事屡经夜响之铃縧非比平时卧看日移于砖影发徳音若时雨起诏草如飞泉作宋一经同气三代久简知于旒冕就宠畀于枢机得君如此其専报国将何以称在昔君子任至重则愈忧立人本朝道不行而为耻矧图回于初政尤倚仗于近臣圣徳方新如美玉之未琢事机多壅如积水之不流何尝罪言人不敢言居多避事谁肯任事间有舛政面是之而背违岂无正人心忌之而貌敬化嘉橘之种而成枳敛祥鸾之翼以为鸡此于元气之有伤所以外邪之交作一胫如腰一指如股难以屈伸五大在边五细在庭莫权轻重我既每事之示弱彼亦谓吾之无人惟公忧国之忠寘位本兵之地昔中书未有冦忠愍若得为辞今吾国已相司马公岂容生事必欲正本最患尚同召不悦周之留而何害为周房能用杜之断而未尝忌杜相辩如争相与如昵和气不伤见恶必遏见善必至公无我一正君而国定四维张而令行訏谟造命于一堂精神折冲于千里机会最易以蹉跌嵗时每畏于因循今犹曰五府之合谋有可诿者设或为一相之处内则何以哉某叨出师门喜揺心斾阻贺梦符于凝碧更期名在于汗青郑公劝仁义之行愿言加意王褒庆圣贤之遇因颂献规盖出于忠遂忘其僣
　　贺俞佥书　　　　　　　　李梅亭
　　使北道而简僚曽玷网罗之旧翊西枢而基命兹逢鼎鼐之新徃年身未可以许人今日士固伸于知已輙修燕雀贺厦之敬并吐蟋蟀唫秋之懐恭惟某官背负天风胷吞云梦自其克勤小物于州县已具可以大受之规模二螭坳处之记言一麾乃出千骑上头之赋政再命兹共回囘紫槖之间谔谔青蒲之上露门昼讲缉熈日月之光明琐闼夕趋鼓舞风雷之号令廷臣无出右者天子居然器之迄自东台峻跻西府九天涣号简二三执政之股肱两地升贤系亿兆生灵之肝脑有常立武无竞维人春秋九世之雠固将必报匈奴百年之运未有不亡今虎防交噬之已深计蚌鹬相持之不久下防莫危于浪战上兵实贵于伐谋在帝王之万举万全固求耆定然疆场之一彼一此正欠坚凝幸而及闲暇之时亟宜定修攘之计取乱侮亡兼弱也时则易然同寅协恭和衷哉政将焉徃洪钧既转于一气黄麻即似于六经伏念某拓落一官嵚﨑万状才固自知其无似命亦可叹其不犹瞻白日于举头遭海风而引去上青天而仰脇窘峡水之倒流甫欲钓锦江之鱼乃忽骑将军之马二年劒外寸步矛头徒令虮虱介胄之生安得貂蝉兜鍪之出兹归身于司败望干禄于有司适值大君子之登庸不胜小丈夫之距跃士曰时哉相君实皆举笏以相驩谁其识之有欧阳辱卷帘之有素愿烦啄抱稍养翅翎乐兮乐在相知更傍谁家之门戸迟之迟而又久正须大匠之锤罏
　　上郑佥书　　　　　　　　王臞轩
　　扫轨杜门三复白圭而省咎问钧无路载瞻紫府以陈情依凭知己之私开写由衷之恳伏念某少粗有志壮不如人身穷几误于儒冠才短仅如于僧发着从事之衫于湘水空怅云飞索儒林之米于京城顿惊日近皇皇救过断断无竒自从制阃之为僚未免入宫而见妬所幸龙门在望鹗板叨名九州四海之同年独私垂眄一颂六箴之奏藁最荷赏音亦尝立危疑之冲乃隂赐调防之力托身有所满意无虞当临轩策士之初偶备数校文之末明天子在上固为下之宜忠卿大夫出言每悦人之讃已独执草茅之见或相矛盾其间喜蕡之直恶郃之谀收迪之误黜边之凿大事从长不能委其规矩准防他人有心驱而纳诸罟擭陷穽指韩愈以为傲目朱游以为狂乃入风闻遽遭沙汰一贤见妬初非众口之铄金竒祸横生正坐匹夫之懐璧下失升斗之禄上负庙堂之知满船载月以空归歌缶仰天而太息虽含沙之见射固有招之然近器之防且投嘻其甚矣天寒日暮雪虐风饕平生故人谁念其穷执政大臣独惜某去亲洒淋漓之妙墨极言寃枉之幽情声同相应气同相求升沉何间达观所举穷观所主逺大胥期自衔恩纪以来不觉光隂之度安贫食蘗引咎吹虀宁忍以父生师教之身自弃于主圣臣贤之世何其久也必有以也恐下石之未休将欲张之必固翕之望旋钧之有力兹盖伏遇某官学问自诚而入气质得圣之和忠贯三精出应风云之嘉会身登四近俨然山泽之臞儒刮眼以别人才折腰以见下吏夹袋所録皆将禆相业之经纶遗簮虽微讵忍为旁人之收拾某老之将至持此安归固知富贵之在天亦欲尺寸之及物孤寒寡援宜其徃愬于师门狷介不容或者得觇于世道非恃如公之雅量无以发仆之狂言极力生成倘动察父哲兄之念立身名节誓坚孤臣孽子之心
　　贺楼同知　　　　　　　　　黄云溪
　　宸陛号孚机廷序进升华基宥曽诏墨之未干晋位同寅俄纶言之狎至虽斗枢之惟旧而风采之又新朝着益尊边人相戒某官累朝硕徳间世真儒古学精深洞究九流之要髙文雅健力扶八代之衰早简眷于丹衷即追趋于青琐属凶徒之蠧宠假利势以招权人皆趦趄折而入于媚灶乞墦之渐公独慷慨凛然见于批勑涂诏之时宁捩手以飜羮即掉头而去国欹枕第观于儿戏投簮已息于宦游迨天道之好还乃上志之先定听星辰之履方叠组于北门运帷幄之谋寻本兵于西府虽台衡自此升矣然公论尚切迟之爰疏宠于九天肆増崇于两地今国步虽若仅息而边备不可弭忘沿江诸屯尺籍虚存而军实未覈雄淮列壁斛谷翔踊而廪给无从旷土当议于屯营骁卒盍思于驾驭在执事既当于重任则图功匪属于他人有谐其须益懋乃举参百揆四岳之列姑借弼谐冠三公六符之班即専柄用伫恢鸿业永相昌辉某钦聆告廷几欲折屐绕檐倦翼方忻大厦之崇成断谷枯荄亟借小春之发育
　　贺雷知院　　　　　　　　　黄云溪
　　疏恩宸陛冠位机廷圣贤相逢方更张于万化文武兼用肆兼总于五兵两地得人四夷禠气某官髙文行逺厚徳镇浮自生民以来无如尼父任天下之重有若保衡蚤亲天子之光即覩舍人之様旋登禁甬罄朝夕之论思力賛宻谋新风雷之号令既凶徒之拔去斯要路之穏登青琐催班甫拜丹墀之诏綘驺清道又宜独坐之威爰简眷于九重俄进跻于二府逾年于此庶政惟新肆専庙胜之威兼倚弼谐之地今国步方安而边遽弛柝民财既竭而官尚椎肌诸屯创残之余尺籍虚存而军实未覈列郡饥馑之后斛谷翔踊而粒食浸艰旷土当议于屯营骁卒盍思于驾驭在执事既専于贰柄则图功匪属于他人
　　贺薛佥书　　　　　　　　杨诚斋
　　显膺上第进贰洪枢道徳之威诚安强有常立武股肱之寄在忠力无竞维人涣号再师虞允穆恭惟某官风猷肤敏宇量浚明才刃立解于千牛岂踌躇于肯綮意匠洗空于万马宁惨淡于斯须辅造化而不言正朝廷于既治星辰听履久勤朝夕之论思雨露赐袍遂参夙夜之宥宻汉用三杰运筹允借于子房舜有四邻舞羽实资于伯益遹观伟绩追配前闻某滥厠冗员获瞻盛事帝王之兴建辅弼固知时亮于天工甲兵之问至庙堂更愿勿穷于国力
　　贺陈同知　　　　　　　　　周平园
　　简求八座延拜四邻用掌祀之鸿儒付本兵之大柄盖六艺成于夫子可辟莱俘而一编授于留侯卒筹汉幄何尝弗闻军旅之事夫岂不全智勇之名必惟其人乃振斯道恭惟某官沉谋先物古道造微令闻施诸身多士之所楷式嘉猷告于后近臣以为表仪演丝纶于掖垣成羽翼于望苑逮兹图任翕尔佥谐正卿五世之昌已昭祖烈丞相六竒之计行阐家声某托契有初辱知良厚属充贠于郡国昉依芘于庙堂
　　贺楼佥书　　　　　　　　黄云溪
　　涣宠九天升华两地聴履星辰之上夙已焕于氷衔运筹帷幄之中今甫聨于斗极属闻多士之论犹叹十年之迟象纬宣明氊裘震叠恭惟某官三朝元老百世钜儒妙学造微发挥中庸大学之懿髙文行逺涂改生民清庙之篇蚤利见于飞龙遂洗空于凡马演纶西掖批勑东台属元凶方兆于胚胎而孤忠独挫其牙角既甘心于贾祸乃决意于投闲一违槖座之班五赋琳宫之禄故山寂歴虽安泉石之居丹阙岧嶤难阻风云之会甫归班于四禁俄冠位于六卿曽未淹辰遂间两社今和议虽可成而邻犹难测敌师虽少郤而备不可忘必训兵选将而授以规模积谷坚城而磨以嵗月垣墉固则暴客莫措气体实则外邪莫干此虽书生之常谈是乃古人之上策切惟阁下素定胷中要厥施勿负所志机庭宻运直将倾海以洗甲兵揆路在虚行见济川而作舟楫
　　上谢郑枢宻　　　　　　　戴象麓
　　父母鲁邦稽首通徳门之望宗师韩斗倾心翘才馆之归矧叨恩造于南宫又辱年盟于东阁侥忝履簮之旧物僣干罏锤之全功某官道徳周程人品文富大名照今古斗魁第一宿天枢实践道圣贤佛中八九分地位所养者得孔孟诗书之学力故发而皆尧舜君民之事功窃观本朝慨论先哲自状元作宰相从昔固多以纯徳为名臣如公盖少合宋元宪诸贤而论独王沂公一代其人厚徳镇一世之浮雅量纳八荒之大学术纯正为王者师风度简凝得大臣体旷古未有继今其谁独我公可以比肩其风流此天下所以翘首而日望伫膺大拜即印前猷某然书生冒此邑寄每叹孤寒之无援惟知职业之自修七八年汩汩火坑头今老矣九十母垂垂丝髪人孰怜之靖惟里社之寒荄曽是门墙之旧植乡达尊在上倘不距于皈投穷书生何能敢自甘于暴弃顿首百拜引脰一鸣愿垂雨露之天俾脱风波之地葑菲毋以下体既忝生成桃李尽在公门更祈终始







　　翰苑新书续集卷三
　　钦定四库全书
　　翰苑新书续集卷四
　　给舍类
　　上郑给事　　　　　　　　王臞轩
　　诺仕京畿为碧油幢之下吏主盟寒畯有青琐闼之正人昔荐墨之未干今师门之孔迩仓皇告至俯伏投诚窃以贵贱之分固殊气分之投亦寡君乗车我戴笠命实不犹子鼓瑟王好竽物难茍合悠悠古道汩汩頽波或已隔面于紫陌之春谁肯动心于绨袍之旧焉有如夕郎之贵显尚犹记暮子之姓名同心皆四海之人独私眷顾十年无一枝之信不责疎狂吹嘘已送于上天植立且期于异日嵗云莫矣讶瓜戍之来迟予日望之见乡人而輙问俯念梁园之后至曲为材馆之先容如许殷勤实难胜荷伏念某晚窃一第继罹百忧头颅如许而心自怜髀肉已消而名未立岂不汲汲于仕胡为迟迟其行盖囘思捧檄之时哺乌望絶况未有应门之嗣防犊情钟加之聚粮之难重以负薪之疾何其久也止或尼之驽马颇困于修程今方税驾去燕来寻于旧垒好为卷兹葢伏遇某官古大臣之盛心新天子之旧学黄扉丹地凛杜公封驳之词广厦细旃负范相温纯之气结知宻勿跬步登庸乃力逊于轩墀真大耐于官职久负儒者给事中之望行展魁然真宰辅之才尊主庇民以存心用闗宗社荐贤报国必有后庆衍子孙某是以不愿出于他门惟亟投于大造一力成就三生遭逢桃李无言所望先华而后实松筠有节誓当老壮以穷坚
　　贺董给事中正除　　　　　郑雪岩
　　恭审诞敷宸札真拜夕郎善计天下察纪纲莫切银台之清要以强本朝进英隽首召金城之老成化新于王春开泰之初道复于世运亨屯之日善类相庆斯文愈尊恭惟侍讲修史给事矩堂先生肃括而昭融刚方而正直士皆明经术宁无徇饰吏之虚文公深探道原独恃为立心之实地投之繁剧而不扰处之危险而不辞志伊尹之志知无不为乐顔子之乐静有自得身兼全于数器口不絶于四书外裔闻令公之名京师迎司马之至上良厌脂韦之习官莫难喉舌之司张文定之封还诏书何待制之缴囘勑防去古未逺此风不多渔竭泽谁实使之狐依城末如何已俗流垢翫殆非一日风裁纠正可无若人助八柄之驭羣臣陈三徳而建皇极元祐范忠宣之入辅乾道梁文靖之登庸皆由此官罔俾専美忠思贯日岂以名位而多人论足囘天所冀福威之惟辟学力所独到者国脉其庶几乎某假守近畿欣逢盛事此时涂勅不避共推真宰相之风累世积弊欲言将趣天章阁之对得诸公论非曰私祈
　　贺许给事　　　　　　　　洪平斋
　　恭审畴绩辰猷跻荣夕拜葳蕤豹尾方看翠驾之常从突兀龙头又喜黄扉之身到名昭于日欢动如雷恭惟某官北斗星枢西州云锦追两都之作见相如司马迁之善鸣负三代之英与闳夭散宜生而争列论事则义形于色临机则胆大如身逺近为之革心华夏得以増气自宜补天子之衮胡为着侍臣之冠揭精鉴以题材重细氊而劝学言无不售道匪虚行进居管辖之司坐振纪纲之治若李藩之批还制勅与魏相之白去副封能大其官未几而相此事寂寞之久矣我公慷慨以当之聊屈画黄重门下驳违之寄便应进紫属中书造命之权某抢头炉鞴之中刮眦丝纶之下图南无路自甘从控地之飞穷北欲春当大费囘天之力既深闿泽尤切归投
　　贺陈给事　　　　　　　　　周平园
　　疏恩西掖进位东台由天子谏诤之臣居门下封驳之任昔补阙拾遗之义世所讲闻今敕还诏之风士方耸聴言责无替师虞允谐窃以肇自圣朝作新官制黄门首冠后省事専出纳之司青琐故号夕郎职典枢宻之地焕身章之贲饰昭从槖之辉光诏令施行许稽参其利病人才进退可抗论其正邪议论或异则宰辅不敢専防意所否则制命得以格此裕陵董正之深意为神孙经逺之贻谋非待真儒不在盛选虽任重而职大亦爵髙而忧深恭惟某官秉徳温恭执心夷粹学精纯而闳肆吮六艺之芳腴文雅健而雄深接两都之步武蚤膺眷简备歴清华妩媚若魏元成得七人之大意博赡如韦处厚振五学之流风惟志合而道同故谏行而言听民生蒙膏泽之润国本赖元气之强徊翔侍从之班涵养公台之器况张公之论事易以回天而山甫之永懐妙于补衮行颁制綍趣秉政机亟爰立而处中副具瞻于端右某少而多病衰不待年意气已頽学问几落念五年之去国方万里以入夷感太行之云飞长途将母悸西山之日薄囘首惊心伏惟一面特达之知岂无今日夤縁之望倘借吹嘘之力俾逃瘴疠之乡庶因锡类之恩少解知年之惧愿稍从于内徙曽何觊于里言顾平生为君子之儒岂以穷通而易此使流俗知国士之报更观夷险之何如
　　贺侍讲刘给事　　　　　　洪平斋
　　恭审妙简彤宸峻跻青琐李藩有宰相器独推论驳之公留侯为帝者师更罄缉熈之益出命惟允贺声相髙恭惟某官端重而疏明温纯而闳裕文以气胜滔滔乎长江大河道与时行昭昭然青天白日负海宇之硕望立朝廷之要津谏则必行刚亦不吐尽洗顷时仗下马之习复见前辈殿上虎之风进殚禁路之论思坐管选曹之综覈方搴华于飞翠已借重于画黄经济之才有所试矣涂归之任何以假为爰専给省之司仍劝经筵之读中书造令而门下审覆以振起于朝纲崇政进説而迩英讨论以开明于圣学吾君立于无过之地今日有此太平之基揺玉佩之珩璜入批敕尾被衮衣之黼黻趣立班头某闗决无庸知怜最久缅想辰猷之告耸闻夕拜之真昼日承恩己喜枌榆之改观春风转律自期桃李之成隂賛抃惟深栞摩罔既
　　贺邹中书　　　　　　　　　黄云溪
　　申颁凤诏趣占鼇头西掖抡材荣哉一佛之出世东朝辅徳贤于四人之従游虚负以须近比所罕窃惟中书造命之地与夫元良谕道之官必深厚训辞足以助风雷之鼓舞端方行谊足以正朝廷之起居非简厥修曷兼兹选今得当世挥翰之妙手曽是曩时执经之旧人肆疏叠组之荣大惬垂绅之论某官名推寡二识造函三操履无瑕如大玉夷玉之粹文章有体若黄钟应钟之和识者叹其有前辈之风望而知其为逺到之器蚤游蓬馆徧歴笋班不于羣枉以少卑乃向急流而勇退竹符敛恵聊为八境之游英荡观风旋佩六条之寄稽其所至昭哉可书公心虽无中外之殊舆议则有淹翔之恨属庶政更张之日正羣髦列布之时匪伊璇魁尚淹玉节緑绨方底四辈载驰紫微青宫一朝并命上圣虚心于当宁羣公企足于脩门将大任斯在此行矣名垂青史要流千载之清芬身到黄扉复见一时之竒伟某顷以客见颇防心期嘉其衔袖之文真知音者报以褒衮之宠若敌已然观古人待士之勤盖今日如公者少粤去师门之逺可堪客路之艰举世悠悠若为道合壮懐烱烱端向谁开歘聆命召以来归殆且喜深而欲舞敢驰尺牍试问大钧进蘧伯玉而退子瑕已聆盛事舍皇甫湜而取居易敢有妄心但徯南衙之正朝愿留东阁以观士惓惓有祷缕缕奚殚
　　贺中书曽礼侍　　　　　　洪平斋
　　恭审晋贰春官仍跻内史紫荷挈处光揺万玉之班红药翻时风动五花之判有国所重斯文之荣恭惟某官晁董声名伊臯事业得三光五岳未分之气务养其源读八索九丘以来之书莫穷所学自出入东北之万里即周旋左右之两藩澹若无营安于平进天子期以壮行之未艾国人恨其大用之犹迟方闻批敕尾之风又见还词头之举新人文之制作妙储徳之调成况紫防阁下之黄昏正瑞栁庭前之春色命自天而三锡材与地以双清诏下山东人自投兵而太息礼行长乐士无击柱以纷挐少重禁途即登沙路某夙依霄防耸揖氷衔身到凤凰池喜动十年之咏志在麒麟阁愿扶万世之功
　　贺庄少卿除中书　　　　　李梅亭
　　优诏上卿正班内史北门视草谓当进学士之班西掖拜真聊复示舍人之様斯文増气有识倾心某官蓄学醇明掞材钜丽沈浸醲郁盖下逮于庄骚雅健雄深无足多之崔蔡尽兼两制已四三年号令鼓舞风雷亦云多矣献纳司存雨露莫若専之浓薫班马之香髙振绮园之翼有伟用儒之效会当秉国之钧某假守鱼鳬阻陪燕雀碧梧幕府幸稍安雪外之城红药主人倘或念天涯之客
　　贺黄秘监除中书舍人　　　　杨诚斋
　　中宸涣号内史升贤三神在海上之山久勤摄领一佛出人间之世遂见真除纶綍有光绅緌胥庆某官材猷肤硕学术醇深探周情孔思之微渊源千载发宋艳班香之秘脍炙四方亲结龙扆之知聿新凤阁之様辞达而已矣要必见圣人之情才难不其然盖欲极天下之选得君为重纬国以文好对紫防草尺书而招賛普却登黄阁提一笔以福苍生某耸聴除音阻陪贺厦千门栁色谁怜刍狗之陈人万里草堂遥想槐龙之新影
　　贺聂舍人子述　　　　　　　真西山
　　恭审龙墀疏渥螭陛陞华记乗舆言动之微有严载笔察台省事几之要兼赖举纲成命一颁懽声四浃伏惟某官昆凤上瑞洼骥名流学探古今百圣之智料天地万物之变粤登宰旅久賛王明善化翕然更张威令为之振肃果被凝旒之眷晋膺汗简之司君举必书风采冞増于柱下朕志先定姓名已覆于瓯中某耸听除音几欲舞手属阻将输之寄莫与鳬趋敬修固陋之辞用伸燕贺
　　贺余大卿除中书兼右司除戸侍尹京
　　李梅亭
　　帝重词臣公迁阁老裁缝云雾便应拜学士之真鼓舞雷风更尽展舍人之様紫微炳焕黄道开明某官忠肃而恵和博习而修洁清姿秀骨下独鹤于人间厚徳长材载六鼇于海上心醉六经之酿郁目营四海之溺饥文人多不防文细行易亏于大徳宰士固习为宰逺图或夺于近功惟公超然过人逺矣弥纶两省标表九卿久兼内史之賛书兹正中书之三字惟天子之义范曰制以圣人之情见乎辞扶山东之癃恋汉恩而忍死回河朔之悍存唐祚于几亡一札可复于隗嚣尺书足招于賛普不但取九制一挥之敏亦非専四骈六俪之工俾万姓咸曰大哉则一字不容易也衣冠盛事夙尊八叶之科翰墨大勲讵止五花之判既敷华而纬国行迪哲以爽邦文章于道未为尊风斯在下矣富贵乃吾所自有时来则为之某顷侍同朝且依邻壁韩非老子又尝共公叔大夫讵望同升范叔一寒哀之命也不哀之命也杜陵十暑可以言欤未可以言欤闻耻纳沟亦尝推毂上界足官府断不希鸡犬之仙散人拜江湖愿径入鱼鰕之侣
　　翰苑类
　　贺楼内翰　　　　　　　　陈筼牕
　　孚号龙庭跻荣鼇禁天子不见贾谊久劳宣室之思内相今得敬舆再观兴元之诏儒宗吐气士类伸眉某官道羲皇学源周孔笔端精爽嘘元气以翕三光胷次冲融浑大虚而涵万象昔居铨部已迩政途惟不辱于权臣以败吾圉乃笑扶于夀母早出都门心同野水之清闲声撼半天之霹雳盖狐狸腥臊之际始伤去凤之孤鶱惟鹰鹯刀俎之余始识冥鸿之髙蹈十年一坐万事皆还吾何辱以何荣彼自成而自毁爰惟旧徳首畀新除七寳林中不觉踵谪僊之荣遇八塼道上岂徒揜学士之前闻要令天下悉诵于尧言且使山东皆泣于汉制矧惟今日不似徃年惟流民凋俗之荒凉正期劳来惟走卒征夫之憔悴亦合拊存上以宣前旒总揽之公下以示左祍懐柔之政悉资翰墨以发光荣坐收汗竹之竒勋立迓登槐之伟业某服膺兹久引脰冞深空叹半世之读书未许片时之觌徳兹聆命綍倍跃心旌贤哲攀龙已集周家之大老治平有象倚观汉室之中兴
　　贺髙内翰　　　　　　　　黄竹坡
　　简自上心荣陞内相张皇我武偃泰一之灵旗崇大训词逼翰林之华盖籖邮所暨庆抃惟均恭惟某官神韵孤髙道襟冲邃极礼乐文章之选真言语侍从之臣弥纶特盛于三朝制作独髙于一世践之盛事特绪余车马所陈士歆稽古宜龙光之焕宠属鼇禁以摛词要令海防之氓倾听山东之诏虽日取制诰方深思王某之文然用作盐梅想已兆傅岩之梦跻登贤业穏上亨衢某伏读邸书敬伸颂语恨坐拘于符竹阻面庆于门墙歌大业而颂浯溪擅当今之文学草尺书而招賛普继前辈以风流
　　贺程内翰　　　　　　　　方秋崖
　　中朝孚号内相得贤天秩有经上星辰之峻絶人文作诰宣云汉之昭回置邮星驰寰宇风动洪惟翰长正自元丰不兼他官独秉鸿笔爰有坡公之大手即逢哲庙之初元俟对东门拜太皇之嘉劳读文清夜称先帝之遗恩然由学士而文昌者见谓平迁唯自文昌而学士者必膺大用言念久虚之擢以待非常之才必尔雅足以追三代之风正大足以竦羣方之聴有公辅器为帝王师仰惟某官产龙溪作牧之邦得野处代言之体渊源有自探易道之精微典重其辞泝国初而该洽召从肤使选至侍臣盖宁皇留遗于圣明故宗伯又司于贡举而况尊亲长乐发策天安欲修缛仪端借英藻以成继志述事以兆经体賛元肆因累年内外之命书俾处今日深严之正座如刘瑑承择一今日之防如叚公诧不离内庭之荣用包荒未遽遐遗宁采菲不嫌下体干旋坤转幸陶一气之周流风震雨淩长托万间之广大
　　贺黄尚书除内翰　　　　　洪平斋
　　冠班宪部演诰銮坡丹笔参平旧识佩声之鸣玉朱衣引对新催烛影之揺金纶綍一簮绅胥抃恭惟某官名髙晁董器重臯防文章为一代所宗独全三光五岳之气学问自六经而出不数诸子百家之书蚤仪持槖之班妙简凝旒之眷深得己重物轻之理坐观彼消此长之机谓国命纷纷岂不欲缨冠而救而世情落落曽未若善刃而藏忽逢天日之明复见岫云之出访书禹穴弭节蓬莱虽士夫望季子之来归而父老爱鲁侯之燕喜趣正爽鸠之位仍趋金马之庐花暖步砖栁迷归院妙写坦明之制还追浑噩之风得禁中颇牧于方来置柱后恵文于不用遡紫霄而直上方枕斗魁指黄阁以夷登即成霖雨某久迷鹅眼逺睇鼇头扶杖徃观相与聴后元之诏令如茅斯拔愿言作庆厯之歌诗
　　贺洪内翰兼吏书　　　　　周平园
　　进仪内相仍长中台夕对金莲结丝絇而承圣问晨趋玉笋曳革履而领从官自非兼孔氏之四科安得被贺公之两命切以翰林迫华盖素号禁严文昌映紫防是司喉舌自昔法天而分职于今弄印以抡材繄国名儒膺时遴选既兼官之俱称宜上象之交辉某官学富家传材优天授徧观流畧岂徒穷九丘八索之渊源洞察几防固已熟五狄六戎之利害早振平台之响即符宣室之思誉满朝端譬之凤凰芝草以为美瑞才周世用非如儒生学士之有偏长三入修门九迁华贯帝王之制坦然明白浸闻于西垣道徳之威成乎安强亦宣劳于右府式畴久次宜畀殊迁自丞郎而入北门考院规而无儤由佐贰而升太宰即选部以有光一时陆贽之诏书多士赖山公之啓事矧如先正久暴大忠半世龙庭犹握尚书之节浃旬鸾禁莫真学士之除幸天定者亦能胜人故善积者必有余庆是开贤胄来践世官继处内廷踵賛皇之盛事并经常伯掩谢氏之前闻行由供奉之班入簉疑丞之列某虽登门之日晚辱解榻之意浓赍阀求官方愧旅进于马牛之走扼奸伸滞遽闻便列于雁鹜之行曽未叙于感悰会来陪于贺客道古今而誉盛徳非以为防褁章服而揖上官是云借手
　　贺林直院　　　　　　　　王臞轩
　　枫陛疏荣槐防进直丝纶独掌更无他学士之除簮绂一新咸贺老先生之遇继有是诏居然即真切以词命之出于禁林轻重实闗于国体矧当多事屡惊夜响之铃縧岂比平时卧看日移于塼影慰抚河北则大手笔可同于徳裕调发闗西则凡号令宜付之逊能起诏草若涌泉惟陆相始当于机务发徳音如时雨必韦公乃福于生人求如在昔之前修庶可当上之遴选举世所望非公其谁恭惟某官学力与天相融声名无地可着笔有活法珠走于盘而不出于盘派接古文氷生于水而尤寒于水凡名山大川之伟观与浮屠老子之靓居皆藻饰以雄词尽脍炙于众口帝谓琳琅散落至烦雷电之取将孰如琬琰编摩要与日星而争耀乃攽天防宠畀氷衔吏部二百年之文已归中禁瀛洲十八士之选皆避一头比者演西鄙之恩言下中原之捷布脱畧骈俪表里诗书孤鳯凰倐尔一鸣顿惊众聴飞龙马为之増气矧在班行伫看正阁老之名旋即陟台司之位某李蹊晚出莲幕逺逰自闻涣号之攽实倍等伦之喜乗槎无便遥瞻仙岭之浮鼇贺厦有心愿附玉堂之喜鹊
　　贺直院陈兵侍　　　　　　洪平斋
　　恭审雍畤归班銮坡陟序壮猷经武定堂下之孙吴妙畧纬文得禁中之颇牧荣哉稽古展也逢时恭惟某官徳静而庄学醇以博纵横经库甲乙丙丁四部之书驰骤词垣天地风雷八方之阵诸儒为之折北斯世得其指南捷上蓬莱径排阊阖宁违时而徇义不屈道以伸身一薛莫留百参奚益玉锁掣而麒麟出亦既许年琼箫奏而凤凰来正在此日畴民庸于海峤趣王觐于京华宻勿论思雍容儤直佩荷囊之新渥寻莲炬之旧游以精神驱五兵之材以号令鼓万物之气莫测韬钤之深秘但闻盘诘之严明白玉堂前梅报春风之信紫宸殿里槐移昼日之隂某尘埋头氷条照眼喜际戢櫜之盛复窥灏噩之遗藜杖相呼共听山东之诏琇莹在望第赓淇澳之诗悉意归依无辞敷叙
　　贺顔中书除直院　　　　　　林克斋
　　瞻华盖紫垣之象森若丽天诵玉堂青琐之文昭然揭日此岂无心于门宇固尝骧首于闾阎迷途分隔于青防枯枿自偏于和气帝城辽絶不敢寄鱼鸿之书诏墨便蕃无由伸燕雀之贺兹僣驰于尺牍輙首贽于寸诚某官名声重于朝廷言语妙于天下摘髭异级冠亿万之生徒振翮亨衢际半千之休运璧水聴晨招之诲青藜观夜照之书共期鳯沼于十年俄息天池于六月趣上江圻之节来陪宣室之厘锦窠复擅于望郎玉镂尤髙于少列惟禁林之寓直异时多属于迩聨而词掖之陞华故事类由于承摄有若蜚英而腾茂是宜超授以直除绾黄麻紫诰之荣俱优两制防金匮石室之蕴袭作一经举天下能事乃独兼而施之凡在廷诸公莫有出其右者众心所属大用可期天路肇开接武贤闗之相地灵夙着増光盛事之图某藐是驽庸偶同臭味以初心之向慕方拭目于清明短翅栖迟知鷃鹏之有量神丹防化倘鸡犬之同升
　　史掖类
　　贺黄左史　　　　　　　　洪平斋
　　恭审骑省畴庸螭坳振武立雷霆之下屡闻劘砺以责难司雨露之边更许直前而论事维新厥命不失其言恭惟某官瑞应魁衡声摩奎壁得三光五岳未分之气务养其源读八索九丘有用之书莫穷所学夙着六君子之望坐追三谏臣之风黒白既分丹青自炳圣朝举无缺事可少缓于箴规人主蔑有戯言正欲明于记注进跻左墄宻侍前旒移畴昔皂囊剀切之诚示此日青史简严之笔夹玉皇之香案共钦稽古之荣筑宰相之沙堤伫究济时之业某久依霄防耸揖氷衔白发相欺南国自嗟于留滞青云可附河东有待于吹嘘
　　贺聂左史　　　　　　　　　李梅亭
　　中宸涣号左侍升贤夹立螭头均为清切进龙角愈近凝严彰清朝选用之公示君子登庸之渐某官材全而业钜学广而闻多秀出班行固已芒寒而色正凛然气节不为义疚而利回五年省闼之弥纶万里户庭之清晏赖舍人之解事为天子而记言绩用孔殷序迁惟允楚左史之能读八索盖储倚相之材唐中禁之用第一流亦为议政之地佳传相期于千载修名剰跨于数公某逺落鱼鳬阻陪燕雀甚愧丈人厚顷尝闻所闻而来屡为丞相言是有得不得之命灔滪既令其胆破岷峨亦使之眼髙望五云多处之星早登魁辅倩万里桥边之水聊送客心
　　贺聂左史　　　　　　　　杨诚斋
　　南衙涣号东史升贤虽君举必书均号司存之切而王置诸左益知位置之亲正人登崇善类鼓舞某官负材有用蓄学不赀健步丰材连六鼇于海上清标秀质下独鹤于云间五年宻賛于宰司庶绩自凝于道揆螭头坳处久称解事之舍人龙尾道中遂进读书之倚相柱下之光可继瓯中之姓有人某最辱挈提尤深距跃归心羽翼已久懐石涧之泉余论齿牙更幸及玉闗之老
　　贺黄左史　　　　　　　　王臞轩
　　擢自谏坡升于史掖婴龙鳞而论事方仰髙风立螭首以记言要烦直笔官由人重国以儒荣某官学洞本根文刋枝叶心斋穏坐澹无辱以无荣道阈独跻歘有张而有弛早逢圣问几冠贤科人皆健其不凡公独以为细事然古人之得时遇主亦惟其节义之素髙贤者之忧国爱君夫岂以声名而为悦试观十七年之宦业不出五千卷之本心早上青蒲已光白简然与其叩墀折槛以雪一时之愤又不若操觚秉牍以留万古之芳爰涣徳音俾颛书法地渐近则国之闗系甚重官更髙则人之徯望必深亟恢广济之图上副简求之意某念年一第连月冷曹恍惚征魂不到鳣堂之精邃支离病骨徒谙萤案之凄凉所欣知已之显庸或可对人而诵説上圣主贤臣之颂已知相得之欢占小徃大来之爻亦有彚征之望
</div>
    <div class="pagination">
<a href="翰苑新书_page80.html">上一页</a><span>...</span><a href="翰苑新书_page76.html">76</a><a href="翰苑新书_page77.html">77</a><a href="翰苑新书_page78.html">78</a><a href="翰苑新书_page79.html">79</a><a href="翰苑新书_page80.html">80</a><span class="current-page">81</span><a href="翰苑新书_page82.html">82</a><a href="翰苑新书_page83.html">83</a><a href="翰苑新书_page84.html">84</a><a href="翰苑新书_page85.html">85</a><a href="翰苑新书_page86.html">86</a><span>...</span><a href="翰苑新书_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
