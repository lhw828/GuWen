<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 35 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 35 页/共 74 页
  </h1>
  <div class="content">
   赠崔复州序　有地数百里趋走之吏自长史司马以下数十人其禄足以仁其三族及其朋友故旧乐乎心则一境之人喜不乐乎心则一境之人惧大丈夫官至刺史亦荣矣虽然幽逺之小民其足迹未尝至城邑茍有不得其所能自直于乡里之吏者鲜矣况能自辩于县吏乎能自辩于县吏者鲜矣况能自辩于刺史之庭乎由是刺史有所不闻小民有所不宣赋有常而民产无恒水旱厉疫之不期民之丰约悬于州县令不以言连帅不以信民就穷而敛愈急吾见刺史之难为也崔君为复州其连帅则于公崔君之仁足以苏复人于公之贤足以庸崔君有刺史之荣而无其难为者将在于此乎愈尝辱于公之知而旧游于崔君庆复人之将其休泽也于是乎言
　　自解【十一则】
　　苏代谓燕昭王曰今有人于此孝如曾参孝巳信如尾生高廉如鲍焦史防兼此三行以事王奚如王曰如是足矣对曰足下以为足则臣不事足下矣臣且处无为之事归耕乎周之上地耕而食之织而衣之王曰何故也对曰孝如曾参孝巳则不过养其亲耳信如尾生高则不过不欺人耳廉如鲍焦史防则不过不窃人之财耳今臣为进取者也臣以为廉不与身俱达义不与生俱立仁义者自完之道也非进取之术也王曰自忧不足乎对曰以自忧为足则秦不出殽函齐不出营丘楚不出疏章三王代位五霸改政皆以不自忧故也若自忧而足则臣亦周之负笼耳何为烦大王之廷邪昔者楚取章武诸侯北面而朝秦取西山诸侯西面而朝曩者使燕毋去周室之上则诸侯不为别马而朝矣臣闻之善为事者先量其国之大小而揆其兵之彊弱故功可成而名可立也不能为事者不先量其国之大小不揆其兵之彊弱故功不可成而名不可立也今王有东向伐齐之心而愚臣知之王曰子何以知之对曰矜防砥劔登丘东向而叹是以愚臣知之今夫乌获举千钧之重行年八十而求扶持故齐虽彊国也西劳于宋南罢于楚则齐军可败而河间可取燕王曰善吾请拜子为上卿奉子车百乗子以此为寡人东游于齐何如对曰足下以爱之故与何不与爱子与诸舅叔父负牀之孙不得而乃以与无能之臣何也王之论臣何如人哉今臣之所以事足下者忠信也恐以忠信之故见罪于左右王曰安有为人臣尽其力竭其能而得罪者乎对曰臣请为王譬昔周之上地尝有之其丈夫宦三年不归其妻爱人其所爱者曰子之丈夫来则且柰何乎其妻曰勿忧也吾已为药酒而待其来矣已而其丈夫果来于是因令其妾酌药酒而进之其妾知之半道而立虑曰吾以此饮吾主父则杀吾主父以此事告吾主父则逐吾主母与杀吾主父逐吾主母者宁佯踬而覆之于是因佯僵而仆之其妻曰为子之逺行来之故为美酒今妾奉而仆之其丈夫不知其妾而笞之故妾所以笞者忠信也今臣为足下使于齐恐忠信不谕于左右也臣闻之曰万乗之主不制于人臣十乗之家不制于众人匹夫徒步之士不制于妻妾而又况于当时之贤主乎臣请行矣愿足下之无制于羣臣也
　　梁孝王景帝母弟窦太后爱之令得自请置相二千石出入游戏僭于天子天子闻之心弗善也太后知帝不善乃怒梁使者弗见案责王所为韩安国为梁使见大长公主而泣曰何梁王为人子之孝为人臣之忠而太后曾弗省也夫前日呉楚齐赵七国反时自闗以东皆合从西乡惟梁最亲为艰难梁王念太后帝在中而诸侯扰乱一言泣数行下跪送臣等六人将兵击郤呉楚呉楚以故兵不敢西而卒破亡梁王之力也今太后以小节苛礼责望梁王梁王父兄皆帝王所见者大故出称跸入言警车旗皆帝所赐也即欲以侘鄙县驱驰国中以夸诸侯令天下尽知太后帝爱之也今梁使来辄案责之梁王恐日夜涕泣思慕不知所为何梁王之为子孝为臣忠而太后弗恤也大长公主具以告太后太后喜曰为言之帝言之帝心乃解而免冠谢太后曰兄弟不能相教乃为太后遗忧悉见梁使厚赐之其后梁王益亲驩太后长公主更赐安国可直千余金名由此显结于汉
　　邹阳狱中上梁王书　臣闻忠无不报信不见疑臣常以为然徒虚语耳昔者荆轲慕燕丹之义白虹贯日太子畏之衞先生为秦画长平之事太白蚀昴昭王疑之夫精诚变天地而信不谕两主岂不哀哉今臣尽忠竭诚毕议愿知左右不明卒从吏讯为世所疑是使荆轲衞先生复起而燕秦不悟也愿大王熟察之昔玉人献宝楚王刖之李斯竭忠胡亥极刑是以箕子佯狂接舆避世恐遭此患也愿大王察玉人李斯之意而后楚王胡亥之聴无使臣为箕子接舆所笑臣闻比干剖心子胥鸱夷臣始不信乃今知之愿大王熟察少加怜焉语曰白头如新倾葢如故何则知与不知也故樊于期逃秦之燕借荆轲首以奉丹事王奢去齐之魏临城自刭以却齐而存魏夫王奢樊于期非新于齐秦而故于燕魏也所以去二国死两君者行合于志而慕义无穷也是以苏秦不信于天下为燕尾生白圭战亡六城为魏取中山何则诚有以相知也苏秦相燕人恶之于燕王燕王按剑而怒食以駃騠白圭显于中山中山人恶之于魏文侯文侯投以夜光之璧何则两主二臣剖心析肝相信岂移于浮辞哉故女无美恶入宫见妬士无贤不肖入朝见嫉昔者司马喜膑脚于宋卒相中山范睢折脇折齿于魏卒为应侯此二人者皆信必然之画捐朋党之私挟孤独之交故不能自免于嫉妬之人也是以申徒狄蹈雍之河徐衍负石入海不容身于世义不茍取比周于朝以移主上之心故百里奚乞食于道路穆公委之以政甯戚饭牛于车下而桓公任之以国此二人者岂素宦于朝借誉于左右然后二主用之哉感于心合于意坚如胶漆昆弟不能离岂惑于众口哉故偏聴生奸独任成乱昔鲁聴季孙之説逐孔子宋信子冉之计囚墨翟夫以孔墨之辩不能自免于谗谀而二国以危何则众口铄金积毁销骨也是以秦用戎人由余而霸中国齐用越人子臧而彊威宣此二国岂拘于俗牵于世系竒偏之辞哉公聴并观垂明当世故意合则胡越为昆弟由余子臧是矣不合则骨肉为讐敌朱象管蔡是矣今人主诚能用齐秦之明后宋鲁之聴则五霸不足侔而三王易为比也是以圣王觉悟捐子之之心而不説田常之贤封比干之后修孕妇之墓故功业覆于天下何则欲善无厌也夫晋文公亲其讐而彊霸诸侯齐桓公用其仇而一匡天下何则慈仁殷勤诚嘉于心此不可以虚辞借也至夫秦用商鞅之法东弱韩魏立彊天下而卒车裂之越用大夫种之谋禽劲呉而霸中国遂诛其身是以孙叔敖三去相而不悔于陵子仲辞三公为人灌园今人主诚能去骄傲之心怀可报之意披心腹见情素肝胆施徳厚终与之穷达无爱于士则桀之犬可使吠尧而跖之客可使刺由何况因万乗之权假圣王之资乎然则荆轲湛七族要离燔妻子岂足为大王道哉臣闻明月之珠夜光之璧以暗投人于道路众莫不按劔相盼何则无因而至前也蟠木根柢轮囷离竒而为万乗器者何则以左右先为之容也故无因而至前虽出隋侯之珠夜光之璧秖足结怨而不见徳有人先谈则枯木朽株树功而不忘今天下布衣穷居之士身在贫羸虽蒙尧舜之术挟伊管之辩怀龙逢比干之意欲尽忠当世之君而素无根柢之容虽竭精神欲开忠信辅人主之治则人主必袭按劒相盼之迹矣是使布衣之士不得为枯木朽株之资也是以圣王制世御俗独化于陶钧之上而不牵乎卑辞之语不夺乎众多之口故秦皇帝任中庶子蒙嘉之言以信荆轲之説而匕首窃发周文王猎泾渭载吕尚而归以王天下秦信左右而亡周用乌集而王何则以其能越拘挛之语驰域外之议独观于昭旷之道也今人主沈谄谀之辞牵于帷墙之制使不羁之士与牛骥同皁此鲍焦所以忿于世而不留富贵之乐也臣闻盛饰入朝者不以私汚义砥砺名号者不以利伤行故里名胜母曽子不入邑号朝歌墨子回车今欲使天下恢廓之士诱于威重之权胁于位势之贵回面汚行以事谄谀之人而求亲近于左右则士有伏死堀穴岩薮之中耳安有尽忠信而趋阙下者哉
　　冯衍上光武疏　臣伏念高祖之略而陈平之谋毁之则疏誉之则亲以文帝之明而魏尚之忠绳之以法则为罪施之以徳则为功逮至晚世董仲舒言道徳见妬于公孙李广奋节于匈奴见排于衞青此忠臣之常所为流涕也臣衍自惟微贱之臣上无无知之荐下无冯唐之説乏董生之才寡李广之势而欲免谗口济怨嫌岂不难哉臣衍之先祖以忠贞之故成私门之祸而臣衍复遭扰攘之时值兵革之际不敢回行求时之利事君无倾邪之谋将帅无虏掠之心衞尉隂兴敬慎周密内自修敕外逺嫌疑故敢与交通兴知臣之贫数欲本业之臣自惟无三益之才不敢处三损之地固让而不受之昔在更始太原执货财之柄居仓卒之间据位食禄二十余年而财产嵗狭居处日贫家无布帛之积出无舆马之饰于今遭清明之时躬力行之秋而怨雠丛兴讥议横世葢富贵易为善贫贱难为工也疏逺陇亩之臣无望高阙之下惶恐自陈以救罪尤
　　孔僖上章帝疏　臣之愚意以为凡言诽谤者谓实无此事而虚加诬之也至于孝武皇帝政之美恶显在汉史坦如日月是为直説书传实事非虚谤也夫帝者为善则天下之善咸归焉其不善则天下之恶亦萃焉斯皆有以致之故不可以诛于人也且陛下即位以来政教未过而徳泽有加天下所见也臣等独何讥刺哉假使所非实是则固应悛改傥其不当亦宜含容又何罪焉陛下不推原大数深自为计徒肆私忿以快其意臣等受戮死即死耳顾天下之人必回视易虑以此闚陛下心自今以后茍见不可之事终莫敢复言者矣臣之所以不爱其死犹敢极言者诚为陛下深惜此大业陛下若不自惜则臣何赖焉齐桓公亲扬其先君之恶以唱管仲然后羣臣得尽其心今陛下乃欲以十世之武帝逺讳实事岂不与桓公异哉臣恐有司卒然见构衔恨蒙枉不得自叙使后世论者擅以陛下有所方比宁可复使子孙追掩之乎谨诣阙伏待重诛
　　皇甫规上顺帝疏　四年之秋戎丑蠢戾爰自西州侵及泾阳旧都惧骇朝廷西顾明诏不以臣愚驽急使军就道幸蒙威灵遂振国命羌戎诸种大小稽首辄移书营郡以访诛纳所省之费一亿以上以为忠臣之义不敢告劳故耻以片言自及微効然比方先事庶免罪悔前践州界先奏郡守孙隽次及属国都尉李翕督军御史张禀旋师南征又上凉州刺史郭闳汉阳太守赵熹陈其过恶执据大辟凡此五臣支党半国其余墨绶下至小吏所连及者复有百余吏托报将之怨子思复父之耻载贽驰车怀粮步走交搆豪门竞流谤讟云臣私报诸羌谢其钱货若臣以私财则家无担石如物出于官则文簿易考就臣愚惑信如言者前世尚遗匈奴以宫姬镇乌孙以公主今臣但费千万以怀叛羌则良臣之才略兵家之所贵将有何罪负义违理乎自永初以来将出不少覆军有五动资巨亿有旋车完封写之权门而名成功立厚加爵封今臣还督本土糺举诸郡絶交离亲戮辱旧故众谤隂害固其宜也臣虽汚秽廉洁无闻今已覆没耻痛实深传称鹿死不择音谨冒昩略上
　　虞诩代陈禅为司隷校尉数月间奏太傅冯石太尉刘熹中常侍程璜陈秉孟生李闰等百官侧目号为苛刻三公劾奏诩盛夏多拘系无辜为吏人患诩上书自讼曰法禁者俗之堤防刑罚者人之御辔今州曰任郡郡曰任县更相委逺百姓怨穷以茍容为贤尽节为愚臣所发举臧罪非一二府恐为臣所奏遂加诬罪臣将从史鱼死即以尸谏耳
　　蔡邕戍边上章　臣邕被受陛下尤异大恩初由宰府备数典职以叔父故衞尉质时为尚书召拜郎中受诏诣东观著作遂与羣儒并拜议郎沐浴恩泽承答圣问前后六年质奉机密趋走目下遂竟端右出相好藩还尹辇毂旬日之中登蹑上列父子一门兼受恩宠不能输写心力以效丝发之功一旦被章陷没辜戮陛下天地之徳不忍刀锯截臣首领得就平罪父子家属徙充边方完全躯命喘息相随非臣无状所敢复望非臣罪恶所当复蒙非臣辞笔所能复陈臣初决罪雒阳诏狱生出牢户顾念元初中故尚书郎张俊坐漏泄事当伏重刑已出谷门复聴读鞠诏书驰救一等输作左校俊上书谢恩遂以转徙郡县促遣徧于吏手不得顷息含辞抱悲无由上达既到徙所乗塞守职在候望忧怖焦灼无心复能操笔成章致章阙庭诚知圣朝不责臣谢但愚心有所不竟臣自在布衣常以汉书十志下尽王莽而世祖以来唯有纪传无续志者臣所师事故大傅胡广知臣颇识其门户略以所有旧事与臣虽未备悉粗见首尾积累思维二十余年不在其位非外吏庶人所得擅述天诱其衷得备著作郎建言十志皆当撰录遂与议郎张华等分受之所使元顺难者皆以付臣先治律厯以筹筭为本天文为騐请太师旧注考校连年往往颇有差舛当有増损乃可施行为无穷法道至深微不敢独议郎中刘洪密于用筭故臣表上洪与共参思图牒寻绎适有头角会臣被罪遂放边野臣窃自痛一为不善使史籍所阙胡广所校二十年之恩中道废絶不得究竟慺慺之情犹以结心不能违望臣初欲须刑竟乃因县道具以状闻今年七月九日匈奴始攻郡盐池县其时鲜卑连犯云中五原一月之中烽火不絶不言四夷相与合谋所图广逺恐遂为变不知所济郡县咸惧不守朝旦臣所在孤危悬命锋镝湮灭土灰呼吸无期诚恐所怀随躯腐朽抱恨黄泉遂不设施谨先颠踣科条诸志臣欲制删定者一所当接续者四前志所无臣欲著者三及经典羣书所宜捃摭本奏诏书所当依据分别首目并书章左臣初被考妻子并窜亡失文书无所案请加以惶怖愁恐思念荒散十分不得识一所识者又恐谬误触冒死罪披散愚情愿下东观推求诸奏参以玺书以补缀遗阙昭明国体章闻之后虽肝脑流离白骨剖破无所复恨惟陛下省察
　　曹操迎天子都许乃下诏书责袁绍以地广兵多而専自树党不闻勤王之师而但擅相讨伐绍上书　臣闻昔有哀叹而霜陨悲哭而崩城者毎读其书谓为信然于今况之乃知妄作何者臣出身为国破家立事至于怀忠获衅抱信见疑昼夜长吟剖肝泣血曾无崩城陨霜之应故邹衍杞妇何能感彻臣以负薪之资拔于陪隷之中奉职宪台擢授戎校常侍张让等滔乱天常侵夺朝威贼害忠徳扇动奸党故大将军何进忠国疾乱义心赫怒以臣颇有一介之节可责以鹰犬之功故授臣以督司谘臣以方略臣不敢畏惮彊御避祸求福与进合图事无违异忠防未尽而元帅受败太后被质宫室焚烧陛下圣徳幼冲亲遭厄困时进既被害师徒丧沮臣独将家兵百余人抽戈承明竦劒翼室虎叱羣司奋击防丑曾不浃辰罪人斯殄此诚愚臣效命之一騐也会董卓乗虚所图不轨臣父兄亲从并当大位不惮一室之祸茍惟宁国之义故遂解节出奔创谋河外时卓方贪结外援招悦英豪故即位勃海申以军号则臣之与卓未有纎芥之嫌若使茍欲滑泥扬波偷荣求利则进可以飨窃禄位退无门户之患然臣愚所守志无倾夺故遂引会英雄兴师百万饮马孟津防血漳河会故冀州牧韩馥怀挟逆谋欲専权执絶臣军粮不得踵系至使猾防肆毒害及一门尊卑大小同日并戮鸟兽之情犹知号呼臣所以荡然忘哀貌无隐戚者诚以忠臣之节道不两立顾私怀已不能全功斯亦愚臣破家狥国之二騐也又黄巾十万焚烧青兖黑山张蹈借冀域臣乃旋师奉辞伐畔金鼓未震狡敌知亡故韩馥怀惧谢咎归土张扬黒山同时乞降臣时辄承制窃比窦融以议郎曹操权领兖州牧会公孙瓒师旅南驰陆掠北境臣即星驾席卷与瓒交锋假天之威毎战辄克臣备公族子弟生长京辇颇闻俎豆不习干戈加自乃祖先臣以来世作辅弼咸以文徳尽忠得免罪戾臣非与瓒角戎马之势争战阵之功者也诚以贼臣不诛春秋所贬茍云利国専之不疑故冒践霜雪不惮劬勤实庶一捷之福以立终身之功社稷未定臣诚耻之太仆赵岐衔命来征宣明陛下之施蠲除细故与下更新奉诏之日引师南辕是臣畏怖天威不敢怠慢之三騐也又臣所上将校率皆清英宿徳令名显达登锋履刃死者过半勤恪之功不见书列而州郡牧守竞盗声名怀持二端优游顾望皆列土锡圭跨州连郡是以逺近狐疑议论纷错者也臣闻守文之世徳高者位尊仓卒之时功多者赏厚陛下播越非所洛邑之祀海内伤心志士愤惋是以忠臣肝脑涂地肌肤横分而无悔心者义之所感故也今赏加无劳以携有徳杜黜忠功以疑众望斯岂腹心之逺图将乃谗慝之邪説使之然也臣爵为通侯位二千石殊恩厚徳臣既叨之岂敢闚觊重礼以希彤弓玈矢之命哉诚伤偏禆列校勤不见纪尽忠为国飜成重愆斯蒙恬所以悲号于边狱白起歔欷于杜邮也太傅日防位为师保任配东征而耗乱王命宠任非所凡所举用皆众所捐弃而容纳其策以为谋主令臣骨肉兄弟还为讐敌交锋接刃搆难滋甚臣虽欲释甲投戈事不得已诚恐陛下日月之明有所不照四聪之聴有所不闻乞下臣章咨之羣贤使三槐九棘议臣罪戾若以臣今行权为衅则桓文当有诛絶之刑若以众不讨贼为贤则赵盾可无书弑之贬矣臣虽小人志守一介若使得申明本心不愧先帝则伏首欧刀褰衣就镬臣之愿也惟陛下垂尸鸠之平絶邪谄之论无令愚臣结恨三泉
　　王浚承制以裴宪为尚书怀帝时王浚为石勒所破枣嵩等莫不谢罪军门贡赂交错惟宪及荀绰恬然私室勒素闻其名召而谓之曰王浚虐暴幽州人鬼同疾孤恭行干宪拯兹黎元羇旧咸欢庆谢交路二君齐恶傲威诚信岨絶防风之戮将谁归乎宪神色侃然泣而对曰臣等世荷晋荣恩遇隆重王浚防麤丑正尚晋之遗藩虽欣圣化义岨诚心且武王伐纣表商容之闾未闻商容在倒戈之例也明公既不欲以道化厉物必于刑忍为始者防风之戮臣之分也请就辟有司不拜而出勒深嘉之待以宾礼勒乃簿王浚官寮亲属皆赀至巨万惟宪与荀绰家有书百余袠盐米各十数斛而已勒闻之谓其长史张宾曰名不虚也吾不喜得幽州喜获二子署从事中郎
　　江淹诣建平王上书　昔者贱臣叩心飞霜击于燕地庶女告天振风袭于齐台下官毎读其书未尝不废卷流涕何者士有一定之论女有不易之行信而见疑贞而为戮是以壮夫义士伏死而不顾者此也下官闻仁不可恃善不可依谓徒虚语乃今知之伏愿王蹔停左右少加怜察下官本蓬户桑枢之人布衣韦带之士退不饰诗书以惊愚进不买名声于天下日者谬得升降承明之阙出入金华之殿何尝不局影凝严侧身扄禁者乎窃慕大王之义复为门下之宾备鸣盗浅术之余豫三五贱伎之末大王恵以恩光顾以顔色实佩荆卿黄金之赐窃感豫让国士之分矣常欲结缨伏劒少谢万一剖心摩踵以报所天不图小人固陋坐贻谤迹堕照宪身限幽圄履影吊心酸鼻痛骨下官闻亏名为辱亏形次之每一念来忽若有遗加以涉旬月迫季秋天光沈隂左右无色身非木石与狱吏为伍此少卿所以仰天槌心泣尽而继之以血者也下官虽乏乡曲之誉然尝闻君子之行矣其上则隐于帘肆之间卧于岩石之下次则结绶金马之庭高议云台之上退则虏南越之君系单于之颈俱啓丹册并图青史宁当争分寸之末竞锥刀之利哉下官闻积毁销金积谗磨骨逺则直生取疑于盗金近则伯鱼被名于不义彼之二子犹或如是况在下官焉能自免昔上将之耻绛侯幽狱名臣之羞史迁下室至如下官当何言哉夫以鲁连之智辞禄而不返接舆之贤行歌而忘归子陵闭闗于东越仲蔚杜门于西秦亦良可知也若使下官事非其虚罪得其实亦当钳口吞舌伏匕首以殒身何以见齐鲁奇节之人燕赵悲歌之士乎方今圣歴钦明天下乐业青云浮洛荣光塞河西洎临洮狄道北距飞狐阳原莫不浸仁沐义昭景饮醴而下官抱痛圜门含愤狱户一物之微有足悲者仰惟大王少垂明白则梧丘之魂不愧于沈首鹄亭之鬼无恨于灰骨不任肝胆之切敬因执事以闻
　　经济类编卷五十二
&lt;子部,类书类,经济类编&gt;
　　钦定四库全书
　　经济类编卷五十三
　　明　冯琦冯瑗　撰
　　文学类七
　　设论【十八则】
　　宋玉对楚王问　楚襄王问于宋玉曰先生其有遗行与何士民众庻不誉之甚也宋玉对曰唯然有之愿大王寛其罪使得毕其辞客有歌于郢中者其始曰下里巴人国中属而和者数千人其为阳阿薤露国中属而和者数百人其为阳春白雪国中属而和者不过数十人引商刻羽杂以流征国中属而和者不过数人而已是其曲弥高其和弥寡故鸟有鳯而鱼有鲲鳯凰上撃九千里絶云霓负苍天翺翔乎杳之上夫藩篱之鷃岂能与之料天地之高哉鲲鱼朝发昆仑之墟鬐于碣石暮宿于孟诸夫尺泽之鲵岂能与之量江海之大哉故非独鸟有鳯而鱼有鲲也士亦有之夫圣人瑰意琦行超然独处世俗之民又安知臣之所为哉
　　汉东方朔非有先生论　非有先生仕于呉进不能称往古以广主意退不能扬君美以显其功黙然无言者三年矣呉王恠而问之曰寡人获先人之功寄于众贤之上夙兴夜未尝或怠也今先生率然高举逺集呉地将以辅治寡人诚窃嘉之体不安席食不甘味目不视靡曼之色耳不听钟鼓之音虚心定志欲闻流议者三年于兹矣今先生进无以辅治退不扬主誉窃为先生不取也盖懐能而不见是不忠也见而不行主不明也意者寡人殆不明乎非有先生伏而唯唯呉王曰可以谈矣寡人将竦意而览焉先生曰于戏可乎哉谈何容易夫谈者有悖于目而拂于耳谬于心而便于身者或有恱于目顺于耳快于心而毁于行者非有眀王圣主孰能听之矣呉王曰何为其然也中人以上可以语上也先生试言寡人将览焉先生对曰昔关龙逢深諌于桀而王子比干直言于纣此二臣者皆极虑尽忠闵主泽不下流而万民骚动故直言其失切諌其邪者将以为君之荣除主之祸也今则不然反以为诽谤君之行无人臣之礼果纷然伤于身蒙不辜之名戮及先人为天下笑故曰谈何容易是以辅弼之臣瓦解而邪謟之人并进遂及飞亷恶来革等二人皆诈伪巧言利口以进其身隂奉雕琢刻镂之好以纳其心务快耳目之欲以苟容为度遂徃不戒身没被戮宗庙崩弛国家为墟杀戮贤臣亲近谗夫诗不云乎谗人防极交乱四国此之谓也故卑身贱体説色微辞愉愉喣喣终无益于主上之治即志士仁人不忍为也将俨然作矜庄之色深言直諌上以拂人主之邪下以损百姓之害则忤于邪主之心歴于衰世之法故养夀命之士莫肯进也遂居深山之间积土为室编蓬为戸弹琴其中以咏先王之风亦可以乐而忘死矣是以伯夷叔齐避周饿于首阳之下后世称其仁如是邪主之行固足畏也故曰谈何容易于是呉王戄然易容捐荐去几危坐而听先生曰接舆避世箕子披髪徉狂此二子者皆避浊世以全其身者也使遇明王圣主得赐清防之间寛和之色发愤毕诚图画安危揆度得失上以安主体下以便万民则五帝三王之道可几而见也故伊尹蒙耻辱负鼎俎和五味以干汤太公钓于渭之阳以见文王心合意同谋无不成计无不从诚得其君也深念逺虑引义以正其身推恩以广其下本仁祖义褒有徳禄贤能诛恶乱总逺方一统类美风俗此帝王所由昌也上不变天性下不夺人伦则天地和洽逺方懐之故号圣主臣子之职既加矣于是裂地定封爵为公侯传国子孙名显后世民到于今称之以遇汤与文王也太公伊尹以如此龙逢比干独如彼岂不哀哉故曰谈何容易于是呉王穆然俛而深惟仰而泣下交頥曰嗟乎余国之不亡也绵绵连连殆哉世之不絶也于是正明堂之朝齐君臣之位举贤才布徳惠施仁义赏有功躬节俭减后宫之费损车马之用放郑声逺佞人省庖厨去侈靡卑宫馆壊苑囿塡池堑以与贫民无产业者开内藏赈贫穷存老恤孤独薄赋敛省刑罚行此三年海内晏然天下大治隂阳调和万物咸得其宜国无灾害之变民无饥寒之色家给人足畜积有余囹圄空虚鳯凰来集麒麟来郊甘露既降朱草萌芽逺方异俗之人向风慕义各奉其职而来朝贺故治乱之道存亡之端若此易见而君人者莫肯为也臣愚窃以为过故诗曰王国克生惟周之桢济济多士文王以宁此之谓也
　　答客难　客难东方朔曰苏秦张仪一当万乘之主而身都卿相之位泽及后世今子大夫修先王之术慕圣人之议讽诵诗书百家之言不可胜记着于竹帛唇腐齿落服膺而不可释好善乐道之效明白甚矣自以为智能海内无双即可谓博闻辨智矣然悉力尽忠以事圣帝旷日持久积数十年官不过侍郎位不过执防意者尚有遗行邪同胞之徒无所容居其故何也东方先生喟然长息仰而应之曰是固非子之所能知彼一时也此一时也岂可同哉夫苏秦张仪之时周室大壊诸侯不朝力政争权相擒以兵并为十二国未有雌雄得士者强失士者亡故説得行焉自处尊位珍寳充内外有仓廪泽及后世子孙长享今则不然圣帝徳流天下震折诸侯賔服连四海之外以为带安于覆盂天下平均合为一家动发举事犹运之掌贤与不肖何以异哉遵天之道顺地之理物无不得其所故绥之则安动之则苦尊之则为将卑之则为虏之则在青云之上抑之则向深渊之下用之则为虎不用则为鼠虽欲尽节效情安知前后夫天下之大士民之众竭精驰説并进辐辏者不可胜数悉力慕之困于衣食或失门户使苏秦张仪与仆并生于今之世曾不得掌故安敢望侍郎乎传曰天下无害虽有圣人无所施其才上下和同虽有贤者无所立功故曰时异事异虽然安可以不务脩身乎哉诗曰鼓钟于宫声闻于外鹤鸣九臯声闻于天茍能脩身何患不荣太公体行仁义七十有二逢文王得信其说封于齐七百歳而不絶此士所以日夜孳孳修学敏行而不敢怠也譬若鹡鸰飞且鸣矣传曰天不为人之恶寒而辍其冬地不为人之恶险而辍其广君子不为小人之匈匈而易其行天有常度地有常形君子有常行君子道其常小人计其功诗云礼义之不愆何恤人之言水至清则无鱼人至察则无徒冕而前旒所以蔽明黈纩充耳所以塞聪明有所不见聪有所不闻举大徳赦小过无求备于一人之义也枉而直之使自得之优而柔之使自求之揆而度之使自索之盖圣人之教化如此欲其自得之则敏且广矣今世之处士时虽不用块然无徒廓然独居上观许由下察接舆计同范蠡忠合子胥天下和平与义相扶寡偶少徒固其宜也子何疑于予哉若夫燕之用乐毅秦之任李斯郦食其之下齐说行如流曲从如环所欲必得功若丘山海内定国家安是遇其时者也子又何恠之耶语曰以筦窥天以蠡测海以筳撞钟岂能通其条贯考其文理发其音声哉由是观之譬犹鼱鼩之袭狗孤豚之咋虎至则靡耳何功之有今以下愚而非处士虽欲勿困固不得已此适足以明其不知权变而终惑于大道也扬雄解嘲　客嘲扬子曰吾闻上世之士人纲人纪不生则已生必上尊人君下荣父母析人之珪儋人之爵懐人之符分人之禄纡青拖紫朱丹其毂今吾子幸得遭明盛之世处不讳之朝与羣贤同行歴金门上玉堂有日矣曽不能画一竒出一防上说人主下谈公卿目如耀星舌如电光一从一横论者莫当顾黙而作太五千文枝叶扶防独説四十余万言深者入黄泉高者出苍天大者含元气细者入无间然而位不过侍郎擢才给事黄门意者元得无尚白乎何为官之拓落也扬子笑而应之曰客徒欲朱丹吾毂不知一跌将赤吾之族也徃者周网解结羣鹿争逸离为十二合为六七四分五剖并为战国士无常君国无定臣得士者富失士者贫矫翼厉翮恣意所存故或自盛以槖或凿坏以遁是故邹衍以颉颃而取世资孟轲虽连蹇犹为万乘师今大汉左东海右渠搜前番禺后陶涂东南一尉西北一侯徽以紏墨制以锧鈇散以礼乐风以诗书旷以歳月结以倚庐天下之士雷动云合鱼鳞杂袭咸营于八区家家自以为稷契人人自以为臯陶戴縰垂缨而谈者皆拟于阿衡五尺童子羞比晏婴与夷吾当途者升青云失路者委沟渠旦握权则为卿相夕失势则为匹夫譬若江湖之崖渤澥之岛乘鴈集不为之多双鳬飞不为之少昔三仁去而殷墟二老归而周炽子胥死而呉亡种蠡存而越覇五羖入而秦喜乐毅出而燕惧范睢以折折而危穣侯蔡泽以噤吟而笑唐举故当其有事也非萧曹子房平勃樊霍则不能安当其无事也章句之徒相与坐而守之亦无所患故世乱则贤哲驰骛而不足世治则庸夫高枕而有余夫上世之士或解缚而相或释褐而傅或倚夷门而笑或横江潭而渔或七十说而不遇或立谈而封侯或枉千乘于陋巷或拥篲而先驱是以士颇得信其舌而奋其笔窒隙蹈瑕而无所诎也当今县令不请士郡守不迎师羣卿不揖客将相不俛眉言竒者见疑行殊者得辟是以欲谈者卷舌而同声欲歩者拟足而投迹向使上世之士处乎今世策非甲科行非孝亷举非方正独可疏时道是非高得待诏下触闻罢又安得青紫且吾闻之炎炎者灭隆隆者絶观雷观火为盈为实天收其声地藏其热高明之家鬼瞰其室攫拏者亡黙黙者存位极者高危自守者身全是故知知黙守道之极爰清爰静游神之庭惟寂惟漠守徳之宅世异事变人道不殊彼我易时未知何如今子乃以鸱枭而笑鳯凰执蝘蜓而嘲龟龙不亦病乎子之笑我之尚白吾亦笑子病甚不遇俞跗与扁鹊也悲夫客曰然则靡无所成名乎范蔡以下何必哉扬子曰范睢魏之亡命也折脇折髂免于徽索翕肩蹈背扶服入槖激昻万乘之主介泾阳抵穣侯而代之当也蔡泽山东之匹夫也顩頥折頞涕唾流沬西揖强秦之相搤其咽而亢其气拊其背而夺其位时也天下已定金革已平都于洛阳娄敬委辂脱挽掉三寸之舌建不防之策举中国徙之长安适也五帝垂典三王传礼百世不易叔孙通起于枹鼓之间解甲投戈遂作君臣之仪得也吕刑靡敝秦法酷烈圣汉权制而萧何造律宜也故有造萧何之律于唐虞之世则悖矣有作叔孙通仪于夏殷之时则惑矣有建娄敬之策于成周之世则缪矣有谈范蔡之説于金张许史之间则狂矣夫萧规曹随留侯画防陈平出竒功若防山响若坁隤虽其人之赡智哉亦防其时之可为也故为可为于可为之时则从为不可为于不可为之时则凶若夫蔺生收功于章台四皓采荣于南山公孙创业于金马骠骑发迹于祁连司马长卿窃赀于卓氏东方朔割炙于细君仆诚不能与此数子并故黙然独守吾太解难　客难扬子曰凡著书者为众人之所好也美味期乎合口工声调于比耳今吾子乃抗辞幽説闳意指独驰骋于有亡之际而陶冶大鑪防薄羣生歴览者兹年矣而殊不寤亶费精神于此而烦学者于彼譬画者画于无形者放于无声殆不可乎扬子曰俞若夫闳言崇议幽微之涂盖难与览者同也昔人有观象于天视度于地察法于人者天丽且弥地普而深昔人之辞廼玉廼金彼岂好为艰难哉势不得已也独不见夫翠虬绛螭之将登乎天必耸身于苍梧之渊不阶浮云翼疾风虚举而上升则不能撠胶葛腾九闳日月之经不千里则不能烛六合耀八纮防山之高不嶕峣则不能浡滃云而散歊蒸是以宓羲氏之作易也绵络天地经以八卦文王附六爻孔子错其象而彖其辞然后发天地之藏定万物之基典谟之篇雅颂之声不温纯深润则不足以扬鸿烈而章缉熈盖胥靡为宰寂寞为户大味必淡大音必希大语呌呌大道低囬是以声之者不可同于众人之耳形之美者不可混于世俗之目辞之衍者不可齐于庸人之听今夫者高张急徽追趍逐则坐者不期而附矣试为之施咸池揄六茎发箫韶咏九成则莫有和也是故钟期死伯牙絶破琴而不肯与众鼓人亡则匠石辍斤而不敢妄斲师旷之调钟俟知音者之在后也孔子作春秋几君子之前睹也老聃有遗言贵知我者希此非其操欤
　　班固賔戏　賔戏主人曰盖闻圣人有一定之论烈士有不易之分亦云名而已矣故太上有立徳其次有立功夫徳不得后身而特盛功不得背时而独彰是以圣哲之治栖栖遑遑孔席不暖墨突不黔由此言之取舍者昔人之上务著作者前列之余事耳今吾子幸游帝王之世躬带绂冕之服浮英华湛道徳矕龙虎之文旧矣卒不能摅首尾奋翼鳞振防洿涂跨腾风云使见之者影骇闻之者响震徒乐枕经借书纡体衡门上无所蔕下无所根独摅意乎宇宙之外锐思于毫芒之内濳神黙记縆以年歳然而器不贾于当已用不效于一世虽驰辩如波涛摛藻如春华犹无益于殿最也意者且运朝夕之策定合防之计使存有显号亡有美谥不亦优乎主人尔而笑曰若賔之言所谓见世利之华闇道徳之实守窔奥之荧爥未仰天庭而覩白日也曩者王涂芜秽周失其驭侯伯方轨战国横骛于是七雄虓阚分裂诸夏龙战虎争游说之徒风飑电并起而救之其余焱飞景附霅煜其间者盖不可胜载当此之时搦朽磨钝铅刀皆能一防是故鲁连飞一矢而蹶千金虞卿以顾盼而捐相印夫啾发投曲感耳之声合之律度淫防而不可听者非韶夏之乐也因势合变偶时之防风移俗易乖迕而不可通者非君子之法也及至从人合之衡人散之亡命漂説羁旅骋辞商鞅挟三策以钻孝公李斯奋时务而要始皇彼皆蹑风尘之防履顚沛之势据徼乘邪以求一日之富贵朝为荣华夕而顦顇福不盈眦祸溢于世凶人且以自悔况吉士而是頼乎且功不可以虚成名不可以伪立韩设辨以徼君吕行诈以贾国説难既遒其身乃囚秦货既贵厥宗亦坠是以仲尼抗浮云之志孟轲养浩然之气彼岂乐为迂濶哉道不可以二也方今大汉洒扫羣秽夷险芟荒廓帝纮恢皇纲基隆于羲农防广于黄唐其君天下也炎之如日威之如神函之如海养之如春是以六合之内莫不同源共流沐浴徳禀仰太和枝附叶着譬犹草木之植山林鸟鱼之毓川泽得气者蕃滋失时者零落叅天地而施化岂云人事之厚薄哉今吾子防皇代而论战国曜所闻而疑所觌欲从堥敦而度高乎防山懐泛滥而测深乎重渊亦未至也賔曰若夫鞅斯之伦衰周之凶人既闻命矣敢问上古之士处身行道辅世成名可述于后者黙而已乎主人曰何为其然也昔者咎繇谟虞箕子访周言通帝王谋合神圣殷説梦发于傅巗周望兆动于渭濵齐寗激声于康衢汉良受书于邳垠皆俟命而神交匪词言之所信故能建必然之防展无穷之勲也近者陆子优游新语以兴董生下帷发藻儒林刘向司籍辩章旧闻扬雄谭思法言太皆及时君之门闱究先圣之壸奥婆娑乎术艺之塲休息乎篇籍之囿以全其质而发其文用纳乎圣徳烈炳乎后人斯非亚欤若乃伯夷行于首阳柳惠降志而辱仕顔耽乐于箪瓢孔终篇于西狩声盈塞于天渊眞吾徒之师表也且吾闻之一隂一阳天地之方乃文乃质王道之纲有同有异圣哲之常故曰愼修所志守尔天符委命共已味道之腴神之听之名其舍诸賔又不闻和氏之璧韫于荆石隋侯之珠藏于蚌蛤乎歴世莫眡不知其将含景曜吐英精旷千载而流光也应龙濳于潢污鱼鼋媟之不覩其能奋灵徳合风云超忽荒而躆昊苍也故夫泥蟠而天飞者应龙之神也先贱而后贵者和隋之珍也时闇而久章者君子之眞也若乃牙旷清耳于管弦离娄目于毫分逢蒙絶技于矢般输摧巧于斧斤良乐轶能于相驭乌获力于千钧和鹊发精于鍼石研桑心计于无垠走亦不任厠技于彼列故宻尔自娯于斯文
　　崔骃逹防　或説已曰易称备物致用可观而有所合故能扶阳以出顺隂而入春发其华秋收其实有始有极爰登其质今子韫椟六经服膺道术歴世而游高谈有日俯钩深于重渊仰探逹乎九干穷至赜于幽微测濳隐之无源然下不歩卿相之庭上不登王公之门进不党以赞已退不黩于庸人独师友道徳合符嚢贞抱景特立与士不羣盖高树靡隂独木不林随时之宜道贵从凡于时太上运天徳以君世宪王僚而布官临雍泮以恢儒疏轩冕以崇贤率惇徳以厉忠孝扬茂化以砥仁义选利器于良材求镆铘于明智不以此时攀台阶闚紫闼据高轩望朱阙夫欲千里而咫尺未发窃惑焉故英人乘斯时也犹逸禽之赴深林蝱蚋之趋大沛胡为嘿嘿而久沉滞也答曰有是言乎子苟欲勉我以世路不知其跌而失吾之度也古者隂阳始分天地初制皇纲云绪帝纪乃设传序歴数三代兴灭昔大庭尚矣赫胥防识淳朴散离人物错乖高辛攸降厥趋各违道无常稽与时张弛失仁为非得义为是君子通变各审所履故士或掩目而渊濳或盥耳而山栖或草耕而仅饱或木茹而长饥或重聘而不来或屡黜而不去或冐訽以干进或望色而斯举或以役夫发梦于王公或以渔父见兆于元龟若夫纷繷塞路凶虐播流人有昏垫之戹主有畴咨之忧条垂藟蔓上下相求于是乎贤人授手援世之灾防渉赴俗急斯时也昔尧含慼而臯陶谟高祖叹而子房虑祸不散而曹绛奋结不解而陈平权及其防合道从克乱弭冲乃将镂珪册显功铭昆吾之冶勒景防之钟与其有事则褰裳濡足冠挂不顾人溺不拯则非仁也当其无以则躐缨整襟规矩其歩徳譲不修则非忠也是以俭则救俗平则守礼举以公心不私其体今圣上之育斯人也朴以皇质雕以唐文六合怡怡比屋为仁一天下之众异齐品类之万殊参差同量坯冶一陶羣生得理庶绩其凝家家有以和乐人人有以自优威械藏而俎豆布六典陈而九刑措济兹兆庻出于平易之路虽有力牧之略尚父之厉伊臯不论奚事范蔡夫广厦成而茂木畅逺求存而良马絷隂事终而水宿藏塲功毕而大火入方斯之际处士山积学者川流衣裳被宇冠盖云浮譬犹衡阳之林岱隂之麓伐寻抱不为之稀艺拱把不为之数悠悠防极亦各有得彼采其华我收其实舍之则藏已所学也故进动以道则不辞执珪而秉柱国复静以理则不厌糟糠而安藜藿夫君子非不欲仕也耻夸毗以求举非不欲室也恶登墙而搂处叫呼衒鬻县旌自表非隋和之寳也暴智耀世因以干禄非仲尼之道也游不伦党茍以狥已汗血竞时利合而友子笑我之沉滞吾亦病子屑屑而不已也先人有则而我弗亏行有枉径而我非随臧否在予唯世所议固将因天质之自然诵上哲之高训咏太平之清风行天下之至顺惧吾躬之秽徳勤百畆之不耘絷余马以安行俟性命之所存昔孔子起威于夹谷晏婴发勇于崔杼曹刿举节于柯盟卞严克防于彊御范蠡错势于防稽伍员树功于栢举鲁连辩言以退燕包胥单辞而存楚唐且华顚以悟秦甘罗童牙而报赵原衰见亷于壶飱宣孟收徳于束脯呉札结信于丘木展季効贞于门女顔囘明仁于度毂程婴显义于赵武仆诚不能编徳于数者窃慕古人之所序张衡应间説　有间余者曰盖闻前哲首务务于下学上逹佐国理民有云为也朝有所闻则夕行之立功立事式昭徳音是故伊尹思使君为尧舜而民处唐虞彼岂虚言而已哉必旌厥素尔咎单巫咸实守王家申伯樊仲实干周邦服衮而朝介圭作瑞厥迹不朽垂烈后昆不亦丕欤且学非以要利而富贵萃之贵以行令富以施惠惠施令行故易称以大业质以文美实由华兴器頼雕饰为好人以舆服为荣吾子性徳体道笃信安仁约已博艺无坚不钻以思世路斯何逺矣曩滞日官令又原之虽老氏曲全进道若退然行亦以需必也学非所用术有所仰故临川将济而舟楫不存焉徒经思天衢内昭独智固合理民之式也故尝见谤于鄙儒深厉浅掲随时为义曾何贪于支离而习其孤技邪参轮可使自转木雕犹能独飞已垂翅而还故栖盍亦调其机而铦诸昔有文王自求多福人生在勤不索何获曷若卑体屈已美言以相尅鸣于乔木乃金声而玉振之用后勲雪前吝幸佷不柔以意谁靳也应之曰是何观同而见异也君子不患位之不尊而患徳之不崇不耻禄之不伙而耻智之不博是故艺可学而行可力也天爵髙悬得之在命或不速而自懐或羡旃而不臻求之无益故智者靣而不思阽身以徼幸固贪夫之所为未得而豫防也枉尺直寻议者讥之盈欲亏志孰云非羞于心有猜则簋飱馔餔犹不屑餐旌瞀以之意之无疑则兼金盈百而不嫌辞孟轲以之士或解裋褐而袭黼黻或委臿筑而据文轩者度徳拜爵量绩受禄也输力致庸受必有阶浑元初基灵轨未纪吉凶纷错人用朣朦黄帝为斯深惨有风后者是焉亮之察三辰于上迹祸福于下经纬厯数然后天歩有常则风后之为也当少昊清阳之末实或乱徳人神襍扰不可方物重黎又相颛顼而申理之日月即次则重黎之为也人各有能因艺受任鸟师别名四叔三正官无二业事不并齐昼长则宵短日南则景北天且不堪兼况以人该之夫龙迎夏则陵云而奋鳞乐时也渉冬则淈泥而濳蟠避害也公旦道行故制典礼以尹天下惧教诲之不从有人之不理仲尼不遇故论六经以俟来辟耻一物之不知有事之无范所考不齐如何可一夫战国交争戎车竞驱君若缀旒人无所丽烛武县缒而秦伯退师鲁连系箭而聊城弛析从往则合横来则离安危无常要在説夫咸以得人为枭失士为尤故樊哙披帷入见高祖高祖踞洗以对郦生当此之防乃鼋鸣而鼈应也故能同心戮力勤恤人隠奄受区夏遂定帝位皆谋臣之由也故一介之策各有攸建子长谍之烂然有第夫女魃北而应龙翔洪鼎声而军容息溽暑至而鹑火栖寒氷沍而鼋鼍蛰今也皇泽宣洽海外混同万方亿丑并质共剂若修成之不暇尚何功之可立立事有三言为下列下列且不可庶矣奚冀其二哉于兹缙绅如云儒士成林及津者风摅失涂者幽僻遭遇难要趋偶为幸世易俗异事势乖殊不能通其变而一度以揆之斯契船而求劔守株而伺也冐愧逞愿必无仁以继之有道者所不履也越王勾践事此故厥绪不永防径邪至我不忍以投歩干进茍容我不忍以歙肩虽有犀舟劲檝犹人渉卬否有湏者也姑亦奉顺敦笃守以忠信得之不休不获不吝不见是而不惽居下位而不忧允上徳之常服焉方将师天老而友地典与之乎高睨而大谈孔甲且不足慕焉称殷彭及周与世殊技固孤是求子忧朱泙曼之无所用吾恨轮扁之无所教也子覩木雕独飞愍我垂翅故栖吾感蠧鼃附鸱悲尔先笑而后号也斐豹以毙督燔书礼至以掖国作铭高以牛饩退敌墨翟以荣带全城贯高以端辞显义苏武以秃节效贞蒲且以飞矰逞巧詹何以沈钩致精奕秋以棋局取誉王豹以清讴流声仆进不能参名于二立退又不能羣彼数子愍三坟之既頽惜八索之不理庶前训之可钻聊朝隐乎柱史且韫椟以待价踵顔氏以行止曾不慊夫晋楚敢告成于知己
　　蔡邕释诲　有务世公子诲于华顚胡老曰盖闻圣人之大寳曰位故以人守位以财聚人然则有位斯贵有财斯富行义逹道士之司也故伊挚有负鼎之衒仲尼设执鞭之言寗子有清商之歌百里有豢牛之事夫如是则圣哲之通趣古人之明志也夫子生清穆之世秉醇和之灵覃思典籍韫椟六经安贫乐贱与世无营沈精重渊志高防包括无外综析无形其已久矣曾不能防萃出羣扬芳飞文登天庭叙彛伦扫六合之秽慝清宇宙之埃尘连光芒于白日属炎气于景云时逝岁暮黙而无闻小子惑焉是以有云方今圣上寛明辅弼贤智崇英逸伟不坠于地徳宏者建宰相而裂土才羡者荷荣禄而蒙赐盍亦囘途要至俛仰取容辑当世之利定不防之功荣家宗于此时遗不灭之令踪夫独未之思耶何为守彼而不通此胡老慠然而笑曰若公子所谓覩暧昧之利而忘昭晳之害专必成之功而忽蹉跌之败者已公子谡尔敛袂而兴曰胡为其然也胡老曰居吾将释尔昔自太极君臣始基有羲皇之洪宁唐虞之至时三代之隆亦有缉熈五伯扶微勤而抚之于斯以降天纲纵人纮弛王涂壊太极陁君臣土崩上下瓦解于是智者骋诈辩者驰説武夫奋略战士讲锐电骇风驰雾散云披变诈乖诡以合时宜或画一策而绾万金或谈崇朝而锡瑞珪连衡者六印磊落合从者骈组流离隆贵翕习积富无涯据巧蹈机以忘其危夫华离蔕而萎条去干而枯女冶容而淫士背道而辜人毁其满神疾其邪利端始萌害渐亦芽遫遫方谷夭夭是加欲丰其屋乃蔀其家是故天地否闭圣哲濳形石门守晨沮溺耦耕顔歜抱璞蘧瑗保生齐人归乐孔子斯征雍渠骖乘逝而遗轻夫岂傲主而背国乎道不可以倾也且我闻之曰南风至则黄钟应融风动而鱼上氷蕤賔统则微隂萌蒹葭苍而白露凝寒暑相推隂阳代兴运极则化理乱相承今大汉绍陶唐之洪烈荡四海之残灾隆隐天之高拆絙地之基皇道惟融帝猷显丕泜泜庶类含甘吮滋检六合之羣品济之乎雍熈羣僚恭已于职司圣主垂拱乎两楹君臣穆穆守之以平济济多士端委缙珽渐鸿盈阶振鹭充庭譬犹钟山之玉泗濵之石累圭璧不为之盈采浮磬不为之索曩者洪源辟而四隩宅武功定而干戈戢玁狁襄而吉甫宴城濮防而晋凯入故当其有事也则蓑笠并载擐甲扬锋不给于务当其无事也则舒绅缓佩鸣玉以歩绰有余裕夫世臣门子御之族天隆其祐主丰其禄抱膺从容爵位自从摄须理髯余官委贵其进取也顺倾转圆不足以喻其便逡廵放屣不足以况其易故百夫有逸羣之才人人有优赡之智童子不问疑于老成瞳蒙不稽谋于先生心恬淡于守高意无为于持盈粲乎煌煌莫非华荣明哲泊焉不失所宁狂摇振荡乃乱其情贪夫狥财夸者死权瞻仰此事体躁心烦闇谦盈之效迷损益之数骋驽骀于修路慕骐骥而増驱卑俯乎外戚之门乞助乎近贵之誉荣显未副从而顚踣下获熏胥之辜高受灭家之诛前车已覆袭轨而鹜曾不鍳祸以知畏惧予惟悼哉害其若是天高地厚局而之怨岂在明患生不思战战兢兢必慎厥尤且用之则行圣训也舍之则藏至顺也夫九河盈溢非一闬所防带甲百万非一勇所今子责匹夫以清宇宙庸可以水旱而累尧汤乎惧烟炎之毁熸何光芒之敢扬哉且夫地将震而枢星直井无景则日隂食元首寛则望舒朓侯王肃则月侧匿是以君子推微逹着寻端见绪履霜知氷践露知暑时行则行时止则止消息盈冲取诸天纪利用遭防可与处否乐天知命持神任已羣车方奔乎险路安能与之齐轨思危难而自豫故在贱而不耻方将骋驰乎典籍之崇涂休息乎仁义之渊薮盘旋乎孔周之庭宇揖儒墨而与为友舒之足以光四表收之则莫能知其所有若乃丁千载之运应神灵之符闿阊阖乘天衢拥华盖而奉皇枢纳元策于圣徳宣太平于中区计合谋从已之图也勲绩不立予之辜也龟凤山翳雾露不除踊跃草莱祗见其愚不知我者将谓之迂修业思眞弃此焉如静以俟命不斁不渝百岁之后归乎其居幸其获称天所诱也罕漫而已非己咎也昔伯翳综声于鸟语葛卢辨音于鸣牛董父受氏于豢龙奚仲供徳于衡辀倕氏兴政于巧工造父登御于骅驑非子享土于善圉狼曋取右于禽囚弓父毕精于筋角佽非明勇于赴流夀王创基于格五东方要幸于谈优上官效力于执盖羊据相于运筹仆不能参迹于若人故抱璞而优游于是公子仰首降阶忸怩而避胡老乃扬衡含笑援琴而歌歌曰练余心兮浸太清涤秽浊兮存正灵和液畅兮神气宁情志泊兮心亭亭嗜欲息兮无由生踔宇宙而遗俗兮翩翩而独征
　　夏侯湛抵疑　当路子有疑夏侯湛者而谓之曰吾闻有其才而不遇者时也有其时而不遇者命也吾子童幼而岐嶷弱冠而着徳少而流声长而垂名防萃始立而登宰相之朝挥翼初仪而受卿尹之举荡典籍之华谈先王之言入阊阖蹑丹墀染彤管吐洪煇干当世之务触人主之威有效矣而官不过散郎举不贤良鳯栖五期龙蟠六年英耀秃落羽仪摧残而独雍容艺文荡骀儒林志不辍著述之业口不释雅颂之音徒费精而耗力劳神而苦心此术亦以薄矣而终莫之辩宜吾子之陆沈也且以言乎才则吾子优矣以言乎时则子之所与二三公者义则骨肉之固交则明道之观也富于徳贵于官其所发明虽叩牛操筑之客佣赁抱闗之负俗懐讥之士犹将登为大夫显为卿尹于何有寳咳唾之音爱锱铢之力向若垂一鳞囘一翼令吾子攀其飞腾之势挂其羽翼之末犹奋迅于云霄之际腾骧于四极之外今乃金口玉音漠然沈黙使吾子栖迟穷巷守此困极心有穷志貌有饥色吝江河之流不以濯舟船之畔惜东璧之光不以寓贫妇之目抑非二三公之蔽贤也寔吾子之拙惑也夏侯子曰噫湛也幸有过人必知之矣吾子所以褒饰之大矣斟酌之喻非小丑之所堪也然过承古人之诲抑因子大夫之忝在弊室敢布其腹心岂能隐几以览其槩乎客曰敢祗以听夏侯子曰吾闻先大夫孔圣之言徳之不修学之不讲闻义不能徙不善不能改是吾忧也四徳具而名位不至者非吾任也是以君子求诸己小人求诸人仆也承门户之业受过庭之训是以得接冠之末充乎士大夫之列颇闚六经之文览百家之学弱年而入公朝蒙蔽而当显举进不能防羣出萃却不能排当世志则乍显乍昧文则乍幽乍蔚知之者则谓之欲逍遥以飬生不知之者则谓之欲遑遑以求逹此皆未是仆之所匮也仆又闻世有道则士无所执其节黜陟明则下不在量其力是以当举而不辞入朝而酬问仆东野之鄙人顽直之陋生也不识当世之便不逹朝廷之情不能倚靡容悦出入崎倾逐巧防妍呕喁辩佞随羣班之次伏简墨之后当此之时若失水之鱼防家之狗行不胜衣言不出口安能干当世之务触人主之威适足以露狂简而增尘垢纵使心有至言言有偏直此委巷之诫非朝廷之欲也今天子以茂徳临天下以八方六合为四境海内无虞万国静九夷之从王化犹洪声之收清响黎苗之乐函夏若游形之招惠景乡曲之徒一介之士曾讽急就习甲子者皆奋笔扬文议制论道出草茅起林薮御青琐入金墉者无日不有充三台之寺盈中书之阁有司不能竟其文当年不能编其籍此执政之所厌闻也若乃羣公百辟卿士常伯被朱佩紫耀金白坐而论道者又充路盈寝黄幄玉阶之内饱其尺牍矣若仆之言皆粪土之説消磨灰烂垢辱招秽适可充卫士之防盈扫除之器譬犹投盈寸之胶而欲使江海易色烧一羽之毛而欲令大鑪增热若燎原之烟弥天之云嘘之不益其热翕之不减其气今子见仆入朝蹔对便欲坐望高位吐言数百便谓崚嶒一世何吾子之失评也仆因脂车以须放秣马以待却反耕于枳落归志乎涡瀬从容乎农夫优游乎卒歳矣古者天子画土以封羣后羣后受国以临其邦县大赏以乐其成列九伐以讨其违兴衰相形安危相倾故在位者以求贤为务受任者以进才为急今也则九州为一家万国为百郡政有常道法有恒训因循而礼乐自定揖譲而天下大顺夫道学之贵游闾邑之搢绅皆高门之子世臣之宏风长誉推成而进悠悠者皆天下之彦也讽诂训传诗书讲儒墨说虚仆皆不如也二三公之简仆于凡庸之肆显仆于细猥之中则为功也重矣时而清谈则为亲也周矣且古之君子不知士则不明不安是以居逸而思危对食而肴干今也则否居位者以善身为静以寡交为慎以弱防为重以怯言为信不知士者无公诽不得士者不私愧彼在位者皆稷契咎益伊吕周召之伦叔豹仲熊之俦稽古则逾黄唐经纬则越虞夏蔑昆吾之功嗤桓公之勲抵防管仲蹉跎晏婴其逺则欲升鼎湖近则欲超太平方将保重啬神独善其身白冲虚仡尔养真虽力挟太山将不举一羽扬波万里将不濯一鳞咳唾成珠玉挥袂出风云岂肯防鄙事取才进人此又吾子之失言子独不闻夫神人乎噏风饮露不食五谷登太清游山岳靡芝草弄白玉不因而独备无假而自足不与人路同嗜欲不与世务齐荣辱故能入无穷之门享不死之年以此言之何待进贤客曰圣人有言曰邦有道贫且贱焉耻也今子值有道之世当太平之防不攘袂奋气发谋出竒使鸣鹤受和好爵见縻抑乃沈身郎署约志勤卑不亦羸哉且伊尹之干成汤寗戚之迕桓公或投已鼎俎或庸身饭牛明废兴之机歌白水之流徳入殷王义感齐侯故伊尹起庖厨而登阿衡戚出车下而阶大夫外无微介内无请谒矫身擢手径蹑名位吾子亦何不慕贤以自厉希古以慷慨乎夏侯子曰呜呼是何言欤富与贵是人之所欲非仆之所恶也夫干将之劒陆防狗马水截蛟龙而铅刀不能入泥骐骥骅骝之乘一日而致千里而驽蹇不能迈畆百錬之鉴别须眉之数而壁土不见防山鸿鹄一举横四海之区出青云之外而尺不陵桑榆此利钝之较优劣之决也夫欲进其身者不过千万乘而仆已上朝堂答世问不过显所知而仆已竭心思尽才学意无雅正可凖论无片言可采是以顿于鄙劣而莫之能起也以此言之仆何为其不自衒哉子不嫌仆徳之不邵而疑其位之不到是犹反镜而索照登木而下钓仆未以此为不肖也若乃伊尹负鼎以干汤吕尚隐游以徼文傅説操筑以寤主戚击角以要君此非仆所能也庄周骀荡以放言君平卖卜以自贤接舆扬狂以蔽身梅福弃家以求仙又非仆之所安也若乃季札节于延陵扬雄覃思于太伯玉和柔于仕懐柳惠三绌于士官仆虽不敏窃颇彷佛其清尘
　　晋皇甫谧释劝论　客曰盖闻天以悬象致明地以含通吐灵故黄钟次序律吕分形是以春华发蕚夏繁其实秋风逐暑冬氷乃结人道以之应机乃发三才连利明若符契故士或同升于唐朝或先学于有莘或通梦以感主或释钓于渭濵或叩角以干齐或解褐以相秦或冐以安郑或乘驷以救屯或班荆以求友或借术于黄神故能电飞景防超次迈伦腾高声以奋逺宇宙之清音由此观之进徳贵乎及时何故屈此而不伸今子以英茂之才游精于六艺之府散意于众妙之门者有年矣既遭皇禅之朝又投禄利之际委圣明之主偶知己之防时清道直可以冲迈此眞吾生濯髪云汉鸿渐之秋也韬光逐薮含章未曜龙濳九泉防然执高弃通道之逺由守介人之局操无乃乖于道之趣乎且吾闻招摇昬廻则天位正五教班叙则人理定如今王命切至委虑有司上招迕主之累下致骇众之疑逹者贵同何必独异羣贤可从何必守意方今司命并臻饥不待餐振藻皇涂咸秩天官子独栖迟衡门放形世表逊遯丘园不睨华好惠不加人行不合道身婴大疢性命难保若其羲和促辔大火西倾临川恨晚将复何阶夫贵隂贱璧圣所约也顚倒衣裳明所箴也子其鍳先哲之洪范副圣朝之虚心冲灵翼于云路浴天池以濯鳞排阊阖歩玉岑登紫闼侍北辰翻然景曜杂防英尘辅唐虞之主化尧舜之人宣刑措之政配殷周之臣铭功景钟叅叙彜伦存则鼎食亡为贵臣不亦茂哉而忽金白之辉曜忘青紫之班瞵辞容服之光粲抱弊褐以终年无乃勤乎主人笑而应之曰吁若賔可谓习外观之晖晖未覩幽人之髣髴也见俗人之不容未喻圣皇之兼爱也循方圆于防矩未知大形之无外也故曰天而清地静而宁含罗万类旁薄羣生寄生圣世托道之灵若夫春以阳散冬以隂凝防液含光元气混蒸众品仰化诞制殊征故进者享天禄处者安丘陵是以寒暑相推四宿代中隂阳不治运化无穷自然分定两克厥中二物俱灵是谓大同彼此无怨是谓至通若乃衰周之末贵诈贱诚牵于权力以利要荣故苏子出而六主合张仪入而横势成亷颇存而赵重乐毅去而燕轻公叔没而魏败孙膑刖而齐宁蠡种亲而越霸屈子踈而楚倾是以君无常籍臣无定名损义放诚一虚一盈故冯以弹劒感主文有反赐之説项奋防山之力蒯陈鼎足之势东郭刼于田荣顔阖耻于见逼斯皆弃礼防眞茍荣朝夕之急者也岂道化之本与若乃圣帝之创化也叅徳乎三皇齐风乎虞夏欲温温而和畅不欲察察而明切也欲混混若流不欲荡荡而名发也欲索索而条解不欲契契而防结也欲芒芒而无垠际不欲区区而分别也欲闇然而内章不欲示白若氷雪也欲醇醇而任徳不欲而执法也是以见机者以动成好遯者无所廹故曰一明一昧徳道之槩一弛一张合礼之方一浮一沈兼得其真故上有劳谦之爱下有不召之臣朝有聘贤之礼野有遯窜之人是以支伯以幽疲距唐李老寄迹于西隣顔氏安陋以成名原宪娯道于至贫荣期以三乐感尼父黔娄定市于布衾干木偃息以存魏荆莱志迈于江岑君平因以着道四皓濳徳于洛濵郑眞躬耕以致誉幼安发令乎今人皆持难夺之节执不廻之意遭防俗之主全彼人之志故有独定之计者不借谋于众人守不动之安者不假虑于羣贤故能弃外观之华通内道之眞去显显之明路入昧昧之埃尘宛转万情之形表排托虚寂以寄身居无事之宅交释利之人轻若鸿毛重若泥沈损之不得测之愈深眞吾徒之师表余疾追而不能及者也子议吾失时而骇众吾亦恠子较论而不折中也夫才不周用众所斥也寝疾弥年朝所弃也是以胥克之废丘明列焉伯牛有疾孔子斯叹若黄帝创制于九经岐伯剖腹以蠲肠扁鹊造号而尸起文挚狥命于齐王医和显术于秦晋仓公发袐于汉皇华佗存精于独识仲景垂妙于定方徒恨生不逢乎君人故乞命诉乎明王求絶编于天箓亮我躬之辛苦冀微诚之降霜故俟罪而穷处却令先释讥　或有讥余者曰闻之前记夫事与时并名与功偕然则名之与事前哲之急务也是故创制作范匪时不立流称垂名匪功不记名必须功而乃显事亦俟时以行止身没名灭君子所耻是以逹人研道探赜索微观天运之符表考人事之盛衰辩者驰説智者应机谋夫演略武士奋威云合雾集风激霓飞量时揆宜用取世资小屈大伸存公忽私虽尺枉而寻直终扬光以发辉也今三方鼎峙九有未乂悠悠四海婴于祸败嗟道义之沈塞愍生民之顚沛此诚圣贤拯救之秋烈士树功之防也吾子以高朗之才珪璋之质兼览博闚留心道术无逺不致无幽不悉挺身取命干兹奥秘踌躇紫闼喉舌是执九考不移有入无出究古今之眞伪计时务之得失虽时献一策偶进一言释彼官责慰此素餐固未能输竭忠欵尽沥胷肝排方入直惠彼黎元俾吾徒草鄙并有闻焉也盍亦缓衡辔囘轨易涂舆安驾肆思马斯徂审厉掲以投济要夷庚之赫怃播秋兰以芳世副吾徒之彼图不亦盛与余闻而叹曰呜呼有若云乎邪夫人心不同实若其靣子虽光丽既美且艶管闚筐举守厥所见未可以言八纮之形埓信万事之精练也或人率尔仰而扬衡曰是何言欤是何言欤余应之曰虞帝以靣从为戒孔圣以恱己为尤若子之言良我所思将为吾子论而释之昔在鸿荒朦昧肇初三皇应箓五帝承符爰暨夏商前典攸书姬衰道缺霸者翼扶嬴氏惨虐吞嚼八区于是从横云起徂诈如星竒邪蠭动智巧萌生或饰真以讐伪或挟邪以干荣或诡道以要上或鬻技以自矜背正崇邪弃直就佞忠无定分义无常经故鞅法穷而慝作斯义败而奸成吕门大而宗灭韩辩立而身刑夫何故哉利囘其心宠耀其目赫赫龙章铄铄车服媮幸茍得如反如复淫邪荒迷恣睢自极和鸾未调而身在辕侧庭宇未践而栋折榱覆天收其精地缩其泽人吊其躬鬼芟其额初升高冈终陨幽壑朝含荣润夕为枯魄是以贤人君子深圗逺虑畏彼咎戾超然高举宁曵尾于涂中秽浊世之休誉彼岂轻主慢民而忽于时务哉盖易着行止之戒诗有靖恭之叹乃神之听之而道使之然也自我大汉应天顺民政治之隆皓若阳春俯宪坤典仰式干文播皇泽以熈世扬茂化之醲醇君臣履度各守厥眞上垂询纳之宏下有匡救之责士无虚华之宠民有一行之迹粲乎亹亹尚此忠益然而道有隆窳物有兴废有声有寂有光有翳朱阳否于素秋隂抑于孟春羲和逝而望舒系运气匿而耀灵陈冲质不永桓灵坠败英雄云布豪杰盖世家挟殊议人懐异计故纵横者歘披其胷狙诈者暂吐其舌也今天纲已缀徳树西隣丕显祖之宏规縻好爵于士人兴五教以训俗丰九徳以济民肃明祀以初祭几皇道以辅真虽峙者未一伪者未合圣人垂戒盖均无贫故君臣协美于朝黎庶欣戴于野动若重规静若叠矩济济伟彦元凯之伦也有过必知顔子之仁也侃侃庶政冉季之治也鹰扬鸷腾伊望之事也总羣俊之上略含薛氏之三计敷张陈之秘策故力征以勤世援华英而不遑岂暇修枯箨于榛秽哉然吾不才在朝累纪托身所天心焉是恃乐沧海之广深叹嵩岳之高峙闻仲尼之賛商感乡校之益已彼平仲之和羮亦进可而替否故蒙诵瞽説时有攸献譬遒人之有采于市闾游童之吟咏乎疆畔庶以增广福祥输力规諌若其合也则以闇恊明进应灵符如其违也自我常分退守已愚进退任数不矫不诬循性乐天夫何恨诸此其所以既入不出有而若无者也狭屈氏之常醒浊渔父之必醉溷栁季之卑辱夷叔之高怼合不以得违不以失得不充诎失不惨悸不乐前以顾轩不就后以虑轾不粥誉以干泽不辞愆以忌绌何责之释何餐之防何方之排何直之入九考不移固其所执也方今朝士山积髦俊成羣犹鳞介之濳乎巨海毛羽之集乎邓林游禽逝不为之尠浮鲂臻不为之殷且阳灵幽于唐叶隂精应于商时阳旰请而洪灾息桑林祷而甘泽滋行止有道启塞有期我师遗训不怨不尤委命恭已我又何辞辞穷路单将反初节综坟典之流芳寻孔氏之遗艺缀微辞以存道宪先轨而投制韪叔肸之优游美疏氏之遐逝收止足以言归泛浩然以容商欣环堵以恬媉免咎悔于斯世顾兹心之未防惧末涂之泥滞仍永激而増愤肆中懐以告誓昔九方考精于至贵秦牙沈思于殊形薛烛察寳以飞誉瓠梁托以流声齐拊髀以济文楚客濳防以保荆雍门援琴而挟説韩哀秉辔而驰名卢敖翺翔乎阙若士竦身于云清余实不能齐技于数子故乃静然守已而自宁
　　束晢居释　束子闲居门人并侍方下帷深谭隐机而咍含毫散藻考撰同异在侧者进而问之曰盖闻道尚变通逹者无穷世乱则救其纷时防则扶其隆振天维以赞百务熈帝载而鼓皇风生则率土乐其存死则宇内哀其终是以君子屈己伸道不耻于时上国有不索何获之言周易着跃以求进之辞莘老负金以陈烹割之説齐客当康衢而咏白水之诗今先生耽道修艺嶷然山峙濳朗通微洽览深识夜兼亡寐之勤昼骋钻之思旷年累稔不堕其志鳞翼成而愈伏术业优而不试乃欲阖匮辞价泥蟠深处永戢琳琅之耀匿首穷鱼之渚当唐年而慕长沮邦有道而反武识彼迷此愚窃不取若乃士以防登进必待求附势之党横擢则林薮之彦不抽丹墀歩纨袴之童东野遗白顚之叟盍亦因子都而事博陆凭鹢首以渉洪流蹈翠云以骇逸龙振光耀以惊沈防徒屈蟠于塪井盼天路而不游学既积而自困夫何为乎秘丘且嵗不我与时若奔驷有来无反难得易失先生不知盱豫之诫悔迟而忘夫朋盍之义务疾亦岂登海湄而抑东流之水临虞泉而招西归之日徒以曲畏为梏儒学自桎囚大道于环堵苦形骸于蓬室岂若托身权戚凭势假力择栖芳林飞不待翼夕宿七娥之房朝享五鼎之食匡三正则防阶平赞五教而玉绳直孰若茹藿餐蔬终身自匿哉束子曰居吾将导尔以君子之道论尔以出处之事尔其明受余讯谨听余志昔元一既啓两仪肇立离光夜隐望舒昼戢羽族翔林蟩蛁赴湿物从性之所安士乐志之所执或背丰荣以岩栖或排兰闼而求入在野者龙逸在朝者鳯集虽其轨迹不同而道无贵贱必安其业交不相羡稷契奋庸以宣道巢由洗耳以避禅同垂不朽之称俱入贤者之流参名比誉谁劣谁优何必贪与二八羣而耻为七人之俦乎且道暌而通士不同趣吾窃缀处者之末行未敢闻子之高喻将忽蒲轮而不盼夫何权威之云附哉昔周汉中衰时难自托福兆既开患端亦作朝游巍峩之宫夕坠峥嵘之壑昼笑夜叹晨华暮落忠不足以卫已过不可以预度是以士讳登朝而竞赴林薄或毁名自污或不食其禄比从政于匣笥之譬官者于郊庙之犊公孙泣涕而辞相扬雄抗论于赤族今大晋熈隆六合宁静蜂虿止毒熊罴辍猛五刑勿用八纮备整主无矫肆之怒臣无缨之请上下相安率礼从道朝养触邪之兽庭有指佞之草祸戮可以忠逃宠禄可以顺保且夫进无险惧而惟寂之务者率其性也两可俱是而舍彼趣此者从其志也盖无为可以解天下之纷澹泊可以救国家之急当位者事有所穷陈策者言有不入翟璜不能囘西隣之冦平勃不能正如意之立干木卧而秦师退四皓起而戚姬泣夫如是何舍何执何去何就谓山岑之林为芳谷底之莽为臭守分任性唯天所授鸟不假甲于鱼不借足于兽何必笑孤竹之贫而羡齐景之富耻布衣以肆志寜文裘而拖绣且能约其躬则担石之畜以丰苟肆其欲则海陵之积不足存道徳者则匹夫之身可荣忘大伦者则万乘之主犹辱将研六籍以训世守寂泊以镇俗偶郑老于海隅匹严叟于僻蜀且世以太虚为舆鑪为肆神游莫竞之林心存无营之室荣利不扰其觉殷忧不干其寐捐夸者之所贪收躁者之所弃薙圣籍之荒芜总羣言之至一企素履于丘园背缨緌而长逸请子课吾业于千载无听吾言于今日也
　　陈琳应讥　客有讥余者云闻君子动作周旋无所茍而已矣今主君钟隂阳之美总贤圣之风固非世人所能及遭豺狼肆虐社稷陨倾既不能节服义与主存亡而背枉违难耀兹武功徒使震扑山东剥落元元结疑本朝假拒羣奸使已蒙噂沓之谤而他人受讨贼之勲捐功弃才以徳取怨今贱文徳而贵武勇任权谲而背旧章无乃非至徳之纯美而有阙于后人哉主人曰是何言也夫兵之设亦乆矣所以威不轨而惩浮慝也夫申鸣违父乐羊食子季友鸩兄周公戮弟犹忍而行之王事所不得已也而况将避谗慝之嫌弃社稷之难爱暂劳之民忘永康之乐此庸夫犹所不为何有冠世之士哉昔洪水滔天泛滥中国伯禹躬之过门而不入率万方之民致力乎沟洫及至箫韶九成百兽率舞垂拱无为而天下宴如夫岂前好勤而后媮乐乎盖以彼劳求斯逸也夫世治则责人以礼世乱则考人以功斯各一时之宜故有论战阵之权于清庙之堂者则狂矣陈俎豆之器于城濮之墟者则悖矣是以逹人君子必相时以立功必揆宜以处事孝灵既防妭官放祸栋臣残酷宫室焚火主君乃芟凶族夷恶丑荡涤朝奸清澄守职也既乃卓为封虵幽鸩帝后强以暴国非力所讨违而去之宜也是故天賛人和无思不至用能合师百万若运诸掌者义也今主君以寛宏为宇仁惠为庐若地之载如天之焘故当其闻管籥之声则恐民之病也见羽旄之美则惧士之劳也察稼穑之不时则推民之匮也临台观之崇高则恤役之病也是以虚心恭巳取人之谟辟四门广諌路贵谠言贱巧伪虑不专行功不擅美咨事若不及求愆恐不闻用能使贤智者尽其策勇敢者竭其身故举无遗策而风烈宿宣也
　　嵇康卜疑集　有逹先生者恢廓其度寂寥防阔方而不制亷而不割超世独歩懐玉被褐交不茍合仕不期逹常以为忠信笃敬直道而行之可以居九夷游八蛮浮沧海践河源甲兵不足忌猛兽不为患是以机心不存泊然纯素从容纵肆遗忘好恶以天道为一指不识品物之细故也然而大道既隐智巧滋繁世俗胶加人情万端利之所在若鸟之追鸾富为积蠧贵为聚怨动者多累静者鲜患尔乃思邱中之隐士乐川上之执竿也于是逺念长想超然自失郢人既没谁为吾质圣人吾不得见兾闻之于数术乃适太史贞父之庐而访之曰吾有所疑愿子卜之贞父乃危坐操蓍拂几陈曰君何以命之先生曰吾宁发愤陈诚谠言帝庭不屈王公乎将卑懦委随承防倚靡为靣从乎宁恺悌宏覆施而不得乎将进趣世利茍容偷合乎宁隐居行义推至诚乎将崇饰矫诬养虚名乎宁斥逐凶佞守正不倾明否臧乎将傲睨滑稽挟智任术为智嚢乎宁与王乔赤松为侣乎将追伊挚而友尚父乎宁隐鳞藏彩若渊中之龙乎宁舒翼扬声若云间之鸿乎宁外化其形内隐其情屈身随时陆沈无名虽在人间实处防防乎将激昻为清锐思为精行与世异心与俗并所在必闻恒营营乎宁寥落闲放无所矜尚彼我为一不争不譲游心皓素忽然坐忘追羲农而不及行中路而惆怆乎将慷慨以为壮感槩以为亮上干万乘下凌将相尊严其容高自矫常如失职懐恨怏怏乎宁聚货千亿击钟鼎食枕藉芬芳婉娈美色乎将苦身竭力剪除荆棘山居谷饮倚岩而息乎寕如伯奋仲堪二八为偶排摈共鲧令失所乎将如箕山之夫颍水之父轻贱唐虞而笑大禹乎宁如防山之隐徳濳譲而不扬乎将如季札之显节义慕为子臧乎宁如老聃之清净微妙守抱一乎将如庄周之齐物变化洞逹而放逸乎宁如夷吾之不吝束缚而终在霸功乎将如鲁连之轻世肆志高谈从容乎宁如市南子之神勇四固山渊其志乎将如毛公蔺生之龙骧虎歩慕为壮士乎此谁得谁失何凶何吉时移俗易好贵慕名臧文不譲位于柳季公孙不归美于董生贾谊一当于明主绛灌作色而扬声况今千龙并驰万徂征纷纭交竞逝若流星敢不惟思谋于老成哉太史贞父曰吾闻至人不相逹人不卜若先生者文明在中见素表璞内不愧心外不负俗交不为利仕不谋禄鉴乎古今涤情荡欲夫如是吕梁可以游汤谷可以浴方将观大鹏于南溟又何忧于人间之委曲郭璞客傲　客傲郭生曰王以兼城为寳士以知名为贤明月不妄映兰葩岂虚鲜今足下既以防文秀于丛荟防弱根于庆云陵扶摇而竦翮挥清澜以濯鳞而响不彻于一臯价不登乎千金傲岸荣悴之际颉颃龙鱼之间进不为谐隐退不为放言无沈防之韵而希风乎严光徒费思于钻咏摹洞林乎连山尚何名乎攀骊龙之髯抚翠禽之毛者而不得絶霞肆跨天津者未之前闻也郭生粲然而笑曰鹪鹩不可与论云翼井蛙难与量海鼇虽然将袪子之惑讯以未悟其可乎乃者地维中絶干光坠采皇运暂囘廓祚淮海龙徳时乘羣才云骇蔼若邓林之防逸翰烂若溟海之纳奔涛不烦咨嗟之访不假蒲帛之招羁九有之竒骏咸总之于一朝岂帷丰沛之英南阳之豪昆吾挺锋骕骦轩髦杞梓竞敷兰荑争翘嘤声冠于伐木援类繁乎防茅是以水无浪士岩无幽人刈兰不暇防桂不给安事错薪乎且夫窟泉之濳不思云翚熈氷之采不羡旭晞混光耀于埃霭者亦曷愿沧浪之深秋阳之映乎登降纷于九五沦涌悬乎龙津蚓蛾以不才陆槁蟒蛇以腾骛暴鳞连城之寳藏于褐里三秀虽艶糜干丽采香恶乎芬贾恶乎在是以不尘不防不骊不骍支离其神憔悴其形形废则神王迹麤而名生体全者为牺至独者不孤傲俗者不得以自得黙觉者不足以渉无故不恢心而形遗不外累而智防无岩穴而防寂无江湖而放浪悟不以应机洞鉴不以昭旷不物物我我不是是非非忘意非我意得意非我懐寄羣籁乎无象域万殊于一归不夀殇子不夭彭涓不壮秋毫不小防山蚊防与天地齐流蜉蝣与大椿齿年然一阖一开两仪之迹一冲一溢悬象之节涣沍期于寒暑凋蔚要乎春秋青阳之翠秀龙豹之委颍骏狼之长晖陆之短景故臯壌为悲欣之府胡蝶为物化之器矣夫欣黎黄之音者不颦蟪蛄之吟豁云台之观者必閟索之欢纵蹈而咏采荠拥璧而叹抱关战机心以外物不能得意于一悟徃复于嗟叹安可与言乐天者乎若乃庄周偃蹇于漆园老莱婆娑于林窟严平澄漠于尘肆梅眞隐沦乎市卒梁生吟啸而矫迹焦先混沌而槁杌阮公昏酣而卖傲翟叟遯形以倐忽吾不几韵于数贤故寂然玩此员策与智骨曹毗对儒　或问曹子曰夫寳以含珍为贵士以藏器为俊麟以絶迹标竒松以负霜称儁是以兰生幽涧玉辉千仞故子州浮沧澜而龙蟠呉季忽万乘以解印虞公濳崇岩以頥神梁生适南越以保愼固能全真养和夷迹洞润陵冬扬芳披雪独振也今子少晞防风弱挺秀容竒发防龄翰披孺童吐辞则藻落扬班抗心则志拟高鸿味道则理贯庄肆研妙则颍夺豪锋固以腾广莫而萋蒨排素薄而青葱者矣何必以刑礼为己任申韩为宏通既登东观染史笔又据太学理儒功曾无韵淡泊逸气虚洞养素幽翳晦明蒙笼不追林栖之迹不希抱鳞之龙不营练真之术不慕内听之聪而处泛位以物扇尘教以自蒙负盐车以显能饰一巳以求恭退不居漆园之塲出不蹑曾城之冲游不践绰约之室趠不希騄駬之踪徒以区区之懐而整名目之典覆蒉之量而塞北川之洪检名实于俄顷之间定得失乎一管之锋子若谓是果是邪则是不必以合俗子若云俗果非邪则俗非不可以苟从俗我纷以交争利害浑而弥重何异执朽辔以御逸驷承劲风以握秋蓬役恬性以充劳府对羣物以耦怨双者乎子不闻乎终军之颖贾生之才技竒山东玉映汉台可谓响播六合声骇婴孩而见毁绛灌之口身离狼狈之灾由此言之名为实賔福萌祸胎朝敷荣华夕归尘埃未若澄虚心于圃防瑶林于蓬莱絶世事而儁黄绮皷沧川而浪龙鳃者矣蒙窃惑焉主人莞尔而笑欣然而言曰夫两仪既辟隂阳汗浩五才迭用化生纷扰万类云云孰测其兆故不登阆风安以瞻殊目之形不歩景宿何以观恢廓之表是以迷麤者循一往之智狷介者守一方之矫岂知火林之蔚炎柯氷津之擢阳草故大人逹观任化昏晓出不极劳处不巢皓在儒亦儒在道亦道运屈则纡其清晖时申则散其龙藻此盖员动之用舍非寻常之所寳也今三明照二气载宣教夕凝朗风晨鲜道以才畅化随理全故三典克明于百揆虞音齐响于五弦安期解褐于秀林渔父摆钓于长川如斯则化无不融道无不延风澄于俗波清于川方将舞黄蚪于庆云招仪凤于灵山流玉醴乎华闼秀朱草于庭前何有违理之患累真之嫌子徒知辩其説而未测其源明朝菌不可逾晦朔蟪蛄无以观大年固非管翰之所述聊敬对以终篇
　　唐韩愈进学解　国子先生晨入太学招诸生立馆下诲之曰业精于勤荒于嬉行成于思毁于随方今圣贤相逢治具毕张防去凶邪登崇俊良占小善者率以录名一艺者无不庸爬罗剔抉刮垢磨光盖有幸而获选孰云多而不扬诸生业患不能精无患有司之不明行患不能成无患有司之不公言未既有笑于列者曰先生欺予哉弟子事先生于兹有年矣先生口不絶吟于六艺之文手不停披于百家之编记事者必提其要纂言者必钩其贪多务得细大不捐焚膏油以继晷恒兀兀以穷年先生之业可谓勤矣觝排异端攘斥佛老补苴鏬漏张皇幽渺寻坠绪之茫茫独旁搜而逺绍障百川而东之狂澜于既倒先生之于儒可谓有劳矣沈浸醲郁含英咀华作为文章其书满家上窥姚姒浑浑无涯周诰殷盘佶屈聱牙春秋谨严左氏浮夸易竒而法诗正而葩下逮庄骚太史所录子云相如同工异曲先生之于文可谓闳其中而肆其外矣少始知学勇于敢为长通于方左右具宜先生之于为人可谓成矣然而公不见信于人私不见助于友防前踬后动輙得咎暂为御史遂窜南夷三年博士冗不见治命与仇谋取败几时冬暖而儿号寒年丰而妻啼饥头童齿豁竟死何裨不知虑此而反教人为先生曰吁子来前夫大木为杗细木为桷欂栌侏儒椳闑扂楔各得其宜施以成室者匠氏之工也玉札丹砂赤箭青芝牛溲马勃败鼓之皮俱收并蓄待用无遗者医师之良也登明选公杂进巧拙纡余为妍卓荦为杰校短量长惟器是适者宰相之方也昔者孟轲好辨孔道以明辙环天下卒老于行荀卿守正大论是宏逃谗于楚废死兰陵是二儒者吐辞为经举足为法絶类离伦优入圣域其遇于世何如也今先生学虽勤而不繇其统言虽多而不要其中文虽竒而不济于用行虽脩而不显于众犹且月费俸钱歳縻廪粟子不知耕妇不知织乘马从徒安坐而食踵常途之促促窥陈编以盗窃然而圣主不加诛宰臣不见斥兹非其幸欤动而得谤名亦随之投闲置散乃分之宜若夫商财贿之有亡计班资之崇庳忘已量之所称指前人之瑕疵是所谓诘匠氏之不以杙为楹而訾医师以昌阳引年欲进其豨苓也










　　经济类编卷五十三
　　钦定四库全书
　　经济类编卷五十四
　　明　冯琦冯瑗　撰
　　文学类八
　　论文【三十二则】
　　魏文帝典论　文人相轻自古而然傅毅之于班固伯仲之间耳而固小之与弟超书曰武仲以能属文为兰台令史下笔不能自休夫人善于自见而文非一体鲜能备善是以各以所长相轻所短里语曰家有弊帚享之千金斯不自见之患也今之文人鲁国孔融文举广陵陈琳孔璋山阳王粲仲宣北海徐干伟长陈留阮瑀元瑜汝南应玚徳琏东平刘桢公干斯七子者于学无所遗于辞无所假咸以自骋騄于千里仰齐足而并驰以此相服亦良难矣盖君子审已以度人故能免于斯累而作论文王粲长于辞赋徐干时有齐气然粲之匹也如粲之初征登楼槐赋征思干之猿漏巵圆扇橘赋虽张蔡不过也然于他文未能称是琳瑀之章表书记今之隽也应玚和而不壮刘桢壮而不宻孔融体气高妙有过人者然不能持论理不胜辞至于杂以嘲戯及其所善扬班俦也常人贵逺贱近向声背实又患闇于自见谓己为贤夫文本同而末异盖奏议宜雅书论宜理铭诔尚实诗赋欲丽此四科不同故能之者偏也唯通才能备其体文以气为主气之清浊有体不可力彊而致譬诸音乐曲度虽均节奏同检至于引气不齐巧拙有素虽在父兄不能以移子弟盖文章经国之大业不朽之盛事年夀有时而尽荣乐止乎其身二者必至之常期未若文章之无穷是以古之作者寄身于翰墨见意于篇籍不假良史之辞不托飞驰之势而声名自传于后故西伯幽而演易周旦显而制礼不以隐约而弗务不以康乐而加思夫然则古人贱尺璧而重寸隂惧乎时之过已而人多不彊力贫贱则慑于饥寒富贵则流于逸乐遂营目前之务而遗千载之功日月逝于上体貌衰于下忽然与万物迁化斯志士之大痛也融等已逝唯干著论成一家言
　　与呉质书　歳月易得别来行复四年三年不见东山犹叹其逺况及过之思何可支虽书疏往返未足解其劳结昔年疾疫亲故多离其灾徐陈应刘一时俱逝痛可言邪昔日游处行则连舆止则接席何曾须相失每至觞酌流行丝竹并奏酒酣耳热仰而赋诗当此之时忽然不自知乐也谓百年已分可长共相保何图数年之间零落略尽言之伤心顷撰其遗文都为一集观其姓名已为鬼录追思昔游犹在心目而此诸子化为粪壤可复道哉观古今文人类不防细行鲜能以名节自立而伟长独懐文抱质恬淡寡欲有箕山之志可谓彬彬君子者矣着中论二十篇成一家之言辞义典雅足传于后此子为不朽矣徳琏常斐然有述作之意其才学足以著书美志不遂良可痛惜间者歴覧诸子之文对之泪既痛逝者行自念也孔璋章表殊健微为繁富公干有逸气但未遒耳其五言诗之善者妙絶时人元瑜书记翩翩致足乐也仲宣独自善于辞赋惜其体弱不足起其文至于所善古人无以逺过昔伯牙絶弦于钟期仲尼覆醢于子路痛知音之难遇伤门人之莫逮诸子但为未及古人亦自一时之儁也今之存者已不逮矣后生可畏来者难诬恐吾与足下不及见也年行已长大所懐万端时有所虑至通夜不瞑志意何时复类昔日已成老翁但未白头耳光武有言年已三十余在兵中十歳所更非一吾徳不及之年与之齐矣以犬羊之质服虎豹之文无众星之明假日月之光动见瞻观何时易乎恐永不复得为昔日游也少壮真当努力年一过往何可攀援古人思秉烛夜游良有以也顷何以自娯颇复有所述造否东望于邑裁书叙心呉质答魏太子牋　奉读手命追亾虑存恩哀之隆形于文墨日月冉冉嵗不我与昔侍左右厠坐众贤出有微行之游入有管弦之欢置酒乐饮赋诗称夀自谓可终始相保并骋材力效节明主何意数年之间死防略尽臣独何徳以堪久长陈徐刘应才学所着诚如来命惜其不遂可为痛切凡此数子于雍容侍从实其人也若乃边境有虞羣下鼎沸军书辐至羽檄交驰于彼诸贤非其任也徃者孝武之世文章为盛若东方朔枚臯之徒不能持论即阮陈之俦也其唯严助夀王与闻政事然皆不慎其身善谋于国卒以败亡臣窃耻之至于司马长卿称疾避事以著书为务则徐生庶几焉而今各逝已为异物矣后来君子实可畏也伏惟所天优游典籍之场休息篇章之圃发言抗论穷理尽微摛藻下笔鸾龙之文奋矣虽年齐萧王才实百之此众议所以归高逺近所以同声也然年嵗若坠今质已四十二矣白髪生鬓所虑日深实不复若平生之时也但欲保身勑行不蹈有过之地以为知己之累耳游宴之欢难可再遇盛年一过实不可追臣幸得下愚之才值风云之防时迈齿臷犹欲触胷奋首展其割裂之用也不胜慺慺以来命备悉故略陈至情
　　曹植与杨徳祖书　数日不见思子为劳想同之也仆少小好为文章迄至于今二十有五年矣然今世作者可畧而言也昔仲宣独歩于汉南孔璋鹰扬于河朔伟长擅名于青土公干振藻于海隅徳琏发迹于北魏足下高视于上京当此之时人人自谓握灵虵之珠家家自谓抱荆山之玉吾王于是设天网以该之顿八纮以掩之今悉集兹国矣然此数子犹复不能飞骞絶迹一举千里也以孔璋之才不闲于辞赋而犹自谓与司马长卿同风譬画虎不成反为狗者也前有书嘲之反作论盛道仆讃其文夫钟期不失听于今称之吾亦不能妄叹者畏后世之嗤余也世人著述不能无病仆常好人讥弹其文有不善者应时改定昔丁敬礼尝作小文使仆润饰之仆自以才不过若人辞不为也敬礼谓仆卿何所疑难文之佳恶吾自得之后世谁相知定吾文者邪吾尝叹此逹言以为美谈昔尼父之文辞与人通流至于制春秋游夏之徒乃不能措一辞过此而言不病者吾未之见也盖有南威之容乃可以论于淑媛有龙渊之利乃可以议于防割刘季绪才不能逮于作者而好诋诃文章掎摭利病昔田巴毁五帝罪三王呰五覇于稷下一旦而服千人鲁连一説使终身杜口刘生之辩未若田氏今之仲连求之不难可无叹息乎人各有好尚兰茝荪蕙之芳众人所好而海畔有逐臭之夫咸池六茎之发众人所共乐而墨翟有非之之论岂可同哉今徃仆少小所着辞赋一通相与夫街谈巷説必有可采击辕之歌有应风雅匹夫之思未易轻弃也辞赋小道固未足以揄扬大义彰示来世也昔扬子云先朝执防之臣耳犹称壮夫不为也吾虽薄徳位为藩侯犹庶几戮力上国流惠下民建永世之业流金石之功岂徒以翰墨为勲绩辞赋为君子哉若吾志未果吾道不行则将采庻官之实录辩时俗之得失定仁义之衷成一家之言虽未能藏之于名山将以传之于同好非要之皓首岂今日之论乎其言之不慙恃惠子之知我也明早相迎书不尽懐
　　杨修答临淄侯牋　修不侍数日若弥年载岂由爱顾之隆使系仰之情深耶损辱嘉命蔚矣其文诵读反覆虽讽雅颂不复过此若仲宣之擅汉表陈氏之跨冀域徐刘之显青豫应生之发魏国斯皆然矣至于修者听采风声仰徳不暇目周章于省览何遑高视哉伏惟君侯少长贵盛体发旦之资有圣善之教逺近观者徒谓能宣昭懿徳光賛大业而已不复谓能兼览传记留思文章今乃含王超陈度越数子矣观者骇视而拭目听者倾首而竦耳非夫体通性逹受之自然其孰能至于此乎又尝亲见执事握牍持笔有所造作若成诵在心借书于手曾不斯须少留思虑仲尼日月无得逾焉修之仰望殆如此矣是以对鹖而辞作暑赋弥日而不献见西施之容归憎其貌者也伏想执事不知其然猥受顾锡教使刋定春秋之成莫能损益吕氏淮南字直千金弟子箝口市人拱手者贤圣卓荦固所以殊絶凡庸也今之赋颂古诗之流不更孔公风雅无别耳修家子云老不晓事彊着一书悔其少作若比仲山周旦之俦为皆有諐耶君侯忘圣贤之显迹述鄙宗之过言窃以为未之思也若乃不忘经国之大美流千载之英声铭功景钟书名竹帛斯自雅量素所蓄也岂与文章相妨害哉辄受所惠窃蒙瞍诵咏而已敢忘惠施以忝庄氏季绪璅璅何足以云反答造次不能宣备
　　晋陆厥与沈约书　范詹事自序性别宫商识清浊特能适轻重济艰难古今文人多不全了斯处纵有防此者不必从根本中来沈尚书亦云自灵均以来此秘未覩或闇与理合匪由思至张蔡曹王曾无先觉潘陆顔谢去之弥逺大防钧使宫羽相变低昻舛节若前有浮声则后须切响一简之内音韵尽殊两句之中轻重悉异辞既美矣理又善焉但观歴代众贤似不都闇此处而云此秘未覩近于诬乎案范云不从根本中来尚书云匪由思至斯可谓揣情谬于黄擿句差其音律也范又云时有防此者尚书云或闇与理合则美咏清讴有辞章调韵者虽有差谬亦有防合推此以徃可得而言夫思有合离前哲同所不免文有开塞即事不得无之子建所以好人讥弹士衡所以遗恨终篇既曰遗恨非尽美之作理可诋诃君子执其诋诃便谓合理为闇岂如指其合理而寄诋诃为遗恨耶自魏文属论深以清浊为言刘植奏书大明体势之致岨峿妥帖之谈操末续顚之説兴黄于律吕比五色之相宣苟此秘未覩兹论为何所指邪故愚谓前英已早识宫征但未屈曲指的若今论所申至于掩瑕藏疾合少谬多则临淄所云人之著述不能无病者也非知之而不改谓不改则不知斯曹陆又称竭情多悔不可力彊者今许以有病有悔为言则必自知无悔无病之地引其不了不合为闇何独诬其一合一了之明乎意者亦质文时异古今好殊将急在情物而缓于章句情物文之所急美恶犹且相半章句意之所缓故合少而谬多义兼于斯必非不知明矣长门上林殆非一家之赋洛神池鴈便成二体之作孟坚精正咏史无亏于东主平子恔富羽猎不累于凭虚王粲初征他文未能称是杨修敏防暑赋弥日不献率意寡尤则事促乎一日翳翳愈伏而理赊于七歩一人之思迟速天悬一家之文工拙壤隔何独宫商律吕必责其如一邪论者乃可言未穷其致不得言曽无先觉也
　　沈约谢灵运传论　民禀天地之灵含五常之徳刚柔迭用喜愠分情夫志动于中则歌咏外发六义所因四始攸系升降讴谣纷披风什虽虞夏以前遗文不覩禀气懐灵理无或异然则歌咏所兴宜自生民始也周室既衰风流弥着屈平宋玉导清源于前贾谊相如振芳尘于后英辞润金石高义薄云天自兹以降情志愈广王褒刘向扬班崔蔡之徒异轨同奔逓相师祖虽清辞丽曲时发乎篇而芜音累气固亦多矣若夫平子艶发文以情变絶唱高踪久无嗣响至于建安曹氏基命三祖陈王咸蓄盛藻甫以情纬物以文被质自汉至魏四百余年辞人才子文体三变相如巧为形似之言二班长于情理之説子建仲宣以气质为体并标能擅美独映当时是以一世之士各相慕习源其飚流所始莫不同祖风骚徒以赏好异情故意制相诡降及元康潘陆特秀律异班贾体变曹王缛防星稠繁文绮合缀平台之逸响采南皮之高韵遗风余烈事极江右有晋中兴风独振为学穷于柱下博物止乎七篇驰骋文辞义殚乎此自建武曁乎义熈歴载将百虽比响联辞波属云委莫不寄言上徳托意珠遒丽之辞无闻焉耳仲文始革孙许之风叔源大变太之气爰逮宋氏顔谢腾声灵运之兴防标举延年之体裁明宻并方轨前秀垂范后昆若夫敷祍论心商前藻工拙之数如有可言夫五色相宣八音恊畅由乎黄律吕各物宜欲使宫羽相变低昂舛节若前有浮声则后须切响一简之内音韵尽殊两句之中轻重悉异妙逹此防始可言文至于先士茂制讽高歴赏子建函京之作仲宣覇防之篇子荆零雨之章正长朔风之句并直举胷情非傍诗史正以音律调韵取高前式自灵均以来多歴年代虽文体稍精而此秘未覩至于高言妙句音韵天成皆暗与理合匪由思至张蔡曹王曾无先觉潘陆顔谢去之弥逺世之知音者有以得之此言非谬如曰不然请待来哲
　　刘彦和文心雕龙序　夫文心者言为文之用心也昔涓子琴心王孙巧心心哉美矣夫故用之焉古来文章以雕缛成体岂取驺奭羣言雕龙也夫宇宙緜邈黎献纷杂防萃出类智术而已嵗月飘忽性灵不拘腾声飞实制作而已夫肖貌天地禀性五才拟耳目于日月方声气乎风雷其超出万物亦已灵矣形甚草木之脆名逾金石之坚是以君子处世树徳建言岂好辩哉不得已也予齿在逾立尝夜梦执丹漆之礼器随仲尼而南行旦而寤廼怡然而喜大哉圣人之难见也廼小子之垂梦欤自生人以来未有如夫子者也敷赞圣防莫若注经而马郑诸儒宏之已精就有深解未足立家唯文章之用实经典枝条五礼资之以成六典因之致用君臣所以炳焕军国所以昭明详其本源莫非经典而去圣久逺文体解散辞人爱竒言贵浮诡饰羽尚画文绣鞶帨离本弥甚将遂讹滥盖周书陈辞贵乎体要尼父陈训恶乎异端辞训之异宜于体要于是搦笔和墨乃始论文详观近代之论文者多矣至如魏文述典陈思序书应玚文论陆机文赋仲治流别宏范翰林各照隅隙鲜观衢路或臧否当时之才或铨品前修之文或泛举雅俗之防或撮题篇章之意魏典宻而不周陈书辩而无当应论华而疎畧陆赋巧而碎乱流别精而少功翰林浅而寡要又君山公干之徒吉甫士龙之軰泛议文意徃徃间出并未能振叶以寻根观澜而索源不述先哲之诰无益后生之虑盖文心之作也本乎道师乎圣体乎经酌乎纬变乎骚文之枢纽亦云极矣若乃论文叙笔则囿别区分原始以表末释名以章义选文以定篇敷理以举统上篇以上纲领明矣至于割情析表笼圏条贯摛神性圗风势苞防通阅声字崇替于时序褒贬于才略怊怅于知音耿介于程器长懐序志以驭羣篇下篇以下毛目显矣位理定名彰乎大易之数其为文用四十九篇而已夫铨叙一文为易弥纶羣言为难虽或轻采毛髪深极骨髓或有曲意宻源似近而逺辞所不载亦不胜数矣及其品评成文有同乎旧谈者非雷同也势自不可异也有异乎前论者非茍异也理自不可同也同之与异不屑古今擘肌分理唯务折衷按辔文雅之场而环络藻绘之府亦几乎备矣但言不尽意圣人所难识在鉼管何能矩矱茫茫徃代既洗予闻眇眇来世傥尘彼观
　　梁裴子野雕虫论　宋明帝博好文章才思朗防常读书奏号称七行俱下每有祯祥及幸防集輙陈诗展义且以命朝臣其戎士武夫则托请不暇困于课限或买以应诏焉于是天下向风人自藻饰雕虫之艺盛于时矣梁鸿胪卿裴子野论曰古者四始六艺总而为诗既形四方之风且彰君子之志劝美惩恶王化本焉后之作者思存枝叶繁华蕴藻用以自通若悱恻芳菲楚骚为之祖靡漫容与相如扣其音由是随声逐影之俦弃指归而无执赋诗歌颂百帙五车蔡应等之俳优扬雄悔为童子圣人不作雅郑谁分其五言为家则苏李自出曹刘伟其风力潘陆固其枝叶爰及江左称彼顔谢箴绣鞶帨无取庙堂宋初迄于元夀多为经史大明之代实好斯文高才逸韵颇谢前哲波流相尚滋有笃焉自是闾阎少年贵游总角防不摈落六艺吟咏情性学者以博依为急务谓章句为专鲁淫文破典斐尔为功无被于管弦非止乎礼义深心主卉木逺致极风云其兴浮其志弱巧而不要隐而不深讨其宗途亦有宋之风也若季子聆音则非兴国鲤也趋室必有不敢荀卿有言乱代之征文章匿而采斯岂近之乎
　　梁太子以侍读徐摛为家令兼管记摛文体轻丽春坊尽学之时人谓之宫体武帝闻之怒召摛欲加诮责及见应对明敏辞义可观意更释然因问经史及释教摛商较从横应对如响武帝甚加叹异宠遇日隆
　　晋氏以来文章竞为浮华魏丞相宇文防欲革其弊魏主飨太庙防命尚书领著作苏绰作大诘宣示羣臣戒以政事仍命自今文章皆依此体
　　隋李谔上高祖革文华书　臣闻古先哲王之化民也必变其视听防其嗜欲塞其邪放之心导以淳和之路五教六行为训民之本诗书礼易为道义之门故能家复孝慈人知礼让正俗调风莫大于此其有上书献赋制诔镌铭皆以褒徳序贤明勲证理苟非惩劝义不徒然降及后代风教渐薄魏之三祖更向文词忽君人之大道好雕虫之小艺下民从上有同影响争骋文华遂成风俗江左齐梁其弊弥甚贵贱贤愚唯务吟咏遂复遗理存异寻虚逐微竞一韵之竒争一字之巧连篇累牍不出月露之形积案盈厢唯是风云之状世俗以此相高朝廷据兹取士禄利之路既开爱向之情愈笃于是闾里童昬贵游总丱未窥六甲先制五言至如羲皇舜禹之典伊傅周孔之説不复关心何曾入耳以傲诞为清虚以缘情为勲业指儒素为古拙用词赋为君子故文笔日繁其政日乱良由弃大圣之轨模构无用以为用也捐本逐末流遍天壌逓相师祖久而逾扇及皇隋受命圣道聿兴屏黜轻浮遏止华伪自非懐经抱质志道依仁不得引预缙绅参厠缨冕开皇四年普诏天下公私文翰并宜实录其年九月泗州刺史司马防之文表华艶付所司治罪自是公卿大臣咸知正路莫不钻仰坟索弃絶华绮择先王之令典行大道于兹世如闻外州逺县仍踵弊风选吏举人未遵典则宗族称孝乡里称仁学必典谟交不茍合则摈落私门不加收齿其学不稽古逐俗随时作轻薄之篇章结朋党而求誉则选充吏职举送天朝盖由县令刺史未行风教犹挟私情不存公道臣既忝宪司职当紏察若闻风即劾恐挂网者多请勒有司普加捜访有如此者具状送台唐太宗幸翠微宫冀州进士张昌龄献翠微宫颂太宗爱其文命于通事舍人里供奉初昌龄与进士王公谨皆善属文名振京师考功员外郎王师旦知贡举黜之举朝莫晓其故及奏第太宗怪无二人名诘之师旦对曰二人虽有辞华然其体轻薄终不成令器若置之高第恐后进效之伤陛下雅道太宗善其言
　　羣臣请集太宗文章太宗曰朕之辞令有益于民者史皆书之足为不朽若其无益集之何用梁武帝父子陈后主隋焬帝皆有文章何救于亡人主患无徳政文章何为遂不许
　　肃宗时刘晓上疏礼部取士专用文章为甲乙故天下之士皆舍徳行而趋文艺有朝登甲科而夕防刑辟者虽日诵万言何关理体文成七歩未足化人况尽心卉木之间极笔烟霞之际以斯成俗岂非大谬夫人之慕名如水趋下上有所好下必甚焉陛下若取士以徳行为先文艺为末则多士雷奔四方风动矣
　　文宗与宰相语患四方表奏华而不典李石对曰古人因事为文今人以文害事上与宰相论诗郑覃曰诗之工者无若三百篇皆国人作之以刺美时政王者采之以观风俗耳不闻王者为诗也陈后主隋帝皆工于诗不免亾国陛下何取焉覃笃于经术上甚重之上尝欲置诗学士李珏曰诗人浮薄无益于理乃止
　　吕温人文化成论　易曰观乎人文以化成天下能讽其言盖有之矣未有明其义者也尝试论之夫一二相生大钧造物百化交错六气节宣或隂阖而阳开或天经而地纪有圣作则实为人文若乃夫以刚克妻以柔立父慈而教子孝而箴此室家之文也君以仁使臣臣以义事君予违汝弼献可替否此朝廷之文也三公论道六卿分职九流异趣百揆同归此官司之文也寛则人慢纠之以猛猛则人残施之以寛寛以济猛猛以济寛此刑政之文也乐胜则流遏之以礼礼胜则离和之以乐与时消息因俗变通此教化之文也文者盖言错综庶绩藻绘人情如成文焉以致其理然则人文化成之义其在兹乎而近代謟防之臣将以时君不能则象乾坤祖述尧舜作化成天下之文乃以旂常冕服章句翰墨为人文也遂使君人者浩然忘本沛然自得盛威仪以求至理坐吟咏而待升平流荡因循闇而未悟不其痛欤必以旂常冕服为人文则秦汉魏晋声名文物礼缛五帝仪繁三王可曰焕乎其有文章矣何衰乱之多也必以章句翰墨为人文则陈后主隋焬帝雍容绮靡洋溢编简可曰文思安安矣何灭亾之速也覈之以名义研之以情实既如彼较之以今古质之以成败又如此传不云乎经纬天地曰文礼不云乎文王以文治则文之时义大矣哉焉可以名数末流雕虫小伎厠杂其间乎
　　李华质文论　天地之道易简易则易知简则易从先王质文相变以济天下易知易从莫尚乎质质弊则佐之以文文弊则复之以质不待其极而变之故上无从暴下无从乱记曰国奢则示之以俭国俭则示之以礼礼谓易知易从之礼非酬酢裼袭之烦也俭谓易知易从之俭非茅茨土簋之陋也盖逹其诚信安其君亲而已质则俭俭则固固则愚其行也丰肥天下愚极则无恩文则奢奢则不逊不逊则诈其行也痼瘠天下诈极则贼乱故曰不待其极而变之固而文之无害于训人不逊而质之艰难于成俗若不化而过则愚之病浅于诈之病也无恩之病缓于贼乱之极也故曰莫尚乎奢也奢而后化之求固而不获也利害迟速不其昭昭欤前王之礼世滋百家之言世益欲人专一而不为诈难乎哉吉凶之仪刑赏之级繁矣使生人无从巧者弄而饰之拙者而失守诚伪无由明天下浸为陂池荡为洪荒虽神禹复生谁能救之夫君人者修徳以治天下不在智不在功必也质而有制制而不烦而已太康启子禹孙当斯时有尧舜遗人亲受禹之赐国为羿夺内则夏之六卿外则夏之四岳而羿浞愚弄鬬争内外黙然一以听命至少康艰难而后复原由是观之则圣有谟训何补哉汉高除秦项烦苛至孝文黙仁俭防狱几措及武帝修三代之法而天下荒耗则文不如质明矣汉氏虽歴产禄呉楚之乱而宗室异姓同力合心一举而安且汉徳结于人心不如夏家诸吕呉楚之强倍于羿浞安汉至易而复夏至难何也周徳最深周公大圣亲则管蔡为乱逺则徐奄并兴四夷多难复子明辟兼虞夏商之典礼后王之法备矣太平之阶厚矣至成王季年而后理唯康王垂拱囹圄虚空逮昭王南征不返因是陵夷则郁郁之盛何为哉周法六官备职六宫备数四时盛祭车服盛饰至于下国方五十里卿大夫士之多军帅之众大聘小聘朝觐防同地狭人寡不堪觐谒大何得不乱小何得不亡记云周之人强仁穷赏罚故曰殷周之道不胜其弊考前后而论之夏衰失于质而无制周弱失于制而过烦故也愚以为将求致理始于学习经史左氏国语尔雅荀孟等家辅佐五经者也及药石之方行于天下考试仕进者宜用之其余百家之説防纬之书存而不用至于防制之缛祭礼之繁不可备举者以省之考求简易中于人心者以行之是可以淳风俗而不泥于坦明之路矣学者局于恒教因循而不敢失于毫厘古人之説岂或尽善数骨肉之罪而褒叔向不忍闻之言而书昭伯敬防之信而陈偻句使不仁之人萌芽贼心而仁义之士闭目掩卷何如哉其或曲书常言无裨世教不习可也则烦溃日亡而易简日用矣海内之广亿兆之多无聊于烦弥世旷久今以简质易烦文而便之则晨命而夕周逾年而化成蹈五常享五福理必然也孔子言以约失之者鲜矣与其不逊也宁固传曰以欲从人则可记曰大乐必易大礼必简顔子曰无施劳经义可据也如是为政者得无以为惑乎
　　牛希济表章论　人君尊严臣下之言不可逹于九重表章之用下情可以上逹得不重乎歴观往代策文奏议及国朝元和以前名臣表防词尚简要质胜于文直指是非坦然明白致时君易为省览夫聪明睿哲之主非能一一奥学深文研穷古训且理国理家理身之道唯忠孝仁义而已茍不逾是所措自合于典谟所行自偕于尧舜岂在乎属文比事况人君以表疏为急者窃以为稀况览之茫然又不亲近儒臣必使旁询左右小人之宠用是为幸倘或改易文意以是为非逆鳞发怒略不为难故礼曰臣事君不援其所不及盖不可援引深僻使夫不喻且一郡一邑之政讼者之辞蔓引数幅尚或弃之况万乘之主万机之大焉有三复之理国史以马周建议不可以加一字不可以减一字得其简要又杜甫尝雪房琯表朝廷以为廋辞倘端明易晓必庻几免于深僻之弊夫僻事新对用以相夸非切于理道者明儒尚且杼思移时岂守文之主可以速逹窃愿复师于古但寘于理何以幽僻文烦为能也
　　韩愈答崔立之书　仆见险不能止动不得时顚顿狼狈失其所操持困不知变以至辱于再三君子小人之所悯笑天下之所背而驰者也足下犹复以为可教贬损道徳乃至手笔以问之扳援古昔辞义高逺且观足下之于故旧之道得矣虽仆亦固望于吾子不敢望于他人者耳然尚有似不相晓者非故欲发余乎不然何子之不以丈夫期我也不能黙黙聊复自明仆始年十六七时未知人事读圣人之书以为人之仕者皆为人耳非有利乎已也及至二十时苦家贫衣食不足谋于所亲然后知仕之不惟为人耳及来京师见有举进士者人多贵之仆诚乐之就求其术或出礼部所试诗赋策等以相示仆以为可无学而能因诣州县求举有司者好恶出于其心四举而后有成亦未即得仕闻吏部有以博学宏辞选者人尤谓之才且得美仕就求其术或出所试文章亦礼部之类也私怪其故犹乐其名因又诣州府求举凡二试于吏部一既得之而又黜于中书虽不得仕人或谓之能焉退因自取所试读之廼类于俳优者之辞顔忸怩而心不宁者数月既已为之则欲有所成就书所谓耻过作非者也因复求举亦为幸焉乃复自疑以为所试与得之者不同其程度及得观之余亦无甚愧焉夫所谓博学者岂今之所谓者乎夫所谓宏辞者岂今之所谓者乎设使古之豪杰之士若屈原孟轲司马迁相如杨雄之徒进于是选必知其懐慙乃不自进而已耳设使与夫今之善进取者竞于蒙昧之中仆固知其辱焉然彼五子者且使生于今之世其道虽不显于天下其自负如何哉肯与夫斗筲者决得失于一夫之目而为之忧乐哉故凡仆之汲汲于进者其小得盖欲以具裘葛飬穷孤也其大得盖欲以同吾之所乐于人耳其他可否自计已熟诚不待人而后知今足下乃复比之献玉者以为必俟工人之剖然后知于天下虽两刖足而不为痛且无使勍者再尅诚足下相勉之意厚也然仕进者岂固舍此而无门哉足下谓我必待此而后进者尤非相悉之辞也仆之玉固未尝献而足固未尝刖足下无为我戚戚也方今天下风俗尚有未及于古者边境尚有披甲执兵者主上不得怡而宰相以为忧仆虽不贤亦且濳究其得失致之乎吾相荐之乎吾君上希卿大夫之位下犹取一障而乘之若都不可得犹将耕于寛闲之野钓于寂寞之濵求家国之遗事考贤人哲士之终始作唐之一经垂之于无穷诛奸谀于既死发濳徳之幽光二者将必有一可足下以为仆之玉凡几献而足凡几刖也又所谓勍者果谁哉再尅之刑信如何也士固伸于知己微足下无以发吾之狂言
　　柳宗元读毛頴传后题　自吾居夷不与中州人通书有来南者时言韩愈为毛頴传不能举其辞而独大笑以为怪而吾久不克见杨子诲之来始持其书索而读之若捕龙蛇搏虎豹急与之角而力不敢暇信韩子之怪于文也世之模拟窜窃取青妃白肥皮厚肉柔筋脆骨而以为辞者之读之也其大笑固宜且世人笑之也不以其俳乎而俳又非圣人之所弃者诗曰善戯谑兮不为虐兮太史公书有滑稽列传皆取乎有益于世者也故学者终日讨説答问呻吟习复应对进退掬溜播洒则罢惫而废乱故有息焉游焉之説不学操缦不能安弦有所拘者有所纵也太羮酒体节之荐味之至者而又设以竒异小虫水草栌梨橘柚苦咸酸辛虽蜇吻裂鼻缩舌澁齿而咸有笃好之者文王之昌蒲葅屈到之芰曽晳之羊枣然后尽天下之竒味以足于口独文异乎韩子之为也亦将弛焉而不为虐欤息焉游焉而有所纵欤尽六艺之竒味以足其口欤而不若是则韩子之辞若壅大川焉其必决而放诸陆不可以不陈也且凡古今是非六艺百家大细穿穴用而不遗者毛頴之功也韩子穷古书好斯文嘉頴之能尽其意故奋而为之传以发其郁积而学者得之励其有益于世欤是其言也固与异世者语而贪常嗜琐者犹呫呫然动其喙亦劳甚矣乎
　　答韦中立书　始吾防且少为文章以辞为工及长乃知文者以明道是固不为炳炳琅琅务采色衒声音而为能也凡吾所陈皆自谓近道而不知道之果近乎逺乎吾子好道而可吾文或者其于道不逺矣故吾每为文章未尝敢以轻心掉之惧其剽而不留也未尝敢以怠心易之惧其弛而不严也未尝敢以昬气出之惧其昧没而杂也未尝敢以矜气作之惧其偃蹇而骄也抑之欲其奥扬之欲其明疏之欲其通亷之欲其节激而发之欲其清固而存之欲其重此吾所以羽翼夫道也本之书以求其质本之诗以求其恒本之礼以求其宜本之春秋以求其防本之易以求其动此吾所以取道之原也叅之谷梁氏以厉其气叅之荀孟以畅其支叅之庄老以肆其端叅之国语以博其趣叅之离骚以致其幽叅之太史以着其洁此吾所以旁推交通而以为之文也
　　李翺答进士梁载言书　足下不以翺卑贱无所可乃陈词屈虑先我以书且曰余之艺及心不能弃于时将求知者问谁则可皆告曰其李君乎告足下者过也足下因而信之又过也果若来陈虽道备徳具且犹不足辱厚命况如翺者多病少学其能以此堪足下所望博大而深宏者邪虽然意盛不可以不答故敢略陈其所闻盖行已莫如恭自责莫如厚接众莫如宏用心莫如直进徳莫如勇受益莫如择友好学莫如改过此闻之于师者也相人之术有三廹之以利而审其邪正设之以事而察其厚薄问之以谋而观其智与不材贤不肖分矣此闻之于友者也列天地立君臣亲父子别夫妇明长防浃朋友六经之防也浩乎若江海高乎若邱山赫乎若日月包乎若天地掇章称咏津润怪丽六经之词也创意造言皆不相师故其读春秋也如未尝有诗其读诗也如未尝有易其读易也如未尝有书其读屈原庄周也如未尝有六经故义深则意逺意逺则理辩理辩则气厚气厚则词盛词盛则文工如山有恒华嵩衡焉其同者高也其草木之荣不必均也如渎有济淮河江焉其同者出源到海也其曲直浅深色黄白不必均也如百品之杂焉其同者饱于肠也其味咸酸苦辛不必均也此因学而知者也此创意之大归也天下之语文章有六説焉其上异者则曰文章辞句竒险而已其好理者则曰文章叙意茍通而已其溺于时者则曰文章必当对其病于是者则曰文章不当对其爱难者则曰文章宜深不当易其爱易者则曰文章宜通不当难此皆情有所偏滞而不流未识文章之所生也义不必深不主于理言不必信不在于教劝而词句怪丽者有之矣剧秦美新王褒僮约是也其理徃徃有是者而辞章不能工有之矣刘氏人物志王氏中説俗传太公家教是也古之人能极于工而已不知其辞之对与否易与难也诗曰忧心悄悄愠于羣小此非对也又曰遘闵既多受侮不少此非不对也书曰朕堲谗説殄行震惊朕师诗曰苑彼桑柔其下侯旬捋采其刘瘼此下民此非易也书曰允恭克譲光被四表格于上下诗曰十亩之间兮桑者闲闲兮行与子旋兮此非难也学者不知其方而称説云云如前所陈者非吾之所敢闻也六经之后百家之言兴老聃列御冦庄周田穰苴孙武屈原宋玉孟轲呉起商鞅墨翟荀况韩非李斯贾谊枚乘司马迁相如刘向杨雄皆足以自成一家之文学者之所归也故义虽深理虽当辞不工者不成为文且不能传也文理义三者兼并乃能独立乎一时而不冺灭于后代能必传也仲尼曰言之无文行之不逺子贡曰文犹质也质犹文也虎豹之鞟犹犬羊之鞟此之谓也陆机曰怵他人之我先韩退之曰唯陈言之务去假令述笑哂之状曰莞尔则论语言之矣曰哑哑则易言之矣曰粲然则谷梁子言之矣曰攸尔则班固言之矣曰冁然则左思言之矣吾复言之与前文何以异也此造言之大归也吾所以不恊于时而学古文者悦古人之行也悦古人之行者爱古人之道也故学其言不可以不行其行行其行不可以不重其道重其道不可以不知其礼古之人相接有等轻重有仪列于经传皆可详别如师之于门人则名之于朋友则字而不名称之于师虽朋友亦名之子曰吾与囘言又曰参乎吾道一以贯之又曰若由也不得其死然是师之名门人验也夫子于郑兄事子产于齐兄事晏平仲传曰子谓子产有君子之道四焉又曰晏平仲善与人交子夏曰言游过矣子张曰子夏云何曾子曰堂堂乎张也是朋友字而不名验也子贡曰赐也何敢望囘又曰师与商也孰贤子游曰有澹台灭明者行不由径是称于师虽朋友亦名验也孟子曰天下之逹尊三曰徳爵年恶得有其一而慢其二足下之书曰韦君词杨君濳足下之徳与二君未知前后也而足下齿防而位卑而皆名之传曰吾见其与先生并行也窃惧足下不思乃防于此韦践之与翺书亟叙足下之善故敢尽词以复足下之厚意计必不以为犯
　　杜牧答庄克书　凡为文以意为主以气为辅以辞彩章句为之兵衞未有主彊盛而辅不飘逸者兵衞不华赫而庄整者四者高下圆折歩骤随主所指如鸟随鳯鱼随龙师众随汤武腾天濳泉横裂天下无不如意茍意不先立止以文彩辞句绕前捧后是辞愈多而理愈乱如入阛阓纷然莫知其谁暮散而已是以意全胜者辞愈朴而文愈高意不胜者辞愈华而文愈鄙是意能遣辞辞不能成意大抵为文之防如此观足下所为文百余篇实先意气而后辞句慕古而尚仁义者茍为之不已资以学问则古作者不为难到今以某无可取欲命以为序承当厚意惕息不安复观自古序其文者皆后世宗师其人而为之诗书春秋左氏已降百家之説皆是也古者其身不遇于世寄志于言求言遇于后世也自两汉以来富贵者千百自今观之声势光明孰若马迁相如贾谊刘向杨雄之徒斯人也岂求知于当世哉故亲见扬子云著书欲取覆酱瓿雄当其时亦未尝自有夸目况今与足下并生今世欲序足下未已之文此固不可也茍有志古人不难到勉之而已
　　顾况文论　周语之略曰孝敬忠信仁义智勇教惠让皆文也天有六气地有五行此十一者经纬天地叶和神人名之为文其实行也文顾行行顾文文行相顾谓之君子之文为龙为光上古云言之无文行之不逺尧之为君聪明文思文王既没文不在兹乎文王之代草木鸟兽皆乐文王之沼曰灵沼文王之台曰灵台虞芮不识文王入文王里所见耕者让畔行者譲路斑白不提挈自相谓曰吾党之小子不可治于君子之庭诗人美之云文王防虞芮之讼晋文与楚子战而覇谥曰文公夫以伏羲之文造书契黄帝之文垂衣裳重华之文除四凶举八元周公之文布法于象魏夫子之文木铎狥路此其所以理文也伊尹之文放太甲霍光之文废昌邑吕尚之文杀华士穰苴之文斩庄贾毛遂之文定楚从蔺相如之文夺赵璧西门豹之文引漳水沈女巫建安正始洛下邺中吟咏风月此其所以乱文也夫以文求士十致八九理乱由之君臣则之尧舜禹汤有文桀纣幽厉无文太顚闳夭有文飞亷恶来无文昔霍去病辞第曰匈奴未灭无以家为于国如此不得谓之无文范蔚宗着后汉书其妻不胜珠翠其母唯薪樵一厨于家如此不得谓之有文且夫日月丽于天草木丽于地风雅亦丽于人是故文不可废废文则废天莫可法也废天则废地莫可理也废地则废人莫可象也郁郁乎文哉法天理地象人者也周易賛干曰大哉乾元万物资始賛坤曰至哉坤元万物资生唯大者配干至者配坤幽者赜鬼神明者赜礼乐不失于正谓之文
　　白居易与元九书　夫文尚矣三才各有文天之文三光首之地之文五材首之人之文六经首之就六经言诗又首之何者圣人感人心而天下和平感人心者莫先乎情莫始乎言莫切乎声莫深乎义诗者根情苖言华声实义上自贤圣下至愚騃微及豚鱼幽及鬼神羣飞而气同形异而情一未有声入而不应情交而不感者圣人知其然因其言经之以六义缘其声纬之以五音音有韵义有类韵恊则言顺言顺则声入类举则情见情见则感易交于是乎孕大含深贯微洞察上下通而一气防忧乐合而百志熈二帝三王所以直道而行垂拱而理者揭此以为大柄决此以为大寳也故闻元首明股肱良之歌则知虞道昌矣闻五子洛汭之歌则知夏政荒矣言者无罪闻者作戒言者闻者莫不两尽其心焉洎周衰秦兴采诗官废上不以诗补察时政下不以歌泄导人情乃至于謟谀之风动救失之道缺于时六义始刓矣国风变为骚词五言始于苏李苏李骚人皆不遇者各系其志发而为文故河梁之句止于伤别泽畔之吟归于怨思徬徨抑欝不暇及他耳然去诗未逺梗槩尚存故兴离别则引双鳬一鴈为喻讽君子小人则引香草恶鸟为比虽义类不具犹得风人之什二三焉于时六艺始缺矣晋宋已还得者葢寡以康乐之奥博多溺于山水以泉明之髙古偏放于田园江鲍之流又狭于此如梁鸿五噫之例者百无一二于时六义寖微矣陵夷至于梁陈间率不过嘲风雪弄花草而已噫风雪花草之物三百篇中岂舍之乎顾所用何如耳设如北风其凉假风以刺威虐也雨雪霏霏因雪以愍征役也棠棣之华感华以讽兄弟也采采芣苢美草以乐有子也皆兴发于此而义归于彼反是者可乎哉然则余霞散成绮澄江静如练离花先委露别叶乍辞风之什丽则丽矣吾不知其讽焉故仆所谓嘲风雪弄花草而已于时六义尽去矣唐兴二百年其间诗人不可胜数所可举者陈子昂有感遇诗三十首鲍防有感兴诗十五首又诗之豪者称李杜之作才矣竒矣人不逮矣索其风雅比兴十无一焉杜诗最多可传者千余首至于贯穿古今覼缕格律尽工尽苦又过于李然撮其新安石濠潼关吏芦子关花门之章朱门酒肉臭路有冻死骨之句亦不过十三四杜尚如此况不逮杜者乎仆常痛诗道崩壊忽忽愤发或食辍哺夜辍寝不量才力欲扶之自登朝来年齿渐长阅事渐多每与人言多谕时务每读书史多求理道始知文章合为时而着歌诗合为事而作是时皇帝初即位宰府有正人屡降玺书访人急病仆当此日擢在翰林身是諌官手请諌纸啓奏之外有可以救济人病裨补时阙而难于指言者輙咏歌之欲稍稍逓进闻于上上以广宸聪副忧勤以酬恩奬塞言责下以复吾平生之志岂图志未就而毁已生言未闻而谤已成矣又请为左右终言之凡闻仆贺雨诗而众言借借已谓非宜矣闻仆哭孔戡诗众靣脉脉尽不恱矣闻秦中吟则权豪贵近者相目而变色矣闻登乐游园寄足下诗则执政柄者扼腕矣闻宿紫阁村诗则握军要者切齿矣大率如此不可徧举不相与者号为沽名号为诋讦号为讪谤苟相与者则如牛僧孺之戒焉乃至骨肉妻奴皆以我为非也其不我非者举世不过三两人有邓鲂者见仆诗而喜无何而鲂死有唐衢者见仆诗而泣未几而衢死其余则足下足下又十年来困踬若此呜呼岂六义四始之风天将破壊不可支持耶抑又不知天之意不欲使下人之病苦闻于上耶不然何有志于诗者不利若此之甚也仆数月来检讨囊袠中得新旧诗各以类分分为卷目自拾遗来凡所所感关于美刺兴比者又自武徳讫元和因事立题题为新乐府者共一百五十首谓之讽诗又或退公独处或移病闲居知足保和吟玩情性者一百首谓之闲诗又有事务牵于外情性动于内随感而形于叹咏者一百首谓之感伤诗又有五言七言长句短句自二韵至百韵者四百余首谓之杂律诗凡一十五卷约八百首异时相见当尽致于执事防之古人云穷则独善其身逹则兼济天下仆虽不肖当师此语大丈夫所守者道所待者时时之来也为云龙为风鹏勃然突然陈其力以出时之不来也为雾豹为防鸿寂兮寥兮奉身而退进退出处何徃而不自得哉故仆志在兼济行在独善奉而终始之则为道言而发明之则为诗谓之讽谕诗兼济之志也谓之闲诗独善之意也故览仆诗者知仆之道焉其余杂律诗或诱于一时一物发于一笑一吟率然成章非平生所尚但以亲朋合散之际取其释恨佐懽今诠次之间未能删去他时有为我编集斯文者略之可也夫贵耳贱目荣古陋今人之大情也仆不能逺征古旧如近嵗韦苏州歌行才丽之外颇近兴讽其五言诗又高雅闲淡自成一家之体今之秉笔者谁能及之然当苏州在时人亦未甚爱重必待身后人始贵之今仆之诗人所爱者悉不杂律诗兴长恨歌已下耳时之所重仆之所轻至于其讽谕者意激而言质闲者思淡而词迂以质合迂宜人之不爱也今所爱者并世而生独足下耳然千百年后安知复无足下者出而知爱我诗哉故自八九年来与足下小通则以诗相戒小穷则以诗相勉索居则以诗相慰同处则以诗相娯知吾罪吾率以诗也如今年春游城南时与足下马上相戯因各诵新艶小律不杂他篇自皇子陂归昭国里迭吟逓唱不絶声者二十里余樊李在傍无所措口知我者以为诗仙不知我者以为诗魔何则劳心灵役声气连朝接夕不自知其苦非魔而何偶同人当美景或花时宴罢或月夜酒酣一咏一吟不知老之将至虽骖鸾鹤游蓬瀛者之无以加于此焉又非仙而何微之防之此吾所以与足下外形骸脱踪迹傲轩鼎轻人寰者又以此也
　　裴度寄李翺书　三五之代上垂拱而无为下不知帝力其道渐被于天地万物不可得而传也夏殷之际圣贤相遇其文在于盛徳大业又鲜可得而传也厥后周公遭变仲尼不当世其文遗于册府故可得而传也于是作周孔之文荀孟之文左右周孔之文也理身理家理国理天下一日失之败乱至矣骚人之文发愤之文也雅多自贤颇有狂态相如子云之文谲諌之文也自为一家不是正气贾谊之文化成之文也铺陈帝王之道昭昭在目司马迁之文财成之文也驰骋数千载若有余力董仲舒刘向之文通儒之文也发明经术究极天人其实擅美一时流誉千载者多矣不足为弟道焉然皆不诡其词而词自丽不异其理而理自新若夫典谟训诰文言系辞国风雅颂经圣人之笔削者则又至易也至直也虽大弥天地细入无间而竒言怪语未之或有意随文而可见事随意而可行此所谓文可文非常文也其可文而文之何常之有俾后之作者有所裁凖而请问于弟谓之何哉谓之不可非仆敢言谓之可也则大学之道在明明徳在止至善矣能止乎若遂过之犹不及也观弟近日制作大防常以时世之文多偶对俪句属缀风云覊束声韵为文之病甚矣故以雄词逺致一以矫之则是以文字为意也且文者圣人假之以逹其心逹则已理穷则已非故高之下之详之略之也愚欲去彼取此则安歩而不可及平居而不可谕又何必逺关经术然后骋其材力哉昔人有见小人之违道耻与之同形貌共衣服遂思倒置眉目反易冠以异也不知其倒之反之之非也虽非小人亦异于君子矣故文之异在气格之高下思致之深浅不在其磔裂章句隳废声韵也人之异在风神之清浊心志之通塞不在于倒置眉目反易冠也庻几高明少纳庸妄若以为未幸不以苦言见革无惑
　　李徳文章论　魏文典论称文以气为主气之清浊有体斯言尽之矣然气不可以不贯不贯则虽有英辞丽藻如编珠缀玉不得为金璞之寳矣鼓气以势壮为美势不可以不息不息则流荡而忘返亦犹丝竹繁奏必有希声窈听之者恱闻如川流迅激必有洄洑逶迤观之者不厌从兄翰尝言文章如千兵万马风恬雨霁寂无人声盖为是也近世诏命唯苏廷硕叙事之外自谓文章才实有余用之不竭沈休文独以音韵为切重轻为难语虽甚工防则未逺夫荆璧不能无瑕隋珠不能无纇文防高妙岂以音韵为病哉此可以言规矩之内未可以言文章外意也较其师友则魏文与王陈应刘讨论之矣江南惟于五言为妙故休文长于音韵而谓灵均以来此秘未覩不亦诬人甚矣古人辞高者葢以言妙而工适情不取于音韵意尽而止成篇不拘于只耦故篇无足曲词寡累句譬诸音乐古辞如金石琴瑟高于至音今文如丝竹鞞皷廹于促节即知声律之为弊也甚矣世有非文章者曰词不出于风雅思不越于离骚摸写古人何足贵也余曰譬诸日月虽终古常见而光景常新此所以为灵物也余尝为文箴今载于此曰文之为物自然灵气惚怳而来不思而至杼轴得之澹而无味琢刻藻绘弥不足贵如彼璞玉磨砻成器奢者为之错以金翠美质既雕良寳斯弃此为文之大防也
　　司空图与李生论诗书　文之难而诗之难尤难古今之喻多矣而愚以为辨于味而后可以言诗也江岭之南凡是资于口者若醢非不酸也止于酸而已若鹾非不咸也止于咸而已华之人所以充饥而遽辍者知其咸酸之外醇美者有所乏耳彼江岭之人习之而不辨也宜哉诗贯六义则讽谕抑扬渟蓄渊雅皆在其中矣然直致所得以格自竒前軰诸集亦不专工于此矧其下者耶王右丞韦苏州澄澹精致格在其中岂妨于道学哉贾阆仙诚有警句视其全篇意思殊馁大抵附于寒澁方可置才亦为体之不备也矧其下者哉噫近而不浮逺而不尽然后可以言韵外之致耳愚防尝自负既久而愈觉缺然然得于早春则有草嫩侵沙短氷轻着雨消又人家寒食月花影午时天又雨微吟足思花落梦无憀又夜短猿悲减风和鹊喜灵得于山中则有坡暖冬生笋松凉夏健人又川明虹照雨树密鸟冲人得于江南则有日潮声晚烟和楚色秋又曲塘春尽雨方响夜深船得于塞下则有马色经寒惨雕声晚饥得于防乱则有骅骝思故第鹦鹉失佳人又鲸鲵入海涸魑魅棘林高得于道宫则有棊声花院闭幡影石坛幽得于夏景则有地凉清鹤梦林静肃僧仪得于佛寺则有松日明金像苔龛响木鱼又解吟僧亦俗爱舞鹤终卑得于郊原则有逺坡春早渗犹有水禽飞得于乐府则有晚妆留拜月春睡更生香得于寂寥则有孤萤出荒池落叶穿破屋得于惬则有客来当意惬花发遇歌成虽庶几不滨于浅涸亦未废作者之讥诃也七言云逃难人多分隙地放生鹿大出寒林又得劒更胜添健仆亡书浑似忆良朋又孤屿池痕春涨满小栏花韵午晴初又五更惆怅廻孤枕犹自残灯照落花又殷勤元日日欹午又明年皆不拘于一槩也盖絶句之作本于诣极俾终古不能扣我耳足下之诗时軰固有难色傥复以全美为上即知味外之防矣勉旃后唐秦王从荣喜为诗聚浮华之士高辇等于幕府与相唱和颇自矜伐明宗语之曰吾虽不知书然喜闻儒士讲经义开益人智思吾见庄宗好为诗将家子文非素习徒取人窃笑汝勿效也
　　宋欧阳修答呉充秀才书　前辱示书及文三篇发而读之浩乎若千万言之多及少定而视焉才数百言尔非夫辞丰意雄霈然有不可御之势何以至此然犹自患伥伥莫有开之使前者此好学之谦言也修材不足用于时仕不足荣于世其毁誉不足轻重气力不足动人世之欲假誉以为重借力而后进者奚取于修焉先軰学精文雄其施于时又非待修誉而为重借力而后进者也然而惠然见临若有所责得非急于谋道不择其人而问焉者欤夫学者未始不为道而至者鲜焉非道之于人逺也学者有所溺焉尔盖文之为言难工而可喜易恱而自足世之学者往往溺之一有工焉则曰吾学足矣甚者至弃百事不关于心曰吾文士也职于文而已此其所以至之鲜也昔孔子老而归鲁六经之作数年之顷尔然读易者如无春秋读书者如无诗何其用功少而能极其至如是也圣人之文虽不可及然大抵道胜者文不难而自至也故孟子皇皇不暇著书荀卿盖亦晩而有作若子云仲淹方勉焉以模言语此道未足而强言者也后之惑者徒见前世之文传以为学者文而已故用力愈勤而愈不至此足下所谓终日不出于轩序不能纵横高下皆如意者道未足也若道之充焉虽行乎天地入于渊泉无不之也先軰之文浩乎霈然可谓善矣而又志于为道犹自以为未广若不止焉孟荀可至而不难也修学道而不至者然幸不甘于所恱而溺于所止因吾子之能不自止又以励修之少进焉
　　孙复答张侗书　文者道之用也道者教之本也故文之作也必得之于心而成之于言得之于心者明诸内者也成之于言者见诸外者也明诸内者故可以其用见诸外者故可以张其教是故诗书礼乐大易春秋之文也总而谓之经者以其终于孔子之手尊而异之尔斯圣人之文也后人力薄不克其嗣但当左右名教夹辅圣人而已或则发列圣之微防或则擿诸子之异端或则发千古之未寤或则正一时之所失或则陈仁政之大经或则斥功利之末术或则扬圣人之声烈或则写下民之愤叹或则陈天人之去就或则述国家之安危必皆临事摭实有感而作为论为议为书疏歌诗賛颂箴解铭説之类虽其目甚多同归于道皆谓之文也若肆意搆虚无状而作非文也乃无用之瞽言尔徒汚简册何所贵哉明逺无志于文则已若有志也必在潜其心而索其道潜其心而索其道则其所得也必深其所得也既深则其所言也必逺既深且逺则庶乎可望于斯文也不然则浅且近矣曷可望于斯文哉噫斯文之难至也久矣自西汉至李唐其间鸿生硕儒齐肩而起以文章垂世者众矣然多以杨墨佛老虚无报应之事沈谢徐庾妖艶邪哆之言杂乎其中至有盈箱满集发而视之无一言及于教化者此非无用瞽言徒汚简册者乎至于终始仁义不叛不杂者惟董仲舒扬雄王通韩愈而已
　　博物【九则附】
　　齐桓公北征孤竹未至卑耳谿中十里闟然而止瞠然而视有顷奉矢未敢发也喟然叹曰事其不济乎有人长尺冠冕大人物具焉左袪衣走马前者管仲曰事必济臣闻登山之神有俞儿者长尺而人物具焉霸王之君兴而登山神见且此人知道之神也走马前者也左袪衣者前有水也从左方渡行十里果有水曰辽水表之从左方渡至踝从右方渡至膝已渡事果济齐桓公再拜管仲马前曰仲父之圣至如是寡人得罪久矣管仲曰夷吾闻之圣人先知无形今已有形乃知之是夷吾善承教非圣也吴伐越隳防稽得骨専车使使问孔子曰骨何者最大孔子曰禹致羣臣防稽山防风氏后至禹杀而戮之其骨节専车此为大矣使者曰谁为神孔子曰山川之灵足以纪纲天下者其守为神社稷为公侯山川之祀为诸侯皆属于王者曰防风氏何守孔子曰汪芒氏之君守封嵎之山者其神为姓在虞夏为防风氏商为汪芒氏于周为长狄氏今谓之大人使者曰人长几何孔子曰僬侥氏三尺短之至也长者不十数之极也使者曰善哉圣人也
　　仲尼在陈有隼集于陈侯之庭而死楛矢贯之石砮矢长尺而咫陈侯使问孔子孔子曰隼之来也逺矣此肃慎氏之矢也昔武王克商通道九夷八蛮使各以其方贿来贡思无忘职业于是肃慎氏贡楛矢石砮长尺而咫先王欲昭其令徳之致故铭其楛曰肃慎氏贡楛矢以劳大姬配虞胡公而封诸陈分同姓以珍玉展亲也分别姓以逺方职贡使无忘服也故分陈以肃慎氏之矢试求之故府果得焉季桓子穿井得土缶中有羊以问孔子言得狗孔子曰以吾所闻非狗乃羊也木之怪防防两水之怪龙防象土之怪羵羊也非狗也桓子曰善哉
　　楚昭王渡江有物大如斗直触王舟止于舟中昭王大怪之使聘问孔子孔子曰此名萍实令剖而食之惟伯者能获之此吉祥也其后齐有飞鸟一足来下止于殿前舒趐而跳齐侯大怪之又使聘问孔子孔子曰此名商羊急告趣治沟渠天将大雨于是如之天果大雨诸国皆水齐独以安孔子归弟子请问孔子曰异哉小儿谣曰楚王渡江得萍实大如拳赤如日剖而食之美如蜜此楚之应也儿又有两两相牵屈一足而跳曰天将大雨商羊起舞今齐获之亦其应也夫谣之后未尝不有应随者也故圣人非独守道而已也睹物记也即得其应矣子夏问于孔子曰商闻易云生人及万物鸟兽昆虫各有奇偶气分不同而凡人莫知其情惟逹道徳者能原本焉天一地二人三三三为九九九八十一一主日日数十故人十月而生八九七十二偶以承奇主辰辰为月月主马故马十二月而生七九六十三三主斗斗主狗故狗三月而生六九五十四四主时时主豕故豕四月而生五九四十五五为音音主猿故猿五月而生四九三十六六主律律主鹿故鹿六月而生三九二十七七主星星主虎故虎七月而生二九一十八八主风风主蛊故蛊八月而化其余各从其类矣鸟鱼生于隂而属阳故皆卵生龁吞者八窍而卵生龁嚼者九窍而胎生日生者类父夜生者类母敢问其皆然乎孔子曰然吾闻诸老聃亦如子之言也子夏曰商闻山书曰地东西为纬南北为经山为积徳川为积刑髙者为生下者为死邱陵为牡川谷为牝蚌蛤龟珠与月盈虚是故坚土之人刚弱土之人柔墟土之人大沙土之人细息土之人美防土之人丑羽虫三百有六十而凤为之长毛虫三百有六十而麟为之长甲虫三百有六十而为之长鳞虫三百有六十而龙为之长倮虫三百有六十而人为之长敢问其皆然乎孔子曰然吾闻诸老聃亦如子之言也
　　孔子晨立堂上闻哭者声音甚悲孔子援琴而鼓之其音同也孔子出而弟子有咤者问谁也曰囘也孔子曰囘何为而咤囘曰今者有哭者其音甚悲非独哭死又哭生离者孔子曰何以知之囘曰似完山之鸟孔子曰何如囘曰完山之鸟生四子羽翼已成乃离四海哀鸣送之为是往而不复返也孔子使人问哭者哭者曰父死家贫卖子以葬之将与其别也孔子曰善哉圣人也
　　晋侯有疾郑伯使公孙侨如晋聘且问疾叔向问焉曰寡君之疾病卜人曰实沈台骀为祟史莫之知敢问此何神也子产曰昔高辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于商邱主辰商人是因故辰为商星迁实沈于大夏主参唐人是因以服事夏商其季世曰唐叔虞当武王邑姜方震太叔梦帝谓已余命而子曰虞将与之唐属诸参而蕃育其子孙及生有文在其手曰虞遂以命之及成王灭唐而封太叔焉故参为晋星由是观之则实沈参神也昔金天氏有裔子曰昧为防师生允格台骀台骀能业其官宣汾洮障大泽以处太原帝用嘉之封诸汾川沈姒蓐黄实守其祀今晋主汾而灭之矣由是观之则台骀汾神也抑此二者不及君身山川之神则水旱疠疫之灾于是乎禜之日月星辰之神则雪霜风雨之不时于是乎禜之若君身则亦出入饮食哀乐之事也山川星辰之神又何为焉侨闻之君子有四时朝以听政昼以访问夕以修令夜以安身于是节宣其气勿使有所壅闭湫底以露其体兹心不爽而昏乱百度今无乃壹之则生疾矣侨又闻之内官不及同姓其生不殖美先尽矣则相生疾君子是以恶之故志曰买妾不知其姓则卜之违此二者古之所慎也男女辨姓礼之大司也今君内实有四姬焉其无乃是也乎若由是二者弗可为也已四姬有省犹可无则必生疾矣叔向曰善哉肸未之闻也此皆然矣叔向出行人挥送之叔向问郑故焉且问子晳对曰其与几何无礼而好陵人怙富而卑其上弗能久矣晋侯闻子产之言曰博物君子也重贿之晋侯求医于秦秦伯使医和视之曰疾不可为也是谓近女室疾如蛊非鬼非食惑以防志良臣将死天命不祐公曰女不可近乎对曰节之先王之乐所以节百事也故有五节迟速本末以相及中声以降五降之后不容弹矣于是有烦手声慆堙心耳乃忘平和君子弗聴也物亦如之至于烦乃舍也已无以生疾君子之近琴瑟以仪节也非以慆心也天有六气降生五味发为五色征为五声滛生六疾六气曰隂阳风雨晦明也分为四时序为五节过则为菑隂淫寒疾阳淫热疾风淫末疾雨淫腹疾晦淫惑疾明淫心疾女阳物而晦时淫则生内热惑蛊之疾今君不节不时能无及此乎出告赵孟赵孟曰谁当良臣对曰主是谓矣主相晋国于今八年晋国无乱诸侯无阙可谓良矣和闻之国之大臣荣其宠禄任其大节有菑祸兴而无改焉必受其咎今君至于淫以生疾将不能图恤社稷祸孰大焉主不能御吾是以云也赵孟曰何谓蛊对曰淫溺惑乱之所生也于文皿虫为蛊谷之飞亦为蛊在周易女惑男风落山谓之蛊皆同物也赵孟曰良医也厚其礼而归之
　　晋张华家无余财惟有文史溢于几箧尝徙居载书三十乘秘书监挚虞撰定官书皆资华之本以取正焉天下奇秘世所希有悉在华所由是博物洽闻世无与比惠帝中人有得鸟毛三丈以示华华见惨然曰此谓海鳬毛也出则天下乱矣陆机尝饷华鲊于时宾客满座华发器便曰此龙肉也众未之信华曰试以苦酒濯之必有异既而五色光起机还问鲊主果云园中茅积下得一白鱼质状殊常以作鲊过美故以相献武库封闭甚宻其中忽有雉雊华曰此必虵化为雉也开视雉侧果有虵蜕焉吴都临平岸崩出一石鼓槌之无声帝以问华华曰可取蜀中桐材刻为鱼形扣之则鸣矣于是如其言果声闻数里初吴之未灭也斗牛之间尝有紫气道术者皆以吴方强盛未可图也惟华以为不然及吴平之后紫气愈明华闻豫章人雷焕妙逹纬象乃要焕宿屏人曰可共寻天文知将来吉凶因登楼仰观焕曰仆察之久矣惟斗牛之间颇有异气华曰是何祥也焕曰寳劒之精上彻于天耳华曰君言得之吾少时有相者言吾出六十位登三事当得宝劒佩之斯言岂效欤因问曰在何郡焕曰在豫章丰城华曰欲屈君为宰宻共寻之可乎焕许之华大喜即补焕为丰城令焕到县掘狱屋基入地四丈余得一石函光气非常中有双劒并刻题一曰龙泉一曰太阿其夕斗牛间气不复见焉焕以南昌西山北岩下土以拭劒光芒艶发大盆盛水置劒其上视之者精芒炫目遣使送一劒并土与华留一自佩或谓焕曰得两送一张公岂可欺乎焕曰本朝将乱张公当受其祸此劒当繋徐君墓树耳灵异之物终当化去不永为人服也华得劒寳爱之常置坐侧华以南昌土不如华隂赤土报焕书曰详观劒文乃干将也莫邪何复不至虽然天生神物终当合耳因以华隂土一斤致焕焕更以拭劒倍益精明华诛失劒所在焕卒子华为州从事持劒行经延平津剑忽于腰间跃出堕水使人没水取之不见剑但见两龙各长数丈蟠萦有文章没者惧而反须臾光彩照水波浪惊沸于是失剑华叹曰先君化去之言张公终合之论此其验乎华之博物多此类不可详载焉
　　书【七则】
　　晋书王羲之传论　书契之兴肇乎中古防文鸟迹不足可观末代去朴归华舒牋防翰争相夸尚竞其工拙伯英临池之妙无复余踪师宜悬帐之竒罕有遗迹逮乎钟王以降略可言焉钟虽擅美一时亦为逈絶论其尽善或有所疑至于布纎浓分防宻霞舒云卷无所间然但其体则古而不今字则长而逾制语其大量以此为瑕献之虽有父风殊非新巧观其字势踈痩如隆冬枯树览其笔踪拘束若严家之饿其枯树也虽槎枿而无屈伸其饿也则覊羸而不放纵兼斯二者故翰墨之病欤子云近世擅名江表然仅得成书无丈夫之气行行若萦春蚓字字如绾秋蛇卧王蒙于纸中坐徐偃于笔下虽秃千兎之翰聚无一毫之筋穷万谷之皮敛无半分之骨以兹播美非其滥名邪此数子者皆誉过其实所以详察古今研精篆素尽善尽美其惟王逸少乎观其防曵之工裁成之妙烟霏露结状若防而还连鳯翥龙蟠势如斜而反正翫之不觉为倦览之莫识其端心慕手追此人而已其余区区之类何足论哉卫恒四体书势序　昔在黄帝创制造物有沮诵苍颉者始作书契以代结防盖覩鸟迹以兴思也因而遂滋则谓之字有六义焉一曰指事上下是也二曰象形日月是也三曰形声江河是也四曰防意武信是也五曰转注老考是也六曰假借令长是也夫指事者在上为上在下为下象形者曰满月亏效其形也形声者以类为形配以声也防意者止戈为武人言为信也转注者以老为考也假借者数言同字其声虽异文意一也自黄帝至三代其文不改及秦用篆书焚烧先典而古文絶矣汉武时鲁恭王壊孔子宅得尚书春秋论语孝经时人以不复知有古文谓之科斗书汉世秘藏希得见之魏初传古文者出于邯郸淳恒祖敬侯写淳尚书后以示淳而淳不别至正始中立三字石经转失淳法因科斗之名遂效其形太康元年汲县人盗发魏防王塜得策书十余万言案敬侯所书犹有髣髴古书亦有数种其一卷论楚事者最为工妙恒窃説之故竭愚思以賛其美愧不足厠前贤之作兾以存古人之象焉昔周宣王时史籕始着大篆十五篇或与古同或与古异世谓之籕书者也及平王东迁诸侯力政家殊国异而文字乖形秦始皇帝初兼天下丞相李斯乃奏益之罢不合秦文者斯作苍颉篇中车府令赵高作爰歴篇太史令胡母敬作博学篇皆取史籕大篆或颇省改所谓小篆者自秦壊古文有八体一曰大篆二曰小篆三曰刻符四曰虫书五曰摹印六曰署书七曰殳书八曰书王莾时使司空甄丰校文字部改定古文复有六书一曰古文孔氏壁中书也二曰竒字即古文而异者也三曰篆书秦篆书也四曰佐书即书也五曰缪篆所以摹印也六曰鸟书所以书幡信也及许愼撰説文用篆书为正以为体例最可得而论也秦时李斯号为二篆诸山及铜人铭皆斯书也汉建初中扶风曹喜少异于斯而亦称善邯郸淳师焉略究其妙韦诞师淳而不及也太和中诞为武都太守以能书留补侍中魏氏寳器铭题皆诞书也汉末又有蔡邕采斯喜之法为古今杂形然精密闲理不如淳也秦既用篆奏事繁多篆字难成即令人佐书曰字汉因行之独符印玺幡信题署用篆书者篆之防也上谷王次仲始作楷法至灵帝好书时多能者而师宜官为最大则一字径丈小则方寸千言甚矜其能或时不持钱诣酒家饮因书其壁雇观者以詶酒讨钱足而灭之毎书輙削而焚其柎梁鹄乃益为版而饮之酒候其醉而窃其柎鹄卒以书至选部尚书宜官鹄宜为大字邯郸淳宜为小字鹄谓淳得次仲法然鹄之用笔尽其势矣汉末有左子邑小与淳鹄不同然亦有名魏初有钟胡二家为行书法俱学之于刘徳升而钟氏少异然亦各有巧今大行于世汉兴而有草书不知作者姓名至章帝时齐相杜度号善作篇后有崔瑗崔寔亦皆称工杜氏杀字甚安而书体微瘦崔氏甚得笔势而结字小疎农张伯英者因而转精甚巧凡家之衣帛必书而后练之临池学书池水尽黒下笔必为楷则号忩忩不暇草书寸纸不见遗至今世尤寳其书韦仲将谓之草圣伯英弟文舒者次伯英又有姜孟颍梁孔逹田彦和及韦仲将之徒皆伯英弟子有名于世然殊不及文舒也罗叔景赵元嗣者与伯英并时见称于西州而矜巧自与众颇惑之故英自称上比崔仲不足下方罗赵有余河间张超亦有名然虽与崔氏同州不如伯英之得其法也
　　字势　黄帝之史沮诵仓颉眺彼鸟迹始作书契纪纲万事垂法立制帝典用宣质文着世爰暨秦滔天作戾大道既冺古文亦灭魏文好古世传邱坟歴代莫发眞伪靡分大晋开元宏道敷训天垂其象地耀其文其文乃耀粲矣其章因声防意类物有方日处君而盈其度月执臣而亏其旁云委而上布星离离以舒光禾卉苯防以垂頴山岳嵳峩而连冈虫跂跂以若动鸟似飞而未扬观其错笔缀墨用心精专势和体均发止无间或守正循检矩折规旋或方圆靡则因事制权其曲如弓其直如矫然特出若龙腾于川森尔下頽若雨坠于天或引笔奋力若鸿鴈高飞邈邈翩翩或纵肆阿若流苏悬羽靡靡緜緜是故逺而望之若翔风厉水清波漪涟就而察之有若自然信黄唐之遗迹为六艺之范先籕篆盖其子孙草乃其曽覩物象以致思非言辞之所宣
　　势　鸟迹之变乃帷佐蠲彼繁文崇此简易厥用既宏体象有度焕若星陈郁若云布其大径寻细不容髪随事从宜靡有常制或穹隆恢廓或栉比鍼列或砥平防直或防胶戾或长邪角趣或规旋矩折修短相副异体同势奋笔轻举离而不絶纎波浓防错落其间若钟簴设张庭燎飞烟崭岩嵯高下属连似崇台重宇増云冠山逺而望之若飞龙在天近而察之心乱目炫竒姿谲诡不可胜原研桑所不能计宰赐所不能言何草篆之足算而斯文之未宣岂体大之难覩将秘奥之不传聊俯仰而详观举大较而论旃
　　蔡邕篆势　鸟遗迹皇颉循圣作则制斯文体有六篆为真形要妙巧入神或文鍼列栉比龙鳞纾体放尾长短复身頽若黍稷之垂頴蕴若虫蛇之棼緼扬波振激鹰跱鸟震延颈胁翼势似凌云或轻举内投微本浓末若絶若连似露缘丝垂凝下端从者如悬衡者如编抄者邪趣不方不圆若行若飞跂跂翾翾逺而望之象鸿鹄羣游络绎迁延廹而察之端际不可得见指伪不可胜原研桑不能数其诘屈离娄不能覩其隙间般倕揖譲而辞巧籕诵拱手而韬翰处篇籍之首目粲粲斌斌其可观摛华艶于纨素为学艺之范先喜文徳之宏懿愠作者之莫刋思字体之頫仰举大略而论旃崔瑗草书势　书契之兴始自颉皇写彼鸟迹以定文章爰暨末叶典籍弥繁时之多僻政之多权官事荒芜勦其墨翰帷作佐旧字是删草书之法盖又简略应时谕指用于卒廹兼功并用爱日省力纯俭之变岂必古式观其法象俯仰有仪方不中矩圆不副防抑左扬右望之若﨑竦企鸟跱志在飞移狡兽暴骇将奔未驰或防状似连珠絶而不离畜怒怫欝放逸生竒或凌防惴栗若据槁临危旁防邪附似蜩螗挶枝絶笔收势余綖紏结若杜伯揵毒缘螣虵赴穴头没尾垂是故逺而望之焉若沮岑崩崖就而察之一画不可移机微要妙临时从宜略率大较髣髴若斯
　　宋欧阳修与石推官书　足下谓世之善书者能钟王虞栁不过一艺已之所学乃尧舜周孔之道不必善书因仆之言欲勉学之者此皆非也夫所谓钟王虞栁之书者非独足下薄之仆固赤薄之矣世之有好学其书而恱之者与嗜饮茗阅图画无异但其性之一僻耳岂君子之所务乎然至于书则不可无法古之始有文字也务乎记事而因物取类为其象故周礼六艺有六书之学其防画曲直皆有其説杨子曰防木为棊捖革为鞠亦皆有法焉而况书乎今虽字已变于古而变古为者非圣人不足师法然其防画曲直犹有凖则如母女往徃之相近易之则乱而不可读矣今足下以其直者为斜以其方者为圆而曰我第行尧舜周孔之道此甚不可也譬如设馔于案加防于首正襟而坐然后食者此世人常耳若其纳足于防反衣而衣坐乎案上以饭实酒巵而食曰我行尧舜周孔之道者以此之于世可乎不可也则书虽末事而当从常法不可以为怪亦犹是矣而足下了不省仆之意凡仆之所陈者非论书之善否但患乎近怪自异以惑后生也若果不能又何必学仆岂区区劝足下以学书者乎足下又云我实有独异于世者以疾释老斥文章之雕刻者此又大不可也夫释老惑者之所为雕刻文章薄者之所为足下安知世无明诚笃厚君子之不为乎足下自以为异是待天下无君子之与已同也仲尼曰后生可畏安知来者之不如今也是则仲尼一言不敢遗天下之后生足下一言待天下以无君子此故所谓大不可也夫士之不为释老与不雕刻文章者譬如为吏而不受货财盖道当尔不足恃以为贤也
　　画【一则附】
　　顾恺之善丹青图写特妙谢安深重之以为有苍生以来未之有也恺之每画人成或数年不防目睛人问其故答曰四体妍媸本无阙少于妙处传神写照正在阿堵中尝恱一隣女挑之弗从乃图其形于壁以棘针钉其心女遂患心痛恺之因致其情女从之遂宻去针而愈恺之每重嵇康四言诗因为之图恒云手挥五易目送归鸿难每写起人形妙絶于时尝图裴楷象颊上加三毛观者觉神明殊胜又为谢鲲象在石岩里云此子宜置邱壑中欲图殷仲堪仲堪有目病固辞恺之曰明府正为眼耳若明防瞳子飞白拂上使如轻云之蔽月岂不美乎仲堪乃从之
　　经济类编卷五十四
&lt;子部,类书类,经济类编&gt;
　　钦定四库全书
　　经济类编卷五十五
　　明　冯琦冯瑗　撰
　　武功一
　　名将【三十二则】
　　太公兵法曰致慈爱之心立武威之战以卑其众练其精鋭砥砺其节以高其气分为五选异其旗章勿使冒乱坚其行阵连其什伍以禁淫非垒陈之次车骑之处勒兵之势军之法令赏罚之数使士赴火蹈刃陷陈取将死不旋踵者多异于今之将者也
  </div>
  <div class="pagination">
   <a href="经济类编_page34.html">
    上一页
   </a>
   <span>
    ...
   </span>
   <a href="经济类编_page30.html">
    30
   </a>
   <a href="经济类编_page31.html">
    31
   </a>
   <a href="经济类编_page32.html">
    32
   </a>
   <a href="经济类编_page33.html">
    33
   </a>
   <a href="经济类编_page34.html">
    34
   </a>
   <span class="current-page">
    35
   </span>
   <a href="经济类编_page36.html">
    36
   </a>
   <a href="经济类编_page37.html">
    37
   </a>
   <a href="经济类编_page38.html">
    38
   </a>
   <a href="经济类编_page39.html">
    39
   </a>
   <a href="经济类编_page40.html">
    40
   </a>
   <span>
    ...
   </span>
   <a href="经济类编_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
