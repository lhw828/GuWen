<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 4 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 4 页/共 74 页
  </h1>
  <div class="content">
   经济类编卷二
&lt;子部,类书类,经济类编&gt;
　　钦定四库全书
　　经济类编卷三
　　明　冯琦冯瑗　撰
　　帝王类三
　　颂德【十一则】
　　秦始皇帝登邹峄山刻石文　皇帝立国维初在昔嗣世称王讨伐乱逆威动四极武义直方戎臣奉诏经时不久灭六暴强二十有六年上荐髙号孝道显明既献泰成乃降専惠亲巡逺方登于峄山羣臣从者咸思攸长追念乱世分土建邦以开事理攻战日作流血于野自泰古始世无万数阤及五帝莫能禁止廼今皇帝一家天下兵不复起灾害灭除黔首康定利泽长久羣臣诵略刻此乐石以着经纪
　　登泰山刻石文　皇帝临位作制明法臣下修饬二十有六年初并天下罔不賔服亲巡逺方黎民登兹泰山周览东极从臣思迹本原事业只诵功德治道运行诸产得宜皆有法式大义休明于后世顺承勿革皇帝躬圣既平天下不懈于治夙兴夜寐建设长利専隆教诲训经宣达逺近毕理咸承圣志贵贱分明男女礼顺慎遵职事昭隔内外靡不清净施于后嗣化及无穷遵奉遗诏永承重戒
　　登琅邪台刻石文　维二十六年皇帝作始端平法度万物之纪以明人事合同父子圣智仁义显白道理东抚东土以省卒士事已大毕乃临于海皇帝之功勤劳本事上农除末黔首是富普天之下抟心揖志器械一量同书文字日月所照舟舆所载皆终其命莫不得意应时动事是维皇帝匡饬异俗陵水经地忧恤黔首朝夕不懈除疑定法咸知所辟方伯分职诸治经易举错必当莫不如画皇帝之明临察四方尊卑贵贱不逾次行奸邪不容皆务贞良细大尽力莫敢怠荒逺迩辟隐専务肃庄端直敦忠事业有常皇帝之德存定四极诛乱除害兴利致福节事以时诸产繁殖黔首安宁不用兵革六亲相保终无冦贼驩欣奉教尽知法式六合之内皇帝之土西涉流沙南尽北戸东有东海北过大夏人迹所至无不臣者功葢五帝泽及牛马莫不受德各安其宇维秦王兼有天下立名为皇帝乃抚东土至于琅邪列侯武城侯王离列侯通武侯王贲伦侯建成侯赵亥伦侯昌武侯成伦侯武信侯冯毋释丞相隗林丞相王绾卿李斯卿王戊五大夫赵婴五大夫杨樛从与议于海上曰古之帝者地不过千里诸侯各守其封域或朝或否相侵暴乱残伐不止犹刻金石以自为纪古之五帝三王知教不同法度不明假威鬼神以欺逺方实不称名故不久长其身未殁诸侯倍叛法令不行今皇帝并一海内以为郡县天下和平昭明宗庙体道行德尊号大成羣臣相与诵皇帝功德刻于金石以为表经
　　登之罘山刻石文　维二十九年时在中春阳和方起皇帝东游巡登之罘临照于海从臣嘉观原念休烈追诵本始大圣作治建定法度显著纲纪外教诸侯光施文惠明以义理六国回辟贪戾无厌虐杀不已皇帝哀众遂发讨师奋扬武德义诛信行威燀旁达莫不賔服烹灭彊暴振救黔首周定四极普施明法经纬天下永为仪则大矣哉宇县之中承顺圣意羣臣诵功请刻于石表垂于常式
　　刻碣石门文　遂兴师旅诛戮无道为逆灭息武殄暴逆文复无罪庶心咸服惠论功劳赏及牛马恩肥土域皇帝奋威德并诸侯初一泰平堕坏城郭决通川防夷去险阻地势既定黎庶无繇天下咸抚男乐其畴女脩其业事各有序惠被诸产久并来田莫不安所羣臣诵烈请刻此石垂着仪矩
　　登防稽山刻石文　皇帝休烈平一宇内德惠攸长三十有七年亲巡天下周览逺方遂登防稽宣省齐俗黔首斋庄羣臣诵功本原事迹追道髙明秦圣临国始定刑名显陈旧章初平法式审别职任以立恒常六王専倍贪戾慠猛率众自彊暴虐恣行负力而骄数动甲兵阴通间使以事合从行为辟方内饰诈谋外来侵边遂起祸殃义威诛之殄熄暴悖乱贼灭亡圣德广密六合之中被泽无疆皇帝并宇兼聴万事逺近毕清运理羣物考验事实各载其名贵贱并通善否陈前靡有隐情饬省宣义有子而嫁倍死不贞防隔内外禁止淫泆男女絜诚夫为寄猳杀之无罪男秉义程妻为逃嫁子不得母咸化防清大治濯俗天下承风蒙被休经皆遵轨度和安敦勉莫不顺令黔首条洁人乐同则嘉保太平后敬奉法常治无极舆舟不倾从臣诵烈请刻此石光垂休铭
　　汉司马相如封禅书　伊上古之初肇自昊穹生民歴撰列辟以迄于秦率迩者踵武聴逖者风声纷纶葳蕤湮灭而不称者不可胜数也继昭夏崇号谥畧可道者七十有二君罔若淑而不昌畴逆失而能存轩辕之前遐哉邈乎其详不可得闻巳五三六经载籍之传维风可观也书曰元首明哉股肱良哉因斯以谈君莫盛于唐尧臣莫贤于后稷后稷创业于唐公刘发迹于西戎文王改制爰周郅隆大行越成而后陵迟衰微千载无声岂不善始善终哉然无异端慎所由于前谨遗教于后耳故轨迹夷易易遵也湛恩厐鸿易丰也宪度着明易则也垂统理顺易继也是以业隆于襁褓而崇冠于二后揆厥所元终都攸卒未有殊尤絶迹可考于今者也然犹蹑梁父登泰山建显号施尊名大汉之德逢涌原泉沕潏曼羡旁魄四塞云布雾散上畅九垓下泝八埏怀生之类霑濡浸润协气横流武节焱逝迩陿游原回濶泳沫首恶湮没闇昧昭晳昆虫闿泽回首面内然后囿驺虞之珍羣徼麋鹿之怪兽导一茎六穗于庖牺双觡共抵之兽获周余放于岐招翠黄乘龙于沼鬼神接灵圉賔于间馆奇物谲诡俶傥穷变钦哉符瑞臻兹犹以为德薄不敢道封禅葢周跃鱼陨杭休之以燎微夫斯之为符也以登介丘不亦恧乎进让之道何其爽与于是大司马进曰陛下仁育羣生义征不憓诸夏乐贡百蛮执贽德侔往初功无与二休烈浃洽符瑞众变期应绍至不特创见意者泰山梁父设坛塲望幸葢号以况荣上帝垂恩储祉将以荐成陛下谦让而弗发挈三神之驩缺王道之仪羣臣恧焉或曰且天为质闇示珍符固不可辞若然辞之是泰山靡记而梁父罔防也亦各并时而荣咸济厥世而屈説者尚何称于后而云七十二君哉夫修德以锡符奉符以行事不为进越也故圣王弗替而修礼地只谒欵天神勒功中岳以彰至尊舒盛德发荣号受厚福以浸黎民皇皇哉斯事天下之壮观王者之卒业不可贬也愿陛下全之而后因杂缙绅先生之畧术使获燿日月之末光絶炎以展采错事犹兼正列其义袚饰厥文作春秋一艺将袭旧六为七摅之无穷俾万世得激清流扬微波蜚英声腾茂实前圣之所以永保鸿名而常为称首者用此宜命掌故悉奏其仪而览焉于是天子沛然改容曰俞乎朕其试哉乃迁思回虑总公卿之议询封禅之事诗大泽之博广符瑞之富乃作颂曰自我天覆云之油油甘露时雨厥壤可游滋液渗漉何生不育嘉谷六穗我穑曷蓄非唯雨之又润泽之非唯濡之泛布濩之万物熙熙怀而慕思名山显位望君之来君乎君乎侯不迈哉般般之兽乐我君囿白质黒章其仪可嘉旼旼穆穆君子之态葢闻其声今观其来厥涂靡从天瑞之征兹尔于舜虞氏以兴濯濯之麟游彼灵畤孟冬十月君徂郊祀驰我君舆帝用享祉三代之前葢未尝有宛宛黄龙兴德而升采色燿焕炳煇煌正阳显见觉寤黎烝于传载之云受命所乘厥之有章不必谆谆依类托寓喻以封峦披艺观之天人之际巳交上下相发允答圣王之德兢兢翼翼故曰兴必虑衰安必思危是以汤武至尊严不失肃只舜在假典顾省厥遗此之谓也
　　扬雄剧秦美新　臣雄经术浅薄行能无异数蒙渥恩拔擢伦比与羣贤并愧无以称职臣伏惟陛下以至圣之德龙兴登庸钦明尚古作民父母为天下主执粹清之道镜照四海聴聆风俗博览广包参天贰地兼并神明配五帝冠三王开辟已来未之闻也臣诚乐昭著新德光之罔极往时司马相如作封禅一篇以彰汉氏之休臣常有颠防病恐一且先犬马填沟壑所怀不章长恨黄泉敢竭肝胆写腹心作剧秦美新一篇虽未究万分之一亦臣之极思也臣雄稽首再拜以闻曰权舆天地未祛睢睢盱盱或而萌或黄而牙黄剖判上下相呕爰初生民帝王始存在乎混混茫茫之时舋闻罕漫而不昭察世莫得而云也厥有云者上罔显于羲皇中莫盛于唐虞迩靡着于成周仲尼不遭用春秋因斯发言神明所祚兆民所托罔不云道德仁义礼智独秦崛起西戎邠荒岐雍之疆因襄文宣灵之僭迹立基孝公茂惠文奋昭庄至政破从擅衡并吞六国遂称乎始皇盛从鞅仪韦斯之邪政驰骛起翦恬贲之用兵刬灭古文刮语烧书弛礼崩乐涂民耳目遂欲流唐漂虞涤殷荡周防除仲尼之篇籍自勒功业改制度轨量咸稽之于秦纪是以耆儒硕老抱其书而逺逊礼官博士卷其舌而不谈来仪之鸟肉角之兽狙犷而不臻甘露嘉醴景曜浸潭之瑞潜大茀经霣巨狄鬼信之妖发神歇灵绎海水羣飞二世而亡何其剧与帝王之道兢兢乎不可离已夫能贞而明之者穷祥瑞回而昧之者极妖愆上览古在昔有凭应而尚缺焉坏彻而能全故若古者稽尧舜威侮者防桀纣况尽泛埽前圣数千载功业専用己之私而能享祐者哉防汉祖龙腾丰沛奋迅宛叶自武关与项羽戮力咸阳创业蜀汉发迹三秦克项山东而帝天下擿秦政惨酷尤烦者应时而蠲如儒林刑辟歴纪图典之用稍增焉秦余制度项氏爵号虽违古而犹袭之是以帝典阙而不补王纲弛而未张道极数殚闇忽不还逮至大新受命上帝还资后土顾怀符灵契黄瑞涌出滭浡沕潏川流海渟云动风偃雾集雨散诞弥八圻上陈天庭震声日景炎光飞响盈塞天渊之间必有不可辞让云尔于是乃奉若天命穷宠极崇与天剖神符地合灵契创亿兆规万世奇伟倜傥诡谲天祭地事其异物殊怪存乎五威将帅班乎天下者四十有八章登假皇穹铺衍下土非新家其畴离之卓哉煌煌真天子之表也若夫白鸠丹乌素鱼断虵方斯蔑矣受命甚易格来甚勤昔帝纉皇王纉帝随前踵古或无为而治或损益而亡岂知新室委心积意储思垂务旁作穆穆明旦不寐勤勤恳恳者非秦之为与夫不勤勤则前人不当不恳恳则觉德不恺是以发秘府览书林遥集乎文雅之囿翶翔乎礼乐之场殷周之失业绍唐虞之絶风懿律嘉量金科玉条神卦灵兆古文毕发焕炳照耀靡不宣臻式軨轩旂旗以示之扬和鸾肆夏以节之施黼黻衮冕以昭之正嫁娶送终以尊之亲九族淑贤以穆之夫改定神只上仪也钦修百祀咸秩也明堂雍台壮观也九庙长寿极孝也制成六经洪业也北怀单于广德也若复五爵度三壤经井田免人役方甫刑匡马法恢崇只庸烁德懿和之风广彼缙绅讲习言谏箴诵之涂振鹭之声充庭鸿鸾之党渐阶俾前圣之绪布濩流衍而不韫韣郁郁乎焕哉天人之事盛矣鬼神之望允塞羣公先正罔不夷仪奸宄冦贼罔不振威绍少典之苗着黄虞之裔帝典阙者已补王纲弛者已张炳炳麟麟岂不懿哉厥被风濡化者京师沈潜甸内帀洽侯衞厉揭要荒濯沐而术前典巡四民迄四岳增封泰山广禅梁甫斯受命者之典业也葢受命日不暇给或不受命然犹有事矣况堂堂有新正丁厥时崇岳渟海通渎之神咸设坛场望受命之臻焉海外遐方信延颈企踵回面内向喁喁如也帝者虽勤让恶可以已乎宜命贤哲作帝典一篇旧三为一袭以示来人摛之罔极令万世常戴巍巍履栗栗臭馨香含甘实镜纯粹之至精聆清和之正声则百工伊凝庶绩咸熙荷天衢提地厘斯天下之上则己庶可试哉
　　班固典引　臣固言永平十七年臣与贾逵传毅杜矩展隆郗萌等召诣云龙门小黄门赵宣持秦始皇帝本纪问臣等曰太史迁下赞语中宁有非耶臣对此赞贾谊过秦篇云向使子婴有庸主之才仅得中佐秦之社稷未宜絶也此言非是即召臣入问本闻此论非耶将见问意开寤耶臣具对素闻知状诏因曰司马迁著书成一家言扬名后世至以身陷刑之故反微文刺讥贬损当世非谊士也司马相如洿行无节伹有浮华之词不周于用至于疾病而遗忠主上求取其书竟得颂述功德言封禅事忠臣效也至是贤迁逺矣臣固常伏刻诵圣论昭明好恶不遗微细縁事防谊动有规矩虽仲尼之因史见意亦无以加臣固被学最旧受恩浸深诚思毕力竭情昊天罔极臣固顿首顿首伏惟相如封禅靡而不典扬雄美新典而亡实然皆游扬后世为旧式臣固才朽不及前人葢咏云门者难为音观随和者难为珍不胜区区窃作典引一篇虽不足雍容明盛万分之一犹启发愤懑觉悟童光扬大汉轶声前代然后退入沟壑死而不朽臣固愚戅顿首顿首曰太极之元两仪始分烟烟煴煴有沈而奥有浮而清沈浮交错庶类混成肇命人主五德初起同于草昧混之中逾绳越契寂寥而亡诏者系不得而缀也厥有氏号绍天阐绎莫不开元于太昊皇初之首上哉夐乎其书犹可得而修也亚斯之世通变神化函光而未曜若夫上稽干则降承龙翼而炳诸典谟以冠德卓絶者莫崇乎陶唐陶唐舍而禅有虞有虞亦命夏后稷契熙载越成汤武股肱既周天乃归功元首将授汉刘俾其承三季之荒末值亢龙之灾孽悬象闇而恒文乖彛伦斁而旧章缺故先命圣使缀学立制宏亮洪业表相祖宗赞扬迪喆备哉灿烂真神明之式也虽臯防衡旦密勿之辅比兹褊矣是以髙光二圣辰居其域时至气动乃龙见渊跃拊翼而未举则威灵纷纭海内云蒸雷动电熛胡缢莽分尚不涖其诛然后钦若上下恭揖羣后正位度宗有于德不台渊穆之让靡号师矢敦奋防之容葢以膺当天之正统受克让之归运蓄炎上之烈精蕴孔佐之陈云尔洋洋乎若德帝者之上仪诰誓所不及已铺观二代洪纎之度其赜可探也并开迹于一篑同受侯甸之服奕世勤民以方伯统牧乘其命赐彤弧黄钺之威用讨韦顾黎崇之不恪至于参五华夏京迁镐亳遂自北面虎螭其师革灭天邑是故谊士华而不敦武称未尽濩有慙德不其然与亦犹于穆猗那翕纯皦绎以崇严祖考殷荐宗配帝发祥流庆对越天地者舄奕乎千载岂不克自神明哉诞略有常审言行于篇籍光藻朗而不渝耳矧夫赫赫圣汉巍巍唐基泝测其源乃先孕虞育夏甄殷陶周然后宣二祖之重光袭四宗之缉熙神灵日烛光被六幽仁风翔乎海表威灵行乎鬼区匿亡回而不冺微胡琐而不颐故夫显定三才昭登之绩匪尧不兴铺闻遗策在下之训匪汉不厥道至于经纬乾坤出入三光外运浑元内霑毫芒性类循理品物咸亨其已久矣盛哉皇家帝世德臣列辟功君百王荣镜宇宙尊亡与抗乃始防巩劳谦兢兢业业贬成抑定不敢论制作至于迁正黜色賔监之事涣扬防内而礼官儒林屯用笃诲之士不传祖宗之髣髴虽云优慎无乃葸与于是三事岳牧之僚佥尔而进曰陛下仰监唐典中述祖则俯蹈宗轨躬奉天经惇睦辨章之化洽巡靖黎蒸怀保鳏寡之惠浃燔瘗县沈肃只羣神之礼备是以来仪集羽族于观魏肉角驯毛宗于外囿扰缁文皓质于郊升黄辉采鳞于沼甘露宵零于丰草三足轩翥于茂树若乃嘉谷灵草奇兽神禽应图合谍穷祥极瑞者朝夕坰牧日月邦畿卓荦乎方州洋溢乎要荒昔姬有素雉朱乌秬黄之事耳君臣动色左右相趋济济翼翼峩峩如也葢用昭明寅畏承聿怀之福亦以宠灵文武贻燕后昆覆以懿铄岂其为身而有颛辞也若然受之亦宜勤恁旅力以充厥道启恭馆之金縢御东序之秘寳以流其占夫图书亮章天哲也孔繇先命圣孚也体行德本正性也逢吉丁辰景命也顺命以创制定性以和神答三灵之蕃祉展放唐之明文兹事体大而允寤寐次于圣心瞻前顾后岂蔑清庙惮勑天乎伊考自遂古乃降戾爰兹作者七十有四人有不俾而假素罔光度而遗章今其如台而独阙也是时圣上固以垂精游神包举艺文屡访羣儒俞咨故老与之斟酌道德之渊源肴覈仁谊之林薮以望元符之臻焉既感羣后之谠辞又悉经五繇之硕虑矣将絣万嗣炀洪辉奋炎景扇遗风播芳烈久而愈新用而不竭汪汪乎丕天之大律其畴能亘之哉唐哉皇哉皇哉唐哉
　　晋陆云盛德颂　臣陆云稽首再拜上书皇帝陛下臣云顿首死罪伏惟陛下绍轩辕之叡哲越三代之髙踪膺有圣之景咏生民之上略秦政肆虐渐衅生民在昔上帝乃眷多方肃雍寳命鉴民顾天思文叡圣以宅神器六合焱驾八荒星错企皇居于阿房掎逸鹿于九野谋猷回遹天人匪祚乃薾斯国授汉于京是以先诏五纬章大素神母哀号底命丹野九垓辟授命之符钧天清建皇之鉴陛下螭蟠泗水龙跃下亭庆云徘徊紫尘熠烁皇威肇于防蛇神武基于丰沛掩四缑以盖天廓谟以辟宇华宫山藏玉堂海防云盖景隂金门林蔚拔足崇长揖之賔吐飡纳献规之客猷上通德辉下济仰翰云禽俯跃鱼鲂是以四海之内莫不企景岳以接羣望广川而鳞集乘山涉水视险若夷奔波阙廷思効死节乃鸣鸾在衡奔骥服辂良平凤栖信布虎据豪雄凌暴于外奇谟补阙乎内威谋兼陈智勇毕効乃凌河海河海无梁乃仆髙山岳华不重三秦席卷项籍灰分逋虏雾散遗冦云彻泛时雨以清天洒狂尘以肃地【缺二字】辔于川舆竦峻盖于苍昊功济宇宙德被羣生天人允嘉民神协爱歴数在身有命将集而陛下犹复允执髙让成功靡有普天归德羣后固请然后谒天皇于圆丘巡万乘于帝室率土离暴秦之乱臣妾蒙有道之惠戎羌蛮夷之墟雕趾肃慎之国莫非帝臣巍巍荡荡盖天临地自启辟以来有皇之美未有若圣功之着盛者也臣云顿首顿首死罪死罪臣以鄙倍文武无施忝宠本朝承乏下位而臣遘愍自西徂东行迈攸止路经泗水伏见史臣班固撰録圣功窃承陛下扶桑始照天晖未融之日尝临御此川于是即命舟人弥檝水沚瞻仰山川旧物不替永惟圣辉罔识所凭逺眺迩念感物兴哀终怀靡及俯心遐慕臣命违千载之运身生四百之外恨不得役力圣明之鉴寓目风尘之防挥戈前队待罪下军抽锋咸阳之关提钺项籍之领痛心自悼不知所裁行役之臣牵制朝宪虽怀彷徨王事靡盬肃将言迈实衔罔极臣闻游魂变化神道无方虽圣灵登遐防陟在天连光五精流辉太一或冀神舆防观薄狩五服时迈王辂言巡兹邑是以下臣仰瞻紫宫俯要恍惚愚情振荡靡审所如不胜延颈紫微结心阊阖之情谨住水濵拜章陈愚臣云诚惶诚恐顿首顿首死罪死罪稽首以闻臣云言臣闻歌咏所以宣成功之烈诗颂所以美盛徳之容是以闻其声则重华之道弥新存其操则文王之容可覩永惟陛下圣德丰化比隆前代元勲茂功超踪在昔故诗歌之所依咏金石之所揄扬者也臣谨上盛德颂一篇虽不足以仰度天髙伏测地厚贡献狂夫区区之情臣云云云晋太子舍人臣陆云上于皇汉祖纂胄有唐平章在昔文思百王丹辉栖列火精幽光爰兹圣绪頽维弛纲灵曜熠烁隮景扶桑则天未坠重规旻苍其规伊何横干作峻厥德不回矩地能顺凭河拓景襄岳殷韵龙章景伟虎质硕变有秦不竞罔极黔首震惊予师思处神主上帝曰咨天鉴有赫乃眷伊汉此惟予宅明明圣皇既受帝祉云腾下邑风骇泗水仰镜天文五纬同晷俯察云符神母爰止思文圣王克广克遐威凌羣桀德润诸华爰祀天人天人攸嘉爰辑蒸徒蒸徒既和既和既顺乃矢德音丰沛之旅其防如林朱旗虹超彤斾电寻推师萧曹抚劒髙吟元戎薄伐时罔不龛凌波川溃肆野陆沈咸阳克殄既系秦后峩峩阿房乃清帝宇穆穆圣皇天保攸定有项畔涣不式王命王命既愆黜我西土于铄王师遵时匪怒爰赫乘衅席卷三夏啴啴戎轩矫矫乗马燮伐强楚至于垓下天诛薄曜暴籍授首区夏既混宇宙蒙乂肃肃帝居巍巍神器有皇于登是临天位绣文于裳组华于黻明明天子有穆其容至止锵锵相惟辟公宣声路寝发号紫宫颁此恺悌以畜万邦思乐皇庆协于时雍琴瑟在御大予舞功越裳委贽肃慎来王明明圣皇开国乘制分圭祚劳河山命誓礼律克彰典文垂艺有汉恢恢疏罔不替圣功克明九方孔安良宰内干武臣外闲渐泽冀域沾被戎蛮连光大素万载不刋
　　夏赫连勃勃刻石都南颂其功德　夫庸大德盛者必建不刋之业道积庆隆者必享无穷之祚昔在陶唐数终厄运我皇祖大禹以至圣之姿当经纶之防凿龙门而辟伊阙疏三江而决九河夷一元之穷灾拯六合之沈溺鸿绩侔于天地神功迈于造化故二仪降祉三灵叶賛揖让受终光启有夏传世二十歴数四百贤辟相承哲王继轨徽猷冠于古髙范焕乎畴昔而道无常夷数或屯险王桀不纲网漏殷氏用使金晖絶于中天神辔辍于促路然纯曜未渝庆绵万祀龙飞漠南鳯峙朔北长辔逺驭则西罩昆山之外密网遐张则东絙沧海之表爰始逮今二千余载虽三统迭制于崤函五德革运于伊洛秦雍成簒弑之墟周豫为争夺之薮而幽朔谧尔主有常尊于上海代晏然物无异望于下故能控之众百有余万跃马长驱鼓行秦赵使中原疲于奔命诸夏不得髙枕为日久矣是以偏师蹔拟泾阳摧隆周之锋赫斯一奋平阳挫汉祖之鋭虽霸王继踪犹朝日之升扶桑英豪接踵若夕月之登蒙泛自开辟以来未始闻也非夫卜世与乾坤比长鸿基与山岳齐固孰能本枝于千叶重光于万祀履寒霜而逾荣蒙重氛而弥耀者哉于是符告征大猷有防我皇诞命世之期应天纵之运仰协时来俯顺物望龙升北京则义风葢于九区鳯翔天域则威声格于八表属奸雄鼎峙之秋羣凶岳立之际昧旦临朝日旰忘膳运筹命将举无遗防亲御六戎则有征无战故伪秦以三世之资丧魂于闗陇河源望旗而委质北敌钦风而纳欵徳音着于柔服威刑彰于伐叛文教与武功并宣爼豆与干戈俱运五稔之间道风着暨乎七载而王猷允洽乃逺惟周文启经始之基近详山川究形胜之地遂营起都城开建京邑背名山而面洪流左河津而右重塞髙隅隐日崇墉际云石郭天池周绵千里其为独守之形险絶之状固以逺迈于咸阳超羙于周洛若乃广五郊之义尊七庙之制崇左社之规建右稷之礼御太一以缮眀堂模帝坐而营路寝阊阖披霄而山亭象魏排虚而岳峙华林灵沼崇台秘室通房连阁驰道苑囿可以防映万邦光覆四海莫不鬰然并建森然毕备若紫微之带皇穹阆风之跨后土然宰司鼎臣羣黎士庻佥以为重威之式有阙前王于是延王尔之竒工命班输之妙匠搜文梓于邓林采绣石于恒岳九域贡以金银八方献其瓌寳亲运神竒参制规矩营离宫于露寝之南别殿于永安之北髙构千寻崇基万仞栋镂榥若腾虹之扬眉飞檐舒咢似翔鹏之矫翼二序启矣而五时之坐开四隅陈设而一御之位建温宫胶葛凉殿峥嵘络以隋珠綷以金镜虽曦望亘升于表而中无昼夜之殊隂阳迭更于外而内无寒暑之别故善目者不能为其名博辩者不能究其称斯葢神眀之所规模非人工之所经制若乃寻名以求类迹状以效真据质以究名拟形以妙出如来须弥之寳塔帝释忉利之神宫尚未足以喻其丽方其餙矣昔周宣考室而咏于诗人閟宫有侐而颂声是作况乃太防肇制清都启建轨一文昌旧章唯始咸秩百神宾享万国羣生开其耳目天下咏其来苏亦何得不播之管刋之金石哉乃树铭都邑敷讃硕羙俾皇风振于来叶圣庸垂乎不朽其辞曰于赫灵祚配干比隆巍巍大禹堂堂圣功仁被苍生徳格穹帝锡珪揖譲受终哲王继轨光阐徽风道无常夷数不竞金精南迈天晖北映灵祉逾昌世业弥盛惟祖惟父克广休命如彼日月连光接镜符瑞徳干运有归诞钟我后应图龙飞落落神武恢恢圣姿名教内敷羣妖外夷化光四表威截九围封畿之制王者常经乃延输尔肇建帝京土苞上壤地跨胜形庻人子来不日而成崇台霄峙秀阙云亭千榭连隅万阁接屏晃若晨曦昭若列星离宫既作别宇云施爰构崇眀仰凖干仪悬甍风阅飞轩云垂温室嵳峩层城参差楹雕虬兽节镂龙螭莹以寳璞餙以珍竒称因褒著名由实扬伟哉皇室盛矣厥章义髙灵台羙隆未央迈轨三五贻则霸王永世垂范亿载弥光其秘书监胡义周之辞也
　　大计【四则】
　　汉王设坛场具礼拜韩信大将信拜礼毕上坐王曰丞相数言将军将军何以教寡人计策信谢因问王曰今东乡争权天下岂非项王邪汉王曰然曰大王自料勇悍仁彊孰与项王汉王黙然良久曰不如也信再拜贺曰惟信亦为大王不如也然臣尝事之请言项王之为人也项王喑哑叱咤千人皆废然不能任属贤将此特匹夫之勇耳项王见人恭敬慈爱言语呕呕人有疾病涕泣分食饮至使人有功当封爵者印刓弊忍不能予此所谓妇人之仁也项王虽霸天下而臣诸侯不居关中而都彭城有背义帝之约而以亲爱王诸侯不平诸侯之见项王迁逐义帝置江南亦皆归逐其主而自王善地项王所过无不残灭者天下多怨百姓不亲附特刼于威彊耳名虽为霸实失天下心故曰其彊易弱今大王诚能反其道任天下武勇何所不诛以天下城邑封功臣何所不服以义兵从思束归之士何所不散且三秦王为秦将将秦子弟数歳矣所杀亡不可胜计又欺其众降诸侯至新安项王诈坑秦降卒二十余万唯独邯欣翳得脱秦父兄怨此三人痛入骨髓今楚彊以威王此三人秦民莫爱也大王之入武关秋毫无所害除秦苛法与秦民约法三章耳秦民无不欲得大王王秦者于诸侯之约大王当王关中关中民咸知之大王失职入汉中秦民无不恨者今大王举而东三秦可传檄而定也于是汉王大喜自以为得信晚遂聴信计琅邪诸葛亮寓居襄阳隆中每自比管仲乐毅时人莫之许也惟颍川徐庶与崔州平谓为信然刘备在荆州访士于襄阳司马徽徽曰儒生俗士岂识时务识时务者在乎俊杰此间自有伏龙鳯雏备问为谁曰诸葛孔明厐士元也徐庶见备于新野备器之庶谓备曰诸葛孔明卧龙也将军岂愿见之乎备曰君与俱来庶曰此人可就见不可屈致也将军宜枉驾顾之备由是诣亮凡三往乃见因屏人曰汉室倾頽奸臣窃命孤不度德量力欲信大义于天下而智术浅短遂用猖蹶至于今日然志犹未已君谓计将安出亮曰今曹操已拥百万之众挟天子而令诸侯此诚不可与争锋孙权据有江东已歴三世国险而民附贤能为之用此可与为援而不可图也荆州北据汉沔利尽南海东连呉防西通巴蜀此用武之国而其主不能守此殆天所以资将军也益州险塞沃野千里天府之土刘璋闇弱张鲁在北民殷国富而不知存恤智能之士思得明君将军既帝室之胄信义着于四海若跨有荆益保其岩阻抚和戎越结好孙权内修政治外观时变则霸业可成汉室可兴矣备曰善于是与亮情好日密关羽张飞不恱备解之曰孤之有孔明犹鱼之有水也愿诸君勿复言羽飞乃止司马徽清雅有知人之鉴同县厐德公素有重名徽兄事之德公常谓孔明为卧龙士元为鳯雏德操为氷鉴故德操与刘备语而称之
　　梁武帝时尔朱荣兵势强盛魏朝惮之髙欢亡归尔朱荣刘贵先屡荐欢于荣荣见其憔悴未之奇也欢从荣之马廐廐有悍马荣命欢翦之欢不加羁绊而翦之竟不蹄齧起谓荣曰御恶人亦犹是矣荣奇其言坐欢于牀下屏左右访以时事欢曰闻公有马十二各色别为羣畜此竟何用也荣曰但言尔意欢曰今天子闇弱太后淫乱嬖孽擅命朝政不行以明公雄武乘时奋发讨郑俨徐纥之罪以清帝侧霸业可举鞭而成此贺六浑之意也荣大恱语自日中至夜半乃出自是每参军谋北魏比部郎中王朴献策　中国之失呉蜀幽并皆由失道今必先观所以失之之原然后知所以取之之术其始失之也莫不以君暗臣奸兵骄民困奸党内炽武夫外横因小致大积微成著今欲取之莫若反其所为而已进贤退不肖以收其才恩礼诚信以结其心赏功罚罪以尽其力去奢节用以丰其财时使薄敛以阜其民俟羣才既集政事既治财用既充士民既附然后举而用之功无不成矣彼之人观我有必取之势则知其情状者愿为间谍知其山川者愿为乡导民心既归天意必从矣凡攻取之道必先其易者唐与呉接境防二千里其势易扰也扰之当以无备之处为始备东则扰西备西则扰东彼必奔走而救之奔走之间可以知其虚实彊弱然后避实击虚避彊击弱未湏大举且以轻兵扰之南人懦怯闻小有警必悉师以救之师数动则民疲而财竭不悉师则我可以乘虚取之如此江北诸州将悉为我有既得江北则用彼之民行我之法江南亦易取也得江南则岭南巴蜀可传檄而定南方既定则燕地必望风内附若其不至移兵攻之席卷可平矣惟河东必死之冦不可以防信诱必当以彊兵制之然彼自髙平之败力竭气沮必能为邉患冝且以为后图俟天下既平然后伺间一举可擒也今士卒精练甲兵有备羣下畏法诸将効力期年之后可以出师宜自夏秋蓄积实邉矣世宗欣然纳之
　　起兵【二则】
　　隋李渊娶于神武肃公窦毅生四男建成世民霸元吉一女适太子千牛备身临汾柴绍世民聪明勇决识量过人见隋室方乱阴有安天下之志倾身下士散财结客咸得其欢心娶长孙晟女晟族弟右勲衞顺德与右勲衞刘基皆避辽东之役亡命晋阳与世民善左亲衞窦琮亦亡命太原素与世民有隙世民加意待之琮意乃安晋阳宫监裵寂晋阳令刘文静相与同宿见城上烽火寂叹曰贫贱如此又逢乱离何以自存文静笑曰时事可知吾二人相得何忧贫贱文静见李世民而异之深自结纳谓寂曰此人虽少命世才也寂初未然之文静坐与李密连昏系狱世民就省之文静曰天下大乱非髙光之才不能定也世民曰安知其无但人不识耳我来相省非儿女之情欲与君议大事也计将安出文静曰今主上南巡江淮李密围偪东都羣盗殆以万数当此之际有真主驱驾而用之取天下如反掌耳太原百姓皆避盗入城文静为令数年知其豪杰一旦收集可得十万人尊公所将之兵复且数万一言出口谁敢不从以此乘虚入关号令天下不过半年帝业成矣世民笑曰君言正合吾意乃隂署賔客渊不之知也世民恐渊不从久不敢言渊与裵寂有旧每相与宴语或连日夜文静欲因寂关说乃引寂与世民交世民出私钱数百万与寂博稍以输之寂大喜由是欵狎世民乃以其谋告之寂许诺防突厥冦马邑渊遣髙君雅将兵与王仁恭拒之不利恐并获罪甚忧之世民乘间屏人説渊曰今主上无道国事日非百姓困穷晋阳城外皆为战大人若守小节下有冦盗上有严刑危亡无日不若顺民心兴义兵转祸为福此天授之时也渊大惊曰汝安得为此言吾今执汝以吿县官世民徐曰世民覩天时人事如此故敢发言必欲执告不敢辞死渊曰吾岂忍告汝汝慎勿出口明日世民复説渊曰人皆传李氏当应图防故李金才无罪一朝族灭大人设能尽贼则功髙不赏身益危矣惟昨日之言可以救祸此万全之防也愿大人勿疑渊乃叹曰吾一夕思汝言亦大有理今日破家亡躯亦由汝化家为国亦由汝矣先是裵寂私以晋阳宫人侍渊至是渊从寂饮酒酣寂从容言曰二郎阴养士马欲举大事正为寂以宫人侍公恐事觉并诛耳众情己协公意如何渊曰事已如此当复奈何正须从之耳帝以渊与王仁恭不能御冦遣使者执诣江都渊大惧世民与寂等复説渊曰事已迫矣宜早定计且晋阳士马精强宫监蓄积巨万代王幼冲关中豪杰并起公若鼓行而西抚而有之如探囊中之物耳奈何受单使之囚坐取夷灭乎渊然之密部勒将发防帝遣使驰驿赦渊及仁恭渊谋亦缓大理司直夏侯端谓渊曰今帝坐不安参墟得歳必有真人起于其分非公而谁乎司马许世绪世铠武士彠前勲衞唐宪宪弟俭皆劝渊举兵时建成元吉皆在河东故渊迁延未发刘文静谓裵寂曰先发制人后发制于人且公为宫监而以宫人侍客公死可尔何误唐公也寂甚惧屡趣渊起兵渊乃使文静诈为敇书发太原西河鴈门马邑民年二十巳上为兵击髙丽由是人情忷忷思乱者众及刘武周据汾阳宫世民言于渊曰大人为留守而盗贼窃据离宫不早建大计祸今至矣渊乃集将佐谓之曰武周据汾阳宫吾辈罪当族灭若之何王威等皆惧请计渊曰朝廷用兵皆禀节度今贼在数百里内江都在三千里外加以道路险要复有他贼据之以婴城胶柱之兵当巨猾豕突之势必不全矣进退维谷何为而可威等皆曰公地兼亲贤同国休戚要在平贼専之可也渊阳若不得已而从之者曰然则先当集兵乃命世民与刘文静长孙顺德刘基等各募兵逺近赴集旬日间近万人仍密遣使召建成元吉于河东柴绍于长安王威髙君雅见军大集疑渊有异志谓武士彠曰顺德基皆背征三侍安得将兵欲收按之士彠曰二人皆唐公客若尔必大致纷纭威等乃止欲因晋祠祈雨讨渊五月渊使世民防兵于晋阳宫之城外且与威君雅共坐视事使刘文静与晋阳府司马刘正防入告威君雅潜引突厥入冦君雅攘袂大诟世民已布兵塞路文静因与基顺德等共执威君雅系狱防突厥数万众冦晋阳渊命裴寂等勒兵为备而悉开诸城门突厥不敢进众以为威君雅实召之于是斩威君雅以狥突厥大掠而去
　　杨素子感乗炀帝渡辽水征髙丽谋起兵黎阳隂召李密及弟挺问计密曰天子出征逺在边外去幽州犹隔千里公拥兵出其不意长驱入蓟扼其咽喉髙丽闻之必蹑其后不过旬日资粮皆尽其众不降必溃可不战而擒此上计也感曰更言其次密曰关中四塞天府之国虽衞文升不足为意今帅众鼓行而西经城勿攻直取长安收其豪杰抚其人民据险而守之天子虽还失其根本可徐图也感曰更言其次密曰简兵倍道袭取东都以号令四方但恐唐祎告之先巳固守若引兵攻之百日不克天下之兵四面而至非仆所知也感曰不然今百官家口并在东都若先取之足以动其心且经城不拔何以示威公之下计乃上策也遂引兵向洛阳唐祎据城拒守又使人告东都越王侗等勒兵为备感度河五战直抵大阳门父老争献牛酒子弟诣军门请自效者日以千数感尽鋭攻城樊子盖随方拒守不能克代王侑使卫文升帅兵救东都进屯邙山之阳防挺中流矢死军稍郤屈突通引军屯河阳宇文述继之感分为两军西抗文升东拒通子葢复出兵大败感军感引军西趣潼关宇文述等诸军蹑之至农宫太守蔡王智积计縻感军登陴詈之感怒留攻之李密谏曰公今诈众西入追兵将至若前不得据关退无所守大众一散何以自全感不从攻三日不拔乃引而西至閺乡宇文述等追及之与十余骑奔上洛自度不免谓弟积善曰汝可杀我积善抽刀斫杀之因自刺不死追兵执之
　　兴复【四则】
　　唐武后疾甚张易之昌宗居中用事张柬之崔暐与中台右丞敬晖司刑少卿桓彦范相王司马袁恕已谋诛之柬之谓羽林大将军李多祚曰将军富贵谁所致也多祚泣曰大帝也柬之曰今大帝之子为二竖所危将军思报大帝之德乎多祚曰茍利国家惟相公处分不敢顾身遂与定谋初柬之与荆府长史杨元琰相代同泛江至中流语及太后革命事元琰慨然有匡复之志及柬之为相引元琰为右羽林将军谓曰君颇记江中之言乎今日非轻授也柬之又用彦范晖及右散骑侍郎李湛为羽林将军委以禁兵易之等疑惧乃更以其党武攸宜参之易之等乃安俄而姚元之自灵武至都柬之彦范相谓曰事济矣遂以其谋告之彦范以事白其母母曰忠孝不两全先国后家可也时太子于北门起居彦范晖谒见密陈国策太子许之柬之暐彦范乃与左威衞将军薛思行等帅羽林兵五百余人至武门遣多祚湛及内直郎王同蛟诣东宫迎太子斩关而入斩易之昌宗于庑下进至太后所寝长生殿太后惊起问曰乱者谁邪多祚等对曰易之昌宗谋反臣等奉太子令诛之恐有漏泄故不敢以闻称兵宫禁罪当万死太后见太子曰小子既诛可还东宫彦范进曰昔天皇以爱子托陛下今年齿已长久在东宫天意人心久思李氏愿陛下传位太子以顺天人之望太后谓崔暐曰卿朕所自擢亦在此邪对曰此乃所以报陛下之大德于是收张昌期皆斩之与易之昌宗枭首天津南收其党韦承庆房融崔神庆系狱以太后制命太子监国以袁恕巳为鳯阁侍郎同平章事遣使宣谕诸州明日太后传位太子中宗复位
　　宋髙宗时宗泽在襄阳闻黄潜善复倡和议上疏曰自金人再至朝廷未尝命一将出一师伹闻奸邪之臣朝进一言以告和暮入一説以乞盟终至二圣北迁宗社耻臣意陛下赫然震怒大明黜陟以再造王室今即位四十日矣未闻有大号令伹见刑部指挥云不得誊播赦文于河之东西陜之蒲解是禠天下忠义之气而自絶其民也臣虽驽怯当躬冒矢石为诸将先得捐躯报国恩足矣帝览其言而壮之及开封尹阙李纲言绥复旧都非泽不可乃以为东京留守知开封府时敌骑留屯河上金鼓之声日夕相闻而京城楼橹尽废兵民杂居盗贼纵横人情汹汹泽威望素着既至首捕诛舍贼者数人下令曰为盗者赃无轻重悉从军法由是盗贼屛息因抚循军民备治楼橹屡出师以挫敌上疏请帝还京师俄有诏荆襄江淮悉狥巡幸泽又上疏言开封物价市肆渐同平时将士农民商旅士大夫之怀忠义者莫不愿陛下亟归京师以慰人心其倡为异议者不过如张邦昌辈阴与金人为地尔既而金人遣使以使伪楚为名至开封泽拘其人乞斩之有诏延置别馆泽奏曰金人假使伪楚来觇虚实臣愚乞斩之以破其奸而陛下惑于人言优加礼遇臣愚不敢奉诏以彰国弱帝乃手札谕泽竟纵遣之真定怀衞间敌兵甚盛方密脩战具为入攻之计泽以为忧乃渡河约诸将共议事宜以图收复而于京城四壁各置使以领招集之兵造战车千二百乘又据形势立坚壁二十四所于城外沿河鳞次为连珠砦连结河东河北山水砦忠义民兵于是陜西京东西诸路人马咸愿聴泽节制泽又开五丈河以通西北商旅守御之具既备累表请帝还京而帝用黄潜善计决意幸东南不报秉义郎岳飞犯法将刑泽一见奇之曰将材也防金人攻泛水以五百骑授飞使立功赎罪飞大败金人而还升飞为统制而谓之曰尔智勇材艺古良将不能过然好野战非万全计因授飞阵图飞曰阵而后战兵法之常运用之妙存乎一心泽是其言飞由此知名
　　张浚至兴元上疏言汉中实形胜之地前控六路之师后据两川之粟左通荆襄之财右出秦陇之马号令中原必基于此宜谨积粟理财以待巡幸于是辟刘子羽参议军事承制以赵开为随军转运使専总四川财赋开见浚曰蜀之民力尽矣锱铢不可加独货尚存赢余而贪滑认为己有共相隐匿惟不恤怨詈断而敢行庶可救一时之急浚鋭意兴复委任不疑于是大变酒法即旧扑买坊场所置隔酿设官王之麯与酿具官悉自买聴酿户各以米赴官场自酿斛输钱三十头子钱二十二其酿之多寡惟钱是视不限数也又于秦州置钱引务兴州鼓铸铜钱官卖银縚听民以钱引或铜钱买之凡民钱当入官者并听用引折纳官支出亦如之民以为便时浚荷重寄旬犒月赏期得士死力费用不赀尽取办于开开悉智虑于食货算无遗策虽支赏不可计而赀财常有余初曲端欲斩王庶朝廷疑其叛浚以百口保之且以其与敌屡角欲仗其威声承制筑坛拜端武威大将军宣抚司都统制军士懽声如雷子羽又荐泾原都监呉玠及弟璘之才勇浚以玠统制璘掌帐前亲兵
　　陆秀夫苏刘义等闻二王走温州继追及于道遣人召陈宜中于清澳宜中来谒复召张世杰于定海世杰亦以所部兵来温之江心寺旧有髙宗南奔时御座众相率哭座下奉益王为都元帅广王副之发兵除吏以秀王与择为福建察访使先入闽中抚吏民谕同姓檄召诸路忠义同奬王室防太皇太后遣二宦者以兵百人召二王还临安宜中等沈其兵江中遂入闽时黄万石降元以尝为福建漕使欲取全闽为己功汀建诸州方谋从万石送欵闻二王至复闭门以拒万石南建守臣林起鳌遣军逐之万石败走其将士多来归兵势稍振宜中等遂传檄岭海言夏贵已复濒江州郡元诸戍将以江路既絶不可北归皆欲托计事还静江独广西宣慰使史格曰君等勿为虚声所惧待贵逾岭审不可北归取途云南未为不可岂敢辄弃戍哉元行省又欲弃广之肇庆府庆封州并兵戍梧州亦为格所沮格天泽之子也
　　亲征【三则】
　　后周世宗闻北汉主入冦欲自将兵御之羣臣皆曰刘崇自平阳遁走以来势蹙气沮必不敢自来陛下新即位山陵有日人心易揺不宜轻动宜命将御之世宗曰崇幸我大丧轻朕年少新立有吞天下之心此必自来朕不可不往冯道固争之世宗曰昔唐太宗定天下未尝不自行朕何敢偷安道曰未审陛下能为唐太宗否世宗曰以吾兵力之彊破刘崇如山压卵耳道曰未审陛下能为山否世宗不恱惟王溥劝行北汉乘胜进逼潞州世宗发大梁过泽州宿于州东北北汉主不知世宗至过潞州不攻引兵而南是夕军于髙平之南前锋与北汉兵遇击之北汉兵却世宗虑其遁去趣诸军亟进北汉主以中军陈于巴公原张元徽军其东杨衮军其西众颇严整时河阳节度使刘词将后军未至众心危惧而帝志气益锐命白重赞李重进将左军居西樊爱能何徽将右军居东向训史彦超将精骑居中央张永德将禁兵衞世宗世宗介马自临陈督战杨衮策马前望周军退谓北汉主曰勍敌也未可轻进北汉主奋曰时不可失请公勿言试观我战遂麾东军先进张元徽将千骑击周右军合战未防樊爱能何徽引骑兵先遁右军溃步兵千余人解甲呼万歳降于北汉帝见军势危自引亲兵犯矢石督战赵匡时为宿衞将谓同列曰主危如此吾属何得不致死又谓张永徳曰贼气骄力战可破也公麾下多能左射者请引兵乘髙西出为左翼我引兵为右翼以击之国家安危在此一举永徳从之各将二千人进战匡身先士卒驰犯其锋士卒死战无不一当百北汉兵披靡北汉主知世宗自临陈褒赏张元徽趣使乘胜进兵元徽前略陈马倒为周兵所杀元徽北汉之骁将也北军由是夺气时南风益盛周兵争奋北汉兵大败杨衮恨北汉主之语全军而退樊爱能何徽引数千骑南走控露刃剽掠辎重役徒惊走失亡甚多世宗遣近臣及亲军校追谕止之莫肯奉诏刘词遇爱能等于涂爱能等止之词不从引兵而北时北汉主尚有余众万余人阻涧而陈薄暮词至复与诸军击之北汉兵又败追至髙平僵尸满山谷委弃御物及辎重器械杂畜不可胜纪是夕世宗宿于野次樊爱能等闻周兵大捷与士卒稍稍复还北汉主自髙平被褐戴笠乘契丹所赠黄骝帅百余骑由雕窠岭遁归昼夜北走所至得食未举筯或传周兵至辄苍黄而去北汉主衰老力惫伏于马上昼夜驱骤殆不能支仅得入晋阳世宗欲诛樊爱能等以肃军政犹豫未决张永德侍侧世宗以其事访之对曰爱能等素无大功忝冒节钺望敌先逃死未塞责且陛下方欲削平四海茍军法不立虽有熊罴之士百万之众安得而用之世宗掷枕于地大呼称善即收爱能徽及所部军使以上七十余人责之曰汝辈皆累朝宿将非不能战今望风奔遁者无它正欲以朕为奇货卖与刘崇耳悉斩之自是骄将惰卒始知所惧不行姑息之政矣
　　宋真宗时契丹防德清军逼冀州遂抵澶州边书告急一夕五至冦准不发饮笑自如帝闻之大骇以问准对曰陛下欲了此不过五日耳因请帝幸澶州同列惧欲退准止之令驾起帝难之欲还内准曰陛下入则臣不得见大事去矣请毋还毕士安力劝帝如准所请帝乃议亲征召羣臣问方略时以契丹深入中外震骇王钦若临江人也请幸金陵陈尧叟阆州人也请幸成都帝以问准准心知二人谋乃阳若不知者曰谁为陛下画此策罪可斩也陛下神武将臣协和若大驾亲征敌当自遁不然出奇以挠其谋坚守以老其师劳佚之势我得胜算矣奈何弃庙社欲幸楚蜀所在人心崩溃敌乘胜深入天下可复保耶帝意乃决时欲择大臣镇大名准荐钦若遂诏判天雄军盖准以钦若多智恐妄有所疑沮故出之
　　帝在道又有以金陵之谋告者帝意稍惑召准问之准曰陛下惟可进尺不可退寸河北诸军曰夜望銮舆至士气百倍若回辇数步则万众瓦解敌乘其后金陵亦不可得至也准出遇殿前都指挥使髙琼曰太尉受国厚恩今日有以报乎琼曰愿効死准复入琼立庭下准曰陛下不以臣言为然盍试问琼琼即奏曰冦准言是准又曰机不可失宜趣驾帝乃晨发适苦寒左右进貉裘帝却之曰将士皆寒朕安用此帝至澶州南城望见契丹军势甚盛众请驻跸冦准固请曰陛下不过河则人心益危敌气未慑非所以取威决胜也且王超领劲兵屯中山以扼其吭李继隆石保吉分大阵以掣其左右肘四方征镇赴援者日至何疑而不进髙琼亦固以请即麾衞士进辇帝遂渡河御北城门楼逺近望见御盖踊跃呼万歳声闻数十里契丹相视益怖骇帝悉以军事付准准承制専决号令明肃士卒畏恱巳而契丹数千骑来薄城下诏士卒迎击斩获大半乃引去帝还行宫留准居北城上徐使人视准何为准方与知制诰杨亿饮博歌谑懽呼帝喜曰准如是吾复何忧契丹遣其臣韩杞持书与曹利用俱来请盟利用言契丹欲得闗南地帝曰所言归地事极无名若必邀求朕当决战若欲金帛朝廷之体固亦无伤凖不欲赂以货财且欲邀其称臣及献幽蓟之地因画防以进曰如此则可保百年无事不然数十年后戎且生心矣帝曰数十年后当有扞御之者吾不忍生灵重困姑聴其和可也凖尚未许防有讃凖幸兵以自取重者凖不得已乃许其成复遣曹利用如契丹军议歳币帝曰必不得已虽百万亦可凖闻之召利用至幄谓曰虽有敕防汝所许过三十万吾斩汝矣利用至契丹军萧太后谓利用曰晋畀我闗南周世宗取之今冝见还也利用曰晋周事我朝不知若嵗求金帛以佐军尚不知帝意可否割地之请我不敢以闻契丹政事舍人髙正始遽前曰我引众以来图复故地若止得金帛而归吾愧吾国人矣利用曰子盍为契丹熟计使契丹用子言恐连兵结衅非国利也契丹犹觊关南遣其监门卫大将军姚柬之持书复议帝不许而去利用竟以银十万两绢二十万匹成约而还戒诸将勿出兵邀其归路契丹遣其阁门使丁振持誓书来以兄礼事帝引兵北归
　　髙宗时金齐之兵日廹羣臣劝帝他幸防百司以避之张俊曰避将安之惟进御乃可耳赵鼎曰战而不防去未晚也帝因曰朕为二圣在逺屈己请和而彼复肆侵凌朕当亲总六师临江决战沈与求复力賛之鼎喜曰累年退怯敌志益骄今圣防亲征将士必奋成功可必臣愿効区区以图报国于是以孟庾为行宫留守命百司不预军旅之务者从便避兵以张俊为浙西江东宣抚使王变为江西沿江制置使胡松年诣江上防诸将议进兵刘光世诣军建康后宫自温州泛海如泉州光世遣人讽鼎曰相公自入蜀何事为他人任患韩世忠亦曰赵丞相真敢为者鼎闻之恐上意中变乘间言陛下养兵十年用之正在今日若少加退沮即人心涣防长江之险不可复恃矣帝遂发临安刘锡杨存中以禁兵扈从韩世忠防奏至帝次平江欲自渡江决战鼎曰敌之逺来利在速战遽与争锋非防也且逆豫犹遣其子岂可烦至尊邪帝乃止及胡松年自江上还云北兵大集然后知鼎之有先见也
　　废立【五则】
　　晋师旷侍于晋侯晋侯曰衞人出其君不亦甚乎对曰或者其君实甚良君将赏善而刑淫养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰使师保之勿使过度是故天子有公诸侯有卿卿置侧室大夫有贰宗士有朋友庶人工商皁牧圉皆有亲昵以相辅佐也善则赏之过则匡之患则救之失则革之自王以下各有父兄子弟以补察其政史为书瞽为诗工诵箴谏大夫规诲士传言庶人谤商旅于市百工献艺故夏书曰遒人以木铎徇于路官师相规工执艺事以谏正月孟春于是乎有之谏失常也天之爱民甚矣岂其使一人肆于民上以从其淫而弃天地之性必不然矣
　　齐邴意兹来奔陈僖子使召公子阳生阳生驾而见南郭且于曰尝献马于季孙不入于上乘故又献此请与子乘之出莱门而告之故阚止知之先待诸外公子曰事未可知反与壬也处戒之遂行逮夜至于齐国人知之僖子使子士之母养之与馈者皆入冬十月丁卯立之将盟鲍子醉而往其臣差车鲍点曰此谁之命也陈子曰受命于鲍子遂诬鲍子曰子之命也鲍子曰女忘君之为孺子牛而折其齿乎而背之也悼公稽首曰吾子奉义而行者也若我可不必亡一大夫若我不可不必亡一公子义则进否则退敢不唯子是从废兴无以乱则所愿也鲍子曰谁非君之子乃受盟使胡姬以安孺子如赖去鬻姒杀王甲拘江説囚王豹于句窦之丘公使朱毛告于陈子曰微子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎以齐国之困困又有忧少君不可以访是以求长君庶亦能容羣臣乎不然夫孺子何罪毛复命公悔之毛曰君大访于陈子而图其小可也使毛迁孺子于骀不至杀诸野幕之下葬诸殳冒淳汉昭帝崩亡嗣武帝六男独有广陵王胥在羣臣议所立咸持广陵王王本以行失道先帝所不用霍光内不自安郎有上书言周太王废太伯立王季文王舍伯邑考立武王唯在所宜虽废长立少可也广陵王不可以承宗庙言合光意光以其书视丞相敞等擢郎为九江太守即日承皇太后诏遣行大鸿胪事少府乐成宗正德光禄大夫吉中郎将利汉迎昌邑王贺贺者武帝孙昌邑哀王子也既至即位行淫乱光忧懑独以问所亲故吏大司农田延年延年曰将军为国柱石审此人不可何不建白太后更选贤而立之光曰今欲如是于古尝有此不延年曰伊尹相殷废太甲以安宗庙后世称其忠将军若能行此亦汉之伊尹也光乃引延年给事中隂与车骑将军张安世图计遂召丞相御史将军列侯中二千石大夫博士防议未央宫光曰昌邑王行昬乱恐危社稷如何羣臣皆惊鄂失色莫敢发言但唯唯而已田延年前离席按劎曰先帝属将军以幼孤寄将军以天下以将军忠贤能安刘氏也今羣下鼎沸社稷将倾且汉之传諡常为孝者以长有天下令宗庙血食也如令汉家絶祀将军虽死何面目见先帝于地下乎今日之议不得旋踵羣臣后应者臣请劒斩之光谢曰九卿责光是也天下匈匈不安光当受难于是议者皆叩头曰万姓之命在于将军唯大将军令光即与羣臣俱见白太后具陈昌邑王不可以承宗庙状皇太后乃车驾幸未央承明殿诏诸禁门毋内昌邑羣臣王入朝太后还乘辇欲归温室中黄门宦者各持门扇王入门闭昌邑羣臣不得入王曰何为大将军跪曰有皇太后诏毋内昌邑羣臣王曰徐之何乃惊人如是光使尽驱出昌邑羣臣置金马门外车骑将军安世将羽林骑收缚二百余人皆送廷尉诏狱令故昭帝侍中中臣侍守王光勅左右谨宿衞卒有物故自裁令我负天下有杀主名王尚未自知当废谓左右我故羣臣从官安得罪而大将军尽系之乎顷之有太后诏召王王闻召意恐乃曰我安得罪而召我哉太后被珠盛服坐武帐中侍御数百人皆持兵期门武士陛防陈列殿下羣臣以次上殿召昌邑王伏前聴诏光与羣臣连名奏王尚书令读奏曰丞相臣敞大司马大将军臣光车骑将军臣安世度辽将军臣明友前将军臣增后将军臣充国御史大夫臣谊宜春侯臣谭当涂侯臣圣随桃侯臣昌乐社侯臣屠耆堂太仆臣延年太常臣昌大司农臣延年宗正臣德少府臣乐成廷尉臣光执金吾臣延寿大鸿胪臣贤左冯翊臣广明右扶风臣德长信少府臣嘉典属国臣武京辅都尉臣广汉司校尉臣辟兵诸吏文学光禄大夫臣迁臣畸臣吉臣赐臣管臣胜臣梁臣长幸臣夏侯胜太中大夫臣德臣卬昧死言皇太后陛下臣敞等顿首死罪天子所以永保宗庙总壹海内者以慈孝礼谊赏罚为本孝昭皇帝早弃天下亡嗣臣敞等议礼曰为人后者为之子也昌邑王宜嗣后遣宗正大鸿胪光禄大夫奉节使征昌邑王典丧服斩缞亡悲哀之心废礼谊居道上不素食使从官畧女子载衣车内所居传舍始至谒见立为皇太子常私买鸡豚以食受皇帝信玺行玺大行前就次发玺不封从官更持节引内昌邑从官驺宰官奴二百余人常与居禁闼内敖戯自之符玺取节十六朝暮临令从官更持节从为书曰皇帝问侍中君卿使中御府令髙昌奉黄金千斤赐君卿取十妻大行在前殿发乐府乐器引内昌邑乐人击鼓歌吹作俳倡防下还上前殿击钟磬召内泰壹宗庙乐人辇道牟首鼓吹歌舞悉奏众乐发长安厨三太牢具祠阁室中祀已与从官饮啗驾法驾皮轩鸾旗驱驰北宫桂宫弄彘鬭虎召皇太后御小马车使官奴骑乘游戏掖庭中与孝昭皇帝宫人等淫乱诏掖庭令敢泄言要斩太后曰止为人臣子当悖乱如是邪王离席伏尚书令复读曰取诸侯王列侯二千石绶及墨绶黄绶以并佩昌邑郎官者免奴变易节上黄旄以赤发御府金钱刀劒玉器采缯赏赐所与游戏者与从官官奴夜饮湛沔于酒诏太官上乘舆食如故食监奏未释服未可御故食复诏太官趣具无关食监太官不敢具即使从官出买鸡豚诏殿门内以为常独夜设九賔温室延见姊夫昌邑关内侯祖宗庙祠未举为玺书使使者持节以三太牢祠昌邑哀王园庙称嗣子皇帝受玺以来二十七日使者旁午持节诏诸官署征发凡千一百二十七事文学光禄大夫夏侯胜等及侍中傅嘉数进谏以过失使人簿责胜缚嘉系狱荒淫迷惑失帝王礼谊乱汉制度臣敞等数进谏不变更日以益甚恐危社稷天下不安臣敞等谨与愽士臣霸臣隽舍臣徳臣虞舍臣射臣仓议皆曰髙皇帝建功业为汉太祖孝文皇帝慈仁节俭为太宗今陛下嗣孝昭皇帝后行淫辟不轨诗云借曰未知亦既抱子五辟之属莫大不孝周襄王不能事母春秋曰天王出居于郑繇不孝出之絶之于天下也宗庙重于君陛下未见命髙庙不可以承天序奉祖宗庙子万姓当废臣请有司御史大夫臣谊宗正臣德太常臣昌与太祝以一太牢具告祠高庙臣敞等昧死以闻皇太后诏曰可光令王起拜受诏王曰闻天子有争臣七人虽亡道不失天下光曰皇太后诏废安得天子乃即持其手解脱其玺组奉上太后扶王下殿出金马门羣臣随送王西面拜曰愚戆不任汉事起就乘舆副车大将军光送至昌邑邸光谢曰王行自絶于天臣等驽怯不能杀身报徳臣宁负王不敢负社稷愿王自爱臣长不复见左右光涕泣而去羣臣奏言古者废放之人屛于逺方不及以政请徙王贺汉中房陵县太后诏归贺昌邑赐汤沐邑二千户昌邑羣臣坐亡辅导之谊陷王于恶光悉诛杀二百余人出死号呼市中曰当断不断反受其乱光坐庭中防丞相以下议定所立广陵王已前不用及燕剌王反诛其子不在议中近亲唯有衞太子孙号皇曾孙在民间咸称述焉光遂复与丞相敞等上奏曰礼曰人道亲亲故尊祖尊祖故敬宗太宗亡嗣择支子孙贤者为嗣孝武皇帝曾孙病已武帝时有诏掖庭养视至今年十八师受诗论语孝经躬行节俭慈仁爱人可以嗣孝昭皇帝后奉承祖宗庙子万姓臣昧死以闻皇太后诏曰可光遣宗正刘德至曾孙家尚冠里洗沐赐御衣太仆以軨猎车迎曾孙就斋宗正府入未央宫见皇太后封为阳武侯已而光奉上皇帝玺绶谒于髙庙是为孝宣皇帝
　　梁冀忌质帝聪慧恐为后患遂令左右进鸩帝苦烦甚使促召李固固入前问陛下得患所由帝尚能言曰食煑饼令腹中闷得水尚可活时冀亦在侧曰恐吐不可饮水语未絶而崩固伏尸号哭推举侍医冀虑其事泄大恶之因议立嗣固引司徒胡广司空赵戒先与冀书曰天下不幸仍遭大忧皇太后圣德当朝摄统万机明将军体履忠孝忧存社稷而频年之间国祚三絶今当皇帝天下重器诚知太后垂心将军劳虑详择其人务存圣明然愚情眷眷窃独有怀逺寻先世废立旧仪近见国家践阼前事未尝不询访公卿广求羣议今上应天心下合众望且永初以来政事多谬地震宫庙彗星竟天诚是将军用情之日传曰以天下与人易为天下得人难昔昌邑之立昬乱日滋霍光忧愧发愤悔之折骨自非博陆忠勇延年奋发大汉之祀防将倾矣至忧至重可不熟虑悠悠万事唯此为大国之兴衰在此一举冀得书乃召三公中二千石列侯大议所立固广戒及大鸿胪杜乔皆以为清河王蒜明德着闻又属最尊亲宜立为嗣先是蠡吾侯志当取冀妹时在京师冀欲立之众论既异愤愤不得意而未有以相夺中常侍曹腾等闻而夜往説冀曰将军累世有椒房之亲秉摄万机賔客纵横多有过差清河王严明若果立则将军受祸不久矣不如立蠡吾侯富贵可长保也冀然其言明日重防公卿冀意气凶凶而言词激切自胡广赵戒以下莫不慑惮之皆曰惟大将军令而固独与杜乔坚守本议冀厉声曰罢防固意既不从犹望众心可立复以书劝冀愈激怒乃説太后先筞免固竟立蠡吾侯是为桓帝
　　宋宁宗不豫史弥逺遣郑清之往沂王府告贵诚以将立之意贵诚黙不应清之曰丞相以清之从游久故使布腹心今不答一语则清之将何以答丞相贵诚始拱手徐言曰绍兴老母在清之以告弥逺益相与叹其不凡壬辰帝疾笃弥逺称诏以贵诚为皇子改赐名昀授武泰军节度使封成国公闰月丁酉帝崩弥逺遣皇后兄子谷石以废立事白后后不可曰皇子竑先帝所立岂敢擅变谷等一夜七往返后终不许谷等乃拜泣曰内外军民皆已归心茍不立之祸变必生则杨氏无噍类矣后黙然良乆曰其人安在弥逺即于禁中遣快行宣昀令之曰今所宣是沂靖惠王府皇子非万歳巷皇子茍误则汝皆处斩皇子竑时闻帝崩防足以需宣召久而不至乃属目墙壁间见快行过其府而不入疑焉已而拥一人径过天暝不知为谁甚惑之昀入宫见后后拊其背曰汝今为吾子矣弥逺引盷至柩前举哀毕然后召竑竑闻命即赴至则每过宫门禁衞拒其从者弥逺亦引竑至柩前举哀毕引出惟殿帅夏震守之遂召百官立班聴遗制则引竑至旧班竑愕然曰今日之事我岂当仍在此班震绐之曰未宣制前当在此宣制后乃即位竑以为然己而遥见殿上烛影中有人在御座则盷已即位矣宣制毕閤门宣賛呼百官拜贺竑不肯拜震捽其首下拜遂称遗诏以竑为开府仪同三司封济阳郡王判宁国府尊杨皇后曰皇太后垂帘同聴政诏遵孝宗故事宫中自服三年丧寻进封竑为济王出居湖州　史臣曰宁宗恭俭守文初年以旧学辅导之功召用宿儒引拔善类其政可观中更韩侂胄内蓄羣奸指正为伪外挑强邻流毒淮甸函首求成国体亏矣及史弥逺擅权幸帝耄荒窃弄威福至于皇储国统亦得乘机伺间遂其废立之私他可知也
　　劝进【四则】
　　晋闵帝为刘曜所杀琅邪王睿在江南时刘琨在并州叚疋防在冀州上表劝进　臣闻天生蒸民树之以君所以对越天地司牧黎元圣帝明王鉴其若此知天地不可以乏飨故屈其身以奉之知蒸黎不可以无主故不得已而临之社稷时难则戚藩定其倾郊庙或替则宗哲纂其祀所以振遐风式固万世三五以降靡不由之伏惟髙祖宣皇帝肇基景命世祖武皇帝遂造区夏三叶重光四圣继轨惠泽侔于有虞卜年过于周氏自元康以来艰祸繁兴永嘉之际氛厉弥昏宸极失御登遐丑裔国家之危有若缀旒赖先后之徳宗庙之灵皇帝嗣建旧物克甄诞授钦明服膺聪哲玉质幼彰金声夙振宰摄其纲百辟辅其治四海想中兴之美羣生怀来苏之望不图天不悔祸大灾荐臻国未忘难冦害寻兴逆胡刘曜纵逸西都敢肆犬羊陵虐天邑臣等奉表使还仍承西朝以去年十一月不守主上幽刧复沈虏廷神器流离再辱荒逆臣每览史籍观之前代厄运之极古今未有茍在食土之毛含气之类莫不叩心絶气行号巷哭况臣等荷宠三世位厠鼎司承问震惶精爽飞越且悲且惋五情无主举哀朔垂上下泣血臣闻昏明迭用否泰相济天命未改厯数有归或多难以固邦国或殷忧以启圣明齐有无知之祸而小白为五伯之长晋有骊姬之难而重耳以主诸侯之盟社稷靡安必将有以扶其危黔首防絶必将有以继其绪伏惟陛下德通于神明圣姿合于两仪应命世之期绍千载之运夫符瑞之表天人有征中兴之兆图防垂典自京畿陨丧九服崩离天下嚣然无所归怀虽有夏之遘夷羿宗姬之离犬戎蔑以过之陛下抚宁江左奄有旧呉柔服以德伐叛以刑抗明威以慑不类仗大顺以肃宇内纯化既敷则率土宅心义风既畅则遐方企踵百揆时序于上四门穆穆于下昔少康之隆夏训以为美谈宣王之兴周诗以为休咏况茂勲格于皇天清辉光于四海苍生颙然莫不欣戴声教所加愿为臣妾者哉且宣皇之唯有陛下亿兆攸归曾无与二天祚大晋必将有主主晋祀者非陛下而谁是以迩无异言逺无异望讴歌者无不吟咏徽猷狱讼者无不思于圣德天地之际既交华裔之情允洽一角之兽连理之木以为休征者盖有百数冠带之伦要荒之众不谋同辞者动以万计是以臣等敢考天地之心因函夏之趣昧死以上尊号愿陛下存舜禹至公之情狭巢由抗矫之节以社稷为务不以小行为先以黔首为忧不以克让为事上以慰宗庙乃顾之怀下以释普天倾首之望则所谓生繁华于枯荑育丰肌于朽骨神人获安无不幸甚臣闻尊位不可久虚万机不可久旷虚之一日则尊位以殆旷之浃旬则万机以乱方今钟百王之季当阳九之防狡冦窥窬伺国瑕隙齐民波荡无所系心安可以废而不恤哉陛下虽欲逡巡其若宗庙何其若百姓何昔惠公虏秦晋国震骇吕郤之谋欲立子圉外以絶敌人之志内以固阖境之情故曰丧君有君羣臣辑睦好我者劝恶我者惧前事之不忘后代之元也陛下明并日月无幽不烛深谋逺猷出自胸怀不胜犬马忧国之情迟覩人神开泰之路是以陈其乃诚布之执事臣等各忝守方任职在遐外不得陪列阙庭共覩盛礼踊跃之怀南望罔极
　　任昉百辟劝进今上牋　近以朝命蕴防冒奏丹诚奉被还命未虚受缙绅颙颙深所未达盖闻受金于府通人之致髙蹈海隅匹夫之小节是以履乘石而周公不以为疑增玉璜而太公不以为让况世哲继轨先德在民经纶草昧叹深微管加以朱方之役荆河是依班师振旅大造王室虽累茧救宋重胝存楚以今观古曾何足云而惑甚盗钟功疑不赏皇天后土不胜其酷是以玉马骏奔表微子之去金版出地告龙逢之怨明公据鞍辍哭厉三军之志独居掩涕激义士之心故能使海若登只罄图效祉山戎孤竹束马景从伐罪吊民一匡靖乱匪叨天功实勤濡足且明公本自诸生取乐名教道风素论坐镇雅俗不习孙呉遘兹神武驱尽诛之氓济必封之俗玉不毁谁之功欤独为君子将使伊周何地某等不达通变实有愚诚不任悾欵悉心重谒防愿时膺典册式副民朢
　　长安不守纪瞻王导入劝进帝不许瞻曰二帝失御宗庙虚废神器去晋于今二载梓宫未殡人神失御陛下膺箓受图特天所授使六合革面遐荒来庭宗庙既建神主复安亿兆向风殊俗毕至若列宿之绾北极百川之归巨海而犹欲守匹夫之谦非所以阐七庙隆中兴也但国贼宜诛当以此屈己谢天下耳而欲逆天时违人事失地利三者一去虽复倾匡于将来岂得救祖宗之危急哉适时之宜万端其可纲维大业者惟理与当晋祚屯否理尽于今促之则得可以隆中兴之祚纵之则失所以资奸冦之权此所谓理也陛下身当厄运纂承帝绪顾望宗室谁复与让当承大位此所谓当也四祖廓开宇宙大业如此今五都燔爇宗庙无主刘载窃弄神器于西北陛下方欲髙让于东南此所谓揖让而而救火也臣等区区尚所不许况大人与天地合德日月并明而可以失机后时哉帝犹不许使殿中将军韩绩彻去御座瞻叱绩曰帝坐上应星宿敢有动者斩帝为改容及践位拜侍中转尚书谏诤多所匡益帝甚嘉其忠烈
　　晋王拜奉朝请周嵩上疏　臣闻取天下者常以无事及其有事不足以取天下故古之王者必应天顺时义全而后取让成而后得是以享世长久重光万载也今议者以殿下化流江汉泽被六州功济苍生欲推崇尊号臣谓今梓宫未反旧京未清义夫泣血士女震动宜深明周公之道先雪社稷大耻尽忠言嘉谋之助以时济仁之功崇谦谦之美推后已之诚然后揖让以谢天下谁敢不应谁敢不从由是忤防
　　经济类编卷三
　　钦定四库全书
　　经济类编卷四
　　明　冯琦冯瑗　撰
　　帝王类四
　　锡命【四则】
　　王莽奏起明堂辟雍灵台为学者筑舍万区作市常满仓制度甚盛立乐经益博士员经各五人征天下通一艺教授十一人以上及有逸礼古书毛诗周官尔雅天文图防钟律月令兵法史篇文字通知其意者皆诣公车网罗天下异能之士至者前后千数皆令记说廷中将令正乖谬一异说云羣臣奏言昔周公奉继体之嗣据上公之尊然犹七年制度乃定夫明堂辟雍堕废千载莫能兴今安汉公起于第家辅翼陛下四年于兹功德烂然公以八月载生魄庚子奉使朝用书临赋营筑越若翊辛丑诸生庶民大和防十万众竝集平作二旬大功毕成唐虞发举成周造业诚亡以加宰衡位宜在诸侯王上赐以束帛加璧大国乘车安车各一骊马二驷诏曰可其议九锡之法冬大风吹长安城东门屋瓦且尽五年正月祫祭明堂诸侯王二十八人列侯百二十人宗室子九百余人征助祭礼毕封孝宣曾孙信等三十六人为列侯余皆益户赐爵金帛之赏各有数是时吏民以莽不受新野田而上书者前后四十八万七千五百七十二人及诸侯王公列侯宗室见者皆叩头言宜亟加赏于安汉公于是莽上书曰臣以外属越次备位未能奉称伏念圣德纯茂承天当古制礼以治民作乐以移风四海奔走百蛮竝轃辞去之日莫不陨涕非有欵诚岂可虚致自诸侯王已下至于吏民咸知臣莽上与陛下有葭莩之故又得典职每归功列德者辄以臣莽为余言臣见诸侯面言事于前者未尝不流汗而惭愧也虽性愚鄙至诚自知德薄位尊力少任大夙夜悼栗常恐污辱圣朝今天下治平风俗齐同百蛮率服皆陛下圣德所自躬亲太师光太保舜等辅政佐治羣卿大夫莫不忠良故能以五年之间至致此焉臣莽实无奇策异谋奉承太后圣诏宣之于下不能得什一受羣贤之筹画而上以闻不能得什伍当被无益之辜所以敢且保首领须防者诚上休陛下余光而下依羣公之故也陛下不忍众言辄下其章于议者臣莽前欲立奏止恐其遂不肯止今大礼已行助祭者毕辞不胜至愿愿诸章下议者皆寝勿上使臣莽得尽力毕制礼作乐事事成以传示天下与海内平之即有所间非则臣莽当被诖上误朝廷之罪如无他谴得全命赐骸骨归家避贤者路是臣之私愿也惟陛下哀怜财幸甄邯等白太后诏曰可唯公功德光于天下是以诸侯王公列侯宗室诸生吏民翕然同辞连守阙庭故下其章诸侯宗室辞去之日复见前重陈虽晓喻罢遣犹不肯去告以孟夏将行厥赏莫不驩恱称万歳而退今公每见辄流涕叩头言愿不受赏即加不敢当位方制作未定事须公而决故且聴公制作毕成羣公以闻究于前议其九锡礼仪亟奏于是公卿大夫博士议郎列侯富平侯张纯等九百二人皆曰圣帝明王招贤劝能德盛者位髙功大者赏厚故宗臣有九命上公之尊则有九锡登等之宠今九族亲睦百姓既章万国和协黎民时雍圣瑞毕凑太平已洽帝者之盛莫隆于唐虞而陛下任之忠臣茂功莫着于伊周而宰衡配之所谓异时而兴如合符者也谨以六艺通义经文所见周官礼记宜于今者为九命之锡奏可
　　陈崇时为大司徒司直与张敞孙竦相善竦者博通士为崇草奏称莽功德崇奏之曰窃见安汉公自初束脩值世俗隆奢丽之时蒙两宫厚骨肉之宠被诸父赫赫之光财饶埶足亡所牾意然而折节行仁克心履礼拂世矫俗确然特立恶衣恶食陋车驽马妃匹无二闺门之内孝友之德众莫不闻清静乐道温良下士惠于故旧笃于师友孔子曰未若贫而乐富而好礼公之谓矣及为侍中故定陵侯淳于长有大逆罪公不敢私建白诛讨周公诛管蔡季子鸩叔牙公之谓矣是以孝成皇帝命公大司马委以国统孝哀即位髙昌侯董宏希指求美造作二统公手劾之以定大纲建白定陶太后不宜在乘舆幄坐以明国体诗曰柔亦不茹刚亦不吐不侮鳏寡不畏强圉公之谓矣深执谦退推诚让位定陶太后欲立僭号惮彼面刺幄坐之义佞惑之雄朱博之畴惩此长宏手劾之事上下壹心谗贼交乱诡辟制度遂成簒号斥逐仁贤诛残戚属而公被胥原之诉逺去就国朝政崩坏纲纪废弛危亡之祸不坠如髪诗云人之云亡邦国殄顇公之谓矣当此之时宫亡储主董贤据重加以傅氏有女之援皆自知得罪天下结雠中山则必同忧断金相翼借假遗诏频用赏诛先除所惮急引所附遂诬往寃更征逺属事埶张见其不难矣赖公立入即时退贤及其党亲当此之时公运独见之明奋亡前之威盱衡厉色振扬武怒乘其未坚厌其未发震起机动敌人摧折虽有贲育不及持刺虽有樗里不及回知虽有鬼谷不及造次是故董贤丧其魂魄遂自绞杀人不还踵日不移晷霍然四除更为宁朝非陛下莫引立公非公莫克此祸诗云惟师尚父时惟鹰扬亮彼武王孔子曰敏则有功公之谓矣于是公乃白内故泗水相丰斄令邯与大司徒光车骑将军舜建定社稷奉节东迎皆以功德受封益土为国名臣书曰知人则哲公之谓也公卿咸叹公德同盛公勲皆以周公为比宜赐号安汉公益封二县公皆不受传曰申包胥不受存楚之报晏平仲不受辅齐之封孔子曰能以礼让为国乎何有公之谓也将为皇帝定立妃后有司上名公女为首公深辞让迫不得已然后受诏父子之亲天性自然欲其荣贵甚于为身皇后之尊侔于天子当时之防千载希有然而公惟国家之统揖大福之恩事事谦退动而固辞书曰舜让于德不嗣公之谓矣自公受策以至于金斖斖翼翼日新其德增修雅素以命下国俊俭隆约以矫世俗割财损家以帅羣下弥躬执平以逮公卿教子尊学以隆国化僮奴衣布马不秣谷食饮之用不过凡庶诗云温温恭人如集于木孔子曰食无求饱居无求安公之谓矣克身自约籴食逮给物物卬市日阕亡储又上书归孝哀皇帝所益封邑入金钱献田殚尽旧业为众倡始于是小大乡和承风从化外则王公列侯内则帷幄侍御翕然同时各竭所有或入金钱或献田亩以振贫穷收赡不足者昔令尹子文朝不及夕鲁公仪子不茹园葵公之谓矣开门延士下及白屋娄省朝政综管众治亲见牧守以下考迹雅素审知白黑诗云夙夜匪解以事一人易曰终日干干夕惕若厉公之谓矣比三世为三公再奉送大行秉冡宰职填安国家四海辐凑靡不得所书曰纳于大麓烈风雷雨不迷公之谓矣此皆上世之所鲜禹稷之所难而公包其终始一以贯之可谓备矣是以三年之间化行如神嘉瑞叠累岂非陛下知人之效得贤之致哉故非独君之受命也臣之生亦不虚矣是以伯禹锡圭周公受郊祀葢以达天之使不敢擅天之功也揆公德行为天下纪观公功勲为万世基基成而赏不配纪立而褎不副诚非所以厚国家顺天心也髙皇帝褎赏元功相国萧何邑户既倍又殊礼奏事不名入殿不趋封其亲属十有余人乐善无厌班赏亡遴茍有一策即必爵之是故公孙戎位在充郎选繇旄头壹明樊哙封二千户孝文皇帝褎赏绛侯益封万户赐黄金五千斤孝武皇帝防録军功裂三万户以封衞青青子三人或在繦褓皆为通侯孝宣皇帝显著霍光增户命畴封者三人延及兄孙夫绛侯即因汉藩之固杕朱虚之鲠依诸将之递据相扶之埶其事虽丑要不能遂霍光即席常任之重乗大胜之威未尝遭时不行防假离朝朝之执事亡非同类割断歴久统政旷世虽曰有功所因亦易然犹有计策不审过征之累及至青戎摽末之功一言之劳然犹皆蒙丘山之赏课功绛霍造之与因也比于青戎地之与天也而公又有宰治之効乃当上与伯禹周公等盛齐隆兼其褎赏岂特与若云者同日而论哉然曾不得青等之厚臣诚惑之臣闻功亡原者赏不限德亡首者褎不检是故成王之于周公也度百里之限越九锡之检开七百里之宇兼商奄之民赐以附庸殷民六族大路大旂封父之繁弱夏后之璜祝宗卜史备物典防官司彛器白牡之牲郊望之礼王曰叔父建尔元子子父俱延拜而受之可谓不检亡原者矣非特止此六子皆封诗曰亡言不讐亡德不报报当如之不如非报也近观行事髙祖之约非刘氏不王然而畨君得王长沙下诏称忠定着于令明有大信不拘于制也春秋晋悼公用魏绛之策诸夏服从郑伯献乐悼公于是以半赐之绛深辞让晋矦曰微子寡人不能济河夫赏国之典不可废也子其受之魏绛于是有金石之乐春秋善之取其臣竭忠以辞功君知臣以遂赏也今陛下既知公有周公功德不行成王之褎赏遂聴公之固辞不顾春秋之明义则民臣何称万世何述诚非所以为国也臣愚以为宜恢公国令如周公建立公子令如伯禽所赐之品亦皆如之诸子之封皆如六子即羣下较然输忠黎庶昭然感德臣诚输忠民诚感德则于王事何有唯陛下深惟祖宗之重敬畏上天之戒仪刑虞周之盛敇尽伯禽之赐无遴周公之报令天法有设后世有祖天下幸甚
　　魏公九锡文　朕以不德少遭闵凶越在西土迁于唐衞当此之时若缀旒然宗庙乏祀社稷无位羣凶觊觎连带城邑一人尺土朕无获焉即我髙祖之命将坠于地朕用夙兴假寐震悼于厥心曰惟祖惟父股肱先正其孰恤朕躬乃诱天衷诞育丞相保乂我皇家济于艰难朕实赖之今将授君典礼其敬聴朕命昔者董卓初兴国难羣后释位以谋王室君则摄进首启戎行此君之忠于本朝也后及黄巾反易天常侵我三州延于平民君又讨之翦除其迹以宁东夏此又君之功也韩暹杨奉専用威命又赖君勲尅黜其难遂建许都造其京畿设官兆祀不失旧物天地鬼神于是获乂此又君之功也袁术潜逆肆于淮南慑惮君灵用丕显谋蕲阳之役桥授首棱威南厉术以殒溃此又君之功也回戈东指吕布就戮乘轩将返张扬沮毙眭固伏罪张绣稽伏此又君之功也袁绍逆常谋危社稷慿恃其众称兵内侮当此之时王师寡弱天下寒心莫有固志君执大节精贯白日奋其武怒运诸神策致届官渡大殱丑类俾我国家拯于危坠此又君之功也济师洪河拓定四州袁谭髙干咸枭其首海盗奔迸黑山顺轨此又君之功也乌丸三种崇乱二世袁尚因之逼据塞北束马悬车一征而灭此又君之功也刘表背诞不供贡职王师首路威风先逝百城八郡交臂屈膝此又君之功也马超成宜同恶相济濵据河潼求逞所欲殄之渭南献馘万计遂定边城抚和戎狄此又君之功也鲜卑丁令重译而至单于白屋请吏帅职此又君之功也君有定天下之功重以明德班叙海内宣美风俗旁施勤教恤慎刑狱吏无苛政民不回慝敦崇帝族援继絶世旧德前功罔不咸秩虽伊尹格于皇天周公光于四海方之蔑如也朕闻先王竝建明德胙之以土分之以民崇其宠章备其礼物所以蕃衞王室左右厥世也其在周成管蔡不靖惩难念功乃使邵康公锡齐太公履东至于海西至于河南至于穆陵北至于无棣五侯九伯实得征之世祚太师以表东海爰及襄王亦有楚人不供王职又命晋文登为侯伯锡以二辂虎贲鈇钺秬鬯弓矢大启南阳世作盟主故周室之不坏繄二国是赖今君称丕显德明保朕躬奉答天命导扬烈绥爰九域罔不率俾功髙乎伊周而赏卑乎齐晋朕甚恧焉朕以身托于兆民之上永思厥艰若涉渊水非君攸济朕无任焉今以冀州之河东河内魏郡赵国中山钜鹿常山安平甘陵平原凡十郡封君为魏公使使持节御史大夫虑授君印绶册书金虎符第一至第五竹使符第一至第十锡君土苴以白茅爰契尔用建冡社昔在周室毕公毛公入为卿佐周邵师保出为二伯外内之任君实宜之其以丞相领冀州牧如故今更下传玺肃将朕命以允华夏其上故传武平侯印绶今又加君九锡其敬听后命以君经纬礼律为民轨仪使安职业无或迁志是用锡君大辂戎辂各一牡二驷君劝分务本啬民昏作粟帛滞积大业惟兴是用锡君衮冕之服赤舄副焉君敦尚谦让俾民兴行少长有礼上下咸和是用锡君轩悬之乐六佾之舞君翼宣风化爰发四方逺人回面华夏充实是用锡君朱户以居君研其明哲思帝所难官人任贤羣善必举是用锡君纳陛以登君秉国之钧正色处中纎毫之恶靡不抑退是用锡君虎贲之士三百人君纠防天刑章厥有罪犯关干纪莫不诛殛是用锡君鈇钺各一君龙骧虎视旁眺八维掩讨逆节折冲四海是用锡君彤弓一彤矢百玈弓十玈矢千君以温恭为基孝友为德明允笃诚感乎朕思是用锡君秬鬯一卣珪瓒副焉魏国置丞相以下羣卿百僚皆如汉初诸王之制君往钦哉敬服朕命简恤尔众时亮庶功用终尔显德对扬我髙祖之休命
　　晋公九锡文　朕以寡德获承天序嗣我祖宗之洪烈遭家多难不明于训曩者奸逆屡兴方防内侮大惧沦丧四海以堕三祖之业惟公经德履哲明允广深廸宣武文世作保传以辅乂皇家栉风沐雨周旋征伐劬劳王室二十有余载毗翼前人仍防大政克厌不端维安社稷暨俭钦之乱公绥援有众分命兴师统纪有分用缉宁淮浦其后巴蜀屡侵西土不靖公奇画指授制胜千里是以段谷之战乘衅大捷斩将搴旗效首万计孙峻猾夏致冦徐方戎车首路威灵先迈黄钺未启鲸鲲窜迹孙壹搆隙自相疑阻幽鉴逺照奇策洞微逺人归命作藩南夏爰授锐卒毕力戎行暨诸葛诞滔天作逆称兵扬楚钦咨逋罪同恶相济帅其蝥贼以入寿春凭阻淮山敢距王命公躬擐甲胄龚行天罚谋庙算遵养时晦奇兵震击而朱异摧破神变应机而全琮稽服取乱攻昧而髙墉不守兼九伐之略究五兵之正度用能战不穷武而大敌殱溃旗不再麾而元憝授首収勍呉之隽臣系亡命之逋虏交臂屈膝委命下吏俘馘十万积尸成京雪宗庙之滞耻拯兆庶之艰难扫平区域信威呉防遂戢干戈靖我疆土天地鬼神防不获乂乃者王室之难变起萧墙頼公之灵济艰险宗庙危而获安社稷坠而复宁忠格皇天功济六合是用畴咨古训稽诸典籍命公崇位相国加于羣后启土参墟封以晋域所以方轨齐鲁翰屏帝室而公逺蹈谦损深履冲让固辞防命至于八九朕重违让徳抑体亏制以彰公志于今四载上阙在昔建侯之典下违兆庶具瞻之望惟公严防王度阐济大猷敦尚纯朴省繇节用务穯农九野康乂耆叟荷崇飬之徳鳏寡矜防之施仁风兴于中夏流泽布于遐荒是以东寄西译南象北鞮狂狡贪悍世为防仇者皆感义懐惠欵塞内附或委命纳贡或求置官司九服之外絶域之氓旷世所希至者咸浮海来享鼓舞王徳前后至者八百七十余万口海隅幽裔无思不服虽西旅逺贡越裳九译义无以逾维翼朕躬下匡万国思靖殊方宁济八极以庸蜀未賔蛮荆作猾潜谋独防整军经武简练将帅授以成防始践贼境应时摧陷狂猝奔北首尾震溃禽其戎帅屠其城邑巴汉震垒江源云彻地平天成诚在斯举公有济六合之勲加以茂徳实总百揆允厘庶政敦五品以崇仁恢六典以敷训而靖恭夙夜劳谦昧旦虽尚父之左右文武周公之勤劳王家防以加焉昔先王选建眀徳光启诸侯体国经野方制五等所以藩翼王畿垂祚百世也故齐鲁之封于周为山川土田邦畿七百官司典防制殊羣后惠襄之难桓文以翼戴之劳犹受锡命之礼咸用光畴大徳作范于后惟公功迈于前烈而赏阙于旧式百辟于邑人神同恨焉岂可以公谦冲而久淹典哉今以并州之太原上党西河乐平新兴鴈门司州之河东平阳农雍州之冯翊凡十郡南至于华北至于陉东至于壶口西逾于河提封之数方七百里皆晋之故壤唐叔受之世作盟主实纪纲诸夏用率旧职爰胙兹土封公为晋公命使持节兼司徒司校尉陔即授印绶防书金兽符第一至第五竹使符第一至第十锡兹土苴以白茅建尔国家以永藩魏室昔在周召并以公侯入作保傅其在近代鄼侯萧何实以相国光尹汉朝随时之制礼亦冝之今进公位为相国加緑綟绶又加公九锡其敬聴后命以公思大猷崇正典礼仪刑作范旁训四方是用锡公大辂戎辂各一牡二驷公道和隂阳敬授人时啬夫反本农殖维
　　豊是用锡公衮冕之服赤舄副焉公光敷显徳
　　惠下以和敬信思顺庶尹允谐是用锡公轩悬
　　之乐六佾之舞公镇靖宇宙翼播声教海外懐
　　服荒裔欵附殊方驰义诸夏顺轨是用锡公朱
　　户以居公简贤料材营求俊逸爰升多士寘彼
　　周行是用锡公纳陛以登公严恭寅畏底平四
　　国式遏防虐苛厉不作是用锡公武贲之士三
　　百人公眀慎用刑简恤大中章厥天威以紏不
　　防是用锡公鈇钺各一公爰整六军典司征伐
　　犯命凌正乃维诛殛是用锡公彤弓一彤矢百
　　玈弓十玈矢千公飨祀蒸蒸孝思维则笃诚之至通于神眀是用锡公秬鬯一卣珪瓉副焉晋国置官
　　司以下率由旧式往钦哉只服朕命敷训
　　典光泽庶方永终尔眀徳丕显余一人之休
　　命
　　亡国【十三则】
　　韩非亡征篇　凡人主之国小而家大权轻而臣重者可亡也简法禁而务谋虑荒封内而恃交援者可亡也羣臣为学门子好辩商贾外积小民内困者可亡也好宫室台榭陂池事车服器玩好罢露百姓煎靡货财者可亡也用时日事鬼神信卜筮而好祭祀者可亡也不以众言叅验用一人为门户者可亡也官职可以重求爵禄可以货得者可亡也缓心而无成柔茹而寡断好恶无诀而无所定立者可亡也饕贪而无餍近利而好得者可亡也喜淫刑而不周于法好辩说而不求其用滥于文丽而不顾其功者可亡也浅薄而易见漏泄而无藏不能周密而通羣臣之语者可亡也狠刚而不和愎谏而好胜不顾社稷而轻为自信者可亡也恃交援而简近隣怙强大之救而侮所迫之国者可亡也覊旅侨士重帑在外上间谋计下与民事者可亡也民信其相下不能其上主爱信之而弗能废者可亡也境内之杰不事而求封外之士不以功伐课试而好以名问举错覊旅起贵以陵故常者可亡也轻其适正庶子称衡太子未定而主即世者可亡也大心而无悔国乱而政多不料境内之资而易其隣敌者可亡也国小而不处卑力少而不畏强无礼而侮大隣贪愎而拙交者可亡也太子已置而娶于强敌以为后妻则太子危如是则羣臣易虑羣臣易虑者可亡也怯慑而弱守蚤见而心柔懦知有可防而弗敢行者可亡也出君在外而国更置质太子未反而君易子如是则国携国携者可亡也挫辱大臣而狎其身刑戮小民而逆其使懐怒思耻而専习则贼生贼生者可亡也大臣两重父兄众强内党外援以争事势者可亡也婢妾之言聴爱玩之智用外内悲惋而数行不法者可亡也简侮大臣无礼父兄劳苦百姓杀戮不辜者可亡也好以智矫法时以私杂公法禁变易号令数下者可亡也无地固城郭恶无畜积财物寡无守战之备而轻攻伐者可亡也种类不寿主数即世婴儿为君大臣専制树覊旅以为党数割地以待交者可亡也太子尊显徒属众强多大国之交而威势蚤具者可亡也挛褊而心急轻疾而易动发心悁忿而不訾前后者可亡也主多怒而好用兵简本教而轻战攻者可亡也贵人相妬大臣隆盛外借敌国内困百姓以攻怨讐而人主弗诛者可亡也君不肖而侧室贤太子轻而庶子伉官吏弱而人民杰如此则国躁国躁者可亡也藏怒而弗发悬罪而弗诛使羣臣阴憎而愈忧惧而久未可知者可亡也出军命将太重边地任守太尊専制擅命径为而无所请者可亡也后妻淫乱主母畜秽外内混通男女无别是谓两主两主者可亡也后妻贱而婢妾贵太子卑而庶子尊相室轻而典谒重如此则内外乖内外乖者可亡也大臣甚贵偏党众强壅塞主断而重擅国者可亡也私门之官用马府之世绌乡曲之善举官职之劳废贵私行而贱公功者可亡也公家虚而大臣实正户贫而寄寓富耕战之士困末作之民利者可亡也见大利而不趋闻祸端而不备浅薄于争守之事而务以仁义自饰者可亡也不为人主之孝而慕匹夫之孝不顾社稷之利而聴主母之令女子用国刑余用事者可亡也辞辩而不法心智而无术主多能而不以法度从事者可亡也亲臣进而故人退不肖用事而贤良伏无功贵而劳苦贱如是则下怨下怨可亡也父兄大臣禄秩过功章服侵等宫室供养大侈而人主弗禁则臣心无穷臣心无穷者可亡也公壻公孙与民同门暴慠其隣者可亡也亡征者非曰必亡也言其可亡也夫两尧不能相王两桀不能相亡亡王之机必其治乱其强弱相踦者也木之折也必通蠧墙之壊也必通隙然木虽蠧无疾风不折墙虽隙无大雨不坏万乘之主有能服术行法以为亡征之君风雨者其兼天下不难矣桀作瑶台罢民力殚民财为酒池糟隄纵靡靡之乐一皷而牛饮者三千人羣臣相持歌曰江水沛沛兮舟楫败兮我王废兮趣归薄兮薄亦大兮又曰乐兮乐兮四牡蹻兮六辔沃兮去不善而从善何不乐兮伊尹知天命之至举觞而告桀曰君王不聴臣之言亡无日矣桀拍然而作哑然而笑曰子何妖言吾有天下如天之有日也日有亡乎日亡吾亦亡矣于是接履而趣遂适汤汤立为相故伊尹去官入殷殷王而夏亡吕览过理篇　亡国之主一贯天时虽异其事虽殊所以亡同者乐不适也乐不适则不可以存糟丘酒池肉圃为格雕柱而梏诸侯不适也刑鬼侯之女而取其瓌截涉者胫而视其髓杀梅伯而遗文王其醢不适也文王貌受以告诸侯作为琁室筑为顷宫剖孕妇而观其化杀比干而视其心不适也孔子闻之曰其窍通则比干不死矣夏商之所以亡也晋灵公无道从台上弹人而观其避丸也使宰人臑熊不熟杀之令妇人载而过朝以示威不适也赵盾骤谏而不聴公恶之乃使沮麛沮麛见之不忍贼曰不忘恭敬民之主也贼民之主不忠弃君之命不信一于此不若死乃触廷槐而死齐湣王亡居衞谓公王丹曰我何如主也王丹对曰王贤主也臣闻古人有辞天下而无恨色者臣闻其声于王而见其实王名称东帝实辨天下去国居衞容貌充满顔色发扬无重国之意王曰甚善丹知寡人寡人自去国居衞也带益三副矣宋王筑为蘖帝鸱夷血髙悬之射着甲胄从下血坠流地左右皆贺曰王之贤过汤武矣汤武胜人今王胜天贤不可以加矣宋王大恱饮酒室中有呼万歳者堂上尽应堂上巳应堂下尽应门外庭中闻之莫敢不应不适也齐闵王亡居衞昼日步走谓公王丹曰我已亡矣而不知其故吾所以亡者其何哉公王丹对曰臣以王为已知矣王故尚未之知邪王之所以亡者以贤也以天下之主皆不肖而恶王之贤也因相与合兵而攻王此王之所以亡也闵文慨然太息曰贤固若是其苦邪遂以自贤骄盈不止亡走衞衞君避宫舍之称臣而供具闵王不逊卫人侵之去走邹鲁有骄色邹鲁不纳遂走莒楚使淖齿将兵救齐因相闵王淖齿擢闵王之筋而悬之庙梁宿昔而杀之与燕共分齐地悲夫闵公临大齐之国地方数千里然而兵败于诸侯地夺于燕昭宗庙防亡社稷不祀宫室空虚身亡逃窜甚于徒尚不知所以亡甚可痛也犹自以为贤岂不哀哉公王丹徒之中而道之謟佞甚矣闵王不觉追而善之以辱为荣以忧为乐其亡晩矣而卒见杀先是靖郭君残贼其百姓害伤其羣臣国人将背叛共逐之其御知之豫装赍食及乱作靖郭君出亡至于野而饥其御出所装食进之靖郭君曰何以知之而赍食对曰君之暴虐其臣下之谋久矣靖郭君怒不食曰以吾贤至闻也何谓暴虐其御惧曰臣言过也君实贤唯羣臣不肖共害贤然后靖郭君恱然后食故齐闵王靖郭君虽至死亡终身不谕者也悲夫
　　魏文侯问李克曰呉之所以亡者何也李克对曰数战数胜文侯曰数战数胜国之福也其所以亡何也李克曰数战则民疲数胜则主骄以骄主治疲民此其所以亡也是故好战穷兵未有不亡者也
　　赵襄子问于王子维曰呉之所以亡者何也对曰呉君而不忍襄子曰宜哉呉之亡也则不能赏贤不忍则不能罚奸贤者不赏有罪不能罚不亡何待
　　鲁哀侯弃国而走齐齐侯曰君何年之少而弃国之蚤鲁哀侯曰臣始为太子之时人多谏臣臣受而不用也人多爱臣臣爱而不近也是则内无闻而外无辅也是犹秋蓬恶于根本而美于枝叶秋风一起根且拔矣宋昭王出亡至于鄙喟然叹曰吾知所以亡矣吾朝臣千人发政举吏无不曰吾君圣者侍御数百人被服以立无不曰吾君丽者内外不闻吾过是以至此由宋君观之人主之所以离国家失社稷者謟防者众也故宋昭亡而能悟葢得反国云
　　石雠曰春秋有忽然而足以亡者国君不可以不慎也妃妾不一足以亡公族不亲足以亡大臣不任足以亡国爵不用足以亡亲佞近谗足以亡举百事不时足以亡使民不节足以亡刑罚不中足以亡内失众心足以亡外嫚大国足以亡
　　赵髙既立二世导之诛杀秦之诸公子大臣天下大乱盗贼羣起二世乃让髙以盗贼事髙惧乃阴与其壻阎乐其弟赵成谋曰上不听谏今事急欲归祸于吾宗吾欲易置上更立公子婴乃诈为有大贼遣乐将吏卒千余人至望夷宫殿门防衞令仆射曰贼入此何不止衞令曰周庐设卒甚谨安得贼敢入宫乐遂斩衞令直将吏入行射郎宦者大惊或走或格格者辄死死者数十人赵成与乐俱入射上幄坐帏二世怒召左右左右皆惶扰不鬭旁有宦者一人侍不敢去二世入内谓曰公何不蚤告我乃至于此宦者曰臣不敢言故得全使臣蚤言皆已诛安得至今阎乐前即二世数曰足下骄恣诛杀无道天下共畔足下足下其自为计二世曰丞相可得见否乐曰不可二世曰吾愿得一郡为王弗许又曰愿为万戸侯弗许曰愿与妻子为黔首比诸公子阎乐曰臣受命于丞相为天下诛足下足下虽多言臣不敢报麾其兵进二世自杀赵髙遂立公子婴为秦王令子婴斋当庙见受玉玺斋五日子婴与其子二人谋曰丞相髙杀二世望夷宫恐羣臣诛之乃佯以义立我我闻赵髙乃与楚约灭秦宗室而王关中今使我斋见庙此欲因庙中杀我我称病不行丞相必自来来则杀之髙果自往子婴遂刺杀髙于斋宫族其家　秦二世胡亥之为公子也昆弟数人诏置酒飨羣臣召诸子诸子赐食先罢胡亥下堦视羣臣陈履状善者因行践败而去诸子闻见之者莫不太息及二世即位皆知天下必弃之也
　　宋钦宗时上皇闻张邦昌僣位曰邦昌若以节死则社稷增重今既尸君之位则吾事决矣因泣下霑襟至是斡里雅布遂胁上皇太后与亲王皇孙驸马公主妃嫔及康王母韦贤妃康王夫人邢氏等由滑州去尼玛哈以帝后太子妃嫔宗室及何防孙传张叔夜陈过庭司马朴秦桧等由郑州去而归冯澥曹辅孙觌汪藻郭仲荀等于张邦昌邦昌率百官遥辞二帝于南薫门众恸哭有仆絶者凡法驾卤簿皇后以下车辂卤簿冠服礼器法物大乐教方乐器祭器八寳九鼎圭璧浑天仪铜人刻漏古器景灵宫供器太清楼秘阁三馆书天下府州图及官吏内人内侍伎艺工匠倡优府库畜积为之一空初金人将还议留兵以衞邦昌吕好问曰南北异宜恐北兵不习风土必不相安金人曰留一贝勒统之可也好问曰贝勒贵人有如触发致疾则负罪益深金人乃不留兵而去宗泽在衞闻二帝北行即提军趋滑走黎阳至大名欲径渡河据金人归路邀还二帝而勤王之兵卒无至者遂不果　上皇离青城金人以牛车数百乘载诸王后宫皆胡人牵驾不通华言至邢赵间斡里雅布遣郭药师迎谢上皇曰天时如此非公之罪药师惭而退斡里雅布又请王婉容位帝姬与尼玛哈次子作妇许之至燕山馆于延寿寺帝自离青城顶青氊笠乘马后有监军随之自郑门而北每过一城辄掩面号泣至代工部员外郎滕茂实号泣迎谒茂实葢当副路允迪出使者尼玛哈逼茂实胡服茂实力拒之见者堕泪茂实请侍旧主俱行尼玛哈不许帝遂从代渡大和岭至云中　史臣曰初斡里雅布之北还也以尼玛哈在太原其势未合恐勤王之师有以乘之既退之后为宋计者宜为逺谋而乃忽李纲种师道之言上下相庆以为无虞曾不数月再致金师太原真定咽喉以塞而犹议三镇弃守之利害故金人尝语宋使曰待汝家议论定时我已渡河矣葢当是时庙堂之相方镇之将皆出于童蔡王梁之门无可以系天下之望唯以割地请和为言未闻有能出一计与之抗者是以金人之来如破竹然及围城逾月外援不至竟以妖术取败吁可怪哉蒙古兵以正旦防饮歌吹之声四望相接城中饥窘叹息而已孟珙见黒气压城上日无光降者言城中絶粮已三月鞍靴败鼓皆麋煮且听以老弱互食诸军日以人畜骨和芹泥食之又往往斩败军全队攫其肉以食故欲降者众珙乃下令诸军衔枚分运云梯布城下以攻之金自被围以来战没将帅甚众至是禁近以及舍人牌印省部掾属亦皆供役分守四城古兵凿西城为五门整军以入督军鏖战及暮乃退声言来日复集是夕金主集百官传位于东面元帅承麟承麟者世祖和勒博之后巴萨之弟也拜泣不敢受金主曰朕所以付卿者岂得已哉以朕肌体肥重不便鞍马驰突卿平日趫捷有将略万一得免祚不絶此朕志也承麟起受玺明日承麟即位时孟珙之师向南门至金字楼列云梯令诸军闻鼔则进马义先登赵荣继之万众竞进大战城上乌库哩镐及其将帅二百人皆降金百官称贺礼毕亟出捍敌而南城之陴已立宋旗帜矣俄顷四面鼔噪夹攻声震天地南面守门者弃门走门四开孟珙招江海塔齐尔之师以入呼沙呼帅精兵一千巷战不能御金主守绪知事急即取寳玉寘于幽兰轩环之以草命近侍曰死便火我遂自经死呼沙呼闻之谓将士曰吾君已崩吾何以战为吾不能死于乱兵之手吾赴汝水从吾君矣诸君其善为计言讫赴水死将士皆曰相公能死吾辈独不能邪于是参政富珠哩小罗索乌凌阿呼图克总帅元志元帅裕善尔赫舍哩柏夀乌库哩桓端及军士五百余人皆从死焉承麟退保子城闻守绪死帅羣臣入哭因谓众曰先帝在位十年勤俭寛仁图复旧业有志未就可哀也已宜谥曰哀奠未毕城已陷诸将禁近共举火焚之奉御绛山收其骨将瘗之汝水上江海入宫执参政张天纲孟珙问金主所在天纲曰城危时自经矣珙乃与塔齐尔分金主骨及宝玉法物是日承麟亦为乱兵所杀金亡金自宣宗之世为宰相枢密者往往临事推让低言缓语以为养相体每有四方兵革灾异辄以圣主心困或俟再议因循苟且以度时日及出兵则以近侍监战临事多所牵制故师出无功国乱不闻以底于亡　史臣曰金之初兴天下莫强焉太祖太宗威制中国大槩欲效辽初故事立楚立齐委而去之宋人不竞遂失故物熙宗海陵济以虐政中原觖望金事防去世宗以仁易暴休息斯民故金祚百有余年由大定之政有以固结人心尔章宗志存润色诛求无艺至于衞绍纪纲大坏宣宗南渡弃厥本根连兵宋夏内致困惫哀宗之世无足为者区区生聚图存于亡力尽乃毙可哀也矣虽然国君死社稷哀宗无愧焉
　　帝防时陈宜中当国遭时多难不能措一策惟事蔽将士离心郡邑降破方且理防科举明堂等事及士大夫陈乞差遣士人觊觎恩例至是遣柳岳奉书如元军前称防尚书之死乃盗杀之非朝廷意乞班师脩好岳见巴延于无锡泣请曰嗣君幼冲在衰绖中自古礼不伐丧凡今日事至此者皆奸臣贾似道失信误国尔巴延曰汝国执戮我行人故我兴师钱氏纳土李氏出降皆汝国之法也汝国得天下于小儿亦失于小儿其道如此尚何多言遂令囊嘉特偕岳还而别遣人奏上都都统张达夜袭元军败还元张范乃四分其军自将一军相去里许令诸将曰宋舟西舣厓山潮至必东遁急攻之闻吾乐作乃战违令者斩时黑气出山西李恒乘早潮退攻其北世杰以淮兵殊死战至午潮上元军乐作世杰以为且懈不设备范以舟攻其南世杰南北受敌兵士皆疲不能复战俄有一舟樯旗仆诸舟之樯旗皆仆世杰知事去乃抽精兵入中军诸军大溃翟国秀凌震等皆解甲降元元军薄中军防日暮风雨昬雾四塞咫尺不相辨世杰乃与苏刘义防维以十六舟夺港而去陆秀夫走帝昺舟舟大且诸舟环结度不得出走乃先驱其妻子入海谓帝曰国事至此陛下当为国死德祐皇帝辱已甚陛下不可再辱即负帝同溺后宫诸臣从死者甚众余舟尚八百尽为范所得越七日尸浮海上者十余万人因得帝尸及诏书之寳世杰行收兵遇杨太妃欲奉以求赵氏后杨太后始闻帝崩抚膺大恸曰我忍死艰关至此者正为赵氏一块肉耳今无望矣遂赴海死世杰葬之海濵世杰将趋占城土豪彊之还广东乃回舟舣南恩之海陵山散溃稍集谋入广飓风大作将士劝世杰登岸世杰曰无以为也登柂楼露香祝曰我为赵氏亦已至矣一君亡复立一君今又亡我未死者庶防敌兵退别立赵氏以存祀耳今若此岂天意邪风涛愈甚世杰堕水溺死诸将函其骨葬潮居里苏刘义出海洋为其下所杀
　　禅代【八则】
　　宋王刘裕欲受禅而难于发言乃集朝臣宴饮从容言曰桓簒位鼎命已移我首唱大义兴复帝室南征北伐平定四海功成业着遂荷九锡今年将衰暮崇极如此物忌盛满非可久安今欲奉还爵位归老京师羣臣惟盛称功德莫喻其意日晚坐散中书令傅亮还外乃悟而宫门已闭亮叩扉请见宋王即开门见之亮入但曰臣暂宜还都宋王解其意无复他言亮出已夜见长星竟天拊髀叹曰我常不信天文今始验矣亮至建康征宋王入辅宋王留子义康镇寿阳宋王至建康傅亮讽晋恭帝禅位于宋具诏草呈帝使书之恭帝欣然操笔谓左右曰桓之时晋氏已无天下重为刘公所延将二十载今日之事本所甘心遂书赤纸为诏逊于琅邪第宋王为坛于南郊即皇帝位礼毕自石头备法驾入建康宫徐广大悲感流涕侍中谢晦谓之曰徐公得无小过广曰君为宋朝佐命身是晋室遗老悲欢之事固不可同恭帝临太极殿大赦改元其犯乡论清议一皆荡涤与之更始
　　顺帝进齐公萧道成爵为王增封十郡下诏禅位于齐顺帝当临轩不肯出逃于佛葢之下王敬则勒兵殿庭以板舆入迎顺帝顺帝收泪谓敬则曰欲见杀乎敬则曰出居别宫耳官先取司马家亦如此顺帝泣而弹指曰愿后身世世勿复生帝王家宫中皆哭帝拍敬则手曰必无过虑当饷辅国十万钱是日百僚陪位侍中谢朏在直当解玺绶阳为不知引枕卧乃以王俭为侍中解玺绶礼毕顺帝乘画轮车出就东邸问今日何不奏鼔吹左右莫有应者右光禄大夫王琨至是攀车獭尾恸哭曰人以寿为欢老臣以寿为戚既不能先驱蝼蚁乃复频见此事呜咽不自胜褚渊等奉玺绶帅百官诣齐宫劝进王即皇帝位于南郊大赦改元奉宋顺帝为汝阴王优崇之礼皆仿宋初筑宫丹阳置兵守衞之以褚渊为司徒賔客贺者满座褚炤叹曰彦回少立名行何意披猖至此门戸不幸乃复有今日之拜使彦回作中书郎而死不当为一名士邪名德不昌乃复有期颐之寿渊固辞不拜奉朝请
　　大司马萧衍内有受禅之志沈约微扣其端大司马不应它日又进曰今与古异不可以淳风期物士大夫攀龙附鳯者皆望有尺寸之功今童儿牧竖皆知齐祚已终明公当承其运天文防记又复炳然天心不可违人情不可失茍歴数所在虽欲谦光亦不可得已大司马曰吾方思之约曰公初建牙樊沔此时应思今王业已成何所复思若不早定大业脱有一人立异即损威德且人非金玉时事难保岂可以建安之封遗之子孙若天子还都公卿在位则君臣分定无复异心君明于上臣忠于下岂复有人方更同公作贼大司马然之约出大司马召范云告之云对略同约防大司马命草具其事约乃出怀中诏书并诸选置大司马曰我起兵于今三年矣功臣诸将实有其劳然成帝业者卿二人也于是诏进大司马位相国总百揆扬州牧封十郡为梁公备九锡之礼置梁百司去録尚书之号
　　东魏尔朱荣虽居外藩遥制朝政树置亲党布列敬宗左右伺察动静大小必知敬宗虽受制于荣然性勤政事朝夕不倦数亲览辞讼理寃狱荣闻之不恱敬宗与吏部尚书季神隽议清治选部荣尝关补曲阳县令神隽以阶悬不奏别更拟人荣大怒即遣所部者往夺其任神儁惧而辞位荣使尚书左仆射尔朱世隆摄选荣启北人为河南诸州敬宗未之许太宰天穆入见面论敬宗犹不许天穆曰天柱既有大功为国宰相若请普代天下官恐陛下亦不得违之如何启数人为州遽不用也敬宗正色曰天柱若不为人臣朕亦须代如其犹存臣节无代天下百官之理荣闻之大恚恨曰天子由谁得立今乃不用我语尔朱皇后性妬忌屡致忿恚帝遣尔朱世隆语以大理后曰天子由我家置立今便如此敬宗既外逼于荣内迫皇后恒怏怏不以万乘为乐荣见四方无事奏称参军许周劝臣取九锡臣恶其言已斥遣令去荣时望得殊礼故以意讽朝廷敬宗实不欲与之因称叹其忠
　　静帝美容仪膂力过人能挟石师子逾宫墙射无不中好文学从容沈雅时人以为有孝文风烈大将军髙澄深忌之使中书黄门郎崔季舒察静帝动静小大皆令季舒知之澄与季舒书曰痴人比复何似痴势小差未宜用心检校澄尝侍饮酒举大觞属静帝曰臣澄劝陛下酒静帝不胜忿曰自古无不亡之国朕亦何用此生为澄怒曰朕朕狗脚朕使崔季舒殴静帝三拳奋衣而出明日澄使季舒入劳静帝静帝亦谢焉静帝不堪忧辱咏谢灵运诗曰韩亡子房奋秦帝鲁连耻本自江海人忠义动君子侍讲荀济知帝意乃与元瑾等谋诛澄澄勒兵入宫见静帝不拜而坐曰陛下何意反臣父子功存社稷何负陛下邪此必左右妃嫔辈所为欲杀胡夫人及李嫔静帝正色曰自古唯闻臣反君不闻君反臣王自欲反何乃责我我杀王则社稷安不杀则灭亡无日我身且不暇惜况于妃嫔必欲弑逆缓速在王澄乃下牀叩头大啼谢罪于是酣饮夜久乃出居三日幽静帝于含章台
　　齐王髙洋位相国总百揆备九锡侍中张亮等求入启事东魏孝静帝在昭阳殿见之亮曰五行递运有始有终齐王圣徳钦明万方归仰愿陛下远法尧舜静帝敛容曰此事推挹已久谨当逊避乃下御座歩就东廊咏范蔚宗后汉书赞曰献生不辰身播国屯终我四百永作虞賔所司请发静帝曰古人念遗簮弊履朕欲与六宫别可乎髙隆之曰今日天下犹陛下之天下况在六宫静帝歩入与妃嫔已下别举宫皆哭赵国李嫔诵陈思王诗云其爱玉体俱享黄发期静帝出云龙门遣太尉彭城王韶等奉玺绶禅位于齐齐王即皇帝位于南郊
　　朱全忠急于传禅密使蒋晖等谋之晖与栁璨等议以魏晋以来皆先封大国加九锡殊礼然后受禅当次第行之乃先除全忠诸道元帅以示有渐仍以刑部尚书裴迪为送官告使全忠大怒宣徽副使王殷赵殷衡疾晖权宠欲得其处因譛之于全忠曰晖璨等欲延唐祚故逗遛其事以须变晖闻之惧自至夀春具言其状全忠曰汝曹巧述闲事以沮我借使我不受九锡岂不能作天子邪晖曰唐祚已尽天命归王愚智皆知之晖与栁璨等非敢有背徳但以今兹晋燕岐蜀皆吾勍敌王受禅彼心未服不可不曲尽义礼然后取之欲为王创万代之业耳全忠叱曰奴果反矣晖惶遽辞归与璨议行九锡时天子将郊祀百官旣习仪裴迪自大梁还言全忠怒曰柳璨蒋晖等欲延唐祚乃郊天也璨等惧敇改用来年正月上辛
　　河东节度使北面总管石敬瑭旣还镇隂为自
　　全之计潞王好咨访外事常命端明殿学士李
　　専美翰林学士李崧知制告吕琦薛文遇翰林
　　天文赵延乂等更直于中兴殿庭与语或至夜
　　分敬瑭赂太后左右令伺潞王之密谋事无巨
　　细皆知之敬瑭多于賔客前自称羸瘠不堪为
　　帅冀朝廷不之忌时契丹屡防北邉禁军多在
　　幽并敬瑭与赵徳钧求益兵运粮朝夕相继诏借河东人有蓄积者菽粟诏镇州输绢五万匹于总管府籴军粮率镇冀人车千五百乗运粮于代州又诏魏博市籴时水旱民饥敬瑭遣使督趣严急山东之民流防乱始兆矣敬瑭将大军屯忻州朝廷遣使赐军士夏衣传诏抚谕军士呼万嵗数四敬瑭惧幕僚河内段希尧请诛其唱首者敬瑭命都押牙刘知远斩挟马都将李晖等三十六人以徇潞王闻之益疑敬瑭
　　复国【十则】
　　晋郤缺言于赵宣子曰日衞不睦故取其地今已睦矣可以归之叛而不讨何以示威服而不柔何以示怀非威非怀何以示德无德何以主盟子为正卿以主诸侯而不务德将若之何夏书曰戒之用休董之用威劝之以九歌勿使坏九功之德皆可歌也谓之九歌六府三事谓之九功水火金木土谷谓之六府正德利用厚生谓之三事义而行之谓之德礼无礼不乐所由叛也若吾子之德莫可歌也其谁来之盍使睦者歌吾子乎宣子説之晋侯有疾曹伯之竖侯獳货筮史使曰以曹为解齐桓公为防而封异姓今君为防而灭同姓曹叔振铎文之昭也先君唐叔武之穆也且合诸侯而灭兄弟非礼也与衞偕命而不与偕复非信也同罪异罚非刑也礼以行义信以守礼刑以正邪舍此三者君将若之何公说复曹伯曹人请于晋曰自我先君宣公即世国人曰若之何忧犹未弭而又讨我寡君以亡曹国社稷之镇公子是大泯曹也先君无乃有罪乎若有罪则君列诸防矣君唯不遗德刑以伯诸侯岂独遗诸敝邑敢私布之　曹人复请于晋晋侯谓子臧反吾归而君子臧反曹伯归子臧尽致其邑与卿而不出晋献公卒里克将杀奚齐先吿荀息曰三公子之徒将杀孺子子将如何荀息曰死吾君而杀其孤吾有死而已吾蔑从之矣里克曰子死孺子立死不亦可乎子死孺子废焉何死哉荀息曰昔君问臣事君于我我对以忠贞君曰何谓也我对曰可以利公室力有所能无不为忠也葬死者养生者死人复生不悔生人不愧贞也吾言既往矣岂能欲行吾言而又爱吾身乎虽死焉辟之里克告丕郑曰三公子之徒将杀孺子子将何如丕郑曰荀息谓何对曰荀息曰死之丕郑曰子勉之夫二国士之所图无不遂也我为子行之子帅七舆大夫以待我我使翟以动之援秦以摇之立其薄者可以得重赂厚者可使无入国谁之国也里克曰不可克闻之夫义者利之足也贪者怨之本也废义则利不立厚贪则怨生夫孺子岂获罪于民将以骊姬之惑蛊君而诬国人谗羣公子而夺之利使君迷乱信而亡之杀无罪以为诸侯笑使百姓莫不得藏恶于其心中恐其如壅大川溃而不可救是故将杀奚齐而立公子之在外者以定民弭忧于诸侯且为援庶防曰诸侯义而抚之百姓欣而奉之国可以固今杀君而赖其富贪且反义贪则民怨反义则富不为頼頼富而民怨乱国而身殆惧为诸侯载不可常也丕郑许诺于是杀奚齐卓子及骊姬而请君于秦既杀奚齐荀息将死之人曰不如立其弟而辅之荀息立卓子里克又杀卓子荀息死之君子曰不食其言矣既杀奚齐卓子里克及丕郑使屠岸夷告公子重耳于翟曰国乱民扰得国在乱治民在扰子盍入乎吾请为子鉥重耳告舅犯曰里克欲纳我舅犯曰不可夫坚树在始始不固本终必槁落夫长国者唯知哀乐喜怒之节是以导民不哀丧而求国难因乱以入殆以丧得国则必乐丧乐丧必哀生因乱以入则必喜乱喜乱必怠德是哀乐喜怒之节易也何以导民民不我导谁长重耳曰非丧谁代非乱谁纳我舅犯曰偃也闻之丧乱有小大大丧大乱之剡也不可犯也父母死为大丧谗在兄弟为大乱今适当之是故难公子重耳出见使者曰子惠顾亡人重耳父生不得供备洒扫之臣死又不敢涖丧以重其罪且辱大夫敢辞夫固国者在亲众而善邻在因民而顺之苟众所利邻国之所立大夫其从之重耳不敢违吕甥及郤称亦使蒲城午告公子夷吾于梁曰子厚赂秦人以求入吾主子夷吾告冀芮曰吕甥欲纳我冀芮曰子勉之国乱民扰大夫无常不可失也非乱何入非危何安幸茍君之子唯其索之方乱以扰孰适御我大夫无常茍众所置孰能勿从子盍尽国以赂外内无爱虚以求入既入而后图聚公子夷吾出见使者再拜稽首许诺吕甥出告大夫曰君死自立则不敢久则恐诸侯之谋径召君于外也则民各有心恐厚乱盍请君于秦乎大夫许诺乃使梁由靡告于秦穆公曰天降祸于晋国谗言繁兴延及寡君使寡君之绍续昆裔隐悼播越托在草莽未有所依又重之以寡君之不禄丧乱并臻以君之灵鬼神降衷罪人克伏其辜羣臣莫敢宁处将待君命君若惠顾社稷不忘先君之好辱收其逋迁裔胄而建立之以主其祭祀且填抚其国家及其民人虽四隣诸侯之闻之也其谁不儆惧于君之威而欣喜于君之德终君之重爱受君之重况而羣臣受其大德晋国其谁非君之羣臣也秦穆公许诺反使者乃招大夫子明及公孙枝曰夫晋国之乱吾谁使先若夫二公子而立之以为朝夕之急大夫子明曰君使絷也絷敏且知礼敬以知微敏能窜谋知礼可使敬不队命微知可不君其使之乃使公子絷吊公子重耳于翟曰寡君使絷吊公子之忧又重之以丧寡人闻之得国常于丧失国常于丧时不可失丧不可久公子其图之重耳告舅犯舅犯曰不可亡人无亲信仁以为亲是故置之者不殆父死在堂而求利人孰仁我人实有之我以徼幸人孰信我不仁不信将何以长利公子重耳出见使者曰君惠吊亡臣又重有命重耳身亡父死不得与于哭泣之位又何敢有他志以辱君义再拜不稽首起而哭退而不私公子絷退吊公子夷吾于梁如吊公子重耳之命夷吾告冀芮曰秦人勤我矣冀芮曰公子勉之亡人无狷洁狷洁不行重赂配德公子尽之无爱财人实有之我以徼幸不亦可乎公子夷吾出见使者再拜稽首起而不哭退而私于公子絷曰中大夫里克与我矣吾命之以汾阳之田百万嬖大夫丕郑与我矣吾命之以负葵之田七十万君茍辅我蔑天命矣吾必遂矣亡人茍入扫除宗庙定社稷亡人何国之与有君实有郡县且入河外列城五岂谓君无有亦为君之东游津梁之上无有难急也亡人之所怀挟婴瓖以望君之尘垢者黄金四十镒白玉之珩六双不敢当公子请纳之左右公子絷反致命穆公穆公曰吾与公子重耳重耳仁再拜不稽首不没为后也起而哭爱其父也退而不私不没于利也公子絷曰君之言过矣君若求置晋君而载之置仁不亦可乎君若求置晋君以成名于天下则不如置不仁以滑其中且可以进退臣闻之仁有置武有置仁置德武置服是故先置公子夷吾是为惠公
　　秦穆公问冀芮曰公子谁恃于晋对曰臣闻之亡人无党有党必有讐夷吾之少也不好弄戏不过所复怒不及色及其长也弗改是故出亡无恶于国而众安之不然夷吾不佞其谁能恃乎君子曰善以微劝
  </div>
  <div class="pagination">
   <a href="经济类编_page3.html">
    上一页
   </a>
   <a href="经济类编.html">
    1
   </a>
   <a href="经济类编_page2.html">
    2
   </a>
   <a href="经济类编_page3.html">
    3
   </a>
   <span class="current-page">
    4
   </span>
   <a href="经济类编_page5.html">
    5
   </a>
   <a href="经济类编_page6.html">
    6
   </a>
   <a href="经济类编_page7.html">
    7
   </a>
   <a href="经济类编_page8.html">
    8
   </a>
   <a href="经济类编_page9.html">
    9
   </a>
   <span>
    ...
   </span>
   <a href="经济类编_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
