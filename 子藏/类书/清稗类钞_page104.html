<!DOCTYPE html>
<html>
<head>
    <meta charset="UTF-8">
    <title>清稗类钞 - 第 104 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 104 页/共 432 页</h1>
    <div class="content">　　妃朝冠，顶二层，贯东珠各一，皆承以金凤，饰东珠共九，珍珠各十七，上衔猫睛石。朱纬上周缀金凤五，饰东珠各七，珍珠各二十一，后金翟一，饰猫睛石一，珍珠十六，翟尾垂珠，凡珍珠一百八十八，三行二就，中间金衔青金石结一，饰东珠，珍珠各四，末缀珊瑚。冠后护领垂金黄绦二，末缀宝石。青缎为带。金约，镂金云十一，饰东珠各一，间以青金石，红片金里。后系金衔绿松石结，贯珠下垂，凡珍珠一百九十七，三行二就，中间金衔青金石结二，每具饰东珠，珍珠各六，末缀珊瑚。耳饰，左右各三，每具金龙衔三等东珠各二。彩帨绣文。龙褂绣文为云芝瑞草。吉服冠，顶用碧王　亚王　　，余皆如贵妃。

　　嫔朝冠，顶二层，贯东珠各一，皆承以金翟，饰东珠共九，珍珠各十七，上衔石？罗子。朱纬，上周缀金翟五，饰东珠各五，珍珠各十九，后金翟一，饰珍珠十六，翟尾垂珠，凡珍珠一百七十二，三行二就，中间金衔青石结一，饰东珠珍珠各三，末缀珊瑚。冠后护领垂金黄绦二，末缀宝石。青缎为带。金约，镂金云八，饰东珠各一，间以青金石。红片金里，后系金衔绿松石结，贯珠下垂，凡珍珠一百七十七，三行二就，中间金衔青金石结二，每具饰东珠珍珠各四，末缀珊瑚。耳饰，左右各三，每具金龙衔四等东珠各二。朝珠三盘，珊瑚一，蜜珀二。彩帨不绣花文。龙褂绣文，两肩前后正龙各一，襟夔龙四。袍皆用香色，余皆如妃。

　　皇子福晋服饰

　　福晋者，皇子、亲郡王世子之妃也。皇子福晋朝冠，顶镂金三层，饰东珠十，上衔红宝石，朱纬，上周缀金孔雀五，饰东珠各七，小珍珠三十九，后金孔雀一，垂珠三行二就，中间金衔青金石结一，饰东珠各三，末缀珊瑚。冠后护领垂金黄绦二，末亦缀珊瑚。青缎为带，金约，镂金云九，饰东珠各一，间以青金石，红片金里。后系金衔青金石结，贯珠下垂，三行三就，中间金衔青金石结二，每具饰东珠、珍珠各四，末缀珊瑚。耳饰，左右各三，每具金云衔珠各二。

　　朝褂，色用石青，片金缘，绣文前行龙四，后行龙三，领后垂金黄绦，杂饰惟宜。朝袍用香色，披领及袖皆石青，冬用片金，加海龙缘，夏用片金缘，肩上下袭朝褂处，亦加缘。绣文前后正龙各一，两肩行龙各一，襟行龙四，披领行龙二，袖端正龙各一，袖相接处行龙各二。裾后开。领后垂金黄绦，杂饰惟宜。领约，镂金为之，饰东珠七，间以珊瑚，两端垂金黄绦二，中各贯珊瑚，末缀珊瑚各二。朝珠三盘，珊瑚一，蜜珀二，绦皆金黄色。彩帨月白色，不绣花文，结佩惟宜，绦皆金黄色。冬朝裾，片金加海龙缘，上用红缎，下石青行龙妆缎，皆正幅，有襞积。夏朝裙，片金缘，缎、纱各惟其时。吉服冠，顶用红宝石。吉服褂，色用石青，绣五爪正龙四团，前后两肩各一。蟒袍用香色，通绣九龙。吉服朝珠一盘，珍宝随所御，绦金黄色。

　　福晋以下服饰

　　亲王福晋吉服褂，绣五爪金龙四团，前后正龙，两肩行龙，余皆如皇子福晋。

　　亲王世子福晋朝冠，顶镂金二层，饰东珠九，上衔红宝石，朱纬，上周缀金孔雀五，饰东珠各六，后金孔雀一，垂珠三行二就，中间金衔青金石结一，东珠各三，末缀珊瑚。冠后护领垂金黄绦二，末亦缀珊瑚。金约，镂金云八，饰东珠各一，间以青金石，后系金衔青金石结，贯珠下垂，三行三就，中间金衔青金石结二，每具饰东珠、珍珠各四，末缀珊瑚。余皆如亲王福晋。

　　郡王福晋朝冠，顶镂金二层，饰东珠八，上衔红宝石，朱纬，上周缀金孔雀五，饰东珠各五，后金孔雀一，垂珠三行二就，中间金衔青金石结一，末缀珊瑚。冠后护领垂金黄绦二，末亦缀珊瑚。金约，镂金云八，饰东珠各一，间以青金石，后系金衔青金石结，贯珠下垂，三行二就，中间金衔青金石结二，末缀珊瑚。吉服褂，绣五爪行龙四团，前后两肩各一。余皆如世子福晋。

　　贝勒夫人朝冠，顶镂金二层，饰东珠七，上衔红宝石，朱纬，上周缀金孔雀五，饰东珠各三，后金孔雀一，垂珠三行二就，中间金衔青金石结一，末缀珊瑚。冠后护领，垂石青绦二，末缀珊瑚。金约，镂金云七，饰东珠各一，间以青金石，后系金衔青金石结，贯珠下垂，三行三就，中间金衔青金石结二，末缀珊瑚。朝褂，绣四爪蟒，领后垂石青绦。朝袍，蓝及石青诸色随所用。领袖，冬用片金，加海龙缘，夏用片金缘，绣四爪蟒。领后垂石青绦。领约、朝珠、彩帨绦皆石青色。吉服褂，前后绣四爪蟒各一团。蟒袍，蓝及石青诸色随所用，通绣九蟒。余皆如郡王福晋。

　　贝子夫人朝冠，顶镂金二层，饰东珠六。金约，镂金云六。吉服褂，前后绣四爪行蟒各一团。余皆如贝勒夫人。

　　镇国公夫人朝冠，顶镂金二层，饰东珠五。金约，镂金云五。吉服褂，绣花八团。余皆如贝子夫人。

　　辅国公夫人朝冠，顶镂金二层，饰东珠四。金约，镂金云四。余皆如镇国公夫人。

　　镇国将军夫人冠服，均视一品命妇。

　　辅国将军夫人冠服，均视二品命妇。

　　奉国将军淑人冠服，均视三品命妇。

　　奉恩将军恭人冠服，均视四品命妇。

　　公主以下服饰

　　公主以下至乡君，皇室、皇族之女也。固伦公主冠服，制如亲王福晋。和硕公主朝冠、金约，制如亲王世子福晋，余皆如固伦公主。郡主朝冠、金约，制如郡王福晋，余皆如和硕公主。县主朝冠、金约，制如贝勒夫人。吉服褂，制如郡王福晋，余皆如郡主。郡君朝冠、金约，制如贝子夫人。朝褂、朝袍、领约、朝珠、彩帨、吉服褂、蟒袍，均如贝勒夫人，余如县主。县君朝冠、金约，制如镇国公夫人。吉服褂，制如贝子夫人，余皆如郡君。镇国公女乡君朝冠、金约，制如辅国公夫人。吉服褂，制如镇国公夫人，余皆如县君。辅国公女乡君，朝冠顶镂金二层，饰东珠三，金约，镂金云三，余皆如镇国公女。

　　民爵夫人服饰

　　民爵夫人者，异姓公侯伯子男之妻也。公夫人冬朝冠，熏貂为之，顶镂花金座，中饰东珠四，上衔红宝石，前缀金簪三，饰以珠宝，护领绦用石青色。金约，青缎为之，中缀镂金火焰，饰珍珠一，左右金龙凤各一，后垂青缎带二，红片金里。耳饰，左右各三，每具金云衔珠各二。朝褂，色用石青，片金缘，绣文，前行蟒二，后行蟒一，领后垂石青，杂饰惟宜。朝袍，蓝及石青绦诸色随所用。披领及袖，皆石青。冬用片金，加海龙缘，夏用片金缘。绣文，前后正蟒各一，两肩行蟒各一，襟行蟒四，中无襞积。披领行蟒二，袖端正蟒各一，袖相接处，行蟒各二。后垂石青绦，杂饰惟宜。领约，镂金为之，饰红蓝小宝石五，两端垂石青绦二，中各贯珊瑚，末缀珊瑚各二。朝珠三盘，珊瑚、青金、绿松石、蜜珀随所用，杂饰惟宜。绦用石青色。彩帨月白色，不绣花文。冬朝裙，片金加海龙缘，上用红缎，下石青行蟒糚缎，皆正幅，有襞积。夏朝裙，片金缘，缎、纱各惟其时。吉服冠，熏貂为之，顶用珊瑚。吉服褂，色用石青，绣花文，团蟒。袍，蓝及石青诸色随所用，通九蟒，皆四爪。

　　侯夫人朝冠，顶镂花金座，中饰东珠三，上衔红宝石，余皆如公夫人。

　　伯夫人朝冠，顶镂花金座，中饰东珠二，上衔红宝石，余皆如侯夫人。

　　子夫人朝冠，顶镂花金座，中饰东珠一，上衔红宝石，余皆如伯夫人。

　　男夫人朝冠，顶镂花金座，中饰红宝石一，上衔镂花红珊瑚。吉服冠，顶镂花珊瑚。余皆如子夫人。

　　命妇服饰

　　命妇，文武品官之妻也。一品命妇朝冠，顶镂花金座，中饰东珠一，上衔红宝石，余皆如公夫人。二品命妇朝冠，顶镂花金座，中饰红宝石一，上衔镂花珊瑚。吉服冠，顶镂花珊瑚。余皆如一品命妇。三品命妇朝冠，顶镂花金座，中饰红宝石一，上衔蓝宝石。吉服冠，顶用蓝宝石。余皆如二品命妇。四品命妇朝冠，顶镂花金座，中饰小蓝宝石一，上衔青金石。朝袍，片金缘，绣文，前后行蟒各二，中无襞积，后垂石青绦，杂饰惟宜。朝裙，片金缘，上用绿缎，下石青行蟒糚缎，皆正幅，有襞积。吉服冠，顶用青青金石。蟒袍通八蟒，皆四爪。余皆如三品命妇。五品命妇朝冠，顶镂花金座，中饰小蓝宝石一，上衔水晶。吉服冠，顶用水晶。余皆如四品命妇。六品命妇朝冠，顶镂花金座，中饰小蓝宝石一，上衔砗磲。吉服冠，顶用砗磲。余皆如五品命妇。七品命妇朝冠，顶镂花金座，中饰小水晶一，上衔素金。吉服冠，顶用素金，蟒袍通五蟒，皆四爪。余皆如六品命妇。

　　诏定官民服饰

　　国朝冠服，纯用辽、金、元遗制，论者皆能言之。而太祖即位盛京，已有旨更定章服。世祖初定鼎时，尚沿明制。顺治丁亥，谕范文程、刚林、祁充格曰：「文职衙门不可无领袖，今尔衙门较前改大，尔三人可用珠顶玉带。」

　　国初，牧令之坐堂及下乡也，亦袭明代衣冠之旧。盖不如是，则人民不能知其为官，抗不服从耳，后始以渐改革。

　　是年十一月，复诏定官民服饰之制，削发垂辫。于是江苏男子，无不箭衣小袖，深鞋紧袜，非若明崇祯末之宽衣大袖，衣宽四尺，袖宽二尺，袜皆大统，鞋必浅面矣。即幼童，亦加冠于首，不必逾二十岁而始冠也。

　　国初，人民相传，有生降死不降，老降少不降，男降女不降，妓降优不降之说。故生必从时服，死虽古服无禁；成童以上皆时服，而幼孩古服亦无禁；男子从时服，女子犹袭明服。盖自顺治以至宣统，皆然也。犹不解妓降优不降之说，及国初秀才、举人之犹服明服耳。

　　高宗仁宗垂意服饰

　　高宗在宫，尝屡衣汉服，欲竟易之。一日，冕旒袍服，召所亲近曰：「朕似汉人否？」一老臣独对曰：「皇上于汉诚似矣，而于满则非也。」乃止。

　　或曰，巴克什达海库尔缠尝劝高宗用明代服饰，高宗曰：「我辈若宽衣大袖，则左佩弓，右挟矢，忽遇硕翁科罗巴图鲁劳萨，挺身突入，能御之乎？我国士卒初有几何，因娴于骑射，所以野战则克，攻城则取，天下盛称我兵，曰立则不动摇，进则不回顾也。」

　　列朝鉴于北魏之崇效汉俗，因以自弱，故力欲保存其固有尚武之俗。康熙以后，八旗子弟渐有不习骑射即于文弱者。圣祖迭加申饬，垂为厉戒，后且及于妇女。干隆己卯，高宗谕曰：「此次阅选秀女，竟有仿汉人妆饰者，实非满洲风俗。在朕前尚尔如此，其在家，恣意服饰，更不待言。嗣后但当以纯朴为贵，断不可任意妆饰。」此一事也。乙未又谕曰：「旗妇一耳带三钳，原系满洲旧风，断不可改节。朕选看包衣佐领之秀女，皆带一坠子，并相沿至于一耳一钳，则竟非满洲矣，立行禁止。」此又一事也。嘉庆甲子，仁宗谕曰：「今镶黄旗汉军应选秀女，内缠足者竟至十九人，殊为非是。此次传谕后，仍有不遵循者，定将秀女父兄照违制例治罪。」此又一事也。

　　服饰沿革

　　国初，袍褂有用红绿组绣者。其后吉服用绀，素服用青，无他色矣。康熙朝花样，有富贵不断、江山万代、历元五福诸名目，又有暗纹蟒服，如宫制蟒袍而却组绣者。袍褂皆用密线缝纫，行列如绘，谓之实行。袖间皆用熨折如线，满语名曰赫特赫。后惟蟒袍尚用之，他服则无之矣。

　　燕居无着行衣者。自傅文忠公征金川归，喜其便捷，名得胜褂，其后无论男女，燕服皆着之。色料初尚天蓝，干隆中，尚玫瑰紫，末年，福文襄王好着深绛色，人争效之，谓之福色。嘉庆时，尚泥金色，又尚浅灰色。夏日纱服皆尚棕色，贵贱皆服之。衬服初尚白色，嘉庆时，尚玉色，又有油绿色，国初皆衣之，殆沿前代绿袍之义。高宗恶其黯然近青色，禁之。嘉庆时，优伶皆用青色倭缎、漳绒等缘衣边，以为美饰，如古深衣。奴隶辈皆以红白鹿革为背子。

　　士大夫燕居，皆戴便帽，其制如暖帽而窄其檐，上用红片锦或石青色，缘以卧云，如葵花式，顶用红绒结，顶后垂红缦尺余，老少贵贱皆冠之。惟老人夏日畏早凉，用青缎缝纫衬凉帽下，如帽头状，初不以为燕服也。至毡帽之尚沿明式，皆农夫、市贩之服，人皆贱之。嘉庆时，盛行帽头，蟠金线组绣其上，且有以明珠、宝石嵌之者，如古弁制，惟顶用红绒结顶，稍异耳。士大夫皆冠之。春秋间徜徉市衢，欲求一红缨缀冠者，未易见。毡帽，则以细毯为之，檐用紫黑色，或有缀金线蟠龙为饰者，非复往日朴素，为士大夫冬日之燕服。往日便帽之制，不复覩矣。

　　大内之服饰

　　后、妃、主位以及宫眷之常衣，皆窄袖长袍，髻作横长式，可尺许，俗所谓把儿头者是也。

　　江浙人之服饰

　　江、浙之服饰，不仅大异于北，即在南方，亦为特殊。苏州风俗浇薄，康熙时之服饰，奇邪已甚，时有作吴下谣者，可想见之。谣云：「苏州三件好新闻，男儿着条红围领，女儿倒要包网巾，贫儿打扮富儿形。一双三镶袜，两只高底鞋，到要准两雪花银。爹娘在家冻与饿，见之岂不寒心？谁个出来移风易俗，唤醒迷津，庶几可以辟邪归正，反朴还醇。」

　　光绪中叶以降至宣统，男子衣皆尚窄，袍衫之长可覆足，马褂背心之短不及脐，凡有袖，取足容臂而已。帽尚尖，必撮其六折，使顶尖如锥，戴之向前，辄半覆其额。其结小如豆，且率用蓝色。腰巾至长，既结束，犹着地也，色以湖或白为多。

　　顺、康时，妇女妆饰，以苏州为最时，犹欧洲各国之巴黎也。朱竹垞尝于席上为词，赠妓张伴月，有句云：「吴歌《白纻》，吴衫白纻，只爱吴中梳裹。」

　　上海繁华甲于全国，一衣一服，莫不矜奇鬬巧，日出新裁。其间由朴素而趋于奢侈，固足证世风之日下，然亦有由繁琐而趋于简便者，亦足见文化之日进也。衣由宽腰博带，变而为轻裾短袖，履由高底仄头，变而为薄底阔面，皆于作事行路，良多利益。光绪末，暑则鵰毛扇，寒则风帽、一口钟。鵰毛扇价甚昂，一柄须十余金，后则易之以五寸之纸折扇，廉而且便，风帽、一口钟亦易以大衣。此由繁琐而趋于简便之一端也。

　　光绪时，沪妓喜施极浓之胭脂，因而大家闺秀纷纷效尤，然实始于名妓林黛玉，盖用以掩恶疮之斑者也。自女学堂大兴，而女学生无不淡妆雅服，洗尽铅华，无复当年涂粉抹脂之恶态，北里亦效之。故女子服饰，初由北里而传至良家，后则由良家而传至北里，此其变迁之迹，极端相反者也。

　　汴人之服饰

　　汴中男女衣服，喜用青、蓝两色土布，洋布极少，绸缎更稀。孩童则红衣为多，甚至上下通红，名曰十二红。妇女则衣长袖大，裤必扎腿，然不着裙，髻圆足小，面抹浓粉。行路时，老幼均用拐杖拄之，或且策蹇以代步，宣统时犹然。

</div>
    <div class="pagination">
<a href="清稗类钞_page103.html">上一页</a><span>...</span><a href="清稗类钞_page99.html">99</a><a href="清稗类钞_page100.html">100</a><a href="清稗类钞_page101.html">101</a><a href="清稗类钞_page102.html">102</a><a href="清稗类钞_page103.html">103</a><span class="current-page">104</span><a href="清稗类钞_page105.html">105</a><a href="清稗类钞_page106.html">106</a><a href="清稗类钞_page107.html">107</a><a href="清稗类钞_page108.html">108</a><a href="清稗类钞_page109.html">109</a><span>...</span><a href="清稗类钞_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
