<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 254 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 254 页/共 485 页</h1>
    <div class="content">　　宋宗室茂德封桂阳侯性庸騃为郢州刺史暑月露裈上听事
　　掷博无裈
　　梁吉士瞻少时掷博无裈褰露为侪辈所侮及为军得绢三万疋乃作百裈其外并赐军
　　古今文集
　　杂著
　　服制之变
　　因言服制之变前辈无着背子者虽妇人亦无之士大夫家居常服纱防皁衫束带无此则不敢出背子起殊未及或问妇人不着背子则何服曰大衣问大衣非命妇亦可着否曰否或举胡德辉杂志云背子本婢妾之服以其行直主母之背故名背子后来习俗相承遂为男女辨贵贱之服曰然然尝见前辈杂说中载之上御便殿着纱防背子则国初已有背子矣皆不可晓【朱语録】
　　更衣
　　雅志堂后小室名之曰更衣以为姻賔憇息地稚子数请所出因録班史语示之灌夫坐乃起更衣顔注更改也凡久坐者皆起更衣以其寒暖或变也田延年起至更衣顔注古者延賔必有更衣之处卫皇后传帝起更衣子夫侍尚衣【容斋随笔】
　　古诗
　　寄邉衣　　　　　　　　裴説
　　深关乍冷开香箧玉筯微微湿红颊一阵霜风杀栁条浓隂半夜成黄叶重重白练明如雪独下闲阶转凄切祗知抱杵捣秋砧不觉高楼已无月时闻寒鴈声相唤纱牎只有灯相伴几展齐纨又懒裁离肠恐逐金刀防细想仪形执牙尺囘刀剪破澄江色愁捻银针信手缝惆怅无人试宽窄时时举手匀残泪红牋漫有千行字书中不尽心中事一半殷勤托边使
　　异服　　　　　　　　　王陶
　　辛有叹被髪赵灵喜蕃服遂成陆浑戎终有沙丘辱用夷反变夏亡礼以从俗先生仁义术讵用此求福齐桓九合功不以兵车毂仲尼叹微管几为左衽属迩来豪侠儿徃徃异装束耀武何必然御戎有前躅余敢告司关异服宜禁肃
　　锦绣【布】
　　羣书要语锦金也作之用功重其价如金故制字帛与金也【刘熙释名】厥篚织文注锦之属【禹贡】衣锦尚防恶其文之着也【中庸】东海有氷蚕其茧五色织为文锦入水不湿【山海经】蜀有濯锦江【华阳志】五色备谓之绣【冬官】锦绣纂组害女红者也【景帝诏】贾人无得衣锦绣绮縠絺绤纻【汉书】诗句具锦无停机　瑞锦送麒麟　谁家挑锦字烛灭翠眉颦　象牀玉手乱殷红万草千花动凝碧　刺绣五纹添弱线【并杜】
　　古今事实
　　帷帐无文绣
　　汉文帝帷帐无文绣示朴为天下先【本赞】富民墙屋被文绣【贾谊策】
　　衣锦夜行【见荣乡门】
　　为锦歩障
　　王恺作碧纱步障四十里石崇为锦步障五十里以敌之
　　馈锦一箧
　　卫人馈叔向羮与锦一箧【左】
　　以锦为帆
　　隋帝以锦为帆
　　织锦廻文
　　晋窦滔妻织锦为回文诗以寄滔宛转循环文甚凄惋
　　缯锦维舟
　　吴甘宁出入步则陈车骑水则连轻舟侍从被文绣所过道路常以缯锦维舟去或割弃以示奢
　　背古锦嚢
　　赋诗夺锦【并见诗门】
　　布作军襦【以下系布】
　　晋谢尚为江夏相始到官郡以布四十疋为尚作乌布帐尚壊之以为军士襦袴
　　用术鬻练
　　晋成帝时留藏空竭库中惟有练数千端鬻之不售而国用不给王导患之乃与朝贤俱制练布单衣于是士人翕然竞服之练遂踊贵乃令主者出卖端至一金其为时所慕如此
　　火浣布
　　梁冀衣布有垢则浣之于火一日对客坐或误汚其衣佯怒投布火中及火灭而色愈鲜明　南方有火山长四十里生不烬之木昼夜火然得暴风不炽猛雨不灭火中有防重百斤毛长二尺常在火中不出外而色白以水逐沃之即死取其毛织以作布用之若垢污以火烧之即清洁也【神异经】
　　古今文集
　　律诗
　　锦　　　　　　　　　郑谷
　　布素豪家定不看若无花彩入时难红迷天子帆边日紫夺星郎帐外兰春水濯来云鴈活夜机挑处雨灯寒舞衣转转求新様不问乱离桑柘残
　　文君手里晓霞生美号仍闻借蜀城夺得始知袍更贵着归方觉昼偏荣宫花顔色开时丽池凤毛衣浴后明礼部郎官人所重省中别占好科名
　　布衾【纸衾　枕　枕屏　竹夫人汤婆并附　帐簟席并见居处部】
　　羣书要语衾大被也【说文】锦衾烂兮【诗】抱衾与裯注单被也【诗】枕卧为所荐首者也【说文】展转伏枕　角枕粲兮【并诗】君安得髙枕而卧【张良传】
　　诗句天寒知被薄忧思知夜长【古诗】夕息忆重衾【陆士衡】重衾无暖气挟纩如懐氷【杜】冬要绵衾眠【杜】枕髙枕乃吾庐【杜】且留琥珀枕还有梦来时【李】一枕黒甜余　万事邯郸枕　晩来急雨鸣孤枕【并坡】
　　古今事实
　　大衾长枕
　　姜肱兄弟友爱为大衾长枕
　　无被卧牛衣
　　王章为诸生与妻居病无被卧牛衣编乱麻为衾呼为垄且
　　作十二幅被
　　江夏孟宗少游学其母作十二幅被以招贤士共卧庶闻君子之言
　　诏给帷被
　　后乐崧尝直南宫家贫无被枕杫【谓俎几也】帝闻而嘉之诏太官尚书郎以下朝夕飡并给帷被
　　郎官锦被
　　汉尚书郎入直供青绫被或锦被【汉官典职】
　　幞被径出
　　晋魏舒为尚书郎或有非其人论者欲沙汰之舒乃曰吾即其人也幞被径出
　　居丧锦被
　　陈元方遭父丧哀恸骨立其母窃以锦被其上郭林宗吊之曰卿海内隽才如何当丧锦被上孔子曰衣夫锦食夫稻于汝安乎奋衣而去【异记】
　　引被覆靣
　　王勃属文则酣饮引被覆面卧
　　布被多诈【以下系布被】
　　汲黯曰公孙位在三公奉禄甚多然为布被此诈也上问曰以三公为布被诚餙诈以钓名诚如黯言且无黯陛下安得闻此言
　　布被易锦
　　后汉朱宠布被帝闻赐锦
　　败裪纸补
　　羊续为南阳太守以清率下惟卧一幅布裪【与裯同】败则糊纸
　　枕股易璞
　　楚灵王败于干谿王亲独行彷徨于山林之中三日乃见其涓人畴王呼之曰余不食三日矣畴趋而进王枕其股以寝于地王寐畴枕王以璞而去之【国语】
　　任官不作枕
　　郎基云任官之所木枕亦不须作况重于此乎
　　丙夜不安枕
　　唐太宗曰朕思天下事丙夜不安枕
　　游仙枕
　　开元间兹进一枕色如玛瑙枕之则十洲三岛四海五湖尽在梦中帝名为游仙枕
　　衾枕质钱
　　阳城为谏议大夫以木枕布衾质钱人重其贤争售之
　　吕翁授枕【见梦门】
　　圆木警枕
　　司马温公以圆木为警枕少睡则枕转而觉乃起读书【范太史集】
　　古今文集
　　古诗
　　古乐府
　　客从逺方来遗我一端绮相去万里余故人心尚尔文彩双鸳鸯裁为合欢被着以长相思縁以结不解以胶投漆中谁能别离此
　　杂著【系布衾】
　　布衾铭　　　　　　　　范尧夫
　　藜藿之甘绨布之温名教之乐德义之尊求之孔易享之常安锦绣之奢膏梁之珍权宠之盛利欲之繁若难其得危辱旋臻舍难取易去危就安至愚且智士宁不然顔乐箪瓢万世师模纣居琼台死为独夫君子以俭为德小人以侈丧躯然则斯衾之陋其可忽诸
　　司马温公布衾铭记　　　范淳父
　　温国文正公所服之布衾书百有十字曰景仁惠者端明殿学士范公之所赠也曰尧夫铭者右仆射髙平公所作也元丰中公在洛蜀公自许徃访之赠以是衾先是高平公作布衾铭以戒学者公爱其文义取而书于衾之首及寝疾东府治命敛以深衣而覆以是衾公于物澹无所好唯于德义若利欲其清如水而澄之不已其直如矢而端之不止故其居处必有法动作必有礼其被服如陋巷之士一室萧然图书盈几经日静坐泊如也又以圆木为警枕小睡则枕转而觉乃起读书盖恭俭勤礼出于天性自以为适不勉而能与二范公为心交以直道相与以忠告相益凡皆如此其诚心终始如一将殁而犹不忘祖禹观公大节与其细行虽不可遽数然本于至诚无欲天下信之故能奋然有为超絶古今居洛十五年若将终身焉一起而功被天下内之儿童妇女外之蛮夷戎狄莫不敬其德服其名唯至诚故也公兄子宏得公手泽纸本于家属祖禹序其本末俾后世师公之俭云
　　书布衾铭后　　　　　　张文濳
　　司马公之俭德盖望其眉宇闻其语言而使奢逸之意销不必考其服器而后知也公薨于东府某徃哭之见其覆尸以布衾上有铭焉盖此铭也张某汝州东斋记
　　司马温公布被铭【二十歳时作】　陆务观
　　公孙丞相布被人曰诈司马丞相亦布被人曰俭布被可能也使人曰俭不曰诈不可能也
　　古诗【以下系纸衾】
　　吕居仁惠建昌纸被　　　刘子翚
　　寒声移晩林残腊无几日髙人拥楮眠属卷意自适素风含混沌春煦囘呼吸余温偶见分来自芝兰室乍舒魄流辉乍卷湖无迹未能澡予心愧此一衾白尝闻盱江藤苍岩走虬屈斩之霜露秋沤以沧浪色粉身从澼絖蜕骨齐丽宻乃知莹然姿故自渐陶出治身犹贵精治心岂宜逸平生感交游耳剽非无得精神随事分内省殊未力寸隂捐已多老矣将何及自从得此衾梦觉常惕惕清如夷齐邻粹若渊骞觌独警发铿鍧邪思戢毫忽勿谓絶知闻虚闱百灵集鼎鬴或存戒韦亦规失则知君子惠所以励蒙塞
　　律诗
　　寄谢待制朱丈纸被之况　陆务观
</div>
    <div class="pagination">
<a href="古今事文类聚_page253.html">上一页</a><span>...</span><a href="古今事文类聚_page249.html">249</a><a href="古今事文类聚_page250.html">250</a><a href="古今事文类聚_page251.html">251</a><a href="古今事文类聚_page252.html">252</a><a href="古今事文类聚_page253.html">253</a><span class="current-page">254</span><a href="古今事文类聚_page255.html">255</a><a href="古今事文类聚_page256.html">256</a><a href="古今事文类聚_page257.html">257</a><a href="古今事文类聚_page258.html">258</a><a href="古今事文类聚_page259.html">259</a><span>...</span><a href="古今事文类聚_page255.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
