<!DOCTYPE html>
<html>
<head>
    <meta charset="UTF-8">
    <title>全芳备祖集 - 第 73 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全芳备祖集 - 第 73 页/共 86 页</h1>
    <div class="content">　　桓公北伐山戎菽编布天下【管子】子路曰伤哉贫也生无以为养子曰啜菽饮水尽其欢斯之谓孝【檀弓】王郎起兵光武自蓟东南驰晨夜草舍至芜蒌亭时天寒烈众皆饥疲冯异上豆粥明旦帝谓诸将曰昨得公孙豆粥饥寒俱解后帝即位使中黄门赐以寳诏曰仓卒芜蒌亭豆粥滹沱河麦饭厚意久未报【本纪】杨恽与孙防宗曰臣之得罪已三年矣田家作苦嵗时伏腊烹羊炰羔斗酒自劳家本秦也能为秦声妇赵女也雅善鼓瑟奴婢歌者数人酒后耳热仰天拊缶而呼呜呜其诗曰田彼南山芜秽不治种一顷豆落而为萁人生行乐耳须富贵何时【本传】闵仲叔太原人与周党相友党每过仲叔共含菽饮水亦无菜茹【东观汉记】魏陈思王曹植字子建文帝同母弟也丕尝令七步中作诗不成者行大法应声成诗曰煮豆作豆羹漉菽以为汁萁在釡下燃豆作釡中泣本是同根生相煎何太急【魏志】刘平尝为饿贼所刦叩头曰老母饥少气力恃平为命愿得还饭食母驰来就死涕泣发于肝胆贼即遣去乃摭三斗豆以谢贼【孝子传】赵达善筭使人取小豆数升播之席上立知其数【方术传】郭璞至庐江爱主人婢无由而得乃取小豆三升绕主人舍散之主人晨见赤衣人数十围其家就视则灭甚恶之请璞为卦璞曰君家不宜畜此婢可于东南二十里卖之慎勿争价则此祟可除主人从之【本传】石崇作萍虀豆粥咄嗟而办【晋书】石勒讳胡凡有胡名皆改胡饼曰麻饼胡绥曰绥胡豆曰豆【邺中记】
　　杂著
　　孟秋嘉菽垂枝从英是刈是获充篚盈筐【张翰豆羹赋】赋咏祖
　　五言散句
　　豆子雨已熟【杜甫】　　　　　宿雨饱豆荚【放翁】
　　敢辞茅苇漏已喜黍豆髙【少陵】
　　七言散句
　　南山豆苗早荒秽青门瓜地新冻裂【白氏集】
　　道邉篱落【阙】遮眼白白红红扁豆花【诚斋】
　　碧丝髙压涎滑莼脆响平欺辛螫蔊【方秋崖】
　　五言古诗
　　种豆南山下草盛豆苗稀晨兴理荒秽带月荷锄归道狭草木长夕露沾我衣衣沾不足惜但使愿无违【渊明】弱年逢家乏老至更长饥菽麦实所羡孰敢慕甘肥惄如思无饭当暑厌寒衣嵗月将欲暮如何辛苦悲常善粥者心深恨防袂非嗟来何足吝徒没空自遗斯滥岂彼志固穷夙所归馁也已矣夫在昔余多师【渊明】
　　五言古诗散聫
　　相携行豆田秋花蔼霏霏子实不得吃货市送王畿尽添军旅用廹此公家威【少陵】
　　七言古诗
　　君不见滹沱流澌车折轴公孙仓皇奉豆粥湿薪破灶自燎衣饥寒顿解刘文叔又不见金谷敲氷草木春帐下烹煎多美人萍虀豆粥不传法咄嗟而办石季伦干戈未解身如寄声色相纒心已醉身心颠倒自不知更识人间有真味岂知江头千顷雪色芦茒檐出没晨烟孤地碓舂秔光似玉沙瓶煮豆輭如酥我老此身无着处卖书来问东家住卧听鸡鸣粥熟时蓬头曵履君家去【东坡豆粥】
　　七言八句
　　翠英中排浅碧珠甘欺崖蜜輭欺酥沙瓶新熟西湖水漆櫑分尝晓露腴味与樱桃三友益名因蚕茧一丝絇老夫稼圃方双学谱入诗中当稼书【诚斋蚕豆】
　　桑【麻附】
　　事实祖
　　碎录
　　女桑积桑压桑山桑【尔雅】遵彼防行爰求柔桑【七月】蚕月条桑取彼斧斨以伐逺【同上】桑之未落其叶沃若【氓蚩】维桑与梓必恭敬止【小弁】星言夙驾说于桑田【定之方中】无逾我墙无折我树桑【将仲子】食我桑椹懐我好音【泮水】桑土既蚕【禹贡】厥篚檿丝【同上】其亡其亡系于苞桑【否卦】五亩之宅树之以桑五十者可以衣帛矣【孟子】季春之月命野虞无伐桑柘鸣鸠拂其羽戴胜降于桑具曲植蘧筐后妃齐戒亲东乡躬桑禁妇女无观省妇使以劝蚕事蚕事既登分茧称丝効功以共郊庙之服无有敢惰【月令】古者天子诸侯必有公桑蚕室近川而为之筑宫仞有三尺棘墙而外闭之卜夫人世妇之吉者使入蚕室奉种浴于川桑于公桑风戾以食之【注戾燥也蚕性恶湿】歳既单矣世妇奉蚕茧以示于君遂献茧于夫人【祭义】宅不毛者有里布【注】谓不植桑麻也欲令宅植桑麻则无税赋以劝之不植桑麻之毛者则罚以二十五家之税布【周礼】麻枲麻黂枲实黂子麻母【尔雅】有仓麻有缉麻二种【草木记】仲秋之月天子乃以犬尝麻先荐寝庙【月令】天子居总章服白玉食麻与犬【同上】蓬生麻中不扶自植
　　纪要
　　伊尹生于空桑【列子】晋公子重耳出奔齐桓公妻之将行舅犯等谋于桑下蚕妾在上闻之以告姜氏姜氏杀之谓公子曰子有四方之志其闻者吾杀之矣【左传】赵宣子田于首山舍于翳桑见灵辄饿曰不食三日矣为携箪食与肉实诸槖以与之既而与为公介倒防以御公徒而免之问何故曰翳桑之饿人也问其姓名不告而去遂自亡也【同上】晋文公防欲伐卫公子鉏仰而笑公问之曰臣之邻人有送其妻适私家者道见桑妇恱而与言然顾其妻亦有招之者矣臣窃笑此公悟其言引师还未至而有伐其北鄙者【列子】子产开亩植桑郑人訾谤【韩非】邹鲁濵洙泗犹有先生之遗风其民颇重桑麻之业【史记货殖传】齐带山环海膏壤千里宜桑麻与千戸侯等【同上】齐宿瘤女东隣采桑之女项有大瘤闵王逰至东都百姓尽观宿瘤女采桑如故王怪问之对曰受父母教采桑不受教观王王曰此竒女悦而聘迎之【列女传】吴公子光伐楚防居巢钟离初楚邉邑卑氏之处女与吴邉邑之女争桑二女家相怒喧两国楚邉邑长闻之怒而攻吴之邉邑吴王怒遂伐楚两都【国语】鲁秋胡子纳妻五日而宦于陈后归未至家见路旁有美妇方采桑秋胡悦之下车愿托桑隂下妇人采桑不顾胡曰力田不如逢年力桑不如见郎今吾有金愿与夫人而妇人不受胡乃归母呼其妇乃向采桑者也数胡之罪而自投于河【列女传】邯郸有美女姓秦名罗敷为邑人王仁妻仁后为赵王家令罗敷出采桑于陌赵王登台见而恱之因饮酒欲夺焉罗敷善弹筝作陌上桑之歌以自明【崔豹古今注】晋大夫使于宋过陈遇采桑之女止而戏曰女为吾歌吾将告女女乃歌曰墓门有棘斧以斯之夫也不良国人知之【晋书】汉鲁恭为中牟令雉驯于桑下【后汉书】蔡君仲汝南人至孝王莽乱人相食君仲取桑椹赤黑异器贼问仲仲答曰黑者供母赤者自食贼义之遗盐二斗【同上】陈留申屠蟠耻无义士遂闭门养志蓬户菜室依大桑树以为栋梁【汉书】汝南尹昆为隂县功曹令新到官问曰园中有桑以食蚕何如昆曰非初至所当务【谢承后汉书】蜀先主舍东南角有桑髙丈余遥望如小车盖先主曰吾必当乗此羽葆车盖叔父曰勿妄言以灭吾门【蜀志】厐士元师事司马徳操不矜少名众莫知之徳操蚕月躬采桑后园士元助之因与谈世废兴其言如神遂移日忘防徳操于是异之【三国志】齐太祖在武进其宅有大桑树髙三丈横出四枝如车盖太祖年数嵗逰于下从兄谓之曰此桑为汝生也【北史】诸葛公自表后主曰成都有桑八百株薄田十五顷弟子衣食自有余饶臣死之日不使内有余帛外有余财以负陛下【本传】何秪梦桑生井中赵直占曰桒字四十八君夀不过此矣果然【史】尉迟敬徳賛曰桑防未徙而大功立【本传】李袭誉尝谓子弟曰吾负郭有田十顷耕之足以食河内千株桑蚕之足以衣吾殁后能勤此无资于人矣【本传】
　　杂著
　　绿叶兴而盈尺崇条蔓而增寻【陆机桑赋】黝之桑柘【文选】土地平旷有良田美池桑竹之属【桃源记】桑麻以衣之【仲舒防】赋咏祖
　　五言散句
　　桑柘起寒烟【谢眺】　　　　　蚕眠桑叶稀【王维】
　　桑麻深雨露【杜甫】　　　　　桑柘绿如云【太白】
　　春桑低绿枝　　　　　　桑柘罗平芜
　　宅邉有桑叶【张籍】
　　吴地桑叶绿三眠麦正熟【太白】
　　桑柘叶如雨飞藿共徘徊【少陵】
　　秦地罗敷女采桑绿水邉【太白】
　　二月起蚕事伐桑又阻饥【圣俞】
　　陇上麦头昻林间桑子落【东坡】
　　两淮蚕湿地不复长桑芽【后村】
　　到底农桑好营营愧此生【履斋】
　　力勤及黍稷得种麦与麻【少陵】
　　暖分煨芋火明借缉麻灯【禹锡】
　　七言散句
　　舍西柔桑叶可拈【少陵】
　　野蚕食叶还成茧【张籍】
　　一村桑柘一村烟
　　缫成白雪桑重绿【王安石】
　　自断此生休问天杜曲幸有桑麻田【少陵】
　　麦陇雪苗寒剡剡柘林霜叶暮飕飕【唐子西】
　　桑间棋熟麦齐腰莺语惺忪野雉骄【张文潜】
　　隔篱犬吠窥人过满箔蠺饥待叶归
　　洲中未种千头橘宅畔先栽百本桑【张芸叟】
　　中分邪断道邉横枝榦虽枯叶尚荣【林君复】
　　雨足人家挿稻秧蚕桑邻女采桑忙【李商】
　　桑柘村村烟树浓新秧刺水麦梳风【刘改之】
　　知是人家蚕事未路傍桑叶小如钱【赵紫芝】
　　莫道春随风雨过化工昨夜到桑麻【王潜斋】
　　转蕙风吹禊亭竹采桑日照女筐蘩【赵庸斋】
　　二月人家蚕事早屋头先办采桑梯【何小村】
　　五言古诗
　　代耕本非望所业在田桑躬亲未曽替寒馁尝糟糠岂期遇满腹但愿饱粳粮御冬足大布粗絺以应阳正尔不能得哀哉亦何伤人皆尽获宜拙生失其方理也可奈何且为陶一觞【渊明】
　　种桑长江邉三年望当采枝条始欲茂忽值山河改柯叶自摧折根株浮沧海春蚕既无食寒衣欲谁待本不植髙原今日复何悔【渊明】
　　日出东南隅照我秦氏楼秦氏有好女自名为罗敷罗敷喜蚕桑采桑城南隅青丝为笼绳桂枝为笼钩观者见罗敷下担捋髭须少年见罗敷脱巾着帩头耕者忘其耕锄者忘其锄使君从南来五马立踟蹰罗敷年防何二十尚未满十五颇有余使君谢罗敷寜可共载否罗敷前致辞使君一何愚使君自有妇罗敷自有夫东方千余骑夫婿居上头何以识夫壻白马从骊驹青丝系马尾黄金络马头腰中鹿卢剑可直千万余十五府小史二十朝大夫三十侍中郎四十专城居为人洁白晳鬑鬑颇有须盈盈公相歩冉冉府中趋坐中数千人皆言夫壻殊【罗敷】
　　洛阳城东路桃李生路傍不知谁家子提笼行采桑纎手折其枝花落何飏飏髙秋八九月白露变为霜终年防飘坠安得久馨香何时盛年去懽爱永相忘吾欲竟此曲此曲愁人肠归来酌美酒挟瑟上髙堂【后汉宋子侯】野外罕人事穷巷寡轮鞅白日掩荆扉虚室絶尘想时复墟曲中披草共来往相见无杂言但道桑麻长桑麻日已长土物日已广常恐霜霰至零落同草莽【渊明】防女湘绮衣春还务蚕作五马似花飞青丝结金络不知谁家子调笑来相谑妾本秦罗敷玉顔艶名都丝条映素手采桑向城隅使君且不顾况复论秋胡寒蛩爱碧草鸣凤栖青梧托心自有处但怪傍人愚徒劳白日暮髙驾空踌躇【李白陌上桑】
　　出自蓟北门遥望湖池桑枝枝自相值叶叶自相当春色映空来先发院邉梅寄语采桑伴讶今春日短枝髙扳不及叶细笼难满【梁简文帝】
　　桑女不胜愁结束下青楼逐伴向前路相携南陌头蚕饥日已暝讵为使君留【梁刘逊】
　　贱妾愚不堪采桑渭城南带减连枝瘦发乱凤皇篸无由报君信流涕饷春蚕
　　今日开和景处处动春心桂筐须叶满息倦重枝隂【梁王台卿】
　　溪桥接桑畦钩笼晓羣过今朝去何早向晚蚕恐饿【王文公】
　　五言絶句
　　向晓携笼去桑村路隔淮何如鬪百草归取凤皇钗【郑谷】地僻柴桑古人亡松菊存不如彭泽吏归去有田园【毛达可】
　　七言古诗
　　朱城璧月啓朱扉青楼含照本晖晖逺映陌上春桑叶斜入秦家缃绮衣罗敷粉妆能佳丽镜前新梳倭堕髻圎笼袅袅挂青丝鐡钩冉冉胜丹桂蚕饥日晚暂生愁忽逢使君南陌头五马停骑遣借问双脸含娇特好羞妾壻府中经小吏郎今来往专城里欲识东方千骑归蔼蔼日暮红尘起【陈徐伯】
　　晴采桑雨采桑田头陌上家家忙去年养蚕十分熟蚕娘只着麻衣裳【郑菊山】
　　七言絶句
　　夹岸濒河种穉桑春风吹出万条长船行老眼浑多忘唤作西湖挿拒霜【诚斋】
　　乐事新年忆锦城城南麻市试春行如今老病茅檐底卧听儿童吓雀声【放翁闻隣村守麻】
　　乐府祖
　　忆秦娥
　　着春衫玉鞭鞭马南城南南城南柔桑輭草留住金衔粉娥采叶供新蚕蚕饥略许携纎纎携纎纎湔裙淇
　　上更待初三【贺方回】
　　锦纒道
　　雨过园林触处落红凝绿正桑叶齐如沃娇羞只恐人偷看背立墙隂慢展纎纎玉　听鸠啼几声耳邉相促念蚕饥四眠初熟劝路傍立马莫踟躇是那里唱道秋胡曲
　　全芳备祖后集卷二十二
<子部,类书类,全芳备祖集>
　　钦定四库全书
　　全芳备祖后集卷二十三　宋　陈景沂　撰蔬部
　　笋
　　事实祖
　　碎录
　　笋一名竹萌一名篛竹一名笞一名□一名竹胎一名竹芽一名茁一名初篁【笋谱】穉龙箨龙玉版锦防儿皆笋名也【竹谱】鄠杜竹林号为陆海【汉书】
　　纪要
　　尹吉甫作韩奕诗以美宣王能锡诸侯其三章云韩侯出祖显父饯之清酒百壶其惟何维笋及蒲【诗】孟宗性至孝母卒冬节将至宗乃入林哀泣笋为之生得以供祭【本传】晋刘殷年九嵗为曾祖母冬思笋殷泣而获供馈【本传】宋沈道庆居武康人有防屋后笋令人止之曰惜此笋欲成林更有佳者相与乃令人买大笋送与之盗者惭不取置其门内而还【本传】何随人有盗其园笋随见挈屐而归恐盗者见也【华阳国志】范元琰家有竹园每见人盗笋苦于过沟元琰伐树为桥与盗者遇盗者感琰情而息意不盗【本传】汉人有适吴吴人设笋问是何物曰竹也归煮其牀箦而不熟乃谓其妻曰吴人轣辘欺我如此【笑林】唐夏侯彪之上新繁令问里胥曰笋一茎几钱曰一钱五茎取十千置五万茎谓之曰吾未要且寄林中养之至秋竹成一竿千文遂成五千万贪猥不道皆此类【本传】孟氏有蜀时翰林学士徐光溥刘侍郎义叟分直忽覩庭中笋迸出徐因题之刘性多讥诮徐托土本是蜀人诗成二人从此不睦【广政录】苏东坡云文与可尝令余作筼筜谷诗予诗云汉川修竹贱如蓬斤斧何曾赦箨龙料得清贫馋太守渭川千亩在胷中与可是日与其妻防谷中烧笋晚食发函得诗失笑喷饭满案【筼筜谷记】东坡尝邀刘器之同防玉版和尚器之每倦山行閴玉版欣然从之至景亷寺烧笋而食器之觉笋味胜问何名也东坡曰名玉版也此老师善説法要能令君得禅悦之味于是器之乃悟其戯为之大笑【冷斋夜话】
　　杂著
　　麻油姜皆杀笋毒凡食笋之要譬若治药修炼得法则益人反是则损采笋之法可避露日出后掘深土取之半折取鞭根旋得投宻竹器中以油单覆之勿令见风风吹旋坚以巾帉拭土又不宜见水含殻沸汤瀹之煮宜久生必损人苦笋最宜久甘笋出汤后去殻澄煮笋汁为羹茹味全嘉美不然蒸最美味全灰中煨后入五味尤佳采笋一日曰笃二日曰箊见风则坚入水则硬脱殻煮则失味生着刄则失柔采而停久非鲜也盛而苦风非藏也采之脱殻非治也净之入水非洗也蒸煮不久非食也如此然后可与语食笋矣此外不足筭也【僧賛寕笋谱】僧賛寜为笋谱甚详其掎摭古人诗咏自梁元帝至唐杨师道皆诗中言及笋者非专为题咏也惟孟蜀时徐光溥等二人诗句乃在笋谱退之和侯恊律二十六韵独不见收何耶【麈史】
　　赋咏祖
　　五言散句
　　岸笋开新箨【李白】　　　　　绿垂风折笋【少陵】
　　春笋满林生【杜甫】　　　　　年年馔箨龙【晦翁】
　　穉子脱锦棚骈头香玉滑
　　破腊初挑箘夸新欲比琼【圣俞】
　　寳地琉璃折紫苞琅玕踊【元稹】
</div>
    <div class="pagination">
<a href="全芳备祖集_page72.html">上一页</a><span>...</span><a href="全芳备祖集_page68.html">68</a><a href="全芳备祖集_page69.html">69</a><a href="全芳备祖集_page70.html">70</a><a href="全芳备祖集_page71.html">71</a><a href="全芳备祖集_page72.html">72</a><span class="current-page">73</span><a href="全芳备祖集_page74.html">74</a><a href="全芳备祖集_page75.html">75</a><a href="全芳备祖集_page76.html">76</a><a href="全芳备祖集_page77.html">77</a><a href="全芳备祖集_page78.html">78</a><span>...</span><a href="全芳备祖集_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
