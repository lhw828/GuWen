<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 22 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 22 页/共 74 页
  </h1>
  <div class="content">
   谷永上成帝荐薛宣疏　帝王之徳莫大于知人知人则百僚任职天工不旷故臯陶曰知人则哲能官人御史大夫内承本朝之风化外佐丞相统理天下任重职大非庸材所能堪今当选于羣卿以充其缺得其人则万姓欣喜百僚説服不得其人则大职堕斁王功不兴虞帝之明在兹一举可不致详窃见少府薛宣材茂行洁达于从政前为御史中丞执宪毂下不吐刚茹柔举错时当出守临淮陈留二郡称治为左冯翊崇教养善威徳并行众职脩理奸轨絶息辞讼者歴年不至丞相府赦后余盗贼什分三辅之一功效卓尔自左内史初置以来未尝有也孔子曰如有所誉其有所试宣考绩功课简在两府不敢过称以奸欺诬之辜臣闻贤材莫大于治人宣已有效其法律任廷尉有余经术吏雅足以谋王体防国论身兼数器有退食自公之节宣无私党游説之助臣恐陛下忽于羔羊之诗舍公实之臣任华虚之誉是用越职陈宣行能唯陛下留神考察何武言傅喜书　喜行义脩洁忠诚忧国内辅之臣也今以寝病一旦遣归众庶失望皆曰傅氏贤子以论议不合于定陶太后故退百寮莫不为国恨之忠臣社稷之卫鲁以季友治乱楚以子玉轻重魏以无忌折冲项以范増存亡故楚跨有南土带甲百万隣国不以为难子玉为将则文公侧席而坐及其死也君臣相庆百万之众不如一贤故秦行千金以间廉颇汉散万金以疏亚父喜立于朝陛下之光辉傅氏之废兴也
　　光武征张步留伏湛居守时蒸祭髙庙而河南尹司校尉于庙中争论湛不举奏坐策免六年徙封不其侯就国南阳太守杜诗上疏荐湛　臣闻唐虞以股肱康文王以多士宁是故诗称济济书曰良哉臣诗窃见故大司徒阳都侯伏湛自行束脩讫无毁玷笃信好学守死善道经为人师行为仪表前在河内朝歌及居平原吏人畏爱则而象之遭时反覆不离兵凶秉节持重有不可夺之志陛下深知其能显以宰相之重众贤百姓仰望徳义微过斥退久不复用有识所惜儒士痛心臣窃伤之湛容貌堂堂国之光辉智略谋虑朝之渊薮髫髪厉志白首不衰实足以先后王室名足以示远人古者选擢诸侯以为公卿是故四方囘首仰望京师柱石之臣宜居辅弼出入禁门补阙拾遗臣诗愚戅不足以知宰相之才窃怀区区敢不自竭臣前为侍御史上封事言湛公廉爱下好恶分明累世儒学素持名信经明行脩通达国政尤宜近侍纳言左右旧制九州五尚书今一郡二人可以湛代颇为执事所非但臣诗恩深渥所言诚有益于国虽死无恨故复越职触冒以闻第五伦荐谢夷吾疏　臣闻尧登稷契政隆太平舜用臯陶政治雍熙殷周虽有髙宗昌发之君犹赖傅説吕望之策故能克崇其业允协大中窃见钜鹿太守防稽谢夷吾出自中州厥土涂泥而英姿挺特竒伟秀出才兼四科行包九德仁足济时知周万物加以少膺儒雅韬含六籍推考星度综校图录探赜圣秘观变歴徴占天知地与神合契据其道徳以经王务昔为陪与臣从事奋忠毅之操躬史鱼之节董臣严刚勗臣懦弱得以免戾实赖厥勲及其应选作宰惠敷百里降福弥异流祥若神爰牧荆州威行邦国奉法作政有周召之风居俭履约绍公仪之操寻公简能为外台之表听深察实为九伯之迁守钜鹿政合时雍徳量绩谋有伊吕管晏之任阐道奥同史苏京房之伦虽密勿在公而身出心隠不徇名以求誉不驰骛以要宠念存逊遁演志箕山方之古贤实有伦序采之于今超然絶俗诚社稷之元大汉之栋甍宜当拔擢使登鼎司上令三辰顺轨于歴象下使五品咸训于嘉时以致徴休克昌之庆非徒循法奉职而已臣以顽驽器非其畴尸禄负乗夕惕若厉愿乞骸骨更授夷吾上以光七曜之明下以厌率土之望庶令微臣塞咎免悔
　　呉良初为郡吏嵗旦与掾史入贺门下掾王望举觞上寿谄称太守功徳良于下坐勃然进曰望佞邪之人欺谄无状愿勿受其觞太守敛容而止燕罢转良为功曹耻以言受进终不肯谒时骠骑将军东平王苍闻而辟之署为西曹苍甚相敬爱上疏荐良　臣闻为国所重必在得人报恩之义莫大荐士窃见臣府西曹掾齐国呉良资质敦固公方廉恪躬俭安贫白首一节又治尚书学通师法经任博士行中表仪宜备宿卫以辅圣政臣苍荣宠絶矣忧责深大私慕公叔同升之义惧于臧文窃位之罪敢秉愚瞽犯冒严禁
　　班固奏记东平王苍　将军以周召之徳立乎本朝承休明之策建威灵之号在昔周公今也将军诗书所载未有三此者也传曰必有非常之人然后有非常之事有非常之事然后有非常之功固幸得生于清明之世豫在视聴之末私以蝼螘窃观国政诚美将军拥千载之任蹑先圣之踪体懿之姿据髙明之埶博贯庶事服膺六艺白黑简心求善无厌采择狂夫之言不逆负薪之议窃见幕府新开广延羣俊四方之士颠倒衣裳将军宜详唐殷之举察伊臯之荐令远近无偏幽隠必达期于总览贤才收集明智为国得人以宁本朝则将军养志和神优游庙堂光名宣于当世遗烈着于无穷窃见故司空掾桓梁宿儒盛名徳州里七十从心行不逾矩盖清庙之光辉当世之俊彦也京兆祭酒晋冯结髪脩身白首无违好古乐道黙自守古人之美行时俗所莫及扶风掾李育经明行着教授百人客居杜陵茅室土阶京兆扶风二郡更请徒以家贫数辞病去温故知新论议通明廉清修洁行能纯备虽前世名儒国家所器韦平孔翟无以加焉宜令考绩以参万事京兆督邮郭基孝行着于州里经学称于师门政务之绩絶异之效如得及明时秉事下僚进有羽翮奋翔之用退有杞梁一介之死凉州从事王雍躬卞严之节文之以术艺凉州冠盖未有宜先雍者也古者周公一举则三方怨曰奚为而后已宜及府开以慰远方农功曹史殷肃达学洽闻才能絶伦诵诗三百奉使专对此六子者皆有殊行絶才徳隆当世如徴纳以辅髙明此山梁之秋夫子所为叹也昔卞和献宝以离断趾灵均纳忠终于沈身而和氏之璧千载垂光屈子之篇万世归善愿将军隆照微之明信日昃之听少屈威神咨嗟下问令尘埃之中永无荆山汨罗之恨
　　樊准上安帝荐厐参疏　臣闻鸷鸟累百不如一鹗昔孝文皇帝悟冯唐之言而赦魏尚之罪使为边守匈奴不敢南向夫以一人之身折方面之难者选用得也臣伏见故左校今河南厐参勇谋不测卓尔竒伟髙才武畧有魏尚之风前坐法输作经时今羌戎为患大将西屯臣以为如参之人宜在行伍惟明诏采前世之举观魏尚之功免赦参刑以为军锋必有成效宣助国威陈忠荐刘恺疏　臣闻三公上则台阶下象山岳股肱元首鼎足居职协和隂阳调训五品考功量才以序庶僚遭烈风不迷遇迅雨不惑位莫重焉而今上司缺职未议其人臣窃差次诸卿考合众议咸称太常朱伥少府荀迁臣父宠前忝司空伥迁并为掾属具知其能伥能説经书而用心狭迁严毅刚直而薄于艺文伏见前司徒刘恺沈重渊懿道徳博备克让爵土致祚弱弟躬浮云之志兼浩然之气频歴二司举动得礼以疾致仕侧身里巷处约思纯进退有度百僚景式海内归怀徃者孔光师丹近世邓彪张酺皆去宰相复序上司诚宜简练卓异以厌众望
　　郎顗乞徴黄琼李固并消弭灾书　臣前对七事要政急务宜于今者所当施用诚知愚浅不合圣听人贱言废当受诛罚怔营惶怖靡知厝身臣闻刳舟剡楫将欲济江海也聘贤选佐将以安天下也昔唐尧在上羣龙为用文武创徳周召作辅是以能建天地之功増日月之耀者也诗云赫赫王命仲山甫将之邦国若否仲山甫明之宣王是赖以致雍熙陛下践阼以来勤心众政而三九之位未见其人是以灾害屡臻四国未宁臣考之国典验之闻见莫不以得贤为功失事为败且贤者出处翔而后集爵以徳进则其情不茍然后使君子耻贫贱而乐富贵矣若有徳不报有言不醻来无所乐进无所趋则皆怀归薮泽脩其故志矣夫求贤者上以承天下以为人不用之则逆天统违人望逆天綂则灾眚降违人望则化不行灾眚降则下呼嗟化不行则君道亏四始之缺五际之戹其咎如此岂可不刚健笃实矜矜栗栗以守天功盛徳大业乎臣伏见光禄大夫江夏黄琼耽道乐术清亮自然被褐怀宝含味经籍又果于从政明达变复朝廷前加优宠宾于上位琼入朝日浅谋谟未就因以丧病致命遂志老子曰大音希声大器晚成善人为国三年乃立天下莫不嘉朝廷有此良人而复恠其不时还任陛下宜加隆崇之恩极养贤之礼征反京师以慰天下又处士汉中李固年四十通游夏之蓺履顔闵之仁洁白之节情同皦日忠贞之操好是正直卓冠古人当世莫及元精所生王之佐臣天之生固必为圣汉宜特征以示四方夫有出伦之才不应限以官次昔顔子十八天下归仁子竒穉齿化阿有声若还琼征固任以时政伊尹傅説不足为比则可垂景光致休祥矣臣顗明不知人伏听众言百姓所归臧否共叹愿泛问百僚覈其名行有一不合则臣为欺国惟留圣神不以人废言谨复条便四事附奏于左
　　史敞上顺帝荐胡广疏　臣闻徳以旌贤爵以建事明试以功典谟所美五服五章天秩所祚是以臣竭其忠君丰其宠举不失徳下忘其死窃见尚书仆射胡广体真履规谦虚温雅博物洽闻探赜竆理六经典奥旧章宪式无所不览柔而不犯文而有礼忠真之性忧公如家不矜其能不伐其劳翼翼周慎行靡玷漏密勿夙夜十有余年心不外顾志不茍进臣等窃以为广在尚书劬劳日久后母年老旣简照试职千里匡宁方国陈留近郡今太守任缺广才畧深茂堪能拨烦愿以参选纪纲頽俗使束脩守善有所劝仰
　　合浦郡不产谷实而海出珠宝与交阯比境常通商贩贸籴粮食先时守宰并多贪秽诡人采求不知纪极珠遂徙于交阯郡界于是行旅不至人物无资贫者死饥于道防稽上虞孟尝到官革易前敝求民利病曽未逾岁去珠复还百姓皆反其业商货流通称为神明以病自上被征当还吏民攀车请之尝旣不得进乃载乡民舩夜遁去隠处穷泽身自耕佣隣县士民慕其徳就居止者百余家桓帝时尚书同郡杨乔上书荐孟尝　臣前后七表言故合浦太守孟尝而身轻言微终不察区区破心徒然而已尝安仁义耽乐道徳清行出俗能干絶羣前更守宰移风改政去珠复还饥民活且南海多珍财产易积掌握之内价盈兼金而尝单身谢病躬耕垄次匿景藏采不扬华藻实羽翮之美用非徒腹背之毛也而沈沦草莽好爵莫及廊庙之宝弃于沟渠且年岁有讫桑榆行尽而贞忠之节永谢圣时臣诚伤心私用流涕夫物以远至为珍士以稀见为贵槃木朽株为万乗用者左右为之容耳王者取士宜拔众之所贵臣以斗筲之姿趋走日月之侧思立微节不敢茍私乡曲窃感禽息亡身荐贤
　　蔡邕上大将军何进书　伏惟幕府初开博选清英华髪旧徳并为元虽振鹭之集西雍济济之在周庭无以或加窃见令史陈留边让天授逸才聪明贤智髫齓夙孤不尽家训及就学庐便就大典初涉诸经见本知义授者不能对其问章句不能建其意心通性达口辨辞长非礼不动非法不言若处狐疑之论定嫌审之分经典交至检括叅合众夫寂焉莫之能夺也使让生唐虞则元凯之次运值仲尼则顔冉之亚岂徒俗之凡偶近器而已者哉阶级名位亦宜超然若复随辈而进非所以章瓌伟之髙价昭知人之絶明也传曰函牛之鼎以烹鸡多汁则淡而不可食少汁则熬而不熟此言大器之于小用固有所不宜也邕窃悁邑怪此宝鼎未受犠牛大羮之和久在煎熬脔割之间愿明将军囘谋垂虑裁加少纳贡之机密展之力用若以年齿为嫌则顔囘不得贯徳行之首子竒终无理阿之功茍堪其事古今一也
　　荐皇甫规表　臣闻唐虞以师师咸熙周文以济济为宁区区之楚犹用贤臣为宝卫多君子季札知其不危由此言之忠臣贤士国家之元社稷之贞固也昔孝文愠匈奴之事思李牧于前代孝宣忿奸邪之不散举张敞于亡命况在于当时谦虚为罪而可遗弃臣伏见防羌校尉皇甫规少明经术道为儒宗脩身力行忠亮阐着出处抱义曒然不汚藏器林薮之中以辞征召之宠先帝嘉之羣公归徳盗发东岳莫能婴讨即起家叅拜为太山太守屠斩桀黠绥抚防弱青兖之郊迄用康又自是以来方外有事戎狄猾华进简前勲连见委任仗节举麾威灵神行变凶悍使为慤愿爱财省穑毎有余资养士御众悦以亡死论其武劳则汉室之干城课其文徳则皇家之腹心诚宜试用以广振鹭西雝之美臣以顽愚忝汚显列辄流汗墨不堪之责不胜区区执心所见越职瞽言罪当死唯陛下当留神省察
　　孔融上献帝荐谢该书　臣闻髙祖创业韩彭之将征讨暴乱陆贾叔孙通进説诗书光武中兴吴耿佐命范升卫宏脩述旧业故能文武并用成长久之计陛下圣徳钦明同符二祖劳谦戹运三年乃讙今尚父膺扬方叔翰飞王师电鸷羣凶破殄始有槖弓卧鼓之次宜得名儒典综礼记窃见故公车司马令谢该体曾史之淑性兼商偃之文学博通羣蓺周览古今物来有应事至不疑清白异行敦悦道训求之远近少有畴匹若乃巨骨出呉隼集陈庭黄熊入寝亥有二首非夫洽闻者莫识其端也隽不疑定比阙之前夏侯胜辨常隂之验然后朝士益重儒术今该实卓然比迹前列间以父母老疾弃官欲归道路险塞无由自致猥使良才抱璞而逃逾越山河沈沦荆楚所谓往而不返者也后日更当馈乐以钓由余尅像以求傅説岂不烦哉臣愚以为可推录所在召该令还楚人止孙卿之去国汉朝追匡衡于平原尊儒贵学惜失贤也
　　荐祢衡书　臣闻洪水横流帝思俾乂旁求四方以招贤俊昔孝武继綂将祖业畴咨熙载羣士响臻陛下叡圣纂承基绪遭遇戹运劳谦日昃惟岳降神异人并出窃见平原处士祢衡年二十四字正平淑质贞亮英才卓跞初涉蓺文升堂覩奥目所一见辄诵于口耳所暂闻不忘于心性与道合思若有神羊潜计安世黙识以衡准之诚不足怪忠果正直志怀霜雪见善若惊疾恶若讐任座抗行史鱼厉节殆无以过也鸷鸟累百不如一鹗使衡立朝必有可观飞辩骋辞溢气坌涌解疑释结临敌有余昔贾谊求试属国诡系单于终军欲以长缨牵致劲越弱冠慷慨前世美之近日路粹严象亦用异才擢拜台郎衡宜与为比如得龙跃天衢振翼云汉扬声紫微垂光虹蜺足以昭近署之多士增四门之穆穆钧天广乐必有竒丽之观帝室皇居必蓄非常之宝若衡等辈不可多得激楚阳阿至妙之容掌技者之所贪飞兎騕防絶足奔放良乐之所急臣等区区敢不以闻
　　魏钟繇荐季直表　臣繇言臣自遭遇先帝忝列腹心爰自建安之初王师破贼关东时年荒谷贵郡县残毁三军餽饟朝不及夕先帝神略竒计委任得人深山穷谷民献米豆道路不絶遂使彊敌丧胆我众作气旬月之间廓清蚁聚当时实用故山阳太守闗内侯季直之策尅期成事不差毫髪先帝赏以封爵授以剧郡今直罢任旅食许下素为廉吏衣食不充臣愚欲望圣徳录其旧勲矜其老困复畀一州俾图报效直力气尚壮必能夙夜保养人民臣受国家异恩不敢雷同见事不言蜀秦宓奏记刘焉　昔百里蹇叔以耆艾而定策甘罗子竒以童冠而立功故书美黄髪而易称顔渊固知选士用能不拘长幼明矣乃者以来海内察举率多英隽而遗旧齿众论不齐异同相半此乃承平之翔步非乱世之急务也夫欲救危抚乱脩己以安人则宜卓荦超伦与时殊趋震惊隣国骇动四方上当天心下合人意天人旣和内省不疚虽遭凶乱何忧何惧昔楚叶公好龙神龙下之好伪彻天何况于真今处士任安仁义直道流名四远如今见察则一州斯服昔汤举伊尹不仁者远何武贡二龚双名竹帛故贪寻常之髙而忽万仞之嵩乐面前之饰而忘天下之誉斯诚往古之所重慎也甫欲凿石索玉剖蚌求珠今乃随和炳然有如皎日复何疑哉诚知昼不操烛日有余光但愚情区区贪陈所见
　　晋孝武帝时朝廷方以秦冦为忧诏求文武良将可以镇御北方者谢安以兄子应诏郗超闻之叹曰安之明乃能违众举亲之才足以不负所举众咸以为不然超曰吾尝与共在桓公府见其使才虽履屐间未尝不得其任是以知之募骁勇之士得刘牢之等数人以牢之为参军常领精鋭为前锋战无不捷时号北府兵敌人畏之
　　陆云移书太常荐同郡张瞻　盖闻在昔圣王承天御世殷荐明徳思和人神莫不崇典谟以教思兴礼学以陶远是以帝尧昭焕而道协人天西伯质文而周隆二代大晋建皇崇配天地区夏旣混礼乐将庸君侯应歴运之防赞天人之期博陵俊茂熙隆载典伏见卫将军舍人同郡张瞻茂徳清萃器思深通初慕圣门栖心重仞啓涂及阶遂升枢奥抽灵匮于秘宫披金縢于夏思乐百氏博采其珍辞迈翰林言敷其藻探微集逸思心洞神论道厉书篇章光觌含竒宰府婆娑公门栖静隠宝沦虚藏器褧裳袭锦缁衣被玉曽泉改路悬车将迈考盘下位嵗聿屡迁搢绅之士具怀忾恨方今大清辟宇四门啓籥纲括地天网广罗庆云兴以招龙和风起而仪凤诚岩穴耀颖之秋河津托乗之目也而瞻沈沦下位羣望悼心若得端委大学错综先典垂缨玉阶论道紫宫诚帝室之瑰宝清庙之伟器广乐九奏必登昊天之庭韶夏六变必飨上帝之祀矣
　　任昉为萧扬州作荐士表　臣闻求贤暂劳垂拱永逸方之疏壤取类导川伏惟陛下道隠旒纩信充符玺六飞同尘五让髙世白驹空谷振鹭在庭犹惧隠鳞卜祝藏器屠保物色闗下委裘河上非取制于一狐谅求味于兼采而五声倦响九工是询寝议庙堂借听舆皁臣位任隆重义兼家邦实欲使名实不违徼幸路絶势门上品犹当格以清谈英俊下僚不可限以位貌窃见秘书丞琅邪臣王暕年二十一字思晦七叶重光海内冠冕神清气茂允迪中和叔宝理遣之谈彦辅名教之乐故以晖映先达领袖后进居无尘杂家有赐书辞赋清新属言远室迩人旷物疎道亲养素丘园台阶虚位庠序公朝万夫倾望岂徒荀令可想李公不亡而已哉前晋安郡侯官令东海王僧孺年三十五理尚栖约思致恬敏旣笔耕为养亦佣书成学至乃集萤映雪编蒲缉柳先言往行人物雅俗甘泉遗仪南宫故事画地成图抵掌可述岂直鼮鼠有必对之辩竹书无落简之谬暕坐镇雅俗益已多僧孺访对不休质疑斯在并东序之秘宝瑚琏之茂器诚言以人废而才实世资临表悚战犹惧未允不任下情
　　桓温荐谯元彦表　臣闻大朴旣亏则髙尚之标显道丧时昏则忠贞之义彰故有洗耳投渊以振邈之风亦有秉心矫迹以敦在三之节是故上代之君莫不崇重斯轨所以敦俗训民静一流竞伏惟大晋应符御世运无常通时有屯蹇神州邱墟三方圯裂兎罝絶响于中林白驹无闻于空谷有识之所悼心大雅之所叹息者也陛下圣徳嗣兴方恢天绪臣昔奉役有事西土鲸鲵旣悬思宣大化访诸故老搜扬潜逸庶武罗于羿浞之墟想王蠋于亡齐之境窃闻巴西谯秀植操贞固抱徳肥遯扬清渭波于时皇极遘道消之防羣黎蹈颠沛之艰中华有顾瞻之哀幽谷无迁乔之望凶命屡招奸威相逼身寄虎吻危同朝露而能抗节玉立誓不降辱杜门絶迹不面伪庭进免龚胜亡身之祸退无薛方诡对之讥虽园绮之栖商洛管宁之黙辽海方之于秀殆无以过于今西土以为美谈夫旌徳礼贤化道之所先崇表殊节圣喆之上务方今六合未康豺豕当路遗黎偷薄义声弗闻益宜振起道义之徒以敦流遯之敝若秀蒲帛之征足以镇静頽风轨训嚣俗幽遐仰流九服知化矣
　　杜密去官还家毎谒守令多所陈托同郡刘胜亦自蜀郡告归乡里闭门扫轨无所干及太守王昱谓密曰刘季陵清髙士公卿多举之者密知昱激已对曰刘胜位为大夫见礼上宾而知善不荐闻恶无言隠情惜己自同寒蝉此罪人也今志义力行之贤而密达之违道失节之士而密纠之使明府赏刑得中令问休扬不亦万分之一乎昱惭服待之弥厚
　　唐髙宗屡责侍臣不进贤李安期对之曰邑十室且有忠信天下至广不为无贤比来公卿有所荐引皆劾为朋党滞淹者未获伸而在位者先获罪是以各务杜口耳陛下果推至诚以待之其谁不愿举所知邪上深以为然
　　武太后命宰相各举尚书郎一人仁杰举其子光嗣拜地官员外郎已而称职太后喜曰卿足继祁奚矣通事舍人元行冲博学多通仁杰重之行冲数规谏仁杰且曰凡为家者必有储蓄脯醢以适口参术以攻疾仆窃计明公之门珍味多矣行冲请备药物之末仁杰笑曰吾药笼中物何可一日无也
　　武太后尝问仁杰朕欲得一佳士用之谁可者仁杰曰未审陛下欲何所用之太后曰欲用为将相仁杰对曰文学蕴借则苏味道李峤固其选矣必欲取卓荦竒才则有荆州长史张柬之其人虽老宰相才也太后擢柬之为洛州司马数日又问仁杰对曰前荐柬之尚未用也太后曰已迁矣对曰臣所荐者可为宰相非司马也乃迁秋官侍郎久之卒用为相仁杰又尝荐夏官侍郎姚元崇监察御史曲阿桓彦范太州刺史敬晖等数十人率为名臣或谓仁杰曰天下桃李悉在公门矣仁杰曰荐贤为国非为私也
　　陆贽请令台省长官各举其属着其名于诏书异日考其殿最并以升黜举者未几或言于徳宗曰诸司所举皆有情故或受货赂不得实才徳宗密谕贽自今除改卿宜自择勿任诸司贽上奏其畧曰宣行以来才举十数议其资望旣不愧于班行考其行能又未闻于阙败而议者遽以腾口上烦圣聪请使所言之人指陈其状某人受贿某举有情付之有司覈其虚实谬举者必行其罚诬善者亦反其辜何必贷其奸赃不加辨诘私其公议不出主名使无辜见疑有罪获纵枉直同贯人何赖焉　今之宰相则往日台省长官今之台省长官乃将来之宰相但是职名暂异固非行举顿殊岂有为长官之时则不能举一二属吏居宰臣之位则可择千百具僚物议悠悠其惑斯甚盖尊者领其要卑者任其详是以人主择辅臣辅臣择庶长庶长择佐僚将务得人无易于此　则天举用之法伤易而得人陛下慎简之规太精而失士徳宗竟追前诏不行
　　张循宪为河东采访使有疑事不能决病之问侍吏曰此有佳客可与议事者乎吏言前平乡尉张嘉贞有异才循宪召见询以事嘉贞为条析理分莫不洗然循宪因请为奏皆意所未及循宪还见太后太后善其奏循宪具言嘉贞所为具请以己之官授之太后曰朕宁无一官自进贤邪因召嘉贞入见内殿与语大悦即拜监察御史擢循宪司勲郎中赏其得人也


　　经济类编卷三十一
&lt;子部,类书类,经济类编&gt;
　　钦定四库全书
　　经济类编卷三十二
　　明　冯琦冯瑗　撰
　　铨衡类四
　　好士【二十四则】
　　周公摄天子位七年布衣之士执防所师见者十二人穷巷白屋所先见者四十九人时进善者百人教士者千人官朝者万人当此之时诚使周公骄而且恡则天下贤士至者寡矣茍有至者则必贪而尸禄者也尸禄之臣不能存君矣
　　齐桓公设庭燎为士之欲造见者期年而士不至于是东野鄙人有以九九之术见者桓公曰九九何足以见乎鄙人对曰臣非以九九为足以见也臣闻主君设庭燎以待士期年而士不至夫士之所以不至者君天下贤君也四方之士皆自以论而不及君故不至也夫九九薄能耳而君犹礼之况贤于九九乎夫泰山不辞壤石江海不逆小流所以成大也诗云先民有言询于蒭荛言博谋也桓公曰善乃因礼之期月四方之士相携而并至诗曰自堂徂基自羊徂牛言以内及外以小及大也
　　景公伐宋至于岐隄之上登髙以望太息而叹曰昔我先君桓公长毂八百乗以霸诸侯今我长毂三千乗而不敢久处于此者岂其无管仲欤章对曰臣闻之水广则鱼大君明则臣忠昔有桓公故有管仲今桓公在此则车下之臣尽管仲也
　　孔子闲居喟然而叹曰铜鞮伯华而无死天下其有定乎子路曰愿闻其为人也何若孔子曰其幼也敏而好学其壮也有勇而不屈其老也有道而能以下人子路曰其幼也敏而好学则可其壮也有勇而不屈则可夫有道又谁下哉孔子曰由不知也吾闻之以众攻寡而无不消也以贵下贱无不得也昔者周公旦制天下之政而下士七十人岂无道哉欲得士之故也夫有道而能下于天下之士君子乎哉
　　鲁哀公问于孔子曰当今之时君子谁贤对曰卫灵公公曰吾闻之其闺门之内姑姊妹无别对曰臣观于朝廷未观于堂陛之间也灵公之弟曰公子渠牟其知足以治千乗之国其信足以守之而灵公爱之又有士曰王林国有贤人必进而任之无不达也不能达退而与分其禄而灵公尊之又有士曰庆足国有大事则进而治之无不济也而灵公説之史防去卫灵公邸舍三月琴瑟不御待史防之入也而后入臣是以知其贤也子张见鲁哀公七日而哀公不礼托仆夫而去曰臣闻君好士故不远千里之外犯霜露冒尘垢百舍重趼不敢休息以见君七日而君不礼君之好士也有似叶公子髙之好龙也叶公子髙好龙钩以写龙凿以写龙屋室雕文以写龙于是天龙闻而下之窥头于牖拖尾于堂叶公见之弃而还走失其魂魄五色无主是叶公非好龙也好夫似龙而非龙者也今臣闻君好士故不远千里之外以见君七日不礼君非好士也好夫似士而非士者也诗云中心藏之何日忘之敢托而去
　　田饶事鲁哀公而不见察田饶谓鲁哀公曰臣将去君而鸿鹄举矣哀公曰何谓也田饶曰君独不见夫鸡乎头戴冠者文也足傅距者武也敌在前敢鬭者勇也见食相呼仁也守夜不失时信也鸡虽有此五者君犹曰瀹而食之何则以其所从来近也夫鸿鹄一举千里止君园池食君鱼鳖啄君菽粟无此五者君犹贵之以其所从来远也臣请鸿鹄举矣哀公曰止吾书子之言也田饶曰臣闻食其食者不毁其器防其树者不折其枝有士不用何书其言为遂去之燕燕立以为相三年燕之政太平国无盗贼哀公闻之慨然太息为之避寝三月抽损上服曰不慎其前而悔其后何可复得诗曰逝将去汝适彼乐土适彼乐土爰得我所春秋曰少长于君则君轻之此之谓也
　　晏子之晋见披裘负刍息于途者以为君子也使人问焉曰曷为而至此对曰齐人累之吾名曰越石甫晏子曰嘻遽解左骖以赎之载而与归至舍不辞而入越石甫怒而请絶晏子使人应之曰婴未尝得交也今免子于患吾于子犹未可邪越石甫曰吾闻君子诎乎不知己而信乎知己者吾是以请絶也晏子乃出见之曰向也见客之容而今也见客之意婴闻察实者不留声观行者不几辞婴可以辞而无弃乎越石甫曰夫子礼之敢不敬从晏子遂以为上客俗人之有功则德德则骄晏子有功免人于厄而反诎下之其去俗亦远矣此全功之道也
　　周威公问于甯子曰取士有道乎对曰有穷者达之亡者存之废者起之四方之士则四面而至矣穷者不达亡者不存废者不起四方之士则四面而畔矣夫城固不能自守兵利不能自保得士而失之必有其间夫士存则君尊士亡则君卑周威公曰士一至如此乎对曰君不闻夫楚平王有士曰楚傒胥丘负客王将杀之出亡之晋晋人用之是为城濮之战又有士曰苗贲皇王将杀之出亡走晋晋人用之是为鄢陵之战又有士曰上解子王将杀之出亡走晋晋人用之是为两堂之战又有士曰伍子胥王杀其父兄出亡走呉閤闾用之于是兴师而袭郢故楚之大得罪于梁郑宋卫之君犹未遽至于此也此四得罪于其士三暴其民骨一亡其国由是观之士存则国存士亡则国亡子胥怒而亡之申包胥怒而存之士胡可无贵乎
　　赵简子游于河而乐之叹曰安得贤士而与处焉舟人古乗跪而对曰夫珠玉无足去此数千里而所以能来者人好之也今士有足而不来者此是吾君不好之乎赵简子曰吾门左右客千人朝食不足暮收市征暮食不足朝收市征吾尚可谓不好士乎舟人古乗对曰鸿鹄髙飞远翔其所恃者六翮也背上之毛腹上之毳无尺寸之数去之满把飞不能为之益卑益之满把飞不能为之益髙不知门下左右客千人者有六翮之用乎将尽毛毳也
　　卫君问于田让曰寡人封侯尽千里之地赏赐尽御府缯帛而士不至何也田让对曰君之赏赐不可以功及也君之诛罚不可以理避也犹举杖而呼狗张弓而祝鸡矣虽有香饵而不能致者害之必也
　　齐宣王见顔斶曰斶前斶亦曰王前宣王不说左右曰王人君也斶人臣也王曰斶前斶亦曰王前可乎斶对曰夫斶前为慕势王前为趋士与使斶为慕势不如使王为趋士王忿然作色曰王者贵乎士贵乎对曰士贵耳王者不贵王曰有説乎斶曰有昔秦攻齐令有敢去栁下季垄五十步而樵采者死不赦令曰有能得齐王头者封万户侯赐金千镒由是观之生王之头曾不若死士之垄也宣王黙然不説左右皆曰斶来斶来大王据千乗之地而建千石钟万石簴天下之士皆为役处辩智并进莫不来与东西南北莫敢不来服万物无不备具而百姓无不亲附今夫士之髙者乃称匹夫徒走而处农亩下则鄙野监门闾里士之贱也亦甚矣斶对曰不然斶闻古大禹之时诸侯万国何则徳厚之道得贵士之力也故舜起农亩出于野鄙而为天子及汤之时诸侯三千当今之世南面称寡者乃二十四由此观之非得失之策与稍稍诛灭灭亡无族之时欲为监门闾里安可得而有也哉是故易传不云乎居上位未得其实而喜其为名者必以骄奢为行据慢骄奢则凶必从之是故无其实而喜其名者削无德而望其福者约无功而受其禄者辱祸必握故曰矜功不立虚愿不至此皆幸乐其名而无其实德者也是以尧有九佐舜有七友禹有五丞汤有三辅自古及今而能虚成名于天下者无有是以君王无羞亟问不愧下学是故成其道德而扬功名于后世者尧舜禹汤周文王是也故曰无形者形之君也无端者事之本也夫上见其原下通其流至圣明学何不吉之有哉老子曰虽贵必以贱为本虽髙必以下为基是以侯王称孤寡不谷是其贱之本与非夫孤寡者人之困贱下位也而侯王以自谓岂非下人而尊贵士与夫尧传舜舜传禹周成王任周公旦而世世称曰明主是以明乎士之贵也宣王曰嗟乎君子焉可侮哉寡人自取病耳及今闻君子之言乃今闻细人之行愿请受为弟子且顔先生与寡人游食必太牢出必乗车妻子衣服丽都顔斶辞去曰夫玉生于山制则破焉非弗宝贵矣然大璞不完士生乎鄙野推选则禄焉非不尊遂也然而形神不全斶愿得归晚食以当肉安步以当车无罪以当贵清净贞正以自娯制言者王也尽忠直言者斶也言要道已备矣愿得赐归安行反臣之邑屋则再拜而辞去君子曰斶知足矣归真反璞则终身不辱
　　先生王斗造门而欲见齐宣王宣王使谒者延入王斗曰斗趋见王为好势王趋见斗为好士于王何如使者复还报王曰先生徐之寡人请从宣王因趋而迎之于门与入曰寡人奉先君之宗庙守社稷闻先生直言正谏不讳王斗对曰王闻之过斗生于乱世事乱君焉敢直言正諌宣王忿然作色不説有间王斗曰昔先君桓公所好者五九合诸侯一匡天下天子授籍立为太伯今王有四焉宣王説曰寡人愚陋守齐国唯恐夫抎之焉能有四焉王斗曰先君好马王亦好马先君好狗王亦好狗先君好酒王亦好酒先君好色王亦好色先君好士而王不好士宣王曰当今之世无士寡人何好王斗曰世无麒麟騄耳王之驷已备矣世无东都俊卢氏之狗王之走狗已具矣世无毛嫱西施王宫已充矣王不好士何患无士王曰寡人忧国爱民固愿得士以治之王斗曰王之忧国爱民不若王爱尺縠也王曰何谓也王斗曰王使人为不使左右便辟而使工者为能之也今王治齐非左右便辟无使也故曰不如爱尺縠也宣王谢曰寡人有罪国家于是举士五人任官齐大治
　　田文承间问其父婴曰子之子为何曰为孙孙之孙为何曰为孙孙之孙为何曰不能知也文曰君用事相齐至今三王矣齐不加广而君私家富累万金门下不见一贤者文闻将门必有将相门必有相今君后宫蹈绮縠而士不得短褐仆妾余梁肉而士不厌糟糠今君又尚厚积余藏欲以遗所不知何人而忘公家之事日损文窃怪之于是婴乃礼文使主家待宾客宾客日进名声闻于诸侯诸侯皆使人请薛公田婴以文为太子婴许之婴卒諡为靖国君而文果代立于薛是为孟尝君孟尝君在薛招致诸侯宾客及亡人有罪者皆归孟尝君孟尝君舍业厚遇之以故倾天下之士食客数千人无贵贱一与文等孟尝君待客坐语而屏风后常有侍史主记君所与客语问亲戚居处客去孟尝君已使使存问献遗其亲戚孟尝君曾待客夜食有一人蔽火光客怒以饭不等辍食辞去孟尝君起自持其饭比之客慙自颈士以此多归孟尝君孟尝君客无所择皆善遇之人人各自以为孟尝君亲已
　　齐人有冯暖者贫乏不能自存使人属孟尝君愿寄食门下孟尝君曰客何好曰客无好也曰客何能曰客无能也孟尝君笑而受之曰诺左右以君贱之也食以草具居有顷倚柱弹其劒歌曰长铗归来乎食无鱼左右以告孟尝君食之比门下之客居有顷复弹其铗歌曰长铗归来乎出无车左右皆笑之以告孟尝君曰为之驾比门下之车客于是乗其车揭其劒过其友曰孟尝君客我后有顷复弹其劒铗歌曰长铗归来乎无以为家左右皆恶之以为贪而不知足孟尝君问冯公有亲乎对曰有老母孟尝君使人给其食用无使乏于是冯暖不复歌后孟尝君出记问门下诸客谁习计防能为文收责于薛者乎冯暖署曰能孟尝君怪之曰此谁也左右曰乃歌夫长铗归来者也孟尝君笑曰客果有能也吾负之未尝见也请而见之谢曰文倦于是愦于忧而性懧愚沈于国家之事开罪于先生先生不羞乃有意欲为收责于薛乎冯暖曰愿之于是约车治装载劵契而行辞曰责毕收以何市而反孟尝君曰视吾家所寡有者驱而之薛使吏召诸民当偿者悉来合劵劵徧合赴矫命以责赐诸民因烧其劵民称万岁长驱到齐晨而求见孟尝君恠其疾也衣冠而见之曰责毕收乎来何疾也曰收毕矣以何市而反冯暖曰君云视吾家所寡有者臣窃计君宫中积珍宝狗马实外廏美人充下陈君家所寡有者以义耳窃以为君市义孟尝君曰市义柰何曰今君有区区之薛不拊爱子其民因而贾利之臣窃矫君命以责赐诸民因烧其劵民称万嵗乃臣所以为君市义也孟尝君不説曰诺先生休矣后朞年齐王谓孟尝君曰寡人不敢以先王之臣为臣孟尝君就国于薛未至百里民扶老携幼迎君道中终日孟尝君顾谓冯暖先生所为文市义者乃今日见之冯暖曰狡兎有三窟仅得免其死耳今有一窟未得髙枕而卧也请为君复凿二窟孟尝君予车五十乗金五百斤西游于梁谓梁王曰齐放其大臣孟尝君于诸侯诸侯先迎之者富而兵强于是梁王虚上位以故相为上将军遣使者黄金千斤车百乗往聘孟尝君冯暖先驱诫孟尝君曰千金重币也百乗显使也齐其闻之矣梁使三反孟尝君固辞不往也齐王闻之君臣恐惧遣太傅赍黄金千斤文车二驷服劒一封书一谢孟尝君曰寡人不祥被于宗庙之祟沈于謟谀之臣开罪于君寡人不足为也愿君顾先王之宗庙姑反国统万人乎冯暖诫孟尝君曰愿请先王之祭器立宗庙于薛庙成还报孟尝君曰三窟已就君姑髙枕为乐矣孟尝君为相数十年无纎介之祸者冯暖之计也
　　宗卫相齐遇逐罢归舍召门尉田饶等二十有七人而问焉曰士大夫谁能与我赴诸侯者乎田饶等皆伏而不对宗卫曰何士大夫之易得而难用也饶对曰非士大夫之难用也是君不能用也宗卫曰不能用士大夫何若饶对曰厨中有臭肉则门下无死士今夫三升之稷不足于士而君鴈鹜有余粟纨素绮绣靡丽堂楯从风雨弊而士曾不得以縁衣果园梨栗后宫妇人摭以相擿而士曽不得一尝且夫财者君之所轻也死者士之所重也君不能用所轻之财而欲使士致所重之死岂不难乎哉于是宗卫面有惭色逡巡避席而谢曰此卫之过也
　　墨子亲士篇　入国而不存其士则亡国矣见贤而不急则缓其君矣非贤无急非士无与虑国缓贤忘士而能以其国存者未曾有也昔者文公出走而正天下桓公去国而霸诸侯越王勾践遇呉王之丑而尚摄中国之贤君三子之能达名成功于天下也皆于其国抑而大丑也太上无败其次败而有以成此之谓用民吾闻之曰非无安居也我无安心也非无足财也我无足心也是故君子自难而易彼众人自易而难彼君子进不败其志内究其情虽杂庸民终无怨心彼有自信者也是故为其所难者必得其所欲焉未闻为其所欲而免其所恶者也是故偪臣伤君謟下伤上君必有弗弗之臣上必有詻詻之下分议者延延而支苟者詻詻焉可以长生保国臣下重其爵位而不言近臣则喑远臣则唫怨结于民心謟谀在侧善议障塞则国危矣桀纣不以其无天下之士邪杀其身而丧天下故曰归国宝不若献贤而进士今有五锥此其铦铦者必先挫有五刀此其错错者必先靡是以甘井近竭招木近伐灵近灼神蛇近暴是故比干之殪其抗也孟贲之杀其勇也西施之沈其美也呉起之裂其事也故彼人者寡不死其所长故曰太盛难守也故虽有贤君不爱无功之臣虽有慈父不爱无益之子是故不胜其任而处其位非此位之人也不胜其爵而处其禄非此禄之主也良弓难张然可以及髙入深良马难乗然可以任重致远良才难令然可以致君见尊是故江河不恶小谷之满已也故能大圣人者事无辞也物无违也故能为天下器是故江河之水非一源也千镒之裘非一狐之白也夫恶有同方取不取同而已者乎盖非兼王之道也是故天地不昭昭大水不潦潦大火不燎燎王徳不尧尧者乃千人之长也其直如矢其平如砥不足以覆万物是故谿狭者速涸逝浅者速竭墝埇者其地不育王者淳泽不出宫中则不能流国矣
　　李斯諌秦王逐客书　臣闻吏议逐客窃以为过矣昔缪公求士西取由余于戎东得百里奚于宛迎蹇叔于宋求丕豹公孙支于晋此五子者不产于秦而缪公用之并国二十遂霸西戎孝公用商鞅之法移风易俗民以殷盛国以富彊百姓乐用诸侯亲服获楚魏之师举地千里至今治彊惠王用张仪之计拔三川之地西并巴蜀北收上郡南取汉中包九夷制鄢郢东据成皋之险割膏腴之壤遂散六国之从使之西面事秦功施到今昭王得范睢废穰侯逐华阳彊公室杜私门蚕食诸侯使秦成帝业此四君者皆以客之功由此观之客何负于秦哉向使四君却客而不内疏士而不用是使国无富利之实而秦无彊大之名也今陛下致昆山之玉有隋和之宝垂明月之珠服太阿之劒乗纎离之马建翠凤之旗树灵鼍之皷此数宝者秦不生一焉而陛下説之何也必秦国之所生然后可则是夜光之璧不饰朝廷犀象之器不为玩好郑卫之女不充后宫而骏良駃騠不实外廏江南金锡不为用西蜀丹青不为采所以饰后宫充下陈娯心意説耳目者必出于秦然后可则是宛珠之簪傅玑之珥阿缟之衣锦绣之饰不进于前而随俗雅化佳冶窈窕赵女不立于侧也夫击瓮叩缻弹筝搏髀而歌呼呜呜快耳目者真秦之声也郑卫桑间韶虞武象者异国之乐也今弃击瓮叩缻而就郑卫退弹筝而取韶虞若是者何也快意当前适观而已矣今取人则不然不问可否不论曲直非秦者去为客者逐然则是所重者在乎色乐珠玉而所轻者在乎人民也此非所以跨海内制诸侯之术也臣闻地广者粟多国大者人众兵彊则士勇是以太山不让土壤故能成其大河海不择细流故能就其深王者不却众庶故能明其徳是以地无四方民无异国四时充美鬼神降福此五帝三王之所以无敌也今乃弃黔首以资敌国却宾客以业诸侯使天下之士退而不敢西向裹足不入秦此所谓借冦兵而赍盗粮者也夫物不产于秦可宝者多士不产于秦而愿忠者众今逐客以资敌国损民以益讐内自虚而外树怨于诸侯求国无危不可得也汉景帝立释之恐欲见谢则未知何如用王生计卒见谢景帝不过也王生者善为黄老言处士也尝召居廷中三公九卿尽防立王生袜解顾谓张廷尉谓我结袜释之跪而结之旣已人或谓王生曰独奈何廷辱张廷尉使跪结袜王生曰吾老且贱自度终无益于张廷尉张廷尉方今天下名臣吾故聊辱廷尉使跪结袜欲以重之诸公闻之贤王生而重张廷尉郑庄为大吏诫门下客至无贵贱无留门者执宾主之礼以其贵下人庄廉又不治其产业仰奉赐以给诸公然其餽遗人不过算器食毎朝候上之间説未尝不言天下之长者其推毂士及官属丞使诚有味其言之也常引以为言于己未尝名吏与官属言若恐伤之闻人之善言进之上唯恐后山东士诸公以此翕然称郑庄
　　孔融论盛孝章书　嵗月不居时节如流五十之年忽焉已至公为始满融又过二海内知识零落殆尽惟防稽盛孝章尚存其人困于孙氏妻孥湮没单孑独立孤危愁苦若使忧能伤人此子不得复永年矣春秋传曰诸侯有相灭亡者桓公不能救则桓公耻之今孝章实文夫之雄也天下谈士依以扬声而身不免于幽执命不期于旦夕是吾祖不当复论损益之友而朱穆所以絶交也公诚能驰一介之使加咫尺之书则孝章可致友道可矣今之少年嘉谤前辈或能讥评孝章孝章要为有天下大名九牧之人所共称叹燕君市骏马之骨非欲以骋道里乃当以招絶足也惟公匡复汉室宗社将絶又能正之正之之术实须得贤珠玉无踁而自至者以人好之也况贤者之有足乎昭王筑台以尊郭隗隗虽小才而逢大遇竟能发明主之至心故乐毅自魏往剧辛自赵往邹衍自齐往向使郭隗倒悬而王不解临弱而王不拯则士亦将髙翔逺引莫有北首燕路者矣凡所称引自公所知而复有云者欲公崇笃斯义也因表不悉晋简文帝遗贺循书　夫百行不同故出处道殊因性而用各任其真耳当宇宙清泰彛伦攸叙随运所遇动黙在已或有遐栖髙蹈轻举絶俗逍遥养和恬神自足斯盖道隆人逸势使其然若乃时运屯弊主危国急义士救时驱驰拯世烛之武乘缒以入秦园绮弹冠而臣汉岂非大雅君子卷舒合道乎虚薄寡徳忝备近亲谬荷宠位受任方镇飡服风景羡髙矩常愿弃结驷之轩轨筞柴簟而造门徒有其怀而无从贤之实者何良以冦逆殷扰诸夏分崩皇居失御黎元荼毒是以日夜忧怀慷慨发愤志在竭节耳前者顾公临朝深赖髙算元凯既登巢许获逸至于今日所谓道之云亡邦国殄悴羣望颙颙实在君侯苟义之所在岂得让劳居逸想逹者亦一以贯之也庻禀徽猷以逺规今上尚书屈徳为军司谨遣叅军沈祯衔命奉授望必屈临以副倾迟循犹不起唐彬拜使持节前将军领西戎校尉雍州刺史下教曰此州名都士人林薮处士皇甫申叔严舒龙姜茂时梁子逺等并志节清妙履行髙洁践境望风虚心饥渴思加延致待以不臣之典幅巾相见论道而已岂以吏职屈染高规郡国备礼发遣以副于邑之望于是四人皆到彬敬而待之江仲通为宋建平王聘逸士教府州国纲纪虽周徳之富犹有渔潭之士汉教之隆亦见西山之夫迹絶云气意负青天皆待绛螭骧首翠虬来仪是以清风扇百代余烈激后生斯乃王教之助古人之意焉
　　宋王安石周公论甚哉荀卿之好妄也载周公之言曰吾所执贽而见者十人还贽而相见者三十人貌执者百有余人欲言而请毕事千有余人是诚周公之所为则何周公之小也夫圣人为政于天下也吾初无为于天下而天下卒以无所不治者其法诚修也故三代之制立庠于党立序于遂立学于国而尽其道以为养贤教士之法是士之贤虽未及用者而固无不见尊养者矣此则周公待士之道也诚若荀卿之言则春申孟尝之行乱世之事也岂足为周公乎且圣世之士各有其业讲道习艺患日之不足岂暇于游公卿之门哉彼游公卿之门求公卿之礼者皆战国之奸民而毛遂侯嬴之徒也荀卿生于乱世不能考论先王之法着之天下而惑于乱世之俗遂以为圣世之士亦若是而已亦已过也且周公之所礼者大贤与则周公岂唯执贽见之而已固当荐之天子而共天位也如其不贤不足与共天位则周公如何其与之为礼也子产听郑国之政以其乘舆济人于溱洧孟子曰惠而不知为政盖君子之为政立善法于天下则天下治立善法于一国则一国治如其不能立法而欲人人悦之则日亦不足矣使周公知为政则宜立学校之法于天下矣不知立学校而徒能劳身以待天下之士则不唯力有所不足而势亦有所不得周公亦可谓愚也又曰仰禄之士犹可骄正身之士不可骄也夫君子之不骄虽闇室不敢自慢岂为其人之仰禄而可以骄乎呜呼所谓君子者贵其能不易乎世也荀卿生于乱世之事量圣人后世之士尊荀卿以为大儒而继孟子者吾不之信矣
　　得士【十一则】
　　吕览爱士篇　衣人以其寒也食人以其饥也饥寒人之大害也救之义也人之困穷甚如饥寒故贤主必怜人之困也必哀人之竆也如此则名号显矣国士得矣昔者秦缪公乗马而车为败右服失而埜人取之见埜人方将食之于岐山之阳缪公叹曰食骏马之肉而不还饮酒余恐其伤女也于是徧饮而去处一年为韩原之战晋人已环缪公之车矣晋梁由靡已扣缪公之左骖矣晋惠公之右路石奋投而击缪公之甲中之者已六札矣埜人之尝食马肉于岐山之阳者三百有余人毕力为缪公疾鬭于车下遂大克晋反获惠公以归此诗之所谓曰君君子则正以行其徳君贱人则寛以尽其力者也人主其胡可以无务行徳人爱人乎爱人则民亲其上民亲其上则皆乐为其君死矣赵简子有两白骡而甚爱之阳城胥渠处广门之官夜欵门而谒曰主君之臣胥渠有疾医教之曰得白骡之肝病则止不得则死谒者入通董安于御于侧愠曰譆胥渠也期吾君骡请即刑焉简子曰夫杀人以活畜不亦不仁乎杀畜以活人不亦仁乎于是召庖人杀白骡取肝以与阳城胥渠处无几何赵兴兵而攻翟广门之官左七百人右七百人皆先登而获甲首人主其胡可以不好士凡敌人之来也以求利也今来而得死且以走为利敌皆以走为利则刅无与接故敌得生于我则我得死于敌夫得生于敌与敌得生于我岂可不察哉此兵之精者也存亡死生决于知此而已矣
　　士节篇　士之为人当理不避其难临患忘利遗生行义视死如归有如此者国君不得而友天子不得而臣大者定天下其次定一国必由如此人者也故人主之欲大立功名者不可不务求此人也贤主劳于求人而佚于治事齐有北郭骚者结罘罔捆蒲苇织屦履以养其母犹不足踵门见晏子曰愿乞所以养母晏子之仆谓晏子曰此齐国之贤者也其义不臣乎天子不友乎诸侯于利不茍取于害不茍免今乞所以养母是説夫子之义也必与之晏子使人分仓粟分府金而遗之辞金而受粟有间晏子见疑于齐君出奔过北郭骚之门而辞北郭骚沐浴而出见晏子曰夫子将焉适晏子曰见疑于齐君将出奔北郭子曰夫子勉之矣晏子上车太息而叹曰婴之亡岂不宜哉亦不知士甚矣晏子行北郭子召其友而告之曰説晏子之义而当乞所以养母焉吾闻之曰养及亲者身伉其难今晏子见疑吾将以身死白之着衣冠令其友操劒奉笥而从造于君庭求复者曰晏子天下之贤者也去则齐国必侵矣必见国之侵也不若先死请以头托白晏子也因谓其友曰盛吾头于笥中奉以托退而自刎也其友因奉以托其友谓观者曰北郭子为国故死吾将为北郭子死也又退而自刎齐君闻之大骇乗驿而自追晏子及之国郊请而反之晏子不得已而反闻北郭骚之以死白已也曰晏婴之亡岂不宜哉亦愈不知士甚矣
　　报更篇　赵宣孟将上之绛见骫桑之下有饿人卧不能起者宣孟止车为之下食蠲而餔之再咽而后能视宣孟问之曰女何为而饿若是对曰臣宦于绛归而粮絶羞行乞而憎自取故至于此宣孟与脯朐拜受而弗敢食也问其故对曰臣有老母将以遗之宣孟曰斯食之吾更与女乃复赐之脯二束与钱百而遂去之处二年晋灵公欲杀宣孟伏士于房中以待之因发酒于宣孟宣孟知之中饮而出灵公令房中之士疾追而杀之一人追疾先及宣孟之面曰嘻君吾请为君反死宣孟曰而名为谁反走对曰何以名为臣骫桑下之饿人也还鬭而死宣孟遂活此书之所谓徳几无小者也宣孟徳一士犹活其身而况徳万人乎
　　刘向尊贤篇　禹以夏王桀以夏亡汤以殷王纣以殷亡阖庐以呉战胜无敌于天下而夫差以见禽于越文公以晋国伯而厉公以见杀于匠丽之宫威王以齐强于天下而湣王以弑死于庙梁穆公以秦显名尊号而二世以劫于望夷其所以君王者同而功迹不等者所任异也是故成王处襁褓而朝诸侯周公用事也赵武灵王年五十而饿于沙丘任李兊故也桓公得管仲九合诸侯一匡天下失管仲任竖刁易牙身死不为天下笑一人之身荣辱俱施焉在所任也故魏有公子无忌削地复得赵任蔺相如秦兵不敢出鄢陵任唐雎国独特立楚有申包胥而昭王反位齐有田单襄王得国由此观之国无贤佐俊士而能以成功立名安危继絶者未尝有也故国不务大而务得民心佐不务多而务得贤俊得民心者民往之得贤佐者士归之文王请除炮烙之刑而殷民从汤去张网者之三面而夏民从越王不隳旧家而呉人服以其所为之顺于民心也故声同则处异而相应徳合则未见而相亲贤者立于本朝则天下之豪相率而趋之矣何以知其然也曰管仲桓公之贼也鲍叔以为贤于己而进之为相七十言而説乃听遂使桓公除报讐之心而委国政焉桓公垂拱无事而朝诸侯鲍叔之力也管仲之所以能北走桓公无自危之心者同声于鲍叔也纣杀王子比干箕子被而佯狂陈灵公杀泄冶而邓元去陈自是之后殷兼于周陈亡于楚以其杀比干泄冶而失箕子与邓元也燕昭王得郭隗而邹衍乐毅以齐赵至苏子屈景以周楚至于是举兵而攻齐栖闵王于莒燕校地计众非与齐钧也然所以能信意至于此者由得士也故无常安之国无恒治之民得贤者则安昌失之者则危亡自古及今未有不然者也明镜所以照形也往古所以知今也夫知恶往古之所以危亡而不务袭迹于其所以安昌则未有异乎却走而求逮前人也太公知之故举微子之后而封比干之墓夫圣人之于死尚如此其厚也况当世而生存者乎则其弗失可识矣
　　中山君飨都士大夫司马子期在焉羊羮不遍司马子期怒而走于楚説楚王伐中山中山君亡有二人挈戈而随其后中山君顾谓二人曰子奚为者也二人对曰臣有父尝饿且死君下壶飡饵之臣父且死曰中山有事汝必死之故来死君也中山君喟然而仰叹曰与不期众少其于当厄怨不期深浅其于伤心吾以一杯羊羮亡国以一壶飡得士二人
　　赵简子从晋阳之邯郸中路而止引车吏进曰君何为止简主曰董安于在后吏曰此三军之事也君奈何以一人留三军也简主曰诺驱之百步又止吏将进谏董安于适至简主曰秦道之与晋国交者吾忘令人塞之董安于曰此安于之所为后也简主曰官之宝璧吾忘令人载之对曰此安于之所为后也简主曰行人烛过年长矣言未尝不为晋国法也吾行忘令人辞且聘焉对曰此安于之所为后也简主可谓内省外知人矣哉故身佚国安御史大夫周昌曰人主诚能如赵简主朝不危矣
　　靖郭君善齐貌辩齐貌辩之为人也多疵门人弗説士尉以证靖郭君靖郭君不听士尉辞而去孟尝君又窃以諌靖郭君大怒曰刬而类破吾家茍有慊齐貌辩者吾无辞为之于是舍之上舍令长子御之旦暮进食数年宣王薨闵王立靖郭君之交大不善于闵王辞而之薛与齐貌辩俱留无几何齐貌辩辞而行请见闵王靖郭君曰王之不説婴甚公往必得死焉齐貌辩曰固不求生也请必行靖郭君不能止齐貌辩行至齐闵王闻之藏怒以待之齐貌辩见闵王曰子靖郭君之所听爱夫齐貌辩曰爱则有之听则无有王之方为太子之时辩谓靖郭君曰太子相不仁过颐豕视若是者信反不若废太子更立卫姬婴儿郊师靖郭君泣而曰不可吾不忍也若听辩而为之必无今日之患也此为一至于薛昭阳请以数倍之地易薛辩又曰必听之靖郭君曰受薛于先王虽恶于后王吾独谓先王何且先王之庙在薛吾岂可以先王之庙与楚乎又不肯听辩此为二闵王大息动于顔色曰靖郭君之于寡人一至此乎寡人少殊不知此客肯为寡人来靖郭君乎齐貌辩对曰敬诺靖郭君衣宣王之衣冠舞其劒闵王自迎靖郭君于郊望之而泣靖郭君至请相之靖郭君辞不得已而受之七日谢病强辞不得三日而听当是时靖郭君可谓能自知人矣能自知人故人非之不为沮此齐貌辩之所以外生乐患趣难者也
　　孟尝君防坐谓三先生曰愿闻先生有以补文阙者也一人曰訾天下之主有侵君者臣请臣之血湔其袵田瞀曰车轶之所能至请掩足下之短诵足下之长千乗之君万乗之相其欲有君也如使而弗及也胜臀曰臣愿以足下之府库财物收天下之士能为君决疑应卒若魏文侯之有田子方段干木也此臣之所为君取矣王安石读孟尝君传曰世皆称孟尝君能得士士以故归之而卒赖其力以脱于虎豹之秦嗟乎孟尝君特鸡鸣狗盗之雄耳岂足以言得士不然擅齐之彊得士焉宜可以南向而制秦尚取鸡鸣狗盗之力哉夫鸡鸣狗盗之出其门此士之所以不至也
　　魏有隐士曰侯嬴年七十家贫为大梁夷门监者公子闻之往请欲厚遗之不肯受曰臣修身洁行数十年终不以监门困故而受公子财公子于是乃置酒大防宾客坐定公子从车骑虚左自迎夷门侯生侯生摄弊衣冠直上载公子上坐不让欲以观公子公子执辔愈恭侯生又谓公子曰臣有客在市屠中愿枉车骑过之公子引车入市侯生下见其客朱亥俾倪故久立与其客语微察公子公子顔色愈和当是时魏将相宗室宾客满堂待公子举酒市人皆观公子执辔从骑皆窃骂侯生侯生视公子色终不变乃谢客就车至家公子引侯生坐上坐徧赞宾客宾客皆惊酒酣公子起为夀侯生前侯生因谓公子曰今日嬴之为公子亦足矣嬴乃夷门抱闗者也而公子亲枉车骑自迎嬴于众人广坐之中不宜有所过今公子故过之然嬴欲就公子之名故久立公子车骑市中过客以观公子公子愈恭市人皆以嬴为小人而以公子为长者能下士也于是罢酒侯生遂为上客侯生谓公子曰臣所过屠者朱亥此子贤者世莫能知故隐屠间耳公子往数请之朱亥故不复谢公子怪之魏安厘王二十年秦昭王已破赵长平军又进兵围邯郸公子姊为赵惠文王弟平原君夫人数遗魏王及公子书请救于魏魏王使将军晋鄙将十万众救赵秦王使使者告魏王曰吾攻赵旦暮且下而诸侯敢救者已拔赵必移兵先击之魏王恐使人止晋鄙留军壁邺名为救赵实持两端以观望平原君使者冠盖相属于魏让魏公子曰胜所以自附为婚姻者以公子之髙义为能急人之困今邯郸旦暮降秦而魏救不至安在公子能急人之困也且公子纵轻胜弃之降秦独不怜公子姊耶公子患之数请魏王及宾客辩士説王万端魏王畏秦终不听公子公子自度终不能得之于王计不独生而令赵亡乃请宾客约车骑百余乗欲以客往赴秦军与赵俱死行过夷门见侯生具告所以欲死秦军状辞决而行侯生曰公子勉之矣老臣不能从公子行数里心不快曰吾所以待侯生者备矣天下莫不闻今吾且死而侯生曽无一言半辞送我我岂有所失哉复引车还问侯生侯生笑曰臣固知公子之还也曰公子喜士名闻天下今有难无他端而欲赴秦军譬若以肉投馁虎何功之有哉尚安事客然公子遇臣厚公子往而臣不送以是知公子恨之复返也公子再拜因问侯生乃屏人间语曰嬴闻晋鄙之兵符常在王卧内而如姬最幸出入王卧内力能窃之嬴闻如姬父为人所杀如姬资之三年自王以下欲求报其父仇莫能得如姬为公子泣公子使客斩其仇头敬进如姬如姬之欲为公子死无所辞顾未有路耳公子诚一开口请如姬如姬必许诺则得虎符夺晋鄙军北救赵而西却秦此五霸之伐也公子从其计请如姬如姬果盗晋鄙兵符与公子公子行侯生曰将在外主令有所不受以便国家公子即合符而晋鄙不授公子兵而复请之事必危矣臣客屠者朱亥可与俱此人力士晋鄙听大善不听可使击之于是公子泣侯生曰公子畏死邪何泣也公子曰晋鄙嚄唶宿将往恐不听必当杀之是以泣耳岂畏死哉于是公子请朱亥朱亥笑曰臣乃市井鼓刀屠者而公子亲数存之所以不报谢者以为小礼无所用今公子有急此乃臣效命之秋也遂与公子俱公子过谢侯生侯生曰臣宜从老不能请数公子行日以至晋鄙军之日北向自刭以送公子公子遂行至邺矫魏王令代晋鄙晋鄙合符疑之举手视公子曰今吾拥十万之众屯于境上国之重任今单车来代之何如哉欲无听朱亥袖四十斤铁椎椎杀晋鄙公子遂将晋鄙军勒兵下令军中曰父子俱在军中父归兄弟俱在军中兄归独子无兄弟归养得选兵八万人进兵击秦军秦军解去遂救邯郸存赵赵王及平原君自迎公子于界平原君负韊矢为公子先引赵王再拜曰自古贤人未有及公子者也当此之时平原君不敢自比于人公子与侯生决至军侯生果北乡自刭　魏公子留赵公子闻赵有处士毛公藏于博徒薛公藏于卖浆家公子欲见两人两人自匿不肯见公子公子闻所在乃间步往从此两人游甚欢平原君闻之谓其夫人曰始吾闻夫人弟公子天下无双今吾闻之乃妄从博徒卖浆者游公子妄人耳夫人以告公子公子乃谢夫人去曰始吾闻平原君贤故负魏王而救赵以称平原君平原君之游徒豪举耳不求士也无忌自在大梁时常闻此两人贤至赵恐不得见以无忌从之游尚恐其不我欲也今平原君乃以为羞其不足从游乃装为去夫人具以语平原君平原君乃免冠谢固留公子平原君门下闻之半去平原君归公子天下士复往归公子公子倾平原君客
　　豫让者晋人也故尝事范中行氏而无所知名去而事智伯智伯甚尊宠之及智伯伐赵襄子赵襄子与韩魏合谋灭智伯灭智伯之后而三分其地赵襄子最怨智伯漆其头以为饮器豫让遁逃山中曰嗟乎士为知己者死女为悦己者容今智伯知我我必为报雠而死以报智伯则吾魂魄不愧矣乃变名姓为刑人入宫涂厠中挟匕首欲以刺襄子襄子如厠心动执问涂厠之刑人则豫让内持刀兵曰欲为智伯报仇左右欲诛之襄子曰彼义人也吾谨避之耳且智伯亡无后而其臣欲为报仇此天下之贤人也卒释去之居顷之豫让又漆身为厉吞炭为哑使形状不可知行乞于市其妻不识也行见其友其友识之曰汝非豫让邪曰我是也其友为泣曰以子之才委质而臣事襄子襄子必近幸子近幸子乃为所欲顾不易邪何乃残身苦形欲以求报襄子不亦难乎豫让曰旣已委质臣事人而求杀之是怀二心以事其君也且吾所为者极难耳然所以为此者将以愧天下后世之为人臣怀二心以事其君者也旣去顷之襄子当出豫让伏于所当过之桥下襄子至桥马惊襄子曰此必是豫让也使人问之果豫让也于是襄子乃数豫让曰子不尝事范中行氏乎智伯尽灭之而子不为报雠而反委质臣于智伯智伯亦已死矣而子独何以为之报雠之深也豫让曰臣事范中行氏范中行氏皆众人遇我我故众人报之至于智伯国士遇我我故国士报之襄子喟然叹息而泣曰嗟乎豫子子之为智伯名旣成矣而寡人赦子亦已足矣子其自为计寡人不复释子使兵围之豫让曰臣闻明主不掩人之美而忠臣有死名之义前君已寛赦臣天下莫不称君之贤今日之事臣固伏诛然愿请君之衣而击之焉以致报雠之意则虽死不恨非所敢望也敢布腹心于是襄子大义之乃使使持衣与豫让豫让拔劒三跃而击之曰吾可以下报智伯矣遂伏劒自杀死之日赵国志士闻之皆为涕泣
　　田横惧诛而与其徒属五百余人入海居岛中汉髙帝闻之以为田横兄弟本定齐齐人贤者多附焉今在海中不收后恐为乱乃使使赦田横罪而召之田横因谢曰臣亨陛下之使郦生今闻其弟郦商为汉将而贤臣恐惧不敢奉诏请为庶人守海岛中使还报髙帝乃诏卫尉郦商曰齐王田横即至人马从者敢动揺者致族夷乃复使使持节具告以诏商状曰田横来大者王小者乃侯耳不来且举兵加诛焉田横乃与其客二人乘诣雒阳未至三十里至尸乡廐置横谢使者曰人臣见天子当洗沐止留谓其客曰横始与汉王俱南面称孤今汉王为天子而横乃为亡虏而北面事之其耻固已甚矣且吾亨人之兄与其弟并肩而事其主纵彼畏天子之诏不敢动我我独不媿于心乎且陛下所以欲见我者不过欲一见吾面貌耳今陛下在洛阳今斩吾头驰三十里间形容尚未能败犹可观也遂自刎令客奉其头从使者驰奏之髙帝帝曰嗟乎有以也夫起自布衣兄弟三人更王岂不贤哉为之流涕而拜其二客为都尉发卒二千人以王者礼田横既二客穿其冡旁孔皆自刎下从之髙帝闻之乃大惊以田横之客皆贤吾闻其余尚五百人在海中使使召之至则闻田横死亦皆自杀于是乃知田横兄弟能得士也
　　举刺【弹事并　二十则】
　　汉朱云字游鲁人也徙平陵少时通轻侠借客报仇长八尺余容貌甚壮以勇力闻年四十乃变节从博士白子友受易又事前将军萧望之受论语皆能传其业好倜傥大节世以是髙之元帝时琅邪贡禹为御史大夫而华隂守丞王嘉上封事言治道在于得贤御史之官宰相之副九卿之右不可不选平陵朱云兼济文武忠正有智略可使以六百石秩试守御史大夫以尽其能上乃下其事问公卿太子少傅匡衡对以为大臣者国家之股肱万姓所瞻仰明王所慎择也传曰下轻其上爵贱人图柄臣则国家摇动而民不静矣今嘉从守丞而图大臣之位欲以匹夫徒步之人而超九卿之右非所以重国家而尊社稷也自尧之用舜文王于太公犹试然后爵之又况朱云者乎云数好勇数犯法亡命受易颇有师道其行义未有以异今御史大夫禹洁白廉正经术通明有伯夷史鱼之风海内莫不闻知而嘉猥称云欲令为御史大夫妄相称举疑有奸心渐不可长宜下有司案验以明好恶嘉竟坐之
　　王尊劾丞相匡衡御史大夫张谭位三公典五常九徳以总方略壹统类广教化美风俗为职知中书谒者令显等专权擅埶大作威福纵恣不制无所畏忌为海内患害不以时白奏行罚而阿谀曲从附下防上怀邪迷国无大臣辅政之义皆不道在赦令前赦后衡谭举奏显不自陈不恕之罪而反着先帝任用倾覆之徒妄言百官畏之甚于主上卑君尊臣非所宜称失大臣体又正月行幸曲台临飨罢卫士衡与中二千石大鸿胪赏等防坐殿门下衡南乡赏等西乡衡更为赏布东乡席起立延赏坐私语如食顷衡知行临百官共职万众防聚而设不正之席使下坐上相比为小惠于公门之下动不中礼乱朝廷爵秩之位衡又使官大奴入殿中问行起居还言漏上十四刻行临到衡安坐不变色改容无怵惕肃敬之心骄慢不谨皆不敬
　　涓勲奏　春秋之义王人微者序乎诸侯之上尊王命也臣幸得奉使以督察公卿以下为职今丞相薛宣请遣掾史以宰士督察天子奉使命大夫甚誖逆顺之理宣本不师受经术因事以立奸威案浩商所犯一家之祸耳而宣欲专权作威乃害于国不可之大者愿下中朝特进列侯将军以下正国法度
　　翟方进奏　臣闻国家之典尊尊而敬长爵位上下之礼王道纪纲春秋之义尊上公谓之宰海内无不统焉丞相进见圣主御坐为起在舆为下羣臣宜皆承顺圣化以视四方涓勲吏二千石幸得奉使不遵礼仪轻慢宰相贱易上卿而又诎节失度邪讇无常色厉内荏堕国体乱朝廷之序不宜处位臣请下丞相免　复奏红阳侯王立素行积为不善众人所共知邪臣自结附托为党庶几立与政事欲获其利今立斥逐就国所交结尤著者不宜备大臣为郡守案后将军朱博钜鹿太守孙闳故光禄大夫陈咸与立交通厚善相与为腹心有背公死党之信欲相攀援死而后已皆内有不仁之性而外有隽材过絶于人勇猛果敢处事不疑所居皆尚残贼酷虐苛刻惨毒以立威而亡纎介爱利之风天下所共知愚者犹惑孔子曰人而不仁如礼何人而不仁如乐何言不仁之人亡所施用不仁而多材国之患也此三人皆内怀奸猾国之所患而深相与结信于贵戚奸臣此国家大忧大臣所宜没身而争也昔季孙行父有言曰见有善于君者爱之若孝子之养父母也见不善者诛之若鹰鹯之逐鸟爵也翅翼虽伤不避也贵戚彊党之众诚难犯犯之众敌并怨善恶相冒臣幸备员宰相不敢不尽死请免博闳咸归故都以销奸雄之党絶羣邪之望
　　朱浮论刺举疏　陛下清明履约率礼无违自宗室诸王外家后亲皆奉遵绳墨无党执之名至或乗牛车齐于编人斯固法令整齐下无作威者也求之于事宜以和平而灾异犹见者而岂徒然天道信诚不可不察窃见陛下疾往者上威不行下专国命即位以来不用旧典信刺举之官黜鼎辅之任至于有所劾奏便加勉退覆案不闗三府罪谴不澄察陛下以使者为腹心而使者以从事为耳目是为尚书之平决于百石之吏故羣下苛刻者各自为能兼以私情容长憎爱在职皆竞张空虚以要时利故有罪者心不厌服无咎者坐被空文不可经盛衰贻后王也夫事积久则吏自重吏安则人自静传曰五年再闰天道乃备夫以天地之灵犹五载以成其化况人道哉臣浮愚戆不胜惓惓愿陛下留心千里之任省察偏言之奏
　　陈元言刺举疏　臣闻师臣者帝賔臣者霸故武王以太公为师齐桓以夷吾为仲父孔子曰百官总已听于冡宰近则髙帝优相国之礼太宰假宰辅之权及亡新王莽遭汉中衰专操国柄以偷天下况已自喻不信羣臣夺公辅之任损宰相之威以刺举为明徼讦为直至乃陪仆告其君长子弟变其父兄网密法峻大臣无所措手足然不能禁董忠之谋身为世戮故人君患在自骄不患骄臣失在自任不在任人是以文王有日昃之劳周公执吐哺之恭不闻崇刺举务督察也方今四方尚扰天下未一百姓观听咸张耳目陛下宜修文武之圣典袭祖宗之遗徳劳心下士屈节待贤诚不宜使有司察公辅之名
　　邵陵令任嘉在职贪秽因迁武威太守后有人奏嘉藏罪千万征考廷尉其所牵染将相大臣百有余人杨伦上书　臣闻春秋诛恶及本本诛则恶消振裘持领领正则毛理今任嘉所坐狼籍未受辜戮猥以垢臭改典大郡自非案坐举者无以禁絶奸萌往者湖陆今张叠萧令驷贤徐州刺史刘福等衅秽旣彰咸复其诛而豺狼之吏至今不絶者岂非本举之主不加之罪乎昔齐威之霸杀奸臣五人并及举者以弭谤讟当断不断黄石所戒夫圣王所以听僮夫匹妇之言者犹尘加嵩岱雾集淮海虽未有益不为损也惟陛下留神省察奏御有司以伦言切直辞不逊顺下之尚书奏伦探知密事徼以求直坐不敬结鬼薪诏书以伦数进忠言特原之免归田里阳嘉二年征拜太中大夫将军梁商以为长史諌诤不合出补常山王病不之官诏书勑司催促发遣伦乃留河内朝歌以疾自上曰有留死一尺无北行一寸刎颈不易九裂不恨匹夫所执彊于三军固敢有辞帝乃下诏曰伦出幽升高宠以藩傅稽留王命擅止道路托疾自从茍肆狷志遂征诣廷尉有诏原罪伦前后三征皆以直諌不合旣归闭门讲授自絶人事公车复征逊遁不行卒于家
　　晋陆云国人兵多不法啓　郎中令臣云言国人兵放横多行非法至使暴及市道声闻京邑亲信兵乃骂詈洛阳市丞远近嚣然声论日广而主者前后所报毎寛宥故羣小敢肆其暴虐前舆驾当东时臣具以奏闻上立节度亦备严上下司察念在奉宣而亲信卒泰矫称突闗强市民物至使行道哀穷路人叹惋臣下只命幸使罪人时获佥以泰宜加重戮以戒肃方来军都督李婴行实奸秽然身备王人虽不致法犹加捶楚主者奏泰依婴决罚事寝不出而特令原泰泰之凶狡罚至大辟至于今日不薄罚臣切以自今羣丑虎视竞为暴虐矣小人得志则下凌上替前卿显言事大农文旨倨傲反成却安功名之士义在不辱而显等恃恩敢行侮慢臣时列啓并呈显言事事寝不省是以自来拱嘿未敢多言而切见国法日侈而恩宥无已诚惧威禁遂颓丑声滋闻愚谓自今宜齐之以法使下知禁有司所执犹宜时听不然以往则监司之吏锋钜靡加而准绳替矣臣忝窃非据与闻国政服事以来荏苒三年朝宪多违威御无列好问不登而流声播越皆由执政之臣官非其人常思收迹自替以避贤路退惟受遇微报未効是以忍垢素餐敢用文諌唯殿下哀明愚臣缱绻愚臣不以前后干迕多见罪责临纸慷慨言不自尽任昉奏弹曹景宗　臣闻将军死绥咫步无却顾望避敌逗挠有刑至乃赵母深识乞不为坐魏主着令抵罪已轻是知败军之将身死家戮爰自古昔明罚在斯臣昉顿首顿首死罪死罪窃寻獯猃侵轶蹔扰疆陲王师薄伐所向风靡是以淮徐献捷河兖凯归东闗无一战之劳涂中罕千金之费而司部悬隔斜临寇境故使狡虏凭陵淹移岁月故司州刺史蔡道恭率励义勇奋不顾命全城守死自冬徂秋犹转战无穷亟摧丑虏方之居延则陵降而恭守比之疎勒则耿存而蔡亡若使郢部救兵微接声援则单于之首久悬北阙岂直受降可筑涉安啓土而已哉寔由郢州刺史臣景宗受命致讨不时言迈故使猬结蚁聚水草有依方复按甲盘桓缓救资敌遂令孤城穷守力屈凶威虽然犹应固守三闗更谋进取而退师延颈自贻亏衂疆场侵骇职是之由不有严刑诛赏安寘景宗即主臣谨案使持节都督郢司二州诸军事左将军郢州刺史湘西县开国侯臣景宗擢自行间遘兹多幸指踪非拟获兽何勤赏茂通侯荣髙列将负担裁弛钟鼎遽列和戎莫效二八已陈自顶至踵功归造化润草涂原岂获自已且道恭云逝城守累旬景宗之存一朝弃甲生曹死蔡优劣若是惟此人斯有腼面目昔汉光命将坐知千里魏武置法案以从事故能出必以律锱铢无爽伏惟圣武英挺略不世出料敌制变万里无差奉而行之实庙算惟此庸固理絶言提自逆胡纵逸久患诸夏圣朝乃顾将一车书慜彼司氓致辱非所早朝永叹载怀矜恻致兹亏丧何所逃罪宜正刑书肃明典宪臣谨以劾请以见事免景宗所居官下太常削爵土收付廷尉法狱治罪其军佐职僚偏禆将帅絓诸应及咎者别摄治书侍御史随违续奏臣谨奉白简以闻
　　唐罗兖请削夺王珙授赠官爵疏　伏以罪在乱逆慈后防赦事闗惩劝圣人恒执其或生漏刑辟没有追败万代可知百王不易之道也窃见故保义军节度使赠太师王珙于国不忠于家不孝身为首帅行桀纣之虐名挂人伦纵豺狼之性顷乗京国患难借父叔勲劳宠极将相凶逾寇贼生召伯甘棠之树残毒郡人对傅説筑版之岩侵侮王室朝臣幕客受戮辱者非少军吏百姓遭杀害者甚众朝廷比属多事毎须含垢而上天不容遂振疎网虽假手麾下幸就屠灭然靡伏就法终为侥幸向使珙能于晚节防立一善以功补过谁曰不然考其终始无改暴横以珙之骨干鞭不足快愤嫉之人陛下以在宥垂风崇恕御物存其棺塜为恩已厚尚污典册于理实难今复请追珙所受赠官爵悉皆削夺以正宪律令天下忠臣孝子知陛下昭章淑慝转相慕効来党复有如珙类者亦冀覩没后之诛而革其生前之虑明时裁化莫尚于斯先为珙所害故给事中王柷以下一十八人寻圣造已各赠官其官府寃死士庶伏乞下陜州以勑吊祭存问其家使并日之明无所不足如春之泽深渐泉壤甫刑曰皇帝哀矜庶戮之弗辜言唐尧之徳也伏惟陛下与尧同心干渎宸严无任战越之至
　　宋包拯论宋庠疏　臣等今日中书传谕奉圣防宣示宋庠自辩及求退等事臣等陛下擢任处之諌垣惟采取天下公议别白贤不肖敷闻于上冀陛下倚任常得其人以熙大政不使贪冒非才者得计胶固其位害败于事乃臣等之职分亦陛下所责任者也固不敢縁私诋欺变黒为白惑乱陛下耳目动摇大臣爵位以取竒誉巧资身计斯亦臣等所自信陛下所眀照者也臣等昨具劄子论列宋庠自再秉衡轴首尾七年殊无建明少效补报而但隂拱持禄窃位素飱安处洋洋以为得策且复求解之际陛下降诏未及断章庠从容遂止其请足见其固位无耻之甚也今乃自辩谓臣等议论暗合己意臣等亦谓庠本意暗合天下之议论也斯不近于欺乎陛下所深察矣且云无过则又不然臣等窃以前代治世至于祖宗之庙罢免执政大臣莫不以其谟明无效取羣议而行也何则执政大臣与国同体不能尽心竭节灼然树立是谓之过宜乎当黜非如羣有司小官之类必有犯状挂于刑书乃为过也唐宪宗朝权德舆为宰相不能有所发明时人讥之终以循黙而罢复守本官宪宗聪明仁爱之主也徳舆文学徳行之人也当时罢免只缘循黙不必指瑕未致罪名而然也至于祖宗朝罢免范质宋琪李昉张齐贤亦只以不称职均劳逸为辞矣未尝明过也近岁方乃摭拾细故托以为名扬于外庭斯乃不识大体之臣上惑圣听有此举措非所以责大臣之义也宋庠岂无细过臣等不言之者盖为陛下措此事体臣等所陈惟陛下圣度详处若以为是则乞依前来劄子早赐施行傥以臣等为谤讟时宰敢肆狂妄亦乞治正其罪重行降黜臣等无任激切竢命之至
　　欧阳脩论燕度勘滕宗谅事张皇太过疏　臣昨日风闻张子奭未有归期消息贼昊又别遣人来必恐子奭被贼拘留西人之来其意未测边鄙之事不可不忧正是要借将帅効力之际旦夕来传闻燕度勘鞫滕宗谅事枝蔓勾追直得使尽邠州诸县枷械所行拷掠皆是无罪之人囚系满狱边上军民将吏见其如此张皇人人嗟怨自狄青种世衡等并皆解体不肯用心朝廷本为台官上言滕宗谅用钱多未明虚实遂差燕度勘鞫不期如此作事摇动人心若不蚤止絶则恐元昊因此边上动摇将士忧恐解体之际突出兵马谁肯为朝廷用死命向前臣忝为陛下耳目之官外事常合采访三五日来都下喧传边将不安之事亦闻田况在庆州目见滕宗谅别无大段罪过并燕度生事张皇累具奏状并不朝廷答报况又徧作书告朝廷大臣意欲达于圣听大臣各避嫌疑必不敢进呈况书臣伏虑陛下但知宗谅用钱之过不知边将忧嗟搔动之事只如臣初闻滕宗谅事发之时特有论奏乞早勘鞫行遣臣若坚执前奏一向遂非则唯愿勘得宗谅罪深方表臣前来所言者是然臣终不敢如此用心宁可因前来不合妄言得罪于上不可今日遂非致误事于国臣窃思朝廷于宗谅必无爱憎但闻其有罪则不可不问若果无大过则必不须要求瑕疵只恐勘官希望朝廷意旨过当张皇搔动边鄙其滕宗谅伏望速令结絶仍乞特降诏旨告谕边臣以不支蔓勾追之意兼令今后用钱但不入已外任便从宜不须畏避庶使安心放意用命立功其田况累度奏状并与大臣等书伏望圣慈尽取详览田况是陛下侍从之臣素非奸佞其言可信又其身在边上事皆目见必不虚言今取进止
　　论狄青疏　臣闻人臣之能尽忠者不敢避难言之事人主之善驭下者常欲闻难言之言然后下无隠情上无壅听奸宄不作祸乱不生自古固有伏藏之祸未发之机天下之人皆未知而有一人能独言之人主又能听而用之则销患于未萌转祸而来福者有矣若夫天下之人共知而独其人主之不知者此莫大之患也今臣之所言者乃天下之人皆知而惟陛下未知也今士大夫无贵贱相与语于亲戚朋友下至庶民无愚智相与语闾巷道路而独不以告陛下也其故何哉盖求其事伏而未发言者难于指陈也臣伏见枢密使狄青出自行伍号为武勇自用兵陜右已著名声及捕贼广西又薄立劳効自其初掌机密进列大臣当时言事者已为不便今三四年间虽未具其显过然而不幸有得军情之名推其所因盖由军士本是小人面有黥文乐其同类见其进用言我辈之内出得此人可以为荣遂相悦慕加又青之事势实过于人比其辈流又粗有见识是以军士之心共服其材能国家从前难得将帅经略招讨常用文臣或不知军情或不闲训练自青为将领旣能自以勇力服人又知训练之方颇以恩信抚士以臣愚见如青所为尚未得古之名将一二但今之士卒不惯见如此等事便谓须是我同类中人乃能知我军情而以恩信抚我青之恩信亦岂能徧及于人但小人易为善诱所谓一犬吠形百犬吠声遂皆翕然喜其称説且武臣掌机密而得军情不惟于国家不便亦于其身未必不为害然则青之流言军士所喜亦其不得已而势使之然也臣谓青不得已而为人所喜亦将不得已而为人所祸者矣为青计者自宜退避事权以正浮议而青本武人不知进退近日以来讹言益甚或言其身应图防或言其宅有火光道路传説以为常谈矣而惟陛下犹未闻也且唐之朱泚本非反者仓卒之际为军士所迫尔大抵小人不能成事而能为患多矣泚虽自取族灭然为德宗之患亦岂小哉夫小人陷于大恶未必皆其本心所为直由渐积以至蹉跌而时君不能制患于未萌尔故臣敢昧死而言人之所难言者惟愿陛下早闻而省察之尔如臣愚见则青一常才未有显过但为浮议所喧势不能容尔若如外人众论则谓青之用心有不可知者此臣之所不能决也但武臣掌机密而为军士所喜自于事体不便不计青之用心如何也伏望圣慈深思远虑戒前世祸乱之迹制于未萌密访大臣早决宸断罢青机务与一外藩以此观青去就之际心迹如何徐察流言可以临事制变且二府均劳逸而出入亦是常事若青之忠孝出处如一事权旣去而流议渐消则其诚节可明可以永保终始夫言未萌之患者常难于必信若俟患之已萌则又言无及矣臣官为学士职号论思闻外议喧沸而事系安危臣言狂计愚不敢自黙
　　论贾昌朝疏　臣脩伏覩近降制书除贾昌朝为枢密使旬日以来中外人情莫不疑惧缙绅公论渐以沸腾盖由昌朝禀性囘邪执心危险颇知经术能縁饰奸言善为隂谋以陷害良士小人朋附者众皆乐为其用前在政府屡害善人所以闻其再来望风畏恐陛下聪明仁圣勤俭忧劳毎于用人尤所审重然而自古毁誉之言未尝不并进于前而听察之际人主之所难也臣以为能知听察之要则不失之矣何谓其要在先察毁誉之臣若所誉者君子所毁者小人则不害其为进用矣君子非之小人誉之则可知其人不可用矣今日毅然立乎朝危言正论不阿人主不附权臣其直节忠诚为中外素所称信者君子也如此等人皆以昌朝为非矣宦官宫女左右使令之人往往小人也如此等人皆以昌朝为是矣陛下察此则昌朝为人可知矣今陛下之用昌朝与执政大臣谋而用之乎与立朝忠正之士谋而用之乎与宦官左右之人谋而用之乎或不谋于臣下断自圣心而用之乎昨闻昌朝隂结宦防与造事端谋动大臣以图进用若陛下与执政大臣谋之则大臣自处嫌疑实难啓口若立朝忠正之士则无不以为非矣其所称信以为可用者不过宦官左右之人尔陛下用贾昌朝为天下而用之乎为左右之人而用之乎臣伏料陛下必不为左右之臣而用之也然左右之人谓之近习朝夕出入进见无时其所谗谀能使人主不觉其渐昌朝善结宦官人人喜为称誉朝一人进一言暮一人进一言无不称昌朝之善者陛下视听渐熟遂简在乎圣人及将用之时则不必与谋议也盖称荐有渐久已熟于听矣是则陛下虽防自圣心不谋于人而用之亦左右之人积渐称誉之力也陛下常患近岁大臣体轻连为言事者弹击盖由用非其人不叶物议而然也今昌朝身为大臣见事不能公论及交结中贵因内降以起狱讼以此规图进用今闻台谏方欲论列其过恶而忽有此差使是以中外疑惧物论沸腾也今昌朝未来外议已如此若使居其位必不免言事者上烦圣听不尔则昌朝遂得倾害善人坏乱事体必为国家生事臣愿圣聪抑左右隂荐之言采缙绅公议之论速罢昌朝还其旧任则天下幸甚臣官为学士职号论思见圣心求治甚劳而一旦用之偶失而外庭物议如此旣有见闻合思裨补
　　论包拯除三司使疏　臣闻治天下者在知用人之先后而已用人之法各有所宜军旅之士先材能朝廷之士先名节军旅主成功惟恐其不趋赏而争利其先材能而后名节者亦势使之然也朝廷主教化风俗之薄厚治道之污隆在乎用人而教化之行于下也不能家至而谆谆谕之故常务尊名节之士以风动天下而耸励其媮薄夫所谓名节之士者知廉耻修礼让不利于茍得不牵于茍随而惟义之所处白刃之威有所不避折枝之易有所不为而惟义之所守其立于朝廷进退举止皆可以为天下法也其人至难得也至可重也故为士者常贵名节以自重其身而君人者亦常全名节以养成善士伏见陛下近除前御史中丞包拯为三司使命下之日中外喧然以谓朝廷贪拯之材而不为拯惜名节然犹冀拯能执节守义坚让嫌疑而为朝廷惜事体数日之间遽闻拯受命是可惜也亦可嗟也拯性好刚天姿峭直然素少学问朝廷事体或有不思至如逐其人而代其位虽初无是心然见得不能思义此是不足恠若乃嫌疑之迹常人皆知可避而拯岂独不思哉昨闻拯在台日常自至中书诟责宰相指陈前三司使张方平过失怒宰相不早罢之旣而台中寮属相继论列方平由此罢去而以宋祁代之又闻拯亦曾弹奏宋祁过失自其命出台中寮属又交章力言而祁亦因此而罢而拯遂代其任此所谓蹊田夺牛岂得无过而拯整纳履当避可疑者也如拯材能资望虽别加进用人岂为嫌其不可为者惟三司使耳非惟自涉嫌疑其于朝廷所损不细臣请原其本末而言之国家自数十年来士君子务以恭谨静黙为贤及其弊也百职不修纪纲废坏时方无事固未觉其害也一旦强敌犯边兵出无功而财用空虚公私困弊盗贼并起天下骚然陛下奋然感悟思革其弊进用三数大臣鋭意于更张矣于此之时始增置諌官之员宠用言事之臣俾之举职由是修纪纲而绳废坏遂欲分别贤不肖进退材不材而久弊之俗骤见而骇因共指言事者而非之或以为好讦隂私或以为公相倾陷或谓沽邀名誉或谓自图进取羣言百端几惑上听上赖陛下至圣至明察见诸臣本以忘身徇国非为己利谗间不入遂荷保全而中外之人久而亦渐为信自是以来二十年间台諌之选累得谠言之士中间斥去奸邪屏絶权幸拾遗救失不可胜数是则纳谏之善从古所难自陛下临御以来实为盛德于朝廷补助之効不谓无功今中外习安上下已信纎邪之人凡所举动毎畏言事之臣而政事无巨细亦惟言事是听原其自始开发言路至于今日之成效岂易致哉可不惜哉夫言人之过似于激讦逐人之位似于倾陷而言事之臣得以自明者惟无所利于其间尔而天下之人所以为信者亦以其无所利焉今拯并逐二臣自居其位使将来奸佞之人得以为説而惑乱主听今后言事者不为人信而无以自明是则圣明用諌之功一旦由拯而坏夫有所不取之谓廉有所不为之谓耻近臣举动人所仪法拯于此时有所不取而不为可以风天下以廉耻之节而拯取其所不宜取为其所不宜为岂惟自薄其身亦所以开诱他时言事之臣倾人以觊得相习而成风俗此之为患岂谓小哉然拯所恃者惟以本无心尔夫心者藏于中而人所不见迹者示于外而天下所瞻今拯欲自信其不见之心而外掩天下之迹是犹手探其物口云不欲虽欲自信人谁信之此臣所谓嫌疑之不可不避也况如拯者少有孝行闻于乡里晚彰直节着在朝廷但其学问不深思虑不熟而处之乖当其人亦可惜也伏望陛下别选材臣为三司使而处拯他职置之京师使拯得避嫌疑之迹以解天下之惑而全拯之名节不胜幸甚臣叨尘侍从职号论思昔尝亲见朝廷致谏之初甚难今又获见陛下用谏之効已着实不欲因拯而坏之者为朝廷惜也
　　吕诲论王安石疏　切以大奸似忠大诈似信惟其用舍系时之休否也至如少正卯之才言伪而辩行伪而坚顺非而泽强记而博非宣父圣明孰能去之唐卢杞天下谓之奸邪惟德宗不知终成大患所以言知人之难尧舜其犹病诸陛下即位之初起王安石就知江宁府未几召为学士搢绅皆庆陛下之明擢有文之人得以适其用也及进二台席佥论未允衡石之下果不能欺其重轻也古人曰庙堂之上非草茅所当言正谓是也臣伏覩参知政事王安石外示朴野中藏巧诈骄蹇慢上隂贼害物斯众所共知者臣略疏十事皆目覩之实迹冀上寤于宸监一言近诬万死无避安石向在嘉祐中判纠察刑狱司因开封府争鹌鹑公事举駮不当御史台累移文催促谢恩倨傲不恭相次仁宗皇帝上僊未几安石丁忧其事遂已安石服满托疾坚卧累诏不起终英宗朝不臣就如有疾陛下即位亦合赴阙一见稍存人臣之礼及就除江宁府于私计便然后从命慢上无礼其事一也安石任小官毎一迁转逊避不已自知江宁府除翰林学士不闻固辞先帝临朝则有山林独往之思陛下即位乃有金銮侍从之乐何慢于前而恭于后见利忘义岂其心乎好名欲进其事二也人主延对经术之士讲解先王之道设侍讲侍读常员执经在前乃进説非传道也安石居是职遂请坐而讲説将屈万乗之重自取师氏之尊真不识上下之仪君臣之分况明道德以辅益聪明者乎但要君取名而已其事三也安石自居政府事无大小与同列异议或因奏对留身进説多乞御批自中而下以塞同列沮论是则掠美于己非则敛怨于君用情罔公其事四也安石自纠察司举駮多不中理与法官争论刑名不一常懐忿隙昨许遵误断谋杀公事力为主张妻谋杀夫按问欲举减等科罪挟情坏法以报私怨两制定夺但闻朋附二府看详亦皆畏避徇私报怨其事五也安石初入翰林未闻进一士之善首率同列称弟安国之才朝廷与状元恩例犹谓之薄主试者定文卷不优其人遂罹中伤小惠必报纎仇必复及居政府才及半年卖弄威福无所不至自是畏之者勉意俯从附之者自鬻希进奔走门下唯恐其后背公死党今已盛矣怙势招权其事六也宰相不视事旬日差除自专逐近臣补外皆不附己者妄言尽出圣衷若然不应是安石报怨之人丞相不书勑本朝故事未之闻也意示作威耸动朝着然今政府同列依违宰臣避忌遂专恣而何施不可专威害政其事七也凡奏对御坐之前唯肆强辩向与唐介争论谋杀刑名遂致諠哗众非安石而是介介忠劲之人务守大体不能以口舌胜不幸愤懑发疽而死自是同列尤甚畏惮虽丞相亦退缩不敢较其是非任性凌轹同列其事八也陛下方稽法唐尧敦睦九族奉亲爱弟以风天下而小人章辟光献言俾岐王迁居于外离间之罪固不容诛上寻有旨送中书欲正其罪安石坚拒不从仍进危言以惑圣聪意在离间遂成其事朋奸之迹甚明其事九也今邦国经费要防在于三司安石居政府与知枢密者同制置三司条例兵与财兼领之其掌握轻重可知矣又举三人者勾当八人者巡行诸路虽名之曰商防财利其实动摇于天下也臣未见其利先见其害其事十也臣指陈猥琐烦黩髙明诚恐陛下悦其才辩久而倚毗情伪不得知邪正无复辨大奸得路则贤者渐去乱繇是生臣究安石之迹固无远略唯务改作立异于人徒文言而饰非将防上而欺下臣切忧之误天下苍生必斯人矣伏望陛下图治之宜当稽于众方天灾屡见人情未和唯在澄清不宜挠浊如安石久居庙堂必无安静之理臣所以沥恳而言不虞横祸期感动于聪明庶判别于真伪况陛下志在刚决察于隠伏当质于士论然后知臣言之中否然诋讦大臣之罪不敢茍逭孤危若寄职分难安当复露章请避怨敌刘挚论王中正李宪宋用臣石得一疏　臣切以陛下临御以来运动政几以时弛张述成先帝制法立法之意使光昭于天下利兴害除四方鼓舞至于清明朝廷分别邪正斥远奸佞锄去彊梗皆妙虑神断优游闲暇不出于喜怒不见于言色而天下之善恶已辨是非已正矣何其盛欤然于此时臣窃怪天地之和气尚或未应忠臣义士之论尚或未平此其故何也臣尝究之盖天下之元恶犹有稽诛天下之大奸犹有漏网而国法犹有失正此中外所以犹未厌也国之失政莫大于使奸恶幸而免今论其大者则前日之四内宦是也臣待罪风宪虽知触权幸言出而患入然臣有言责贪报恩遇则何恤乎身之危哉谨为陛下言之王中正元丰四年将王师二十万由河东入界计其随军赍运役兵民夫通数十百万众矣中正徘徊于境上殆半月而后翺翔乎疆外顿沙漠而不进公违诏书不赴兴灵防师之约天寒大雪士卒饥冻坐使物故十之七八古之将帅固有无功而还者犹然当保完师旅归报于国今精兵劲骑一无所施自取狼狈死亡殆尽按之军法宜即显诛中正略不自劾请罪而先帝以天地之量无所谴疴又遣使赐予问劳然后中正徐徐求闲局厚俸自佚而去此国法未正者一也李宪之于熙河贪功生事一出欺罔朝廷之威福柄令持于其手官吏之废置用舍出于其口监司帅守而下事宪也如父兄而宪之颐指气役之也如奴县官财用听其取与内之府库金帛转输万里外之生灵膏血渔敛百端倾之于宪如委诸壑出没吞吐神鬼莫见而一切不防于有司兴灵之役宪首违戒约避防师之期乃顿兵以城兰州遗患今日及丞乐之围宪又逗留不急赴援使数十万众肝脑涂地罪盈恶贯不失于总兵一路此国法不正者二也宋用臣奋其私智以事诛求权夺小民衣食之路琐细毫末无所不为使盛朝之政几甚于弊唐除陌间架搨地之事伤污国体不恤怨讟其出入将命捷若风火务以巧中取悦事无不谐动画密防故擅作威福侵凌官司冒昧货财更无案籍都城为之憔悴商旅所以不行疮痍蠧害至今棼然而莫能理然亦不失享禄于善地此国法不正者三也石得一领皇城司夫皇城司之有探逻也本欲知军事之机密与夫人奸恶之隠匿者而得一以残刻之资为罗织之事纵遣伺察者所在棊布张穽而设网家至而戸致以无为有以虚为实上之朝士大夫下之富家小人飞语朝上而暮入于狴犴矣有司无古人持平守正之心以谓是诏狱也成之则有功反之则有罪故凌辱棰讯惨毒备至无所求而不得无所问而不承被其隂害不可胜数于是上下之人其情惴惴朝夕不敢自保而相顾以目者殆十年皆得一发之今不失厚俸安坐此国法不正者四也是四人者权势锋焰震灼中外毒流于民怨归于国宰相执政知而不以告于上谏官御史惧而不敢论其非幸而出于圣人在上之时以先帝神武英气镇压其奸不然其为祸患岂不若汉唐之宦官哉以尧之圣不免四凶之在朝至舜起而后诛投之孔子为鲁司冦七日而诛少正卯然先帝未及肆其诛于市朝而以遗陛下陛下所宜以舜之事自任今阅岁时尚不闻以典刑诏有司臣未谕也伏乞圣慈以臣章付外议正四罪暴之天下而窜之以明国宪以服天下
　　邓润甫论李宪疏　伏见朝廷以熙河路鬼章为寇遣内侍省押班李宪往以秦凤熙河路计议措置边事司为名中外之论皆为宪虽名计议措置边事而军前诸将皆受宪节制其实大帅然自诗书以降迄于秦汉魏晋周隋上下数千载间不闻有以中人为帅将者此其故何也势有所不便也盖有功则负恃骄恣陵轹公卿何所忌惮无功则挫损国威传笑四夷非细事也唐自睿宗以来未尝以将帅属中人至明皇承平日久志大事奢稍委近习防南安蛮渠梅叔鸾叛而杨思勉请行遂许之然犹以光楚客为大都防及覃行章乱黔中始以思勉为招讨使虽有禽灭丑虏之功而唐之祸萌于此矣及代宗用鱼朝恩拒史思明讨仆固玚而恃功拒命几危社稷倚元载除之寒心者数月以程元振判元帅行军司马权震天下元勲故老皆见斥逐洎犬戎来侵集天下兵无只轮入闗者此皆已然之效也王承宗叛以吐突承璀为行营招讨处置使諌官吕鄘许孟容吕元膺段平仲白居易等众对延英谓苦于中人位大帅恐为四方笑乃更为招讨宣慰使而承璀卒以无功轻谋币赋得罪及后世区区踵其故迹而唐之祸有不可胜言者其源盖起于开元也今陛下更易百度未尝不以先王为法而忽降诏命以中人为帅缙绅士大夫皆莫知所谓夫以陛下之仁圣神武驾驭豪杰虽宪百辈臣等知其无能为也然陛下独不长念却虑为万世之计乎使后世防袭故迹狃以为常进用中人掌握兵柄则天下之患又将有不可胜言者矣陛下其忍袭开元故迹而忘天下之患乎方今虽乏人然文武之士布满中外岂无一人可以任陛下边事宪出入近密荷国宠荣诏下之日大臣不敢言小臣不敢议臣等待罪宪府以言为职故敢尽其狂愚
　　崔鶠论冯澥疏　伏覩六月一日诏书诏諌臣直论得失以求实是此见陛下求治之切也然数十年来王公卿相皆自蔡京出其余擢居要路以待相继而用者又充塞乎台省要使一门生死则一门生用一故吏逐则一故吏来更持政柄互秉钧轴歴千百年无一人立异虽万子孙无一人害己此蔡京之本谋也安得实是之言闻于陛下且如冯澥近日上章其言曰士无异论太学之盛也此奸言也昔王安石除异己之人当时名臣如韩琦富弼司马光吕公着吕诲吕大防范纯仁等咸以异论共逐布衣之士谁敢为异乎士携书负笈不远千里游于学校其意不过求仕宦尔安石着三经之説用其説者入官不用其説者黜落于是天下靡然雷同不敢可否陵夷以至于今大乱此无异论之効也而尚敢为此説以荧惑人主乎又曰崇宁以来博士先生狃于党与各自为説附王氏之学则诋毁元祐之文服元祐之学则诋诮王氏之説尤为欺罔岂有博士先生敢为元祐之学而诋诮王氏之説乎自崇宁以来京贼用事以学校之法驭士人如军法之驭卒伍大小相制内外相辖一容异论者居其间则累及上下学官以黜免废锢之刑待之其意以为一有异论则已之罪必暴于天下闻于人主故尔博士先生者敢诋诮王氏乎欲乞下太学取博士讲解覆视则澥之诞信见矣至如苏轼黄庭坚之文集范镇沈括之杂説畏其或记祖宗之事或记名臣之説于己不便故一切禁之坐以严刑购以重赏不得收藏则禁士之异论其法亦已密矣澥言服元祐之学诋诮王氏之説其欺罔不亦甚乎欺防之言公行则实是何从而见焉先王之求实是亦有道矣传曰皇帝清问下民周官询于众庶孟子不以左右卿大夫之言为然必询于国人则实是见矣臣乞以澥所上章并臣之章垂于象魏揭于通衢以验国人之论而赏罚之以戒小人欺罔君父者此陛下之福天下之幸也臣鶠近上章论諌冯澥未施行澥复迁吏部侍郎
　　此士论之所共忧臣适当言责不得而已也观澥之意不过于拘以熙宁元丰之法为治縁澥乃熙宁元丰人材之一也己之説行则身安己之説废则身危非为国家忠计此天地否泰所系国家治乱之所自分不可忽也昔在仁宗英宗时选天下敦朴敢言之士以遗子孙而王安石用事皆目为流俗之人尽逐去之乃自为新説以造士号为新美之材充塞乎朝廷而人主不闻天下之安危矣元祐之初相司马光收仁宗英宗时人材用之故宣仁圣烈皇后拥少主不出帘帷而天下治问其四夷则率服矣问其盗贼则消弭矣问其军士则豫附矣问其百姓则富乐矣当是时天下之势安于泰山及章惇用事斥之于瘴海炎荒之外蔡京隂蓄异图凶谋益炽于是尽收熙宁元丰时人材用之诱以美官饵以厚禄于是海内小人波荡而从之万口一词迭相唱和为绍述之论以诳惑人主绍述一道德而天下一于谄佞矣绍述同风俗而天下同于欺罔矣绍述理财而公私竭矣绍述造士而人材乏矣绍述开边而四外交侵边尘犯阙矣此用熙宁元丰人材之効也譬之治疾一医治病而病愈一医治病而病坏此贤否不待较而明也且元符末以连年四月朔日蚀四月者正阳之月古人所忌诏求直言应诏上书者数千人蔡京因此以除去异己者乃遣腹心之党考定之分邪正二等同己者为正异己者为邪澥与京同者也故列于正等擢以不次而异于京者亦皆指以为邪陷于罪戾凡数千人近者上皇下责躬之诏其言以求直言夺于权臣反归咎建议臣僚然则前日附防蔡京号为上书正等之人皆今日之罪人也陛下嗣服之初天下观陛下好恶是非以卜世之兴衰今用蔡京正等之人非上皇悔过之意天下之士闻之解体矣
　　髙宗时礼部侍郎兼直学士院曾开当草国书辨视体制是非论之不听遂请罢改兼侍讲秦桧以温言慰之曰主上虚执政以待开曰儒者所争在义茍为非义髙爵厚禄弗顾也愿闻所以事敌之礼桧曰若髙丽之于本朝耳开曰主上以盛徳登大位公当彊兵富国尊主庇民奈何自卑辱至此非开所闻也复引古谊折之桧大怒曰侍郎知故事桧独不知也开又诣都堂问计果安出桧曰圣意已定复何言公自取大名而去如桧但欲济国事耳然犹虑羣言乃诏金国遣使入境欲朕屈已受和在朝侍从台諌其详思条奏和好得失于是开与从官张焘晏敦复魏矼李弥逊尹焞梁汝嘉楼炤苏符薛徽言御史方廷实馆职胡珵朱松张扩凌景夏常明范如圭冯时中许忻赵雍皆极言不可和提举洞霄宫李纲亦上疏言朝廷使王伦使金国奉迎梓宫往返屡矣今伦之归与金使偕乃以诏谕江南为名不着国号而曰江南不云通问而曰诏谕此何礼也臣在远方不知其曲折然以愚意料之金为此名以遣使其要求有五必降诏书欲陛下屈体降礼以听受一也必有赦文欲朝廷宣布颁示郡县二也必立约束欲陛下奉藩称臣禀其号令三也必求我赂广其数目使我坐困四也必求割地以江南为界五也此五者朝廷从其一则大事去矣金人变诈不测贪婪无休纵使听其诏令奉藩称臣其志犹未已必继有号召或使亲迎梓宫或使单骑入觐或使移易宰相或使改革政事或竭取赋税或朘削土宇从之则无有纪极一不从则前功尽废反为兵端以为权时之宜听其邀求可无后悔者非愚则诬也疏入不省胡铨抗疏言曰臣谨按王伦本一狎邪小人市井无赖顷縁宰臣无识举以使金专务诈诞欺罔天听骤得美官天下之人切齿唾骂今者无故诱致敌使以诏谕江南为名是欲臣妾我也是欲刘豫我也陛下奈何以祖宗之天下为金人之天下以祖宗之位为金藩臣之位陛下一屈膝则祖宗庙社之灵尽为草菜祖宗数百年之赤子尽为仆朝廷宰执尽为陪臣天下士大夫皆当含耻蓄愤反顔事仇异时金人无厌之求安知不加我以无礼如刘豫也哉今伦之议曰我一屈膝则梓宫可还太后可复渊圣可归中原可得呜呼自变故以来主和议者谁不以此説啗陛下哉然而卒无一验则金之情伪已可知矣而陛下尚不觉悟竭民膏血而不恤忘国大讐而不报含垢忍耻举天下而臣之甘心焉就令金决可和尽如伦议天下后世谓陛下何如主况金人变诈百出而伦又以奸邪济之梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可谓痛哭流涕长太息矣臣窃谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致君如唐虞而欲导陛下如石晋孙近防桧议遂得参政伴食中书漫不敢可否事桧曰可和近亦曰可和桧曰天子当拜近亦曰当拜呜呼参赞大事徒取充位如此有如敌骑长驱尚能折冲御侮邪臣窃谓桧近亦可斩也臣备员枢属义不与桧等共戴天区区之心愿断三人头竿之藁街然后羁留金使责以无礼徐兴问罪之师则三军之士不战而气自倍不然臣有赴东海而死宁能处小朝廷求活邪书上桧以铨狂妄凶悖鼔众刧持诏除名编管昭州仍降诏播中外给舍台谏及朝臣多救之桧迫于公论翌日改铨监广州都盐仓宜兴进士呉师古锓其书于木金人募之千金朝士陈刚中以啓事贺铨之谪师古坐流袁州刚中谪知防州安远县皆死焉晏敦复谓人曰顷言桧奸诸君不以为然今方专国敢尔他日何所不至邪










　　经济类编卷三十二
&lt;子部,类书类,经济类编&gt;
　　钦定四库全书
　　经济类编卷三十三
　　冯琦冯瑗　撰
　　铨衡类五
　　知人【十三则】
  </div>
  <div class="pagination">
   <a href="经济类编_page21.html">
    上一页
   </a>
   <span>
    ...
   </span>
   <a href="经济类编_page17.html">
    17
   </a>
   <a href="经济类编_page18.html">
    18
   </a>
   <a href="经济类编_page19.html">
    19
   </a>
   <a href="经济类编_page20.html">
    20
   </a>
   <a href="经济类编_page21.html">
    21
   </a>
   <span class="current-page">
    22
   </span>
   <a href="经济类编_page23.html">
    23
   </a>
   <a href="经济类编_page24.html">
    24
   </a>
   <a href="经济类编_page25.html">
    25
   </a>
   <a href="经济类编_page26.html">
    26
   </a>
   <a href="经济类编_page27.html">
    27
   </a>
   <span>
    ...
   </span>
   <a href="经济类编_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
