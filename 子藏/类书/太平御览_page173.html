<!DOCTYPE html>
<html>
<head>
    <meta charset="UTF-8">
    <title>太平御览 - 第 173 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 173 页/共 737 页</h1>
    <div class="content">《典略》曰：禹为司空，披九山，通九泽，决九川，定九州，使各以其职来贡。
《傅子》曰：荀仲豫称禹十二为司空。
《世论》曰：诸葛诞为镇东将军，都督扬州。司马文王秉政，征诞为司空。书至，诞曰：“我当在王文舒後，今便为司空，不遣使者。出赍书，使以兵付乐，此必所为。”乃将左右数百人至扬州，州人欲闭门，诞叱之曰：“卿非我故吏耶？”迳入，逃上楼，就斩之。
齐孔稚《为王敬则让司空表》曰：故李通豪赡以亲宠登用，王基才勇以声华入选。先帝擢臣以荣华，陛下申臣以富贵，遂得北带五州，东跨六郡，内亚三鼎，外齐四岳。蝉佩之映，则左右交晖；龟组之华，则纵横吐耀；轻轮徐动，则剑骑如□；飞盖暂停，则歌锺成列。金龙，吹郁其前；鸣笳凤，管叠其後。邓禹若不遭汉光则南阳之掾史，微臣若不逢明圣则孤城之戍客，岂可加以正台之席，登以论道之寄，启黄扉而燮五纬，蹑青帷而调四序。
梁刘孝仪《为临川王解司空表》曰：臣以庸薄，谬窃隆重，职班三事，任总六条。衣衮坐槐，既阙论道驼传憩棠，尤惭为政而俯司土地，仰燮阴阳。折挠之讥已彰，愆伏之咎爰著。今水戾不跃，旱魃为灾，山无荟蔚，□成烟火，陛下曲私，未垂策免，臣职是当，於何逃责？乞责降兹台步，协此天人。
卷二百九　职官部七
大司马
三公府掾属
韦昭《辩释名》曰：大司马：马，武也，大总武事也。大司马掌军，古者兵车，一车四马，故以马名官。
《周礼□夏官》曰：太司马之职，掌建邦国之九法，以佐王平邦国。（平，成也。）制畿封国，以正邦国。（封为立封立疆为界。）设仪辨位，以等邦国。（仪谓诸侯之仪也，别尊卑之位。）进贤兴功，以作邦国。（作，起也。起其劝善乐业之心，使不废也。）建牧立监，以维邦国。（牧，州牧也。监，监一国，谓君也。维，联结也。）制军诘禁，以均邦国。（诘，犹穷治也。均，犹正也。）施贡分职，以任邦国。（职，谓赋税也。任，犹事，事以其力之所堪也。）简稽乡民，以同邦国。（简谓比数之以稽，犹训也。）均守平则，以安邦国。（均之者尊者守大，卑者守小也。则，法也。）比小事大，以和邦国。（比，犹亲也。使大国亲小国，小国事大国，相合和也。）以九伐之法正邦国。（诸侯有违王命，则出兵以征伐，所以正之。）
《尚书》曰：司马掌邦政，统六师，平邦国也。
《毛诗》曰：圻父，（圻父，司马也。）予王之爪牙。
《春秋运斗枢》曰：黄帝与大司马容光观凤皇衔图置黄帝前。
《尚书中候》曰：稷为大司马，舜为太尉。
《尚书大传》曰：蛮夷猾夏，寇贼奸究，则责之司马。
《韩诗外传》曰：故阴阳不和，四时不节，星辰失度，灾变非常，则责之司马。
《河图录运法》曰：黄帝坐玄扈阁上，与大司马容光、左右辅将周昌等百二十人观凤皇衔书。
《家语》曰：贤能而失官爵，功劳而失赏禄，士卒疾怨，兵弱不用曰不平。不平则饬司马。（饬谓整摄。）
《史记》曰：楚大司马景舍帅军伐蔡，蔡侯奉社稷而归之。楚发其赏，舍辞曰：“发诚布令而敌退，是王威也；相攻而敌退，是将威也；战而敌退，是众威也。臣不宜以众威受赏。
《汉书》曰：元狩四年，上命大将军卫青、骠骑将军霍去病各兵五万，骑数十万出塞，斩首捕虏有功，乃置大司马。
又曰：董贤为大司马。是时，贤年二十二。虽为三公，常给事中，领尚书，百官因贤奏事。单于来朝宴见，群臣上前。单于怪贤年少，以问译，上令报曰：“大司马年少，以大贤居位。”单于乃起拜，贺汉得贤臣。
又曰：孝元王皇后，成帝母也。家凡十侯、五大司马，外戚莫盛焉。
又曰：成帝绥和元年，赐大司马金印紫绶，置官属，禄比丞相。
《东观汉记》曰：更始欲以近亲巡行河北，大司徒赐言上弟秀可用。更始以上为大司马，遣之河北。
又曰：谶云：“孙咸征狄，命以平狄将军。”孙咸行大司马事。
《後汉书》曰：世祖北击群贼，吴汉常将突骑五千为军锋，数先登陷阵。及河北平，汉与诸将奉图书上尊号。世祖即位，拜汉为大司马。
又曰：上疾瘳，召见阴兴，欲以代吴汉为大司马。兴叩头流涕固让，曰：“臣不敢惜身，诚亏损圣德，不可苟冒。”至诚发中，感动左右，帝遂听之。
《汉官序》曰：三司之职，司马主兵，汉承秦曰太尉，武帝改曰大司马。无印绶，官兼加而已。世祖改曰太尉。
《吴志》曰：赤乌九年秋九月，以车骑朱然为左大司马，卫将军全琮为右大司马。
《晋书》曰：石苞，泰始之初拜大司马。旧参军於都督无敬，故孙楚抗衡於苞。苞以楚傲，更相表礼。故参军有敬，自楚始也。
又曰：齐王□之盛也，有一妇人诣大司马府求寄产，吏诘之，妇人曰：“我截脐便去耳！”识者闻而恶之。
又曰：陈骞，咸宁初转大司马。骞因入朝言於帝曰：“胡列、牵弘皆勇而无谋，强於自用，非绥边之材，将为国耻，愿陛下详之。”时弘为扬州刺史，不承顺骞命，帝以为不协相构，于是征弘。既至，复以为凉州刺史。骞窃叹息，以为必败，二人後果失羌戎之和，皆被寇丧没。征讨连岁，仅而得定，帝乃悔之。
《晋武帝太始官名》曰：大司马石苞，开通爽悟，秉意不碎。
《晋公卿礼秩》曰：司马，兵官也。魏氏大司马、大将军各自为官，在三司上；晋以石苞为大司马，次三司下。
《晋诸公赞》曰：义阳王为大司马时，父孚为太宰。父子居上公，中代以来未之有也。
《晋中兴书》曰：王猛少贫贱，鬻畚为事，常至洛阳货畚。有人於市贵买其畚云：“家近在此，可随我取直。”猛随去，忽至深山，此人曰：“且住，当先启道君。”须臾，猛进，见一公踞胡床，头白，侍从十许人，有一人引猛，云：“大司马公可进。”猛因拜老公，公曰：“王公何缘拜？”即十倍售畚直，遣人送猛出山。顾视，乃嵩高山也。
《齐职仪》曰：大司马，品第一，秩中二千石，金章紫绶，武冠绛服朝，佩山玄玉。其在少昊，则雎鸠氏之任；颛顼以司马主火；尧命羲叔为司马，夏官也。唐夏二代以司夏官，弃居其职。周成王以毕公高为司马。楚汉之际，曹参、周勃始居其职。
又曰：大司马府，旧为阙，王莽篡位，故贬去阙焉。
《後魏书》曰：安定王休领大司马，高祖亲行诸军，遇休以三盗人徇於六军，将斩之，有诏赦之。休执曰：“陛下将远亲衡、霍，故亲御六师，跋涉野次。军行始尔，已有奸窃，如其不斩，何以息盗？”诏曰：“大司马执宪诚如是，但因缘会朕，王者之体，亦时有非常之泽，虽违军法，可特原之。”乃奉诏。高祖谓司徒冯诞曰：“大司马严而秉法，君不可不慎。”於是六军肃然。
《後周书》曰：夏官谓之大司马。（卿掌邦政，以建邦国之九法。佐皇帝平邦国，大祭祀掌其宿卫，庙社列奉牺牲。）
《管子》曰：昔黄帝得大封，辨乎四方，故使为司马。
又曰：凉风至，白露下，天子命左右司马全组甲、厉士众。
《傅子》曰：曹大司马之勇，贲育弗如也。（曹仁。）
《博物志》曰：太公望为灌坛令，文王梦见妇人当道哭，问其故，曰：“吾泰山之神，嫁为西海妇，灌坛令当吾道。”梦觉，召太公，三日，果疾风暴雨。文王乃拜太公为大司马。
《班彪上事》曰：元狩六年罢太尉，置司马。时议以北军中候有千人，司马故加之为大司马，所以别大小司马之号也。
三公府掾属
☆太尉长史
应劭《汉官仪》曰：太尉、司徒、司空长史，秩比千石，号为毗佐三台，助和鼎味。
☆太尉掾
《汝南先贤传》曰：李宣字公休，为太尉黄琼所辟。时寒暑不和，琼见掾属曰：“是太尉无德，愿诸掾有以匡之。”次乃宣，宣曰：“明公被日月之衣，居上司之位，辅弼天子，处谏诤之职，未有对扬謇謇之言；其所旌命，不授岩谷之士，小掾私所以于邑。”
《广州先贤传》曰：邓盛字伯真，苍梧人，为太尉诸曹掾。彭城相左尚以赃获罪，三府掾属拷验，逾年不竟。更选盛覆拷，盛至狱，洗沐尚，解械赐席，乃谓尚曰：“君受国重恩，而所坐事理如此，今遇君子不可以小人道相待。”尚感盛至意，对曰：“今使君相於如此，尚独何心敢不以死相归乎？”即引笔具对。
《卫别传》曰：，字叔宝。陈留阮千里有令闻，当年太尉王君见而问曰：“老庄与圣教同异？”阮曰：“将无同。”太尉善其言而辟之为掾，世号曰“三语掾。”君见而嘲之曰：“一言可辟，何假三？”阮曰：“苟是天下民望，可无言而辟，复何假於一言！”
崔实《政论》曰：且三公，天子之股肱掾属，则三公之喉舌。天子当恭已南面于三公，三公亦委策掾属以答天子。
☆太尉从事中郎
《後魏书》曰：郭景尚，字思和，涉历书传，迁太尉从事中郎，善事权宠，世呼为“郭尖”。
干宝《司徒议》曰：从事中郎之职，各掌其所治之曹而纪纲其事，维正大体，参辅谋议。
☆太尉主簿
《後魏书》曰：元庆智性贪鄙，为太尉主簿，事无大小，得物然後判，或十钱二十钱，得便取之，府中号曰十钱主簿。
《广州先贤传》曰：邓盛字伯直，为秭归令，闻母病，解印绶决去。太尉司马公嘉其所履，服竟，辟之。初入府，为主簿。
☆司徒长史
《东观汉记》曰：吴梁为司徒长史，以清白方正称。
干宝《晋记》曰：傅咸为司徒长史，多所执正。
《齐书》曰：到为司徒左长史。宋世，上数游会家，同从明帝射雉郊野，渴倦，得早青瓜，与上对剖食之。上怀其旧德，意眄良厚。至是一岁三迁。
《梁书》曰：褚球，字仲宝，为司徒左长史。加貂，自球始也。
干宝《司徒仪》曰：左长史，职掌检其法宪，明其分职。
☆司徒掾
《汉书》曰：武帝时，司徒奏州郡农桑未有赏罚制，宜遣掾属循行，诏遂使司徒督察州郡播殖，有所循者增掾属十人。
谢承《後汉书》曰：虞延辟司徒侯霸府，正旦，百官朝贺，上望见延在公府掾属中，驰小黄门问曰：“故陈留督邮虞延非耶？”对曰：“是。”遂前召见。
《汉杂事》曰：陈宠为司徒掾。先是，公府掾多不亲事，但以交接为务。宠常独亲事。
《魏书》曰：王粲，字仲宣，年十八，司徒掾辟迁黄门，不就。
《晋书》曰：魏舒为司徒时，陈留周震累为诸府所辟。辟书既下，公辄丧亡，佥号震曰：“杀公掾，莫有辟者。”舒固辟之，而竟无患，识者以此称其达命。
又曰：周馥迁司徒左曹掾，司徒王浑奏曰：“馥理识清正，有才，主定九品，检括精详，臣委任责成，褒贬允当，请补尚书郎。”许之。
干宝《司徒仪》曰：掾属之职，敦明教义，肃厉清风，非礼不言，非法不行，以训群吏，以贵朝望，各掌其所治之曹。
《锺离意别传》曰：司徒侯霸辟意署议曹掾，以诏书送徒三百馀人到河北，遭遇隆冬盛寒，徒衣被单，手足不能复行。到弘农县，使令出见钱为徒作襦裤，令曰：“不被诏。”意曰：“使者奉诏命，宁私行耶？”出钱便上尚书，使者亦当上之。光武皇帝得上状，见霸曰：“所使掾何仁恕为国用心乎！诚良吏也。”
☆司徒属
《东观汉记》曰：司徒侯霸辟闵仲叔，到与相见，劳问之，不及政事。仲叔曰：“始被明公辟，且喜且惧。及奉见明公，喜惧皆去。所望明公问属，何以为政，美俗成化，以仲叔为不足问耶？不当辟也！如以为任用而不使陈之，则为失人，是以喜惧皆去。”便辞而出。
《晋中兴书》曰：殷融，字洪远，司徒王导以为左西属。融饮酒善舞，终日啸咏，未尝以事务自婴。导甚相亲悦焉。
☆司徒从事中郎
《晋中兴书》曰：颍川荀组，字大章，司徒王浑表曰：“左西属荀组，文义、贞素、清识见称，宜转从事中郎。”
《陶氏家传》曰：回字恭渊，为大司徒王导从事中郎，为人正直不挠。导亦以此重焉。每言曰：“陶中郎有辅佐之才，真国器也。”
☆司徒咨议参军
《晋中兴书》曰：庐江何充，字次道，为司徒王导咨议参军。
《後魏书》曰：李系为主客郎，齐文襄王摄选，以系为司徒咨议参军，因谓之曰：“自郎署此，所谓不次，以卿人才，故有此举耳。”
☆司徒主簿
《三国典略》曰：齐许，护之子也，性识敏速，达於从政。尝为司徒主簿，以能判，时人号为人铁主簿。
☆司空掾
《魏志》曰：国渊字子尼，太祖辟为司空掾属。每於公朝论议，常直言正色，退无私宴。
又曰：太祖为司空丞相，毛常为东曹掾，与崔琰并典选举，其所举用皆清正之士。虽时有盛名，而行不由本者，终莫得进，务以俭率人。由是天下之士，莫不以廉节自励。虽贵宠之臣，舆服不敢过度。太祖叹曰：“用人如此，使天下自治，吾复何忧哉！”
《邴吉别传》曰：邴原，字根矩。魏武皇帝初，为司空辟，署议曹掾。请见，礼毕，上送至门中，原辞，直去不顾。上还，语左右：“孤甚敬此人。与其辞，远送之，谓其尚顾而终不顾，此人诚高士也。”人谓曰：“君宜谢公，公望君一日，辞不顾揖。”原勃然曰：“夫何谢哉？夫揖让者，谓其敌耳。吾，人臣也；公，人君也。君尊臣卑，揖让何施？且孔子反命曰：宾不顾矣。吾何谢哉！”人以语上，上曰：“快乎斯言也！夫有斯名而岂徒哉！”
卷二百一十　职官部八
录尚书
《汉书》曰：张安世领尚书事，职典枢机，以谨慎周密自著。每言大政，已决辄移病出；闻有诏令，乃惊使吏之丞相府问焉。自朝廷大臣，莫知其与议也。
又曰：孔光字子夏，领尚书事，凡典枢机十馀年，守法度，修政事，不希苟合。或问：“温室省中树皆何木也？”光答以他语，其慎密也如此。
应劭《汉官仪》曰：章帝诏曰：“司空牟融典职六年，勤劳不怠，其以融为太尉，录尚书事。”
又曰：和帝策书曰：“故太尉邓彪，元公之族，三让弥高，海内归仁，为群贤首。其以彪为太傅，录尚书事，百官总已以听。”
又曰：灵帝策书曰：“故太尉陈蕃，忠亮謇谔，有不吐茹之心。司徒胡广敦德允元，五世从政。今以蕃为太傅，与广参录尚书事。”
又曰：冲帝策书曰：太尉赵峻，二世掌典机衡，有匪石不二之节。大司农李固，公族之苗，忠直不回。余以峻为太傅，固为太尉，参录尚书事。
《晋书》曰：元康元年，诛杨骏诏曰：“司徒王浑秉德忠正，器量弘远，历位内外，文武勋庸，著在方策，宜参弼机衡以亮天工，其令录尚书事。”
又曰：贾充为太尉，录尚书事，及伐吴为大都督。吴平，遣侍中程咸犒劳，增邑八千户。
又曰：会稽王道子元显，并录尚书事。时谓道子为东录，元显为西录。
</div>
    <div class="pagination">
<a href="太平御览_page172.html">上一页</a><span>...</span><a href="太平御览_page168.html">168</a><a href="太平御览_page169.html">169</a><a href="太平御览_page170.html">170</a><a href="太平御览_page171.html">171</a><a href="太平御览_page172.html">172</a><span class="current-page">173</span><a href="太平御览_page174.html">174</a><a href="太平御览_page175.html">175</a><a href="太平御览_page176.html">176</a><a href="太平御览_page177.html">177</a><a href="太平御览_page178.html">178</a><span>...</span><a href="太平御览_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
