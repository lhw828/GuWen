<!DOCTYPE html>
<html>
<head>
    <meta charset="UTF-8">
    <title>喻林 - 第 36 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 36 页/共 195 页</h1>
    <div class="content">　　如水寒风未至未成为氷则无坚用若成冻氷能有所蹈【大智度论卷一百】
　　如泥团轮绳陶师等和合故有瓶生又如缕綖机杼织师等和合故有防生又如治地筑基梁椽泥草人功等和合故有舍生又如酪酪钻器钻揺人功等和合故有酥生又如种子地水火风虚空时节人功等和合故有芽生【十二门论守六】
　　如陶师虽能作瓶离泥不能作【百论卷上守八】
　　又松柏等多树合故名为林非独松为林亦不离松为林【百论卷上守八】
　　如地水等能生谷芽若无人功以谷子安置地中芽终不得生【随相论卷上】
　　譬如外种三事和合生有种坚实溉之以水覆以草土自性众具力故芽叶得生有种虽坚实不以水溉不草土覆众縁不具故芽叶不生有种不实虽溉以水覆以草土自性不实故芽叶不生【杂阿毗昙心论卷一】
　　夫众心禀圣以成识其犹众目会日以为见【明集明佛论】譬如有人至于寳山若无信手空无所获【法苑珠林卷七十九】空中得为宫室不可用空为宫室要用材木然后得成如是菩萨虽解于空不可但以空而得要以三因成其国也【罗什译维摩诘经佛国品】
　　借势
　　夫权借者万物之率也而时势者百事之长也故无权借倍时势而能事成者寡矣今虽干将莫邪非得人力则不能割刿矣坚箭利金不得机之利则不能逺杀矣矢非不铦而剑非不利也何则权借不在焉【战国防齐闵王】君不闻大鱼乎网不能止钩不能牵荡而失水则蝼蚁得意焉【战国防齐闵王】
　　鸡恶为人所用故自断其尾人之美则宜君人事宗庙也人自作牺则能治人【国语解周下賔孟适郊】
　　要之鱼不可脱于渊神龙失埶即还与蚯蚓同【后汉书隗嚣传】函车之兽离山必毙絶波之鳞宕流则枯【宋书袁淑传】今夫幽夜山陵之大而离娄不见清朝日防则上别飞鸟下察秋毫故目之见也托日之势也【商子禁使】
　　造父者天下之善御者也无舆马则无所见其能羿者天下之善射者也无弓矢则无所见其巧大儒者善调一天下者也无百里之地则无所见其功舆固马选矣而不能以至逺一日而千里则非造父也弓调矢直矣而不能以射逺中微则非羿也用百里之地而不能以调一天下制强暴则非大儒也【荀子儒效】
　　立尺材于髙山之上而下临千仞之谿材非长也位髙也桀为天子能制天下非贤也势重也尧为匹夫不能正三家非不肖也位卑也千钧得船则浮锱铢失船则沈非千钧轻锱铢重也有势之与无势也故短之临髙也以位不肖之制贤也以势【韩非子功名】
　　夫弩弱而矢髙者激于风也身不肖而令行者得助于众也尧教于属而民不听至于南面而王天下令则行禁则止由此观之贤智未足以服众而势位足以任贤者也【韩非子难势】
　　今使臧获奉君令诏卿相莫敢不听非卿相卑而臧获尊也主令所加莫敢不从也今使管仲之治不縁桓公是无君也国无君不可以为治若负桓公之威下桓公之令是臧获之所以信也奚待髙国仲父之尊而后行哉【韩非子难一】
　　飞龙乘云腾蛇游雾云罢雾齐而龙蛇与螾螘同矣则失其所乘也故贤人而诎于不肖者则权轻位卑也不肖而能服于贤者则权重位尊也尧为匹夫不能治二人而桀为天子能乱天下吾以此知势位之足恃而贤智之不足慕也【韩非子难势】
　　夫马之所以能任重引车致逺道者以筋力也万乘之主千乘之君所以制天下而征诸侯者以其威势也威势者人主之筋力也【韩非子人主】
　　虎豹之所以能胜人执百兽者以其爪牙也向使虎豹失其爪牙则人必制之矣今势重者人主之爪牙也【韩非子人主】
　　顺风而呼声不加疾也际髙而望目不加明也所因便也【吕氏春秋训説】
　　以万乘令乎千乘易以千乘令乎一家易以一家令乎一人易尝试反此虽尧舜不能【吕氏春秋慎势】
　　王者之封建也弥近弥大弥逺弥小海上有十里之诸侯以大使小以重使轻以众使寡此王者之所以家以完也故曰以滕费则劳以邹鲁则逸以宋郑则犹倍日而驰也以齐楚则举而加纲旃而已矣所用弥大所欲弥易汤其无郼武其无岐贤虽十全不能成功【吕氏春秋慎势】不在其位者则无以齐其政不操其柄者则无以制其刚【陆子辨惑】
　　乌号之弓谿子之弩不能无而射越舲蜀艇不能无水而浮【淮南子俶真训】
　　假舆马者足不劳而致千里乘舟檝者不能游而絶江海【淮南子主术训】
　　夫民之好善乐正不得禁诛而自中法度者万无一也下必行之令从之者利逆之者凶日隂未移而海内莫不被绳矣故握剑锋以离北宫子司马蒯蒉不使应敌操其觚招其末则庸人能以制胜今使乌获借蕃从后牵牛尾尾絶而不从者逆也若指之桑条以贯其鼻则五尺之童牵而周四海者顺也夫七尺之桡而制船之左右者以水为资天子发号令行禁止以众为势也夫防民之所害开民之所利威行也若发堿决塘故循流而下易以至背风而驰易以逺【淮南子主术训】
　　楚文王好服冠楚国效之赵武灵王贝带鵕而朝赵国化之使在匹夫布衣虽冠冠带贝带鵕而朝则不免为人笑也【淮南子主术训】
　　人不见龙之飞举而能髙者风雨奉之【淮南子説林训】
　　虽有国士之力不能自举其身非无力也势不便也【韩诗外传】
　　物丰者民衍宅近市者家富富在术数不在劳身利在势不在力耕也【盐鐡论通有】
　　无鞭策虽造父不能调驷马无势位虽舜禹不能治万民孔子曰凤鸟不至河不出图吾已矣夫故轺车良马无以驰之圣德仁义无所施之【盐鐡论刺复】
　　夫乘爵禄以谦让者名不可胜举也因权势以求利者入不可胜数也【盐鐡论贫富】
　　顺风而呼声不加疾而闻者众登丘而招臂不加长而见者逺故鱼乘于水鸟乘于风草乘于时【説苑建本】
　　蛟龙虽神不能以白日去其伦飘风虽疾不能以隂雨其尘【説苑谈丛】
　　乘舆马不劳致千里乘船楫不游絶江海【説苑谈丛】
　　龙生于渊因风升天【焦氏易林恒之比】
　　或问仲尼大圣则天曷不胙曰无土然则舜禹有土乎曰舜以尧作土禹以舜作土【子重黎篇】
　　次三卉炎于宜于丘陵测曰卉炎丘陵短临长也【太经第一】
　　君子乘位为车为马车軨马【音介】可以周天下【太经太文】今以韩国之势乘而举之若飘云之遇风奔流之赴壑孰能御之哉【天禄阁外史妖孽】
　　驾乘龙云必假疾风之力使奔属于后也【王逸注楚辞离骚经】言倕不以斤斵则曲木不治谁知其工巧者乎以言君子不居爵位众亦莫知其贤能也【王逸注楚辞九章】
　　鹊食猬皮博劳食虵猬虵不便也蚊虻之力不如牛马牛马困于蚊虻蚊虻乃有势也鹿之角足以触犬猕猴之手足以搏鼠然而鹿制于犬猕猴服于鼠角爪不利也故十年之牛为牧竖所驱长仞之象为越僮所钩无便故也故夫得其便也则以小能胜大无其便也则以彊服于羸也【王充论衡物势篇】
　　丘山易以起髙渊洿易以为深起于微贱无所因阶者难袭爵乘位尊祖统业者易【王充论衡恢国篇】
　　辩言必有所屈通文犹有所黜言金由贵家起文粪自贱室出【王充论衡自纪篇】
　　譬由无田而欲树艺也虽有良农安所措其彊力乎【徐干中论民数】
　　位也者立德之机也势也者行义之杼也圣人蹈机握杼织成天地之化使万物顺焉人伦正焉六合之内各竟其愿其为大宝不亦宜乎故圣人以无势位为穷百工以无器用为困困则其资亡穷则其道废【徐干中论爵禄】甄陶以盛酒虽美不见酣身卑而言髙虽是不见信【抱朴子外篇重言】
　　峄阳孤桐不能无弦而激哀响大夏孤竹不能莫吹而吐清声是以官卑者稷卨不能康庶绩权薄者伊周不能臻升平【抱朴子外篇博喻】
　　所适弥逺则聚粮弥多故其翼弥大则积气弥厚也【郭子注荘逍遥游】
　　因土以行化汤文也因圣以登禅舜禹也上无舜禹之时下无汤文之土故不胙耳若秦楚之胙非所以为胙也【子法言注重黎篇】
　　星虽皓皓有华藻然非能自显耀也要须着天而后天下见之【子法言注渊骞篇】
　　夫特达而相知者千载之一遇也招贤而处友者众士之常路也是以空柯无刃公输不能以斵但悬曼矰蒲苴不能以射【文选王褏四子讲德论】
　　凭飊荐响唱微效长埀波鉴景功少致深【补文选鲍昭凌烟楼铭】日在井中不能烛十歩目在足下不可以视逺虽明何益【意林尸子】
　　鸿毛一羽在水而没者无势也黄金万钧在舟而浮者托舟之势也【意林物理论】
　　龙无尺木无以升天圣人无尺土无以王天下【意林新论】一日千里因骐骥之驰髙隂百尺借云霞之逺【艺文类聚封爵部逊让封表】
　　立而托乘乃成致逺之功坐以运舟遂有利涉之用【艺文类聚职官部尚书令表】
　　搏风扇翮不觉髙升击水防遂迷逺大【艺文类聚职官部侍中表】搏飞九万实假扶揺之力中天百尺无俟剞劂之劳【艺文类聚职官部大司马章】
　　今夫飞蓬飘风而行千里乘风之势也【艺文类聚草部蓬】舜之方陶不能利其巷也及南面而君天下蛮夷皆被其福【太平御览居处部巷】
　　猴猿失木禽于狐貉者非其处也【尔雅翼貉】
　　依天宅照借海凭澜【初学记帝戚部王】
　　孙荣获大夫兹乃出教曰龙欲腾翥先阶尺水且今署兹为门下督须军还当更议【初学记鳞介部龙】
　　金鐡蒙以大緤载六骥之上则致千里【困学纪闻十卷诸子】愿乘长风破万里浪【何氏语林言志】
　　贵非自贵由乎贱者所崇髙非自髙縁于下者所载【道德经注疏卷四】
　　譬如王使逺适他国执持符印经途来徃关防主司莫能为碍何以故以王印力人无遮止【大寳积经二十】
　　譬如乘船欲入大海未至于海多用功力若至海已但随风去不假人力【大方广佛华严经三十八】
　　如行者不失符檄则在所欲至无有障碍【十住毘婆沙论卷十一】犹如飞鸟羽翮随身【长阿含经卷十三】
　　如刀斫竹得风即偃【三昧法门经卷下】
　　譬口气出声声则不逺声入角中声则能逺【大智度论卷十九】譬如火得风助其然乃炽【大智度论卷三十】
　　如鸟无两翼不能髙翔如健人无诸器仗而入敌阵【大智度论卷三十七】
　　譬如军将得幢表其大相【大智度论卷四十七】
　　如欲除干薪草木以火投中则火力能烧令尽人便无事【大智度论卷七十一】







　　喻林卷二十一
<子部,类书类,喻林>
　　钦定四库全书
　　喻林卷二十二　　　　　明　徐元太　撰人事门【二十】
　　审势
　　九四或跃在渊无咎【易干】
　　若夫疾病尚轻有可生之道则医之治也用心鋭扁鹊之疗太子知其必可生也疾病已重有将死之势则医之治也用心缓秦和之视平公知其不可为也【毛诗正义关雎】如川之满不可游也郑方有罪不可救也【左传哀公九年】似树木知其根本之弱不能生长枝叶以喻所立之人材力劣弱不能保有邦国蕃育子孙则不须自强立之【春秋正义庄公六年】
　　郑云斩而复生曰肄杞是夏后灭而复存犹木之枿生小栽也【春秋正义襄公二十九年】
　　万室之国一人陶则可乎曰不可器不足用也【孟子告子下】马服君曰夫吴干之劒肉试则断牛马金试则截盘匜薄之柱上而击之则折为三质之石上而撃之则碎为百今以三万之众而应强国之兵是薄柱击石之谓也且夫吴干之剑材难夫无脊之厚而锋不入无脾之薄而刃不断兼有是两者无钩竿镡须之便操其刃而刺则未入而手断君无十余二十万之众而为此钩竿镡蒙须之便而徒以三万行于天下君焉能乎【战国防赵惠文王】
　　今谓马多力则有矣若曰胜千钧则不然者何也夫千钧非马之任也今谓楚强大则有矣若越赵魏而鬬兵于燕则岂楚之任也哉【战国防楚考烈王】
　　诸侯之不可一犹连鸡之不能俱止于栖亦明矣【战国防秦惠文君】
　　搏牛之蝱不可以破虮虱【史记项羽纪】
　　犹饥者甘糟糠穰岁余粱肉何则有亡之势异也【前汉书循吏传】
　　猛虎处深山百兽震恐及其在穽槛之中揺尾而求食积威约之渐也【前汉书司马迁传】
　　独不见夫翠虬降螭之将登虖天必耸身于苍梧之渊不阶浮云翼疾风虚举而上升则不能橶胶葛腾九闳日月之经不千里则不能烛六合燿八纮太山之髙不嶕峣则不能浡滃云而散歊烝【前汉书扬雄传下】
　　统之方轨易因险涂难御【后汉书邓张烈传论】
　　九河盈溢非一凷所防带甲百万非一勇所抗【后汉书蔡邕列传】
　　今之事势义无旋踵骑猛兽安可中下哉【晋书温□传】今犹乘龙上天岂可中下【晋书吕光记】
　　天下重器也一安不可卒危一危亦不可卒安【宋书王僧达传】譬诸蛟龙安可借以云雨【北齐书慕容绍宗传】
　　啜羮者热则置之天子之威欲相挫邪【北史赵绰传】
　　武矦问曰若敌众我寡为之奈何起对曰避之于易邀之于阨故曰以一撃十莫善于阨以十撃百莫善于险以千击万莫善于阻今有少卒卒起击金鸣鼔于阨路虽有大众莫不惊动故曰用众者务易用少者务隘【吴子应变】
　　今能同算均而彼富我贫能不怨则美矣虽怨无所非也才钧智同而彼贵我贱能不怨则美矣虽怨无所非也其敝在于不知乘权借势之异而虽曰智能之同是不达之过【尹文子大道下】
　　王独不见夫腾猿乎其得柟梓豫章也揽蔓其枝而王长其间虽羿逢蒙不能眄睨也及其得柘棘枳枸之间也危行侧视振动悼懆此筋骨非有加急而不柔也处势不便未足以逞其能也今处昏上乱相之间而欲无惫奚可得邪【庄子山木】
　　其势难匿者虽妬不爲非焉故先王贵势【商子禁使】
　　辨説之道其犹张弓髙者抑之下者举之故羸微为仇从而解之强者为郄从而鬬之也【鬼谷子本经隂符】
　　权之所以知其轻重量之所以知其长短轻重既分长短既形乃施隐括以辅其曲直【鬼谷子飞箝注】
</div>
    <div class="pagination">
<a href="喻林_page35.html">上一页</a><span>...</span><a href="喻林_page31.html">31</a><a href="喻林_page32.html">32</a><a href="喻林_page33.html">33</a><a href="喻林_page34.html">34</a><a href="喻林_page35.html">35</a><span class="current-page">36</span><a href="喻林_page37.html">37</a><a href="喻林_page38.html">38</a><a href="喻林_page39.html">39</a><a href="喻林_page40.html">40</a><a href="喻林_page41.html">41</a><span>...</span><a href="喻林_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
