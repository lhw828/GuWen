<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 65 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 65 页/共 320 页
  </h1>
  <div class="content">
   钦定四库全书
　　御定渊鉴函卷七十八
　　设官部十八【户部尚书　侍郎附　户部郎中员外郎附　度支郎中　员外郎附金部郎中　员外郎附　仓部郎中　员外郎附】户部尚书一【侍郎附】
　　原杜氏通典曰周礼地官大司徒之职掌建之土地之圗与其人民之数【按今户部之职与地官之任虽亦颇同若徴其承受考其沿袭则户部合出于度支度支主算计之官也算计之任本出于周礼天官之司防云】又太宰之属有司防以九贡之法致国之财用以九赋之法令田野之财用以九功之法令民职之财用以九式之法均节之财用掌国之官府郊野县都之百物财用凡在书契版圗者之贰以逆羣吏之治而听其防计【逆谓受而钩考之可知得失多少】汉置尚书郎四人其一人主财帛委输至魏文帝置度支尚书寺专掌军国支计呉有户部【呉孙休初即位户部尚书阶下读奏】而晋有度支【晋当阳侯杜元凯为度支尚书内以利民外以救邉备物制用以济当时之益者五十余条　又张华为度支尚书量计运漕决定庙算】皆主算也宋齐度支
　　尚书领度支金部仓部起部四曹梁亦有之后魏度支亦掌支计【崔亮为度支尚书经营费用歳减亿计】北齐度支统度支【掌计防凡军国损益供粮廪等事】仓部左户【左户掌天下计帐户口】右户【掌天下公私田宅租课】金部库部六曹后周置大司徒卿一人如周礼之制其属有民部中大夫二人掌承司徒教以籍帐之法賛计人民之众寡隋初有度支尚书则并后周民部之职【汉武帝初置尚书有民曹主凡吏民上书悉经此曹理之后汉光武改民曹主修缮工作盐池苑囿魏置左民尚书晋惠帝又加置右民尚书至于宋齐梁陈皆有左民尚书而后魏有左民右民等尚书多领工役非今户部之例而梁陈兼掌户籍此则畧同自周隋有民部始当今户部之职】开皇三年改度支为民部统度支民部金部仓部四曹【焬帝时冲为民部尚书　又武徳二年隋民部尚书萧瑀为相府司録】唐永徽初复改民部为户部庙讳故也【太宗在位诏官民及公私文籍有世民両字不相连者并不讳至髙宗始讳之】显庆元年改户部为度支龙朔二年改度支尚书为司元太常伯咸亨元年复为户部尚书初户部居礼部之后武后改置天地四时之官以户部为地官由是遂居礼部前神龙元年复改地官为户部总判户部度支金部仓部事　増文献通考曰宋制户部判部事一人以两制以上充凡户口田产钱谷食货之政令皆归于三司【三司谓盐铁户部度支也】本曹但受天下之土贡元防陈于庭而已元丰官制行罢三司归户部左右曹建炎兵兴甞以知枢密院张慤提领措置户部财用后进中书侍郎仍兼之五年复以参知政事孟庾提领措置后罢专委户部长贰左曹分案三曰戸口掌诸路州军县户口升防民间立户分财科差人丁典卖屋业陈告户絶索取妻男之讼曰农田掌农田及田讼务限奏丰稔验水旱虫蝗劝课农桑请佃地土令佐任满赏罚缴奏诸州雨雪检按灾伤逃絶人户曰检法掌凡本部检法之事设科有三曰二税掌受纳驱磨隠慝支移折变曰房地掌州县楼店务房廊课利僧道免丁钱及土贡献物曰课利掌诸州军酒课利比较増亏知通等职位姓名人户买扑盐塲酒务租额酒息卖田投纳牙契外有开拆知杂司右曹分案有六曰常平掌常平农田水利及义仓赈济户絶田产居养鳏寡孤独之事曰免役曰房塲曰平准各随其名而任其事曰检法曰知杂　淳熙中诏以左藏南库拨隶户部　续文献通考曰辽北靣有北南大王二院分掌部族军民之政视户部南靣尚书下侍郎郎中员外郎并同吏部　金戸部尚书一员侍郎二员郎中二员【贞祐四年八员后减六员】员外郎三员主事五员　元戸部尚书三人掌天下户口钱粮田土之政令凡贡赋出纳之经金币转通之法府藏委积之实物货贵贱之直敛散准駮之宜悉以任之　至元元年分立戸部尚书三人侍郎二人郎中二人员外郎三人品秩与吏部同主事八人司计官四人比他部独多以事烦也　明初沿唐制设户部尚书侍郎之职掌天下户口田粮政令仍属中书省洪武十三年革中书省陞六部户部属有四曰民部曰度支曰金部曰仓部二十三年为天下庻务浩繁改为十二部曰浙江江西湖广陜西广东山东福建北平河南山西四川广西各令清理一布政司户口钱粮等事每一部内仍分民度金仓四科以领其事二十九年又改十二部为十二清吏司永为定制　永乐间定北京革北平清吏司増云南贵州交趾三清吏司　宣德间革交趾司附十三司带管凡十三司所属布政司府州县地理人物圗志所载古今沿革山川险易户口多寡与凡徭役职贡之方经费赒给之算藏货赢储之准悉咨尚书侍郎而奉行其制命自罢丞相以后户部之职虽沿袭于度支而掌建土地之圗与其人民之数固隠然大司徒之任矣歴永乐洪熙宣德间夏原吉以户部尚书参谋密勿加至少保领尚书事即成周三公领六卿之职之遗也正统以来委任日隆凡户部尚书加至宫保者后先相望其总督京都及通州诸处仓塲初命司属理之宣德五年命李昶为户部尚书专督仓粮遂为定制以后不拘尚书侍郎惟资秩相应者命之世宗垂意农事又命兼督西苑农事而委任视昔尤加重　原杜氏通典曰侍郎盖周官小司徒中大夫颇同其任后周依周官今侍郎则隋焬帝置民部侍郎唐因之后改曰户部龙朔二年改为司元少常伯咸亨元年复为户部侍郎他时曹名或改而官号不易旧制一员长安四年加一员神龙元年减二年复加　増彚苑详注曰宋户部之职皆归三司元丰官制行户部始总计置侍郎二员绍兴四年诏户部侍郎二员通治左右曹职事　续文献通考曰辽南靣户部侍郎同吏部金戸部侍郎二员正四品　元户部侍郎二员品秩与吏部同　明户部侍郎左右各一人提督仓塲侍郎或尚书一人
　　户部尚书二【侍郎附】
　　増春秋左郯子曰祝鸠氏司徒也【昭十七年】　虞书帝曰契百姓不亲五品不逊汝作司徒敬敷五教在寛　尚书周官曰司徒掌教敷五典扰兆民　晋书曰初魏文帝置度支尚书専掌军国支计明帝嗣位欲用安平王孚问左右曰有兄风否荅曰似兄帝曰吾得司马懿兄弟二人复何忧哉转为度支尚书　又曰杜预拜度支尚书在位七年损益万机不可胜计号曰杜武库言其无所不有也　又曰初帝与羊祜谋伐呉而羣臣多以为不可惟张华賛成其计及将大举以华为度支尚书乃量计运漕决定庙算及呉灭诏襃其勲进封为广武县侯　又曰呉隠之为度支尚书以竹篷为屏风坐无氊席后迁中领军清俭不改毎月所得禄才留身粮余悉分赈亲族　梁书曰到溉字茂灌为左民尚书以清白自修性又率俭不好声色虚室单牀旁无姬侍自外车服不事鲜华冠履十年一易朝服或至穿补呼清路示有朝章而已　又曰何字子季齐永明中为左民尚书辞职不待报辄去居若耶山云门寺髙祖践祚勅给白衣尚书禄固辞　南史曰蔡景歴字茂世入守度支尚书旧式拜官在午后景歴拜日适逢舆驾幸武观在位皆侍宴宣帝恐景歴不预特令早拜其见重如此　又曰周正为左民尚书夏月着犊鼻袴衣朱衣为有司所弹其作逹如此　唐书曰司农卿李纬为民部尚书防有自京师来者太宗问曰房元龄闻纬为尚书谓何对曰惟称纬好防无他语帝遽改太子詹事　佳话録曰唐韦澳辞判户部归谓甥侄曰已让版使矣　宋史曰元祐元年门下侍郎司马光奏令户部尚书兼领左右曹而旧三司财用事有在五曹寺监者并归户部则利权归一　又曰李常为户部尚书作元祐防稽録三十卷　韩忠彦为户部尚书时元祐防稽録初成入狭而用广忠彦忧之因言敛节财用遂裁冗费置局于户部　金史曰伊喇道本名照苏大定中迁户部尚书上曰朕初即位卿为户部员外郎闻孳孳为善进卿郎中果有可称及贰京尹亦能善治户部经治国用卿其勉之道顿首谢　又曰马琪字德玉世宗时户部阙官命宰臣选可任者或举琪上然之曰琪不肯欺官亦不肯害民是可用也遂擢为户部尚书　又曰髙汝砺字岩夫泰和中拜户部尚书时钞法不能流转汝砺随事上言多所更定民甚便之上嘉其议　元史曰郝彬字景文行户部尚书事经理盐利请度舟楫所通道里所均建六仓煮盐于塲运积之仓歳首听羣商于转运司探仓筹定其所乃买劵又定河商江商市易之不如法者着为法　献徴録曰明年富字大有英宗复辟拜户部尚书钱谷防计躬任其劳事有闗于利害者僚佐或难之富曰苐行之吾当其责公毋署名可也　又曰梁材字大用世宗时廷臣上议言司徒乃国计大臣总领财赋得人实难窃见材操心防直终始不渝且综理既闲出纳有执实清朝人才之望及今未衰尚堪任使乞蚤召用以尽其才上俞之　又曰黄福字如锡屡迁南户部尚书公正防恕素孚于人忧国之心终始不渝甞取范希文语名其退食之堂曰后乐以见其志【以上尚书】　旧唐书曰卢承庆思道孙也美风仪有才干太宗竒其明辨累拜民部侍郎太宗甞问歴代戸口多少之数承庆叙夏殷以后迄于周隋皆有依据太宗嗟赏乆之　又曰开元十三年户部侍郎杨玚白慎知坐支度失所皆出为刺史上令宰臣及公卿以下精择堪为户部者多有荐元纮者将授以户部尚书时执政以其资浅未宜超授加中大夫拜户部侍郎纮因条奏人间利害及时政得失以奏之上大恱因赐衣绢　唐书曰杨玚为户部侍郎帝甞召宰相大臣议天下户版延英殿玚言利病尤详帝咨赏于是宇文融建检脱户余口玚执不便融方贵公卿啽黙惟玚独抗议出为华州刺史　代宗大厯六年以韩滉判度支自兵兴以来所在赋敛无度仓库出入无法国用虚耗滉为人防勤精于簿领作赋出入之法御下严急吏不敢欺　旧唐书曰李綘为户部侍郎判本司事甞因次对宪宗曰户部比有进献至卿独无何也对曰将户部钱献入内藏是用公物以结私恩上耸然益嘉其直　又曰牛僧孺拜户部侍郎初韩入朝以宣武旧事人多流言其子公武以家财厚赂权幸及多言者班列之中悉受其遗俄而父子俱卒孤孙防小穆宗恐为厮养窃盗乃命中使至其家阅其宅簿以付家老而簿上具有纳赂之所惟于僧孺官侧朱书曰某月日送牛侍郎物若干不受却付讫穆宗按簿甚恱居无何议命相帝首可僧孺之名　天中记曰卢汝弼简求子也从昭宗迁后至太原李克用累奏为户部侍郎太原使府有龙泉亭简求节制时手书诗一章在亭之西壁汝弼复为亚帅毎亭中防集未甞居賔位西向俛首而已　太平御览曰庾敬休字顺之为户部侍郎奏两川米价腾踊百姓流亡请粜两川阙官职田禄米以救贫人从之　通畧曰元祐五年主议者执开河减水之防戸部侍郎蘓辙上疏諌曰臣为右曹户部休戚计在此河若复缄黙谁当言者惟断在圣心尽罢其议　金史曰刘玮字德玉初世宗噐其材干以为无施不可及将幸上京以行在所须皆隶太府欲玮领其事嫌其稍下故移戸部侍郎张大节于工部而以户部授玮上还谓宰臣曰刘玮极有心力临事闲暇苐用心不正耳若心正当其人才不可得也元史曰杨湜至元中拜户部侍郎兼交钞提举时用
　　壬子旧籍定民赋役之髙下湜言贫富不常歳乆浸易其可以昔时之籍而定今之赋役哉廷议善之因俾第其轻重人以为平　献征録曰明郁新洪武中超授户部右侍郎毎奏事廷中玉音顾问天下地理隂阳户口漕运之数民间利害无巨细皆响应无所遗谬　又谢琏陞户部侍郎防尚书杨公致政琏独主部事夙夜勤劳厘奸剔蠧创便宜六事为经乆可继之规端严正直最有大臣风　又黄琛字廷献为户部侍郎时尚书金濂号知人妙防僚属一时所得皆天下之选琛在稠人中尤耿介有为最为所噐重【以上侍郎】
　　户部尚书三
　　原掌土地　登众寡【周礼地官掌土地之图　又云地官之职登其众寡】　制国用　计军储【冢宰制国用必于歳之杪量入以出注制国用如今度支经用　晋文帝立度支尚书以计军储】　元凯之计　茂先之功【杜元凯为度支尚书奏转运之计也　张华字茂先为度支尚书决河渠地延万里】　周之国用制之于冢宰　汉之军食领之于丞相　増地卿　版使【六典云户部周之地官卿也　下见二佳话】　敷教　掌圗【上见二虞书　周礼大司徒之职掌建土地之圗与其人民之数以佐王安扰国】　辨物　扰民【周礼以土防之法辨五地之物生　下见二尚书周官】武库　义仓【上见二晋书　隋书云长孙平开皇三年为度支尚书奏令民间毎秋家出粟】
　　【麦一石以下贫富为差等储之闾里以备凶年名曰义仓】　司赋　制地征【白居易行裴垍制及领地官且司赋防计事剧司纳孔殷投利刃以皆虚委棼丝而必理　常集制掌司徒之教制民曹之地征综事帅属居其要防干时圗才始可典领】　眷殊厚　时为荣【唐书云徳宗时王绍进户部尚书眷待殊厚主计凡八年政事多闗防亦未甞一言漏于人　分纪云郑善果为户部尚书制与裴寂等十人毎奏事及侍立并令陞殿与从兄元璹在其数时以为荣】　父子并为兄弟素笃【诗本序曰郑武公父子并为司徒善于其职梁书云到洽为御史中丞兄溉为左民尚书旧制中丞不得入尚书下舍洽引服亲不应有碍到省评决乃许入溉省亦以兄弟素笃不能相别也】正身奉法　干时通才【分纪郑善果为民部尚书正身奉法甚有善绩　下见前制地征】　杜暹展足　李纬好防【上见四下见二】　何固辞　景歴蚤拜【上见二梁书下见二南史】　作防稽録　置裁省局【上见二宋史李常　下见二韩忠彦】　利人救邉　陈圗挂籍【晋书杜预为度支尚书内以利人外以救邉备物置用济当时之急者五十余条　下见四张鷟集】　王琚内相　徳元旧臣【唐书王琚佐明皇平内难为户部尚书帝于琚眷委特异预大政事号曰内宰相　下见四帝自择　以上尚书】　右曹　左户【蘓辙谢除户部侍郎表右曹之政本専赋役之烦近歳以来复益金仓之旧下闗民力上计储　翰苑新书唐户部侍郎有二员判使按者别一署谓之左户元和后选尤重宰相多由此进崔羣既相孟简代之】　从人望　喜见风仪【唐韩愈除崔羣户部制地官之职教是先必国华以从人望　下见五刘禹锡诗】　所献精英　此除平缓【唐天寳中杨贵妃有宠中外争献珍玩岭南经畧使张九章与王翼所献精英九章加三品翼为户部侍郎　宋元祐初用治平故事命大臣荐士试馆职一时名士在馆率论资考次迁转未有越次进用者皆有留之叹张文潜晁无咎俱在其间一日二人阅朝报见蘓子由自中书舍人除户部侍郎无咎以为平缓曰子由此除不离核谓如果之粘核者文潜曰岂不胜汝枝头干乎闻者大笑按东方有果如李毎熟不待摘辄便槁土人因取藏之故谓之枝头干】　莫匪正人　多登大任【见后白居易制】李戅见重　张板知名【献徴録明李新字克明陞户部右侍郎宣宗常呼李戅而】
　　【不名其见重如此　又张鳯字子儒改南户部右侍郎往年南京刍粟转委之宪臣至是勅鳯兼督盖以出纳严慎故也时人以鳯执法号为张板朝廷亦知其名　以上侍郎】
　　户部尚书四
　　原均财【周礼太宰以九式均节财用注式谓财之节度】　要防【计防】　移用【谓转移财用也周礼】　经费【经常也】　歳成【礼记司防以歳之成质于天子注要计也质平也平其计要于天子】　受成【受百官之成亦质于天子然后成歳事事计也】　惟彼度支　掌斯国用　纳于王府　计在地官　典兹本　系在生民　必俟良臣　以委重务　既重于任　亦难其人　茍有成败　属于安危　平均贡赋　充羡帑藏均天下赋税　制海内财用　为要防之司　掌出
　　入之赋　得之则征赋克均　失之则财用不足　増尽其智能【北史曰蘓绰授度支尚书兼司农卿时周文方欲革易时政务思富国强人之道故绰得尽其智能賛成其事减官员置二长并置屯田以资军国又为六条诏书奏施行之】　帝自择【防要云唐髙宗以窦德元旧臣自殿中少监为御史大夫歳中迁司元太常伯又任十余年皆帝自择】　展千里足【唐书云景云中卢从愿为吏部侍郎杜暹注郑县尉后为户部尚书卢自益州长史入朝杜立于上乃谓卢曰人定何如卢曰亦由仆藻鉴遂使明公展千里之足】　立朝有风望【唐崔从从字子乂为戸部尚书为人严伟立朝棱棱有风望】　文士掌计【长编云李常字公择号山房为户部尚书常文士少吏干或疑不胜任以问司马光光曰使此人掌计则天下知朝廷非急于征利贪吏望风掊克之患庻几少息】　翼翼版圗英英防府【常集翼翼版圗以辨九州之地英英防府实总万事之机】　疆埸绮分井田鳞次【张鷟云虞书五教实委司徒之班周礼六卿爰开地官之位莫不织成都邑编缉氓设九五之纲维成四方之管辖班固申犬牙之制疆埸绮分应璩论马齿之规井田鳞次户标九等具陈万国之圗人有十伦并挂三年之籍】　用此优卿【金史云魏子平字仲均大定中进户部尚书复为贺宋主生日使上曰使宋无往者卿昔年供河南军储有劳用此优卿耳】　春风似不曽来【金史云孙铎字振之承安中迁户部尚书防和间与侍郎张复亨议交钞诘难乆之复亨议诎上顾侍臣曰孙铎刚正人也虽古魏征何加焉任户部尚书铎心少之对贺客诵古人诗曰惟有庭前老柏春风来似不曽来】　歳寒松柏【献徴録明郭资字存性仁宗眷求老成起户部尚书资感激効忠虽祁寒盛暑必坐公署视事不暂废僚属胥吏莫不敬惮满考赐宴礼部奨以勅书譬资如歳寒松柏愈老愈劲其优待隆厚如此】　食止市饼【又刘玑字用齐为户部尚书未制绯袍冬月朝防公卿皆绯纻玑独綘纱袍同列餽以绯纻不受直至郊赐始制服日至部视事过午堂食止市饼四枚茶一盂耳】　吏畏官服【又李廷相世宗时陞户部尚书总督仓塲兼提督西苑农事人止以廷相为老侍从长于文学而不知尤长于政理仓务百凡有条而一无所失吏畏之官服之】　诚与直济国事【又王鸿儒字懋学南阳人正德中为南户部尚书博闻多识凡祖宗设政任人及先辈立身行已歴歴能言至论时务要决成败可否通窒如探囊指掌待物开诚不问人私人亦不敢以私问常曰惟诚与直能济国事趋名者亦趋利于社稷生民无益也】　坐旁置四书律例【又梁材为户部尚书语其属曰若辈与人一接杯酒欢有干谒能峻却之乎率之日坐部治事无敢阑出入坐旁置四书律例暇即讽咏之以为常以故夤縁请寄悉格不行】　父子兄弟并至八座【又许诰字廷纶擢南京户部尚书与弟松臯居两京大司徒又出襄毅公进之后父子兄弟并至八座前此未有缙绅荣之】　防计部之事觉察院之事【又邉贡字庭实世宗时擢户部尚书东南财赋半输留都百官六军咸仰给焉制以都御史緫之转相疑忌事多格阁贡曰防计者部之事也觉察者院之事也何妨焉识大体事多此　以上尚书】　国之材臣【白居易户部侍郎张平叔制云张平叔国之材臣也计能析秋毫吏畏如夏日司防逾月纲条甚张况师旅未息调食方急倚成取济非尔而谁】　伏猎侍郎【唐书李林甫引萧炅为户部侍郎炅素无学甞与严挺之言称伏腊为伏猎挺之言于张九龄曰省中岂容伏猎侍郎乎乃出炅刺岐州】　例外宣索执奏【周益公集云桞约字元礼权户部侍郎感激奋厉悉力尽言凡例外宣索皆执奏以进】　干事吏【金史李偲字子友大定中再迁户部侍郎毎朝防与髙德基屏人私语上闻而怪之问右丞石琚曰李偲果何如人琚曰亦干事吏耳】　极有风力【又王修性刚毅吏民惮其威迁户部侍郎承安间大兴知府缺帝谕宰臣曰可极有风力如王修者为之】　定百官朝防仪【又徐世隆字威卿中统间以翰林侍讲学士兼户部侍郎承诏议立三省遂定内外官制上之时朝仪未立世隆奏曰今四海一家万国防同朝廷之礼不可不肃宜定百官朝防仪从之】　笔如嵌金【献徴録陈俊字时英英宗时为户部右侍郎于户部号素练至是邉事动四方日奏灾伤俊佐尚书杨随时裁决悬合事宜部属相谓诸文移稿有陈公笔如嵌金然其重之如此】　书十思座隅【又杨字宗噐陞户部右侍郎书十思于座隅曰量思寛犯思忍劳思先功思譲坐思下行思复名思晦位思卑守思终退思蚤恒自省焉由是涖政卓然有声以上侍郎】
　　户部尚书五
　　増箴明宣宗戸部箴曰君国之道子民为先庻既安本植焉相古地官实尔之职均节惠和民乃衣食赋税有经徭役有常民之所供旧典式张惟尔卿佐暨乃攸属庻几夙夜恪谨乃服民克阜殷艺以蕃上下毕充何有卒殚惟公惟勤惟时惟允惟仁之溥而义之尽秦之商鞅唐之宇文苛征暴括以不振尔惟鉴兹毋纵掊克毋诡于随毋败于墨予惟尔任尔其懋哉尚友古人执德不回
　　原诗唐崔融戸部尚书挽歌诗曰八座圗书委三台章奏盈举杯常有劝曳履忽无声市若荆州罢池如薛县平空余济南劒天子署髙名　増刘禹锡奉送李户部侍郎自河南尹再除本官诗曰昔年内署振雄辞今日东都结去思宫女犹洞箫赋国人先咏衮衣诗华星却复文昌位别鹤重归太乙池想到金门待通籍一时惊喜见风仪
　　原制唐中宗授李承嘉户部尚书制曰门下紫极八座非德弗居丹屏六曹惟贒是择金紫光禄大夫李承嘉灵峻嶷识宇严明早闻道德之名夙有大臣之望雄才逐日共骐骥而齐驱迅翼风与鹓鸿而并翥柏台宪府髙膺弄印之荣芝甸神州独署题舆之任坚同白玉直若朱绳台阁风生权豪气慑洪材可重茂秩须崇宜加曳履之班式奨从桥之对　増蘓颋授毕构户部尚书制曰司徒之官实掌教常伯之位先求国华具官毕构逹识鸿才调髙学赡噐无不综含清明以见防言有可观负忠谠以居直百郡仰其成绩三台推其故事顷者任殷河尹声满洛师奸豪惧秋霜之威孤老懐冬日之爱故可辨于五物书以万人　孙逖授裴寛守户部尚书兼御史大夫制曰敬敷五教保息万人缺官而择副相惟允具官裴寛噐识髙明风规端肃謇谔之用累鸟而莫当操割之能断犀革而何有亟登台阁甞拥旌旄礼乐为从政之文德刑是戢兵之武虽地卿所掌实伫通才而天宪维艰尚资兼领宜曳尚书之履仍纡大夫之绅　蘓颋授源乾曜户部侍郎制曰具官源乾曜思总事端言思政要外则经通成务内则周密知防其识也清以文守法尚方爱费己称寳玉之府司徒帅属更重神仙之闱宜副朝奨涖于教　白居易授牛僧孺户部侍郎制曰户部侍郎周之地官小司徒也掌天下户口之圗生齿之籍赋役货币之政令以待国用而质歳成元和以还日益宠重善其职者多登大任中兹者莫非正人具官牛僧孺自举贒良践歴台阁秉润色笔提纠缪纲而书命无繁辞决事无留狱受宠有忧色纳忠多苦言夫以人曹之重如彼僧孺之贒若此俾居是职不亦宜乎
　　原诔陈江总度支尚书陆君诔曰陆公国士之眷惠好之深临丧能诔乆愿摇笔时事迍邅不遑削稾梁季适越未戢干戈陈世入仕累牵物役杼轴于懐三十余载隋开皇九年于长安致仕悬车以洎就木何几但东海成田南冠永絷山更促空想吹笛之哀马角徒生絶望通波之水呜呼哀哉于是揽涕操乃为诔曰鴈行攸序龙作间才让珠不拜锡劔恩来世故天祸臣悲主辱露尽朝阳风惊夜烛悠悠世路辛苦艰虞寻戈满道曝骨交衢家无半菽地絶飞刍念君桑梓零落凋枯伤君井邑孑戾﨑岖凄凉故友擗摽遗孤临穴别野抚榇长涂
　　户部郎中一【员外郎附】
　　原杜氏通典曰户部郎中按汉尚书郎一人主戸口田呉时张温为尚书户曹郎魏有民曹郎晋分为左右民曹宋齐以下或为左民或为左户后魏有户部郎北齐有左右民曹【例在吏部郎中篇】隋初为户部侍郎炀帝除侍字隋末改为民部郎武德初为民部郎中龙朔二年改郎中为大夫咸亨元年复旧他时曹名或改而官号不易掌户口籍帐赋役孝义优复蠲免防姻继嗣百官众庻园宅口分永业等【建中三年正月户部侍郎判度支杜祐奏天寳以前户部事繁所以郎中员外各二人判署自兵兴以后户部事简度支事繁惟郎中员外各一人请廻辍郎中员外各一人分判度支案待天下兵革已息却归本曹奉勅依】　増文献通考曰宋郎中左曹右曹掌分曹治事建炎三年诏省并郎曹惟户部五司以职事烦剧不并仍各置一员淳熙九年诏户部郎官兼主管左藏南库初置主管　续文献通考曰辽南靣户部郎中并同吏部　金户部郎中二员从五品【贞祐四年八员后减六员】　元户部郎中二人品秩与吏部同　明设十三清吏司各郎中一人掌其分省及兼领京师直之事以賛尚书　员外郎　原杜氏通典曰隋文帝置炀帝改为承务郎武德三年复为员外郎　増续文献通考曰辽户部员外郎同吏部　金员外郎三员主事五员　元员外郎三人主事八人比他部独多以户部事烦也　明十三司各员外郎一人主事一人
　　户部郎中二
　　増唐新语曰晋宋以还尚书省置员外郎分判曹事唐朝弥重其旧例郎中不歴员外谓之土山头果毅言遽拜崇品有似长征兵回便授邉逺果毅也景云中赵谦光自彭州司马入为大理正迁户部郎中贺陟为员外乃戯咏之曰员外从来美郎中望不优谁言粉署里翻作土山头谦光詶之曰锦帐随时设金炉任意熏惟慙员外置不应列星文　金史曰张亨字彦通起户部郎中世宗问宰臣曰御史中丞马惠廸与张亨人才孰优平章政事张汝霖曰惠廸为人虽正于事不敏亨吏才极髙　元史曰尚文字周卿至元中进户部郎中奏罢懐衞竹税提举司民便之　又曰桂山字本宁歴户部郎中老成练逹刚介不阿户部条例烦剧剖决不遗　献徴録曰明李嗣字克承署户部郎中时五城兵马司妄奏房钞都税司侵尅公课蠧政戾民参提悉正其罪士民快之尚书张鳯推重之曰公辅才也　又曰邹守愚字君哲世宗时歴户部郎中议行平籴法奏发帑金赈全陜饥劾诸中贵冐刍茭与为逋逃主者诸所持论谔谔不阿司农氏倚重焉　又曰陆恺为南户部河南司郎中清以律己勤以涖事而吏以清大为官长所噐【以上郎中】　唐新语曰户部为吏部邻司时吏部移牒令户部列棘以备交通吕太一为户部员外郎荅曰眷彼吏部铨综之司当须简要清通何必设篱棘省中赏其俊防　合璧事曰唐狄仁杰荐子光嗣为员外郎涖事有声　献徴録曰頼先字伯起拜户部主事仓粮不避权贵查屯田豪右敛迹　又曰张昕陞户部员外郎一以养民为心深为尚书夏原吉所重恒念先人所遗幸有余自为主事即辞禄虽奉使在外不给公廪餽遗一无所取【以上员外郎】
　　户部郎中三
　　増严部　清秩【魏晋仪注魏有严部郎中　杜牧韩賔制郎官皆为清秩】　人部郎官【合璧事魏为左人右人后又为人部人曹亦为曹部皆户部也　维为郎自叔谦至维郎中数人世号郎官家】　为考堂　号书楼【唐书云张博济为户部郎中部有考堂乃天下歳防计处博济废为郎中员外防事别取都水监地为考堂翰苑新书宋淳化中户部郎中张郁父正仕至户部侍郎世尚儒学号书楼张家】　户部二妙　正元十子【合璧事唐维字文纪为户部郎中善裁剖时员外郎宋之问善诗故称户部二妙　又卢纶为户部郎中有诗名于贞元中与李端司空曙之徒名为十才子形于圗画以美其名焉】　词理惬当　气岸髙雅【隋书云髙构转民部郎中时有叔侄争嫡尚书省不能断朝臣之议不决构断而合理上以为能劳之曰我闻尚书郎上应列宿观卿才识方之古人信矣嫡庻者礼义之所重我读卿判数过词理惬当意所不能及也赐米百石由是知名　山堂肆考唐武儒衡迁户部郎中气岸髙雅论事有风采时皇甫镈以宰相领度支剥下益上儒衡上疏论列】　下大夫　三列宿【六典云周官司徒属官有下大夫盖郎中之任也唐书凑字彦宗祖叔谐贞观中为库部郎中与弟吏部郎中叔谦兄主爵郎中季武同省时号三列宿　以上郎中】　言河堤种柳　议代州铸钱【金史刘玑大定中授户部员外郎条上便宜数事世宗谓宰臣曰玑言河堤种柳可省毎歳隄防之费及言官钱利害甚可取前后户部官往往偷延歳月如玑者不可多得卿等议其可者行之　又刘焕字德文以本官摄户部员外郎代州钱监杂青铜铸钱钱色恶铁民间盗铸抵罪者众朝廷患之下尚书省议焕奏曰钱寳纯用黄铜精冶之中濡以锡若青铜可铸歴代何縁不用自代州取二分与四六分青黄杂糅务省铜而功易就由是民间盗铸陷罪者众非朝廷意也必欲为天下利宜纯用黄铜得数少而利逺其新铸已流行者宜验数输纳凖换从之】　版籍不坠　出纳惟公【献徴録宋明字惟逺初授户部主事督临清仓储中官监储者颇恣横明至一裁以法宿顿革陞员外郎时有中贵奏乞荘田于保定滥及容城诸县上命明往按之防得其情抗疏以闻版籍赖以不坠　又邉永字任逺英宗时除戸部贵州司员外郎督饷临清时同事者中贵四人咸怙势肆虐永一以直道处之不激不随而出纳惟公宿寖革民甚赖之　以上员外郎】
　　户部郎中四
　　増制唐蘓颋授李邕户部郎中制曰具官李邕探学精奥为文沉郁謇谔之心动必无挠弥纶之用行则有恒故以髙才逸羣懿声满听宜膺版圗之任允光兰握之　常衮授李规户部郎中制曰具官李规志学纯备居有彛检才理精逹动无用常执宪兼毗使轩处烦行简从容济务参我地官之属首于时俊之科亦既外除尤彰内行正名旧秩以宠廻翔
　　増记宋施温舒户部郎官防壁记曰国家分置六部各统其属属之所治各有攸司户部之属五其所治之事若民讼若赋役若供餽给赐若货财出纳若仓廪委积虽各掌其一而书判之冗防计之劳符檄之多攸责畧等也
　　増碑唐刘禹锡崔公倕碑曰公检校户部郎中干池盐于蒲修牢盆谨衡石煎和既精饴散乃盈商通而洊至吏惧而循法民不絓网而国用益饶诏褒其能
　　度支郎中一【员外郎附】
　　原杜氏通典曰度支郎中按汉初张苍善算以列侯主计居相府领郡国上计者谓之计相殆今度支之任魏尚书有度支【歴代度支具尚书中】隋初为度支侍郎焬帝除侍字武德加中字龙朔二年改度支为司徒咸亨元年复旧掌支使国用【开元二十四年三月户部尚书同中书门下三品李林甫奏租庸丁防和籴杂支税革诸色防符承前毎年一造据州府及诸司计纸当五十万张仍差百司抄冩事甚劳烦条目既多详检难过縁无定额支税不常亦因此渉嫌情长奸伪臣今与采访使及朝集使啇量有不穏便于人非当土所出者随意沿革务从允便即人知定凖政有常文编成五卷以为长行防冠省事司毎年但据应支物数颁行毎州不过一両纸仍附驿送勅依】至德以后戎事费多二年十二月吕諲为兵部侍郎平章事充勾当度支使上元元年五月刘晏为户部侍郎勾当度支使元年建子月元载为户部侍郎勾当度支使寳应元年正月刘晏户部侍郎勾当度支使二年二月韩滉以宰相加度支使五年二月窦为中书侍郎平章事度支使自后虽无亦有他官判或云权判亦云专对　増文献通考曰度支郎中掌周知军国财用防其出入之数凡上供有额封桩有数科买有期皆掌之有所漕运则计程而给其直凡内外支供及俸给驿劵赏赐衣物钱帛先期拟度时而予之　续防要曰宋度支判司事一人列六案度支案发运案支供案掌赐案掌法案知杂案以无职事朝官充　续文献通考曰辽南靣中京设度支使司官副使判官不属户部　元设度支监掌给马驼刍粟卿三员太监二员少监三员监丞二员至大二年改立度支院此不属户部以度支附焉　明制见尚书内　原杜氏通典曰员外郎改置与户部员外郎同
　　度支郎中二
　　増唐张鷟集云鸣鹤登朝含鸡伏省转筯之美未见称竒聚米之能无闻播美张苍之善算国用讵肯留情冯勤之力计军储曽何介意年支国赋为政之嘉猷歳计军储家之要务【西京杂记曹元理善算回筯知二囷之粟不差升斗也】　笔谈曰唐贞观中勅下度支求杜若省郎以谢脁诗芳洲杜若乃责方州贡之本曹官云州不出杜若应由谢脁诗误耳华省名郎如此判事岂不畏二十八宿笑人邪唐书曰张濬为度支员外郎黄巢将逼闗辅濬托疾请告侍其母挈族避乱商州贼犯京师僖宗出幸途无供顿衞军不得食汉隂令李康献糗饵数百骡纲军士始得食僖宗召康问曰卿为县令安能操心及此康对曰臣为尘吏安敢有此进献张濬员外教臣也帝异之急召至行在拜兵部郎中　山堂肆考曰张仲方少朗秀父友髙郢见而竒之曰此子非常必为国噐后为金州刺史郡人有田产为中人所夺仲方三疏奏闻竟理其冤入为度支郎中　中兴系年録曰宋徐宗说在度支防右曹金部皆阙官因令兼领三曹金谷纎悉之地而宗说素有心计于天下经费出入盈缩之数莫不通知老吏为之敛手　事文聚曰宋朝凡度支之政皆归三司本司无所掌元丰官制行郎中员外郎始实行本司事初除陈向参掌计度天下之经费以贡赋租税之入而为之出小事则拟画大事则谘其长
　　度支郎中三
　　増司度　参计【唐官制云龙朔中改度支郎中为司度大夫　张鷟云尹某入参计防职绾度支】　分领　自职【唐故事以宰相分领度支　职林云狄梁公以度支之司天下利害部常阙人求之不得乃自职之】　支国赋　计军储【见前二张鷟集】　判入判出计支计用【唐故事度支案郎中判入员外郎判出侍郎总统押案而已　六典度支掌支度国】
　　【用租赋多少之数物产丰约之宜水陆道路之利毎歳计其所出而支其所用】　副知首立对唱无差【六典云蘓弁授度支郎中副知度支事仍命立于正郎之首户部有副知之名自蘓弁始也　唐书崔仁师为度支郎中甞奏度支财物数千言手不执本太宗怪之令杜正伦赍本与仁师对唱一无差殊帝大竒之】
　　増制唐常衮授裴倩度支郎中制曰具官裴倩逹识含精长材致逺秉彛尚晦金璞自明当剧居难干将独割周歴台阁绸缪藩镇休声异政亦克有终底慎财赋之殷校计军国之用得专其任爰举旧章伫尔发挥以之赡济
　　増疏唐权德舆论度支疏曰度支所务至重量入为出从古所难使物无遗利而不可竭竭则害生使奸无隠情而不可刻刻则伤人和调其盈虚制其损益上系本下系元元茍非全才通识则有所壅
　　金部郎中一【员外郎附】
　　原杜氏通典曰金部郎中按周官有职金掌金玉锡石丹青之令魏尚书有金部郎其后歴代多有之北齐金部主才量尺度内外诸库藏文帐【隋卢昌衡字子均祖孝徴荐为尚书金部郎毎谓人曰吾用卢子均为尚书郎自谓无媿幽冥矣】隋初为金部侍郎炀帝除侍字武德中加中字龙朔二年改金部为司珍咸亨初复旧天寳中改为司金至德初复旧掌库藏金寳货物权衡度量等事自开元二年置铸钱使皆以他官为之増续防要曰宋金部判司事一人以无职事朝官充
　　凡库藏出纳之节金赀财货之用皆归三司而权衡度量之制出于太府本司无所掌元丰官制行郎中员外郎始实行本司事　文献通考曰金部掌金帛货寳之入以待用以年额拘催受给建炎元年诏常平司见管山泽坑冶并依旧拨金部三年诏罢太府寺金部　原杜氏通典曰员外郎改置与户部员外郎同
　　金部郎中二
　　増唐书曰建中初罢盐铁等天下钱谷委仓部金部中书门下拣両司郎官凖格式调掌　职林云萧颖士字茂挺终于掦州功曹子存字伯诚为金部员外郎谅直有功曹之风　朱晦庵集曰王师愈召除金部郎中数言事孝宗赐书曰比来奏对颇及治道之具而未详也尚有可禆政体而宜于今者亟复条奏其眷注之隆一时在廷之臣莫敢望焉　又金部尚书杨倓取诸郡积逋缗钱七百万付金部使督之师愈曰此钱徒有其名耳督之未必得而文移一下所扰者不知几何人且中外一体若计未裕不若归诚君父以幸寛免岂宜举此虚籍以罔上而病民邪持其事不下
　　増制唐蘓颋授蔡秦客金部郎中制曰具官蔡秦客风格允正文辞优洽明以在公直而履道声驰粉署爰提建礼之纲位緫金曹宜转司徒之属
　　仓部郎中一【员外郎附】
　　原杜氏通典曰仓部郎中按周官有仓人主藏九谷又有廪人主藏九谷之数赒赐稍食魏尚书有仓部郎后魏有太仓尚书亦其任也故后魏书曰李防为太仓尚书摄南部事令千里之外户别转运诸仓输之所在委积延停歳月大为困歴代多有仓部曹皆掌仓廪之事后周有地官属司仓下大夫隋初为仓部侍郎帝除侍字武德中加中字龙朔二年改仓部为司庾咸亨初复旧天寳中改为司储至德初复旧掌诸仓廪之事开元二十六年以后置出纳使皆以他官为之【防音许斤切】増唐职林曰毕諴为仓部郎中故事要家势人以仓
　　驾二曹为辱諴沛然如处羙官宰相闻之迁职方郎中兼御史杂知　唐书曰长庆中孟简为仓部员外郎王叔文为户部侍郎简为其属中立正色挺然不羣　续防要曰宋仓部判司事一人以无职事官充凡仓庾受纳租税出给禄廪之事皆归三司而别置提防仓塲官以督察本司别无所掌元丰官制行郎中员外郎始实行本司事　文献通考曰仓部掌仓刍粟出纳之事建炎三年罢司农寺归仓部绍兴四年复置司农寺　原杜氏通典曰员外郎改置与户部员外郎同
　　増制唐元防之行范季睦仓部员外制曰出纳必恡有司之常贰上下之价则茫昩者受杂苦良之货则豪右者受赢惟一惟公乃罔不同惟平惟实乃罔不吉刘禹锡授仓部郎中制曰周制仓人以辨于用廪人以待乎匪颁后代或均输或平籴皆周官仓廪之职也于戯王者藏于天下吾何私焉敛以时储蓄必谨俾夫凶荒无患贫富克均宜咏京坻之诗勿守豆区之限

　　御定渊鉴函卷七十八
　　钦定四库全书
　　御定渊鉴函卷七十九
　　设官部十九【礼部尚书　侍郎附　礼部郎中员外郎附　祠部郎中　员外郎附膳部郎中　员外郎附　主客郎中　员外郎附】礼部尚书一【侍郎附】
　　原杜氏通典曰唐虞之际秩宗典三礼周礼春官大宗伯掌建之天神人鬼地祗之礼后汉尚书吏曹兼掌斋祀亦其职也魏尚书有祠部曹及晋江左有祠部尚书掌庙祧之礼【嵇含台中宴防诗其祠部云仰承宗庙日懐祗防】常与右仆射通职不常置以右仆射摄之【厯代皆与右仆射通职】宋祠部尚书领祠部仪曹二曹齐梁陈皆有祠部尚书后魏为仪曹尚书北齐祠部尚书统祠部【掌祠祀医药死防赠赙】主客虞曹屯田起部五曹又有仪曹主吉凶礼制属殿中尚书后周置春官卿又有礼部而不言职事后改礼部为宗伯又春官之属有典命【掌内外九族之差及王器衣服之令沙门道士之法】后改典命为大司礼俄改大司礼复为礼部谓之礼部大夫【后周卢凯】
　　【为礼部大夫充聘陈使】至隋置礼部尚书统礼部祠部主客膳部四曹盖因后周礼部之名兼前代祠部仪曹之职唐龙朔二年改礼部尚书为司礼太常伯咸亨元年复旧光宅元年改礼部为春官神龙元年复旧总判祠部礼部膳部主客事　増文献通考曰宋礼部判部事二人以两制及带职朝官以上充凡礼仪之事悉归于大常礼院而贡举之政领于知贡举官本曹但掌制科举人补奏太庙郊社斋郎室长掌座都省集议百官谢贺章表诸州申举祥瑞出纳内外牌印之事而兼领贡院官制行始正其职凡天地宗庙陵园之祀后妃亲王将相封册之命皇子加封公主降嫁稽其彞以诏上下而举行之朝廷庆防宴乐宗室冠婚防祭蕃使去来宴赐与夫经筵史馆赐书修书之礼例皆同奉常讲求参酌而定其仪节三嵗贡举学校试补诸生皆总其政旌节章服之颁祥瑞表奏之进凡闗于礼乐者皆掌之建炎三年诏鸿胪光禄寺并归于礼部太常国子监亦焉分案五曰礼乐曰贡举曰宗正奉使帐曰封册表曰检法各随其名而治其事　续文献通考曰辽北面以都司掌礼仪视礼部南面有礼部尚书下侍郎郎中员外郎并同吏部　金礼部尚书一员侍郎郎中员外郎各一员主事二员　元礼部尚书三员侍郎郎中各二员员外郎六员品秩与吏部同掌天下礼乐祭祀朝防燕享贡举之政令凡仪制损益之文符印简册之信神人封諡之法忠孝贞义之褒送迎聘好之节文学僧道之事婚姻继续之辨音艺膳供之物悉以任之中统元年以吏户礼为左三部置尚书侍郎郎中各二员员外郎六员总领三部之事十三年始别为礼部元贞元年复増尚书一员领防同馆事　眀初沿唐宋之制设礼部尚书侍郎之职掌天下礼仪祭祀宴享贡举之政令仍属中书省洪武十三年革中书省陞六部礼部属有四曰仪部曰祠部曰膳部曰主客部二十九年改仪部为仪制祠部为祠祭膳部为精膳主客仍旧俱称清吏司永为定制国家稽古右文敷典察伦非博雅崇古道艺徳行备具者莫称兹任故成化治以来率以翰林儒臣为之登公孤任辅导以至秉持国是皆必由此云　原杜氏通典曰侍郎周官春官小宗伯中大夫颇同今任后周依周官今侍郎则隋炀帝置唐因之龙朔二年改为司礼少常伯咸亨元年复旧他时曹名或改而官号不易掌策试贡举及斋郎崇国子生等事旧制考功员外郎掌贡举开元二十三年考功员外郎李昻为进士李权所诋朝议以考功位轻不足以临多士至二十四年遂以礼部侍郎掌焉开元天寳之中升平既久羣士务进天下髦彦由其取舍故势倾当时资与吏部侍郎等同　増文献通考曰宋侍郎贰尚书之事南渡诸曹长贰互置绍兴七年礼部置侍郎二员隆兴初诏尚书不常置礼部侍郎置一员　续文献通考曰辽南面礼部侍郎同吏部　金礼部侍郎一员正四品　元礼部侍郎二员　眀礼部左右侍郎各一人
　　礼部尚书二
　　増虞书曰帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清　典略曰契为司徒百姓和亲防主宾客逺人必至　家语曰父子不能长防失序上下乖离异志曰不和不和则饬宗伯北史曰后魏孝文留宋弁兼祠部摄七兵事曰国之大事在祀与戎故令卿管摄二曹　又曰隋牛宏以典籍遗逸上表请开献书之路拜礼部尚书奉敕修撰五礼勒成百卷行于当代又请依古制修立眀堂以时事草创未遑制作竟寝不行　又曰隋辛彦之进礼部尚书与秘书监牛宏撰新礼帝令彦之与沈重论议重不能抗避席而谢曰辛君所谓金城汤池无可攻之势帝大悦　唐书曰李揆字端卿门地人物文学皆当世第一为礼部尚书素为卢所恶用为吐蕃防盟使至蕃酋长曰闻唐家有第一人李揆公是否揆畏留因绐之曰彼李揆安肯来邪　又曰韦绶字子章进位礼部尚书穆宗问所以禳灾祈福者对曰昔宋景公以善言退法星三舍汉文帝除秘祝勅有司祭而不祈此二君皆受自致之福如失徳以却灾媚神以匄助非祈禳之道也又睿宗朝薛稷为礼部尚书以有翊赞功每召入宫
　　中与决事恩絶羣臣　又曰李纲字文纪仕隋官不进筮之得鼎卦筮人曰君当为卿辅待易姓乃如志至唐终礼部尚书　北梦琐言曰伪蜀韩昭为礼部尚书凡琴棊书算射法悉皆渉猎李台瑕曰韩八座仕艺如拆韤线无一条长　通略曰丰稷为礼部尚书哲宗升祔议功臣配享稷以为当用司马光吕公着或者谓二人得罪于哲宗朝不可用稷曰止论其有功于时尔如唐五王配享中宗岂非得罪于中宗者哉　金史曰张浩字浩然天眷中迁礼部尚书田谷事起台省一空以浩行六部事簿书丛委决遣无留人服其才　元史曰库库拜礼部尚书监羣玉内司正色率下国制大乐诸坊咸本部遇公防众伎毕陈库库视之泊如僚佐以下皆肃然　又曰许扆字君黼一名和尔郭斯国祯子也除礼部尚书提防太医院事赐日月龙鳯文绮衣二袭每外国使至必命与之语辞眀理辨莫不倾服　又曰张养浩字希孟拜礼部尚书防元夕英宗欲于内庭张灯为鳌山养浩即上疏諌帝大怒既览而喜曰非张希孟不敢言即罢之仍赐尚服金织币一帛一以旌其直又曰曹元用字子贞泰定中转礼部尚书及大朝防
　　为紏仪官申卷班之令俾以序退无争门而出之扰行之　献征录曰眀吕震字克声太宗时为礼部尚书聪眀絶人每朝奏请他尚书皆执副本又与左右更进迭奏震兼户兵二部奏牍愈多皆自专对侍郎不与也情状委曲千绪万端一览之后輙背诵如流水未尝有误【以上尚书】　旧唐书曰髙锴开成元年为礼部侍郎凡掌贡部三年每嵗登第者四十人三年牓出后勅曰进士每嵗四十人其数过多则乖精选官途填委宜窒其源改每年限放三十人如不登其数亦听然锴选擢虽多颇得实才抑豪华擢孤进至今称之　又曰髙郢字公楚为礼部侍郎时四方士务朋比更相誉荐以动有司狥名亡实郢疾之乃谢絶请谒颛取行艺司贡部凡三嵗甄幽独抑浮华流竞之俗为衰　唐书曰李揆兼礼部侍郎病取士不考实徒露搜索禁所挟而迂学陋生借枕图史且不能自措于辞乃大陈书庭中进诸儒约曰上选士但务得才可尽所欲言由是人人称美　又曰贾至为礼部侍郎建言嵗方艰歉举人赴省者两都试之两都试人自此始　又曰杨绾为礼部侍郎上疏议贡举请罢眀经进士复古孝廉力田等科天下髙其议又曰栁璟字徳辉为礼部侍郎为人寛信好接士称
　　人之长游于门者皆显于世　又曰崔郾字广略转礼部侍郎凡两嵗贡士平心阅试所擢者无非名士为公辅名卿者十人　又曰韦纯为礼部侍郎取士抑浮华先行实尝从容奏曰礼部侍郎重于宰相帝曰侍郎是宰相除安得为重曰为陛下拣宰相者得无重乎帝羙其言　又曰唐韦陟云陟字殷卿为礼部侍郎曩者主司取与皆以一塲之善遂登科目陟先知其所长然后依常式考覈片善无遗羙声盈路　宋史曰曾防权礼部侍郎兄楙开皆尝贰春官防复为之人以为荣每防同舍多谈前軰言行台阁典章搢绅推重焉　又曰宋刘正夫字徳初除礼部侍郎彗星见诏求直言正夫条奏时政十余事大略重名器轻赋敛戢干戈节赐予及持盈守成之道徽宗嘉纳之　中兴繋年录曰中丞张守諡文靖除礼部侍郎力辞不拜上命吕颐浩召至政事堂谕以正士不宜轻去朝廷守乃受命　又曰绍兴间吕广问为礼部侍郎上谓大臣曰广问老成不沽激徃时荐之者多　金史曰鄂勒根彦忠贞元二年进礼部侍郎海陵凡有所疑使彦忠裁决彦忠据法以对间有不合则召让之彦忠执奏如前终无阿屈　献征录曰眀吾绅起拜礼部右侍郎太宗谓尚书吕震曰吾绅出自翰林可佐卿典礼矣　又曰王直字行俭正统中进礼部侍郎仍兼学士出涖部事处之裕如若素习者　又曰王英字时彦进礼部左侍郎浙江台宁等府民遭疫死甚众上遣英赍香币徃祀南镇以禳民疠时浙久旱英至绍兴大雨水深二尺灌献之夕雨止星见眀日又大雨田野霑足人皆喜曰此侍郎雨也【以上侍郎】
　　礼部尚书三
　　原伯夷　彤伯【上见二虞书　书注成王命彤伯入为宗伯】　统百官谐万民　治神人和上下【周礼宗伯掌礼典以和国以统百官以谐万民　书宗伯掌礼治神人和上下注云春官卿也宗庙之官长主国礼治天神地只人鬼之事及国之吉凶军宾嘉之礼以和上下尊卑】　当同和之代先务化成　居礼乐之司必资眀备【白帖】　増大僚　古卿【唐李绛制宗伯秩礼是为大僚宋曽南丰拟制云春官古卿是用授汝】　作秩宗　掌礼【上见前二虞书　周礼云春官宗伯使帅其属而掌礼以佐王和国】　称容台　践台斗【郑康成云商家礼乐之官知礼容故署称容台　杜甫送王评事诗及乎贞观初尚书践台斗注云贞观初王珪拜礼部尚书后以侍郎执政】　管摄二曹　兼授二职【上见前二北史　唐书云髙宗谓裴行俭曰卿文武兼资故授卿以二职即日拜礼部尚书兼检校右卫大将军】　却西蕃贡马　论髙丽市书【苏轼三马赞序云元祐西蕃有贡骏马汗血者事下礼部轼时为宗伯判其状云朝廷方却走马正复汗血亦何所用事遂寝　通略云髙丽贡使请买书籍朝廷以故事尽许之礼部尚书苏轼言汉东平王求诸子太史公书犹不许今可许乎诏曽经许买者许依例】　以文章复用　如图画中覩【金史曰赵秉文字周臣兴定中拜礼部尚书以贡举坐取进士卢亚重用韵致仕后复为礼部尚书入谢上曰卿春秋髙以文章故须复用卿　元史曰张起岩字梦臣拜礼部尚书文宗亲郊起岩充大礼使导帝陟降歩武有节衣前后襜如陪位百官望之如古图画中所覩帝甚嘉之赐赉优渥　以上尚书】　定乐章　抗和议【周益公集曰洪适权礼部侍郎上初讲郊祀公乞进胙徳夀宫及改定乐章人谓礼与时皆得之中兴系年录曰礼部侍郎曽开知州先是秦桧语和议曰此事大系安危开于坐中抗声曰丞相今日不当说安危止合论存亡尔桧矍然惊其言遂命出守】　题堂　书笏【唐书曰崔氏兄弟皆为礼部居光徳里搆便斋宣宗曰郓一门孝友可为士族法因题曰徳星堂　辽史曰刘景字可大景宗时擢礼部侍郎及迁尚书上方欲倚用乃书笏曰刘景可留宰相】　不阿权近　请置孝廉【唐王凝为礼部侍郎不阿权近　下见二杨绾】　两加荣命　三知贡举【唐书曰贺知章迁礼部侍郎兼授学士一日并谢讫谒宰臣源侍中谓张说曰贺公久着盛名今日一时加二荣命并为学士之光辉然二者孰为羙说曰侍郎自皇朝以来为衣冠之华选自非履厯清要望实俱羙者无以居之虽然终是具员之吏学士者懐先王之道为缙绅轨仪蕴扬班之词采兼游夏之文学始可处之无媿二羙之中此为愈也　五代史曰后唐同光中裴皡拜礼部侍郎前后三知贡举晋髙祖时宰相桑维翰亦成名于皥榜下尝谒皡于私第皡不迎不送或问之答曰皡见维翰于中书则庶僚也维翰见皡于私馆则门生也何送之有人亦重其耿介】　舍人引麻　贡士试栁【唐南部新书曰常衮自礼部侍郎入相初潘炎为舍人引麻因戏之曰留取破麻鞵着衮视事不浃旬果拜相　唐书曰李渭字君载迁礼部侍郎始中书省有古栁建中末枯死徳宗自梁还复荣茂人以为瑞栁渭令贡士赋之上闻不以为善】　父子同贰南省　兄弟五为礼部【唐书曰崔挹子湜先是湜为兵部侍郎挹为礼部侍郎父子同为南省副贰有唐以来未有此事又曰崔氏兄弟六人邠郾郓凡为吏部五礼部再】以直清公正者处之　非文儒鉴裁者不在【上见后韦贯之制职曰称秩元祀春官旧职举秀兴廉国朝兼领非文儒硕茂鉴裁精实重于一时者不在此也】　不宜轻出　当专任用【上见二张守　朱晦庵集张魏公复除知兴元府已登舟除礼部侍郎名对便殿上慰劳宣谕曰朕将有为正欲一飞冲天而无羽翼者卿为朕留意当专任用】　士林称庆　文运其昌【献征録曰眀蒋骥拜礼部右侍郎命下之日士林称庆皆以为儒者之荣遇莫此为盛　又曰曽鲁太祖时为礼部侍郎时倭入寇戍将每捕获之上悯其无知命儒臣草诏归其俘鲁所撰有中国一视同仁语上曰顷观陶凯文已起人意鲁复如此文运庶其昌乎　以上侍郎】
　　礼部尚书四
　　増惟文物礼乐之司独髙他选　非道徳词章之望不在此官　和上下而治神人　经国家而定社稷　丹青一代之文　眀白百王之制　太平六典已知周宰相之有人　緜蕞诸生宁若汉奉常之不古　春官六十立之长以维专　曲礼三千待其人而后举【翰苑新书】同履艰难【元史曰许国祯字进之至元中迁礼部尚书上疏言慎财赋禁服色眀法律严武备设諌官均卫兵建学校立朝仪事多施行帝与近臣言及勲旧大臣因谓国祯曰朕昔出征同履艰难者惟卿数人在尔】　亲书官阶【又曰郭贯字安道至大中除礼部尚书帝亲书其官阶曰嘉议大夫以授有司】特赐银章【献征录曰胡濙字源洁宣宗时进礼部尚书上嘉其清勤特赐银章四其二曰文恭】
　　【世家曰清和恭靖盖嘉羡褒羙之也】　改造玑衡【又曰周洪谟宪宗时拜礼部尚书言书载璿玑玉衡蔡不得其制乞改造以备占候从之　以上尚书】　眀练故事【北史栁敏为礼部中大夫后改礼部为司宗仍以敏为之敏操履方正性又恭勤每日将朝必夙兴待旦又安处台阁眀练故事近仪或乖先典者皆按据旧章刊正通典周官小宗伯中大夫颇同今任】　文柄举属【宋杨大年撰行状程大昌权礼部侍郎一时文柄举属于公其成就人才不可计凡今老师宿儒多公门生也】　天选侍郎【献征录曰李绍字克述英宗时陞礼部右侍郎时有结权贵图进者上不许密访近辅求才徳老成厌服人心者得绍甚喜曰朕知其人久矣召吏部陞任绍公卿徃贺尚书王皡举酒酬曰天选侍郎也】超然矰缴外【敬日草曰彭凌霄字用沈邓州淅川人进礼部右侍郎防推内阁力辞不赴以奸珰在事故早退安贫超然矰缴之外独彭公一人　以上侍郎】
　　礼部尚书五
　　増诗唐刘禹锡寄王侍郎放榜诗曰礼闱春榜动长安九陌人人走马看一日声名徧天下满城桃李属春官増箴眀宣宗礼部箴曰圣人立极法天出治为治之本莫大于礼稽古伯夷为虞秩宗所典三礼宗伯攸同既治神人亦和上下政本之地实宣教化惟我祖宗承古之道品节制度式昭礼教幽眀崇卑秩乎有序大法大经靡不备举咨尔礼臣夙夜惟寅秉其直清以交神眀安上治民爰及四裔祗循旧章亦义之比惟卿暨佐予汝协恭暨厥四属于卿率从治国去礼犹耕无耜咸笃敬之以懋政事
　　増制唐常衮授张谓礼部侍郎制曰称秩元祀春官职焉举秀兴廉国朝兼领非文儒硕茂鉴裁精实重于一时者不在此地具官张谓宏达有检和平易容博渉羣籍通其源流振起鸿藻正其声律翰飞北阁焕发司言居部长人不忘恵训辅相东禁孝友彰眀贰宗伯之掌礼典诸侯之贡士以尔公望副兹眷求　白居易授韦贯之礼部侍郎制曰典郊祀之礼献贤能之书今小宗伯实兼二事非直清眀正者不足以处之具官韦贯之沈实坚峻文以礼乐行成于内移用于官公直之声满于台阁顷以词藻选登禁掖秉笔书命时称得人多积勤劳宜有迁转可使典礼以和神人可使考文以第俊秀仪曹之选佥议所归徃修乃官无替厥问　郑处诲授郑薰礼部侍郎制曰仪曹剧任中台慎择总百郡之俊造考五礼之异同必求上才以允佥属具官郑薫文谐骚雅鼓吹前言誉洽缙绅领袖时軰操守必修其谦柄进退常践于徳藩叠中词科亟陞清贯持槖列金章之侍挥毫擅紫闼之工是用俾司贡籍以振儒风搴拔既尚于幽贞耸劝勿遗于曹绪无求冠玉无采雕虫当思取实之方必有酌中之道尔其尽虑以率至公増状宋周必大辞免礼部尚书兼翰苑奏状曰窃惟掌礼代言班髙选遴国初陶谷虽尝兼领然宗伯犹是阶官未率属也元祐中独苏轼学问文章称此两职然亦先后迭居不闻并命自绍兴至于乾道沈与求孙近胡交修杨椿汪应辰俱是六卿祗带兼权学士有以见名器之重不轻畀付如此
　　増表宋周必大谢除礼部侍郎表曰惟宗伯古之清曹惟贰卿今之膴仕礼乐自天子出虽上禀于圣谟笾豆则有司存当俯求于故实夫何鄙朴而许摄承夙夜直哉惟清莫遂防龙之逊文章焕焉可述更慙乗马之工増记宋洪迈礼部长贰壁记曰元丰定官制归天下万务于文昌曹分赋职颇采用周官唐六典尚书品第二侍郎品第三皆法从属车间朝廷所以尊荣之甚宠由是得政者鴈行立然要为具员吏朝日而坐出曹弊治不过操牍视成振之以章程柅之以挈比思虑索于几案此其势不能得施置自便独宗伯不其然间平时绳墨要防疑亦王官之一守有日天子举遗典礼大朝聘大庆贺与天地宗庙典防秩享之事众史赘聚阁笔词不占措乃雍容风议斟酌故实援之古可验揆之今可行者繄吾啓为之非特规守成法视故府钟鼔玉帛周章有司之后而已则上所选置正用第一品亦其理宜
　　礼部郎中一【员外郎附】
　　原杜氏通典曰礼部郎中按周官春官肆师下大夫亦颇同今任魏尚书有仪曹郎掌吉凶礼制厯代多有【例在吏部篇】宋齐仪曹属祠部【梁书武帝谓徐勉曰今帝业初构须一人有学艺朝仪者为尚书仪曹郎勉曰孔休源识见清通详练故事自晋宋起居注诵略上口上悦遂拜为仪曹郎】后周依周官隋初为礼部侍郎炀帝除侍字又改为仪曹郎武徳初改为礼部郎中龙朔二年改为司礼大夫咸亨初复旧其后曹改而官不易掌礼乐学校仪式制度衣冠符印表疏册命祥瑞铺设防葬赗赙及官人等　员外郎　周礼肆师上士后周依焉至隋文帝置礼部员外郎帝改为仪曹承务郎武徳三年复旧其后曹改而官不改　増文献通考曰宋郎中参预礼乐祭祀朝防宴享学校贡举之事有所损益则审订以次咨决凡庆贺若谢掌撰表文与祠部主客膳部并列为四建炎四年并省郎曹礼部领主客祠部领膳部隆兴初复诏礼部祠部一员兼领自是并行四司之事矣　续文献通考曰辽南面礼部郎中员外郎并同吏部　金礼部郎中一员员外郎一员主事二员　元礼部郎中二员员外郎六员主事二员　眀礼部仪制清吏司掌礼文宗封学校科贡之事以賛尚书郎中一人员外一人主事二人
　　礼部郎中二
　　増南史曰孔休源除尚书仪曹郎每建议访问前事休源即以所诵记随机断决曽无凝吏部任昉尝谓之孔独诵　南齐书曰孔逷字世逺为尚书仪曹郎屡箴阙礼多见信纳上谓王俭曰孔逷真所谓仪曹不忝厥职也　石林燕语曰旧大朝防庆贺及春秋谢赐衣请上听政之宰相率百官奉表皆礼部郎官之职大观以后朝廷庆贺事多非常例郎官不能得其意蔡京乃命中书舍人杂为之比又不欲有所去取于是间参取首尾或摘其一二聨次比成之当时谓之集句表礼部所撰惟春秋两谢赐衣表而已　言行录曰刘敞字原父天子将亲大祫于太庙丞相欲加上尊号公以礼部兼领名表丞相请撰表公说止之遂上疏章凡四天子得公奏曰我意本谓当如此遂断章表不受　金史曰知登闻检院王震改礼部郎中世宗谕宰臣曰此除未允人望礼官当选有学术士如张汝霖者可也于是命汝霖兼之而除震别职【以上郎中】　录异记曰唐刘禹锡为礼部员外郎方与日者从容段文昌适入谒既去日者谓禹锡曰员外须待十年之后此客入相方转正曹郎耳自是禹锡失意连授外官十余年文昌入相方除禹锡礼部郎中　唐许孟容徳宗诏为礼部员外郎有公主之子请补文馆诸生孟容举令式不许公主诉于上命中使问状孟容执奏竟得迁本部郎中　宋周平园集李文简公焘除礼部员外郎时中兴祭典未备公上言岳镇海渎先农先蚕风雨雷师九祀乃以酒脯代牲牢雨失节郡国水灾未必不由于此诏许复旧吕东莱文集王居正字刚中绍兴元年除礼部员外郎上将祀眀堂公立议请合祭天地奉太祖太宗配诏礼部议定又抚州守臣言甘露降画图以闻公请却其图勿纳台臣因劾守夺其州　金史王竞字无竞天眷中迁礼部员外郎时海陵当国政由己出欲令百官避堂讳竞言人臣无公讳遂止　萧仲恭以太傅领三省事封王欲援辽故事亲王用紫罗伞事下礼部竞与郎中翟永固眀言其非是事竟不行海陵由是重之【以上外郎】员
　　礼部郎中三
　　増小仪　名表【尚书故实曰杜牧顷于宰执求小仪不遂　石林燕语曰礼部郎中元丰官制行谓之名表郎郎官别有印曰名表郎印】　清通　峭鲠【上见前一通典注唐书曰李翺字习之为礼部郎中性峭鲠论议无所屈见宰相李逄吉面斥其过】　有学艺　眞仪曹【上见通典注　下见二南齐书】　议俎豆　掌丝纶【曲阜集行上官均制俎豆之议着为典常牋奏之文为口实秩清任重时儒所贵不次之擢多此途出　春眀退朝录曰礼部郎中百日内须知制诰故王元之与宋给事诗须知百日掌丝纶】　周礼大夫　南宫舍人【上见通典　王巩闻见录曰礼部郎中掌省中文翰谓之南宫舍人宋神宗与宰执议更官制至礼部郎中曰此南宫舍人非他曹比可除刘挚】　辞章自名　奏议详雅【唐书曰薛稷字嗣通为礼部郎中以辞章自名　韩退之为王宏中墓碑云在礼部奏议详雅省中服其能】　专委大仪详练故事【南史曰刘杳字士深博综羣书沈约任昉以下每有遗忘皆访问焉累迁尚书仪曹】
　　【郎仆射徐勉以台阁大仪专委杳焉　下见前通典】　赐笔礼闱　裁书南阁【上出张贾　下出常衮制】　举仪制辨名数　订礼文职牋奏【六典郎中员外郎所掌佐尚书侍郎举其仪制而辨其名数　曲阜集除邓忠臣制曰仪曹郎参订礼文兼职牋奏非富儒学未易处也　以上郎中】　清庙器　瑞锦窠【唐李珏字待价为殿中侍御史宰相韦处厚曰清庙之器岂击搏才乎除礼部员外郎　唐旧说礼部员外郎为瑞锦窠】　崔澹名徳子厚文章【唐书曰崔澹举止秀峙时人谓玉而冠者为礼部员外郎当时士大夫以流品相尚推名徳者以澹为首　刘禹锡栁文序子厚以文章称首入为尚书礼部员外郎】　送新图　汲修绠【唐旧说员外郎防有大石诸州府纳废印皆于石上碎之又图写祥瑞员外郎掌令狐楚诗移石防囘敲废印开箱何处送新图　黄山谷诗惟此礼部公寒泉甃旧井议此久羸瓶召还汲修绠谓东坡也】称诵名表　损益仪物【楼攻媿集汪大猷字仲嘉除礼部员外郎南宫名表一出士林称诵之　续防要宋朝礼部郎中及员外郎凡讲论制度损益仪物则审覆有司所上之状以次谘决而质于尚书省　以上员外郎】
　　礼部郎中四
　　増诗唐郑谷寄同年赵郎中诗曰仙歩徐徐整羽衣小仪澄淡转中仪桦飘红烛趋朝路兰纵清香宿省时彩笔烟霞供不足纶闱鸾鳯讶来迟自怜孤宦谁相念祷祝空吟一首诗　又春夕伴同年礼部员外直省诗曰锦帐名郎重锦科清宵寓直纵吟哦水含玉镜春寒在粉傅仙闱月色多视草即应归属望握兰知道暂经过流莺百啭和残漏犹把芳樽借露莎
　　増制唐苏颋授彭景直礼部郎中制曰具官彭景直通理内融含辉外静文尚典雅学穷精博故能容台是则仙闼咸推俾即眞于满嵗更惟允于卿月　白居易授张元夫礼部员外郎制曰具官张元夫官有秩清而选妙者其仪曹员外郎之谓乎凡殿内御史虽文才秀出功课髙等者满歳而授犹曰美迁有如元夫连膺二厯彼践此佥以为宜况怒飞青翔集禁陛由兹去者十八九焉汝知之乎思有以称　薛廷珪授徐彦枢礼部员外郎制曰具官徐彦枢文昌列曹代称清署宗伯之重时难厥官其在外郎擢尤重率多虚位以待当才闻尔澹以立身谦而履道情田万顷瑶林将玉树森罗文律九成调露与承云交奏动必由礼人无间言是用听彼羣情懋兹剧斯文重振资尔之嘉谋时政有疑伫尔之谠论勉临厥职绍乃家风
　　増诰宋王震授苏轼礼部郎中诰曰尔议论文章卓然名世而失职浸久所学未伸今兹命尔为郎以待不次之孔子曰如或知尔则何以哉维尔之才不患无位増记宋洪迈礼部郎官防壁记曰均之为郎然二十四司冷热剧易不得同日语中兴时捐不急之官省郎七员以主客合于礼部号为两曹而所掌不过牋削印瑞郊庙礼文与士子科举事日所程判其多不能以百天眀省门开繇大丞相以下毕入听治吾同舍郎南典北理财文书鳞午吏四绕不少置独仪曹之廷可设翳网予方理蠧简呻呫毕作书生事业倦则偃一榻上迟食时矍起摩睡眼以出卒食舒舒而行伺丞相上马已即去至无毫毛可用以为勤以白长官者其官同禄之入又同而劳逸相絶顾如此顔之不厚难矣哉　又黄畴若礼部郎官防记曰惟礼部有仪曹郎盖古春官之属魏齐及唐多名士典领虽不治文书比他曹为闲暇然极其至要则协礼乐以賛宗伯治神人以和上下至于事笔砚于其间者亦必廉悍俊抜如栁宗元刘禹锡軰乃称是岂细事思厥艰大反不若纵横计财甲乙论刑之为易易耳故广前志之未尽冀方来之知勉使牵聨诗书业履光大以对于前闻人顾不伟欤毋徒揩睡睫曰丞相上马去吾事毕矣
　　祠部郎中一【员外郎附】
　　原杜氏通典曰祠部郎中按魏尚书有祠部郎厯代皆有主礼制后魏裴修为中大夫兼祠部曹祠部曹主礼乐毎有疑议修撰斟酌故实咸有条贯后周有典祠中大夫隋初为侍郎帝除侍字武徳加中字龙朔二年改为司禋大夫咸亨元年复旧延载元年五月制天下僧尼祠部天寳十一年改祠部为职祠至徳初复旧掌祠祀天文漏刻国忌庙讳卜祝医药等及僧尼簿籍自天寳六载及至徳三年常置祠部使以他官为之　员外郎改置与户部员外郎同　増南史贺徳基世传礼学祖文发父淹至徳基三世为祠部郎徳基于礼记称为精眀　职曰许允之字之竒才应礼乐擢为祠部郎唐省中语后行祠屯不博中行都门　文献通考曰
　　宋祠部掌诸州宫观僧尼道士童行住持教门事务祠祭奉安祈祷神庙加封赐额并属之医官磨勘医生试补校其事而予夺之　国史赵彦若迁祠部员外郎先是宗庙荐新中秋用茭萌不经易以蒲白彦若曰蒲春始生可食秋则过时不可以荐乃据引经改为春荐神宗实录陈襄字述古判尚书祠部时译经僧法防
　　遗表度十僧赵槩奏列于朝三年度道士襄皆执奏不行　绍兴正论胡宁文定之子迁祠部郎与秦桧议论不合时熺为枢密桧问儿子近除如何宁曰外议以公相必不袭蔡京之迹也桧怒以言章罢　事文聚曰元无专曹官以令史分名头掌之　续文献通考曰眀礼部祠祭清吏司掌祭享献荐天文国防庙讳术艺道佛之事以賛尚书郎中一人员外郎一人主事二人
　　祠部郎中二
　　増氷防　禋曹【因话录曰祠部呼为氷防言其清且冷也氷去声　胡文恭行曹旭赠官制追建礼之禋曹】　言眀堂　立太庙【魏志曰徐邈为祠部郎上言南北郊及论眀堂宗庙毁建皆有证据　职曰晋改立太庙挚虞为祠部郎职其事】　损益仪礼　斟酌故实【梁书曰周舍博学精义理梁武帝召拜祠部郎损益仪礼多自舍出　翰苑新书曰后魏裴修兼祠部曹每有疑议修撰斟酌咸有故实　以上郎中】　论乐舞非古　以荐士为任【陈书曰姚察为尚书祠部员外旧魏王肃奏祀天地设宫悬乐八佾舞至梁武帝以为祀神礼宜简古无宫悬之文宣帝欲备乐以梁武为非硕学咸希防察博引经籍据梁乐为是当时莫不慙服　韩愈与祠部陆员外书执事好贤乐善孜孜以荐进良士为己任方今天下一人而已】　当官不挠　召对称防【唐崔沔传沔为祠部员外郎为人舒缓讷于造次当官正色未尝沮挠　长编曰叶梦得字少蕴为祠部员外郎召对称防上喜因问在部防时对曰将及二年上曰如是久乎朕当不次擢卿后数日遂除起居郎　以上员外郎】
　　増制唐贾至授王璵祠部郎中兼侍御史制曰具官王璵藏器于身防名清列多材多艺知微知章歴兹艰难屡有筹画宜兼台省之任仍緫师戎之役　宋富弼子绍庭除祠部员外制云惟尔先正相予祖宗尔少长义方习以成性诗不云乎惟其有之是以似之朕亦何爱典祀之清而命汝陟焉以劝夫孝于亲者徃其钦哉
　　膳部郎中【员外郎附】
　　原杜氏通典曰膳部郎中按周官即膳夫凌人二职也晋尚书有左士右士曹后魏都官尚书管左士郎北齐改左士为膳部郎掌侍官有司礼食肴属都官尚书后周有膳部大夫一人亦掌饮食属大冡宰隋膳部属祠部初置侍郎炀帝除侍字武徳中加中字龙朔二年改为司膳大夫咸亨初复旧天寳十一年又改膳部为司膳至徳初复旧掌饮膳藏氷及食料　员外郎改置与户部员外郎同　増五代史后唐膳部郎中郑兟先奏诸司诸使职掌人吏乗暖坐带银鱼席帽轻衣肥马参杂廷臣尊卑无别污染时风请下禁止上嘉其事促行之中书屡为不可赵鳯亟言于执政曰此礼诫人不可不切为权吏所庇竟寝其事　文献通考曰宋膳部掌祠祀奏告牲牢礼料及宴设酒食果实之事氷藏氷赐氷以时无阙事御防翰林司牛羊司焉　翰苑新书曰建炎三年诏祠部郎官一员兼膳部郎中　续文献通考曰眀精膳清吏司掌宴飨牲豆酒膳之事以賛尚书郎中一人员外郎一人主事二人　献征录曰唐祯为礼部精膳司郎中精膳主天下贡茶至者必先呈様様者其名实则私餽所从来久矣祯至饬门者正供外无得入流风一清　又曰林鸿字子羽擢膳部员外郎太祖临轩试龙池春晓孤鴈二诗一日名动京师又曰臧应奎改礼部精膳司尝进用人用言二事世
　　宗嘉纳之
　　増制唐苏颋授郑博雅膳部郎中制曰具官郑博雅志业融畅灵闲逺备闻前言尝习故事来游博望既増清道之华入奏眀光宜副丹墀之宠　白居易授李徳修膳部员外郎制曰尚书左曹郎自奏议弥纶外凡之牲豆之品醴膳之数实紏理之今文昌长佐【一作洎】春官卿以朝散大夫守秘书丞李徳修籍训于台庭业官于书府揆才考第得补为郎司膳缺员尔宜专掌
　　主客郎中【员外郎附】
　　原杜氏通典曰主客郎中按汉成帝初置尚书有客曹主外国裔翟后光武分改为南主客北主客二曹至魏亦为南主客事晋氏分为左右南北四主客或单为客曹宋齐梁陈单有主客后魏吏部管南主客祠部管左主客北齐改左主客为主爵南主客为主客隋初为侍郎帝除侍字寻又改为司籍郎武徳初改为主客郎中龙朔二年又改主客为司藩咸亨元年复旧掌二王后又典诸藩朝聘　员外郎改置与户部员外郎同増后汉书曰何少有美望公府中十辟一无所就由是名重华夏起家为尚书主客郎　山堂肆考曰后魏李繗为尚书南主客郎前后接对凡十八人颇为称职又曰魏为主客郎时梁徐陵为散常侍使魏魏
　　人授馆宴宾是日甚热魏嘲陵曰今日之热由徐常侍来陵即答曰昔王肃至此故魏始制礼仪今我来聘使卿复知寒暑大慙齐文襄为相以失言囚之数日　南史曰庾杲之为主客郎时魏使至问杲之百姓为何家家题门帖卖宅杲之答曰朝廷欲扫荡京洛克复神州所以家家卖宅魏使缩鼻而不能答　梁范胥为国子博士有口辩尝兼主客郎应接北使　齐春秋匈奴使李道固至诏使主客郎范岫接对道固羙其醖籍　文献通考曰宋主客掌诸藩朝贡宴设赐予之事翰苑新书曰建炎三年诏礼部郎中一员兼主客
　　事文聚曰元令史分掌名头四方使客于礼部续文献通考曰眀主客清吏司掌华夷朝贡徃来宴赐之事以賛尚书郎中一人员外郎一人主事二人提督四夷馆主客主事一人　献征录曰杨俊民字伯章世宗时调礼部主客郎有诏赐戚里黄门趣公宣给公曰此内赐也宜于迎和门颁之非礼官所得与上是其言増制唐刘禹锡授主客郎中制曰汉制尚书郎四人一人主营部成帝又署客曹主外国戎翟事皆今主客之任也其后或东西列职左右分名统彼行人之家绥其外臣之务朝聘则定位宴防则辨仪穆我四门深于九译用委藁街之政克资粉署之贤　孙逖授章仇兼琼主客员外郎制曰具官某雅有坚操尝懐逺图义不辞劳忠能尽节顷逾砂碛能正紏绳兴国利于悬车振朝威于絶漠甄其绩用宜迁礼阁之荣寄以澄清仍受宪臣之任


　　御定渊鉴函卷七十九
&lt;子部,类书类,御定渊鉴类函&gt;
  </div>
  <div class="pagination">
   <a href="御定渊鉴类函_page64.html">
    上一页
   </a>
   <span>
    ...
   </span>
   <a href="御定渊鉴类函_page60.html">
    60
   </a>
   <a href="御定渊鉴类函_page61.html">
    61
   </a>
   <a href="御定渊鉴类函_page62.html">
    62
   </a>
   <a href="御定渊鉴类函_page63.html">
    63
   </a>
   <a href="御定渊鉴类函_page64.html">
    64
   </a>
   <span class="current-page">
    65
   </span>
   <a href="御定渊鉴类函_page66.html">
    66
   </a>
   <a href="御定渊鉴类函_page67.html">
    67
   </a>
   <a href="御定渊鉴类函_page68.html">
    68
   </a>
   <a href="御定渊鉴类函_page69.html">
    69
   </a>
   <a href="御定渊鉴类函_page70.html">
    70
   </a>
   <span>
    ...
   </span>
   <a href="御定渊鉴类函_page66.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
