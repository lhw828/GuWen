<!DOCTYPE html>
<html>
<head>
    <meta charset="UTF-8">
    <title>山堂肆考 - 第 328 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 328 页/共 632 页</h1>
    <div class="content">　　悉焚请书
　　厚徳録方谏议谨言为侍御史时丁谓被贬遣谨言籍其家得士大夫干请闗通者悉焚之不以闻世称其长者
　　不展家书
　　宋侍讲胡安定公瑗布衣时与孙明复石守道同读书泰山吃苦食淡终夜不寝十年不归得家问见上有平安二字即投之涧中不复展读
　　遂出私书
　　王荆公荐吕惠卿为参知政事惠卿既得位遂叛荆公出荆公平日私书有曰无使齐年知齐年谓冯京盖荆公与京皆辛酉生也又曰无使上知神宗始不悦荆公矣
　　书无日月
　　宋张文潜每见亲友书无日月便掷于地更不复观
　　书避名讳
　　宋荥阳吕公希哲尝言凡与交逰书闻其祖父知名于世者须避其名讳凡作书须先思及书之于几然后作书文潞公与故旧欵接一坐未尝犯其父祖名讳
　　无书得荐
　　司马公荐刘安世充馆职谓安世曰光居闲足下闻讯不絶及光居政府足下独无书此光之所以相荐也
　　通书得移
　　谈圃丁崖州多智数在海外时有一贩夫辄与数百缗任其货易嵗久不问商人疑其意且欲报之曰相公或欲见使虽死不避丁乃预计南京春宴必有中使在坐因作表丐还封为书投府坐约商人曰汝必于是日到仍须宴次投之商人欣跃而去至则如其言府坐得书俱不敢发欲匿之中使已见遂因中使回附奏自是得移光州其表云虽迁陵之罪大念立王之功多
　　露布
　　文心雕龙露布者露板不封布诸视聴也
　　倚马作
　　世説桓宣武北征鲜卑袁宏时从被责免官防须露布文唤袁倚马前令作手不辍笔俄得七纸殊可观王东亭在侧极叹其才袁宏云当令齿舌间得利观此则露布在晋已有之矣
　　下马作
　　后魏髙祖曰上马能击贼下马作露板惟孔脩之耳
　　书帛
　　晋王擒刘守光命掌书记王缄草露布缄不知故事书之于帛
　　标竿
　　后魏每战克欲天下闻知乃出帛于漆竿之上名曰露布
　　破萧鸾
　　魏髙祖车驾南伐以韩显宗统大军破萧鸾军斩其将髙法援等显宗至新野髙祖曰卿破贼斩帅殊益军势朕方攻坚何为不作露布对曰臣顷闻王肃获二三疋驴马皆为露布臣在东观每私哂之近虽仰慿威灵得摧丑虏斩获不多脱复髙曳长缣虚张功捷尤而效之其罪弥甚所以敛毫卷帛解上而已
　　破朱泚
　　唐兵部尚书于公异破朱泚收复京邑作露布曰肃清宫禁只谒寝园钟簴不移庙貌如故徳宗览之感泣失声
　　檄
　　释文檄激也下官所以激迎其上之书也
　　为檄责狄
　　周末时穆公令祭公谋父为威令之辞以责狄人此为檄之始战国时称为檄
　　为檄告楚
　　见报雠
　　为檄谕蜀
　　唐蒙通夜郎征发巴蜀吏卒千余人郡又多为发转漕万余人用军兴法诛其渠率巴蜀人大惊恐上闻之令司马相如作檄责唐蒙因谕巴蜀百姓以发卒之事非上本意
　　为檄移梁
　　东魏髙澄命军司马杜弼作檄移梁朝曰彼梁主者用舍乖方废立戾所矫情动俗饰智惊愚毒螫满懐妄敦戒业躁竞盈胸谬治清静朋党路开兵权在外必将祸生骨肉衅起腹心彊弩冲城长戈指阙徒探雀鷇无救府蔵之虚空请熊蹯讵延晷刻之命外崩中溃今实其时其后梁室祸败皆如弼言
　　作檄平蛮
　　唐李夷简徙帅劒南巂州刺史王颗积奸赃致蛮叛去夷简逐颗作檄谕祸福蛮落复平
　　传檄释难
　　东汉韩馥见民情皆归袁绍忌其得众恐将圗已尝遣从事守绍门不聴发兵讨贼乔瑁乃诈为三公移书传檄州郡説董卓之恶企望义兵以释国难馥方聴绍举兵
　　檄告刘备
　　陈琳字孔璋初避难冀州袁夲初以琳典文章令作檄以告刘备言曹公失徳不堪依附盍归本初后绍败琳归曹公曹公曰卿为本初移书但可罪状孤而已何乃上及父祖耶琳谢罪曰矢在上不可不发曹公爱其才不责之
　　檄召毛义
　　见县尹
　　驰檄发兵
　　朱泚乱崔造辄驰檄比州发所部兵二千以待命徳宗嘉之
　　草檄骂国
　　祖君彦负才尝郁郁思乱及为李宻草檄乃深斥主阙后宻败王世充见之曰汝为贼骂国足未答曰跖客可使刺由按君彦尝在宻幕下移檄州县列隋炀帝十罪天下遂震动故曰为贼骂国
　　檄让髙丽
　　唐李勣使元万顷草檄让髙丽而万顷乃讥其不知守鸭緑江之险莫支离报曰谨闻命徙兵固守由是唐兵不得入髙宗闻之投万顷于岭外
　　檄斥武后
　　骆宾王初为徐敬业府属为檄传示天下斥武后罪后读至一抔之土未干六尺之孤安在矍然曰有才如此而使之流落不偶宰相之过也
　　薛收口占
　　薛收为书檄露布或马上口占辞若素搆初不窜定
　　龄立办
　　房龄为秦王世民记室出入十年军符表檄驻马立办文约理赡初无草藁
　　楯上檄
　　北史颍川荀济曰大丈夫楯鼻上磨墨作檄文
　　囊中檄
　　唐杨再思舍逆旅有盗窃其衣囊再思遇之盗窘谢再思曰尔苦贫至此但囊中有檄尔无所事幸留之
　　作檄豪健
　　裴度表舒元舆掌兴元书记文檄豪健一时推许
　　捧檄呜咽
　　见兵制
　　轻重得体
　　东汉祢衡为黄祖作书檄轻重疎宻各得体
　　逺近咸耸
　　唐郑畋与泾源程宗楚鄜延李孝恭等约盟传檄天下时王命不出劒门四方谓王室不能复兴及畋檄至逺近咸耸各治兵思立功奔问行在黄巢大惧不敢西向
　　檄如狼毒
　　唐王义再迁左台侍御史每移檄州县所至震慴义辄自诧曰我文檄如狼毒野葛
　　檄如雉走
　　唐杜牧平党项表雉走檄书逺近同至
　　移檄黄巢
　　唐郑綮补庐州刺史黄巢掠淮南綮移檄请无犯州境巢笑为敛兵本州独完
　　移檄克用
　　卢汝弼为梁移檄于李克用中有句云致赤子之流离自朱邪之板荡谓人曰天生朱邪赤子供我之笔
　　檄如飘风
　　李白送安西幕府綉衣貂裘明积雪飞书走檄如飘风
　　檄如流星
　　李白古风羽檄如流星虎符合専城











　　山堂肆考卷一百三十二
　　钦定四库全书
　　山堂肆考卷一百三十三　明　彭大翼　撰字学
　　书法
　　扬子曰书心画也心画形君子小人见矣説文依类象形之谓文形声相益之谓字着于竹帛之谓书取夬
　　周易上古结绳以治后代圣人易之以书契盖取诸夬
　　效奎
</div>
    <div class="pagination">
<a href="山堂肆考_page327.html">上一页</a><span>...</span><a href="山堂肆考_page323.html">323</a><a href="山堂肆考_page324.html">324</a><a href="山堂肆考_page325.html">325</a><a href="山堂肆考_page326.html">326</a><a href="山堂肆考_page327.html">327</a><span class="current-page">328</span><a href="山堂肆考_page329.html">329</a><a href="山堂肆考_page330.html">330</a><a href="山堂肆考_page331.html">331</a><a href="山堂肆考_page332.html">332</a><a href="山堂肆考_page333.html">333</a><span>...</span><a href="山堂肆考_page329.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
