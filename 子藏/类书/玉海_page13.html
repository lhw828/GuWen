<!DOCTYPE html>
<html>
<head>
    <meta charset="UTF-8">
    <title>玉海 - 第 13 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 13 页/共 284 页</h1>
    <div class="content">　　隋志毛爽律谱云魏杜防亦制律吕以之候气灰悉不飞晋光禄大夫荀勗得古铜管校防所制长古四分乃依周礼更造古尺用之定管声韵始调　晋乐志泰始九年光禄大夫荀勗以杜所制律吕校大乐总章鼓吹八音与律吕乖错乃制古尺作新律吕以调声韵律成遂班下太常使太乐总章鼓吹清商施用勗遂典知乐事【仍以张华等所制高文陈诸下管　本传初勗逢赵贾人牛铎识其声及乐音未调曰得赵之牛铎即谐矣遂下郡国悉送牛铎果得谐者】　晋志圣人观四时之变刻玉纪其盈虚察五行之声铸金均其清浊然金质从革侈弇无方竹体圆虚脩短利制是以神瞽作律用冩钟声又叶时日于晷度效地气于灰管　宋志勗铸新律既成求古器得周时玉律比之不差毫厘又汉世故钟以律命之不叩自应武帝以勗律与周汉器合乃施用之
　　宋三百六十律　梁钟律议
　　隋志宋元嘉中太史钱乐之因京房南事之余引而伸之更为三百律终于安运长四寸四分有奇揔合旧为三百六十律日当一管宫征旋韵各以次从至梁博士沈重钟律议述其名数曰易以三百六十策当朞之日淮南子云一律而生五音十二律而为六十音因而六之故三百六十音以当一岁之日律厯之数天地之道也重乃依淮南本数用京房之术求之得三百六十律各因月之本律以为一部以一部律数为母以一中气所有日为子自黄钟终于壮进一百五十律皆三分损一以下生自依行终于亿兆二百九律皆三分益一以上生唯安运一律为终不生其数皆取黄钟之实十七万七千一百四十七为本以九三为法各除其实得寸分及小分余皆委之即各其律之长也修其律部则上生下生宫征之次也黄钟三十四律【包育至调风】大吕二十七【荄动至休光】太蔟三十四【未知至俶落】夹钟二十七【明庶至絜新】姑洗三十四【南授至含贞】中吕二十七【朱明至祚周】防宾二十七【南事至其煌】林钟三十四【谦侍至财华】夷则二十七【升商至俾乂】南吕三十四【白吕至光贲】无射二十七【思冲至澄天】应钟二十八【分焉至安运】隋志沈重乐律义四卷　唐志沈重钟律五卷
　　后魏器物准图
　　隋志正光中安丰王延明监修金石博探古今乐事令信都芳考筭之芳后撰延明所集乐说并诸器物准图二十余事而注之　唐志厯筭类信都芳器准三卷
　　梁钟律纬　四通十二笛
　　隋志梁武帝作钟律纬论前代得失略云案律吕京马郑蔡至防宾并上生大吕而班固志至防宾仍以次下生求声索实班义为乖今参校旧器及古夹钟玉律更制新尺以证分毫制为四器名之为通间九尺临岳高一寸二分黄钟之弦二百七十丝长九尺以次三分损益其一以生十二律之弦丝数及弦长各以律本所建之月五行生王终始之音为其名义通施三以夹钟玉律命之则还相中推月气悉无差舛【英青阳朱明白藏】又制十二笛以写通声【依新尺为笛以命古钟】其夹钟笛十二调以龡玉律又不差异【黄钟笛长三尺八寸应钟笛长二尺三寸中间十律以是为差　乐志云用笛以写通声攷古钟玉律并周代古钟皆不差于是被以八音施以七声莫不和韵】　通鉴天监元年八月上素善钟律欲厘正雅乐乃自制四通十二笛又命设十二镈钟各有编钟编磬凡三十六虡而去衡钟四隅植建鼓　经籍志梁有钟律纬六卷梁武帝撰【亡】又梁武帝乐论三卷【唐志同】乐义十一卷武帝集朝臣撰钟律纬辨宗见一卷　书目一卷按古今乐录载钟律纬云梁武帝辨钟律制度及释疑共五篇隋志梁有六卷今止存一卷余缺　唐志梁武帝乐社大义十卷【隋志同】　钟律纬五篇【辨宗明本训名音法释疑】　京房以黄钟为宫太蔟为商林钟为征房术用三周官用四蔡邕用七【云孟春之月太蔟为宫姑洗为商防宾为角南吕为征应钟为羽大吕为变宫夷则为变征】
　　隋律谱
　　志开皇初诏太常牛议定律吕于是博召学者序论其法久未能决遇平江左得陈氏律管十有二枚并付遣晓音律者陈山阳太守毛爽及太乐令蔡子元于普明等以候节气作律谱更造乐器以被皇夏十四曲高祖聴之曰此声滔滔和雅令人舒缓大业二年改用梁表律调钟磬八音之器比之前代最为合古　乐志何妥用黄钟一宫不假余律故隋代雅乐唯奏黄钟一宫郊庙飨用一调迎气用五调其余声律皆不复通　何妥传太常所传宗庙雅乐歴数十年唯作大吕废黄钟妥奏请用黄钟诏下公卿议从之　万宝常开皇初郑译等定乐初为黄钟调宝常请以水尺为律以调乐器上从之遂造诸乐器其声率下郑译调二律并撰乐谱六十四卷具论八音旋相为宫之法【周礼有旋宫之义汉以来不能通寳常特创其事】改移柱之变为八十四调一百四十四律变化终于一千八百声应手成曲无所疑滞其声雅淡不为时人所好
　　唐竹律
　　乐志武徳九年正月己亥诏祖孝孙等定乐初隋用黄钟一宫惟击七钟其五钟设而不击谓之哑钟协律郎张文收依古断竹为十二律高祖命与孝孙吹调五钟叩之而应由是十二钟皆用孝孙又以十二月旋相为六十声八十四调其法因五音生二变　会要贞观初文收览萧吉乐谱以为未甚详取歴代沿革截竹为十二律吹之备尽旋宫之义太宗召文收于太常令与少卿祖孝孙定雅乐【通典同】　通鉴隋开皇十三年牛使协律郎祖孝孙等定雅乐从陈山阳太守毛爽受京房律法布管飞灰顺月皆验又每律生五音十二律为六十音因而六之为三百六十音分直一岁之日以配七音而旋相为宫之法明上不聴
　　唐铜律　铜斛　铜秤
　　志文收既定乐复铸铜律三百六十铜斛一铜秤二铜瓯十四秤尺一斛左右耳与臋皆方积十而登以至于斛与古玉尺玉斗同皆藏于大乐署肃宗时山东人魏延陵得律一因李辅国献之云太常诸乐调皆下不合黄钟请悉更制诸钟磬帝以为然【通典乾元元年三月】乃悉取太常诸乐器入禁中更加磨剡凡二十五日而成御三殿观之以还太常【通典云又造乐章三十一章】然以汉律考之黄钟乃太蔟也议者以为非是　通典开元十七年将考宗庙乐勑以铜律付太常而亡其九管　斛铭云大唐贞观十年嵗次枵月旅应钟依新令累黍尺定律校龠成兹嘉量与古玉斗相符同律度量衡协律郎张文收奉勑修定秤盘铭云大唐贞观秤一斛一秤是文收总章年所造斛正圆而小与秤相符【通典云尺亡】刘贶壁记云今正声之库有铜律三百五十六
　　唐大乐钟律
　　官志大乐令乐正掌调钟律以供祭享【协律郎掌和律吕】　艺文志十二律谱义一卷元慇乐畧四卷又声律指归一卷　书目声律要诀十卷唐田琦撰【上党郡司马】参校律吕制管定音之法凡十篇琦序谓乐器依律吕之声皆须本月真响若但执累黍之文则律吕隂阳不复谐矣故据经史参校短长为此书云
　　唐七音
　　五代会要张昭议梁武自造四通十二笛以叙八音又引古二变五正之音旋相为宫得八十四调与律准所调音同数异隋郑译因龟兹琵琶七音以龡月律五正二变七调克谐旋相为宫复为八十四调万宝常又减其丝数稍令古淡高祖不重雅乐所奏并废郊庙所奏唯黄钟一均与五郊迎气杂用防宾但七调而已唐太宗命祖孝孙张文收整比译宝常所均七音八十四调丝管并施钟石俱奏七始之音复振四厢之韵皆调唐乐志隋郑译牛辛何蔡于之徒依京房六十律因而六之为三百六十律以当一嵗之日又以一律为七音音为一调凡十二律为八十四调其说甚详而隋世所用者黄钟一宫五夏二舞登歌房中等十四调而已唐祖孝孙以十二月旋相为六十声八十四调其法因五音生二变因变征为正征因变宫为清宫七音起黄钟终南吕迭为纲纪黄钟之律管长九寸王于中宫土半之四寸五分与清宫合五音之首也加以二变循环无间故一宫二商三角四变征五征六羽七变宫其声繇浊至清为一均凡十二宫调皆正宫也正宫声之下无复浊音故五音以宫为尊十二商调调有下声一谓宫也十二角调调有下声二宫商也十二征调调有下声三宫商角也十二羽调调有下声四宫商角征也十二变征调居角音之后正征之前十二变宫调在羽音之后正宫之前雅乐成调无出七声本宫递相用唯乐章则随律定均合以笙磬节以钟鼓乐既成奏之太宗曰云云魏征曰乐在人和不在音也　通典武徳九年正月始命太常少卿祖孝孙考正雅乐至贞观二年六月乐成奏之　郑樵曰开皇二年郑译议曰乐府有宫商角征羽变宫变征之名七声之内三声乖应每加询访终莫能通先是周武帝时有龟兹人苏只婆善琵琶所奏一均之中间有七声以七调校之七声防若合符译习而弹之始得七声之正又有五旦之名旦作七调以华译之旦即均也译遂因琵琶更立七均合成十二应十二律律有七音音立一调故成七调十二律合八十四调苏防驳之译引古为据以为周有七音之律汉有七始之志何妥牛沮抑遂使隋人不闻七调之音刘贶太乐令壁记周世旋宫因孝孙而再设京房灰
　　管遇毛爽而重彰汉章和世实用旋宫汉世羣儒备言其义牛祖孝孙所由准的也杜防汉世之乐郎不识旋宫之义荀勗晋朝之博识莫知古律之则厯动而右移律动而左转律以厯合气以错行金奏随律而变宫以宣地灵登歌与厯而改调以应天气歌奏相命所以合天地之情也　魏齐之间信都芳善候气毎仰视天时言气至矣声未半而灰应为铁扇轮以来二十四气地下之气至所直之扇辄举陈山阳太守毛爽习京房候气术祖孝孙学于爽周岁之日日异其律冬至日以黄钟为宫林钟为征太蔟为商南吕为羽姑洗为角应钟为变宫防宾为变征随日异宫匝岁而复祖孝孙始用旋宫法造十二和乐合三十一曲八十四调旋宫之乐汉建初二年大予丞鲍业始请用之阳嘉二年复废张文收为恊律又依周礼祭天以圜钟方丘禅梁父以函钟宗庙明堂五郊日月星辰以黄钟社稷神州先农以太蔟山川防宾先妣夷则为宫食举随月律为宫临轩大射后太子朝祭雨师皆用姑洗为宫大蜡大报兼用阳律六调大享用姑洗防宾二调子午之数九故黄钟防宾为宫乐终九变迎降以一穷于四变而止矣　徐景安乐书五音旋宫第三五音者宫商角征羽也旋宫者律生十二声也尔雅释乐云宫谓之重商谓之敏角谓之经征谓之迭羽谓之栁郭璞注言皆五音之别名其义未闻也刘歆云宫者中也君也为四音之纲其声重厚如君之徳而为重商者章也臣也其声敏疾如臣之节而为敏角者触也民也其声圆长经贯清浊如民之象而为经征者祉也事也其声抑扬递续其音如事之绪而为迭羽者宇也物也其声低平掩映自下而高五音备成如物之聚而为栁也言旋宫之法以律经辰互生七音各为纲纪故五音以宫声为首律吕以黄钟为元言一律五音伦比无间加之二变义若循环故曰一宫二商三角四变征五征六羽七变宫其声从浊至清为一均古今乐纂演七声之法以宫商角征羽为自然五音之声以变征之声用变之一字以变宫之声为七字者误也凡宫为上平声商为下平角为入征为上羽为去声故以变宫为均字者声乃相类也周礼大司乐掌成均之法郑云均调也乐师主调其音声大司乐主受此成事已调之乐是以旋宫五音循比七律谓一均声也歴代乐名第四唐乐以十二律各顺其月旋相为宫雅俗二部第五雅乐均调法着旋宫一律五音相生二变起自黄钟为始循于仲吕为终十二律揔十二均音六十声成八十四调皆京房参定荀勗推成俗乐调有七宫七商七角七羽合二十八调而无征调乐章文谱第十雅乐成调无出七声七声者宫商角变征征羽变宫均也　律吕者律述气而吕助也相生者阳感动而隂应也易曰命吕者律谓相感也相生之位终于仲吕复生黄钟
　　建隆重造十二律管　黄钟九寸管　王朴律准　建隆新尺
　　干徳四年冬十月辛酉朔诏太常寺自今大朝会复用二舞先是晋天福中废至是始复十一月癸巳日南至御乾元殿受朝贺始用雅乐登歌礼毕羣臣诣大明殿上夀初周世宗显徳六年正月枢密使王朴依周法以秬黍校定尺度长九寸虚径三分为黄钟之管【黄钟之律长九寸物以三生三三九】以上下相生之法推之得十二律管乃作律准十三用七声为均均有七调声有十二均合八十四调张昭等议朴采京房之准法练梁武之通音考郑译宝常之七均校孝孙文收之九变积絫黍以审其度聴声诗以测其情音律和谐不相凌越学士窦俨编古今乐事为正乐皇朝受命俨仍兼太常建隆元年诏俨专其事俨乃改周乐文舞崇徳之舞为文徳之舞武舞象徳之舞为武功之舞改乐章十二顺为十二安葢取治世之音安以乐之义太祖谓雅乐声高近于哀思【太祖以为声高一律非和音也】诏和岘讨论岘奏议谓西京铜望臬可校古法即今司天台影表上有铜臬下有石尺是也【丁度谓即是唐尺】今以王朴所定尺比量短于影表上石尺四分知今雅乐之高皆由于此帝乃令依古法别造新尺并黄钟九寸管令工人品校其声果下于王朴所定管一律寻又内岀上党羊头山秬黍累尺校律亦相契合复下尚书省集议众皆佥同遂重造十二律管以取声由是雅音和畅　后周窦俨上疏三正生天地之美【天地人】七宗固隂阳之序【黄钟为宫太蔟为商姑洗为角林钟为征南吕为羽应钟为变宫防宾为变征】请命博通之士上自五帝迄于圣朝凡乐章沿革总次编录凡三之通七之琴十二之筝二十之离二十五之瑟三漏之籥六漏之簥七漏之笛八漏之篪十三管之和十七管之笙十九管之巢二十管之箫皆列谱记编于歴代乐录之后永为定式名曰正乐俨判太常乃校钟磬筦籥之数辨清浊上下之节复举律吕旋相之法迄今遵用
　　干徳拱辰管
　　干徳四年十月己夘【十九日】判太常寺和岘言乐器中有义手笛太乐令贾峻等称与雅乐正声清浊相应可以旋十二宫可以通八十四调其制如雅笛而小其长九寸与黄钟之管等其窍有六左四右二乐工执持之时两手相交有拱揖之状请改为拱宸管【宸一作辰】于十二案上及十二编磬并登歌两架下各设其一编于令式诏可【自此鼔吹局亦用之　至道二年废　岘言唐吕才歌白雪之琴马滔进太一之乐皆得预宫悬】卤簿后部鼓吹拱辰管二十四【分左右为二重制如横吹亦有飞掌】　绍兴十三年五月六日太常言大驾卤簿鼓吹拱辰管三十六人
　　至道十二律图
　　至道元年十二月【十二日】帝以新増九琴五阮宣示近臣因造谱三十七卷二年正月十九日庚申太常音律官田琮以帝新增琴阮均配十二律旋相为宫隔八相生以旋宫相生之法画为图以献遂请废拱宸管帝览之悦诏琮迁职　唐杨收传汉郊祀宗庙乐唯用黄钟一均章帝时太常丞鲍业始旋十二宫夫旋宫以七声为均均言韵也古无韵字犹言一韵声也始以某律为宫为商角征羽少宫少征亦曰变曰比一均成则五声为之节族此旋宫也
　　咸平随月律　皇祐随月律
　　曾巩曰章圣用随月之律　实录咸平四年二月天子命侍读学士夏侯峤判太常郭防试太常乐工先是雅乐院乐工王继昌上言祭享郊庙止奏黄钟宫一调未尝随月转律其乐工二百余人无艺者甚众乞差官考详故有是命仍选习大乐云韶班中官一人明雅乐京朝官三数人较试　会要皇祐二年四月二十八日太常言五郊迎气各用本音之乐上辛祀感生赤帝即随月用律今明堂祀上帝宜随月用律以无射为宫五天帝用迎气所奏五音青以姑洗为角赤以林钟为征黄以黄钟为宫白以太蔟为商黑以南宫为羽诏礼官议定五月丁酉上言随月用律九月以无射为均五天帝各用本音之乐如太常所定诏可闰十一月丁巳议乐诏曰国初循用王朴窦俨所定周乐太祖患其声高遂令和岘减下一律真宗始出圣意大祠用乐又议随月转律之法屡加按覈　皇祐二年五月己酉御制明堂乐曲及二舞名六月己未御撰明堂乐八曲以君臣民事物配属五音凡二十声为一曲用变宫变征者天地人四时为七音凡音三十声为一曲以子母相生凡二十八声为一曲皆黄钟为均又以明堂月律五十七声为二曲皆无射为均又以二十声二十八声三十声为三曲亦无射为均皆自黄钟宫转入无射或当用四十八或五十七声则如前谱次第成曲其彻声自同本律又制鼓吹警严曲合宫歌一阕丁夘御撰黄钟五音五曲凡五十七声下太常肄习之七月戊子御撰无射宫乐曲三谱【皆五十七字　五音一曲　二变七律一曲　七律相生一曲】　仁宗御制新谱法准三首明堂行礼曲数二十二首嘉祐元年八月丁丑诏太常恭谢用旧乐
　　房庶云今乐太高太常黄钟适当古之仲吕　范镇曰周之鬴汉之斛其法具存魏晋以来其尺至有十五种盖由横黍纵黍所为而不禀于律也然卒不能作乐止用旧声至周王朴始用魏晋所弃之法遂以仲吕为黄钟太祖特下一律李照以纵黍累尺其律又应古乐而钟磬才中太蔟是乐与律自相矛盾也【太蔟商声宋祁所谓寄于臣管是也】十二律皆有清声花日新撰谱与郑卫无异而以荐郊庙可乎阮胡深诋李照非是房庶又言二人者亦非是何则以尺而起律也又谓王朴之乐高五律已而依庶说令制尺律龠三种而律才下三格与李照同庶亦自黜其言之不中君实以为古者以律起尺后世以尺起律房庶得古本汉书云度起于黄钟之长以子谷秬黍中者一黍之起积一千二百黍之广度之九十分黄钟之长一为一分今文譔脱之起积一千二百黍八字故自前世累黍为尺纵置之太长横置之太短今新尺横置之不能容一千一百黍则大其空径四厘六毫是以乐声太高又尝得开元中笛及方响校太常乐下五律教坊乐下三律皆由儒者误以一黍为一分其法非是不若以一千二百黍实管中随其短长断之以为黄钟九寸之管九十分其长一为一分取三分以度空径数合则律正矣　范镇乐书曰汉志曰分寸尺丈引本起黄钟之长又曰九十分黄钟之长是尺之生于律也晋隋以来乃先定尺而后制律故有横黍纵黍之异而容受卒不得合也隋书载歴代尺十五种失于不起黄钟之长也凡尺量权衡皆起千二百黍而今用百黍为尺故于律容有不合者亦失于隋书也开皇官尺今太府尺是也得黄钟所生之法今之太府量比古量半之郑康成嘉量注曰积千寸已不知嘉量之容王朴制尺以考器而器与声俱失国朝李照以纵黍累尺黍细而尺长律之径三分其容乃千七百三十黍胡瑗以横黍累尺黍大而尺短律之容千二百黍而径乃三分四厘六毫皆失于以尺生律也房庶之法以律生尺其径三分其容千二百黍得古之制考于周鬴汉斛无不合之差臣以见黍校其法为律与今大府尺合今之尺古之乐尺也以为乐其声下今之乐一律有奇而君臣民事物各当其位镇又曰古者黄钟为万事根本故尺量权衡皆起于黄钟至隋用累黍为尺而制律容受卒不能合及平陈得古乐遂用之唐因其声以制乐其器无法而其声犹不失于古王朴始用尺定律而声与器皆失之太祖患其声高特减一律皇祐又减半然太常乐比唐声犹高五律比今燕乐高三律以律生尺黄帝之法也以尺生律蔡邕及魏晋以来诸儒之误也【镇曰王朴以仲吕为黄钟高五律李照以太蔟为黄钟高三律等之皆非然太蔟不如仲吕之愈也】
　　景祐十二律图　康定钟律制议并图
　　二年六月十三日乙丑李照言编钟磬止用十二诏冯元宋祁更议元等议曰损为十二有不可者四甚不可者一云云伶州鸠谓立均出度者谓先以律吕立为均器以均钟音乃出大小清浊之度考其中声者直谓中和之声以为乐制度律均钟者谓度律吕之长短以平其钟纪之以三者天神地示人鬼纪声合乐也平之以六谓六律也成于十二谓律吕相配也天道不过十二故以律吕之数配之且州鸠本以景王铸为大钟其声不合雅乐故极言律吕之本非论编钟之数以为十二也且昔黄帝命伶伦与营援铸十二钟以调月律今之镈钟是也而照遂执月钟之数欲施宫悬甚不可也其夷则以下至应钟四宫之法言之难了谨列十二律图上进诏试十二枚为编以通照学　康定元年三月十八日癸酉太子中允阮逸上钟律制议并图三卷诏送秘阁
　　景祐观文殿观律准　御篆律准【賛】
　　周显徳六年正月诏王朴考正雅乐朴以为十二律管互吹难得其真乃依京房为律准以九尺之十三依管长短分寸设柱用七声为均乐乃和至景祐元年九月帝御观文殿诏取王朴律准观视御笔篆冩律准字于其防复付太常秘藏本寺模勒刻石于防事博士直史馆宋郊为之赞其词曰有周有臣嗣古成器写琯音柱为律位俾授攸司谨传来世上圣稽古规庭阅视嘉御正声亲铭宝字奎钩奋芒河龙献势乐府増荣干华俯贲用协咸韶永和天地十月壬午命龙图待制燕肃集贤校理李照直史馆宋祁同按试王朴律准【肃判太常八月一十三日言旧钟磬声不协请以律凖考击按试故有是命】二年正月乙夘肃等言考验律准与太常钟磬合诏于后苑按试之　五代会要王朴上疏曰中书舍人窦俨参详太常乐事调品八音宣示古今乐录令臣讨论遂依周法以秬黍校定尺度长九寸虚径三分为黄钟之管上下相生得十二律众管互吹用声不便乃作律准十三宣声长九尺张各如黄钟之声以第八六尺设柱为林钟第三八尺为太蔟第十五尺三寸四分为南吕第五七尺一寸三分为姑洗第十二四尺七寸五分为应钟第七六尺三寸三分为防宾第二八尺四寸四分为大吕第九五尺六寸三分为夷则第四七尺五寸一分为夹钟第十一五尺一分为无射第六六尺六寸八分为中吕第十三四尺五寸为黄钟清声皆设柱十二声中旋用七声为均为均之主者惟宫征商羽角变宫变征次焉乃成其调均有七调声有十二均合八十四调歌奏之曲出焉八十四调曲有数百今见存者九曲而已皆谓之黄钟宫声其余六曲错杂诸调葢传习之误也唐初虽有旋宫之乐至于用曲多与礼文相违所补雅乐旋宫八十四调并所定尺黄钟管律准上之张昭等议大乐令贾峻奏王朴新法黄钟调七均音律和谐其余十一管诸调依新法教习别撰乐章舞曲　蔡氏曰晋氏而下多求之金石梁隋以来又参之秬黍下至王朴专恃累黍而金石亦不复攷矣【朴所作乐至皇朝用之不可变】　景祐元年八月二十三日判太常燕肃言金石不调请以律准考按诏集贤校理李照参领其事帝亲阅视律准题其背以属太常肃等取钟磬刬涤考击用律准按试其声皆合二年二月丙辰肃等上考定乐器戊午御延福宫临阅奏郊庙五十一曲因问李照乐何如照对音乐高乃建言王朴律准视古乐高五律视禁坊乐高二律击黄钟则为仲吕击夹钟则为夷则是冬兴夏令春召秋气葢朴创意造律准不合古法愿聴臣依神瞽律法铸编钟一簴许之照所定黄钟律人声极下乐工歌其韵中无射倍声五年五月十九日司谏韩琦言照乐不合古法请复用旧乐诏晏殊宋绶详定七月丙辰绶等言照新乐比旧乐下三律无所考据请郊庙复用和岘旧乐诏悉仍旧制【五年一作宝元元年】咸平三年二月五经张意诚请定京房律令邢昺试验卒不堪用
　　景祐玉律
　　景祐二年二月戊午金石一部成观于延福宫李照请制玉律以候气上曰试为之四月丁巳照言奉诏制玉律以候气请下潞州求上党羊头山秬黍及下懐州河内县取葭莩从之始照既铸成编钟一簴以奏遂请改制大乐取京县秬黍累尺成律铸钟审之其声犹高更用太府布帛尺为法乃下太常四律遂自为律管之法以九十黍之量为四百二十星率一星占九秒一黍之量得四星六秒九十黍得四百二十星以为十二管定法【一本云照自制律管】六月乙丑照言十二律声已备余四清声乃郑卫之乐请止留十二中声去四清钟冯元等驳之
　　景祐律管
　　二年七月庚子知杭州郑向言阮逸通音律自撰琴准上其所撰乐论十二篇并律管十三律管说一篇诏令逸赴阙八月己巳御崇政殿观新乐上出双凤管下太常肄习其制合二管以足律声管端刻饰双凤施两簧焉九月壬寅御崇政殿按新乐　灵台郎丁涛上新术律管筭章三卷　元丰中刘几请下王朴乐二律凡议律主于人声不以尺度求合
　　景祐新定钟律　新尺　律管
　　景祐三年二月丙辰诏翰学冯元礼宾副使邓保信与阮逸胡瑗较定新旧钟律三月乙未御崇政殿召辅臣观新定钟律丙申冯元等上秬黍新尺诏别为钟磬各一架六月丙辰以新修乐书为景祐广乐记七月戊子上八十一卷己亥命翰学丁度知制诰胥偃右司谏高若讷韩琦同详定黍尺钟律九月丁亥度等言保信今尺以圆黍累之首尾相衔又与实龠之黍不同其量器分寸既不合古即权衡之法不可独用十月丁夘诏度等以钱尺景表尺各造律管　宋祁曰胡瑗所定律尺律管比王朴止下半律议者皆云瑗实龠之黍或有小大不同以为未尽合古遂抑而不行　胡宿以为旧乐高新乐下相去一律难用【新乐下以尺长数多也】
　　景祐较太常钟律
　　纪三年二月丙辰命官较太常钟律乙未观新定钟律皇祐五年九月乙酉观新作钟律晋鼔三牲鼎鸾刀
　　皇祐乐律　七音【见乐曲】
　　二年六月八日王尧臣等言律吕旋宫之法既定以管又制十二钟准为十二正声以律计自倍半説者云半者准正声之半以为十二子声之钟故有正声子声各十二子声即清声也正管长者为均自用正声正管短者为均则通用子声而成五音然求声之法本于钟国语谓度律均钟者也编垂之法或以十九为一簴取十二钟当一月之辰又加七律或以二十一为簴以均清正为十四宫商各置一副是谓八用七或以二十四为一簴则清正之声备唐制以十六为小架二十四为大架今太常钟悬十六旧传正声之外有黄钟至夹钟四清声又大乐诸工所陈自磬箫琴籥巢笙五器本有清声埙篪竽筑瑟五器本无清声五阮九瑟则有太宗圣制谱法至歌工引音极唱止及黄钟清声自今大乐奏夷则以下四均正律为宫之时商角依次并用清声自余八均尽如常法阮逸所上声谱以清浊相应先后互击取音靡曼似近郑声不可用【戊辰诏从之】十二日内出御制黄钟五音五曲皆五十七声付太常按习七月七日御制乐曲五音七均相生不随次序用均律止以顺曲为谱二十二日上封者言明堂酌献五帝精安之曲并用黄钟一均声此常祀五时迎气所用若亲飨则未安且明堂五室之位皆用五行本始所王之次献神之乐当用五行本始之月律各从其音以为曲精安五曲宜以无射之均太蔟为角以献青帝仲吕为征以献赤帝林钟为宫以献黄帝夷则为商以献白帝应钟为羽以献黑帝王尧臣言开宝通礼用周制祭天以夹钟降神则奏黄钟歌大吕宗庙以黄钟飨神则奏无射歌夹钟祈谷明堂尽用祀天之乐先帝东封西祀以前皆遵用后有司稍失传孙奭崇祀录五方帝降神之乐与昊天同酌献则各奏本方之音皆随月用律为均又云圣朝定礼随月用律如十一月则升降奠献皆以黄钟为均诏俟大礼毕别加详定
　　皇祐律吕旋相图　律尺龠
　　皇祐四年二月庚寅【一作己丑】试校书郎房庶上律吕旋相图【庶成都人知音田况宋祁荐其能上其所着乐书补亡三卷召赴阙】庶言古以黄钟起尺今累黍为之非是且言太常乐比古乐高五律上令直秘阁范镇同于修造所造之庶上律尺龠三物律径三分围九分长九十分龠径九分深一寸尺起黄钟之长加十分而律容受千二百黍皆合其声才下三律用今黍而非古一稃二米黍也上问旋相为宫事因令撰图以进至是上之其说以五正二变配五音迭相为主衍之成八十四调五行相生以黄钟为宫林钟为闰宫大蔟为商土生金南吕为羽金生水也姑洗为闰羽应钟为角水生木也防宾为征木生火也改变征为变羽易变为闰随音加之十二月各以其律为宫上以其图送大乐所庶又论吹律聴军声谓以五行逆顺知吉凶先儒之说略矣又言五音今无正征音太常教坊钧容及州县各自为律非同律之义镇为论于执政曰今律与尺不得其真由累黍为之也庶之法自言以律起尺其长与空径容受与一千二百黍之数无不合此至真之法也庶言太常乐无姑洗夹钟太蔟等数律钟磬毎编才易数枚因旧图新可也执政不聴六月乙酉镇又上书言秬黍律尺龠鬴斛筭数权衡钟磬十者非是之验司马光与之论难弗合　先是三年十二月二十七日命庶为试校书郎上以胡瑗阮逸制乐已有定议止推恩而遣之　中兴书目有律吕图一卷不知作者述律吕隂阳相生及分寸之法
　　皇祐新律
　　刘敞献律钟鼎鸾刀之铭四章表曰陛下敕有司宿儒据周汉旧典及魏晋以来百家之说参覈是非以立钟律前后二十余年及得其真至详至谨无以加矣律初就以校尺寸与司天景表正合可谓得天及以铸钟考其声下王朴一律如太祖之素又因以兴神鼎鸾刀奉事郊庙出于圣虑稽合典训律铭曰律之长以立度以轨天下律之实以为量以禄四方律之重以起权万物运焉律之数以治厯四时不忒律之声以和乐以诏述作上仪之天阳晷既同下揆之地八风攸从天地是符而况于人乎况于鬼神乎
　　平律书　元丰大乐十二均图
　　杨杰平律书序律吕者大乐之权鉴世治之本原上圣立法后世难知为之之物惟三【玉铜竹】正之之法惟五【数声度量权】相生以八【如黄钟至林钟林钟至太蔟之类】损益以三【谓下生者三分损一上生者三分益一】禘祭则不用商声变声则止于宫征六管上下班志有所差三统余分迁史有所失若此之类义深者多臣故着平律书三卷律吕图三卷以明之所以副景祐修乐之意　大乐十二均图序律各有均均有七声更相为用声协本均则其乐调声非本均则其乐悖商羽角三声无变宫征二声有变今着十二均图一卷备载律吕宫调又各取一章附于篇　元丰二年八月知太常礼院杨杰上大乐十二均图　书目沈括乐律一卷攷论乐律制度及前代杂用之制载天神地只人鬼黄钟一均四图其书已见梦溪笔谈为二卷今止一卷又云为五图于后今夹钟图缺【五图笔谈不载】
　　元祐十二律
　　元祐三年闰十二月二日范镇铸成律十二编钟十二镈钟一尺一斛一响石为编磬十二特磬一箫笛埙篪巢笙和笙各二较景祐中李照所定又下一律有奇并书及图法上进诏送礼部太常参定以闻【乐书三卷见文集】新定乐法一卷元祐中端明范镇取旧章乐书去其抵牾各为之论又列十二律容受损益旋相之数与钟磬大小厚薄之法度量之制上之【镇自谓得古法然司马光数与论难以为弗合镇新乐审声知音以律生尺】
　　政和黄钟征角调
　　书目二卷政和中御制依唐谱修定黄钟征角二调总四十五曲命教坊习学　大晟乐以指为寸以寸生尺以尺定律
　　律吕新书
　　蔡元定本原十三篇并证辨新安朱熹序其书曰古乐之亡久矣秦汉去周未远其器与声犹有存者逮于东汉之末以接西晋之初浸多说矣歴魏周齐隋唐论者愈多而法愈不定爰及我朝建隆皇祐元丰之间亦三致意焉而和胡阮李范马刘杨诸贤之议卒不能以相一也吾友蔡元定季通旁搜远取其言虽出于近世之所未讲而实无一字不本于古人已试之成法葢黄钟围径之数则汉斛之积分可考寸以九分为法则淮南太史小司马之説可推五声二变之数变律半声之制则杜氏之通典具焉变宫变征之不得为调则孔氏之礼疏因亦可见至于先求声气之元而因律以生尺则尤所谓卓然者而亦杂见于两汉之志蔡邕之说与夫国朝会要以及程子张子之书受诏典领之臣能得是书奏之则东京郊庙之乐不待公孙述之瞽师而始备而参摹四分之书亦无待后世之子云而后知好之矣律吕本原黄钟一黄钟之实二黄钟生十二律三十
　　二律之实四变律五律生五声图六变声七八十四声图八六十调图九候气十审度十一嘉量十二谨权衡十三　朱子修礼编钟律一篇尽用本原之书
　　司马温公曰中和乐之本钟律乐之末　朱氏曰审音之难不在于声而在于律不在于宫而在于黄钟葢不以十二律节之则无以着五声之实不得黄钟之正则十一律又无所受以为本律之宫黄钟之宫始之始中之中也十律之宫始之次而中少过也应钟之宫始之终而中已尽也诸律半声过乎轻清始之外而中之上也半声之外不可为乐宫之一声在五行为土在五常为信在五事为思当众声和与未和用与未用隂阳际会之中五声宫最浊而羽极清所以协歌之上下十二律黄最浊而应极清所以旋相为宫而节其声之上下朱子曰郑氏之言分寸审度之正法也太史之言欲
　　其便于损益而为假设之权制也葢律管之长以九为本上下相生以三为法郑氏所用正法破一寸以为十分云云难记而易差不若太史公之法为得其要而易考也度量衡受法于律故舜典言同律在度量衡之先月令正义曰蔡氏熊氏以为黄钟之宫谓黄钟少宫
　　也半黄钟九寸之数管长四寸五分六月用为候气土声最浊何得以黄钟半声相应乎蔡熊之说非也　半律通典谓之子声后人失之而唯存黄钟大吕太蔟夹钟四律有四清声即半声也　变宫变征始见于国语注乃十二律之本声自宫而下六变七变而得之者非清声也十二律皆有二变一律之内通前五声合为七均祖孝孙王朴之乐皆同所以有八十四调者每律各添此二声也　汉志曰黄钟不复与他律为役者黄钟至尊无与并也　史记索隠曰宫最大用八十一丝声重而尊故为君商用七十二丝次宫如臣次君角用六十四丝声居宫羽之中比君为劣比物为优清浊中民之象也征配事用五十四丝羽最清物之象用四十八丝　范镇曰乐者天地之和气也发和气者声音也声音之生生于无形圣人以有形之物寓其法数与尺量权衡也然皆生于律而复用以定律　古者因凤鸣而有律有律而后能备数备数而后能和声黄钟万事根本舜同律度量衡谓使尺量衡一禀于律也　胡宏曰宫声不可以易知也必上有体元之君下有调元之臣然后可识而雅乐可复也　林光朝曰中气既正则中声可求　晁公武曰纵黍为之则尺长律管容黍为有余王朴是也横黍为之则尺短律管容黍为不足胡瑗是也　朱震曰冬至之卦复也其实起于中孚七日而后复应冬至之律黄钟也其实生于执始而执始乃在冬至之前此律厯之元也　元元本本数始于一产气黄钟造计秒忽　律者万事之根本　阳声始黄钟以生之序进之隂声始大吕以成之序退之金门桴竹玉尺调钟　河内之灰金门之竹









　　玉海卷七
<子部,类书类,玉海>
　　钦定四库全书
　　玉海卷八
　　宋　王应麟　撰
　　律厯
　　度
　　少皥氏度量
　　左传昭十七年少皥五雉为五工正利器用正度量夷民者也　通厯少昊用度量作乐器
　　舜度
　　书舜典同律度量衡
　　夏商尺
　　通鉴外纪夏禹十寸为尺成汤十二寸为尺武王八寸为尺　史记禹声为律身为度【天下皆宗禹之明度数声乐】
　　周尺
　　记王制古者以周尺八尺为步今以周尺六尺四寸为步古者百亩当今东田百四十六亩三十步古者百里当今百二十一里六十步四尺二寸二分郑氏注周尺之数未详闻也案礼制周犹以十寸为尺葢六国时多变乱法度或言周尺八寸则步更为八八六十四寸以此计之古者百亩当今百五十六亩二十五步古者百里当今百二十五里正义古者八寸为尺周尺八尺为步则一步有六尺四寸周尺六尺四寸为步则一步有五十二寸【李氏曰按史记秦始以六尺为步此言古者即秦也　司马法以六尺为步】说文周制寸尺咫寻常仞诸度量皆以人之体为法【春秋正义引说文云手长八寸谓之咫周尺也】　礼璧羡以起度　大戴礼主言篇孔子曰布指知寸布手知尺舒肘知寻十寻而索百步而堵三百步而里千歩而井三井而句烈三句烈而距五十里而封百里而有都　陈祥道曰先王制法近取诸身远取诸物指尺黍尺一也周之法十寸八寸皆为尺考工记于案言十有二寸于镇圭言尺有二寸此十寸尺也说文王制所云此八寸尺也舜以五岁同度量周十有一岁同度量此步尺所以一而得其正也后世之尺或以黍或以忽或以指然黍有小大丝有钜细指有长短此步尺所以异也周公颁度量出以内宰掌以司市以合方氏一之以质人行之同之其同民心出治道如此古之度在乐则起于黄钟在礼则起于璧羡　何休云侧手为肤案指为寸　月令日夜分同度　吕大临考古图有玉尺様乃周尺之寸
　　汉五度　汉官尺
　　志度者分寸尺丈引所以度长短本起于黄钟之长以子谷秬黍中者一黍之广度之九十分黄钟之长一为一分十分为寸积十而登以至于引而五度审矣其法用铜度者别于分忖于寸蒦【音约】于尺张于丈信于引职在内官廷尉掌之　张苍定章程注云丈尺之法　隋志汉官尺黄钟容黍九百三十九　房庶说见上晋古尺　新度　铜律吕　周玉尺　铜尺周玉律钟磬　汉建武铜尺　铜尺铭
　　晋律志泰始九年中书监荀勗校大乐揔章鼓吹八音不和始知后汉至魏尺长于古四分有余乃部佐著作郎刘恭依周礼制尺所谓古尺也依古尺更铸铜律吕以调声韵【乐志亦引　宋志云依周礼更积黍起度以铸新律】以尺量古器与本铭尺寸无差汲郡发六国时魏襄王冡得周玉律及钟磬与新律声韵闇同时郡国或得汉故钟吹律合之皆应勗铭其尺曰晋泰始十年中书考古器揆校今尺长四分半所校古法有七品一姑洗玉律二小吕玉律三西京铜望臬四金错望臬五铜斛六古钱七建武铜尺姑洗微强西京望臬微弱其余皆与此尺同铭八十二字此尺者勗新尺也今尺者杜防尺也勗造新钟律与古器谐韵时人称其精密唯防骑侍郎阮咸讥其声高【阮咸妙达八音论者谓之神解咸讥勗律声高不近中和以其异已出咸为始平相必古今尺有长短所致也】武帝以勗律与周汉器合故施用之后始平掘地得古铜尺嵗久欲腐不知出何代果长勗尺四分时人服咸之妙而莫能厝意焉【隋志晋前尺黄钟容黍八百八粒】史臣案勗于千载之外推百代之法度数既宜声韵又契可谓切宻信而有征也而时人寡识据无闻之一尺忽周汉之两器雷同臧否何其谬哉世说称有田父于野地中得周时玉尺便是天下正尺荀勗试以校已所治金石丝竹皆短校一黍又汉章帝时零陵文学史奚景于泠道舜祠下得玉律度以为尺相传谓之汉官尺以校荀勗尺勗尺短四分汉官始平两尺长短度同又杜防所用调律尺比勗新尺得一尺四分七厘魏景元四年刘徽注九章云王莽时刘歆斛尺弱于今尺四分五厘比魏尺其斛深九寸五分五厘即荀勗所谓今尺长四分半是也元帝后江东所用尺比荀勗尺一尺六分二厘赵刘曜光初四年铸浑仪八年铸土圭其尺比荀尺一尺五分荀勗新尺惟以调音律至于人间未甚流布故江左及刘曜仪表并与魏尺略相准律志又云泰始十年光禄大夫勗造新度更铸律吕　乐志泰始九年光禄大夫勗始制古尺作新律吕以调声韵仍以张华等所制髙文陈诸下管【穆天子传序以臣勗前所考定古尺度甚简】　裴頠传勗之修律度也检得古尺短世所用四分有余頠上言宜改度量太医权衡不见省【元康中】　挚虞传陈勰【勰为将作大匠】掘地得古尺尚书奏今尺长于古尺宜以古为正潘岳以为不宜改虞驳曰今尺长于古尺几于半寸乐府用之律吕不合史官用之厯象失占医局用之孔六乖错宜如所奏【详见后】　隋律厯志【审度篇】尺度有十五等一周尺荀勗依周礼制二晋田父玉尺三梁表尺四汉官尺始平掘地得之六晋后尺【汉志王莽时刘歆铜斛尺后汉建武铜尺晋泰始十年荀勗律尺为晋前尺祖冲之所铜尺铭曰晋泰始十年雷次宗何之作钟律图所载古尺与此铭同王隠晋书武帝泰始元年中书监荀勗上】　元魏太和十九年定铜尺诏以一黍之广定为分【命高闾以黍裁寸】六月戊午改用长尺大斗其法依汉志永平中公孙崇造乐尺以十二黍为寸刘芳非之更以十黍为寸　梁武帝钟律纬称主衣相承有周时铜尺一枚古玉律八枚　呉人掘地得银尺上有刻文
　　后魏铜尺
　　魏志太和中诏中书监高闾修正音律十八年表曰公孙崇自作钟磬志议二卷器数为备　景明四年并州获古铜权诏付崇以为钟律之准永平中崇更造新尺以一黍之长累为寸法太常卿刘芳受诏修乐以秬黍中者一黍之广即为一分而中尉元匡以一黍之广度黍二缝以取一分久未能决太和十九年【通鉴是年六月戊午改用长尺大斗其法依汉志为之】高祖诏以一黍之广用成分体九十黍之长以定铜尺有司奏从前诏而芳尺同高祖所制遂典修金石　通鉴公孙崇造乐尺以十二黍为寸刘芳非之更以十黍为寸　张普惠上疏曰高祖废大斗去长尺改重称以爱民薄赋
　　梁新尺
　　钟律纬辨宗第一宋浑天仪土圭云是张衡所造验其名题晷景乃光初八年作浑天光初四年作皆刘曜所制非平子也今制以为尺长今新尺四分三厘短俗间尺二分又得祖冲所传铜尺其铭曰晋泰始十年中书考古器揆今尺【云云】主衣云从上相承有周时铜尺一枚古玉律八枚尺不复存夹钟玉琯有昔题刻乃制为尺以相参验长祖冲尺校半分今为钟者莫能取齐律管之妙罕有能知京房准法传而莫晓今以新尺证分毫制为四器名之为通
　　唐吕才尺
　　吕才传贞观时祖孝孙増损乐律与音家王长通等【白明达】质难不能决上诏举善音者侍中王珪魏征盛称才制尺八凡十二枚长短不同与律谐契即召才直文馆参论乐事【摭言尺八乐器之名又逸史云取尺八来乃笛也仙隐传房介然善吹竹笛名曰尺八　洪迈曰尺八所出见于此无由晓其形制】
　　唐中和节赐尺　镂牙尺　紫檀尺
　　李泌请以二月朔为中和节因赐大臣戚里尺谓之裁度　官志中尚令歳二月献牙尺　贞元八年宏词以此命题李观裴度有诗　六典中尚令二月二日进镂牙尺紫檀尺　白居易谢赐尺表红牙为尺白银为寸美而有度焕以相宣咫尺之颜不违分寸之功未効吕颂谢赐金缕牙尺
　　后周王朴尺
　　五代会要王朴依周法以秬黍校定尺度长九寸虚径三分为黄钟之管与见在黄钟之声相应以上下相生之法推之得十二律管进所定尺所吹黄钟管【显徳六年正月】自魏以来以尺起律房庶言尺当生于律　古人以度定量以量定权必参相得然后黄钟之律可求
　　建隆新尺
　　见律类
　　景祐黍尺　四等尺　乐尺　景表尺　大府尺　汉钱尺　王朴律准尺
　　景祐二年李照改大乐以京县秬黍累尺铸钟声高更以太府布帛尺为法又以潞州黍累之尺成与太府尺合三年三月丙申翰学冯元等上秬黍新尺诏以尺别为钟磬各一架六月丙寅邓保信上所制乐尺并龠言其法本汉志可合律度量衡诏冯元聂冠卿宋祁同较定七月己亥命翰学丁度知制诰胥偃司諌高若讷韩琦同详定黍尺钟律八月甲戌琦言阮逸之用方分保信之用长黍质之典据悉无所闻逸瑗造律围径乖古保信新尺长广未合请下有司记二家律法及所造管钟磬权量存而未行诏度等速详定九月丁亥度等言详定保信逸瑗所造黍尺律管权量钟磬保信用圆黍逸等用大黍累之尺既有差难以定钟磬汉志积分之法为近然逸等以大黍累尺小黍实龠自戾本法保信以长为分虽合后魏公孙崇所说然当时已不施用【前代皆以一黍之广为分唯崇以长累为寸】臣等以王朴律准为率则太府寺铁尺比律准尺长三寸二分强景表尺长四分保信尺长一寸九分强逸等尺长七分强诏度等以太府寺四等尺比校详定可行用者以闻然论者谓汉制本起黄钟之长云云然则尺生于黄钟也晋隋以来诸儒之议乃先制尺为律至有纵黍横黍之别而容受不能合由汉志脱起积一千二百黍之八字度等不能是正壬辰推恩逸瑗遣之十月丁夘【十九日】度等言奉诏校四等尺古之制尺非特累黍必求古雅之器以参校之晋泰始十年荀公曽以古物七品校尺度隋志载前代尺度十有五等然皆以晋之前尺为本以其与周尺刘歆铜斛尺建武铜尺相合也臣以为古物有分寸明着史籍唯有钱法今司天监景表尺和岘所谓西京铜望臬者洛都旧物也【荀公曽所用西京铜望臬葢西汉之物和岘谓洛阳为西京乃唐东都耳】五代不闻测景此即唐尺今以货布错刀货泉大泉等校之则景表尺长六分有奇略合宋氏周隋之尺是铜斛与货布等尺寸灼然可用矣今必求尺度之中当依汉钱分寸若以为太祖诏和岘等用景表尺修金石稽合唐制以示诒谋则可且依景表旧尺俟妙达钟律者攷正其王朴律准尺比汉钱尺长二分有奇比景表尺短四分既前代未尝施用复经太祖朝更改逸瑗保信并照所用太府寺等尺其制弥长去古弥远又逸进周礼度量法议欲先铸嘉量其说疏舛谨再定景表尺一及以汉钱校定尺二【内一防古泉货十枚并大泉错刀货布货泉总十七枚上之　四品参校分寸正同】诏度等以钱尺景表尺各造律管比验逸瑗及太常新旧钟磬音韵高下以闻度等言律管非臣素习乃罢之【会要云度等言取保信逸瑗所造黍尺二参棱分寸不合】　司天监景表尺【比晋前尺长六分三厘与晋后尺同与宋氏铁尺乐尺浑仪尺后周铁尺并同庆厯七年八月丙寅观郊□祭器以景表尺较其制度】王朴律准尺【比晋前尺长二分一厘比梁表尺短一厘】三司布帛尺【比周尺一】
　　【尺三寸五分】　冯元言古者横黍度寸今以纵乱横其法非是上因出横黍新尺示羣臣比纵尺差二寸一分而弱以校衡斗皆不雠
　　皇祐十五等古尺
</div>
    <div class="pagination">
<a href="玉海_page12.html">上一页</a><span>...</span><a href="玉海_page8.html">8</a><a href="玉海_page9.html">9</a><a href="玉海_page10.html">10</a><a href="玉海_page11.html">11</a><a href="玉海_page12.html">12</a><span class="current-page">13</span><a href="玉海_page14.html">14</a><a href="玉海_page15.html">15</a><a href="玉海_page16.html">16</a><a href="玉海_page17.html">17</a><a href="玉海_page18.html">18</a><span>...</span><a href="玉海_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
