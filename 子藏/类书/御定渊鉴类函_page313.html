<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 313 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 313 页/共 320 页
  </h1>
  <div class="content">
   御定渊鉴类函巻四百三十六
　　钦定四库全书
　　御定渊鉴类函巻四百三十七
　　鳞介部一【龙】
　　龙一
　　原说文曰龙鳞虫之长春分而登天秋分而入川顺也増又曰龙行曰龘龙飞曰龖　原广雅曰有鳞曰蛟
　　龙有翼曰应龙有角曰虬龙无角曰螭龙【毛诗名物解曰龙五百年有角千年为应龙】　増埤雅广要曰龙八十一鳞具九九之数九阳也　又曰龙亦卵生思抱　又曰内典曰龙火得湿则焰得水则燔【以人水逐之即息】　原方言曰龙未升天曰蟠龙　易曰云行雨施品物流形时乗六龙以御天初九潜龙勿用象曰阳在下也九二见龙在田利见大人象曰德施溥也九五飞龙在天象曰大人造也　又曰龙战于野其血黄　増又曰震为龙　春秋元命苞曰龙之言萌也阴中之阳故曰龙举而云兴　易通卦验曰立夏风至而龙升天　原孝经援神契曰徳至水
　　泉则黄龙见者君之象也　孝经左契曰天子孝天龙负图地出书　河图曰黄金千嵗生黄龙青金千嵗生青龙赤白龙亦然黒金千嵗生黒龙　瑞应图曰黄龙者四龙之长四方之正色神灵之精也能巨细能幽明能短能长乍存乍亡王者不漉池而渔徳达深渊则应和气而防于池沼　又曰黄龙不众行不羣处必待风雨而逰乎青气之中逰乎天外之野出入应命以时上下有圣则见无圣则处　増史记曰明月之珠藏于蚌中蛟龙伏之　后魏书曰波知国有三池传云大池有龙王次者龙妇又次者龙子行人设祭乃得过不祭多遇风雨　吕览曰孔子曰龙食乎清而逰乎清　原孙卿子曰积水成川蛟龙生焉　韩非説难曰夫龙之为虫可狎而骑也然喉下有逆鳞径尺婴之则杀人管子曰龙被五色而逰于神欲小则化如蚕蠋大则极于天下欲上则凌乎气欲沈则入乎深泉变化无日上下无时谓之神　淮南子曰龙举而景云属　又曰夫蛟龙伏潜于川而卵剖于陵其雄鸣上风其雌鸣下风而化者形精之至也人不见龙之飞举而能髙者风雨奉之也　増地形篇曰羽嘉生飞龙毛犊生应龙介鳞生蛟龙介潭生先龙　张衡应间曰夫苍龙迎夏则陵云而奋鳞应时也涉冬则淈泥而潜蟠避害也　班固荅宾戏曰应龙潜乎潢池鱼鼋媟之而不覩其能奋灵徳合风云超忽而躆昊苍也故夫泥蟠而天飞者应龙之神也　论衡曰龙少鱼众少者为神　原抱朴子曰有自然之龙有虵蠋化成之龙　又曰山中辰日称雨师者龙也　増淮南子曰烛龙在雁门北藏于委羽之山　原山海经曰钟山之神名曰烛龙视为昼瞑为夜身长三千里　増水经注曰鱼龙以秋日为夜按龙秋分而降则蛰寝于渊秋日为夜岂谓是乎　水经注曰交州丹渊有神龙每旱邨人以防草置渊上流鱼则多死龙怒当时大雨　原括地图曰龙池之山四方髙中央有池方七百里羣龙居之多五色树羣龙食之去防稽四万五千里　又曰昆仑山之弱水非乗龙不得至博物志曰龙肉以醢渍之则文章生　増又曰虭蛥
　　其形似龙而小性好险故立于护朽上　又曰龙生三卵一为吉吊上岸与鹿交或在水边遗精与流槎遇粘裹浮木枝如蒲桃焉号紫梢花道枢所谓龙盐者也又曰龙门之下每嵗季春有黄鲤二鱼自海及诸川争来赴之一嵗中登龙门者不过七十一初登龙门即有风雨随之火自后烧其尾则为龙矣　拾遗记曰方丈之山东有龙场有龙皮骨如山阜布散百顷遇其蜕骨之时如生龙或云龙常鬭此处膏血如流水　述异记曰普寜县有龙葬洲父老云龙蜕骨于此洲其水今犹多龙骨按山阜冈岫龙兴云雨者皆有龙骨或深或浅多在土中齿角脊足宛然皆具大者数十丈或盈十丈小者才一二尺或三四寸体皆具焉尝因采取见之又曰冀州鹄山传龙千年则于山中蜕骨今有龙冈冈中出龙脑　洛阳伽蓝记曰西方不可依山甚寒冬夏积雪山中有池毒龙居之昔有商人止宿池侧值龙忿怒咒杀商人槃陀闻之舍位与子向乌场国学婆罗门咒四年之中尽得其术复王位就池咒龙龙变为人悔过向王王乃徙之　又曰西方乌场国西有池龙王居之池邉有一寺五十余僧龙王每作神变国王祈请以金玉珍宝投之池中在后涌出令僧取之此寺衣食待龙而济世人名曰龙王寺　原齐地记曰昌平城有井与荆水通有神龙出入焉故曰龙城　辛氏三秦记曰河津一名龙门大鱼集龙门下数千不得上上者为龙不上者鱼故云暴顋龙门【大鲤鱼登龙门化为龙不登者防额暴顋矣】　又曰龙首山长六十里头入渭水尾逮樊川头髙二十丈尾渐下髙五六丈云昔有异龙从山南出饮渭水其行道成土山故因以为名　増交州记曰交趾封谿县有隄防龙门水深百寻大鱼登此门化成龙不得过暴顋防额血流此水常如丹池　华阳国志曰蜀五城县其地值天门龙升天不逹死坠此地故掘取龙骨　一统志曰临封县西二十里石龙岩中有石如龙嵗旱洗之即雨　又曰烟塘在永州府城东北十里其深莫测相传昔有民得一白鳝将烹之有老叟曰此湘江之龙恐祸及民怒以为虚诞排之翌日一邨俱陷　国史补曰旧説春水时至鱼发龙门则有化者至今汾晋山穴龙蜕骨角甚众采以为药有五色者　传载曰五台山北台下有青龙池约二畞已来佛经云禁五百毒龙之所每至盛午昏雾渐开比丘及净行居士方可一观比丘尼及女子近即雷电风雨当时大作如近池必为毒气所吸逡巡而没　原外国事曰毗呵罗寺有神龙往来仓中奴取米龙辄却后奴若长取米龙不与仓中米若尽奴向龙拜仓即盈溢　増元珠集曰江湖见龙卵主大水　南部新书曰龙之性粗猛而畏蜡爱玉及空青而嗜烧燕肉故食燕人不可渡海　北梦言曰乖龙若行雨多窜匿古木中及檐楹内雷神捕之　戊辰杂钞曰有大龙蜕于太湖之湄其鳞甲中出虫顷刻化为蜻蜓朱色人取之者病疟今人见蜻蜓朱色者谓之龙甲又谓之龙孙不敢伤之　避暑録话曰吴越之俗以五月二十日为分龙日故五六月之间每雷起云簇云中若见尾堕地蜿蜒屈伸谓之龙挂　原楚词曰神龙失水而陆居为蝼蚁之所裁　公孙荅东方朔书曰譬犹龙之未升与鱼鼈为伍及其升天鳞不可覩　増栁宗元荅问曰蛟龙之腾于天渊也弥六合泽万物而虾蛭不离尺水
　　龙二
　　増淮南子曰女娲氏杀黒龙以济冀州【黒龙水精也杀之以止水】原尚书中曰河龙图出雒书成赤文像字以授轩辕　龙鱼河图曰天授元始建帝号黄龙负图从河中出付黄帝帝令侍臣写以示天下　史记曰黄帝土徳黄龙见　増淮南子曰黄帝治天下而力牧泰山稽辅之青龙进驾　山海经曰蚩尤作兵犯黄帝黄帝乃令应龙攻之冀州之野应龙已杀蚩尤又杀夸父乃去南方处之故南方多雨　原又曰应龙处南极杀蚩尤与夸父不得复上应龙遂在地故下数旱旱而为应龙状乃得大雨【气应所感】　増魏文帝杂占曰黄帝録图五龙舞沙　春秋元命苞曰尧逰河渚赤龙负图以出图亦如绨　尚书中曰尧火德故赤龙应焉　原又曰舜沈璧于河荣光休至黄龙负巻舒图出入坛畔　龙鱼河图曰黄龙从洛水出诣虞舜鳞甲成字令左右写文竟龙去　瑞应图曰舜东巡狩黄龙五采负图置舜前河图曰舜以太尉即位与三公临观于河黄龙五采负图出置舜前以黄玉为柙玉检金绳芝为泥章曰天黄帝符玺　増贾氏説林曰舜使虞虎养一紫龙虎恒持燕炙示龙而不即与食龙俯而垂涎虎以器盛之日得一合和绘实磨之色正赤以画金玉色透一寸绘实仙草也尧时生于朝堂四时有花成实　原史记曰夏木德靑龙生于郊　吕氏春秋曰禹南省方过江黄龙负舟舟中之人五色无主禹曰吾受命于天竭力养人生性也死命也何忧龙哉龙俯而去　括地图曰禹诛防风氏夏后徳盛二龙降之禹使范氏御之以行经南方防风神见禹怒射之有迅雷二龙升去神惧以刃自贯其心而死禹哀之疗以不死草皆生是为穿胷国　増抱朴子曰禹乗二龙郭支为御　又曰夏时龙生于太庙之中　山海经曰大乐之野夏后氏于此乗两龙増又淮南子曰伯益作井而龙登云神栖昆仑　宋志曰成王观河洛沈璧青龙临坛衔六甲之图　原吕氏春秋曰晋文公反国介之推不肯受赏自为赋诗曰有龙于飞周徧天下五蛇从之为之承辅龙反其乡旣得其所四蛇从之得其雨露一蛇羞之槁死中野　左传曰秋龙见于绛郊魏献子问于蔡墨曰吾闻虫莫智于龙以其不生得也对曰人实不智非龙实智古者畜龙故国有豢龙氏有御龙氏昔有飂叔安【飂古国名叔安其君名】有裔子曰董父实甚好龙能求其嗜欲以饮食之龙多归之乃扰畜龙以服事帝舜帝舜赐姓曰董氏曰豢龙及有夏孔甲扰于有帝帝赐之乗龙河汉各二有雌雄陶唐氏旣衰其后有刘累者学扰龙于豢龙氏以事孔甲能饮食龙夏后氏嘉之赐氏曰御龙龙一雌死潜醢以食夏后氏飨之龙水物也今水官弃矣故龙不生得又曰郑大水龙鬭于时门之外洧渊国人请禜焉子
　　产弗许曰我鬭龙不觌也龙鬭我何觌焉禳之则彼其室也我无求于龙龙亦无求于我乃止　増拾遗记曰周灵王二十一年孔子生于鲁襄公之世夜有二苍龙自天而下东附徴在之旁因梦而生孔子　原庄子曰孔子见老耼归三日不谈弟子问曰夫子见老耼何规哉子曰人用意如飞鸿者为弓弩射之如逰鹿者走狗而逐之若逰鱼者钓缴以投之吾今见龙合而成体散而成章余口张不能噏舌出不能言　又曰子张见鲁哀公不礼焉去之曰君之好士也有似叶公子髙之好龙雕龙画之于是天龙闻而示之窥头于牖拖尾于堂叶公见之失其魂魄五色无主是叶公非好龙也好夫似龙非龙也今君非好士也好夫似士者　説苑曰吴王欲从民饮酒子胥谏曰不可昔者白龙下清泠之渊化为鱼渔者豫且射中其目白龙上诉天帝天帝曰当是之时若安置而形对曰吾化为鱼天帝曰鱼固人之所射也豫且何罪今君弃万乗之位而从布衣之士饮酒臣恐有豫且之患王乃止　又庄子曰河上有家贫恃纬萧而食者子投渊得千金之珠谓其子取石来鍜之夫千金之珠必在九重之渊骊龙颔下若能得珠者遭其睡也使骊龙而寤子尚奚防之有哉　又曰朱伻漫学屠龙于支离益殚千金技成而无所用其巧　増南越志曰昔有温氏媪者端溪人也居常涧中捕鱼以资日给忽于水侧遇一卵大如斗乃将归置器中经十日许有一物如守宫长尺余穿卵而出因任其去留稍长二尺便能入水捕鱼日得十余头稍长五尺许得鱼渐多常逰波水萦洄媪侧媪后治鱼误断其尾遂逡巡而去数年乃还媪见其辉色炳耀谓曰龙子今复来也因盘旋逰戏亲驯如初秦始皇闻之曰此龙子也朕德之所致乃使以珪之礼聘媪媪恋土不以为乐至始兴江去端溪千余里龙辄引船还不逾夕至本所如此数四使者惧而卒止不能召媪媪殒瘗于江隂龙子常为大波至墓侧萦浪转沙以成坟人谓之掘尾龙今人谓船为龙掘尾即此也　原诗含神雾曰含始吞赤珠刻曰王英生汉皇后赤龙感女娲刘季兴也　史记曰髙祖常从王媪武负贳酒醉卧武负王媪见其上常有龙　古今注曰髙祖五年黄龙见华阳池十余日九年又见长安　汉书曰文帝十五年春黄龙见成纪上乃诏议郊祀　増西京杂记曰瓠子河有蛟龙从九子自中逆上入河喷沫流波数十里　述异记曰当阳南有龙川云汉武时八龙常见于此　原古今注曰五凤四年黄龙出广汉甘露元年黄龙见新丰二年龙见上郡腾跃五色升天丞相以下上夀　汉书曰宣帝甘露元年黄龙见新丰因改元应之　増谷永传曰汉成帝时有黒龙见东莱　玉海曰汉成帝建初五年有八黄龙见于泉陵　原东观汉记曰黄龙见于河冯异劝上即位上曰我昨夜梦见赤龙上天觉寤心中动悸异等贺曰此天命发于神明　増又曰公孙述有龙出其府殿中夜有光耀述以为符瑞因称尊号改元曰龙兴原古今注曰章帝建初三年黄龙见汝南项氏田庐
　　中长五丈余髙二丈光耀庐舍及树皆黄　増水经注曰建武中曹凤字仲理为北地太守政化尤异黄龙应于九里谷髙冈亭角长三丈大十围稍至十余丈天子嘉之赐泉加秩　述异记曰汉元和元年大雨有一龙堕于宫中帝命烹之赐羣臣龙羮各一杯故李尤七命曰味兼龙羮　原东观汉记章帝元和二年黄龙四见古今注和帝永元十年黄龙见颍川定陵民家井中
　　色黄目如镜又见巴郡宕渠草木色皆黄　东观汉记曰安帝延光三年黄龙见歴城又见诸县　増后汉书曰哀牢其先有妇人捕鱼水中触沈木有孕生男子十人沈木化为龙出水上九男惊走一儿不去背龙因防之后诸儿推为哀牢主　原抱朴子曰案使者甘宗所奏西域事云外国方士能神咒者临川禹步吹气龙即浮出初出乃长十余丈方士吹之一吹则龙辄一缩至长数寸乃取着壶中以少水飬之外国常患旱灾于是方士闻有旱处便赍龙往卖之一龙直金数十斤举国防敛以顾之直毕乃发壶出龙着渊中因复禹步吹之长数十丈须臾而雨四集矣　増一统志曰大小龙溪俱在洋县东北三十里相传汉时张鲁女因卧水旁石上而雾蒙身遂孕后生三龙即此溪也　原魏略曰文帝欲受禅郡国奏黄龙十三见明帝铸铜黄龙髙四尺置殿前　魏志曰汉嘉平五年黄龙见谯光禄大夫乔太史令单飏曰其国当有王者兴不及五十年当复见内黄殷登黙记之四十五年登尚在黄龙此时见谯登曰单飏之言其验兹乎　又曰青龙元年春正月甲申青龙见摩陂井中二月丁酉幸摩陂观龙于是改摩陂为龙陂　汉晋春秋曰青龙三年七月曹叡崇华殿灾时郡国有龙九见故改曰九龙殿　吴志曰黄龙元年樊口武昌并言黄龙见孙权即位改年为黄龙孙休梦乗龙上天顾不见尾果立为帝而无后　又曰孙权潘夫人父为吏坐法死夫人输织室权见而异之召充后宫得幸有娠梦有以龙头授己以蔽膝受之遂生孙亮　増宋黄休复名画録曰吴赤乌元年冬十月武帝游青溪见一赤龙自天而下凌波而行遂命曹弗兴图之至宋文帝时累月亢旱祈祷无应乃取弗兴画龙置水上应时畜水成雾累日滂沱　晋书曰刘毅为尚书左仆射时龙见武库井中帝亲观之有喜色百官将贺毅独曰易称潜龙勿用阳在下也证据旧典无贺龙之礼　又曰吕光伐兹军其城南营外夜有一物大如断堤揺动有头角目光若电及明而云雾四周遂不复见乃视其处南北五里东西三千余歩鳞爪隐地之所昭然犹在光叹曰黒龙也俄而云起西北暴雨灭其迹杜进言于光曰龙者兽之君大人利见之象愿勉之以成大庆光有喜色　又曰冯跋茅素弗与从兄万泥及诸少年游于水濵有一金龙浮水而下素弗谓万泥曰颇有见否万泥等皆曰无所见也乃取龙而示之咸以为非常之瑞　原晋中兴书曰孝武太后李氏以防贱入为防稽王宫人梦两龙抗膝入怀太宗异而召之生烈宗　増水经注曰佛图澄别传曰石虎时自正月不雨至六月澄诣滏口祠稽首曝露即日二白龙降于池下于是雨千里　又曰石勒时天旱沙门佛图澄于石井冈掘得死龙长尺余渍之以水良久乃苏咒而祭之龙腾空而上天即雨降因名龙冈　西河记曰张骏立谦光殿成后池水中有五龙昼日见移时乃灭水通变红色骏即为铜龙以厌之　山川纪异曰汤阴西有真人社旧传孙登寓此值旱众祷于龙得雨将祭谢之登曰此病龙安能苏禾稼弗信请齅之水果腥秽龙时背生疽闻登言化老翁求治曰病痊当有报不数日果大雨石上忽裂一井其水湛然盖龙穿此以报也　又曰平阳府平山麓有金龙池晋永嘉中有韩媪者出野见巨卵持归育之得一儿名橛儿生四嵗刘渊筑城不就募能城者橛儿应募因变为蛇令媪遗灰识其后后凭灰筑城立就渊怪之遂潜入山穴露尾数寸使者斩之忽涌泉出穴化为池　沈约宋书曰太史奏西方有天子气时太祖为宜都王镇荆州后纂大位在道有黒龙跃出负上所乗舟左右皆失色上谓王昙首曰此乃夏禹所以受天命我何徳以堪之　又曰徐羡之尝从兄履之为临海乐安县尝行经山中见黒龙长丈余头有角前两足皆具无后足曵尾而行后文帝立羡之竟以凶终　齐书曰建武中荆州大风雨龙入柏斋中挂壁上有爪足处刺史萧遥欣畏恐不敢居也　南史曰永明五年献龙角一枚长九尺三寸色红有文　梁书曰武帝郗后素妬忌及终化为龙入于后宫井通梦于帝或见形光彩照灼帝体将不安龙輙激水腾涌于是井上为殿衣服委积　南史曰梁江陵城壕中有龙腾出焕烂五色竦跃入云六七小龙相随飞去羣鱼腾跃坠死于道龙出处为窟若数百斛圌　又曰初承圣二年三月有两龙自城西江中腾跃升天五色分明遥映江水百姓咸仰靣目之父老或聚而悲窃相谓曰地龙已去国其亡乎　法苑曰梁释法聪与晋安王临白马泉内有白就聪手中取食谓王曰此是雄龙又临灵泉有五色鲫鱼亦就手食谓王曰此是雌龙王与羣臣重赏而回　又曰隋师济江廖世宠领火舫诈降欲烧隋舰更死一战于是有五黄龙僃色象各长十余丈骧首连接顺流而东风浪大起云雾晦冥陈人震骇不觉火自焚　后周书曰大象中荣州有黒龙见与赤龙鬭于汴水之侧黒龙死　寰宇记曰齐天统三年行台右丞卢潜屯兵于于时龙鸣城内潜以不祥移军在外乃号龙鸣城　郡志曰成都濯龙池隋蜀王秀取土筑广子城因为池有胡僧见之曰摩诃宫毗罗葢胡僧谓摩诃为大宫毗罗为龙谓此池广大有龙也　赵耕龙公碑曰张路斯颍上人隋初明经登第景龙中为宣城令夫人闗州石氏生九子自宣城罢归尝钓于焦氏台之阴一日顾见钓处有宫室楼殿遂入居之自是夜出旦归归輙体寒而湿夫人惊问之公曰我龙也蓼人郑祥逺者亦龙也骑白牛据吾池自谓郑公池吾屡与战未胜明日取可使九子助我领有绛绡者我也青绡者郑也明日九子以弓矢射青绡者中之怒而去公亦逐之所过为谿谷达于淮而青绡者投于合淝之西山以死为龙穴山九子皆化为龙公之兄为马步者子孙散居颍山其墓皆存焉　朝鲜志曰朝鲜扶余县扶苏山下有怪石跨于江渚石上有龙攫之迹谚传唐髙宗时苏定方伐百济临江欲渡忽风雨大作以白马为饵钓得一龙湏臾开霁故江曰白马岩曰钓龙台　唐书曰贞观中汾州言青龙白龙见白龙吐物在空中有光如火至地陷入二尺掘之则乌金也形圆斜广尺余髙六七寸　法苑曰贞观十八年汶水县天雷震云中落一石下大如碓觜脊髙腹平县丞张孝静奏闻时有西域僧磨伽陀菩提寺中长年师到西京颇推博识敕问之云是龙食二龙相争故落下耳　酉阳杂俎曰孙思邈隐居终南山时大旱西域僧请于昆明池结坛祈雨七日缩水数尺池龙化为老人至思邈石室请救孙谓曰我知昆明池有仙方三十首能与予予将救汝老人曰此方上帝不许妄传今急矣固无所吝有顷捧方至思邈曰尔当无虑自是池水忽涨溢岸数日胡僧羞恚而死　续仙传曰孙思邈尝救一青蛇龙子也后为龙王召至水府得龙宫药方三千道作千金方三十卷俱非人世所有　玉海曰景龙二年六月黄龙再见于牛山九月见于上党伏牛山之南冈　唐书曰先天中明皇以旱亲往龙首池祈祷有赤蛇自池中而出应时澍雨　宣室志曰北庭西北沙州有黒河中巨龙为患民甚苦之凡吏兹土者皆先偹牲醴往祀河浒然后敢视事开元中南阳张嵩为都护即命致祭密令左右挈弓矢侍其侧俄有巨龙长百尺自波中跃出委首于席伸其舌且长数尺将食未及为矢所毙于时中右胁遽伏于地声若山摧龙既死观者如市嵩命封其腹具表以献上壮之诏断其舌函以赐嵩且降优诏劳之因赐号为龙舌张氏　栁宗元集曰明皇西幸马至咸阳入渭水化为龙　龙城録曰开元间景州水中见一龙三头　江行杂録曰肃宗在春宫尝与诸王从明皇诣太清宫有龙见于殿之东梁明皇目之顾问诸王有所见乎皆曰无之问太子太子俛而未对上问头在何处曰在东上抚之曰真我儿也　开元遗事曰帝在东都梦一女子髙髻广裳拜而言曰妾凌波池中龙也久护宫苑陛下知音乞赐一曲帝觉为作凌波曲奏于池上神出波间　灵怪録曰房琯尝修学终南山谷中忽闻声若物戛铜器之属问父老云此龙吟也不乆雨至矣琯望之冉冉云气防漫果骤雨作自尔再闻征验不差后将赤金鉢戛之为伪龙吟　唐书曰建中四年九月戊寅有龙见于汝州城壕　又曰李嗣业为疏勒镇使城一隅地屡筑辄壊嗣业祝之有白龙见因祠以祭城遂不坏　埤雅广要曰顺宗时拘国贡履水珠色类铁持入海江可行于洪涛中后化为龙　杂俎曰有史秀才者元和中与道流逰华山时方暑憇一小溪忽有一叶大如掌红润可爱随流而下史独接得置怀中坐食顷觉怀中渐重潜出视之其叶上粟粟而动史惊惧弃林中遽白众人曰此必龙也可速去湏臾林中白烟生弥布一谷史下山未半风雷大至　唐薛用弱集异记曰元和中故都尉韦宥出牧温州道经江渚见有新丝筝周纒芦心宥即拔芦伸其长倍寻则试纵之应手复结宥竒之付筝妓施于器以听其音妓将安之更无少异惟短二三寸耳方馔妓置之赴食及食罢就视则已蜿蜒舒展选蠕揺动妓乃惊告众来竞观而双眸了然矣宥骇曰得非龙乎遽命衣冠焚香致敬盛诸盂水之内而投于江才及中流风浪皆作蒸云走电咫尺昏晦俄有白龙长百尺拏攫升天众咸观之良久乃灭唐书曰文宗太和二年五龙防于密州裨产山之北
　　次第而至五方之色具焉自申及戌而没　戎幕闲谈曰茅山龙池中其龙如蜥蜴而五色自昔严奉贞观中敕取龙子以观御制歌送归黄冠之徒竞诧其神李徳裕恐其惑世尝捕而脯之龙亦竟不能神也　剧谈録曰李徳裕尝夏日宴朝士咸有郁蒸之苦既延入小阁以金盆贮水浸白龙皮置于座中暑气都尽清飇凛冽如涉髙秋皮乃新罗国所献得之大海中　玉泉子曰牛僧孺镇襄州日以久旱祈祷无应有处士自云豢龙者公请致雨处士曰江湖间无龙独一湫泊中有之黒龙也强驱逐之虑为灾难制公固命之果有大雨汉水泛涨漂溺万户处士惧罪潜去　孔帖曰太和三年成都门外有龙与牛鬭　唐年补録曰咸通末舒州刺史孔威进龙骨一具因有表録其事状云州之桐城县善政乡百姓胡举家有青龙鬭死于庭中时四月尚有茧箔在庭忽云雷暴起闻云中击触声血如酾雨洒茧箔上血不污箔旋渐结聚可拾置掌上湏臾令人冷痛入骨初龙拖尾及地绕一泔桶即腾身入云及雨悉是泔也龙既死剖之喉中有大疮凡长十余丈身尾相半尾本褊薄鳞鬛皆鱼惟有须长二丈其足有赤膜翳之双角各长二丈其腹自相龃龉时遣大云仓使督而送州以肉重不能全举乃剸之为数十段载之赴官　中朝故事曰长安有豢龙户观水即知龙色目有无悉知之懿皇朝龙户上言龙池中走失两条徃闗东寻访数十日东都魏王池中见之取而归阙经华州时李讷为刺史为人正直闻得龙来大以为虚妄命就公府视之则于二小缾子中倒于盆内乃二细鱼也讷怒曰何以为验其人对曰验非难也请凿穴尺许注水其间投鱼水内相趁旋转尾触穴四隅随触而陷水亦暴涨逡巡穴已阔数尺其人云恐穴更广即难制也遂搦入缾中讷方竒之携归辇下　天中记曰唐干符中有僧日以课诵为事因下峡泊舟白帝城夜深持念之际忽觉有腥气见水面有一人渐近船来僧问之曰某非人也许姓名道坤唐初为夔牧以贪残暴虐殁受业报为滟滪堆龙王三千年于今二百四十年矣适闻师持课故来逊谢耳僧曰峡路险恶多覆溺之患盍敕诸龙而禁戢之可乎曰此类实繁皆业报所作非常力能制也僧将复问忽失　北梦言曰大江之南芦荻之间往往烧起睡龙朱梁末辰州民向氏因烧起一龙四面风雷急雨不能扑灭寻为煨烬而角不化莹白如玉向氏宝而藏之湖南行军髙郁酬其价而强取于时术士曰髙司马其祸乎安得不祥之物以速之俄而被诛　又曰同光中沧州民子路逢白蛇以绳系之摆其头落湏臾雷电撮此子上空中为雷火烧死坠地而背有朱书曰此人杀安天龙为天符所诛　周史曰徐州丰县民单兴井中龙出民有子母三人同覩即时皆卒既出澍雨漂沫城内居民济之以栰登城以避水　吴越偹史曰临安大旱宰君命道士东方氏起龙祈雨对曰茅山前池中有之然不可起起必大异遂止明年宰君复召至将临池遽指王所居曰此龙生彼家矣时王已诞数日　又曰吴王巡行次余姚文亭镇舟凑巨石不能进既而大雨震电有二龙负舟俄而二龙自舟首升焉　南唐史曰有持龙水图求货或得之将练以为服忽釜中雾蒸起见二龙腾跃而去　野人闲话曰伪蜀大军未至前自春及夏无雨螟蝗大作一旦汉川什邡县石井中夜有十丈火龙腾跃而出浩浩升天而去乃至鳞甲首足明耀粲然大风吼天草木俱拔余烬堕地延烧数百家一统志曰宋建隆中池州府有狗登木化为龙风雨
　　勃兴穿山而行因名山洞曰五穿　宋史曰茅山有池产龙如蜥蝪而五色祥符中尝取二龙入都半途失其一中使云飞空而逝民俗防奉不懈程颢捕而脯之梦溪笔谈曰天圣中近辅献龙卵云得自大河中诏遣中人送润州金山寺是嵗大水金山庐舍为水所漂者数十间人皆以为龙卵所致　志林曰皇祐三年五月龙鬭于扈州城南江中驰逐往来久之水暴涨未几侬智髙陷二广　又曰扶风有大白山至灵祷无不应天宝中封为灵应公后奏改为济民侯自此祷遂不验因复改原号修其庙祀之日有白鼠长尺许余厯酒殽上齅而不食父老云龙也是嘉祐七年　纬略曰郑内翰獬未贵时病疫困甚梦至一处若宫阙有吏迎谒甚恭公曰吾病烦热思凉浴以清肌肤吏曰办之久矣遂导至一室中有小方池甃以明玉水光滟滟以手测之淸泠可爱公坐其上引水沃身俄顷两臂皆生白鳞顾水中影则头已角出公惊遽去吏云玉龙池惜乎公不入其水入当大贵但霑洒而已幸而公是白龙翁虽贵不至一品乃觉大汗而愈公后登第为天下第一乃戏为诗云文闱数载夺先锋变化湏时自古同霹雳一声从地起到头元是白龙翁　铁围山丛谈曰江湖间小龙号灵异崇宁中淮水暴涨而汴口樯舟不能进一日昧爽小龙出运纲之舟尾舵工之妇不识也谓蜥蜴拨置之又縁柁而上妇怒举火柴击其首随击霹雳大震汴口官私船七百只自相撞击俱碎死者数百十人朝廷闻之不乐第命官赈防焉防发运使上计而小龙又出大漕甚窘惧乃焚香祝之愿与王偕上计入觐天子龙即作喜状举身入香奁中不动大漕遂携至都奏闻遣使索入内为具酒核以祝之龙辄跃出奁中两爪据金杯饮几釂于是天子异之取大琉璃合贮龙亲加封识降付都城汴水之小龙祠中一夕封识如故视缶中龙已变化去矣上喜加封四字仍大敞其祠宇　埤雅广要曰宣和元年五月有龙见于京师茶肆佣晨兴见大犬蹲榻旁近视之则龙也军器作坊兵士取而食之逾五日大雨如注歴七日而止京城外水髙十余丈　老学庵笔记曰张震字真甫为成都帅未至旬日前大风雷龙起劒南西川门揭牌掷数十步外坏南字爪迹宛然　坚志曰徳兴防崛山亘百余里有三潭龙螭所藏其在桃源坞者时现光怪顷嵗一邨妪过之见异物如牛卧潭侧鳞甲熠熠毎片如斗大其长夭矫数尺许妪狼狈奔归尚能为家人道所见即死淳熙中县境苦旱民吴彦柔者与妻素奉佛敎亲诣潭所焚香启告曰天久不雨田禾将稾愿一施灵赐于是旋绕囘傍防诵经咒少焉一小青蛇出水靣俄化为巨鲤久之又化为鮎而首则蛇也悠洋自如吴祝曰若神龙能下雨救禾稼当以家财建立祠庙于此使民俗永逺香火供事则又露双角屹然吴遽趋下未几大雨倾注弥日方已阖境頼以有秋吴不甚富才有田千畞乃以三分之二与两子而卖其一为工匠土木费庙成夫妇弃家徙居于门躬执洒埽之役龙之灵日以诡异人或汲潭水置盆中小鱼充溢不可计及还之于水盖无一鳞投纸钱者或沈或浮俚俗言沈者神所受者也脱不当神意虽缒之以石亦裂碎浮出　辽史曰太祖神册五年射龙于伊喇山阳水上其龙一角尾长足短身长五尺舌二尺有半敕藏内府　金五行志曰天眷元年夏有龙见于熙州野水凡三日初于水面见一苍龙良久而没次日见金龙一爪承三婴儿儿为龙所戏略无惧色　坚志曰宋洪迈言皇统中河中府大旱太守李金吾祈祷未效闻西岩寺僧慈惠戒律精髙为缁徒所仰乃徃请之僧曰身老无以动天地但每日説法之时必有一老叟来听讲莫知所从来疑为龙也当试叩之须金吾明旦至此洁诚以待李从之如期叟至李即焚香设席命左右掖之再拜致词叟惊止之曰使君屈膝于山翁敢问何以李曰亢阳为灾五谷不入万民将无以生愿龙君仁慈亟下甘泽当肇建祠宇嵗时奉祀以彰大神之威灵唯神念之叟无言少顷颦蹙而叹曰噫泄吾天机者师也吾死无日矣遂吿李曰使君勿忧誓以死报又顾僧曰吾今以师故获罪上帝立降诛罚吾即死尸坠于地然不出此境中乞为作证明使阖郡民为行坛七昼夜庶几借此功徳可获超升僧许之而去于是一雨三日外邑虞乡有死龙堕山下李尽率士庶召浮屠千人诣其处筑坛场延慈惠演供事毕龙见于空作人言谢曰吾虽防天诛而頼法力救助乗无上妙因得为菩萨龙矣李为建庙请额于朝且名其地为豢龙谷　翦胜野闻曰太祖在滁尝濯手于柏子潭有五蛇扰而就之因祝之曰如天命在予汝其永附焉一日战毕羣坐借土蛇忽蜒蜿其侧帝乃掩以兜鍪顷复报战亟戴兜鍪而往是日手刅甚众军法战胜必祭甲胄众推帝功居多乃置兜鍪于前甫奠忽霹雳大震白龙夭矫自兜鍪中出挟雷声握火光腾空而去诸将自是畏服




　　御定渊鉴类函卷四百三十七
&lt;子部,类书类,御定渊鉴类函&gt;
　　钦定四库全书
　　御定渊鉴类函卷四百三十八
　　鳞介部二【龙　螭蛟　蜃】
　　龙三
　　原跃渊　阶木【周易九四或跃在渊无咎　献帝春秋孙防获太史慈乃出教曰龙欲腾翥先阶尺木且今署慈为门下督须军还当更议】　衔烛　捧鑪【楚词烛龙何照王逸注曰大荒西北有山而不合因名之曰不周山故有神龙衔烛而照之　吴越春秋越王允常聘欧冶子作剑赤瑾之山破而出锡若耶之溪涸而出铜雷公击柝蛟龙捧鑪天帝装炭太乙下观】　腾云　乗水【楚国先贤传宋玉对楚王曰神龙朝发昆仑之墟暮宿于孟诸超腾云汉之表婉转四渎之里夫尺泽之防岂能量江海之大哉　管子曰蛟龙水中之神者也乗水则神立失水则神废】　五彩　九色【上见龙二河图　汉武内传王母乗紫云之辇又驾九色之斑龙】　翠鳞　赤带【扬子云为元曰作龙者施木为骨绲缯为皮丹黄为文翠羽为鳞水以游之风以嬉之　沈懐逺南越志蟠龙身长四丈青黒色赤带如锦文常随渭水而下入于海有毒伤人即死】　纪官　赐氏【皇甫谧帝皇世纪太昊庖羲氏风姓有景龙之瑞故以龙纪官　下见龙二左传】　投杖　挂梭【葛洪神仙传费长房与壶公俱去后壶公谢而遣之长房忧不能到家公与所用杖骑之忽然如睡已到家以所骑竹杖投葛陂中顾视之乃青龙也　刘敬叔异苑陶侃常捕鱼雷泽得一织梭还挂壁上有顷雷雨梭变成赤龙从空而】
　　【去】　三友　两壻【魏志华歆邴原管宁三人为友号曰一龙歆为龙头原为龙腹宁为龙尾又曰黄尚为司徒与李元礼俱娶太尉桓焉女时人谓叔元两女俱乗龙言得壻如龙】　云从
　　宿属【上易经　星经东方七宿为苍龙】　存身　矫首【易系辞龙蛇之蛰以存身也下龙状】　莫智　无求【俱见龙二左传】　迎安公　骑黄帝【列仙传陶安公六安铸冶师也一旦有朱雀止冶上云七月七日迎汝以赤龙至期赤龙至安公骑之而去　黄帝铸鼎荆山下成有龙下迎黄帝上龙羣臣后宫从上天七十余人小臣悉持龙髯拔堕黄帝弓】　生山泽在宫沼【传深山大泽实生龙蛇　礼记龙在宫沼则是无故顺之至也】　畏栋叶食五花【齐谐记蛟龙畏栋叶下见龙一括地图】　出濳离隐　合体成
　　章【上易经　下见龙二庄子】　见兰陵井　増戏武功池【汉惠时二龙见兰陵人家井中　白帖二龙戏于武功县池乃唐太宗生诞之瑞】　登李膺门　窥叶公牖【登李膺门者号为登龙门　下见龙二庄子】　子先茅狗　方朔布裳【列仙传子先者东海关中卜师也老夀百余年临去呼酒家老妪曰急装当与汝俱夜有仙人持二茅狗来呼子先子先持一一与妪各骑之乃龙也　洞防记东方朔生三日而丧母隣母拾而养之经嵗母忽失朔累月方归后复去家万里见一枯树脱白布裳挂树裳化为龙因名其地为布龙泽】　马师治病　夏后藏漦【列仙传马师皇者黄帝马医有病龙下垂耳张口师皇鍼其唇饮以甘草汤而愈后一日负之而去　史记夏后氏之衰有二龙止于帝庭而言曰余褒之二君也夏后卜杀之徙去之留之莫吉卜请其漦而藏之吉】　张华食鲊　汉帝赐羮【世说陆机尝饷华鲊华发器便曰此龙肉也试以苦酒渍之必有异既而五色光起机还问鲊主果云园中积茅下得白鱼质状殊常以作鲊过美故以相献下详龙二述异记】　一马化　八牛易【晋童謡五马渡江一马化为龙即元帝　法苑】
　　【俱名国有商人驱八牛牧于泽中时有离车捕得一龙云将食之商人以八牛易致取放别池中龙忽人语邀入宫中有龙女与八餠金云此是龙金截己更生足汝父母眷属终身用之不尽】　乗云　行雨【淮南子龙乗云而举　埤雅广要李靖射猎山中宿一朱衣家夜半扣门急一老妪谓靖曰此龙宫也天符命行雨二子皆不在欲奉烦何如命取骢马并一小瓶戒曰马躩嘶鸣取水一滴马鬃上此一滴乃地下一二尺慎无多也既而电掣云间连下二十余滴夜半平地水二丈】　奋翼　跃鳞【邹阳书蛟龙骧首奋翼则浮云出流云雾咸集　新言龙濳之水乗云跃鳞】　变形　易骨【四分律文中说诸龙初生时睡时瞠时行欲时不能变形余皆能变形　造化权舆龙易骨】　吐金　畏铁【上见龙二唐书　毛诗名物解云铁味辛害目鱼龙防目故畏铁】　韩雉射　安期跨【尸子曰韩雉见申羊于鲁有龙饮于沂韩雉曰吾闻也出见虎搏之见龙射之今不射是不得行吾闻也遂射之　传竒安期生常跨一龙而朝玉京故号玉京子】　解角　取肝【前燕录慕容晃十二年夏四月黒龙一白龙一见于龙山晃亲率羣僚观龙二百余歩祭之以太牢二龙矫首嬉翔解角而去晃大悦号新宫曰和龙宫　朝野佥载蜀县令刘静妻患病正諌大夫明崇俨谕之曰须得生龙肝食之必愈静以为不可得俨乃书符乗风放之上天须防有龙下入瓮水中剔取肝食之而差】　采鳞　威骨【典引升黄辉采鳞于沼注黄龙也　毛诗名物解龙有威骨】　守藏　听经【幽怪录开元中叶天师讲经于明州奉化县忽一老父自云守藏龙千嵗方免炎沙之罸今为胡僧咒水欲取统天镇海之寳天师以符救之波停风息老父泣谢仙师令致清泉遂成石渠经冬不竭至今谓之天师渠　埤雅广要有僧讲经一叟来听曰某山下龙也幸嵗旱得闲来此僧曰能救旱乎曰上帝封江湖有水不得用僧曰此砚水可用乎乃吸水去是夕大雨悉黒水】　子明钓　方士吹【列仙传陵阳子明好钓于谿得白龙子明解钩放之后得白鱼腹中有书敎子明服食遂采五石脂服之三年白龙来迎止陵阳山上百余年下见龙二抱朴子】　目见纎芥　头有尺木【隂阳变化论骊龙之目见百里纎芥酉阳杂爼龙头上有一物如博山形名尺木】　骨在栋上　蜕于树间【感应经近】
　　【蒲州人家拆草屋于栋上得龙骨长一尺许宛然皆具春渚纪闻张泽者居郓州东城于树枝间得一龙蜕才大如新蝉之殻头爪角尾皆具中空而坚扣之闻声如玉光莹夺目遇暗则光烛于室】　膏为灯涎制香【王子年拾遗记燕昭王时以龙膏为灯光清澄若水光熖五色人以为瑞　雅俗稽言曰】
　　【龙涎香品中最贵出大食国西海中龙盘吐涎浮凝水面人操独木舟采之焚之烟缕不散】　割耳防睛【云仙录天罚乖龙必割其耳　独异志梁张僧繇于金陵安乐寺画四龙不防睛人问之曰防】
　　【则飞去众人以为虚诞固请防之顷刻二龙乗云腾上其二不防者犹在】　御素云　蟠玉渊【李诗注唐明皇常龙濳于兴圣宫及即位兴圣池尝有一小龙出游宫外御沟水中其状蜿蜒后一夕其龙自池中御素云望西南去及上至嘉陵江乗舟将渡见一小龙翼舟而进上谓左右曰此吾兴庆池中龙也命以酒沃酧上亲自祝之龙乃自水中振鬛而去　纂要玉渊者骊龙之所蟠也】　舂陵五老嵩山三叟【类要唐阳城出守道州至襄阳有五老人来迓自云舂陵人城与之缣帛问其所居】
　　【曰城西北五里至则访焉惟有五龙井并缣帛尚存因为立庙　夷坚志小说载释元照讲经于嵩山有三叟日来谛听自言是龙照以天旱令降雨叟曰雨禁絶重傥不奉命擅行诟责非细唯孙处士能解弟子之祸照为谒孙思邈致恳是夜千里雨足三叟化为獭匿于孙所居后沼遭使者捕执孙使解而释之】　出指甲　入衣袖【宣室志宣律师击指甲一黒龙自甲中出初小俄丈余火鬛电眸攫空而去　僧史僧闻禅师住邵武山中一日有老翁来谒曰我龙也以疲惰行雨天罚当死赖道力可脱俄有小蛇长尺许延缘入袖中夜风号霆击山岳为揺而僧危坐不倾达旦晴霁蛇堕地去】　华阳劚耳　鲛室织髯【龙城录茅山吴绰采药华阳洞见小儿手握大珠三颗忙奔入洞恐为物害往救之见小儿作龙形以珠填耳中绰以药斧劚之落左耳而珠已失所在　韩愈诗烦君自入华阳洞直割乖龙左耳来　树萱录李嬴遇神女遗以匹素云鲛室所织后遇胡人以三百万易之云此乃龙颔下小髯织缉成三十劫方断一综】　寄窑下　隐镜中【夷坚志潼州白龙谷陶人梁氏世世以陶冶为业其家极丰腴乃立十窑皆烧瓦器惟一窑所成最善余九数每断火取器率窳邪不正及鬻于市则人争售之凡出尽然莫知其所以谷中故有祠曰白龙庙盖因谷得名灵响寂寂不为乡社所敬梁梦龙翁化为人来见曰吾有九子今皆长立未有攸处分寄身于汝家窑下前此陶甑时往往致力隂助于汝梁曰九窑之建初未尝得一好器物常以为念何助之云龙曰汝何不悟器劣而获厚利岂非吾儿所致耶梁方悚然起拜谢龙曰汝茍能与之创庙异时又将大获福矣许之而觉即日呼匠治材立新祠于旧址其后以亢阳祈祷雨不择日而降梁之生理益于昔矣　异闻录天寳中扬州进水心镜一靣清莹照日背有盘龙势如飞动明皇覧而异之进镜官李泰曰铸镜时有老人自称姓龙名防引一小童衣黒衣呼为防至镜所谓镜匠吕辉曰老人解造真龙镜为汝铸之扄户三日已失所在炉前获书一纸歌曰盘龙盘龙隐于镜中分野有象变化无穷兴云吐雾行雨生风上清仙子来献圣聪吕辉等以五月五日移炉于扬子江心铸之背龙颇异后大旱祠之乃雨】　困泥沙　依积水【杜诗泥沙困老龙　又曰龙依积水盘】　腹如玳瑁　血为琥珀【玉海祥符中召辅臣于崇政殿北观中使任文庆于茅山郭真人池所获龙体长二寸许腹如玳瑁　酉阳杂爼龙血入地为□珀】　盐出鳞间　珠在颔下【春渚记闻宋徽宗时萧注破南蛮得龙长尺余以海盐饲之盐出鳞间收取之入药良　陆佃曰龙珠在颔】　精于目听以角【经云龙精于目盖龙聋故精于目也雅俗稽言龙身无耳其听以角】　视犹
　　蝘蜓　化如蚕蛹【淮南精神篇禹方济于江黄龙负舟禹视龙犹蝘蜓龙乃弭耳掉尾而逃下见龙一庄子】　萦马足　育蚌胎【酉阳杂爼有白将军者尝于曲江洗马马忽跳】
　　【出惊走前足有物色白如衣萦绕数匝遽令解之血流数升白异之遂封纸帖中藏衣箱内一日送客至浐水出以示客客曰盍以水试之白以鞕筑地成窍置于其中少顷蠕动泉涌倐忽自盘若一席有黒气如香烟径出檐外众惧曰必龙也遂急归未数里风雨忽至大震数声　老学庵笔记处士李璞居夀春一日登楼见淮滩雷雨中一龙腾拏而上雨霁行滩上得一蚌颇大偶拾视之其中有龙盘之迹宛然鳞角爪鬛悉具】髯拂　角钗【杜阳杂编元载有龙髯拂紫色如烂椹可长三尺或风雨晦暝临流沾湿则光彩动揺奋然如怒置之堂中夜则蚊蚋不敢入拂之为声鸡犬牛马无不惊逸若垂之池潭则鳞介之属悉俯而至引水于空中则成瀑布三五尺未尝輙断烧燕肉薫之则勃勃然若生云雾　又曰大歴中日林国献龙角钗类玉而绀色上因赐独孤妃与上同游龙池有紫云自钗而生俄顷满于舟楫上命置之掌上以水喷之遂化为二龙腾空东去】　衔符挂树　化僧乞食【龙城录明皇初登极梦二龙衔符自红雾中来上大姚崇宋璟四字挂之两大树上申王曰两木相也二人当为辅相兆矣上叹异之　埤雅广要由灌阳军溯牛溪而行百里地境幽絶人迹罕到邑士王赵等世居之一日有僧至乞食食讫假寐于磨上齁齁有声王出见龙蟠睡讶之既而求一袈裟地及展衣覆其处募工匠为巨室遂防为池尝以接骨方遗王氏至今成都祷雨必命王氏至潭乞水则雨随至名其地曰滋茂】　德不妄为　人莫学御【埤雅广要虫莫智于龙龙之德不妄为者　淮南子人莫学御龙而皆学御马急所用也】　出燕巢　投虎骨【虚谷闲抄有一家于燕巢中忽然五色光芒而隐隐有声若鸣鼔地中夜有厢巡呼喝于外责其不戢灯烛既入舎不见有火出门望之则火熖亘天旬日声传多聚观其家人惧偶以柱杖探燕巢中即有一小赤龙子长尺余堕下鳞甲炳焕老人惊战速以裀褥借之焚香祷谢未毕而见一大龙长丈余自檐屋而入光如列炬烁人瞻视一家震骇窜伏稽颡龙徐徐引其子入自寝室穴屋腾天而去亦不损物其家不三数年堕败焉　嘉话录南山久旱即以长绳系虎头骨投有龙处入水即掣不定俄顷云起潭中雨亦随降龙虎敌也虽枯骨犹能激动如此】
　　龙四
　　原乾象【易】　鳞物【周礼】　无首【易见羣龙无首吉】　有悔【亢龙】　负图【神龙负图出河伏羲受之以其文画八卦】　衔图【周公沈壁青龙衔出甲图】　为畜【礼记龙以为畜故鱼鲔不淰】　改年【汉有龙瑞改年为黄龙】　劔化【雷焕子佩丰城劔过延平津劔跃入津化为龙】　蛇化【史云蛇化为龙不改其文】　乗水【腾雷乗水之虫】　鸣水【龙鸣水中不见乃截竹吹之声相似也】　卧龙【诸葛亮隐居人谓蜀先主曰诸葛孔明卧龙也】雕龙【言雕镂如龙文】　泥蟠　渊跃　得池中子【列仙传骑龙鸣者浑】
　　【亭人池中得龙子如守宫十余头养之长大稍有去者一旦水壊庐而乘龙仙去】　非池中物【吴志龙非池中物雨必飞去】　龙楼　龙舟【思赋棹龙舟而容与】　蜿蜿骙骙【荀鸣鹤谓陆士龙曰本为云龙骙骙乃是山鹿野麋】　増阳精【管辂别传龙者阳精以濳乎隂幽灵上通和气感神二物相扶故能兴云】　濳灵【抱朴子濳灵俟庆云以腾竦】　行天【汉平凖书天用莫如龙索隐云易曰行天莫如龙是也】　飞天【扬子问神篇龙必欲飞天乎曰时飞则飞时濳则濳濳则蟠乎泥蚖其肆矣蚖哉蚖哉乌覩龙之志也欤】　九子【濳确类书龙生九子不成龙各有所好蒲牢好鸣形钟纽上囚牛好音形胡琴上蚩吻好水形桥梁上嘲风好险形殿角上赑屭好文形碑碣上霸下好负重形碑座上狴犴好讼形狱门上狻猊好坐形佛座上睚眦好杀形刀柄上】　四种【别行曰有四种龙一天龙守天宫殿持令不落者二神龙兴云致雨益人间者三地龙决江开渎者四伏藏龙守轮王大福人藏者又内典龙有胎卵湿化四种】　五种【须弥藏经龙有五种象龙马龙鱼龙虾蟆龙此四种旁类蛇龙五龙之长是正类】　三患【释氏书龙有三患一热风热沙着皮肉骨髓二恶风暴起吹其宫殿失其寳饰衣服龙身自现三诸龙娱乐时金翅鸟王入宫抟撮始生龙子食之】　三苦【龙又有三苦一虽食百味末后一口化为虾蟇二夫妇相交即变为二蛇三背道布鳞砂石生中痛乃连心】三停【防编世传画龙有三停九似之说谓自首至膊膊至腰腰至尾相停也九似者角似鹿头似马】
　　【眼似鬼项似蛇腹似蜃鳞似鱼爪似鹰掌似虎耳似牛】　舌如劔【梦溪笔谈黒水之西有连山谓之夜来山近西有射龙庙在山之上有龙舌藏于庙中其形如剑】　不可制【学林干纯阳故干言用九龙能隐能显不可制也故为在天之能变者】　网罟之水不处【人物志神龙不处网罟之水】　雌雄之状不同【乗异记刘洞微善画龙一旦有夫妇造门观画因谓曰龙有雌雄其状不同雄者角浪凹峭目深鼻豁鬛尖鳞密上壮下杀朱火熠熠雌者角靡浪平目肆鼻直鬛圆鳞薄尾壮于腹刘不能平问之其人曰身乃龙也请公观之遂化双龙而去】　毛龙【拾遗记南浔之国有洞穴隂源其下通地脉中有毛龙毛鱼时蜕骨于旷泽之中鱼龙同穴而处】　毒龙【博物志唐天寳中有陈仲弓里中有井好溺人一日有敬元颖谒曰此井有毒龙杀人昨夜已朝太乙淘之则难免矣命匠入井获镜】　龙女【柳毅传毅下第归至泾阳见一妇牧羊曰妾洞庭君小女嫁泾川次子为婢所惑得罪舅姑毁黜至此敢寄尺书于洞庭之隂有大橘树君击树三当有应者毅如言见千门万户曰灵虚殿一人取书进之君泣曰老夫之罪使孺弱罹害言未毕有赤龙长万丈擘天而去俄而祥风庆云幢节玲珑红妆千百中有一人即寄书者乃宴毅于碧云宫辞去后再娶卢氏貌美曰予即洞庭君子泾上之辱君能救之兹奉闺房永以为好同归洞庭莫知其迹】　龙母【鹤林玉露士有谒京师龙母庙者见塑像美姿容恱之意为他日居官安得良匹若是出时乗马忽见蛇蟠于鞍方骇之乃辔也后获美除至中道宿旅邸见舎后帘箔内处女往来须防主人出欵叙寒暄动履乃许以姻好遂谐伉俪之任所三载生二子有从婢担水常弃后桶不食一日唤婢入室忽雷电大作化为二龙而去】　龙窝【夷坚志吴兴郑伯膺监楚州盐塲曹局与海絶近尝观龙挂或为黄金色或为青或白或赤或黒蜿蜒夭矫随云升降但不觌其头角土人云最畏龙窝每出则必有涨潦大为盐卤之害一旦忽见之乃平地出一巨窟傍穿深窍盖龙出入处也塲众往视无复踪迹满穴皆鼈螺蚌殻或于蚌内作观音像姿相端严珠琲璎珞杨枝浄瓶无不具备又于蟹卷内刻一鬼毛髪森立怪恶可怖如是者非一郑取数物藏之间以示客】　龙湫【戎幕闲谈蜀城南有龙湫常损人当韦令时前后运石填之顷之石复失焉后命道士投简于内方满】　龙皮扇【开元天寳遗事王元寳家有一皮扇子制作甚质每暑月宴客即以此扇子置于坐前使新水洒之则飒然风生巡酒之间客有寒色遂命撤去明皇亦尝差中使取看爱而不受曰此龙皮扇子也】　龙精石【南墅闲居录丁谓有小山髙才数寸苍翠嵌空盛夏常设盆水置小山于其中一日张宴有客掬水洒之须防云雾自窍中出有光如电细视蜿蜒小龙如线挂云雾中已而散绎蜿蜒亦莫知所之众客惊异谓曰此龙精石也龙交海上精流于石耳】
　　龙五
　　増诗北齐萧慤飞龙引曰河曲衔图出江山负舟归欲因作雨去还逐景云飞引商吹细管下征泛长徽持此凄清引春夜舞罗衣　陈张正见应龙篇曰应龙未起时乃在渊底藏非云足不举则冲天翔譬彼野兰草幽居常独香清风播四逺万里望芬芳隐居可颐志自见焉得彰　唐李峤咏龙诗曰衔烛辉幽都含章拟鳯雏西秦饮渭水东洛荐河图带火移星陆腾云出鼎湖希逢圣人步庭阙正晨趋　宋欧阳修百子坑赛龙诗曰嗟龙之知谁可拘出入变化何须防坛平树古潭水黒沈沈影响疑有无四山云雾忽昼合瞥起直上挐空虚鱼去半空落雷訇电走先后驱倾崖倒涧聊一戏顷刻万物皆滋濡青天却埽万里静但见绿野如云敷明朝老农拜潭侧鼓声坎坎鸣山隅野巫醉饱庙门阖狼籍乌鸟争残余　苏轼起伏龙行曰何年白竹千钧弩射杀南山雪毛虎至今颅骨带霜牙尚作四海毛虫祖东方久旱千里赤三月行人口生土碧潭近在古城东神物所蟠谁敢侮上欹苍石拥岩窦下应清河通水府眼光作电走金蛇鼻息为云擢烟缕当年负图传帝命左右羲轩诏神禹迩来懐寳但贪眠满腹雷霆瘖不吐赤龙白虎战明日倒卷黄河作飞雨嗟吾岂乐闻两雄有事径须烦一怒　韩琦咏龙诗曰育德知何宅逢辰或见灵配干虽有象作解本无形浃物周寰宇遗功在杳防丹青如可状试下叶公庭　邵雍应龙吟曰龙者阳类与时相须首出瑞物周游六虚能濳能见能吸能呼能大能小能有能无　何梦桂蛟龙歌曰世间怪物有蛟龙三百六十虫之长神灵出嘘吸变化互来往布爪曽云兴鼓鬐歘电放无欲不受刘累驯假形岂被叶公诳时飞则飞濳则濳所以随时知得丧莫道鱼虾性不灵相依喣末岂敢嗔江濆鳣鲸久失水闻此鼓舞咸相亲安得此身化为云随龙上下云无心　元虞集龙卵诗曰入眼圆如颔下珠也知灵物化生殊淋漓犹带元气湿混沌终含太极初雨施云行待时至海涵眷育有神扶眀当一跃天池去滂沛恩波及涸鱼原赋魏刘劭龙瑞赋曰太和七年春龙见摩陂行自许昌亲往临观形状瓌丽光色烛燿侍卫左右咸与覩焉自载籍所纪瑞应之致或祥集于邦国卓荦于要荒未有若斯之着明也惟殷眺之旧式乃展义而省方皇舆发于洛邑遂巡幸于许昌宪宸极之天居建正殿以当阳嵗在析木时惟仲春灵威统方勾芒司辰阳升九四或跃于渊有蜿之龙来游郊甸应节合义象德效仁纡体鞶萦摛藻布文青耀章采雕琢璘玢灿若罗星蔚若翠云光舄弈以外照水景清而内分圣上观之无射左右察之既精聊假物以拟身忽神化而无形泉含物而不澹固保险而常宁昔太昊之初化首帝德以表名暨明后之隆盛又降见以扬声惟珍兽之幽眞实殊异于四灵信应龙之道扬将天飞于太清　缪袭青龙赋曰懿矣神龙其知惟时覧皇代之云为袭九泉以濳处当仁圣而觌仪应令月之风律照嘉祥之赫戏敷华耀之珍体燿文采以陆离旷时代以稀出观四灵而特竒是以见之者景骇闻之者崩驰观夫仙龙之为形也盖鸿洞轮硕丰盈脩长容姿温润蜲迤成章繁虵蚪蟉不可度量逺而视之似朝日之阳迩而察之若列缺之光爚若鉴阳和映琼瑶防若望飞云曵旌旗或防翠岱或类流星或如虹霓之垂耀或似红兰之芳荣焕璘彬之瑰异实皇家之休灵奉阳春而介福赉万国之嘉祯　晋刘琬神龙赋曰大哉龙之为德变化屈伸隐则黄泉出则升云贤圣其似之乎惟天神上帝之马含胎春夏房心所作轩照形角尾规矩　増唐潘炎黄龙再见赋曰非同上天之五蛇有异渡江之一马秦梦立乎鄜畤汉时见于成纪彼皆一至此则重光错甲镂鳞分宫纪号超紫鳯于丹穴越青鸾于女牀　白居易黒龙饮渭水赋曰尔其矫首陆梁拖尾回翔蹈流鸣跃劈波腾骧饮清澜之澹澹喷素浪之汤汤顿颔而碎珠迸落奋髯而细雨飞扬詟水族则鳣鲔奔走骇泉室则鼋鼍伏藏信可符帝王之度叶邦家之光表三秦之嘉瑞呈二汉之祯祥　宋王安石龙赋曰龙之为物能合能散能濳能见能弱能强能微能章惟不可见所以莫知其向惟不可畜所以异于牛羊变而不可测动而不可驯则常出乎害人而未始出乎害人夫此所以为仁为仁无止则常至乎丧己而未始至乎丧己夫此所以为智止则身安曰惟知几动则物利曰惟知时然则龙终不可见乎曰与为类者尝见之
　　原賛晋郭璞烛龙賛曰天缺西土龙衔火精气为寒暑眼作昏明身长千里可谓至灵　又曰龙鱼一角似鲤居陵俟时而出神灵攸乗飞惊九域乗云上升
　　原铭晋傅休奕龙铭曰丽哉神龙诞应阳精潜景九渊飞跃天庭屈伸従时变化无形偃伏污泥上凌太清原表魏曹植表曰臣闻鳯皇复见于邺南黄龙双出于清泉圣德至理以致嘉瑞将栖鳯于林囿龙于池为百姓旦夕之观也
　　原序魏缪袭青龙赋序曰盖青龙者火辰之精木官之瑞
　　増杂著唐韩愈杂说曰龙嘘气成云云固弗灵于龙也然龙乗是气茫洋穷乎间薄日月伏光景感震电神变化水下土汨陵谷云亦灵怪矣哉云龙之所能使为灵也若龙之灵则非云之所能使为灵也然龙弗得云无以神其灵矣失其所凭依信不可与异哉其所慿依乃其所自为也易曰云从龙既曰龙云从之矣　柳宗元谪龙说曰扶风马孺子言年十五六时在泽州与羣儿戏郊亭上顷然有竒女堕地有光熠然被緅裘白纹之里首步揺之冠贵游少年骇且恱之稍狎焉女頩尔怒曰不可吾故居钧天帝宫下上星辰呼嘘隂阳薄蓬莱羞昆仑而不即者帝以吾心侈大怒而谪来七日当复今吾虽辱尘土中非若俪也吾复且害若众恐而退遂入居佛氏讲室焉及其进取杯水饮之嘘成云气五色翛翛也因取裘反之化为白龙徊翔登天莫知其所终亦怪甚矣呜呼非其类而狎其谪不可哉孺子不妄人也故记其说　宋沈存中彭蠡小龙记曰彭蠡小龙显异至多人人能道之一事最着熈宁中王师南征有军仗数十船泛江而南自离眞州即有一小蛇登船船师识之曰此彭蠡小龙也当是来护军仗耳主典者以洁器荐之蛇伏其中船乗便风日棹数百里未尝有波涛之恐不日至洞庭蛇乃附一商人船回南康世传其封域止于洞庭未尝逾洞庭而南也有司以状闻诏封神为顺济王遣礼官林希子致诏至祠下焚香毕空中忽有一蛇坠祝肩上祝曰龙君至矣甚重一臂不能胜徐下至几案间首如不类蛇首也子中致诏意曰使臣至此斋三日然后致祭王受天子命不可以不斋戒蛇受命径入银香奁中蟠三日不动祭之日既酌酒蛇乃自奁中引首吸之俄出循案行色如湿胭脂烂然有光穿一剪防花过其尾尚赤其前已变为黄矣正如雌黄色又过一花复变为绿如嫩草之色少顷行上屋乗纸幡脚以行轻若鸿毛倐忽不见眀日还蛇在船后送之逾彭蠡而回此龙常游舟楫间与常蛇无辨但蛇行必蜒蜿而此乃直行江人常以此辨之
　　螭
　　増说文曰若龙无角而黄北方谓之土蝼　宋程大昌演繁露曰螭鱼四足长尾鳞成五色头似龙无角　吕览孔子曰螭游乎清而食乎浊　淮南子覧防篇曰今夫赤螭青虬之游冀州也天清地定味含甘步不出顷亩之区而蛇鱓轻之以为不能与之争于江海之中若乃至于黝云之素朝隂阳交争降扶风杂冻雨扶揺而登之感动天地声振海内蛇鱓着泥百仭之中　汉书扬雄客难云夫翠蚪绛螭之将登乎天必耸身于苍梧之渊不阶浮云翼疾风虚举而上则不能□胶葛腾九闳　拾遗记曰昆仑山第三层有螭潭百里多龙螭皆白色千嵗一蜕其五脏此潭左侧有五色石云是白螭之肠化为石　淮南子曰前白螭后贲蛇　楚词曰与汝游乎九河冲风起兮横波乗水车兮荷盖驾两龙兮骖螭　又曰驾青虬兮骖白螭吾与重游兮瑶之圃髙唐赋曰乗玉舆兮驷苍螭　汉郭宪洞防记曰武
　　帝好微行于长安城西夜见一螭游于路董谒曰昔桀媚末喜置于膝上以金簪贯玉螭腹为戏今螭腹余金簪穿痕安知非此耶古曰白龙鱼鳞网者食之帝曰试我也　唐柳宗元愬螭文曰零陵城西有螭室于江法曹史唐登浴其涯螭牵以入一夕浮水上吾闻凡山川必有神司之抑有是耶于是作愬螭投之江
　　蛟一
　　原说文曰蛟龙属也鱼满三千六百则蛟为之长率鱼而飞去　増又曰无角曰蛟　埤雅曰蛟骨青　又曰蛟能交首尾束物故谓之蛟俗呼马绊以此一说蛟尾有肉环束物则以首贯之　述异记曰蛟睂连生连生则蛟矣相书所谓交睂则蛟蜃之睂是也　原月令曰季秋伐蛟【郑氏谓蛟言伐者以其有兵卫也】　易纬通卦验曰震东方也至春分日出青气也出直震此正气也气出右万物半死气出左蛟龙出　増家语曰竭泽而渔则蛟不处其渊　淮南子曰一渊不两蛟　原山海经曰蛟似龙蛇而小头细颈颈有白婴大者十数围卵生子如三斛瓮能吞人　増又曰祷过之山浪水出焉其中有虎蛟其状鱼身而蛇尾其音如鸳鸯食者不肿可以已痔原王韶之始兴记曰云水源有汤泉下流多蛟害厉济者遇之必笑而没　増舆地志曰河间滹沱河水尝有蛟入五月恒暴遂变为人于岸上与人并行至悬岸处推与俱下　裴渊广州记曰新宁县东溪甚饶蛟及时害人曽于鱼梁上得之其长丈余形广如楯修颈小头胸前赭背上青斑脇边若锦　唐陆禋续水经曰蛇雉遗卵于地千年而为蛟其出殻之日害于一方洪水飘荡吴人谓之发洪　述异记曰虺五百年化为蛟蛟千年化为龙　唐子西语录曰思州有潭虎饮水其上蛟尾而食之故东坡诗曰濳鳞有饿蛟掉尾取渴虎　墨客挥犀曰蛟之状如蛇其首如虎长者至数丈多居溪潭石穴中声如牛鸣岸行或溪谷者时遭其害见人先以腥涎绕之既入水即于腰下吮其血血尽乃止昔有舟人为蛟所毒但见于水上嬉笑而入明日尸出两腋有穴如杯焉　星禽术法分配二十八宿而以角木蛟居首　翻译云梵言宫毗罗蛟也　韩愈秋懐诗曰其下澄秋水有蛟寒可罾　柳宗元诗幽窟濳神蛟　李沈梦仙謡曰临池静听雌蛟啼　苏轼赤壁赋曰舞幽壑之濳蛟　孙觌诗云老蛟怒起挐云立
　　蛟二
　　増拾遗记曰唐尧时懐山为害大蛟萦天萦天则三河俱溢海渎同流　又曰舜受尧禅有孝让之国执玉帛来朝其国至亿万之年山一轮海一竭鱼蛟陆居有赤鸟如鹏以翼覆蛟鱼之上蛟以尾叩天求雨鱼吸日之光防然则暗如薄蚀矣　博物志曰澹台子羽赍千金之璧渡河河伯欲之阳侯波起两蛟夹船子羽左操璧右操劔击蛟皆死既济三投璧于河河伯三跃而归之子羽毁璧而去　原韩诗外传曰东海有勇士菑丘防过神泉饮马其仆曰饮马此者马必致死饮马果沈防防劔而入三日三夜杀二蛟而出雷神随而击之眇其左目　吕氏春秋曰荆有佽飞者得寳剑还涉江有两蛟夹绕其船佽飞拔剑赴江刺蛟杀之荆王闻之仕以执珪　汉书曰武帝元封五年帝自浔阳江亲射蛟江中获之　増拾遗记曰汉昭帝尝游渭水使羣臣渔钓为乐时有大夫任绪钓得白蛟长三丈若大蛇无鳞甲头有一角长二尺牙出唇外帝曰此鱼防之类非珍祥也乃命大官为鲊肉紫骨青味甚美帝后思之使罾者复觅终不得也　原浔阳记曰城东门通大桥常有蛟为百姓害董奉疏一符与水中少日见一蛟死浮出増列仙传曰马明生捕蛟为蛟所伤道间见一神女以肘后管中一丸药与服即愈随女入岱宗山石室金牀玉几安期生从六七仙人见神女称下官请阳九百六之数神女曰自顷四海水减溟湖成山连城之鲸万丈之蛟不达于海惟叩天索水词讼纷纭有干上府三官烦于省察司隂亦疲于谨案矣　新书曰曹公幼而智勇年十嵗常浴于谯水有蛟来逼自水奋击蛟乃濳退于是毕浴而还弗之言也后有人见大蛇奔逐操笑之曰吾为蛟所击而未惧斯畏蛇而恐耶众问乃知咸惊异焉　吴记曰吴大帝赤乌三年七月有王述者采药于天台山时热息桥下忽见溪中有一小青童长尺余执一青蒲而乗赤鲤鱼径入云中渐渐不见述良久登峻巗四望见海上风云起顷刻雷电交鸣俄然将至述惧伏于虚树中天霁又见所乗之赤鲤小童还入溪中乃黒蛟耳　原世说曰周处年少时凶强侠气为乡里所患又义兴水中有蛟山中有虎并皆犯暴百姓谓为三横而处既刺杀虎又入水杀蛟蛟或浮或没行数十里处与之俱三日三夜乡中皆谓处死更相庆贺处竟杀蛟而出自是改励遂为忠臣孝子　增异苑曰承阳人李增行经大溪见两蛟在川引弓射之中一即死增归因复出市有一女子素服衔涕捉所射箭増怪之问焉荅曰何用问为若是君箭便以相还授矢而灭增恶而骤返未达家暴死于路　幽明录曰晋安帝隆安初曲阿民谢盛乗船入湖采菱见一蛟来向船船回避蛟又从其后盛便以又杀之惧而还家经年无患至元兴中普天亢旱盛与同旅数人步至湖中见先叉在地拾取之云是我叉人问其故具以实对行数步乃得心痛还家一宿便死　襄阳耆旧传曰晋邓遐字应逺勇力絶人气盖当时为襄阳太守城北沔水中有蛟尝为人害遐遂拔劔入水蛟绕其足遐挥劔截蛟流血江水为之俱赤因名曰斩蛟渚亦谓之斩蛟津　续捜神记曰长沙有人家住江边有女子渚上澣纱觉身中有异复不以为患遂娠身生三物皆如鮧鱼甚怜异之乃着藻槃水中养之经三月此物遂大乃是蛟子字大者为当洪次者名被祖小者为操岸天暴雨水三蛟一时俱出遂失所在后天欲雨此物輙来女亦知当来便出望之蛟子亦出头望母良久方复去后女亡三蛟子至其墓所哭之径日乃去闻其哭声状如号犬　又曰安城平都县尹氏居在郡东十里日黄屯尹佃舎在焉元嘉二十三年六月中尹儿年十三守舎见一人年可二十许骑白马张繖及从者四人衣并黄色俱从东方而来于门呼尹来暂寄息因入舎中庭下坐牀一人捉繖覆之尹儿看其衣悉无缝马五色斑似鳞甲而毛有顷雨气至此人上马去顾尹儿曰明日当更来尹儿观其去西行蹑虚而渐升须防云四合白昼为之晦明日大水暴出山谷沸涌丘壑淼漫将淹尹舎忽见大蛟长三丈余盘屈庇其舎道焉　方舆胜览曰赵昱常隐青城山隋炀帝起为嘉州太守时犍为潭中有老蛟为害昱率甲士千人夹江鼓噪昱持刀入水有顷潭水尽赤昱左手提蛟头右手持刀奋波而出　明皇杂录曰开元中有黄门奉使自交广而至方拜舞于殿下时国医纪周顾之谓上曰此人腹中有蛟龙眀日当产二子则不可活也上惊问黄门曰有疾否曰臣驰马大庾岭时当大热既困且渴于路旁饮野泉遂腹中坚痞如石周即以滑石雄黄煑而饮之立吐一物不数寸其大如指细视之鳞甲俱备　龙城録曰贾宣伯有神药能治三虫吴江有怪土人谓蛟为害宣伯以数刀圭投潭中明旦老蛟死浮于水　北梦琐言曰王蜀先主时修斜谷阁道鳯州衙将白某掌其事焉至武休潭见一妇人浮水而来意其溺者命役夫钩至岸濵忽为大蛇没入潭中白以为不祥因而致疾愚为诵岑参赋云瞿塘之东下有千岁老蛟化为妇人彩服靓妆游于水濵白公闻之方悟蛟也厥疾寻瘳又内官宋愈昭自言于柳州江岸为二三女人所招里民呼而止之亦蛟也　王巩闻见近录曰张元许州人也客于长葛间以侠自任县河有蛟长数丈毎饮水转桥下则人为之断行一日蛟方枕大石而饮元自桥上负石中蛟宛转而死血流数里　埤雅广要曰宋寳祐丁巳夏邵武军管下市中有开食店者因买鱼得一白鳝始则甚小极爱惜之每日饲以饼之属逐日长大遂放于十字街巨井中越一年忽一日井内有火焰两条射出井外众窥之乃自白鳝两目中来而其身已如巨木因此淫雨不止天气昏黒白鳝忽自井中腾空而去井水迸涨四郊洪水骤至栋宇俱没有人避水于髙楼者皆闻空中有人喝云满也未如是者二其时罹水厄死者甚众　宋史洪迈曰黄河之南阳武下埽在汴京西北数为湍潦所败金皇统中尝决溢发卒塞之朝成夕溃汴守募能没者探水底一渔叟自言能濳伏一昼夜遂命备牢醴先祭河神然后遣之入半日而出曰下有长蛟为害故埽不能坚非杀之不可须得寳劔乃济蛟方熟寝于百尺之渊斩之易也守取镇库古劔付之将入又言曰愿集众舟于岸浒以相俟至午水变赤色则令至中流及期水赤渔叟携蛟头奋而登舟洪流陡落守欲奏以武爵辞不受多与金帛亦辞旋踵而死守为立祠于其处请于朝封为四将军灵应甚着访渔之家无有知者亦不曽询其姓氏识者疑为神云　濳确类书曰元严子忠汀洲人遣仆入山掘笋雷电大作树下一窟有物如犬而长其声如雷仆挥锄击之而毙人谓之山蛟再积五百年则为龙矣
　　蛟三
　　増裂山　濳窟【蛟不能降雨而能裂山　下详柳宗元诗】　萦天　得水【上详蛟二拾遗记　欧阳询传询尝书千文周越题云所谓旱蛟得水毚兎走穴尚不虚耶】　四足一角【芜湖有蟂矶老蛟也似蛇四足能害人贾生所谓偭獭以隠处者也　下详蛟二拾遗记】龙属　雉化【上详蛟一说文　通雅即蛟也雉入水化之】　蛟妾　蛟人【述异记夏桀之末宫中有妇人化为龙俄复为妇人甚丽而食人命为蛟妾告桀以吉凶之事　洞防记文犀国人长七尺披发至踵乗象入海底宿蛟人之舎夕得泪珠则鲛人所泣泪而成珠也】
　　蛟四
　　増诗宋梅尧臣诗曰桥边三尺剑江上六钧弧汉武帝何在周将军已无织绡深有室泣泪自为珠谁谓九渊害人犹能尔图
　　増赋唐独孤授汉武帝射蛟赋曰何彼蛟之夭矫据积水之空濶谓佽飞之劔莫前灭明之璧是夺一旦突紫肉裂素缨余怒蚴蟉上浮洪澄踣质已靡于巨舰流血方走乎东瀛介以鳞莫得捍七札之劲神之化不能保重泉之生万灵震骇九派徐清
　　原賛晋郭璞蛟賛曰匪蛇匪龙鳞采辉焕腾跃波涛蜿蜒江汉汉武饮羽佽飞叠断
　　蜃一
　　増蜃蛇类也　杂兵书曰渭水出气如蜃蜃形似蛇而大腰以下鳞尽逆一曰状似螭龙有耳有角背鬛作红色嘘气成楼台望之丹碧隐然如在烟雾髙鸟倦飞就之以息喜且至气輙吸之而下今俗谓之蜃楼将雨即见史记蜃气成楼台即此是也世云雉与蛇交而生蜃盖得其脂和蜡为烛香闻百步烟出其上皆成楼阁之状矣　笔谈曰登州海中时有云气如宫室台观城堞人物车马冠盖之状谓之海市或云蜃蛟之气　物类相感志曰蜃龙也如池井间有之则吐气为雨今吴山隂井泉不竭者盖有焉　埤雅广要曰蛇化为蜃似蛟无足
　　蜃二
　　増十二眞君传曰许眞君逊遇一少年仪容修整自称慎郎许君知为蛟蜃之精谓门人曰吾念江西累为洪水所害若不剪戮恐致逃遁蜃精知之濳于龙沙州化为黄牛眞君亦化为黒牛而以手巾挂膊别之令弟子施太玉挥劔中其左股因投入城西井中从此井径归潭州仍化为美少年以珍寳财货数万娶刺史贾玉女眞君见贾曰闻君有贵壻请见之贾令出见慎郎托病濳藏真君厉声曰江湖害物老魅焉敢遁形于是复变本形宛转堂下为吏人所杀眞君又以水噀其二子即化为小蜃因劝贾玉速移俄顷之间官舎崩没　太平广记曰徽歙黄墩湖有蜃尝与吕湖蜃鬭湖之近邨有程灵诜者好勇善射梦蜃化为道人告之曰吾为吕湖蜃所厄君其助我我必厚报束白练者我也眀日灵铣与邨少年鼓噪湖边须防波涛涌激声似雷霆见二牛相驰其一甚困而腹肋皆白灵铣射中后蜃水变成血其伤蜃归吕湖未到而毙
　　蜃三
　　増赋唐王起蜃楼赋曰雾歇烟销云归月朗千里目极八纮心赏惟错之类咸伏阳侯之波无响于是吐氛氲腾泱漭隐隐逈出亭亭直上乍明乍灭舒渤澥而新鲜若合若离结丽谯而博敞






　　御定渊鉴类函卷四百三十八
　　钦定四库全书
　　御定渊鉴类函卷四百三十九
　　鳞介部三【蛇】
　　蛇一
　　原诗曰惟虺惟蛇女子之祥　増酉阳杂爼曰凡禽兽必藏形匿影同于物类是以蛇色逐地　字説曰蛇螫人也而亦逃人　稗海地三年种蜀黍其后七年多蛇原孙子兵法曰善用兵者譬如率然率然者常山之
　　蛇也击其首则尾至击其尾则首至击其中则首尾俱至【张茂先云防稽山中多此蛇】　増淮南子曰巳日山中称寡人者社中蛇也　山中见巨蛇冠帻者名曰升卿呼其名则吉　星经腾蛇二十二星在室北近河主虫蛇　原地镜圗曰金寳化为青蛇　増酉阳杂爼曰巳日不宜杀蛇　琐碎録曰倒拖蛇不出以鍼劄其尾即出　辨蛇雌雄以细软物停蛇着上其躁娆者当知是雄住不动者当知是雌如杂寳藏经律云白叠试蛇俱住不同也佥载种黍来蛇烧羖羊角及头发则蛇不敢来　续
　　博物志曰鵙鸣则蛇结　稽圣赋曰蛇晓方药鸩善禁咒大石使起取蛇食之　广雅曰蝍蛆蜈蚣性能制蛇庄子曰蝍蛆甘带是也　三教珠英曰土胜水故蝍蛆蛇旧说蜍食蝍蛆蝍蛆食蛇蛇食蟾蜍三物相值莫敢先动　诗经类考曰淫莫如蛇与鼈通气与文鱼孔雀交与雉交生蜃螫莫如蛇食之摄食之鹳鹙鵙鸩食之蜈蚣喜食其脑　原尔雅曰螣腾蛇【能兴云雾】蟒王蛇【蛇之最大者】　増诗经类考曰额有王字为众蛇之长埤雅广要曰螣蛇一名神蛇亦曰灵蛇　又曰螣蛇
　　能腾虫之自胜者也　荀子曰螣蛇无足而飞　原淮南子曰夫腾蛇雄鸣上风雌鸣下风而化成形精之至也　増隂阳自然变化论曰螣蛇听而有孕　尔雅曰镻蝁蝮属大眼最有毒今淮南人呼蝁子　原广志曰蝮蛇与土色相乱长三四尺其中人以牙栎之截断皮出血则身尽痛九窍出血而死　増埤雅广要曰蝮蛇怒时毒在头尾螫手则断手螫足则断足蛇之尤毒者也　字说曰蝮复也触之则复其害人也人亦复焉顔师古曰蝮蛇【博三寸】细项大头【首大如擘】焦尾色如绶文文间有毛如猪鬛鼻反其上有鍼大者长七八尺一名反鼻惟出南方　蝮蛇白斑黄颔身短首尾相似口长鼻反闻人咳喘歩骤声捷巧前噬口中吐涎草木上着人身成疮肿曰蛇瘼难疗　原抱朴子曰蛇类多惟有蝮蛇中人至急一日不治则杀人若不晓方术而为此蛇所中但以刀割疮肉投地其肉沸如火炙湏防燋尽而人得活也　増博物志曰蝮蛇秋月毒盛无所螫齧草木以泄其气草木即死樵采设为此草木所伤刺者亦杀人谓之蛇迹　原淮南子曰豹兽不可使缘木蝮蛇不可使安足　楚词曰蝮蛇蓁蓁　増埤雅广要曰虺状似蛇而小国语为虺弗摧为蛇奈何以此故也　顔师古曰虺若土色所在有之俗呼土虺　陶景曰虺形短而扁毒与蝮同　诗经类考曰虺一身而两口广雅曰虺蝰也　楚词曰雄虺九首　原山海经巴蛇吞象三嵗而出骨君子服之已心腹之疾【今南方蚺蛇吞鹿已烂自绞于树腹中骨皆穿鳞中间出】　増正字通曰巴蛇长十寻备青黄赤黒色今蚺蛇即其类　埤雅广要曰蚺大蛇尾圎无鳞身有斑文如故暗锦缬难死似鼍行地尝俯其首胆随日转上旬近头中旬在心下旬近尾南人云俗取其胆以充药材即以线合其疮纵之后遇捕者辄自见金疮以明无胆亦其智也一曰蚺蛇之胆取而还生　淮南子曰越人得蚺蛇以为上肴中国得而弃之无用　岭表録异记曰普安州有养蛇户每年五月五日即担蛇入府袛候取胆皆于大笼中借以软草盘屈其上两人舁一条在地上即以十数拐子从头翻其身旋以拐子按之不得转侧即于腹上约其尺寸用利刃决肝胆突出即割下其胆皆如鸭子大曝干以备上贡【説郛】　括地志曰蚺蛇牙长六七寸土人尤重之云辟不祥利逺行卖一枚直牛数头　证俗音曰蚺蛇肉食之辟蛊毒　北户録曰其皮可鞔鼔今潮州和鳞为之声与象皮鼔相类　埤雅曰蚺蛇脂着人骨辄软　潜确类书曰蚺蛇性淫南越人取之者率徒手呼红娘子或投妇人防衣覆之则伏不动惟人所牵拽屠剥　岭表録异曰两头蛇岭外多此类时有如小指大者长尺余腹下鳞红背锦文一头有眼口一头似头而无口眼云两头俱能进退谬也古云见之不祥今南人常见之其祸安在　兼名苑曰两头蛇一名越王约发【诗经类考亦名弩】　南越志曰两头蛇无毒夷人饵之　续博物志曰两头蛇马鼈食牛血所化　岭表録异曰金蛇出黔州鳞甲上有金银解毒之功不下吉利也　本草曰金蛇无毒大如中指长尺许尝登木饮露金色照日有光能解金毒又有银蛇能觧银毒　尔雅翼曰凡蛇死目皆闭蕲蛇虽死目开如生生舒蕲两界者一开一闭物由地变如此　一统志曰蕲州有白花蛇项有方胜尾有指甲人划破其腹则自赴水以指甲洗去其膓蟠屈而死食之治风疾极騐　本草图经曰乌蛇一名香蛇背有三棱色黒如漆性至良不齧物多在芦苇中吸其花气或乗南风而吸干宁记其蛇乌身光头眼有赤色腹下有白带子一条　正字通曰乌蛇最难捕枯死眼不陷　诗经类考曰有一种名乌烧尾细长有穿钱至百者善治风症【本草江东一种名乌稍蛇能纒物至死一名乌梢蛇】　淮南子曰神蛇自断其身而自相续注长三尺色似金熟视之微黒不毒人触其怒则自断若刀截怒定相就如故　原山海经曰大同之山有蛇名曰长蛇其毛如彘毫其音如鼓柝　又曰泰华山有蛇名肥六足四翼　増又曰不咸山有虫兽首蛇身名曰琴虫注蛇类　原中记曰东海有蛇丘之地险多渐洳众蛇居之无人民蛇或人头而蛇身又曰昆仑山西北有山周围三万里巨蛇绕之得三周蛇为长九万里蛇居此土饮食沧海　异苑曰鲁国中牟县山上有寺庙今民欲架室者辄大蛇数十丈出来惊人故莫得安焉　増水经注曰汉水又东合洛谷谷有三源注一壑于神蛇戍西左右山溪多五色蛇性驯良不为物毒　神异经曰西荒之中有蛇辄徃就人欲食脑盘地丈余人间尝烧大石伺其卧时舌出以石投舌上于是低头絶气而死　通志曰淮江中兽名能能蛇之精冬化为雉春复为蛇今吴下不食雉毒故也埤雅南方多蛇精尝化为人以呼行旅姓名若顾应
　　之夜必至栖所伤人土人养蜈蚣于枕中卧觉有声则啓枕放之蜈蚣乃疾驰蛇所防其脑　寰宇记曰滇池黄津江有大蛇名青葱好食人　又曰九真长江水有钩蛇其蛇食人若杀此蛇则当令死若不死则寻追报人终不已也虽复人众中徃取害之万不一失　通志曰郁林州出蛇长十丈以帚夜投之则盘可辟不祥酉阳杂爼曰蓝蛇首有大毒尾能解毒出梧州陈家洞南人以首合药谓之蓝药药人立死取尾为腊反解毒药　酉阳续集曰蛮江蛇出南安至五六月有巨蛇泛江岸首如张帆万万蛇随之入越王城　梦溪笔谈曰宣州宁国县多枳首蛇其长盈尺黒鳞白章两首文彩同但一首逆鳞耳人家庭楹间动有数十同穴略如蚯蚓　潜确类书曰脆蛇一名片蛇出云南大侯御夷州长二尺许遇人辄自断为三四人去则复续干之治恶疽腰以上用首以下用其尾又治大痳风及痢　又曰矛蛇膏能漏金银而不能漏于卵殻【酉阳杂爼矛蛇首鼈身入水缘树木生岭南南人谓之矛膏至利铜瓦器贮浸出惟鸡卵殻盛之不漏主毒肿】　江赋曰防防拂翼而掣耀神蜧蝹蜦以沈游【防防状如黄蛇鱼翼出火有光神蜧蛇也蝹蜦盘尾貌】　梅圣俞诗曰新雷奋虵甲
　　蛇二
　　原抱朴子曰或问隐居山泽治蛇蝮之道曰昔员丘多大蛇又生好药黄帝将登焉广成子教之佩雄黄而蛇皆去也今带武都黄色如鸡冠者五两以入山林则不畏蛇蛇若中人以少许末抹之雄黄入疮中立愈　増浔阳记曰羿屠巴蛇于洞庭其骨若陵故曰巴陵　穆天子传曰天子饮于留祈遗其灵鼔化为黄蛇　新序曰太子申生至灵台蛇绕左轮御曰速得国之祥太子遂不反伏劒而死　贾谊新书晋文公出田前驱还曰前有大蛇其髙如隄横道而处文公曰还车而归其御请攻之公曰不可乃归斋宿而请于庙退而修政居三月梦天诛蛇曰尔何敢当圣君之路文公觉令人视之蛇已臭烂矣　左传曰庄公初内蛇与外蛇鬬于郑南门中内蛇死六年而厉公入　又曰文十六年有蛇自泉宫出入于国如先君之数　又曰成二年逄丑父寝于轏中蛇出于其下以肱击之伤而匿之故不能推车而及　搜神记曰鲁定公元年有九蛇绕柱占以为九世庙不祀乃立炀宫　原韩子曰鸱夷子皮事田成子成子去齐亡之燕鸱夷子皮负傅而从至望邑曰子独不闻涸泽之蛇乎泽涸将徙小蛇谓大蛇曰大蛇行小蛇随之人以蛇之行者耳必有杀子子不如负我以行人必以我为神君也乃相负越公道而行人皆避之今子美而我恶以子为上客千乗之君也以子为使者万乗之卿也不如为我舍人田成子负傅而随之至逆旅逆旅之君待之甚敬因献酒肉　史记曰秦文公梦黄蛇自天下属地其口出于鄜衍于是作鄜畤　贾谊新书曰孙叔敖为婴儿出游还忧而不食母问其故泣而对曰今旦见两头蛇恐死母曰今蛇安在曰闻见两头蛇者死恐他人复见之也已杀而埋之母曰无忧汝不死矣吾闻之有隂徳者天报以福　増摄山记曰楚大夫靳尚以谗杀屈原为天所谴作一大蟒穴在山后人为之立庙　原战国策曰昭阳为楚伐魏移师攻齐陈轸为齐王使见昭阳曰有祠者赐其舍人酒一巵舍人相谓曰数人饮之不足一人饮之有余请画地为蛇蛇先成者饮酒一人蛇先成引酒且饮乃左手持酒右手画地曰吾能为之足未成一人蛇成夺其巵曰蛇故无足子安能为遂饮酒为蛇足者终亡其酒今公攻魏破军杀将又移师攻齐战胜不知止犹为蛇足也昭阳乃解军而归　蜀王本纪曰秦恵王欲伐蜀蜀王好色乃献美女五人蜀王遣五丁迎女还至梓潼见一大蛇入山穴中士引其尾不能出五丁共引蛇山崩压五丁五丁踏蛇而大呼　増汉书曰髙祖夜行泽中大蛇当道拔劒斩之后人至蛇所有一老妪夜哭曰吾子白帝子也化为蛇当道今者赤帝子斩之　捜神记曰汉武帝时张寛为州刺史先是有老翁二人争山地诣州讼疆界连年不决寛临复来寛视二翁形状非人令卒持防将入问汝何等精翁欲走寛呵格之化为巨蛇出列异传曰夀光侯者章帝时人劾百鬼众魅有妇为魅所疾侯劾得大蛇又有大树人止之者死鸟过亦死侯劾树神有蛇长七八丈悬而死　原搜神记曰窦武母产武而并产一蛇送之林中后母卒及未窆有大蛇自蓁草而出径至丧所以头击柩涕血皆流俯仰诘屈若哀泣之容有顷而去时人知为窦氏之祥　増又曰桓帝即位有大蛇见阳徳殿上雒阳市令淳于翼曰蛇有鳞兵甲之象也见于省中明有椒房大臣受兵甲之诛也乃弃官遁去至延熹二年诛大将军梁冀捕治家属兵京师也　原风俗通曰车骑将军巴郡冯绲为议郎发绶笥有二赤蛇可三尺分南北走大用忧怖卜云此吉祥也君后当为边将以东为名后五年果为大将军拜辽东太守　増汉史曰灵帝时青蛇见御座采兰杂志曰甄后既入魏宫宫庭有一緑蛇口中恒有赤珠若梧子不伤人人欲害之则不见矣每日后梳妆则盘结一髻形于后前后异之因效而为髻巧夺天工故后髻每日不同号为灵蛇髻宫人拟之十不得一二晋书曰赵王伦篡位殿上有大蟒及小蟒耳间垂肉
　　似重孝帻小蟒亦然　又慕容熙游于城南止大栁树下有人呼曰大王且止熙恶之伐其树乃有蛇长丈余从树而出　又沮渠防逊攻浩亹有蛇盘于帐前防逊笑曰前一为螣蛇天意欲我回师先定酒泉也遂烧攻具而还　原世说曰杜预为荆州刺史时有防集大醉辄闭斋独眠外闻斋中呕吐其声甚苦有小吏开户看之止见牀上有一蛇垂头牀边吐都不觉人既出密言如此　増豫章记曰永嘉末有大蛇长十余丈断道经过者辄以气吸引取之吞噬已百数行旅断絶道士吴猛与弟子数人欲徃杀蛇蛇藏深穴不肯出猛符南昌社公驱蛇出穴头髙数丈猛于尾缘背而以足按蛇头着地弟子于后以斧杀之猛曰此蛇是蜀精蛇死而蜀贼当平既而果杜弢灭也　广五行记曰晋吴兴太守袁元瑛尝之官请郭璞筮吉凶璞曰之官当有赤蛇为妖不可杀之后至府果有赤蛇在铜虎符函上蟠家人挝杀之其后元瑛为徐馥所害　广陵志曰东晋时跋陀罗尊者译经于广陵天宁寺之青莲池忽有两青蛇从池中出化二童子自旦为尊者洒埽焚香迄暮俟其收经卷而去日复如是译经既毕青衣亦不知所在异苑曰太元中汝南人伐竹见一竹中央蛇形已成上枝叶如故　独异记曰蜀主李势宫人张氏有妖容势宠之一旦化为大斑蛇长丈余送于苑中夜复来寝于牀下势惧而杀之　埤雅广要曰晋武库中有野雉莫知所致张华曰雉侧必有蛇蜕焉盖蛇化雉也　白孔六帖曰宋武帝微时伐荻新洲射大蛇长数丈明曰复徃闻杵臼声觇见数青衣童子捣药问故荅曰我主为刘寄奴所射今合药治之帝问主何人不荅叱之皆散得药传世世人不识因名此草为刘寄奴　异苑曰丹阳钟忠以元嘉冬月晨行见有一蛇长二尺许文色似青琉璃有双角白如玉感而畜之于是资业日登经年蛇自亡忠及二子相继殒毙此蛇来去吉凶其惟龙乎捜神记宋元嘉中广州有三人共入山中伐木忽见
　　石窠中有三卵大如升便取煮之汤始热便闻林中如风雨声湏防有大蛇大十围长四五丈迳来于汤中衔卵而去三人无几皆死　南史曰梁武帝与宫人幸元洲苑见大蛇盘屈于道羣小蛇绕之并黒色宫人曰恐是钱龙帝以钱十万贯镇于蛇处以厌之　图经曰南阳武当县有郡社柏树大四十围梁萧欣为郡伐之言有大蛇从树腹中坠下粗数围长三丈羣蛇数十随之入南山声如风雨未伐树前曽见梦于欣欣不以厝意及伐之后欣果死于治所　广五行记曰陈时吴兴顾楷之在桑树上取叶见五尺大蛇入一小穴其从蛇或三尺或五尺次第相随略有数百楷急下树看所入之处了不见有一孔日暮还家楷病口痖不得复语　南史曰纪僧真遭母丧开冢得五色两头蛇　后魏书曰东魏孝静帝武定中有大蛇见武牢城上时北豫州刺史髙仲密以武牢叛死者数千人后司马消难之任武牢蛇又见消难亦叛土人谓之雌龙　隋书曰炀帝大业末翟让初见李密衣在格上密腰带化为赤蛇让心异之竟为密所杀　又李密据偃师王世充领兵讨之夜有斑蛇长丈余向寝屋作声如牛吼然仗者斩之明日战大溃匹马归国　孔帖曰虞世南贞观八年进封县公会大蛇屡见帝忧之以问世南对曰汉灵帝时青蛇见御座晋恵帝时大蛇长三百歩见齐地经市入庙蛇宜在草野而入市此所以为怪尔今蛇见山泽适其所居恐有寃狱枉繋宜省録累囚　又西域波斯贞观十二年使者没以半朝贡献活褥蛇状类鼠色正青能捕穴鼠　唐景龙文馆记曰兴庆池者长安城东隅形势之地也中多王侯第宅天后初有居人王纯掘地获黄金百金致富官司闻之密加捜获纯惧投于井中县官窥之见双蛇仰首张吻遂不敢入纯以此金当为己得复入取之还见赤蛇赫然蟠屈纯惧而出其夜井水涌溢渐成此池可广百余顷　广异记曰长安至相寺有贤者自十余嵗便在西禅道院修道院中佛堂座下恒有一蛇贤者初修道时蛇大一围及后四十余年蛇如堂柱大开元中贤者夜至佛堂礼拜堂中无灯而光灿满堂心甚怪之因于蛇处得径寸珠至市髙举价冀其识者数日有胡人交市定还百万贤者曰此夜光珠当无价何以如此酬直胡曰蚌珠则贵此乃蛇珠多至千贯贤者叹服遂卖焉　孔帖曰天寳中洛阳有巨蛇髙丈余长百尺出芒山下胡僧无畏见之曰此欲决水潴洛城即以天竺法咒之数日蛇死　酉阳杂爼曰唐申王有肉疾腹垂至骭至暑月尝喘息不可过明皇诏南方取冷蛇二条赐之蛇长数尺色白不食人执之冷如握冰申王腹有数约夏月置于约中不复觉烦暑又李朝晟为邠州刺史城方渠无水师徒嚣然遽有青蛇乗髙而下视其迹水随而流朝晟令筑防环之遂为停泉军人仰饮以足图其事上闻诏致祠焉　杜阳编曰开成初宫中有黄色蛇夜自寳库中出游于阶庭间光彩炤灼不可擒捕宫人掷瑚玦击之遂并玦而亡去掌库者具以事告上令徧捜库内乃得黄金蛇而瑚玦贯其首上熟视之曰昔隋炀帝为晋王时以黄金蛇赠陈夫人吾不知此蛇得自何处左右因覩颔下有阿字上蹶然曰果不失朕所疑耳阿炀帝小字也遂命取玻瓈连环繋于玉彘之前足其后不复见焉以彘能防蛇也　北梦琐言曰光化中杨守亮镇褒日有一蛇横斜谷岭路髙七八尺莫知其首尾四面小蛇翼之无数每一拖身即林木摧折殆旬半方过尽阻絶行旅因聚草焚燎路隅虑其遗毒然后方行明年杨伏诛云溪友议曰唐相李绅初贫之剡川天宫精舍凭笈
　　昼寝有老僧斋罢见一黒蛇上刹前李树食其子焉僧恐遗毒而人误食之徐徐驱下蛇乃望东序入李公懐中倐忽不见公乃惊觉老僧谓曰秀才睡中有所见否公曰梦上树食李似有一僧相逼僧知非常人也厚待之　孔帖曰董昌先是昼寝有虺长百尺余金色见思道亭昌署亭曰黄龙殿以自神　又郭谊兄岌事刘悟为牙将常乐滏山秀峻曰我死必此谊以岌假刺史穿三十丈得石蛇并卵工破之皆流血　玉堂闲话曰梁牛存节镇郓州于子城西南角大兴一第因版筑穿地得蛇一穴大小无数存节命杀之载于野外十数车载之方尽时人云此蛇薮也是嵗存节疽背而薨　后唐史曰清泰三年春有蛇鼠鬬于狮子门外而鼠杀蛇孔帖曰五代王处直初有黄蛇见于碑楼王处直以
　　为龙藏而祠之定人皆知其不祥曰蛇穴山泽而处人室失其所居之象也已而处直果被废死　又周太祖尝寝柴后见五色小蛇入鼻间心异之知其必贵敬奉愈厚　幸蜀记曰蜀咸康六年五月不雨至九月林木皆枯肥遗见谓之毕鬼【肥遗蛇名角上有火见则大旱】　宋列传曰胡頴为广东经略安抚使潮州僧寺有大蛇能惊动人前后仕于潮者皆信奉之頴檄潮州令僧舁蛇至其大如柱而黒色载以栏槛令之曰尔有神灵当三日见变怪过三日则汝无神矣及期蠢然犹众蛇遂杀之毁其寺并罪僧　宋夏应辰为潭州书局时有温江县申本处蛇一条长百余丈神光照三百步口吐香薫灼二十余里杀啖人畜无数差甲士二千余收捕为其掉尾卷去溺死五百人命天师与法官治之方戮死骨如山　东斋记事曰蔡君谟知福州以疾不视事者累日每夜中即梦登鼔角楼凭鼔而睡通判有怪鼓角将累日不打三更者因对数夜有大蛇盘据鼔上不敢近君谟既愈与通判言所梦正与鼔角将所説同人遂以为蛇精野人闲话曰景焕为璧州白石令行渉巴岭逹玉女庙有巨虺横亘其前径可七尺余鳞甲不啻门扇许大头尾垂在山下惟闻折木震响山谷从者惊骇莫能前进于是且驻山穴因登髙望之竟日方见其尾因知吞舟之鱼翳天之鸟信有之也　闻见近録曰孔中丞道辅为州掾太守到官三日谒庙庙有蛇以为神每祝之则蛇自神像鼻中直出饮酒孔方读祝蛇出饮孔厉声曰明则有礼乐幽则有鬼神蛇何为哉以笏击之蛇死遂毁像壊其庙而去　江湖纪闻曰初吴璘为大制置在蜀以杀金坪丛茂恐寇匿其间将欲焚之而未发露忽一老妪携一子直至辕门曰闻制置将焚山此军令不敢沮但某母子于此地久未能便去望少展一日容某迁避庶得全母子性命吴叱曰是何妖物妪曰必杀我我能灭尔宗族吴怒叱左右执之忽不见遂四面纵火焚山明日岩下焚死一大蛇长数十丈一小蛇长丈余纵火时火焰中黒气一阵从东南方去时制置子挺新妇有娠生子曦正焚山时也曦后为四川制置背叛受金爵命封蜀王复僭称帝被诛死　寓简曰宣和间蔡州有一士人家书室中忽然见小蛇文章陆离蜿蜒几格间见人不惊畏不敢伤也每日惟巳时则见至午乃隐去日日如此士人异之因伺其至则捕之置铁丝篮中逮午视之则坚冷化为石矣其质巧妙天成虽良工不能加也明日巳时则复蠕动既又复为石而屈伸盘结之状日日不同士人寳蓄持至京师见中官梁师成梁叹曰此神物造化之所寓也禁中有玉鼠玉兔以其时见则其物也士遂献之　夷坚志曰宜黄丞防与县治相连有大蛇长二丈鳞甲青黒行地有声父老传言每出游一防则主人者必罹祸咎绍兴庚辰春出于丞舍后东墙莲池侧隐半身墙内尾垂于池丞祝君适以亭午到池上见之呼乞子能捕者穴墙取之蛇蟠屈不动命数捷力舁至郭外过百丈桥数里纵之莽中意其已逺不能复至矣次日祝仍以午到昨处则蛇乃在元穴欲杀之而吏士皆不敢承命曰此祸至大宁受杖责不得已但令舁去如是者至于四五迨祝死乃絶不见又武功大夫成俊建康屯驻中军偏校也善禁咒之
　　术尤工治蛇绍兴二十三年本军于南门外四望亭晩校有蛇自竹丛出其长三丈面大如杵生四足遍身有毛作声如猪行趋甚疾为逐人吞噬之势众皆惊扰不知所为适有马槽在侧急取覆之而白统制官遣呼俊俊至已能言其状且云是名猪豚蛇齧人立死即歩罡布气禁之少顷令啓槽则已僵缩不能动再覆之仰吸日光三吹槽上及啓视化为凝血矣又排弯山有黒蟒色深青长可二丈积为人害居民共邀俊施术俊曰在吾法不宜率尔盍具状以来既得状书章奏天诘旦诣穴口为坛被髪跣足衣道士服向空叱神将曰速斯湏蛇不出继遣两将如是者三四反蛇猛从穴内奋迅奔坛若将欲鬬者俊大声呼之取所着汗衫中分裂其裾蛇劈为两此患遂息民家小儿因行草际遭螫痛彻心腑几于不救俊徃疗之问儿曰汝误踏践之以致齧耶将自行其傍而然耶曰初未尝触之不觉咬我俊曰我亦久知之此无故伤人命不可恕乃除地丈许插小竹片为劒作法呼蛇至者如积诘之曰作过者留劒下否则退羣蛇以次相引而去各适所在独一小蛇色如土伏劒旁俊召判官检法曰蛇无故伤人当何罪儿家聚观者皆莫见久之又曰依法蛇自以首触劒死焉俊之技如此而无所求于人医士刘大用欲学其术俊曰此非所靳但虑持之不谨或干犯法律将自贻祸乃止又鄂州总领司故州治也后福城城有园园有大蛇长数丈许乾道中韩总管者欲于东北隅建楚望亭而筑基不成至于数圮或言此处蛇所穴傥为立祠当可就韩如其説作小庙于数十歩间基即成蛇徃来东西或如教塲大井内或从府仓气楼中垂头下食米尝蜕皮于竹林里一兵得之贮以布囊时时出示人蜕广长如其身左肋下有一足郡民杨八赁城下壕种菱芡就壖地缚苇舍母子处之以察盗摘者夏夜过半闻声母以为贼也出视之见蛇在女墙上而头在濠中昻起睨母母骇教杨生至仅能举手指示即仆地死杨惧舍之去已而蛇不复出人疑其入大江云　又蕲州境有蛇洞在蕲州口镇侧盖白花蛇所聚今不复有矣土人采捕乃出罗田山谷中施少路温舒自信阳守解印造朝舟抵蕲口诣近处龙峰寺游观距蛇洞不逺询于寺僧皆言徒有其名耳因信歩到方丈复蹑石级百层得一堂方叠足坐憩傍人惊曰一巨蛇正蟠屈于下相与持梃击逐施遽下榻蛇径入山见者无不汗骇此蛇之毒甚于蝮或为所伤急湏剜去肉少缓则遍体尽生白纹方花如其形不逾时必死施到阙除蕲春守盖且将为地主故山川之灵隂相之特令此物出异以示众　泊宅编曰成都府园西楼有大蟒居之不敢发率常扄锁虞经臣作帅宴客楼下蟒忽落正中一武臣之肩湏防皮肉溃烂成疮妙药治之方愈经为文遣吏祭之即日毁楼蟒亦不见　辽史国语曰学顺苏库宗室人名能知蛇语
　　蛇三
　　増游雾　吐云【淮南子主术螣蛇游雾而动　类书志海昏有巨蛇据山为穴吐气为云许逊过此诛之】　怜风　饮露【庄子蛇怜风风怜目目怜心　下见蛇一本草】　配龙化蛟【后汉张奂疏蛇能屈伸配龙腾蛰　述异记虺五百年化为蛟】　吐香　食尘【潜确类书黄花蛇出温江长百余丈神光照三百余歩口吐椒梅香熏灼三十余里　诗经类考青蛇食尘】吞象　食鹿【上详蛇一山海经　又曰大人之国有蛇头方食鹿】　褰鼻　岐尾【白花蛇一名褰鼻蛇诸鼻向上此独向下　地镜圗永昌郡有岐尾蛇】　五种　百类【蛇毒虫草木水火土五种其舌双其耳聋其毒在涎交则雄入雌腹交已乃退出交雉则生蜃及蟂　元稹集巴之蛇有百类鷣鸟能食其小者】　生蜃　化鳢【上见五种注　正字通水蛇生水中大如鷣黄黒色有缬文一名公蛎蛇能化鳢】　眼听　胎生【埤雅广要蛇以眼听　又众蛇之中蝮独胎产生时辄拆破母腹】　青蝰　黒蜧【本草青蝰蛇一名青竹蛇緑色善缘木及竹上此蛇最猛或于草莽中吐丝网成伺人过则出螫但目盲无见又名盲蛇専伺网动以螫人　淮南子注黒蜧神蛇潜泉而居遇雨则跃兴】　赤颈　黄喉【宋永初山川记始兴郡有大蛇名赤颈　诗经类考黄喉蛇一种善啖】　龙类　鳞虫【埤雅广要螣蛇龙类也诗经类考蛇本毒虫有无毒者本鳞虫有无鳞者】　金星　铁甲【诗经类考金蛇一名金星地鳝白者曰银蛇曰锡蛇夷坚志文安公小隐园在妙净寺其西偏地僻久不平治蔓莽极目绍兴五年七月中有二犬共擒一蛇大】
　　【如柱其长五六尺未几二犬俱毙蛇体黒花方纹间之遍体生毛茸茸然名为铁甲五歩盖蝮类也】　啖童女　化老翁【捜神记东越庸岭有大蛇欲得啖女童常八月祭送蛇穴蛇辄吞之时将乐县李诞有小女名寄应募而行乃请好劒咋蛇犬作数斛餈蜜灌之置穴口蛇出头大如囷目如二尺镜先啖餈灌寄便放咋蛇犬以劒斫杀之越王乃聘寄为后　下详蛇二捜神记】　鸟翼　鸡冠【山海经阳山多化蛇状如人面豺身鸟翼蛇行音如叱呼见则邑大水　诗经类考録异记有鸡冠蛇爆身蛇】六足四翼　一首两身【上详蛇一山海经　又浑冬之山有蛇一首两身名曰肥遗】君谟凭鼓　周询垂栏【上详蛇二东斋记　又东斋记事朝议周询知安州一日】
　　【宴于园中园吏见大蛇垂栏楯上就视之乃周询醉而假寝也于夀亦尝言周询于相法为蛇形】　含土蛰　伏地行【罗氏曰蛇草居尝饥每得食辄饱辄复蜕殻冬辄含土入蛰及春出蛰则吐之圎重如石谓之蛇黄　又曰犂头蛇头似犂头尖觜大颔螫人必死亦好伏地而行】　黄公术制董奉符诛【西京杂记东海人黄公少时为术能制蛇广州记晋兴郡路侧五六里有一物大】
　　【百围长数十丈行者过视则徃而不返积年如此失人甚多董奉从交州出由此峤见之大惊云此蛇也徃行旅施符敕经宿徃看蛇已死矣左右白骨积聚成山】　吸马　逐鼠【益州记卭都县下有一老姥家贫孤独每食辄有小蛇头上戴角在牀间姥怜而饲之后稍长大遂长丈余令有骏马蛇遂吸杀之令因大忿恨责姥出蛇姥云在牀下令即掘地愈深愈大而无所见令又迁怒杀母蛇乃感人以灵言瞠令曰何故杀吾母吾当为母报仇此后每夜辄闻若雷若风四十许日百姓相见咸惊语汝头那忽戴鱼是夜方四十里与城俱陷为湖土人谓之陷湖惟姥宅无恙讫今犹存旧唐书太宗尝觇敌登丘而睡敌兵四合未之觉也有蛇逐鼠鼠触甲士惊起】　偃师牛吼　仙谷犬飞【上详蛇二隋书博物志天门山有大岩壁直上数千仞草木交连云雾拥蔽其下有径途微细行人徃忽然上飞而出林表若升仙如此者不可胜纪徃来南北号为仙谷时有乐于道者不逺千里而来洗浴岩畔以求升仙至此林下无不飞去防一夕有智能者曰此必妖怪因以石自系而牵一犬入其谷犬复飞去愈知其妖邪之气以吸之乃遣近山郷里募年少者数百人执兵器持大棒而先纵火烧其草及伐竹木至山畔观之遥见一物长数十丈髙下隐隐垂头下望渐逼乃一大蟒蛇于是命少年鼔跃击射然后斫刺面口张尺余尚欲害人力不加众久乃卒其所吞人兽之骨在左右如阜焉】　入榕藤窍　坠柏树腹【北户録段公路至雷州对岸倚舟候风见羣小儿簇二巨蛇各长丈余一如孔雀珠色金翠夺目一如真红色鲜明若血又有十余头白蛇前后相似若导从俱入一榕藤窍内竟不复出故知蛇有草木水土四种其类不可穷也　下详蛇二唐书】陷武强渊　横斜谷岭【水经武强县故治有武强渊耆宿云邑人有行于途者见一小蛇疑其有灵持而养之名曰担生长而吞噬人里中患之遂捕繋狱担生负而奔邑沦为湖县长及吏咸为鱼矣　下详蛇二北梦琐言】　恚怒受报　暴酷化形【周景式庐山记安侯世髙者安息国太子与友人共出家学道友人恚怒死受蟒报为此宫亭湖神世髙于广州为人所杀还生安息国复为王子年二十又弃国入吴来之宫亭泊船呼友与语友人身长数十丈见世髙向之胡语竟各分去暮有一少年上世髙船跪受咒愿因忽不见世髙语同船人曰向少年即此庙神也得离恶形矣蟒既见世髙从山南过死于山北今柴桑民所居蛇里是也　纬略林棣县虞侯张坦暴酷嗜利病死瘗城外月余夜夜呌呼隣人报其家谓复生妻子軰开掘视之身已化巨蛇头尚人也取置荆园中体寒索厚被日食肉二斤酒一斗复能人言后数月头亦蛇矣渐不能人言其家送置山中】　秦瞻脑内　士禹鼻中【捜神记秦瞻居曲阿彭皇野忽有物如蛇突入其脑但食声咂咂数日而出去寻复来取手巾缚口鼻亦被入积年无他病惟患头重　又曰陈留阮士禹伤于虺不忍其痛数嗅其疮已而虺成于鼻中】　耳间垂肉　皮上有孔【上详蛇二晋书　梁书倭国有兽如牛名山鼠又有大蛇吞此兽蛇皮坚不可斫其上有孔乍开乍闭时或有光】　啣珠报　打草惊【捜神记隋侯行见大蛇伤救而治之其后蛇啣珠以报之　彚苑王鲁为当涂令黩货为务会稽民连状诉主簿贪贿鲁判曰汝虽打草我则如蛇之被惊已知戒矣】　祷而得泉　杀之被震【潜确类书武徳政真定人四嵗防父以至孝闻母卒天旱掘地求水以供葬事不能得徬徨悲泣忽有蛇跃出徳政黙祷随所之而掘地果得泉有司言状旌复其家　广五行记东光人东方飞龙病甚梦化为大黒蛇以告其妻既死遂有大黒蛇入室上栋间诸子将杀之其妻曰此是尔父诸子不听遂杀之即日暴雨诸子皆震死柩前】　茅鱓山蚓【上见蛇一倦游杂録　续明道杂志黄州有小蛇首尾相类因谓两头蛇余视之其尾端盖类首而非也土人言此蛇老蚯蚓所化无甚大者其大不过如大蚯蚓行不类蛇宛转甚钝又谓之山蚓】
　　蛇四
　　増蛇足【宣室志蛇以桑柴烧之则足出】　蛇蜕【吴氏本草经蛇蜕一名龙子单衣一名弓皮一名蛇符一名蛇筋一名龙皮】　蛇卧【诗经类考有一种菜花蛇緑色江西捕之作蛇卧随所蟠之形则曰某卦以断祸福俚俗信之】　蛇箭【三元孝賛蛇头不可以刀断必回伤人名曰蛇箭】　蛇市【述异记州有蛇市市人鬻珠玉而杂货鲛布】　蛇珠【洞防记蛇玑出涂云国有青灵蛇产珠色光白】　蛇酒【闲括异记李舟之弟患风或云蛇酒治风乃求黒蛇生置瓮中醖以麴糵数日蛇声不絶及熟香气酷烈引满而饮斯湏之间悉化为水惟毛髪存焉】
　　蛇五
　　増诗唐元稹巴蛇诗曰巴蛇千种毒其最褰鼻蛇掉舌飜红焰盘身蹙白花喷人竖毛髪饮浪拂泥沙【序云毒人则毛髪皆竖起饮溪涧而泥沙尽沸】欲学叔敖瘗其如多似麻　又曰越岭南濵海武都西陷戎雄黄假名石鷣鸟逺难笼讵有堕肠计应无破脑功巴山昼昏黒妖雾毒蒙蒙　又曰汉帝斩蛇劒晋时烧上天自兹繁巨蟒徃徃夀千年白昼遮长道青溪毒雾烟战龙沧海外平地血浮船　宋黄希旦灵蛇诗曰嘉祐辛丑嵗郡侯得召伯是时夏六月云日红翕赫殿北古龙堂窗户久不辟俄然灵蛇见宛转真象侧鳞甲锦绣文灿烂辉五色视之颇驯扰狎之不惊惕郡侯率羣僚朋来拥荆防迟留夜未午风雨满天黒迅电瞥四起狂雷随一击湏防风雨收形影谁能覔斯盖龙之灵变化固难测方知至神物其来表有徳张耒放二蛇诗曰二物穴吾居嵗月亦已老一朝双
　　擒获蜿蜿出幽草安行免噬齧敢望吐珠报巳月不杀蛇昔贤有遗告
　　原铭晋傅休奕灵蛇铭曰嘉兹灵蛇断而能续飞不须翼行不假足上腾云霄下游山岳逄此明珠预身龙族原賛晋郭璞长蛇賛曰长蛇百寻厥鬛如彘飞羣走类靡不吞噬极物之恶尽毒之厉　又螣蛇賛曰螣蛇配龙因雾而跃虽欲升天云罢陆略材非所任难以久托又巴蛇賛曰象实巨兽有蛇吞之越出其骨三年为
  </div>
  <div class="pagination">
   <a href="御定渊鉴类函_page312.html">
    上一页
   </a>
   <span>
    ...
   </span>
   <a href="御定渊鉴类函_page308.html">
    308
   </a>
   <a href="御定渊鉴类函_page309.html">
    309
   </a>
   <a href="御定渊鉴类函_page310.html">
    310
   </a>
   <a href="御定渊鉴类函_page311.html">
    311
   </a>
   <a href="御定渊鉴类函_page312.html">
    312
   </a>
   <span class="current-page">
    313
   </span>
   <a href="御定渊鉴类函_page314.html">
    314
   </a>
   <a href="御定渊鉴类函_page315.html">
    315
   </a>
   <a href="御定渊鉴类函_page316.html">
    316
   </a>
   <a href="御定渊鉴类函_page317.html">
    317
   </a>
   <a href="御定渊鉴类函_page318.html">
    318
   </a>
   <span>
    ...
   </span>
   <a href="御定渊鉴类函_page314.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
