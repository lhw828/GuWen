<!DOCTYPE html>
<html>
<head>
    <meta charset="UTF-8">
    <title>册府元龟 - 第 71 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 71 页/共 736 页</h1>
    <div class="content">建昭二年四月赦天下。
四年正月以诛郅支单于告祠郊庙赦天下。
五年三月诏曰：盖闻明王之治国也。明好恶而定去就崇敬让而民兴行故法设而民不犯令施而民从今朕获保宗庙兢兢业业匪敢懈怠德薄明ㄙ（ㄙ与暗同）教化浅微傅不云：乎！百姓有过在予一人其赦天下成帝以竟宁元年六月即位七月大赦天下。
建始元年二月诏曰：乃者火灾降於祖庙有星孛于东方始正而亏咎孰大焉群公孜孜帅先百寮辅朕不逮崇宽大长和睦凡事恕巳毋行苛刻其赦天下使得自新。
二年正月辛巳上始郊祀长安南郊诏曰：乃者徙泰后土于南郊北郊朕亲饬躬郊祀上帝皇天报应神光并见赦奉郊县长安长陵及中都官耐罪徒。
三年三月赦天下徒。
河平元年四月己亥晦日有食之既诏曰：朕获保宗庙战战栗栗未能奉称《传》曰：男教不阳事不得则日为之蚀天著厥异辜在朕躬公卿大夫其勉悉心以辅不逮百寮各其职任仁人退远残贼陈朕过失无有所讳大赦天下。
四年正月匈奴单于来朝赦天下徒赐孝弟力田爵二级。
阳朔元年二月丁未晦日有蚀之三月大赦天下。
四年二月赦天下。
鸿嘉元年二月行幸初陵赦作徒。
三年四月赦天下。
永始四年春行幸甘泉郊泰神光降集紫殿大赦天下。
元延元年四月赦天下。
绥和元年正月大赦天下。
哀帝以绥和二年四月丙午即位大赦天下。
建平元年正月赦天下。
二年四月诏曰：汉家之制推亲亲以显尊尊定陶恭皇之号不宜复称定陶尊恭皇太后曰：帝太太后恭皇后曰：帝太后立恭皇庙于京师赦天下徒。
六月待诏夏贺良等言赤精子之讠（诏以材技徵召未有正官。故曰：待诏高祖感赤龙而生自谓赤帝之精贺良等因是作讠文）汉家历运中衰当再受命宜改元易号诏曰：汉兴二百载历数开元皇天降非材之佑汉国再获受命之符朕之不德曷敢不通夫基事之元命（基始也。始为大事之命）必与天下自新其大赦天下以建平二年为太初元年号曰：陈圣刘太平皇帝（陈舜後王莽陈之後谬语以明莽当篡立而不知）漏刻以百二十为度八月诏曰：待诏夏贺良等建言改元易号增益漏刻可以永安国家朕过听其言冀为海内获福卒亡嘉应皆违经背古不合时宜六月甲子制书非赦令也。皆蠲除之（言非赦书事皆除之）。
元寿元年正月辛丑朔日有蚀之诏曰：朕获保宗庙不明不敏夙夜忧劳未皇宁息（皇暇也。）惟阴阳不调元元不赡未睹厥咎娄敕公卿，庶几有望（娄古屡字）至今有司执法未得其中（音竹仲切）或上暴虐假获名温良宽柔陷於亡灭是故残贼弥长和睦日衰百姓愁怨靡所错躬（错置也。音七故切）乃正月朔日有蚀之厥咎不远在予一人公卿大夫其各悉心勉帅百寮敦任仁人黜远残贼期於安民陈朕之过失无有所讳其与将军列侯中二千石举贤良方正能直言者各一人大赦天下。
平帝以元寿二年九月即位大赦天下。
元始元年五月丁巳朔日有蚀之大赦天下。
九月赦天下徒。
四年二月丁未立皇后王氏大赦天下。
後汉光武以更始二年六月己未即位於高阝南千秋亭五成陌改元建武大赦天下。
二年三月大赦天下。
六月戊戌立贵人郭氏为皇后子︹为皇太子大赦天下。
三年正月壬午大赦天下。
六月壬戌大赦天下。
四年四月甲申大赦天下。
五年二月丙午大赦天下。
五月丙子诏曰：久旱伤麦秋种未下朕甚忧之将残吏未胜狱多冤结元元愁恨感动天气乎！其令中都官三辅郡国出系囚（中都官谓京师诸官府也。国谓诸侯王国也。）罪非犯殊死一切勿案（殊死谓斩刑殊绝也。《左传》曰：斩其木而弗殊一切权时非久制也。）见徒免为庶人务进柔良退贪酷各正厥事焉。
六年五月辛丑诏曰：惟天水陇西安定北地吏人为隗嚣所诖误者。又三辅遭难赤眉有犯法不道者自殊死以下皆赦除之是年九月庚子赦乐浪谋反大逆殊死巳下。
七年正月丙申诏中都官三辅郡国出系囚非犯殊死皆一切勿案其罪见徒免为庶民耐罪亡命吏以文除之（耐轻罪之名《汉书》音义曰：一岁刑为罚作二岁刑以上为耐耐音乃代切亡命谓犯耐罪而改名逃者令吏为文薄记其姓名而除其罪恐遂逃不归因失名籍）。
四月壬午诏曰：比阴阳错谬日月薄食百姓有过在予一人大赦天下。
十八年七月吴汉扌友成都斩史歆等壬戌赦益州所部殊死已下。
二十三年九月诏曰：日者地震南阳尤甚朕甚惧焉其令南阳勿输今年田租刍藁其死罪系囚在戊辰前减死罪一等徒皆弛解钳衣丝絮（旧法徒者不得衣絮今赦许之）。
二十四年正月乙亥大赦天下。
二十九年二月丁巳朔日有蚀之遣使者举冤狱出系囚四月诏令天下系囚自殊死以下及徒各减本罪一等其馀赎罪输作各有差。
中元元年四月己卯大赦天下改元。
明帝以中元二年二月戊戌即位四月诏弛刑及郡国徒在中元元年四月己卯赦前所犯而後捕系者悉免刑边人遭乱为内郡人妻在己卯赦前一切遣还恣其所乐中二千石下至黄绶贬秩赎论者悉皆复秩还赎。
永平二年正月祠明堂礼毕登灵台使尚书令持节诏骠骑将军三公曰：今令月吉日宗祀光武皇帝於明堂以配五帝礼备百物乐和八音咏祉福舞功德其班时令敕群后事毕升灵台望元气吹时律观物变群寮藩辅京室子孙众郡奉计百蛮贡职乌桓貊咸来助祭单于侍子骨都侯亦皆陪位斯固圣祖功德之所致也。朕以ウ陋奉承大业亲执璧恭祀天地仰惟先帝受命中兴拨乱反正以宁天下封泰山建明堂立辟雍起灵台恢弘大道被之八极而嗣子无成康之质群臣无吕旦之谋盥洗进爵昔惟惭素性顽鄙临事益惧故君子坦荡荡小人长戚戚其令天下自殊死已下谋反大逆皆赦除之百寮师尹其勉厥职顺行时令敬。若昊天以绥兆人。
十年四月戊子诏曰：昔岁五登衍今兹蚕麦善收其大赦天下方盛夏长养之时荡涤宿恶以报农功百姓勉务桑稼以备水旱吏敬厥职无令愆堕。
十五年四月乙巳大赦天下其谋反大逆及诸不应宥者皆赦除之。
章帝以永平十八年八月壬子即位十月丁未大赦天下。
建初二年四月戊子诏还坐楚淮阳事徙者四百馀家令归本乡。
三年正月己酉宗祀明堂礼毕登灵台望物大赦天下。
元和元年八月诏曰：朕道化不德吏政失和元元未谕抵罪於下寇贼争心不息边野邑屋不永惟庶事思稽厥衷与凡百君子共弘斯道中心悠悠将何以寄其改建初九年为元和元年郡国中都官系囚减死一等勿笞诣边县妻子自随占著在所其犯殊死一切募下蚕室其女子宫系囚鬼薪白粲以上皆减本罪一等输司寇作亡命者赎各有差。
十二月诏曰：书云：父不慈子不祗兄不友弟不恭不相及也。往者妖言大狱所及广远一人犯罪禁至三属莫得垂缨仕宦王朝如有贤才而没齿无用朕甚怜之非所谓与之更始也。诸以前妖恶禁锢者一皆蠲除之以明弃咎之路但不得在宿卫而巳。
二年二月东巡狩丙子诏曰：朕巡狩岱宗柴望山川告祀明堂以章先勋其二王之後（礼记曰：存二王之後尊贤不过二代公羊《传》曰：二王之後所以通三王也。汉之二王殷周之後也。）先圣之裔（东观记曰：孔子後褒成侯等咸来助祭）东后藩卫（东后谓东方国君也。诸侯为天子藩屏。故曰：藩卫）伯父伯兄仲叔季弟幼子童孙（尚书吕刑文皆天子同姓诸侯有父叔兄弟子孙列者故总而言之）百寮从臣宗室众子要荒四裔（要荒二服名要服去王城二千里荒服去王城二千五百里要者言可要约以文教荒者言其荒忽无常也。裔远也。谓荒服之外）沙漠之北葱岭之西（西河旧事曰：葱岭山名在敦煌西其山高大多葱故以为名焉）冒而彡之类（字《书》曰：而彡多须貌音而言其须多蒙冒其面，或曰：西域人多著冒而长故举以为言也。）跋涉悬度（草行曰：跋水行曰：涉《左传》子太叔曰：跋涉山川西域《传》曰：悬度者石山也。溪谷不通以绳索相引而度去阳关五千八百五十里）陵栈阻绝骏奔郊（骏疾也。音俊尚书骏奔走郊祭天处也。《汉书》音义曰：神灵之居止者）咸来助祭祖宗功德延及朕躬予一人空虚久疚纂承尊明（疚病也。纂继也。）盥洗享荐惭鬼祗忄栗诗不云：乎！君子如祉乱庶遄已（诗小雅遄速也。已止也。祉福也。郑玄注云：福者福贤者谓爵禄之也。如此则乱亦，庶几可疾止也。）历数既从灵著明（历数既从谓行四分历也。灵著明谓日月贞明）亦欲与士大夫同心自新其大赦天下诸犯罪不当得赦者皆除之复博奉高瀛无出今年田租刍藁。
和帝永元二年五月丁丑大赦天下。
三年十二月庚辰帝至自长安减弛刑徒从驾者刑。
五年正月乙亥宗祀五帝於明堂遂登灵台望物大赦天下。
六年七月京师旱诏中都官徒各除半刑讠其未竟五月已下皆免遣。
十一年二月诏郡国中都官徒及笃癃老小女徒各除半刑未竟三月者皆免归田里。
四月丙寅大赦天下。
十四年三月戊辰临辟雍飨射大赦天下。
元兴元年四月庚午大赦天下改元宗室以罪绝者复属籍。
安帝永初元年正月癸酉朔大赦天下。
六月丁卯赦除诸相连结谋反逆者罪。
三年正月庚子皇帝加元服大赦天下。
四年二月诏自建初以来诸妖言它过坐徙边者各归本郡其没入官为奴婢者免为庶人。
三月戊子杜陵园火癸巳郡国九地震四月司隶豫兖徐青冀六州蝗丁丑大赦天下。
五年二月诏陇西徙襄武安定徙美阳上郡徙衙（《左传》战於彭衙是也。）北地徙池阳闰月丁酉赦凉州河西四郡。
六年六月辛巳大赦天下。
元初元年四月丁酉大赦天下。
二年十月诏吏人聚为盗贼有悔过者除其罪。
三年三月赦苍梧郁林合浦南海吏人为贼所迫者四年二月乙卯大赦天下。
永宁元年四月丙寅立皇子保为皇太子改元大赦天下。
建元元年二月癸亥大赦天下七月己卯改元大赦天下。
延光元年三月丙午改元大赦天下还徒者复户邑属籍。
顺帝永建元年正月甲寅诏曰：先帝圣德享祚未永早弃鸿烈奸慝缘间人庶怨ゥ上干和气疫疠为灾朕奉承大业未能宁济盖至理之本稽弘德惠荡涤宿恶与人更始其大赦天下赐男子爵人二级为父後三老孝弟力田三级流民欲自占者一级鳏寡孤独笃癃贫不能自存者粟人五斛贞妇帛人三疋坐法当徙勿徙亡徒当传勿传（徒囚逃亡当传捕者放之弗捕）宗室以罪绝皆复属籍其与阎显江京等交通者悉勿考勉厥职以康我民。
四年正月丙寅诏曰：朕王公之上涉道日寡政失厥中阴阳气隔寇盗肆暴庶狱弥繁忧悴永叹如疾首诗云：君子如祉乱庶遄巳三朝之会明旦立春嘉与海内洗心自新其赦天下从甲寅赦令巳来复秩属籍三年正月已来还赎其阎显江京等知识婚姻禁锢一原除之（一犹皆也。）务崇宽和敬顺时令遵典去苛以称朕意。
阳嘉元年三月庚寅帝临辟雍飨射大赦天下改元九月诏郡国中都官系囚皆减死一等亡命者赎各有差。
三年五月戊戌制诏曰：昔我太宗丕显之德假于上下俭以恤民政致康朕秉事不明政失厥道天地谴怒大变仍见春夏连旱寇贼弥繁元元被害朕甚愍之加与海内洗心更始其赦天下自殊死巳下谋反大逆诸犯不当得赦者赦除之。
永和元年正月己巳宗祀明堂登灵台大赦天下。
四年四月戊午大赦天下赐民爵及粟帛各有差。
汉安元年春正月癸巳宗祀明堂大赦天下。
建康元年四月立皇子炳为皇太子大赦天下赐人爵各有差。
质帝以永嘉元年正月丁丑即位二月乙酉大赦天下赐人爵及粟帛各有差还王侯所削户邑。
本初元年六月大赦天下赐民爵及粟帛各有差。
桓帝建和元年正月大赦天下赐吏更劳一岁男子爵人二级为父後及三老孝弟力田人三级鳏寡孤独笃癃贫不能自存者粟人五斛贞妇帛人三疋灾害所伤什四以上勿收钱租其不满者以实除之。
四月诏郡国系囚减死罪一等勿笞惟谋反大逆不用此书。
二年正月甲子皇帝加元服庚午大赦天下。
三年五月乙亥诏曰：间者日食毁缺阳光晦暗朕祗惧潜思匪遑启处昔孝章皇帝愍前世禁徙故建初之元并蒙恩泽流徙者使还故郡没入者免为庶人先皇德政可不务乎！其自永建元年迄乎！今岁凡诸妖恶支亲从坐及吏民减死徙边者悉归本郡唯没入者不从此令。
和平元年正月甲子大赦天下。
元嘉元年正月癸酉大赦天下。
永兴元年正月大赦天下。
二年春正月甲午大赦天下。
永寿元年正月戊申大赦天下。
三年正月己未大赦天下。
延熹元年六月戊寅大赦天下。
三年正月大赦天下。
四年六月京兆扶风及凉州地震庚子岱山及博尤来山并颓裂己酉大赦天下。
六年三月戊戌大赦天下。
八年三月辛巳大赦天下。
永康元年六月庚申大赦天下悉除党锢（时李膺等颇引宦者子弟宦官惧请帝以天时当赦帝许之故除党锢也。）。
灵帝以建宁元年正月庚子即位二月庚午谒高庙辛未谒世祖庙大赦天下赐民爵及帛各有差。
二年正月丁未大赦天下。
四年正月甲子帝加元服大赦天下赐公卿以下各有差唯党人不赦。
</div>
    <div class="pagination">
<a href="册府元龟_page70.html">上一页</a><span>...</span><a href="册府元龟_page66.html">66</a><a href="册府元龟_page67.html">67</a><a href="册府元龟_page68.html">68</a><a href="册府元龟_page69.html">69</a><a href="册府元龟_page70.html">70</a><span class="current-page">71</span><a href="册府元龟_page72.html">72</a><a href="册府元龟_page73.html">73</a><a href="册府元龟_page74.html">74</a><a href="册府元龟_page75.html">75</a><a href="册府元龟_page76.html">76</a><span>...</span><a href="册府元龟_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
