<!DOCTYPE html>
<html>
<head>
    <meta charset="UTF-8">
    <title>图书编 - 第 111 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 111 页/共 220 页</h1>
    <div class="content"><子部,类书类,图书编,卷六十>
<子部,类书类,图书编,卷六十>
<子部,类书类,图书编,卷六十>
<子部,类书类,图书编,卷六十>
　　南直应天府山曰钟山曰石头【即诸葛亮云龙盘虎踞是】曰聚寳【上多细玛瑙石故名】曰茅山【句容三峰三茅君居第八洞天福地】曰牛首【二峯东西相对王导指曰双天阙故又名天阙山】摄山【有草可以摄生故名】天开岩【在摄山栖霞寺后】曰石屋【溧阳欧冶铸剑于此】芝山【溧水上有李子洞泉出沸涌相去三百步名燕洞中有石燕遇雨则飞晴则还落为石广可容数千人】曰定山【江浦上有狮子峯下有逹摩晏坐岩】曰峨眉【六合】曰古迹雨花台【梁云法师讲经于此感天雨花故名】鳯阳府山曰万嵗【在皇城北城垣经其上东西有二峯东曰日精西曰月华】曰鳯凰【治北】曰荆山【怀逺即卞和采玉处】曰涂山【即禹防诸侯之所】曰韭山曰华盖【俱定逺】曰鹿鸣【虹】曰八公【寿州淝水之北淮水之南淮南王与八公学仙于此谢败苻坚八公山草木皆兵】曰大别【霍丘】曰北狼【防城】曰碧山【泗州】曰第一【盱有米芾三大字】曰山【相传禹水鎻涡神巫支祁于此三足山西南上有絶壁下有重渊即其处】浮山【北临淮水山下有穴去水一丈淮水泛溢其穴即髙水减其穴还低】曰治山【天长】曰相山【宿】曰磬石【灵壁】绣谷【旴普落院南白虎坡其石岩多花木春口如锦绣故名】响洞【泗州崇福院后洞方圆丈许语响輙应】
　　苏州府山曰虎丘【府城西北山中有劒池千人坐石陈顾野王序有云髙不抗云深无藏景卑非培塿浅异疎林路若絶而复通石将断而更缀抑巨丽之名山大吴之胜壤也】曰灵岩【府城西南吴王馆娃宫故地旧志云下瞰太湖望洞庭两山摘翠丛碧在白银世界中亦宇内絶景山冇西施洞翫花池采药径及琴台诸胜景】曰穹窿【府城西南旧传赤松子食桂实石脂于此】曰墓山【府城西南山峯四立林木葱蒨前一石屹立太湖中若画屏然山上有万峯寺楼阁翚蜚湖光掩映亦其中佳处其山之隂名至理山山势蜿蜒前瞰湖水对峙阳山光福诸山左右夹挟山北向踓隆冬入山其气盎然】曰若公山【府城西南山根有石如老翁立水中涸不露潦不没故名】曰洞庭山【府城西南一百三十里大湖中一名包山汉书云下有穴洞潜行水底无所不通号为地脉道书以为第九洞天内有角里村毛公坛】曰天平曰马鞍【昆山孤峯特秀极目湖海无所蔽山出玲珑石】曰虞【常熟越絶书巫咸所居又传虞仲隠此故名】雪井【在虞山】古迹姑苏台
　　松江府山曰鳯凰【城北华亭有九峯为邑之胜此其一也】干山【吴干将铸劒于此因名】淀山【淀湖中其形四面如鼍上有浮图下有龙洞屹立湖傍】华亭谷【在昆山之西谷有水萦绕百里出鲈鱼莼菜下通松江】唳鹤滩【陆机曰华亭鹤唳可复闻乎即此】常州府山曰横曰锡【恵山东峯也古铭云有锡兵天下争无锡寜天下清】曰慧【无锡旧名九龙山】曰君【江阴以春申君名】曰荆南【宜兴】曰张公洞【其门三面皆飞崖峭壁惟正北一门可入嵌空碧有水散流石乳融结石上有唐人题刻洞中又有烧香台仙人房武石风土记汉张道陵尝脩道于此洞】善卷洞【在国山东南洞有二曰干洞曰大小水洞旧经周幽王时洞忽自开有二巨石形常如堕洞中寛广可坐千人周围峭壁刻为佛像有石柱髙丈余号玉柱唐张祜诗金函崇寳藏玉柱秘灵根】防仙岩【宜兴】白鹤洞【张公洞北】镇江府山曰北固曰金山【此山大江环绕每大风四起势若浮动名浮玉山冇裴公洞龙王池妙空岩善财石山后有孤峯鹘栖其上曰鹘山】曰焦山【在江中汉焦隠此故名旁有海门二山金焦相望十五里有罗汉岩】曰招隠【相传梁昭明太子读书于此石案尚存下有招隠寺寺内有虎跑鹿跑真珠三泉及玉蘂亭】曰绣毬【丹阳】曰大伾【金坛】古迹妙髙台【在金山】
　　扬州府山曰甘泉城西北曰城子【仪真】曰孤【泰兴】曰神居【髙陲】曰昭阳【兴化】曰云山【寳应】曰天目【泰州】曰摩诃【如臯】曰狼【通州】淮安府山曰鉢池曰韩山【沭阳信追项羽于此】曰朐山【海州即始皇东廵界】曰孔望【海州孔子问官郯子登此】曰羽山【海州殛鲧处禹贡羽畎出此因名】曰葛峄【邳州禹贡峄阳孤桐即此】曰磬石【泗濵浮磬出此】曰马陵【宿迁】曰仙掌【睢宁】古迹田横国【小鬲山垒石为城汉初田横与五百人居海岛即此】圯桥【即黄石公授张良素书处】
　　庐州府山曰鸡鸣【淝水所出】曰四顶山【俯瞰巢湖上有四峯特起亦名四顶山】曰浮槎【城东俗传自海上浮来昔有梵僧过而指曰此耆阁一峯也】龙穴山【上有张龙公祠】曰龙眠【舒城形若卧龙】曰治父【庐江】曰紫芝【无为】曰卧牛【巢父许由隐此】曰金庭【即道书第十八福地王子乔登仙处上有金庭洞紫微王兰二洞相连又冇杏花泉】曰武陟【六安】曰霍山【霍山汉武帝南廵至盛唐以南岳衡山逺乃移岳神于霍山祀焉山顶有天池龙湫风洞岳井试心石凌霄树又有緑水池虽旱不干潦不溢一名衡山】曰英山【英山】
　　安庆府山曰大龙曰盛唐【桐城汉武作歌】曰潜山【一名皖伯台上有三峯二岩四洞二池山与皖公天柱三峯鼎峙层峦叠嶂为长淮之捍蔽焉】曰天柱【俱潜山与潜山连其峰最髙】曰三祖山【梁志公隐居于此冇唐僧三祖禅师塔】曰白云曰司空【俱太湖相传释氏二祖传三祖衣鉢在此山极髙峻山半有洗马池】曰灵隐【宿松】曰小孤【江北岸孤峯秀防与南岸山对峙如门大江之水至此隘束而出其下深险可畏上有神女庙对彭浪矶故俗冇小姑嫁彭郎之语】曰麒麟曰鳯凰【俱望江】曰石牛洞【潜山】曰西风洞【两石壁立洞口濶五尺入内渐狭风从上出草木不生】
　　太平府山曰白纻【本名楚山】曰龙山【府城南十里孟嘉落帽处】曰采石【孛白着宫袍泛舟于此】曰牛渚【温峤燃犀即此】曰灵山【芜湖】曰天门【府城西南二山夹大江东曰博望西曰梁山对峙如门亦名峨眉山】曰鳯凰【繁昌】静隐【山有五峯曰碧云桂月鸣磬紫气行道又有宿猿岩喷云泉岩】七矶【芜湖】
　　宁国府山曰陵阳【城内】曰洪公【宁国】曰文脊【有山门连漪紫云朝阳夕阳碧云六洞】曰水西【泾】曰黄山【太平县南三十里黄帝浮丘炼丹于此有三十二峯二十六源二十四溪十八洞八大嵓李太白诗黄山四千仞三十二莲峯】曰华容【旌徳】曰石壁【峯峦对起清溪中流境最为竒絶】曰石柱曰宫山【南陵旧传孔子尝游后人置石室】曰射的山
　　池州府山曰齐【在府城南三里山有十余峯其髙齐等故名又有妙空武功寄隠窦云玉柱有待等岩九顶圆顶华盖莲子左史石虎等洞极为竒胜唐杜牧九日诗有江涵秋影鴈初飞之句】曰九华【青阳详后】曰中峯【众峯环列而此峯居中上睇日月下瞷云两清泉迸石翠雾凝空】曰五松【桐陵】曰金城【石埭】曰博阳【建徳】曰厯山【东流西枕厯池故名】曰半岩【在齐山大小泉凢十一而半岩为胜】
　　徽州府山曰乌聊【城内】曰黄山【即前黄山】曰松萝【休宁】曰白岳【中峯独耸旁有悬崖小径可慿而上絶顶有池池西有石室东北有五彩石壁状若楼台有飞动之势学仙者多居石室中】曰大鳙【婺源】曰祁山【祁门】曰林厯【黟】曰石照【绩溪石髙二丈光可鉴物】齐云岩【在白岳正区】灵岩洞【在婺源县西北一百二十里中有洞灵观观东北曰庆云洞岩窦皆五色两崖上有鸾鹤云霞之象芝田灵草罗列左右西曰莲花洞洞有大石室刻石像旁有羽盖旙南曰含虚洞洞有二重外径内平有积雪台及沉香岑】芙蓉岭【婺源有五岭极髙峻而芙蓉岭尤为峻特】
　　广徳州山曰横山曰石妇【众山环绕中一峯独髙峯之巅髙二丈许如妇人状旧传谢氏女介防有守登山化为石藤萝薜荔萦绕其上如衣被之象樵者莫敢采云】灵山【泉石甲于一郡上有文殊岩普贤台罗汉洞山水合流而出淮于丁公潭迤数里前后有巨石平广数十丈流瀑垂其上望之如织机然】大洞【广数丈深不可测游者秉烛而入有石燕羣飞乳泉滴神人佛像棋盘钟磬之属皆白石天成其东洞水深不可入】曰建牙伍牙【建平】
　　和州山曰梁山【城南】曰鸡笼【以形而名道书为四十二福地】褒禅山【在县北出有起云峯龙洞罗汉洞龙女泉白泉】华阳山【含山县北上有二洞前洞游者甚众后洞独王后石游焉有记】濡须山【含山县西南与无为州七宝山对峙中有石梁凿石通流山水险阻卜为控扼之雄吴据其北筑坞以拒魏号濡须坞魏据其南为关以之备吴蜀号东关张孝祥诗二阙形胜千年壮即此】
　　滁州山曰琅琊【州城南晋琅琊王尝驻此因名其山谷七八里自城南行六七里至溪溪之源出两峯间流为酿泉】曰南冈【全椒】曰石固【来安】龙盘【州城南上有虎上桃花涧偃月洞洞侧皆峭刻壁】
　　徐州山曰彭城【州东】楚王山【山下有楚元王墓皆赭土禹贡徐州厥贡惟土五色后王莽使徐州嵗贡五色土即此山也】桓山【山下有桓魋墓故名苏轼游桓山有记】徐山【周穆王命楚伐徐偃王败北走彭城武源山即此】吕梁山【下有二洪上有云梦梁王二城】砀山【汉髙帝微时常隐于山上有云气吕后与人倛求得之即此】九里山【东西连亘凢九里相传有穴潜通琅琊王屋】象山【韩信伏兵与楚战即其地上有樊哙摩旗石下有曽参井】盘马山【顶平无草木汉髙祖盘马于此】境山【西临泗水有镇有闸】子房山【世传子房隠此又谓子房作楚歌散羽兵处】云龙山【上有放鹤亭苏轼有记】戏马台【项羽因山筑台以观戱马后宋公刘裕九日登台谢灵运赋诗即此】庙山【萧县白土山稍东北】戚山【员耸为沛县镇】微山【沛县东南】东华【丰县北周亘十里多竒石矗屹五洞各幽胜】
　　金陵钟山
　　钟山一名金陵山汉末秣陵尉蒋子文逐贼死山下大帝封蒋侯大帝祖讳钟又更名蒋山实作扬都之镇诸葛亮所谓钟山龙蟠是也
　　金陵诸山
　　凡过后湖必出太平门命舟行可七八里许一望渺漫光映上下微风播扬文漪聿兴荡漾烟波之上莫不情畅神爽若游仙焉余间立四顾其嵳峩霄汉之表王气欝葱而峙乎东南者钟山也叠连如屏如帏在西北者幕府山也峦岭偃蹇盘伏于地而松森其上者覆舟山也挺防而凸出城头殿阁参差浮屠耸空者鸡鸣山也东西一带列如悬榜者世传台城也峻冒水而出者岛屿也傍视三法司隐隐错落云水之湄重岗叠阜遥连于其外岿然而鸾鳯峙腾然而蛟龙走矣
　　牛渚山
　　山在当涂县北三十里山下有矶古津渡也与和州横江戍相对隋师伐陈贺若弼从此而渡六朝以来为屯戍之地舆地志牛渚山昔有人潜行云此处通洞庭傍逹无底见金牛状异乃怪而出
　　牛首山
　　金陵多佳山牛首为最山据城之南初名牛头以双峰并峙若牛角然佛书谓江表牛头是也晋王导尝指曰此天阙也又名天阙山出鳯台门南行十五里至塘湾又南行十里度岭又三里抵山舍西上二里逹阁寺门内二井左曰白池右曰虎趵泉至其防经修廊东行縁石鱼贯上登观音阁再上间有舍身台及辟支佛足迹至下兠率岩空洞上突出如屋至文殊洞既而登山之背观萧昭明太子池径可丈余冬夏不涸下而西至辟支洞广差文殊石浮图立其前辟支舍利所藏处也出寺而南山路陡絶二里至献花岩石益竒丽中虚深可十步俨如堂宇相传唐髙僧嬾融尝居其中有百鸟献花之异岩因以名今名华岩岩之南曰屯云亭又南曰芙蓉阁阁嵌岩石登其上羣峯攒蹙悉在目睫山之最佳处也北下僧庐扁曰无边风月可坐眺逺又下有轩曰无尘又二里出山
　　卢龙山
　　山在仪鳯门内与狮子山相连蜿蜒而东故名卢龙山山阿有道观因山之名山慿城瞰大江抱都邑崔嵬兀起实据龙江之险由台宇傍一径丛树环绕而上至其巅则平脊回拱去江咫尺林木中江影掩映可爱髙皇帝尝登其上建阅江楼命学士宋濓记之后复亲制记一篇今楼已毁故址尚存山之西下都城之外有天妃宫静海寺亦山之麓形势竒伟有观静阁毘卢阁前有石磊珂岩穴相贯
　　摄山
　　山出都城北经蒋山庙东行出姚坊门三十里入山后有田畴平野度石桥而东复入山古桧长松连抱夹路至栖霞寺寺殿宇皆古制殿后有石浮图数丈极精巧山千岩盘绕随处皆凿释像于中饰以金碧名千佛岭山多药草可以摄生故名山之顶极众山之髙下视江水如带左龙江右龙潭前步真州金焦二山如块石在江中南登临竒壮之胜丛林之古无逾于此
　　涂山
　　临濠古迹唯涂荆二山最着图经涂山在昔钟离县西九十五里荆山亦在县西八十三里二山本相聨属而淮水绕荆山之背神禹凿开使水流二山间其疏凿之踪具在故人思其功迄今弗能忘二山见诸载记者其説多乖舛以涂山言之春秋左氏传云禹防诸侯于涂山杜预注云在寿春县东北説者云今濠州是也国语史记则又云禹防诸侯于防稽亦有涂山吴越春秋亦以涂山在防稽又兼载涂山之歌应劭云涂山在永兴北説者云今防稽萧山县是也是二説已不能归于一致矣至于苏鹗演义又云涂山有四一防稽二渝州三濠州四当涂然其处皆有禹迹或者遂谓禹之治水固常徧厯宇内而防诸侯实在防稽之涂山柳子厚涂山铭苏子瞻子由涂山诗指在濠州者皆非是濓之存疑未决者一也以荆山言之荆山楚山也楚之先王熊绎僻在荆山筚路篮缕以处草莽传至成王始盛又七传至昭王始迁都郢昭王有言曰自吾先王受封望不过江汉河非所获罪则楚之封彊可知郢即今江陵其地有荆山一名景山荆故楚号也有之诚宜世则谓在濠州濠州古钟离子国与寿春密迩楚自昭王之后又厯十一传至考烈王始从都寿春韩非子所载卞和献玉事乃在厉武文三王之际昭王上接武王已越十世当三王时钟离何尝属楚而强谓卞和至此山耶新序又谓抱玉而泣在共王之时杂记又谓在懐王及其子平王之时平王乃昭王之父下距怀王九世共王上至武王亦六世何至颠倒错乱如是耶濓之存疑未决者二也必欲可信涂山当稽之左氏以寿春为正荆山当证诸史传以江陵为正有谓涂山氏乃故国名禹曽娶其女者别是一説与此殊不相涉也虎丘山
　　山在城西北九里又名海涌山遥望平田中一小丘越絶书吴王阖闾葬虎丘山下发五都之士十万人共治葬穿土为川积壤为丘丘广六十步水深一丈五尺铜棺三重倾池六尺黄金珠玉为鳬鴈扁诸之剑鱼肠之干在焉
　　灵岩山
　　山即古砚石山吴县图经云在县西二十里亦名石鼓山越絶书云吴人于砚石山馆娃宫又云砚石去姑苏山十里阖庐养越美人于此上有两湖吴越春秋云阖庐城西有山号砚山髙三百六十丈去人烟三里去吴县西三十里上有吴馆娃宫董览吴地记云吴王离宫在石鼓山越献西施于此有琴台在其上续图经云砚石山西有石鼓故以为名山顶有三池一曰月池一曰砚池一曰翫华池虽旱不竭盖吴时所凿也山上旧有响屧廊其下有石室今存俗传吴王囚范蠡之地又有防村其山出石可以为砚盖砚之名由此也吴郡志云登山见太湖诸山在银涛中亦宇内絶景
　　皖山
　　在怀宁西十里皖伯始封之地汉地理志与潜山天柱峯相连三峯鼎峙叠嶂重峦拒云槩日登陟无由东有激水冬夏悬流状如瀑布下有九井有一石床可容百人五里至三祖寺每嵗夏仲有龙水洗塔茅山
　　山有三峯最髙者为大茅峯草被之其緑如黛而茂树清泉复相映遂疾行上山二里至崇禧万寿宫其东西楚王涧自华阳洞西三水合流趋宫之前相传昔楚威王游憇于是沈灵官清縁率道士出迓宫盖梁陶贞白华阳下馆入门有崇台三级甃石坚致名拜章台宋徽宗时物宫又有陶贞白及王逺知祠逺知贞白弟子其敎所谓正法主是也出宫东行折而南约五里许皆石级跻陟颇艰舆非挽不得上里许舍舆而徒经朝山亭复上憇半山土地祠峯至是登已四里去巅不逺殆不止于半也又上縁崖而行道益峻险金坛诸山逺列云雾竦栗不暇顾随行函童为道士各持瓦数片谓可以获福雀跃而至若角健者予哂之戒毋失足一里圣祐观据峯之巅大茅君升仙处也观北稍上平石为天市坛道士云永乐中于此五埋玉简左稍下则龙池也池不甚广小黑龙十数游其中取视之长仅三寸昂首四足目晴烂然腹有丹书而无牝牡盖蜥蜴类也宋祥符间尝遣使醮祭缄二龙于器将献之阙下中道风雨惟存其一御制诗送之还山洪武中亦命取入宫五失其四每嵗旱祷雨輙应今与山之神同着祀典重午日祀山神而龙则以惊蛰皆县官亲祀下东北半里阅喜客泉甃以石圆径丈深可半寻众鼓掌即涌沸津津如散珠否则湛然山复有抚掌泉在昭明读书台下与此泉同诚异迹也涉涧东折数百步二碑屹立草中其一宋景祐间赐观额勅牒其一晏元献五云观记又东百步至华阳洞道家书谓三十六洞之八周百五十里名金坛华阳之天上巨岩如削有华阳洞三大字旁多昔人题名洞旧塞于泥近道士通之外两石相拒状如掀唇后人累甃为垣以防失足而复亭其上以俟游者自其左循右级俯首而入岩泉防滴下多积水数丈泥仍塞不可以前盖洞有五门此南面之西便门也洞又东下数百步有石柱洞口偪仄容仅一人予疲不能入东北道多乱石经仙人洞西折厯马迎街度石梁上元符万寿宫宫陶贞白故宅中亦有拜章台坚致不逮祟禧台之右二碑刻宋理宗圣徳仁祐之殿六大字并前元赐印劒环山省劄登方丈茅峰当其前还崇禧已暝沈灵官开宴言嵗庚戍三月之望辰刻三茅君现形大茅峯西足蹑祥云金光绕身食顷而散见者几百人或曰茅君现形其衣皆云气所为无眉目也夜深宿方丈左室闻窗外声澎湃淜滂飘怱飏激如秋江怒涛又如大将之师万马奔腾千里骤至予意是日热必大雨虞其妨游揽衣起徐耳之盖松风云山空人寂境乃如是宜陶真白之爱聴也癸卯经茅君殿偕至方丈观宋徽宗赐元符宗师玉印方三寸许其色苍润文曰九老仙都君印篆刻精妙非今人可及元符有法剑一亦徽宗所赐二物皆镇山之寳也出山一里入崇禧观其右王法主墓摄衣欲登而阻于行潦墓前二石表犹是唐物与今之制絶异左表中断道士续以新石北折几三里有古松千秣殿角出其中者祠宇宫也宫祠三茅君道祖有唐刻石北折五里草际遗断碑一石羊二其一羊已无首碑字大数寸其仅存者云宗翊敎陶隐君瘗剑之地上数百步拜贞白墓败垣荒草上老树欲压元刘宗师大彬刻石表之一里至玉晨观即所谓金陵地肺天下第一福地者也东晋阳羲许长史父子并于此得道其前池曰雷平真诰谓昔雷氏养龙之所后人譌为郭真人养龙池非也池之南为伏龙冈上有唐静先生李含光墓不及登观门列石古桧十四传为许长史手植大逾合抱纹皆左纽若出人力此可以观造化之巧近一株瘁人割其皮以去道士云左纽桧不止是三清殿前凢六老君殿前凢二藏殿茅君殿后皆有其一子平生见树之竒古者惟常熟之七星桧钱塘之九里松及此而已七星桧植于梁九里松植于唐寿咸逊左纽下视宋元之木直孙曽耳观东桧下有古井石阑刻字已半漫剥摹读数四逆之以意始辨其字云晋许真人丹井梁天监十四年重开十六年安阑今道士呼为陶公丹井岂以其重开而误耶观之两庑及庭古碑二十有五其间梁刻者一唐刻者六南唐刻者二予所最爱则陶贞白许长史碑顔鲁公静先生碑暨李阳氷篆余皆宋刻不能悉读登白马老君殿前有周真人池其水已涸老君象后龛仙人展上公像山志称上公髙辛时人不知其何据刘大彬题板谓因汉象増饰之亦未必然也午饮方文闻法堂东有阴阳井亟观之井二穴而共一水以其气分寒燠故名道士云此许长史旧迹饮之可以愈疾齐山
　　昔人有言九华可玩而不可登齐山可登而不可玩言是山竒秀蕴而不外露也乃九月之三日林君约游遂入齐山寺始登玩月楼有郡人张侍御所为记稍折而东寺僧引观仙人迹迹巨而且长纹划显然厯云樽及穿石窦路甚险隘相与扪萝縁薜蜿蜒而上升翠微亭则林木森蔽禽鸟飞鸣廻视下界真已隔尘世矣俄临九顷洞品一人泉又百步许陟小九华则羣石森立髙下参差其数与九华等故以九华名少憇振衣亭直上望天门则石耳诸山厯厯如指掌已而由招隐岩南越上青岩中有峦石塞道且草莽蓁塞难于登陟命舆人芟草剔石石骨立见形如抱磬陟岩之右经寿字岩仰视宋张时修所刻寿字不爽毫髪须臾转蕉笔岩南至妙空岩穹然空隆乳溜凝结绀翠苍緑润如过雨妙空西上为石鼓洞洞有石旁出如肺肝悬壁击之击然逺闻可谐管傍有一石相去尺许其形与前石无异击之若槁木竟不知造化之逞竒于泉石若此也又西为仙人桥广仅咫尺长五之并跨两崖肤理浑然不假人力维是三者为齐山最胜后至三竒亭因问所以得名曰即前石鼓洞仙人桥妙空岩三者是也宴罢欲返三泉子曰去此山折而东百步许北有华盖洞洞口石峙如门其中豁然上员如盖下平若砥可容坐数十人洞形九旋由大而渐入于小如螺尾然今之华盖殿即此制也
　　善权洞
　　由夹浦泛太湖抵宜兴又六十里至善权寺寺在国山东始于南齐建元盖祝英台之故宅也门有榜曰龙岩福地行松间数百步泉上有亭翼然曰涌金小憇乆之遂入寺寺唐大中十年七月所建柱础刻字犹存计年已厯千载有余矣因名曰唐殿其制与今絶异殿之四正柱凡用斗拱者二以矮柱接而长之至柱中用板铺甃如廻廊可旋绕诸所染色千年如新丹青目不知何故僧云自建寺至今栋宇絶无尘埃与蛛网粘帯相传鲁公输子所构故显其异云传昔创殿时雷震其处柱有字者凡二一曰诗来汉一曰谢钧计皆倒书大可径尺非深入木里或谓二者皆雷神之名不可晓也正统周文襄来游见之戱命削谢钧计三字随削而字随入文襄异之乃止今柱上削处犹洼乡民恒摹搨以去云佩之可以愈疾寺之后乱石离立泉交流其间数十步至小水洞上飞嵓突出巉峻可二十仞而大石翼其左右其中有窦形类偃月深莫可测水由是出客投以尾石輙关然鸣季司空碑谓微时亲见白龙腾出洞中盖龙穴云水出洞潜行石下百步乃见其一南注经寺之钟楼一东流至于寺门一自涌金亭南下与东流淮至玉帯桥入于溪乡之人资灌田甚利复由平地登山计二里许西北循石磴而上至干洞右崖有刻字曰仙李岩下小洞如甃觇之无所见洞左峭壁百尺一古木叶类榆其根縁壁下垂附石而出复产枝叶人不知其根也前有一石蹲踞为洞之主峰左白象右青狮相向而立象之形垂而狮之形则昻以炬蜡照之中有玉柱髙可丈余大六围下圆而上鋭防如玉即唐张承吉所谓玉柱閟灵根者也石之白而方者髙下井井俨如经画曰仙人田潴水尺许冬夏不枯洞北有丹灶可容三釡灶之后倚壁一石石上特伸一手巨而且长色白如粉指甲宛然曰米堆曰盐堆以形似名南有仙床倚壁如今僧之禅床石色皆青红黄白相错复縁石蹬而下凢数百级则大水洞在焉水势迅奔而其流由外而入于小水洞而止声如轰雷且不盈溢不知其何受而何泄也由洞而进右一长石直亘于中左之长亘者比右稍狭若为洞之第二门予自外窥内洞益髙水益深左右石皆碧色如肝肺倒垂者以四五百计聨属不絶二洞上下相承不爽尺寸如巍楼然亦天下一竒絶也干洞前有九斗坛山有九峯如覆斗故名梁武帝祷雨輙应寺之西名国山山巅有封禅碑乃具孙浩天玺离墨山空石石长十丈余无故自立因封禅之侈以为瑞寺之后有三生堂唐李蠙宋李刚李曽伯一姓而皆位至宰相沈石田诗所谓一姓转身三宰相者也堂右偏石室刻碧鲜庵三大字李曽伯所书乃祝英台读书处与梁山伯同事笔砚者旧有偃栢在寺前如卧龙今已腐烂防迹矣寺门西有玉帯桥唐李丞相舍玉帯而建者又名胜义桥李曽伯书扁寺前有龙岩亭予先憇于此扁亦李曽伯所书也夷考洞之得名则善卷者即舜让天下与善卷而不受逃之深山谓洞名以此予品张公善卷二洞张之绮丽虽不亚善卷第卑湿而狭善卷则有张公之竒巧而雄伟髙爽过之
　　张公洞
　　游善卷之明日思为张公洞之游舟遂经东溪风逆甚四十里至湖汶镇微雨予兴不可遏乘肩舆冐雨东南行羣山在目苍翠可挹五里避雨天申宫宫旧名洞灵观尝有后唐明宗题榜及南唐韩熙载撰碑今皆不存而殿宇亦已倾圯所存惟三星石门而已须臾雨霁道士随予南行至颐山舍舆而登路多草莾约半里抵张公洞道士云唐仙人张果得道之所予尝览周处风土记谓汉张道陵修仙于此而郭景纯亦称阳羡有张公洞则知名洞始于道陵不以果也洞面西北其周五里唇有石相距丈许又一石横亘宛若门阙俯身从石级南下数十步上皆飞岩峭壁嵌空邃深骇人心目莫敢端视予足弱附石小憇盘旋而下又数百步洞益空豁石壁三面俨如堂宇其通明处可方数丈谓之天窗杂树翳天光下垂传为吴赤乌中震霆所劈上石乳万株异形诡状不可摹绘时有泉下滴人黙承之出洞衣防如故稍有言其滴处遂痕归必浣涤亦甚异也中一台崇三丈面可坐百人宋县令赵伯津筑以息游者坐饮久之俯瞰防窅足不能措命童子秉炬先后扶携而下台南石刻张公洞福地五字道书谓天下福地七十有二此其五十八也台之下怪石纷错欹者倚鋭而出者却而后者防而欲仆者防而起者横理者端庄而拱者偃者夷者将断而复续者与石乳皆苍緑一色傅染不逮又有如笋之植如鳯之骞如兽之怒而走鸡而噬盖洞之妙至此咸粹而游者亦多止是洞西壁斜裂下多乱石其东一穴类洞而小人不敢入正南壁下其深黑处云可通后洞出洞半里东折观后洞门石颇隘予疲极不能入又东南数百步防仙岩孤峯侧立数仞横理若凿道士言昔有人见二叟倚石遯形而入因以名岩其下空洞有泉出焉自右而趋潺潺有声极可聴一断碑横卧草际乃元延祐四年重修防仙亭记
　　大洞
　　由合溪七十里入道院倾圯殊甚望之洞口呀然予以日尚未暮命童子持炬并爉而入之仅数十步而止竒伟异常不觉喜愕交并是夜大雨如注早起视之日光灿烂山树如沐饭毕复持炬入洞口洞口如大厦四五间可容千人石乳融结四壁累垂若峯房鹤膝纯白如玉青苔莓藓杂然成章日光射洞五色如绘廻光返射又如大緑金相非人世所有左之北白石下垂又一石直下与下石聨属如柱透漏竒瑰形如鼇足其下平地以大石撞之轰然有声名曰石鼓进五十步稍北则横亘如列屏然若与外隔絶中用白石塑观音像以祀之乃州守钟其所立细玩之其文理纵横形如今之泥塑佛座者至此遂分为二矣由西入则又敞若楼台状石皆削平又进则髙而且洼如螺尾由渐而小西石壁有咸淳年号题名墨染如新中有仙田大小十二顷疆界斩然如受巧匠施工又进则一洞平削光若墨漆有白石结成如云而成象者有钟之悬者有磬之覆者有垂若莲者又如白布数十疋绞成下垂而文理灿然者有白石蹲踞名曰盐堆堆之北有一石如人名曰卖盐老左石中央一白石长可七八尺由大而尖如人舌特伸于外其上皆结成龙形首尾交互杂见者三四有龙石山人题云地肺开天窍行行入洞片云孤鹤下谁见此中仙复大书灵洞二字循此深入里许悬石喷雪势欲飞堕又进则石壁横塞已若无路止一小窦旋折尺余如车谼仅可容一人名曰铜关石桥横亘于上非跣足伛偻不可入予兴不可遏令二童子涉之则水深及腰道人曰惟久旱则无水可入某尝入其内则宛然一方丈四面纯白色间桃红若脂膏玉如雉鸡斑绚烂夺目昔年题咏满壁一石垂下曰石磬一石如练軃尾倒卷曰珍珠帘其左最深处为大雪洞右曰小雪洞比大洞尤髙而深邃不及愈入愈深土人云可通大湖昔好事者又深入十里沉黒巉呀疑为罔象所游盖不知其所穷矣予闻之怏怏乃秉炬而返道人曰关外有一西洞洞口有桥横亘如铜关水声潺潺名曰仙桥髙约五尺转折一窝曰燕巢一壁方径惟余桂字无年月可记不知何时其广一丈有竒深可二百丈髙可一丈进数步石鏬中特出一白石下垂亦如前鼇足状石之下垂若成云者若肝聨者若肺附者若覆钟若悬磬者仙田又一二十畦其规模愈小其景愈竒不可殚述遂出至洞口复命人以石撞地其声如初真石鼓也予以东洞询诸道人道人云相传为黄河洞非舟不可渡予命童子涉之云止深二尺余遂命舆人以竹椅由水中行计其广杀比三之二髙若倍之进数十步则石形伛偻如人其色若甘草纹若未糁名曰米堆北复垂一石中分而上聨辏成一堆竒怪可骇转而北则又如螺顶髙可二十丈突生白色牛头下垂者二孔与角种种具存峭刻瑰谲乳膏融结千态万状此石崖愈竒岩下有潭深不可测进八十步许为龙潭可以行舟再转则深暗无底不可入矣洞之南又一小洞深广约四丈又一小景象也仅可容十人暖如曝日上下如砥可以开宴予所见洞天若华阳张公善卷及齐云虽竒巧不忝而病于浅狭独此洞如台阁规模雄伟壮丽兼而有之斯游竒絶可冠平生矣恨生于深山僻壤游客罕至惜哉予又恨铜关以北止于口传不及目见又笑丗人谓东洞如何观者絶迹以见人言之不足信因题石上曰江南第一洞天天平山
　　续经图云天平山在县西二十里巍然特髙羣峰拱揖吴之镇山也山腹有亭亭侧清泉泠泠不竭所谓白云泉也自白乐天题以絶句名遂显于世有卓笔峰巾子峯五丈峯石照湖鉴毛鱼池大小石屋盖因好事者得名吴郡志云此山在吴中最为崒髙耸端正特立山皆竒石山半白云泉亦为吴中第一水卢志云山顶平正有望湖台下有白云寺宋参政范魏公奏请赐名及公之先陇在焉姑苏志云在支硎南里最多竒石今按此山峯峦峭防石皆林立亦无树艺由以贤逹名也
　　支硎山
　　吴地记云支硎山在县西十五里晋支遁尝隠此山后得道乘白马升云而去山中有寺号曰报恩梁武帝续图经云所谓南峯中峯皆其山别峯也今名楞伽山天峯中峯二院建其旁苏州志云平石为硎山有平石故因其石以支硎为号焉玉篇吴有临硎山即此是也其石室寒泉乃道林盘桓之处姑苏志云支硎山其南有石门尤竒特
　　七十二峯
　　太湖之山发自天目迤逦至宜兴入太湖融为诸山湖之西北为山十有四马迹最大又东为山四十有一西洞庭最大又东为山十有七东洞庭最大马迹两洞庭望之渺然如世外即之茂林平野闾巷井舍仙宫梵宅星布棊列马迹之北津里夫椒为大夫差败越处也西洞庭之与北渡渚鼋山横山阴山秦余长沙山为大长沙之西冲山漫山为大东洞庭之东武山北则余山西南三山厥山泽山为大此其上亦有居人数百家或数十家马迹两洞庭分峙湖中其余诸山或逺或近若浮若沉隐见出没于波涛之间马迹之西北有若积钱者曰钱堆稍东曰大防与锡山若连而断舟行其中曰独山有若二鸟相向者曰东鸭西鸭中有三峯稍南大堕小堕与夫椒相对而差小为小椒为柆圻范蠡所尝止也西洞庭之北贡湖中有两山相近曰大贡小贡有若五星聚曰五石浮曰茆浮曰思夫山有若两鸟飞且止者曰南鸟北鸟其西两山南北相对而不相见见即有风雷之异曰大雷小雷横山之东曰干山绍山曰疃浮曰东岳西岳世传吴主于此置男女二岳也其前为粥山云吴山饲囚者也有若琴者曰琴山若杵曰杵山曰大竹小竹与冲山近若物浮水面可见者曰长浮癞头浮殿前浮与鼋山相对而差小者为山有二女娟好相对曰谢姑有若立柱嶻嶭玉柱稍却金庭其南为垓山为厯耳中髙而旁下者笔格骧首若逝者石蛇有若老人立石公石虵石公石最竒与鼋山山南北相对曰鼍山山傍有小鼍若螺者青浮二鼍之间若隐若见曰惊蓝东洞庭之南首鋭而末岐者曰箭浮若屋欹者曰王舍浮苎浮又南为白浮泽厥之间有若粒浮水面者曰蒻防有逸于前后追而及之者曰猫鼠有若碑碣横者曰石碑是为七十二然其最大而名两洞庭也
　　莫厘峯
　　成化戊戌行至法海仰见异峯寺僧进曰是所谓莫厘者也文振衣以升众皆继之或后或先或喘或颠至絶顶而休焉天若为之寛地若为之辟西望吴兴渺弥一白有若云焉隐见天末或日下山也北望姑苏横金一人家厯厯可数有浮图亭亭曰灵岩上方也东望吴江云水明丽防影出没若有若无盖七十二峯之丽三万六千顷之竒皆一览而在
　　缥缈峯
　　滙三州以为泽水始大中五湖以为镇山始尊然三州之利不同而形胜亦异不厯其尊未易徧也而尊莫尊缥缈峯其阳空虚无梯可至西为晋陵水最大山最髙第四峯临之特亲第四峯之于缥缈犹人之掉右臂北厯三峤以由西向东逾莫厘以窥吴江秦家岭临之最亲秦家岭之于缥缈犹人之出左臂北为姑苏城穹窿阳山或逺或近厥疆不齐砂子岭临之最亲由砂子岭厯西湖寺蹑峯之阴尢近是升峯之三道也明日得第四峯之道舆舁以进逾时而造厥颠游于空虚忽见大水下奔千岩莫知所在客已有惧色矣居顷获询三州之形如螺如黛隐映烟际可以意求难以形辩然东北隐起非河非虹可指者灵岩浮屠也北为无锡其入最深可臆者阳羡诸山也西方不究厥始
　　率山
　　率山在予里西二十里俗呼为张公山中古为率山即山海经所谓三天子鄣也鄣一作都后世失其处或云绩之大鄣歙之黄山乘之而遂谓其上皆有三天子都又岐而二之指休宁率口上游之山为率山皆非水经云浙江出三天子都在其东庐江出三天子都入江彭蠡西今为率山之水山阴山阳一东一西而流入于江者与古今脗合国朝礼侍朱公大同尝考知率山之为张公山矣然不知三天子都之即为率山故犹以新安之江自绩溪者出大鄣山巃嵸山自歙者出古黟山即黄山自婺源者出吉阳章岭诸山各遡其源而不知统出于率山之一源循生其下少从堪舆家得见吴文正公所着地理表云率山乃江南诸山之祖长阅古经三天子都实彭浙两江之源乃断然以吾里中所谓张公山者当之而无疑而以昔所谓黟山率山大鄣者本一山也旋厯一山所谓金字牌李家店者乃古僧院住山盛时游客络绎行治宿贯之区今已荡然翳莽中惟巨石一片上有三天子都刻字画苏蚀摹度可验山磵两石对峙如门谓之石门又上有两石倒跨磵上水从跨下流出乃字之为仙人跨磵此正江源所自出青冽潺湲扪弄乆之而去上一山至清风岭独石枕山相传为支矶石乃憇岭上万甥携酒班荆而坐周罗二第亦至同饮三四行直上三天子都特出上两圆土冈东西相望相传东为擂鼓尖西为振衣冈中拥小石冈二北冈稍低旧无名冈石上巍下束壁削千仞頺然有飞坠之势据之股战心悸不敢俯视窃为两巨中小以小为尊此即所谓三天子都也俯视万山若丘垤下至清风岭复盘折西下半山抵灵隐庵宿焉旧为灵隐院右有释号灵隐师者飞锡驻于此以建院宋时极盛而今山下休丛林名刹乃其属庵也旦起访灵隐故墟度西岭寻龙窟观瀑布泉泉自崖颠防下以坎坎为三井神物潜焉祷雨请汲其水即应井下石壁斗絶莫能适从巅而下旦视危惧不敢慿乞水者多夜徃掩所不见还至清风岭复欲一登天都众莫从然复云四合黟山古注以为深山多云故黟字从多从黒而谓之黟山于此益验
　　黄山
　　在宣歙境雄镇东南山之阳逾百里为歙郡治其北三十里为太平县又北抵宣治二百四十里不当通都大邑之冲游者罕至今余始得游焉山西之麓田土广衍曰焦村蓬峯丹碧稍防攒蹙若植圭若侧弁若列戈矛若芙蓉菡蓞之开云烟晴雨晨夕万状繇焦村南道二十五里至汤岭上仰视羣峯犹在霄汉间冈阜蟠结凿石开迳嵁岩欹危瀑布声訇磕如雷恠石林立半壁飞泉洒巾袂当新暑凄然如秋又十里憇祥符寺寺前淙流走万石间山皆直松名杉藤落莎被蓊薆茏茸有龙泉自朱砂峯来依岩通二小池上池莹彻广可七尺深半之毫髪可鉴泉出石底累累如贯珠不絶气馝馞若汤酌之甘芳盖非他硫黄泉比也明日遂试浴垢旋流出纎尘不留令人心境清廓气爽体舒相传沉疴者澡雪立差理或然也寺有南唐碑初名灵泉院宋祥符中改今额又龙池距寺左三里许奔流喷薄防石潭中亭午照烛五色璀璨诚灵物所居夜闻啼禽声甚异若歌若咏节奏疾徐名山乐鸟下山无有行寺旁近见数峯凌空僧指曰天都芙蓉朱砂峯其尤髙者天都峯也上多名药采者裹粮以上三日逹峯顶余心甚欲游而鸟道如绵不可乃止凢再宿寺中还至焦村之三日行三十里游翠微寺古松修篁石涧横道僧桥焉覆之屋以息游者清冷静邃已隔尘杂余为榜曰翼然至寺庭有井泉僧言此麻衣师卓锡处泉亦清美不溢不涸一峯卓然独秀直峙东南隅曰翠微峰其条支廻互寺居盘中故诸峯俱隐不见明发行十五里过白沙岭徃徃攀崖壁牵萝蔓或小木贴岩或栈而度几不容武旁临絶壑惴惴焉不敢俯而窥又七里至絶顶顶平广倍寻方据石少休时晴雨旭霁气象澂洁环视数百里冈峦墟落厯厯可数九华緑翠若连开陆焦村向所见峯皆平挹座间俄顷白云滃起遥山近海如出没海涛仅余絶顶若乘槎于天汉中倐又敛藏如扫如是者三可谓竒观矣日暮抵寺信宿又二日从村北十里登仙源观至元中新安吴万竹习静兹壤尝衍易宛陵夸诩其胜予赠诗还山今竹存而吴逝已乆林阜周密南列翠峯练形引年者固其所哉既还憇吴宗公仲云松楼越十日逾兴岭而南所谓三十六峯者骈列舒张横絶天表众岫叠岭效竒献秀尽在一览世称黄帝与浮丘容成于此山上升改名黄山江浙诸大山所分以出
　　君山
　　在县治北二里枕江之濵旧名瞰江山后以春申君易今名江流廻沍其下奫潾溶水光如练山半有亭曰松风其巅有防曰翠烟防之后有堂曰浮云正徳八年重建苏人都穆记北向有堂曰时雨从堂而右为如斯亭山之麓西向为东岳行宫左为光孝禈寺右折而西为张公祠从此而上当山正中真武庙焉突然髙出跂而望之山气青缥杳乎神明攸居而灵颷颢景怀纳川渠曲而阿复而蹬脊而冈层出而厓丛石积比峦峯嶞秀岿然百里之巨瞻信佳胜云【按宋志山巅故有松风亭后易名心逺绍兴间知军赵嶲之作堂其上名曰浮逺取东坡诗江逺欲浮天之句】
　　招隐山
　　由广徳至宁国入招隐山洞当巅出洞前有小筑左昭明太子读书台初入卧龙洞深约六七丈广半之内一石如床可卧折而北则有玉蘂洞广深三倍卧龙空突多门覆处巉嶫如蘂然又折而北留仙洞差小石颇嘉东下栖云洞外口复圏一门门上可步行洞内广不及玉蘂中实窍窽诸洞石肤润而坚又玲珑莹净云
　　文脊山
　　宁国县西三十里脉迤逦而落还为小山皆石成者水从石洞中漈消自东南岩下启一洞如城门广四五丈傍甃两壁石悬突如钟鼓是为山门洞绕入一寺嵌石藏中背下一小孔为夕阳洞孔状鳞文犹绘镌所就又隙穴种种西牖一通明寺右数百武跻陟为碧云紫云二洞小石屯拥靉叇然别以二色西碧云形圆中尖窍而上右复启一轩一门有石盆诸物东紫云形长两壁丽绣有石牀诸物南越一山又为涟漪洞隘而深石岩上覆水暗下洞中隔山复启一洞流出石赭色莹润又南里许朝阳洞特广青翠交垂左半为水道右通二门上覆玲珑石峯矗起门亘巧如舞如蹲
　　浮山
　　在桐城县东九十里又曰浮渡山自地视之如自江视之如浮不峻不丽其中岩壑相属多石石多屈曲可观其崖三百有五十其最著者三十有六其峯七十有二其少南为石龙峯其峯蜿蜒如龙人行龙脊上其东为陆子诸岩【陆务观有诗】其岩聨緜如千步廊即之累如延之豁如谓之廊岩其南为防胜岩其岩洞而且可屋可楼景象皆萃山峦翕集其东有穿心岩空旷可数百武游者出入焉又其东下为石门其门绰如也又其东南为金谷岩髙而敞【倍于防胜】其上有屋有塔其西南有峯千仞岿然俯江其上有兊岩其西上为大通岩视诸岩尢胜者古砦有龙湫人谓之天地云又有井其水渊洄不溢不涸深不可测其内有浮苴壅积而生草木蓊然【木今茂矣而其根犹着水上】其西下为张公岩其中亦有井甘而且冽又其西峯诸岩【岩亦有可居者】中有滴水岩其上有门仅其望天日坐其中泠然生寒久则毛髪俱洒矣其南下渐平旷有浮山寺【今废】其上多芝多兰有桂多白石【多唐宋人石刻】其周五里其髙三里
　　岳
　　岳在潜山县西北二十里一曰天柱山一曰灊山一曰皖山汉武帝以霍岳逺在衡山欲南狩乃移近于灊山登封之故今为霍山亦以为霍岳云然山耸其北皖山揖其南两山削壁如拱如辅叠嶂层峦拒云拂日空青积翠万仞如翔【逺之不见分即之不见合】雪山盘其东【俗以为天柱山】磅礴重厚如俯如集霍屏在其西巉崖絶碧真若屏立是山也仰摩层霄俯瞰广野瑰竒秀丽不可名状有峯三十有七其最竒者在灊山有天柱峯其峯突出众山之上屹然独尊峭防如柱倚连二峯其势鼎峙一曰飞来其巅有巨石如人置于其上一曰三台上台如丽中台如倚下台如随其顶有七星池【一方一圆周不满丈深不满尺】其傍有狮岩曰大狮曰小狮其岩槎牙如座其中有洞曰司其洞空可容万余武石梯差差石栏礌礌可游可止曰桃源其洞有桃其花五色其实可食曰黑虎其洞如虎有炼丹上山中山下山昔人丹台在焉【相传为左慈炼丹处】其东下【少南】有真元宫有山谷水有山谷寺其在皖山有榴峰其峯突然如结有狮峯其峯昻然如顾有印峰其上有石如印其半有天祚宫其下有登天坛有九井其傍有石床可容百人其井深不可测【旱则杀一犬投其中即降雨犬亦流出】其在雪山有雪崖崖半色垂如雪瀑布万丈冬夏莹然如晴【故又谓之晴雪】其上有莲岩有玉镜池有芙蓉山盆盂山其中有白云岩下有石室石牀石壁石门石臼石磴有丹灶其傍有石松其松如盖松生石上不知几百年上有鬬牛石貂鼠石鹦鹉石酒瓮石月牙石其石如牛如鼠如鸟如瓮如牙其半有藏虎岩其下有太子阁【昭明读书处】有廻龙桥【武帝廻辇处】有天柱寺其中有三十六庵其最著者曰芙蓉曰中峯有仰天湖其湖而可注可灌可沃其在霍山视灊皖若引若障其山之髙七千二十丈广二百五十四里周八百里【道家以为第十四山司洞府】其峻如擎其起如跃其止如蟠其落如踞云
　　三祖山
　　县东南麓曰山谷一曰三祖山为灊之支山其山上有灿师防一其下有志公塔七其东为真元宫白鹤泉其南为山谷寺卓锡泉吴塘陂其内为涪蓊亭其中多宋元人石刻其下有石宛如牛其牛卧有龙其前有酒岛【在潜水之涯】有帘岩有钓崖有石蛟又有峯十五岭八崖五岩八源四洞八台四池三朝峯【即天柱峯有云鹤时徃来其上】迎真峰天书峰丹霞峰【顶有神丹或献如霞】司命峯【司命真人发祥所都】降丹峯【相传昔人降丹与许真人处】潜阳峰【在司命后上有狮子石】麟角峯【嵿最髙石】万嵗峯【在玉照峯北真元宫东】排衙峯【真元宫西】皖伯峯【在天柱山下上有仙丹函】天池峯【皖山嵿冇定心石天印石上有丹瓮岩两相挟中如瓮世传皖山之嵿有丹砂人不可到夕阳斜照红日辉映】覆盆峯【皖山之嵿巨顶如盘】丹砂峯【盆峯之南世传有丹砂人不能取中夜或献红光逺近皆见】石函峯【皖山削壁间有石函防于壁中光彩荧然】斗岭【又曰大岭在逍遥　岩西其上地平如坛】赵公岭【三祖山后赵真人尝寄岩下其上有下棊石试剑石】金仙岭【在真元宫后十里】炼房岭【下炼丹之上中炼丹之下】雪珠岭【中炼丹后数百步径通仙人台上有碎石圆净如珠】石壮岭【皖山南】罔岭【白鹿见处】九曲岭【三祖山后其岭曲】道士崖【石函峯西南逺视之如羽人端笏而立】狮子崖【天柱山下有路通天池絶顶】仙桃崖【下炼丹崖壁产挑处】仙女崖【白水涧侧】诗崖【吴塘水南崖有石曰诗崖又曰莲子崖】白鹿岩【其上有洞穴】朝真岩【真元宫前其上有迎真亭】虎头岩【真元宫东极髙处】水晶岩【司洞下其岩直通苍海昔有道人岩采药见一处烟霞清絶有洞门幽旷峰峦竒特冠絶诸处真司洞天也悬崖絶隔人不能到】焙药岩【上炼丹五里左直人焙药处】逍遥岩【上炼丹】龙吟岩【灊山前】虎啸岩【灊山侧】天柱源【在朝天峯下乃闾丘方逺栖处】桃源【昔人曽结庵其上种术】莳茶源【下田数亩所收可以卒嵗物不外求浮人罕至山川风物如在世外】白水源【灊西南飞瀑千丈上连药真人芰舍众山闱绕景物絶嘉】丹霞洞【灊山后】香泥洞【真元宫殿后相传唐明皇开元间遣使赍额时出泥其泥香】剑仙洞【在莲子崖下】石牛洞【在山谷中】莲子洞【崖边】水莲洞【中炼丹】白花洞【真元宫殿前】毛人洞【相传夜毛人曽来聴经】髙奔台【存真庵东】仙人台【白鹿崖东北广五丈其面甚平中有仙人足迹】定心台【灊山天池之北花峯之南方广数丈下临千仞视之悚栗】照阳台【皖山间夕阳所照光彩射空】盆池【皖山之顶其池如盆】天池【灊山北其上垣然有天池二清莹澄澈不溢不涸】七星池【天池北环列七池其形如水清水盈溢】
　　金焦二山
　　南都东以赤山为成臯南以长淮为伊洛北以钟山为曲阜西以大江为黄河即北都据冀蓟上游当燕赵要防环苍海博大襟河济通流同一形胜之雄也石头城楼堞相望武湖图籍闳深阅江楼万象峥嵘献花岩天阙拱峙亦与北都天寿山龙翔鳯舞大行峯积翠凝华玉泉湖银河碧浪居庸关叠嶂重峦同一山川之丽也猗与盛哉崶到官无几何忽拜广西臬佥之檄戒行登舟渡江防扬风迅须臾抵镇江郡金焦之间泊焉维舟陟矶披襟逺览用惬夙慕东南赏心金山旧名浮玉有龙洞有妙髙台有善财石有吞海亭有日照岩而中泠泉水品称天下第一盖其前临沧海却倚大江独立无朋以天为际风涛朝夕吞吐鱼龙渊窟盘据所谓万川东注一岛中屹者也焦山或名谯山有罗汉岩有炼丹台有桃花坞有吸江亭有寳莲阁白石粼粼髙见云表其独也如洪涛之砥柱其对也如苍龙之双阙山旁二岛即江汉朝宗于海水道也合而观之焦山山裹寺金山寺裹山相距甚迩气势相抗世以并称縁二山防出江心岌嶪分引如两臂状南临铁瓮之城北瞰步之洲西接建业集庆之都东据海门天荡之险淏淏焉防防焉稽天而白者皆水也矗矗焉嵯嵯焉防地而青者皆山也信哉乾坤胜览乎按焦山乃汉处士焦光所隐地故名光三诏不起蔡中郎赞曰猗与焦君常此黙衡门之下栖迟偃息云云以其旷然天地为栋宇出形入羲皇以来一人而已瘗鹤铭为此山一絶石刻犹存乃华阳真逸撰上皇樵人逸少书词曰相此胎禽浮丘着经尔其何之解化惟宁云云原其所书诸説不同即苏子美山阴不见换鹅经京口新传瘗鹤铭之诗知为右军书也金山名昉于晋建或谓唐贞元间江际获金数镒表闻赐名宋祥符名龙游主僧佛印了元者收内翰苏文忠公所许玉帯永镇山门观公之金焦放船诗篇则其夙躭兹寺可知矣虚蜃气浮张敬夫万顷洪涛里巍然阅古今在元如冯海粟江流吴楚三千里山压蓬莱第一宫云外楼台迷鸟雀水边钟鼓振蛟龙夫金焦佳山水为京口重而京口形势亦为留都壃域重
　　镇口山川
　　京口扬防急渡顷刻登岸首观善财石其石孤挺欹侧宛然有礼拜之状寺僧导予西至廻廊入玉华馆扁曰观澜左右两壁嵌名人题咏至于无隙予坐对玉华峯则西南以北三面水光山色照映几席且形势环绕波涛汹涌异常真一竒观也遂入大雄殿其西则中冷泉扁曰天下第一尝之甚佳或又以泉在江中苦于汲引寺僧移置于此非原泉也未知孰是又由石级转至琉璃殿殿后有廊防以木栏坐观之则西之江茫然万顷逺望诸山如抹景象顿殊又一竒观也由石级而坐坐江天阁阁之下塑关王像于其中其窗临江举目北望则州烟大皆可屈指而风防徃来下视一叶涛声潆廻愈急愈震遂登其阁则锡山王问题曰江天一览至此下望则涛声与水势若缓而其见愈竒矣遂转北上直登留云亭若置身云际四面江山如指掌焉夫以万水东注一岛中立丹辉碧映揽数州之竒于俛仰间而下盘鱼龙之宫实堪舆一极胜处也复由塔傍攀髙北下数丈自石隙而入名裴公洞石碧四围中空丈许内置僧龛中肖头陀之状俯视江水出竒石间于石中窥见中流防影尢为摇曳自洞门扪石而下仅可容足而石势巉岩陡絶下临湍流不觉目神悚路忽中断山僧接以木栈自下而升始逹朝阳洞洞广袤六丈许石皆下垂中可坐二十余人有游僧入定于内洞东向日初出时霞光五彩如绘随浪沉浮僧言与岱岳日观相似出洞至江堤寻石鏬秉烛俯伛而入则山皆玲珑空透以垂石则如氷溜其下而起者如笋然纵横排列水流石间亦甚湍駚闻涛声恍在数里外复回数十武始出洞门转东即盘陀石东坡与僧了縁坐谈处石髙数丈水流其下盘陀石稍南名曰妙空岩方广数丈石西复如廊岩又上数级乃妙髙台东坡书经处故址尚存复自中冷而西至江岸乃见石排山三石削成髙数丈孤立湍流中与东善财石左右若拱若揖石去山址百丈波涛汹涌声如巨雷名为龙门其胜益名于天下盖胜在水而不在山也若以此山置之于陆特一卷石耳故观山之道有二有因水之外景而増胜于此者则浙之天目径山润州之金山是也有直自本体而称胜者则闽中之武夷台之鴈荡休宁之齐云是也及予返掉登玉华寺复览长江一望无际廻视金山之逶迤曲折不啻十百千万可以互照矣初九日由西门北行三里许入北固寺寺之殿宇不甚丽傍有空地半亩许如砥且洁望之则甘露寺之楼阁层叠如倚空中寺址有地一洼甚平且旷新建一大佛殿独居其中涂以丹粉前后青松四列相杂成文真如图画遂出北至甘露寺榜曰天下名山第一旧乃梁天监中武帝御书今则宋延陵吴琚书也进寺门则廻廊环绕由渐而髙制类金陵之朝天宫及巅则一亭雄据其上额曰摩云坐亭逺望则东之焦西之金如侍卫而长江一望合二山之景而在目焉京口三山此其最胜欤转而西则有观音阁周遭槛栏皆以青石极其坚固扁曰静里乾坤西望金山青一抹可谓萃景人皆知金焦之胜而不知北固之尤胜予故题曰三山第一上乘禅林云盖甘露与北固虽异名而总之则北固山也












　　黄山三十六峯总图
<子部,类书类,图书编,卷六十>
<子部,类书类,图书编,卷六十>
<子部,类书类,图书编,卷六十>
<子部,类书类,图书编,卷六十>
　　黄山旧名黟山当宣歙二郡界髙一千一百七十丈东南属徽之歙县西南属休宁县各一百二十里东北属宣之太平县八十里即轩辕黄帝浮丘公容成子栖真之地唐天寳六月十七日勅改黄山按江南诸山之大者有天目天台二山郡国志云天目山髙一万八千丈而低于黄山者何也以天目近于浙江天台俯瞰沧海地势倾下百川所归而宣歙二郡即江之上游海之滥觞也今计宣歙平地已与二山齐况此山有摩天戛日之髙则浙东西宣歙池饶江信等郡之山并是此山支脉诸峯积石迥如削成烟岚无际雷雨在下霞城洞室乳窦瀑布无峯不有山下徃徃闻峯上仙乐之声林涧之下岩峦之上竒踪异状不可模写诚神仙之窟宅也自歙郡自山口一百二十里自山口至汤院又八里磴道﨑岖不通车马按周书异记神仙传云昔轩辕黄帝问道于广成子受胎息于容成子吐纳而谷神不死获灵丹于浮丘公遂思超溟渤游蓬莱乃告浮丘公曰愿抠衣躬侍修炼浮丘公曰凢择贤而师学必精奥栖隐胜地业则易成炼金成丹必假于山水山秀水正则药乃灵惟江南黟山据得其中云凝碧汉气冠羣山神仙止焉地无荤辛境絶醒腐古木灵药三冬不凋名花异果四季皆有山髙木茂可为炭以成药迸泉直防状如飞布下有灵泉清温东夏无变若能斋心洁已沐浴其中饮之灌肠万病皆愈黄帝遂命驾与容成子浮丘公同游此山山有三十六峯三十六源二十四溪十二洞八岩云






<子部,类书类,图书编,卷六十>
<子部,类书类,图书编,卷六十>
</div>
    <div class="pagination">
<a href="图书编_page110.html">上一页</a><span>...</span><a href="图书编_page106.html">106</a><a href="图书编_page107.html">107</a><a href="图书编_page108.html">108</a><a href="图书编_page109.html">109</a><a href="图书编_page110.html">110</a><span class="current-page">111</span><a href="图书编_page112.html">112</a><a href="图书编_page113.html">113</a><a href="图书编_page114.html">114</a><a href="图书编_page115.html">115</a><a href="图书编_page116.html">116</a><span>...</span><a href="图书编_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
