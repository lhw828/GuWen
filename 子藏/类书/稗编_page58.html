<!DOCTYPE html>
<html>
<head>
    <meta charset="UTF-8">
    <title>稗编 - 第 58 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稗编 - 第 58 页/共 67 页</h1>
    <div class="content">　　论曰董卓初以虓阚为情因遭崩剥之势故得蹈借彞伦毁裂畿服夫以刳肝斮趾之性则羣生不足以厌其快然犹折意缙绅迟疑陵夺尚有盗窃之道焉及残寇乗之倒山倾海昆冈之火自兹而焚版荡之篇于焉而极呜呼人之生也难矣天地不仁甚矣
　　论黄巢等　　　　　　　　罗大经
　　自古盗贼如黄巢侬智髙败绩之后皆能脱身自免巢髠髪为僧题诗自赞有铁衣着尽着僧衣之句智髙败后惟金龙衣在或谓入海或谓奔大理国淳熙间江湖茶商相挺为盗推荆南茶驵赖文政为首文政多智年已六十不从曰天子无失徳天下无他衅将欲何为羣凶不聼以刀胁之黾勉而从文政知事必不集隂求貌类已者一人曰刘四以煎油糍为业使执役左右辛幼安为江西宪亲提死士与之角困屈请降文政先与渠魁数人来见约日束兵退既谓其徒曰辛提刑瞻视不常必将杀我欲遁去其徒不可则曰宁断吾首以降死先后不过数日其徒又不忍乃斩刘四之首使伪为已首以出而文政竟遁去官军迄不知其首级之为伪也
　　杨行密　　　　　　　　　欧阳修
　　呜呼盗亦有道信哉行密之书称行密为人寛仁雅信能得士心其将蔡俦叛于庐州悉毁行密坟墓及俦败而诸将皆请毁其墓以报之行密叹曰俦以此恶吾岂复为邪尝使从者张洪负劒而侍洪防劒击行密不中洪死复用洪所善陈绍负劒不疑又尝骂其将刘信信忿奔孙儒行密戒左右勿追曰信岂负我者邪其醉而去醒必复来明日果来行密起于盗贼其下皆骁武雄慕而乐为之用者以此也故二世四主垂五十年及渥已下政在徐温于此之时天下大乱中国之祸簒弑相寻而徐氏父子区区诈力裴回三主不敢轻取之何也岂其恩威亦有在人者欤
　　论方腊　　　　　　　　　荘　绰
　　宋荘绰鸡肋编事魔食菜法禁甚严有犯者家人虽不知情亦流于逺方以财产半给告人余皆没官而近时事者益众云自福建流至温州遂及二浙睦州方腊之乱其徒处处相煽而起闻其法断荤酒不事人物祖先不防賔客死则裸塟方殓尽锦衣冠其徒使二人坐于尸傍其一问曰来时有冠否则答曰无遂去其冠逐一去之以至于尽乃曰来时何有曰胞有衣则以布囊盛尸焉云事之后致富小人无识不知絶酒肉燕祭厚葬自能积财也又始投其党有甚贫者众率财以助积微以至于小康矣凡出入经过虽不识党人皆馆谷焉人物用之无间谓为一家故有无碍被人説以是诱惑其众其魁谓之魔王为之佐者谓之魔翁魔母则聚所得缗钱以时纳于魔王嵗获不赀云亦诵金刚经取以色见我为邪道故不事神福但拜日月以为真佛其説经如是法平等无有髙下则以无字连上句大抵多如此解释俗讹以魔为麻谓其魁为麻黄或云易魔王之名也其初授法设誓甚重然以张角为祖虽死于汤镬终不敢言角字传云何执中守官台州州获事魔之人勘鞫久不能得或云何处州龙泉人其乡邑多有事者必能察其虚实乃委之穷究何以杂物有数问能识其名则非是而置一羊角其名皆名之至角则不言遂决其狱如此不祀祖先裸塟之类固已害风俗而又谓人生为苦若杀之是救其苦也谓之度人度人多者则可以成佛故结集既乗乱而起甘嗜杀人最为大患尤憎恶释氏盖以戒杀与之为戾耳但禁令太严毎有告者株连既广又籍没全家流放与人为等必协力同心以拒官州县惮之不敢按反被增多余谓薄其刑典除去籍没之令但治其魁首则可以弭矣【何执中字伯通处州龙泉人进士髙第调台亳二州判官亳数易守政不治曾巩至颇欲振起之顾诸僚无可仗信者执中一见合意事无纎钜悉委以剸决有妖狱久不竟株连寖多执中讯诸囚聼其相与语谓牛羊之角皆曰股扣其故闭不肯言而相视色变执中曰是必为师张角讳耳即扣头引伏之竒使淮甸豪强官吏望风震慴见执中喜曰一州六邑赖有君尔知海盐县为政识后先邑人纪其十异】
　　蜀　　　　　　　　　　　苏　辙
　　匹夫匹妇天下之所易也武夫任侠天下之所畏也天下之人知夫至刚之不可屈而不知夫至柔之不可犯也是以天下之乱常至于渐深而莫之能止盖其所畏者愈骄而不可制而其所易者不得志而思以为乱也秦晋之勇蜀汉之怯怯者重犯禁而勇者轻为奸天下之所知也当战国之时秦晋之兵弯弓而带劒驰骋上下咄嗟叱咤蜀汉之士所不能当也然而天下既安秦晋之间豪民杀人以报仇雠椎埋发冡以快其意而终不敢为大变也蜀人畏吏奉法俯首聴命而其匹夫小人意有所不适輙起而为乱其故何也观其平居无事盗入其室惧伤而不敢校此非有好乱难制之气也然其弊常至于大乱而不可救则亦优柔不决之俗有以启之耳今夫秦晋之民倜傥而无所顾负力而傲其吏吏有不善而不能以有容也呌号纷呶奔走告诉以争毫厘曲直之际而其甚者至有懐刃以贼其长吏以极其忿怒之节如是而已矣故夫秦晋之俗有一朝不测之怒而无终身戚戚不报之怨也若夫蜀人辱之而不能竞犯之而不能报循循而无言忍诟而不骤发也至于其心有所不可复忍然后聚而为羣盗散而为大乱以发其愤憾不泄之气故虽秦晋之勇而其为乱也志近而祸浅蜀人之怯而其为变也怨深而祸大此其勇怯之势必至于此而无足怪也是以天下之民惟无怨于其心怨而得偿以快其怒则其为毒也犹可以少解惟其郁郁而无所泄则其为志也逺而其毒深故必有大乱以发其怒而后息古者君子之治天下强者有所不惮而弱者有所不侮盖为是也书曰无虐惸独而畏髙明诗曰不侮鳏寡不畏强御此言天下之匹夫匹妇其力不足以与敌而其智不足以与辩胜之不足以为武而徒使之怨以为乱故也嗟夫安得斯人者而与之论天下哉
　　广科学以弭盗　　　　　　百川学海
　　唐末进士不第如王仙芝軰唱乱而敬翔李振之徒皆进士之不得志者也盖四海九州之广而嵗上第者仅一二十人茍非才学超出伦軰必有絶意于功名之涂无复顾借故圣朝广开科学之门俾人人皆有觊觎之心不忍自弃于贼盗奸宄开宝三年诏礼部阅贡士十五举以上曾经终塲者具名以闻庚戌诏曰贡司马浦等一百六人困顿风尘潦倒塲屋学固不讲业亦唯専非有特恩终成遐弃宜各赐本科出身此特奏所由始也自是士之潦倒不第者皆觊一官老死不止至景徳二年三月丁巳因赐李廸等进士第赐特奏名五举以上本科六十四人三传十八人同学究二人三礼四十四人年老授时作监主簿三十一人此特奏之名所由立也至景祐元年正月癸未诏进士诸科十取其二进士三经殿试诸科五经殿试或进士五举年五十诸科六举年六十虽不合格特奏名此特奏名所以渐多也至大中祥符八年二月丙子则命进士六举诸科九举特奏名竝赴殿试则又以人多而裁抑之也况进士入官十倍旧数多至二十倍而特奏之多自是亦如之英雄豪杰皆汨没消靡其中而不自觉故乱不起于中国而起于夷狄岂非得御天下之要术欤苏子云纵百万虎狼于山林而饥渇之不知其将噬人艺祖皇帝深知此理者也岂汉唐所仰望哉自唐以来进士皆为知举门生恩出私门不复知有人主开宝六年下第人徐士廉挝登闻鼔言久困塲屋乃诏入防进士终塲经学竝试殿庭三月庚午御讲武殿覆试新进士宋准以下一百二十七人是嵗礼部所放进士十一人而已五经止二十二人艺祖皇帝以初御试特优与取放以示异恩而御试进士不许称门生于私门一洗故习大哉宠模可谓知所先务矣
　　论顺民情　　　　　　　　李　纲【后同】
　　古之有天下国家者未尝不因其民之情而用之记曰人情者圣王之田也易曰说以先民民忘其劳说以犯难民忘其死孟子曰以逸道使民虽劳不怨以生道杀民虽死不怨杀者管子曰下令如流水之源令顺民心也夫惟令顺于民之心故可以使之犯难忘其劳且死而不以为怨则咈民之情欲以立事而长且久者未之有也以徳行之者王以力假之者覇王覇之所以兴未有不因于民者若盘庚之迁都民不适有居而胥怨则必为之丁宁训吿使之知所以迁之为利而后已然则圣王之所以重其民者如此其可忽乎至秦则不然以贵为在已而不可亡以贱为在民而不足聴一切阻法度之威以临之焚诗书杀豪俊以愚黔首制为峻刑酷法使民皆愁苦而无聊思为乱者十室而九故山东盗贼羣起而秦遂亡至髙祖约法三章除秦苛政而百姓归心因思归之士还定三秦遂破项籍其后萧何曹参为相知民之疾苦顺流而与之更始遂安海内然则咈民之与因民之效槩可见矣后世奸防之徒上欲投君之所好而争富贵必欲去已之所患而排忠良乃始建为咈百姓以从先王之道之説以欺人主而取世资凡能用君之欲者则谓之享上凡欲顺民之情者则谓之下比于流俗遂使其君抗然于上而轻天下之民其民疾视于下而不敢言而敢怒其原起于熙宁元丰之间其流盛于崇宁大观之际其末甚于今日盖有不胜其弊者矣傥能因民之情而用之悦以使民犯难而忘死则外寇虽强不难也
　　论治盗贼
　　治盗贼者如医之治病痰涎乃吾之气所以为津液者也支体之运动闗膈之升降皆以津液为本至于聚而为痰涎则必失于调卫而外为邪气之所伤内为寒热之所薄而致然也至其甚则能害人之命盗贼乃吾之赤子所以事农桑者也上下之相治室家之相保皆以农桑为本至于散而为盗贼则必失于附循而外为奸民之所胁内为饥寒之所廹而致然也至其甚则能亡人之国良医之治痰涎以药化之使复归乎津液则其身安而不善治者一切以毒药攻之必有偏废之患良吏之治盗贼以术解之使复归乎农桑则其国宁而不善治者一切以兵力胜之必有凋耗之弊此不可以不察也昔者渤海盗贼竝起宣帝选用龚遂为太守而谓之曰君欲何以息盗贼而称朕意遂对曰渤海遐逺不沾圣化其民困于饥而吏不恤故使陛下赤子盗弄兵于潢池中耳今欲使臣胜之邪将安之也帝曰选用贤良固欲安之遂曰治乱民犹治乱绳不可急也惟缓之而后可治臣愿无拘以文法得一切便宜从事上许焉于是盗贼悉平民安土乐业故善治盗贼者如龚遂可也虽然此特盗贼之初其在郡县而良吏得以治之者耳至于巨盗如汉末之黄巾唐末之黄巢则其疾已深非以毒药攻之不能去也虽攻而去之真气散而身亦危矣故黄巾破而董卓曹操因以亡汉黄巢败而朱全忠李克用因以亡唐兹非其证欤











　　稗编卷九十六
<子部,类书类,稗编>
　　钦定四库全书
　　稗编卷九十七　　　　　明　唐顺之　撰夷
　　论汉唐备邉　　　　　　林　駉
　　汉之邉防简于髙文而详于武帝之世唐之边防密于太宗而踈于宗之后夫自简而详者非曰得率然首尾相应之势也武帝喜功之过也自密而踈者非曰得防风寒数处之要也宗而下不知备边之道也盖汉自髙祖平城之围以匈奴数侵代地遂北置云中郡以备之迨至髙后孝文匈奴知北邉有备于是自陇西北地入然汉之邉防亦不过此尔自夫武帝好大喜功始自遗祸而入寇之路始广不出上谷则出定襄代郡其后又通西域欲以断其右臂而单于之兵反自其所置之郡而入然后汉兵往来于秦凉之北而不得息夫东之于辽西北平西之于张掖酒泉中之于定襄雁门彊场广莫靡有定所有不胜其为防者岂非武帝有以速之耶唐世匈奴之患莫甚于吐蕃太宗之初为之防患矣天下十道分置都督而陇右一道乃居其八天寳之初易为节度而陇西节度使之兵凡七万五千又附以劒南三万九百人其为西戎之患岂不极至自夫河北难作兵皆东徙其后吐蕃乘虚内侵不数年间陇右数十州相继陷没岂非谋事之踈以至是也然甞论之汉之失于喜功唐之失于寡谋固不免有备御之难而能经畧邉事使夷狄尚不敢轻视中国亦不为无防也本始中匈奴常帅十余万骑南旁塞以寇而赵充国乃将四万骑屯沿邉九郡单于闻之引去夫以四万骑分屯九郡而充国乃总领于其间非老将为谋之审耶太和中李徳建筹邉楼于劒南四川按南道与蛮相入者图之左西道与吐蕃接图之右而弓弩甲胄人皆素备总十一军而作杖义城作御侮城作柔逺城二边浸惧南诏东服夫以十一军皆雄邉子弟而制二邉非徳裕之善谋殆不能也呜呼使汉唐任御邉之寄皆如赵充国李徳裕之谋又何西北之足忧哉然观汉之单于鸣钟渭桥贡琛汉廷不至如前日陆梁之态而唐之吐蕃南诏相挺为患卒与唐终始者岂非汉之备邉之防周思曲虑不若唐之踈畧耶夫发武军以赡邉兵发少府以给邉费北邉诸郡持蔵兵器西北二边分养苑马其备甚悉矣徙邉之民廪给衣食北邉骑士轺车不算邉民被害饥寒相失则天下共给其费六郡良家子则给以期门羽林之选其恤邉优矣内郡有守有丞而已邉郡又有长史以掌兵内郡之县有令而已邉县则又置障塞尉其设官又备矣彼唐之区画备御果若汉之备且尽欤母怪乎唐之邉患三百年间之无宁嵗也
　　匈奴传赞　　　　　　　　班　固
　　赞曰书戒蛮夷猾夏诗称戎狄是膺春秋有道守在四夷久矣夷狄之为患也故自汉兴忠言嘉谋之臣曷甞不运筹防相与争于庙堂之上乎髙祖时则刘敬吕后时樊哙季布孝文时贾谊鼂错孝武时王恢韩安国朱买臣公孙董仲舒人持所见各有同异然总其要归两科而已缙绅之儒则守和亲介胄之士则言征伐皆偏见一时之利害而未究匈奴之终始也自汉兴以至于今旷世歴年多于春秋其与匈奴有修文而和亲之矣有用武而克伐之矣有卑下而承事之矣有威服而臣畜之矣诎伸异变强弱相反是故其详可得而言也昔和亲之论发于刘敬是时天下初定新遭平城之难故从其言约结和亲赂遗单于冀以救安邉境孝恵髙后时遵而不违匈奴寇盗不为衰止而单于反以加骄倨逮至孝文与通闗市妻以汉女増厚其赂嵗以千金而匈奴数背约束邉境屡被其害是以文帝中年赫然发愤遂躬戎服亲御鞍马从六郡良家材力之士驰射上林讲习战陈聚天下精兵军于广武顾问冯唐与论将帅喟然叹息思古名臣此则和亲无益已然之明效也仲舒亲见四世之事犹复欲守旧文颇増其约以为义动君子利动贪人如匈奴者非可以仁义说也独可说以厚利结之于天耳故与之厚利以没其意与盟于天以坚其约质其爱子以累其心匈奴虽欲展转奈失重利何奈欺上天何奈杀爱子何夫赋敛行赂不足以当三军之费城廓之固无以异于贞士之约而使邉城守境之民父兄缓带稚子咽哺胡马不窥于长城而羽檄不行于中国不亦便于天下乎察仲舒之论考诸行事廼知其未合于当时而有阙于后世也当孝武时虽征伐克获而士马物故亦畧相当虽开河南之野建朔方之郡亦弃造阳之北九百余里匈奴人民每来降汉单于亦輙拘防汉使以相报复其桀骜尚如斯安肯以爱子而为质乎此不合当时之言也若不置质空约和亲是袭孝文既往之悔而长匈奴无已之诈也夫邉城不选守境武畧之臣修障隧备塞之具厉长防劲弩之械恃吾所以待边寇而务赋敛于民逺行货赂割剥百姓以奉寇雠信甘言守空约而几【读曰冀】胡马之不窥不已过乎至孝宣之世承武帝奋击之威直匈奴百年之运因其壊乱几亡之阸权时施宜覆以威徳然后单于稽首臣服遣子入侍三世称藩賔于汉庭是时邉城晏闭牛马布野三世无犬吠之警菞【古黎字】庶亡干戈之役后六十余载之间遭王莽簒位始开邉隙单于由是归怨自絶莽遂斩其侍子邉境之祸搆矣故呼韩邪始朝于汉汉议其仪而萧望之曰戎狄荒服言其来服荒忽无常时至时去宜待以客礼让而不臣如其后嗣【古遁字】逃窜伏使于中国不为叛臣及孝元时议罢守塞之备侯应以为不可可谓盛不忘衰安必思危逺见识防之明矣至单于咸弃其爱子昧利不顾侵掠所获嵗钜万计而和亲赂遗不过千金安在其不弃质而失重利也仲舒之言漏于是矣夫规事建议不图万世之固而媮恃一时之事者未可以经逺也若乃征伐之功秦汉行事严尤论之当矣故先王度土中立封畿分九州列五服物土贡制外内或脩刑政或昭文徳逺近之势异也以春秋内诸夏而外夷狄夷狄之人贪而好利被发左衽人靣兽心其与中国殊章服异习俗饮食不同言语不通辟居北垂寒露之野逐草随畜射猎为生隔以山谷雍以沙幕天地所以絶外内也是故圣王禽兽畜之不与约誓不就攻伐约之则费赂而见欺攻之则劳师而招寇其地不可耕而食也其民不可臣而畜也是以外而不内踈而不戚政教不及其人正朔不加其国来则惩而御之去则备而守之其慕义而贡献则接之以礼让羇縻不絶使曲在彼葢圣王制御蛮夷之常道也
　　匈奴传论　　　　　　　　范　
　　论曰汉初遭冒顿凶黠种众强炽髙祖威加四海而窘平城之围太宗政邻刑措不雪愤辱之耻逮孝武亟兴邉畧有志匈奴赫然命将戎旗星属侯列郊甸火通甘泉而犹鸣镝扬尘出入畿内至于穷竭武力单用天财歴纪嵗以攘之寇虽颇折而汉之疲耗畧相当矣宣帝值虏庭分争呼韩邪来臣乃权纳懐柔因为邉卫罢闗徼之儆息兵民之劳龙驾帝服鸣钟传鼔于清渭之上南靣而朝单于朔易无复匹马之踪六十余年矣后王莽陵簒扰动戎夷续以更始之乱方夏幅裂自是匈奴得志狼心复生乘间侵佚害流境及中兴之初更通旧好报命连属金币载道而单于骄踞益横内暴滋深世祖以用事诸华未遑沙塞之外忍愧思难徒报谢而已因徙幽并之民増邉屯之卒及闗东稍定陇蜀已清其猛夫扞将莫不顿足攘手争言卫霍之事帝方厌兵间脩文政未之许也其后匈奴争立日逐来奔愿脩呼韩之好以御北狄之冲奉蕃称臣永为外扞天子总揽羣防和而纳焉乃诏有司开北鄙择肥羙之地量水草以处之驰中郎之使尽法度以临之制衣裳备文物加玺绂之绶正单于之名于是匈奴分破始有南北二庭焉雠衅既深互伺便隙控抗戈觇望风尘云屯鸟散更相驰突至于陷溃创伤者靡嵗或宁而汉之塞地晏然矣后亦颇为出师并兵穷讨命窦宪耿防之徒前后竝进皆用果谲设竒数异道同会究掩其窟穴蹑北追奔三千余里遂破龙祠焚幕阬十角梏阏氏铭功封石倡呼而还单于震慑屏气蒙氊遁走于乌孙之地而漠北空矣若因其时势及其虚旷还南虏于隂山归河西于内地上申光武权宜之畧下防戎羯乱华之变使耿国之算不谬于当世袁安之议见从于后王平易正直若此其也而窦宪矜三防之効忽经世之规狼戾不端专行威恵遂复更立北虏反其故庭竝恩两获以私已福弃蔑天公坐树大鲠永言前载何恨愤之深乎自后经纶失方畔服不一其为疢毒胡可单言降及后世翫为常俗终于吞噬神乡丘墟帝宅呜呼千里之差兴自毫端失得之源百世不磨矣
　　徙戎论　　　　　　　　江　统
　　夫夷蛮戎狄地在要荒禹平九土而西戎即叙其性气贪婪匈悍不仁四夷之中戎狄为甚弱则畏服强则侵叛当其强也以汉髙祖困于白登孝文军于覇上及其弱也以元成之微而单于入朝此其已然之效也是以有道之君牧夷狄也惟以待之有备御之有常虽稽颡执防而边城不弛固守强防为寇而兵甲不加逺征令境内获安疆塲不侵而已及至周室失统诸侯専征封疆不固利害异心戎狄乘间得入中国或招诱安抚以为已用自是四夷交侵与中国错居及秦始皇并天下兵威旁通攘胡走越当是时中国无复四夷也汉建武中马援领陇西太守讨叛羌徙其余种于闗中居冯翊河东空地数嵗之后族类蕃息既恃其肥强且苦汉人侵之永初之元羣羌叛乱覆没将守屠破城邑邓隲败北侵及河内十年之中夷夏俱敝任尚马贤仅乃克之自此之后余烬不尽小有际会辄复侵叛中世之寇惟此为大魏兴之初与蜀分隔疆塲之戎一彼一此武帝徙武都氐于秦川欲以弱寇强国扞御蜀虏此葢权宜之计非万世之利也今者当之已受其敝矣夫闗中土沃物丰帝王所居未闻戎狄宜在此土也非我族类其心必异而因其衰敝迁之畿服士庶翫习侮其轻弱使其怨恨之气毒于骨髓至于蕃育众盛则坐生其心以贪悍之性挟愤怒之情隙乘便輙为横逆而居封域之内无障塞之隔掩不备之人收散野之积故能为祸滋蔓暴害不测此必然之势已验之事也当今之宜宜及兵威方盛众事未罢徙冯翊北地新平安定界内诸羌着先零罕开析支之地徙扶风始平京兆之氐出还陇右着隂平武都之界廪其道路之粮令足自致各附夲种反其旧土使属国抚夷就安集之戎晋不杂竝得其所纵有猾夏之心风尘之警则絶逺中国隔阂山河虽有寇暴所害不广矣难者曰氐寇新平闗中饥疫百姓愁苦咸望宁息而欲使疲悴之众徙自猜之寇恐势尽力屈绪业不卒前害未及弭而后变复横出矣荅曰子以今日羣氐为尚挟余资悔恶反善懐我德惠而来柔附乎将势穷道尽智力俱困惧我兵诛以至于此乎曰无有余力势穷道尽故也然则我能制其长短之命而令其进退由已矣夫乐其业者不易事安其居者无迁志方其自疑危惧畏怖促遽故可制以兵威使之左右无违也迨其死亡流散离逷未鸠与闗中之人戸皆为仇故可遐迁逺处令其心不懐土也夫圣贤之谋事也为之于未有治之于未乱道不着而平德不显而成其次则能转祸为福因败为功值困必济遇否能通今子遭敝事之终而不图更制之始爱易辙之勤而遵覆车之轨何哉且闗中之人百余万口率其少多戎狄居半处之与迁必须口实若有穷乏糁粒不继者故当倾闗中之糓以全其生生之计必无挤于沟壑而不为侵掠之害也今我迁之传食而至附其种族自使相赡而秦地之人得其半糓此为济行者以廪粮遗居者以积仓寛闗中之逼去盗贼之原除旦夕之损建终年之益若惮蹔举之小劳而忘永逸之防惜日月之烦苦而遗累世之寇敌非所谓能创业垂统谋及子孙者也并州之胡夲实匈奴桀恶之寇也建安中使右贤王去卑诱质呼厨泉听其部落散居六郡咸熈之际以一部太彊分为三率太始之初又増为四于是刘猛内叛连结外虏近者郝散之变发于糓逺今五部之众戸至数万人口之盛过于西戎其天性骁勇弓马便利倍于氐羌若有不虞风尘之虑则并州之域可为寒心正始中母丘检讨句骊徙其余种于荣阳始徙之时戸落百数子孙孳息今以千计数世之后必至殷炽今百姓失职犹或亡叛犬马肥充则有噬齧况于夷狄能不为变但顾其防弱势力不逮耳夫为邦者忧不在寡而在不安以四海之广士民之富岂须夷虏在内然后取足哉此等皆可申谕发遣还其夲域慰彼羇旅怀土之思释我华夏纤芥之忧恵此中国以绥四方徳施永世于计为长也
　　论元魏据中原　　　　　沈　约
　　史臣曰久矣匈奴之与中国竝也自汉氏以前绵跨年世纷梗外区惊震中防周无上算汉收下防魏代分离种落迁散数十年间外郡无风尘之警边城早开晚闭胡马不敢南临至于晋始奸黠渐着密迩畿封窥候壃塲俘民畧畜者无嵗月而阙焉元康以后风雅虽防五胡递袭翦覆诸华及渉以铁马长驱席卷赵魏负其众力遂与上国争衡矣髙祖宏圗盛略欲以苞括宇宙为念逮于悬旗清洛饮马长泾北狄衂锐锉锋闭重崄而自固于时戎车外动王命相属裳冕委蛇轺轩继路旧老懐思古之情行人或为之殒涕自是闗河响动表里宁一营车甫晏戎心外骇覆我牢滑翦我伊瀍是以太祖忿之开定司兖而兵无胜略弃师陨众委甲横原捐舟亘水荆吴鋭卒逸气未摅偏城孤将衔寃就掳遂蹙境延寇仅保清东自是兵摧势弱边隙稍广壮骑陵突鸣镝日至刍牧年伤禾麦岁犯小则囚虏吏民大则俘执长守羽书继涂奔命相属青徐兖冀之间萧然矣而自宋未以来竝有贤才狡算妙识兵权深通战术属鞬凌厉气冠百夫故能威服华甸志雄羣虏至于狸伐纂伪弥傓凶威英围武略事驾前古虽冒顿之鸷勇檀石之骁强不能及也遂西吞河右东举龙碣总括戎荒地兼万里虽裂土分区不及魏晋而华氓戎落众力兼倍至乃连骑百万南向而斥神华胡斾映江穹帐遵渚京邑荷担士女喧惶天子内镇羣心外御羣防役竭民徭费殚府实举天下以攘之而力犹未足也既而虏纵归师歼累邦邑剪我淮州俘我江县喋喋黔首局髙天蹐厚地而无所控吿强者为转尸弱者为系虏自江淮至于清济戸口数十万自免湖泽者百不一焉村井空荒无复鸣鸡吠犬时岁惟暮春桑麦始茂故老遗氓还号旧落桓山之响未足称哀六州荡然无复余蔓残构至于乳防赴时衔坭靡托一枝之间连窠十数春雨裁至増巢已倾虽事舛吴宫而歼亡匪异甚矣哉覆败之至于此也太祖惩祸未深复兴外畧顿兵坚城弃甲河上是我有再败敌有三胜也自此以后通互市纳和亲而侵彊轶戍于歳连属逮泰始搆纷边将外叛致夷引寇亡我四州髙祖劬劳日昃思一区宇旍旗卷舒仅而后克后主守文刑徳不树一举而弃司兖再举而丧徐方华服萧条鞠爲茂草岂直天时抑由人事夫地势有便习用兵有短长胡负骏足而平原悉车骑之地南习水鬬江湖固舟檝之乡代马胡驹出自冀北梗柟豫章植乎中土葢天地所以分区域也若谓氊裘之民可以决胜于荆越必不可矣而曰楼船之夫可以争锋于燕冀岂或可乎虞诩所谓走不逐飞葢以我徒而彼骑也因此而推胜负殆可以一言蔽之
　　突厥论赞　　　　　　　　唐　书【后同】
　　夷狄爲中国患尚矣在前世者史家类能言之唐兴蛮夷更盛衰尝与中国亢衡者有四突厥吐蕃回鹘云南是也方其时羣臣献议盈庭或听或置班然可睹也刘贶以为严尤辨而未详班固详而未尽防其至当周得上防秦得其中汉无策何以言之荒服之外声教所不逮其叛不为之劳师其降不为之释备严守御险走集使其为寇不能也为臣不得也惠此中夏以绥四方周之道也故曰周得上策易称王侯设险以固其国筑长城修障塞所以设险也赵简子起长城备胡燕秦亦筑长城限中外益理城堑城全国灭人归咎焉后魏筑长城议者以为人治一歩方千里役三十万人不旬朔而获久逸故曰秦得中策汉以宗女嫁匈奴而髙祖亦审鲁元不能止赵王之逆谋谓能息匈奴之叛非也且冒顿手弑其亲而冀其不与外祖争彊岂不惑哉然则知和亲非久安计而为之者以天下初定纾岁月之祸耳武帝时中国乂安胡寇益希疎而絶之此其时也方更糜耗华夏连兵积年故严尤以为下防然而汉至昭宣武士练习斥精明匈奴收迹逺徙犹袭奉春之过举倾府藏给西北岁二亿七十万皇室淑女嫔于穹庐掖庭良人降于沙漠夫贡子女方物臣仆之职也诗曰莫敢不来享莫敢不来王荒服称其来不言往也公及吴盟讳而不书奈何以天子之尊与匈奴约为兄弟帝女之号与胡媪并御蒸母报子从其汚俗中国异于蛮夷者有父子男女之别也婉冶之姿毁节异类垢辱甚矣汉之君臣莫之耻也魏晋羌狄居塞垣资奉逾昔百人之酋千口之长赐金印紫绶食王侯之俸牧马之童乗羊之赍毳毼邀利者相错于路耒耨之利丝枲所生散于数万里之外胡夷岁骄华夏日蹙方其彊也竭人力以征之其服也养之如初病则受养彊则内攻中国为羌胡服役且千载可不悲哉诚能移其财以赏戍卒则民富移其爵以饵守臣则将良富利归于我危亡移于彼无纳女之辱无传送之劳弃此而不爲故曰汉无防严尤谓古无上防谓不能臣妾之也诚能之而不用耳秦无防谓攘狄而亡国也秦亡非攘狄也汉得下策谓伐胡而人病人既病矣又役人而奉之无防也故曰严尤辨而未详也班固谓其来慕义则接以礼让何者礼让以交君子非所以接禽兽夷狄也纤丽外散则戎羯之心生戎羯之心生则侵盗之夲也圣人饮食声乐不与之共来朝坐于门外舌人体委以食之不使知馨香嘉味也汉氏习玩骄虏使其悦燕赵之色甘大官之珍服以文绮罗纨供之则増求絶之则招怨是饱豺狼以良肉而纵其猎噬也华人歩卒利险阻虏人骑兵利平地坚守无与追奔竞逐来则杜险使不得进去则闭险使不得还冲以长防临以彊弩非求胜也譬诸虫豸虺蜴何礼让之接哉故曰班固详而未尽者此也杜佑谓秦以区区关中灭六彊国今竭万方之财上奉京师外有犬戎凭陵陷城数百内有兵革未宁三纪矣岂制置异术古今殊时乎周制歩百爲畆畆百给一夫商鞅佐秦以爲地利不尽更以二百四十歩爲畆百畆给一夫又以秦地旷而人寡晋地狭而人伙诱三晋之人耕而优其田宅复及子孙使秦人应敌于外非农与战不得入官大率百人以五十人为农五十人习战故兵彊国富其后仕宦途多末业日滋今大率百人才十人爲农余皆习他伎又秦汉郑渠溉田四万顷白渠溉田四千五百顷永徽中两渠灌寖不过万顷大厯初减至六千畆畆脧一斛岁少四五百万斛地利耗人力散欲求彊富不可得也汉时长安北七百里即匈奴之地侵掠未甞蹔息计其举国之众不过汉一大郡鼂错请备障塞故北边妥安今潼关之西陇山之东鄜坊之南终南之北十余州之地已数十万家吐蕃緜力薄材食鲜艺拙不及中国逺甚诚能复两渠之饶诱农夫趣耕择险要缮城垒屯田蓄力河陇可复岂唯自守而已至佑孙牧亦曰天下无事时大臣偷处荣逸战士离落兵甲钝弊车马刓弱天下杂然盗发则疾驱以战是谓宿败之师此不搜练之过其败一也百人荷戈仰食县官则挟千夫之名大将小禆操其余嬴以虏壮爲幸执兵者常少糜食者常多筑垒未干公囊已虚此不责实之过其败二也战小胜则张皇其功犇走献状以邀赏或一日再赐一月累封凯还未歌书品已崇爵命极矣田宫广矣金缯溢矣子孙官矣肯外死勤于我哉此赏厚之过其败三也多防兵士颠翻大都则跳身而来刺邦而去廻视刀锯菜色甚安一歳未更已立于坛墀之上此轻罚之过其败四也大将将兵柄不得专一曰爲偃月一曰爲鱼丽三军万夫环旋翔佯愰骇之间虏骑乗之此不专任之过其败五也元和时团兵数十万以诛蔡天下干耗四岁然后能取之葢五败不去也长庆初盗子若孙悉来走命未几而燕赵乱引师起将五败益甚不能加威于反虏二杜之论如此广德建中间吐蕃再饮马岷江常以南诏为前锋操倍寻之防且战且进蜀兵折刃吞镞不能弊一戎戎兵日深疫死日众自度不能留輙引去蜀人语曰西戎尚可南蛮残我至韦臯凿青谿道以和羣蛮使道蜀入贡择子弟习书算于成都业成而去习知山川要害文宗时大入成都自越嶲以北八百里民畜为空又败卒贫民因縁掠杀官不能禁自是羣蛮尝有屠蜀之心蜀民苦于重征者亦欲啓之以卒非常岁发戍卒不习山川之险缓歩一舍已呵然流汗为将者刻薄自入给帛则以疏易良赋粟则以沙参粒故边卒怨望而巴蜀危忧孙樵谓宣诏严道沈黎越嶲三州度要害募卒以守且兵籍于州则易役卒出于边则习险相地分屯春耕夏蚕以资衣食秋冬严壁以俟寇岁遣廉吏视卒之有无则官无餽运吏无牟盗此其备御之策可施行者着之于篇凡突厥吐蕃回鹘以盛衰先后为次东夷西域又次之迹用兵之轻重也终之以南蛮记唐所繇亡云
　　赞曰隋季世虚内以攻外生者罢道路死者防原野天下盗贼共攻而亡之当此时四夷侵中国防而突厥最强控者号百万华人之失职不逞皆往从之惎之谋导之入边故颉利自以爲强大古无有也髙祖初即位与和因数出军助讨贼故诡臣之赠予不可计虏见利而动又与贼连和杀掠吏民于是扫国入寇薄渭桥骑蒙京师太宗身勒兵显责而隂间之戎始内阻不三年缚颉利献北阙下霆扫风除其国遂墟自诗书以来伐暴取乱蔑如帝神且速也秦汉比之陋矣然帝数暴师不告劳料敌无遁情善任将必其功葢黄帝之兵也而突厥乃以失徳抗有道寖衰当始兴虽运之盛衰属于天而其亡信有由矣
　　回鹘赞
　　赞曰夷狄资悍贪人外而兽内惟剽夺是视故汤武之兴未尝与共功葢疏而不戚也太宗初兴尝用突厥矣不胜其暴卒缚而臣之肃宗用回纥矣至畧华人辱太子笞杀近臣求索无倪德宗又用吐蕃矣刼平凉败上将空破西陲所谓引外祸平内乱者也夫用之以权制之以谋惟太宗能之若二主懦昏狃而狎之乌胜其弊哉彼亲之则责偿也多慊而不满则滋怨化以仁义则顽示以法则忿熟我险易则为患也博而惨疗馁以野葛何时可哉故春秋许夷狄者不一而足信矣
　　吐蕃赞
　　赞曰唐兴四夷有弗率者皆利兵移之蹷其牙犁其廷而后已惟吐蕃回鹘号强雄为中国患最久赞普遂尽盗河湟薄王畿围东境犯京师掠近辅残馘华人谋夫虓帅圜视共计卒不得要领晚节二姓自亡而唐亦衰焉夫外抚内宁惟圣人不让宗有逸徳而拓地太宗务逺功忽近虞逆贼一奋中原封裂讫二百年不复得完而至陵夷然则内先自治释四夷为外惧守成之良资也
　　西戎论　　　　　　　　　苏　辙【后同】
　　戎狄之俗畏服大种而轻中国戎彊则臣狄狄彊则臣戎戎狄皆弱而后中国可得而臣戎狄皆彊而后侵畧之患不至于中国葢一彊而一弱中国之患也彼其弱者不敢独战是以争附彊国之余威以趋利于中国而后无所惧彊者并将弱国之兵荡然南下而无复反顾之忧然后乃敢专力于中国而不去此二者以势相从而不可间是以中国之士常不解甲而息也昔者冒顿老上之盛惟西戎之无彊国也故匈奴之人得以尽力而苦吾中国使西戎有武力战胜之君则中国之祸将有所分而不専何者彼畏西戎之乗其后也故北狄彊则中国不得不厚西戎之君而西戎之君亦将自托于中国然而西戎非有彊力自负之国则其势亦将折而入于匈奴惟其国大而好勇其君之意欲区区自立于一隅而不畏北狄之众而后中国可得而用也然天下之人皆以为北方有彊悍不屈之匈奴而又重之以西戎之大国则中国不胜其困此何其不思之甚也夫戎狄之人惟其愚陋而多怨是故可与共忧也惟其彊狠而好胜是故可以激而壮也使之自相攻击而不能相下则其势必走于中国中国因而收之而其不服者乃可图也然天下之议又将以爲戎狄之俗不喜自相攻鬬而喜击中国之众此其势固不可得而合也愚亦以爲不然夫四夷之所以喜攻中国者爲夫吾兵之不能苦战而锦绣金玉之所交防也今使吾兵精而食足据险阻明烽燧吏士练习而不敢懈彼虽有壮骑无所施设则其利不在于攻中国坚坐而相守不出十年彼外无所掠虏将不忍而热中将反而求以相诟以爲起兵之害彼兵交于匈奴而怨结于中国则何以自固故中国举而收之必将得其懽心然天下之心常畏其强而莫或收之而使爲北狄之用此何其不识戎狄之情也
　　北狄论
　　北狄之民其性骁勇耐寒便于射猎而习于驰骋生于斥卤之地长于霜雪之野饮水食肉风雨饥渴之所不能困上下山坂筋力百倍轻死而乐战故常以勇胜中国至于其所以拥护亲戚休养生息畜牛马长子孙安居佚乐而欲保其首领者葢无以异于华人也而中国之士常惮其勇畏避而不敢犯氊裘之民亦以此恐喝中国而夺之利此当今之所谓大患也昔者汉武之世匈奴絶和亲攻当路塞天下震恐其后二十年之间汉兵深入不惮死亡捐命絶幕之北以决胜负而匈奴孕重堕壊人畜疲敝不敢言战何者勇士壮马非中国之所无有而穷追逺逐虽匈奴之众亦终有所不安也故夫敌国之盛非邻国之所深忧也要在休兵养士而集其勇气使之不慑而已方今天下之势中国之民优游缓带不识兵革之劳骄奢怠惰勇气消耗而戎狄之赂又以百万爲计转输天下甘言厚礼以满其不足之意使天下之士耳熟所闻目习所见以爲生民之命寄于其手故俯首柔服莫敢抗拒凡中国勇健豪壮之气索然无复存者矣夫战胜之民勇气百倍败兵之卒没世不复葢所以战者气也所以不战者气之畜也战而后守者气之余也古之不战者养其气而不伤今之士不战而气已尽矣此天下之所大忧也昔者六国之际秦人出兵于山东小战则杀将大战则割地兵之所至天下震慓然诸侯犹帅其罢散之兵合从以击秦砥砺战士激发其气长平之败赵卒死者四十万人防颇收合余烬北摧栗腹西抗秦兵振刷磨淬不自屈服故其民观其上之所爲日进而不挫皆自奋怒以争死敌其后秦人围邯郸梁王使将军新垣衍如赵欲遂帝秦而鲁仲连慷慨发愤深以爲不可葢天下之士所爲奋不顾身以抗彊虎狼之秦者爲非其君也而使诸侯从而帝之天下尚谁能出身以事非其君哉故鲁仲连非徒惜夫帝秦之虚名而惜夫天下之势有所不可也今尊奉夷狄无知之人交欢纳币以爲兄弟之国奉之如骄子不敢一触其意此适足以坏天下义士之气而长夷狄豪横之势耳愚以爲养兵而自重卓然特立不听夷狄之妄求以爲民望而全吾中国之气如此数十年之间天下摧折之志复壮而北狄之勇非吾之所当畏也
　　论与夷狄同事
　　自古与夷狄同事未有不爲患者唐借回鹘之力以定安史之乱而破吐蕃其后凌窜中国无所不至仅免于乱石晋假契丹兵以取中原奉之以卢龙云中之地而卒至于德光犯阙出帝沉于虏廷大观中遣使由海道约女贞同灭契丹以取幽蓟而后靖康之变虏骑长驱至今爲梗何则夷狄之性贪婪无厌不顾信义可以威服难以恩结既借其力与之图事则必有轻中国之心情实既露爲彼所料则必有窥中国之志奉之过情则啓其贪不满其意则易生衅此所以必爲患者其事势然也古者戎狄荒服其来则坐诸门外使舌人体委与之不使知馨香佳味而况蠲中国之货财珍异以赂之欲借其力而结其心哉悲夫谋之不臧宜后王之深戒
　　论宋之困于夷狄　　　　　叶　适
　　新史叙羣盗亡唐其一因王处存定京师悲唐室屏翰皆爲朱温剪覆甚于夷狄荆舒之害其二谓王重荣似覇而非其三惜杨行密无覇材不能提兵爲四方倡以兴王室夫唐自天寳失驭无故分爲藩镇夷虏盗贼据天下要防百余年祸日深内有中官爲疽根废立生杀出其手至于骄卒饥民相扇四起坏于黄巢秦宗权极于朱温李克用禆刼特剽倐败忽成随所建置而得将相坐待灭尽岂有救法尚欲责重荣行密桓文之功而以管仲偃望其下耶历观前世周晋以诸侯王汉以外戚宦竖秦及隋唐以盗贼其势已成虽圣贤复出无益之空谈犹不能容口而况爲之者欲措手哉已往之事不足追议本朝立国幸无前世之患独有夷狄对立须爲服弱使弱而常安甘于屈服何所计惜然当眞宗仁宗太平盛时已不敢保有中原至靖康果失之自建炎以后所仅保有者江淮吴蜀而已然北人一渡江则江东西两浙皆震荡防不可立中间凌突淮汉声言渡江纵横破碎难于补葺者凡数四焉夫极盛不免衰防之形已安常有覆亡之惧所恃者惟有纳赂请和坚守不背约耳况旧虏垂亡与新虏竝行人事草创和好未成直指江淮所在城戌望风奔遁我虽无虐政隐德可以召亡而虏威所加自然有土崩瓦解之势然则安乐无虞引日玩岁而倾坏常临于目前未知执事者何以救之是其证虽与前世不同而同归于亡则有甚矣故余素论常欲于防边牢作家计壮固藩墙以保堂奥之安且汉淮沃壤形胜控扼直以竝塞视爲弃物今若取淮五十里间比其室庐时其耕稼什伍而用之虏来必捍于垣堑之上长防劲弩持满以待则自此以南人情帖然蚤卧晏起无朝夕之忧矣此今日救法百年之利也或曰自古未有防边二千余里縻费数千亿万尺寸而守其地若是之拙者然不思今日甚有费数千万亿爲无益之用岁岁无穷未尝敢一毫削损而独此之吝何哉又请以一家譬之夫富者多积厚藏广宅美室聚子孙而居何尝不髙墙垣实僮仆备守不使强邻暴客轻辄窥伺而后得安者天下与一家何异尽防边道里费数千亿万尺寸备守乃事理当然安有裼空洞示人以室家之好皇皇于内而反不汲汲于外欤孔子曰防管仲吾其被发左袵矣不然以尧舜文武所传之衣冠礼乐道德仁义将一举而弃之吾不知所税驾矣
　　叙宋遣使高丽并论　　　　马端临
　　宋遣使高丽自明州定海便风三日入洋又五日抵墨山入其境过岛屿诘曲嶕石涧舟行甚駃值嶕则败七日至礼城江江居两山间束以石峡临激而下号急水门最爲险恶又三日扺岸有馆曰碧澜亭使人由此登陆﨑岖山谷四十余里乃至其国都云女真在混同江北与髙丽仅隔鸭渌一水其初本臣事契丹奴事髙丽及其强也髙丽反臣事之髙宗建炎元年五月即位即遣胡蠡等为高丽国信使朝廷葢忧其通金人而金亦以是时遣王枢持册使髙丽则亦忧其爲我用也蠡之回史失书二年诏募使絶域者浙东路副总管杨应忱应诏请行自言随侍其父任边吏熟知虏情高丽女贞路甚径请身使三韩结鸡林以达燕云三月假刑部尚书往使浙东帅臣翟汝文奏言应忱欺罔君父自爲身谋若高丽辞以大国假道以至燕云而金人或请问津以窥吴越将何辞以对必致辱命取笑逺夷请毋遣不从六月至高丽见国王楷谕防楷拜诏已与应忱等立对而议楷曰大国自有山东路何不由登州往应忱曰不如贵国最径第烦国王传达金国尔三节人止二十八骑皆自赍粮楷有难色已而命其臣传佾至舘中具言金人见造舟将往二浙若引使者至其国异时欲假道至浙何以荅之丽人之辞果如汝文所料应忱曰女贞不能水战佾曰彼常于海道往来况女真旧臣夲国近乃欲令夲国臣事之可见彊弱居十数日复令其臣崔洪宰等就馆议执前说不变馆伴使文公仁亦曰往年公仁入贡上国尝奏上皇金人机变莫测不可相亲今十二年矣洪宰曰大朝何不练兵与战应忱留髙丽六十四日终不奉诏不得已受其拜表而回十月至阙入对具言其状上以楷负国恩怒甚尚书朱胜非曰彼与金爲邻与中国隔海逺近利害甚明此乃曩时待之太厚今安能责报右仆射黄濳善曰若以巨舟载精甲数万径造其国彼宁无惧乎胜非曰越海征伐燕山之事可鉴也上怒始霁时开封尹宗泽亦请遣使通高丽令出兵攻贼十一月楷遣其臣尹彦頥入使以礼馆待遣回三年八月壬申上谓辅臣曰髙丽入贡人使将至闻上皇遣内臣宫女各二人来朕闻之一则以喜一则以悲吕頥浩曰此必金人之意若非彼意此数人虽至髙丽高丽必不肯令来于是乃诏止之【诏畧曰举中原之生聚遭强敌之震惊既渉境以罙深犹称兵而未巳兹移仗卫暂驻江湖如行使之果来恐有司之不戒俟休边警当问聘期壊晋馆以纳车庶无后悔闭汉闗而谢质非用前规想彼素怀知吾夲意汪藻所撰也】绍兴二年楷遣其臣崔惟清等入贡上引见荅以温诏遣回十二月明州言髙丽使将到三年正月诏以法惠寺爲同文馆以待其至既而卒不至以入洋风败舟爲辞议者谓其设诈以侮我也六年持牒官金稚圭至明州朝廷惧其与金人爲间诏赐银帛遣之自是不至者二十余年三十二年二月髙丽纲首徐徳荣诣明州言夲国欲遣贺使守臣以闻侍御史吴芾言髙丽与金接壤今两国交兵其请可疑使其果来恐有意外贻笑夷狄诏止之时完顔亮将入侵也隆兴二年四月明州言髙丽入贡史不书引见日歴孝光宁三朝使命遂絶庆元间诏禁商人博易铜钱入髙丽朝廷亦絶之也每丽人之入使也明越二郡困于供给骚然不宁既至阙则馆遇燕赉锡予之费以钜万计而馈其主者不预焉我使之行二神舟长大数倍战船费不訾三节官吏縻爵捐廪皆仰县官者甚伙苏轼言于先朝谓髙丽入贡有五害以此也惟是国于吴会与东都事体大异昔丽人之来率由登莱登莱距梁汴山河之限甚逺也今自三韩直趋四明四明距行都限一浙江尔虽自明而丽海道弥中隔洲岛凡海中之地大曰洲洲之小者曰岛岛之小者曰屿随其大小有千百十家之聚惟无草木而有石者曰嶕而海深无际曰洋海舟之行触嶕则摧入洋则覆又有黑风海动之变遇之则天地晦防波涛鼎沸故舟人每委曲避就出急水门至郡山岛始谓平达非数十日不至也然南北行各遇顺风则历险如夷杨应忱戊申之役其回也九月癸未发三韩戊子至明州之昌国县仅六日耳海道之当防如此
　　按高丽之臣事中朝也葢欲慕华风而利歳赐耳中国之招来髙丽也葢欲柔逺人以饰太平耳国运中否彊胡内侵则聘问之事可以已矣蕞尔岛夷昔日葢臣辽以自存者也金之强暴既灭辽而有之且荐食中华倾覆神京矣而谓高丽能御之耶然则杨应忱之行甚无谓也欲倚以求成耶则彼岂能主宋人弥兵之盟欲倚以救难耶则彼岂能效秦伯无衣之赋且当时所遣卑词祈请之使如传雱五伦之徒未尝不得以自逹于金也然我使之往也如石沉海彼兵之来也如火燎原卒不得其要领又何烦渉鲸波践异境假道于三韩以求达耶然雱伦辈之奉使无益也不过徒爲卑屈之辞而不能已其吞噬之谋耳燕云距江淮数千里其间土地人民城郭固我之封彊以此众战掎角牵制彼亦未能保其长驱而必胜也若髙丽奉命道应忱以往而金人有假道于虞之谋则扬帆直指吴防更无顾忌矣然则翟汝文所料与王楷所以荅使者之语皆忠言至计未可訾也朱丞相言彼与金为邻与中国隔海逺近利害甚明此乃曩时待之太厚今安能责报此语固得之然政和之求医而献忠谋建炎之肃使而不奉诏则丽人固能报恩而未甞负恩矣过乎此则难以责之也至于黄濳善之妄言谬计尤其可笑所谓精甲数万既可袭髙丽于海外胡爲异时不能以此抗金人于维扬耶季布谓樊哙靣防可斩此语濳善可以当之
　　僃倭　　　　　　　　　　元　史
　　武宗至大二年七月枢密院臣言去年日夲商船焚掠庆元官军不能敌江浙省言请以庆元台州防海万戸府新附军往陆路鎭守以蕲县宿州两万戸府陆路汉军移就防海屯鎭臣等议自世祖时巴延阿珠等相地之势制事之宜然后安置军马岂可轻动前往省防古岱等亦言以水陆军互换迁调世祖有训曰防古岱得非在醉而发此言以水路之兵习陆路之伎驱歩骑之士而从风水之役难成易败于是何补今欲御僃奸宄莫若从宜于水路防海万戸府新附三分取一与陆路蕲县万戸府汉军相叅鎭守从之
　　论倭　　　　　　　　　　马端临
　　按倭人自后汉始通中国史称从带方至倭国循海水行历朝鲜国乍南乍东渡三海历七国凡一万二千里然后至其国都又言去乐浪郡境及带方郡竝一万二千里在防稽东与儋耳相近其地去辽东甚逺而去闽浙甚迩其初通中国也实在辽东而来故其迂回如此至六朝及宋则多从南道浮海入贡及通互市之类而不自北方则以辽东非中国土地故也三朝志雍熈中僧奝然入贡归国后奉表来谢叙其来则曰望落日而西行十万里之波涛难尽顾信风而东别数千里之山岳易过何其逺也叙其归则曰季夏解台州之防孟秋达夲国之郊又何其近也而继之曰爰逮明春初到旧邑缁素欣待侯伯慕迎然则其国境虽去浙东甚近而其国都则又必半年而后达欤















　　稗编卷九十七
　　钦定四库全书
　　稗编卷九十八　　　　　明　唐顺之　撰名世
　　眞正英雄　　　　　　　　罗大经
　　朱文公吿陈同甫云眞正大英雄人却从战战兢兢临深履薄处做将出来若是血气麤豪却一防使不着也此论于同父可谓顶门上一针矣余观大禹不矜不伐愚夫愚妇皆谓一能胜予而凿龙门排伊阙明德美功被千万世周公不骄不吝劳谦下士而东征三年赤舄几几履防歴变卒安周室孔子恂恂于乡党在宗庙朝廷似不能言者而却莱夷堕三都诛少正卯便有一变至道气象此皆所谓真正大英雄也后世之士残忍尅核能聚敛能杀戮者则谓之有才閙隣骂坐无忌惮无顾借者则谓之有气计利就便善捭阖善倾覆者则谓之有智一旦临利害得丧死生祸福之际鲜有不颠沛错乱震惧陨越而失其守者况望其立大节弭大变撑柱乾坤昭洗日月乎此无他任其气禀之偏安其识见之陋骄恣傲诞不知有所谓战战竞竞临深履薄之工夫故也
　　管仲　　　　　　　　　　【苏　洵司马光】
　　【管仲相桓公霸诸侯攘戎狄终其身齐国富强诸侯不叛管仲死竪刀易牙开方用桓公薨于乱五子争立其祸蔓延讫简公齐无宁岁】
　　老泉曰夫功之成非成于成之日葢必有所由起祸之作不作于作之日亦必有所由兆则齐之治也吾不曰管仲而曰鲍叔及其乱也吾不曰竪刁易牙开方而曰管仲何则竪刁易牙开方三子彼固乱人国者顾其用之者桓公也夫有舜而后知放四凶有仲尼而后知去少正卯彼桓公何人也顾其使桓公得用三子者管仲也仲之疾也公问之相当是时也吾以仲且举天下之贤者以对而其言乃不过曰竪刁易牙开方三子非人情不可近而已呜呼仲以爲桓公果能不用三子矣乎仲与桓公处防年矣亦知桓公之爲人矣乎桓公声不絶乎耳色不絶乎目而非三子者则无以遂其欲彼其初之所以不用者徒以有仲焉耳一日无仲则三子者可以弹冠相庆矣仲以爲将死之言可以絷桓公之手足耶夫齐国不患有三子而患无仲有仲则三子者三匹夫耳不然天下岂少三子之徒虽桓公幸而听仲诛此三人而其余者仲能悉数而去之耶呜呼仲可谓不知本者矣因桓公之问举天下之贤者以自代则仲虽死而齐国未爲无仲也夫何患三子者不言可也五霸莫盛于桓文文公之才不过桓公其臣又皆不及仲灵公之虐不如孝公之寛厚文公死诸侯不敢叛晋晋袭文公之余威得爲诸矦之盟主者百有余年何者其君虽不肖而尚有老成人焉桓公之薨也一败涂地无惑也彼独恃一管仲而仲则死矣夫天下未甞无贤者葢有有臣而无君者矣桓公在焉而曰天下不复有管仲者吾不信也仲之书有记其将死论鲍叔賔胥无之爲人且各疏其短是其心以爲是数子者皆不足以托国而又逆知其将死则其书诞谩不足信也吾观史鳅以不能进蘧伯玉而退弥子瑕故有身后之谏萧何且死举曹参以自代大臣之用心固宜如此也一国以一人兴以一人亡贤者不悲其身之死而忧其国之衰故必复有贤者而后可以死彼管仲者何以死哉
　　司马氏曰孔子称管仲之器小哉先儒以爲管仲得君如此不勉之以王而仅止于霸此其所以爲小也愚以爲周天子存而管仲勉齐桓公以王是教之簒也此管仲所耻而不爲孔子顾欲其爲之邪夫大人者顾时不用则已用则必以礼乐正天下使纲纪文章灿然有万世之安岂直一时之功名而已耶管仲相桓公伯诸侯禹迹所及冠带所加未能使之皆率职也而偃然自以爲天下爲莫已若也朱纮【冕之系天子朱】而金而反玷而三归此其器岂不小哉扬子曰大器其犹规矩凖绳乎先自治而后人斯言得之矣
　　郑子产　　　　　　　　　【蘓　辙真徳秀】
　　颍滨曰子产爲郑不以礼法假人凛乎其不可犯也将死戒子太叔曰我死子必为政惟有德者能以寛服民其次莫如猛火烈人望而畏之则鲜死水弱人狎而翫之则多死故寛难太叔爲政不忍猛郑国多盗然后愧之由此言之子产岂徒寛惠者哉然孔子之称子产曰惠人又以爲古之遗爱儒者由此意之故孟子言子产以乗舆济人于溱洧以爲惠而不知爲政甚者又曰子产犹众人之母能食之而不能教也此皆非子产之实葢惠而爱人无礼法以将之则有所不行若子产则以礼法行惠者也孔子之説云尔
　　西山眞氏曰郑子产以郑简公十二年爲卿明年得政简公在位三十六年乃卒又历事定公献公声公合凡四十余年方其始也内则有诸大夫之争权互相诛杀外则晋楚之兵无岁不至城下国之危且弱几不可爲矣子产于此从容囘斡皆有次第其于内也务息诸大夫之争而去其犹不可令者然根之难防者不轻动以激其变恶之既稔者不缓治以失其机有劝惩之公而无忿疾之过故自子南逐子晢死豪宗大姓弭然听顺无复有梗其政者其于外也事大国以礼而不茍狥其求故终其身免于诸侯之讨而郑能以弱爲强考其所为惟作丘赋铸刑书见讥当世自余鲜不合于理者然大人格心之业则未之闻焉岂其所事四公皆凡庸之主不足与有进耶不然何其无有以一善著者至于用人各以所长葢得圣门所谓器使之道春秋卿大夫未有能及之者后之以权衡人物爲职者当观法焉
　　伍子胥　　　　　　　　【蘓　轼王安石】
　　【楚平王既杀伍奢伍尚而伍子胥亡入吴事吴王阖闾及楚平王卒子昭王立后子胥与孙武兴兵及唐蔡伐楚夹汉水而阵楚大败于是吴王乗胜而前五战遂至郢楚昭王出亡吴兵入郢子胥求昭王既不得乃掘平王墓出其尸鞭之三百以报父兄之雠】
　　东坡曰子胥种蠡皆人杰而扬雄曲士也欲以区区之学瑕疵此三人者以三谏不去鞭尸借馆为子胥之罪以不彊谏勾践而栖之防稽爲种蠡之过雄闻古有三谏当去之説即欲以律天下士岂不陋哉三谏而去为人臣交浅者言也如宫之竒泄冶乃可耳至如子胥吴之宗臣与国存亡者也去将安往哉百谏不听继之以死可也孔子去鲁未甞一谏又安用三父受诛子复雠礼也生则斩首死则鞭尸发其至痛无所择也是以昔之君子皆哀而恕之雄独非人子乎至于借馆阖闾与羣臣之罪非子胥意也勾践困于防稽乃能用二子若先战而彊谏以死之则雄又当以子胥之罪罪之矣此皆儿童之见无足论者不忍三子之见诬故为一言临川王氏曰余观子胥出死亡逋窜之中以客寄之一身卒以说吴折不测之楚仇报耻雪名振天下岂不壮哉及其危疑之际能自慷慨不顾万死毕谏于所事此其志与夫自恕以偷一时之利者异也孔子论古之士大夫若管夷吾臧武仲之属茍志于善而有补于当世者咸不废也然则子胥之义又曷可少耶
　　张良　　　　　　　　　　【蘓　轼张　栻】
　　东坡曰古之所谓豪杰之士者必有过人之节人情有所不能忍者匹夫见辱拔劒而起挺身而闘此不足爲勇也天下有大勇者卒然临之而不惊无故加之而不怒此其所挟持者甚大而其志甚逺也夫子房受书于圯上之老人也其事甚恠然亦安知其非秦之世有隐君子者出而试之观其所以防见其意者皆圣贤相与警戒之义而世不察以为鬼物亦已过矣且其意不在书当韩之亡秦之方盛也以刀锯鼎镬待天下之士其平居无罪夷灭者不可胜数虽有贲育无所复施夫持法太急者其锋不可犯而其势未可乗子房不忍忿忿之心以匹夫之力而逞于一击之间当此之时子房之不死也其间不能容发葢亦危矣千金之子不死于盗贼何者其身之可爱而盗贼之不足以死也子房以葢世之才不为伊尹太公之谋而特出于荆轲聂政之计以侥幸于不死此固圯上之老人所为深惜者也是故倨傲鲜腆而深折之彼其能有所忍也然后可以就大事故曰孺子可教也楚庄王伐郑郑伯肉袒牵羊以迎庄王曰其君能下人必能信用其民矣遂舎之勾践之困于防稽而归臣妾于吴者三年而不倦且夫有报人之志而不能下人者是匹夫之刚也夫老人者以为子房才有余而忧其度量之不足故深折其少年刚鋭之气使之忍小忿而就大谋何则非有平生之素卒然相遇于草野之间而命以仆妾之役油然而不恠者此固秦皇帝之所不能惊而项籍之所不能怒也观夫髙祖之所以胜项籍之所以败者在能忍与不能忍之间而已矣项籍唯不能忍是以百战百胜而轻用其锋髙祖忍之养其全锋而待其毙此子房教之也当淮隂破齐而欲自王高祖发怒见于词色由此观之犹有刚强不忍之气非子房其谁全之太史公疑子房以为魁梧竒伟而其状貌乃如妇人女子不称其志气呜呼此其所以为子房欤
　　南轩张氏曰子房终始为韩而汉之爵禄不足以羁縻之此出处大致也至于从容髙帝之旁其计防不汲汲于售而所发动中节防使帝从之有不容释者葢子房非有求于髙帝故能屈伸在己而动无不得此岂独可以智计名哉夫以高帝之英武慢侮士大夫其视随何陆郦辈皆抚而忽之至如萧相国之功一旦下之廷尉不顾也独于子房葢敬而不敢慢顺而不可强则以子房所守言义而不以利故尔嗟乎秦汉以来士贱君肆正以在下者急于爵防而上之人恃此以爲眞足以骄天下之士故也若子房岂可得而骄之哉
　　萧何　　　　　　　　　【司马迁陈　埴】
　　太史公曰萧相国于秦时为刀笔吏录録未有竒节及汉兴依日月之末光何谨守管籥因民之疾秦法顺流与之更始淮隂黥布等皆以诛灭而何之勲烂焉位冠羣后声流后世与闳夭散宜生等矣
　　濳室陈氏曰沛公之入闗也诸将争金帛财物之府库萧何独先入收丞相府图籍藏之以故沛公得知天下阨塞戸口多少强弱之处世甞以刀笔吏少何此特书生之论耳何非刀笔吏何以知丞相府之有图籍耶然刀笔吏多矣而何独知丞相府之有图籍则自其为郡县小吏时固己习于国家之体要若此此其器已不在人下矣况当草莽角逐之时见秦氏府库宫室之盛虽沛公不能不垂涎者而何之器度越人如此沛公之有愧多矣及项羽王沛公于汉中也沛公意大不满自绛灌以下莫不劝攻项羽何独諌曰能屈于一人之下而伸于万乗之上者汤武是也愿大王王汉中养其民以致贤人收用巴蜀还定三秦天下可图也呜呼何之器度若此其位当不在人下矣昔者晋重耳之亡也从亡三人者皆相国之器也夫以覊旅丧亡之余而其从者皆可以相国君子曰用臣如三人公子何患于丧乎吁此固沛公所以兴也
　　韩信　　　　　　　　　　【杨　时陈　亮】
　　山杨氏曰韩信具机变之才因思归之众以临江东而燕代赵齐之间无坚城强敌矣其用竒无穷所向风靡自汉兴名将未有伦拟也至其军修武也又辅以张耳二人皆勇畧葢世余窃恠汉王自称汉使晨驰入壁即卧内夺其印符麾召诸将易置之而耳信未之知也此其禁防濶踈与棘门霸上之军何异耶使敌人投间窃发则二人者可得而虏也岂古所谓有制之兵者信亦有未逮欤
</div>
    <div class="pagination">
<a href="稗编_page57.html">上一页</a><span>...</span><a href="稗编_page53.html">53</a><a href="稗编_page54.html">54</a><a href="稗编_page55.html">55</a><a href="稗编_page56.html">56</a><a href="稗编_page57.html">57</a><span class="current-page">58</span><a href="稗编_page59.html">59</a><a href="稗编_page60.html">60</a><a href="稗编_page61.html">61</a><a href="稗编_page62.html">62</a><a href="稗编_page63.html">63</a><span>...</span><a href="稗编_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
