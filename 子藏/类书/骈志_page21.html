<!DOCTYPE html>
<html>
<head>
    <meta charset="UTF-8">
    <title>骈志 - 第 21 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 21 页/共 67 页</h1>
    <div class="content">　　又杨国忠于冬月常选婢妾肥大者行列于前令遮风盖借人之气相暖故为肉阵
　　郑褏谓新美人掩鼻
　　江充告卫太子蔽鼻
　　楚策魏王遗楚王美人楚王説之夫人郑褏知王之説新人也甚爱新人衣服玩好择其所喜而为之宫室服具择其所善而为之爱之甚于王王曰妇人所以事夫者色也而妬者其情也今郑褏知寡人之説新人也其爱之甚于寡人此孝子之所以事亲忠臣之所以事君也郑褏知王以已为不妬也因谓新人曰王爱子美矣虽然恶子之鼻子为见王则必掩子鼻新人见王因掩其鼻王谓郑褏曰夫新人见寡人则揜其鼻何也郑褏曰妾知也王曰虽恶必言之郑褏曰其似恶闻王之臭也王曰悍哉令劓之无使逆命
　　三辅故事卫太子岳鼻太子来省疾至甘泉宫江充告太子勿入陛下有诏恶太子鼻岳当以纸蔽其鼻充语武帝曰太子不欲闻陛下脓臰故蔽鼻武帝怒太子太子走还　九州春秋司冯方女国色也避乱州袁术登城见而悦之遂纳焉甚爱幸诸妇害其宠语之曰将军贵人有志节当时时涕泣忧愁必长见敬重冯氏以为然后见术辄埀涕术以有心志益哀之诸妇人因共绞杀悬之厠梁术诚以为不得志而死乃厚加殡敛【评曰甚哉谗口之可畏也淫昏如楚懐袁术无惑已汉武英主也而谗入焉害及女宠无惑已太子天下本而亦以谗死谗之乱人家国也如是】
　　断手足居鞠域中
　　截手足投酒瓮中
　　汉书吕太后断戚夫人手足去眼熏耳饮瘖药使居鞠域中名曰人彘【按五行志高后八年三月祓覇上还过枳道见物如苍狗撠高后掖忽而不见卜之赵王如意为祟遂病腋伤而崩】
　　旧唐书则天杖废后王氏及良娣萧氏各一百截去手足投于酒瓮中曰令此二妪骨醉数日而卒后则天频见王萧二庶人披髪沥血如死时状武后恶之祷以巫祝又移居蓬莱宫复见【按申鍳宠妻爱妾幸矣其为灾也深矣灾与幸同乎曰得则庆否则灾戚氏不幸不人豕赵昭仪不幸不失命栗姬不幸不废钩弋不幸不忧殇非灾而何若慎夫人之知班婕妤之贤明徳皇后之徳劭矣哉　注曰劭高也】
　　王忠噉人
　　朱粲噉人
　　魏畧曰王忠扶风人少为亭长三辅乱忠饥乏噉人后归曹公拜中郎将从征讨五官将知忠尝噉人因从驾出行令俳取冢间髑髅系着忠马鞍以为欢笑旧唐书朱粲大业末为盗自称迦楼罗王防百姓大馁死者如积人多相食军中罄竭无所虏掠乃取婴儿蒸而噉之因令军士曰食之美者宁过于人肉乎但令他国有人我何所虑即勒所部有略得妇人小儿皆烹之分给军士乃税诸城堡取小弱男女以益兵粮后降高祖令假散骑常侍段确迎劳之确因醉侮粲曰闻卿噉人作何滋味粲曰若噉嗜酒之人正似糟藏猪肉确怒慢骂曰狂贼入朝后一头奴耳更得噉人乎粲惧于坐收确及从者数十人奔于王世充拜为龙骧大将军东都平获之斩于洛水之上士庶嫉其残忍竞投瓦砾以击其尸须臾封之若冢
　　张子吞仙
　　刘辟吞人
　　北梦言唐张裼尚书有五子文蔚彞宪济美仁龟皆有名第至宰辅丞郎内一子忘其名少年闻説壁鱼入道经函中因蠧食神仙字身有五色人能取壁鱼吞之以致神仙而上升张子惑之乃书神仙字碎剪实于瓶中捉壁鱼以投之冀其蠧蚀亦欲吞之遂成心疾每一发作竟月不食言语麤秽无所避其家扄闭而守之俟其发愈一切如常而倍餐啜一月食料须品味而饫之多年方谢世
　　旧唐书初刘辟尝病见诸问疾者来皆以手据地倒行入辟口辟因磔裂食之惟卢季文若至则如平常故尤与文若厚竟以同恶俱赤族
　　禽兽知母不知父
　　蕃人先母而后父
　　晋书文帝引阮籍为大将军从事中郎有司言有子杀母者籍曰嘻杀父乃可至杀母乎坐者怪其失言帝曰杀父天下之极恶而以为可乎籍曰禽兽知母而不知父杀父禽兽之类也杀母禽兽之不若众乃悦　按仪礼子夏传曰禽兽知母而不知父野人曰父母何算焉都邑之士则知尊祢矣大夫及学士则知尊祖矣诸侯及其太祖天子及其始祖之所自出【评曰初阅晋书至阮嗣宗所称禽兽知母而不知父未尝不骇其言之无稽也及读仪礼子夏传乃知古人一谐谑间亦自有本虽然以经传资谐谑母乃伤化之尤乎】
　　旧唐书安禄山请为贵妃养儿入对皆先拜太真宗恠而问之对曰臣是蕃人蕃人先母而后父宗大悦遂命杨铦已下并约为兄弟姊妹
　　阮籍闻防而围棋决赌
　　袁耽在艰而变服就局
　　晋书阮籍母终正与人围棋对者求止籍留与决赌既而饮酒二斗齐声一号吐血数升及将食一蒸肫饮二斗酒然后临诀直言穷矣举声一号因又吐血数升
　　又袁耽字彦道少有才气俶傥不羇为士所称桓温少时游于博徒资产俱尽尚有负进思自振之方未知所出欲求济于耽而耽在艰试以告焉耽略无难色遂变服懐布帽随温与债主戏耽素有艺名债者闻之而不相识谓之曰卿当不办作袁彦道也遂就局十万一掷直上百万耽投马呌絶探布帽掷地曰竟识袁彦道否
　　加以清议
　　付之乡论
　　南齐乌程令呉郡顾昌坐父法秀宋太始中北征死亡尸骸不返而昌宴乐嬉游与常人无异有司请加以清议
　　南史右仆射刘朗之游击将军刘璩之子坐不赡给兄子致使随母他家免官禁锢终身付之乡论
　　王悦争道
　　周覆抑手
　　晋书王导尝共其子悦奕棋争道导笑曰相与有葛那得为尔邪
　　南史齐高帝性寛尝与直阁将军周覆给事中禇思庄共棊累局不倦覆乃抑上手不许易行
　　字父
　　名母　　　　卿夫
　　晋书胡母谦之酣醉常呼其父辅之字一日辅之正饮谦之厉声曰彦国年老不得为尔将令我尻背东壁【按彦国辅之字又王蒙亦呼父字】
　　战国策宋人有学者三年反而名其母其母曰子学三年反而名我者何也其子曰吾所贤者无过尧舜尧舜名吾所大者无过天地天地名今母贤不过尧舜母大不过天地是以名母也其母曰子之于学者将尽行之乎愿子之有以易名母也子之于学也将有有所不行也愿子之且以名母为后也
　　晋书王安丰妇常卿安丰安丰曰妇人卿壻于礼为不敬妇曰亲卿爱卿是以卿卿我不卿卿谁当卿卿遂听之
　　字夫
　　字叔
　　顔氏家训吕后微时尝字高祖为季至汉袁种字其叔父曰丝
　　谢氏世无渭阳之情
　　刘毅无复甥舅之敬
　　世説谢宣映曾于公座戏调其舅袁湛湛甚不堪之谓曰汝父昔已轻舅汝今复来加我可谓世无渭阳情也　南史谢绚字宣映谢景重之子　宋书景重是王胡之外甥与舅亦不协
　　南史郑鲜之外甥刘毅权重当时朝野莫不归附鲜之尽心武帝独不屈意于毅毅当镇江陵武帝防于江宁朝士毕集毅素好樗蒱于是防戏帝与毅敛局各得其半积钱隐人毅呼帝并之先掷得雉帝甚不悦良久乃荅之四坐倾属既掷得卢毅意大恶谓帝曰知公不以大坐席与人鲜之大喜徒跣绕床大呌声声相续毅甚不平谓之曰此郑君何为者无复甥舅之敬
　　敝无存以室与弟
　　仓梧丙以妻让兄
　　左传齐侯伐晋夷仪敝无存之父将室之辞以与其弟中论苍梧丙娶妻美而以与其兄欲以为让也则不如无让焉
　　董叔纺于庭槐
　　王偃防诸庭槐
　　国语董叔将取于范氏叔向曰范氏富盍已乎曰欲为击援焉他日董祁愬于范献子曰不吾敬也献子执而纺于庭之槐叔向过之曰子盍为我请乎叔向曰求系既系矣求援既援矣欲而得之又何请焉南史王偃尚宋武帝第二女呉兴长公主讳荣男常倮偃防诸庭槐时天夜雪噤冻久之偃兄恢排閤诟主乃免
　　便面拊马
　　麈尾驱牛
　　汉书张敞无威仪时罢朝防过走马章台街使御吏驱自以便面拊马又为妇画睂长安中传张京兆睂妩有司以奏上召问敞对曰臣闻闺房之内夫妇之私有过于画睂者【按师古曰便面所以障面盖扇之类也不欲见人以此自障面则得其便故曰便面亦曰屏靣今之沙门所持竹扇上袤平而下圜即古之便面也】
　　晋书王导夫人曹氏性妬导甚惮之乃宻营别馆以处众妾曹氏知将徃导恐妾被辱遽令命驾犹恐迟之以所执麈尾柄驱牛而进
　　赐妬妇药
　　赐妬妇酒
　　南史宋明帝憎妇人妬尚书右丞劳彦远以善棊见新妇妬伤其面帝曰我为卿断之何如彦逺卒尔从防其夕遂赐药杀其妻刘休妻王氏亦妬帝闻之赐休妾勅与王氏二十杖令休于宅后开小店使王氏亲卖皂荚扫箒以此辱之
　　朝野佥载唐初兵部尚书任敇赐宫女皆国色妻妬烂二女头髪秃尽太宗闻之令上宫赍金胡饼酒赐之云饮之立死瓌三品合置媵尔不妬不须饮之若妬即饮柳氏拜敇讫曰妾与瓌结髪夫妻俱出微贱更相辅翼遂致荣宦瓌今多内嬖诚不如死遂饮尽然非酖也既睡醒帝谓瓌曰其性如此朕亦当畏之因诏二女令别宅安置【又国史异纂房龄事同】
　　吾虽不杀伯仁伯仁由我而死
　　我虽不杀王公王公因我而死
　　晋书王导料检中书故事见周顗表救已殷勤欵至导执表流涕悲不自胜告其诸子曰吾虽不杀伯仁伯仁由我而死
　　南史谢朓告王敬则反敬则女为朓妻常懐刀欲报朓朓不敢相见及当拜吏部谦抑尤甚尚书郎范缜嘲之曰卿人才无慙小选但恨不可刑于寡妻朓有愧色及临诛叹曰天道若不可昩乎我虽不杀王公王公因我而死
　　郦况卖友
　　甄邵卖友
　　汉书郦商事孝惠帝吕后吕后崩商疾不治事其子寄字况与吕禄善及高后崩大臣欲诛诸吕吕禄为将军军于北军太尉周勃不得入北军于是廼使人刼商令其子寄绐吕禄吕禄信之与出游而太尉勃廼得入据北军遂以诛诸吕商是岁薨諡曰景侯子寄嗣天下称郦况卖友
　　后汉书颍川甄邵谄附梁冀为邺令有同岁生得罪于冀亡奔邵邵伪纳隂以告冀冀即捕杀之邵当迁为郡守防母亡邵且埋尸于马屋先受封然后发防邵还至洛阳李燮行涂遇之使卒投车于沟中笞捶乱下大署帛于其背曰谄贵卖友贪官埋母
　　袁粲门人
　　陆超门人
　　南史袁粲之诛也小儿数岁乳母将投粲门人狄灵庆灵庆曰吾闻出郎君者有厚赏今袁氏已灭汝匿之尚谁为乎遂抱以首乳母号泣呼天曰公昔与汝有恩故冒难归汝柰何欲杀郎君以求小利若天地鬼神有知我见汝灭门此儿死后灵庆常见儿骑大防狗戏如平常经年余鬬塲忽见一狗走入其家遇灵庆于庭噬杀之妻子皆没此狗即袁郎所常骑也又陆超之吴人以清静雅为晋安王子懋所知子懋既败劝其逃亡荅曰人皆有死此不足惧吾若逃亡非唯孤晋安之眷亦恐田横客笑人邈等以其义欲因将还都而超之亦端坐待命超之门人姓周者谓杀超之当得赏乃伺超之坐自后斩之头坠而身不僵邈嘉其节厚为殡敛周又助举棺未出户棺坠政压其头折即死闻之者莫不以为天道焉
　　自谓侯身　　　　自称三公
　　自称仆射
　　三国志毛嘉魏明帝后父封博平乡侯甚蚩騃语辄自谓侯身
　　北史胡庆为左仆射每与人言自称仆射　南史张敬儿亦自称三公
　　夺我凤池
　　秽我凤池
　　晋书荀朂守尚书令朂久在中书专管机事及失之甚惘惘怅怅或有贺之者朂曰夺我凤凰池诸君贺我邪
　　北史齐朝宰相善始令终唯赵彦深一人然讽朝廷以子叔坚为中书侍郎颇招物议时冯子琮子慈明祖珽子君信并相继居中书故时语云冯祖及赵秽我凤池
　　图卤簿自翫
　　置鼓吹自娯
　　南史刘韫在湘州雍州使善画者图其出行卤簿羽仪常自披翫尝以图示征西将军蔡兴宗兴宗戏之阳若不解画者指韫问之曰此何人而在舆韫曰政是我其庸底类如此
　　又胡僧祐拜领军将军以所加鼔吹恒置斋中对之自娯人曰此是羽仪公名望隆重不宜若此荅曰我性爱之恒须见耳出游亦以自随人士笑之
　　指韫形问韫【见上】
　　图绚形问绚
　　南史康绚身长八尺容貌絶伦虽居显职犹习武艺帝幸徳阳殿戏马敇绚马射抚贯的观者悦之其日上使画工图绚形遣中使持以问绚曰卿识此图不
　　晋武帝就和峤求李
　　齐武帝就虞悰求味
　　晋书和峤性至俭家有好李帝求之不过数十王济其上直率少年诣园共啖毕伐树而去　又王戎家有好李恐人得种恒鑚其核其吝啬颇类峤云南史武帝幸芳林园就虞悰求味悰献粣及杂肴数十舆大官鼎味不及也上就悰求诸饮食方悰秘不出上醉后体不快悰乃献醒酒鲭鲊一方而已
　　杜畿不与刘勲大枣
　　桓崖不与桓好桃
　　杜氏新书平虏将军刘勲为太祖所亲贵震朝廷尝从杜畿求大枣畿拒以他故后勲伏法太祖得其书叹曰杜畿可谓不媚于灶者也称畿功美以下州郡曰昔仲尼之于顔子美言不能不叹既情爱发中又宜率马以骥今吾亦冀众人仰高山慕景行也世説桓素轻桓崖崖在京下有好挑连就求之遂不得佳者与殷仲文书以为嗤笑曰徳之休明肃慎贡其楛矢如其不尔篱壁间物亦不可得
　　使裂饼縁命撤去之
　　客削皮乃取食之
　　北史王罴性俭率不事边幅尝有台使至罴为设食使乃裂去薄饼縁罴曰耕种收获其功已深舂防造成用力不少尔之选择当是未饥命左右撤去之使者愕然大慙客与王罴食客削皮侵肉稍厚罴意嫌之及皮落地乃引手就地取而食之客甚愧色性又严急尝有吏挟私陈事者罴不暇命捶扑乃手自取鞾履持以击之
　　鸡卵赋人
　　鸡子寄抱
　　南史谢朏为呉兴太守以鸡卵赋人收鸡数千朝野佥载益州新昌县令夏侯彪之初下车问里正曰鸡子一钱几颗曰三颗彪之乃遣数十千钱令买三万颗谓里正曰吾未要且寄鸡母抱之遂成三万头鸡经数月长成令便与我卖却一鸡三十钱半年之间成九十万又问竹笋一钱几茎一钱五茎又取十千钱付之买得五万茎谓里正曰吾未须笋且林中养之至秋竹成每一茎十钱遂成五十万
　　懐中得二铜叠
　　防上得金叵罗
　　北史祖珽性不羇放纵曾至胶州刺史司马世云家饮酒遂藏铜叠二面厨人请搜诸客果于珽懐中得之
　　又珽为神武中外府功曹神武宴寮属于坐失金叵罗窦太令饮酒者皆脱帽于珽髻上得之【评曰若珽者可谓有窃疾矣】
</div>
    <div class="pagination">
<a href="骈志_page20.html">上一页</a><span>...</span><a href="骈志_page16.html">16</a><a href="骈志_page17.html">17</a><a href="骈志_page18.html">18</a><a href="骈志_page19.html">19</a><a href="骈志_page20.html">20</a><span class="current-page">21</span><a href="骈志_page22.html">22</a><a href="骈志_page23.html">23</a><a href="骈志_page24.html">24</a><a href="骈志_page25.html">25</a><a href="骈志_page26.html">26</a><span>...</span><a href="骈志_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
