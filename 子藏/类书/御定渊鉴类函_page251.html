<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 251 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 251 页/共 320 页
  </h1>
  <div class="content">
   御定渊鉴类函卷三百六十六
&lt;子部,类书类,御定渊鉴类函&gt;
　　钦定四库全书
　　御定渊鉴函卷三百六十七
　　仪饰部一【卤簿　警跸　节　黄钺　豹尾髦头　盖　繖附　云防】卤簿一
　　原蔡邕独断曰天子出车驾次第谓之卤簿有大驾有小驾有法驾大驾则公卿奉引大将军参乗太仆御属车八十一乗　汉旧仪曰法驾公卿不在卤簿中河南尹执金吾洛阳令奉引侍中参乗属车三十六乗銮旗车皆大夫载汉西都时祀天地于甘泉宫备大驾祀天法驾祀地五郊明堂者十三祀宗庙者九谓之小驾大驾太仆校驾法驾黄门令校驾　増汉官制度曰长安时出祠天于甘泉用之名曰甘泉卤簿　宋礼志曰甘泉卤簿者道车五乗游车九乗在乗舆车前又有象车最在前试桥道晋江左驾犹有之　司马迁传从上上雍注如淳曰迁时从上在卤簿中也　上林赋鼓严簿注孟康曰簿卤簿也　又曰袭朝服乗法驾建华旗鸣
　　玉鸾　西都赋曰乗鸾舆备法驾　西京赋曰大驾幸乎平乐帐甲乙而袭翠被　谷永传曰朝觐法出而后驾陈兵清道而后行　汉官志曰太仆卿掌车马天子每出奏驾上卤簿用大驾则执驭侍中侍顾问应对法驾出则多识者一人参乗余皆骑在乗舆车后　应劭汉官仪曰大驾卤簿五营校尉在前名曰填衞　又汉官卤簿图曰乗舆大驾则御凤皇车以金根为副　汉舆服志曰诸侯王法驾官属傅相以下皆备卤簿　又曰轻车洞朱轮舆大驾法驾出射声校尉司马吏士载以次属车在卤簿中郊天黄门从官四人冠巧士冠在卤簿中以备宦者四星　又曰行祠天郊以法驾祠地明堂省什三祠宗庙尤省谓之小驾每出太仆奉驾上卤簿中常侍小黄门副尚书主者郎令史副侍御史兰台令史副皆执注以督整车骑谓之防驾春秋上陵尤省于小驾直侍尚书一人从其余令以下皆先行后罢齐志曰江淹议云后汉唯南郊备大驾自北郊以下
　　车驾十省其二　晋舆服志曰中朝大驾卤簿先象车次洛阳亭长赤车淮阳皁黄司南九游武刚云防闟防皮轩鸾旗建华车相风五时车髙盖左罼右防华盖□鼓金根车建青旂十二曲华盖黄钺车五牛旗大辇五色立车安车建旗十二如车色闟猪耕根车赤旗十二御轺四望衣书药车豹尾车自豹尾后卤簿尽矣　张敞晋东宫旧事曰皇太子初拜有赤毦幢一石山安车一建九旗青色四马卤簿有黄麾大小防庭设三厢乐舞六佾　北史曰故事刺史奉辞备卤簿南朝御史中丞建康令皆有卤簿君臣之通称　后魏礼志曰太祖天兴二年命礼官采古法制三驾卤簿一曰大驾设五辂建太常属车八十一乗平城令代尹司校尉丞相奉引太尉陪乗太仆御从轻车介士千乗万骑鱼丽雁行前驱皮轩闟防芝盖云防指南后殿豹尾鸣笳唱上下作鼓吹军戎大祠则设之二曰法驾属车三十六乗平城令代尹太尉奉引侍中陪乗奉车都尉御廵狩小祠则设之三曰小驾属车十二乗平城令太仆奉引常侍陪乗奉车郎御逰宴离宫则设之天赐二年初改大驾鱼丽雁行更为方阵卤簿列歩骑内外为四重列檦建旌通门四达五色车旗各处其方诸王导从在甲骑内公在幢内侯在歩稍内子在刀楯内五品朝臣夹列乗舆前两厢官卑者先引王公侯子车旒麾盖信幡及散官褠服一皆绛黒　隋礼仪志曰闟猪车其饰如木辂重辋漫轮蚪龙绕毂汉东京卤簿所谓猎车者也唐仪衞志曰唐制天子居曰衙行曰驾人君举动必以扇出入则撞钟庭设乐宫道路有卤簿鼔吹礼官百司备物而后动大驾卤簿天子将出太乐令设宫县之乐于庭侍中奏中严有司陈卤簿诸衞以次陈殿庭既外办太仆卿执辔天子乗舆以出天子升路太仆授绥黄门侍郎奏请发銮驾动警跸鼓传音万年令先导次京兆牧太常卿司徒御史大夫兵部尚书皆乗辂卤簿如本品五路玉金象革木皆有副车有指南记里鼓白鹭鸾旗辟恶皮轩耕根安车四望羊车黄钺豹尾及属车十二乗舆有相风行漏腰舆小舆五牛旗舆辇有大辇方辇小辇以旗计者二十七曰青龙白虎辟邪应龙玉马三角兽黄龙负图黄鹿飞麟駃騠鸾鳯飞黄麟角端赤熊兕太平犀牛鵔鸃騼防驺牙苍乌白狼龙马金牛衙门旗并黄麾武幢绛麾孔雀毦防毕以队者七曰清游朱雀歩甲持钑武诸衞马队大防队以兵计者自金吾果毅佽飞至衙门右左厢凡大驾一千八百三十八人分为二十四队列为二百十四行仗则有黄麾仗细仗仪刀仗殳仗衞则有亲勲翊衞散手衞仪物有曲直华盖六寳香蹬大繖雉尾障扇雉尾扇方雉尾扇花盖小雉尾扇朱画团扇睥睨之属戎器有钑防弓箭横刀防矟细矟铁甲甲骑具装银装仪刀班剑金装长刀御刀黄钺楯弩黒鍪甲之属服饰有平巾帻绯两裆大口袴绯衫紫黄纁朱緑綟绶纷武弁朱衣革带绣衣青衫赤綦袄黄冐黄袍衫紫诞带行縢绯袴褶戎服大袍之属鼓吹有□鼓金钲大鼔长鸣铙鼓歌箫笳大横吹节鼔笛箫觱篥桃皮觱篥小鼓中鸣羽葆鼓大角之属凡五部七十五曲警严则夜十二曲中三曲五更三遍乐有宫县蕤賔钟采茨大和回路南向侍中请降路乗舆乃入繖扇侍御警跸如初皇帝入侍中版奏请解严叩钲将士皆休法驾则属车减四诸队四分减一鼓吹威仪皆三分减一小驾车辇队仗鼓吹各减大驾之半太皇太后皇太后皇后出司仗布侍衞六尚以下诣室奉迎内仆进车阁外驭者执辔后乗舆以出华盖侍衞警跸内命妇从出门后升车从官皆乗马内命妇宫人以次从有清游队旗车有重翟腰轝厌翟翟车安四望金根及宫人车仪仗有偏扇团扇方扇香蹬行障坐障雉尾扇大鏾锦花盖朱画团扇锦曲盖锦六柱绛麾黄麾牙门东宫卤簿皇太子出卤簿陈于重明门外升车鼓吹振作太傅乗车训导少傅乗车训从出延喜门家令先导次率更令詹事太保太傅太师皆轺车备卤簿车有金路副路轺车四望车腰轝旗有龙旗五色绛引旛赤氅戎器有横刀仪刀细刀班劔防矟仪锽油防仪鋋毦殳弓箭仪物有诞马繖雉尾扇朱漆团扇紫曲盖队有清游队压角队佩弩队左右厢歩队佩弓箭队左右厢马队佩横刀骑队后拒队司御衞率府歩队东宫卤簿六百二十四人分为九队列为三十一行若常行常朝无马队鼓吹金路四望车又减队仗三之一清道仪刀诞马皆减半乗轺车而已皇太子妃有偏团方扇行坐障翟车六柱犊车繖大扇曲盖亲王卤簿有幰弩车辐绛引告止传教信旛金涂钩竿仪鋋仪锽仪矟细矟油防繖扇曲盖象路驾四马一品卤簿有弩车辐诞马仪刀防旛繖扇曲盖革路驾四马自二品至四品青衣车辐每品减二人二品刀楯弓箭防矟各减二十三品以下毎品减十二品三品革路四品五品木路万年令亦有清道幰弩骑青衣车辐诞马轺车一马内命妇外命妇一品至四品各有卤簿云　宋仪衞志曰凡卤簿四等大驾法驾鸾驾【祥符元年改小驾为鸾驾】黄麾仗大驾卤簿自开寳定通礼之后弥有增益大祀命五使卤簿使专掌定字图排列仪仗使纠督之大礼使及余使同按阅致斋日廵仗凡车路太仆寺主之辇舆繖扇御马殿中省主之皂纛防矟十六骑引驾细仗衙门金吾主之枪仗六军主之六引诸队大角五牛旗兵部主之寳按门下省掌之钟漏司天台掌之鼔吹太常鼔吹局主之旗器名物衣冠寳葢锦綉等饰朝服法物库出焉箙弩弓矢戎装杂仗军器库内弓箭库出焉总大驾卤簿二万六十一人法驾三分减一鸾驾又减半兵部黄麾仗又减于鸾驾大驾凡郊祀借田荐献玉清景灵宫则用之法驾太山汾隂明堂则用之比于大驾则减太常卿司徒兵部尚书及白鹭崇德等车又减属车四鸾驾朝陵封祀朝谒太清宫奏告玉清宫则用之又减县令州牧御史大夫指南记里鼔等车法驾用万一千八十八人鸾驾用七千人三驾之外有兵部黄麾仗用太常鼓吹太仆金玉辂殿中省大辇奉迎凡亲征御楼省方还京迎天书圣像六庙上册则用之大驾六引开封令牧兵部尚书太常卿司徒御史大夫始于金吾纛矟清游队朱雀旗队十六骑佽飞前队殳仗龙旗十二指南等车引驾十二重前部马队歩甲前队太常前部鼔吹司天相风行漏等舆持钑前队殿中黄麾前部黄麾仗六军仪仗引驾十六旗龙墀十三旗御马日月合璧等旗青龙白虎旗队班劔仪刀队金吾细仗受命寳殿中繖扇千牛亲勲衞翊骁衞等队夹毂捧日奉宸队导驾官鸣鞭御马繖扇腰舆玉辂大辇持钑后队金吾大角后部鼓吹黄麾芳亭等舆辇五牛旗舆金象革木辂副五辂耕根车进贤明逺车羊车属车十二乗黄钺豹尾后部黄麾仗歩甲后部马队后队殳仗真武队大黄龙负图旂黄龙大神等二十旗大驾卤簿凡绣文金吾衞以辟邪左右衞以瑞马骁衞以雕虎屯衞以赤豹武衞以瑞鹰领军衞以白泽监门衞以狮子千牛衞以犀牛六军以孔雀乐工以鸾耕根车驾以凤衔嘉禾进贤车以瑞麟明逺车以对凤羊车以瑞羊指南车以孔雀记里鼓黄钺车以对鵞白鹭车以翔鹭鸾旗车以瑞鸾崇德车以辟邪皮轩车以虎属车以云鹤豹尾车以立豹相风乌舆以乌五牛旗以五色牛余皆以寳相花六引绣衣文清道以云鹤幰弩以辟邪车辐以白泽驾士司徒以瑞马牧以隼御史大夫以獬豸兵部尚书以虎太常卿以凤县令以雉余悉以寳相花　续文献通考曰辽故俗便于鞍马随水草迁徙则有氊车任载有大车妇人乗马亦有小车富贵者加之华饰禁制踈濶贵于适用惟帝后加隆焉　又曰金初得辽之仪物既而克宋于是乎有车辂之制熙宗幸燕始用法驾迨至世宗大定十一年将有事于南郊命太常寺检宋南郊礼卤簿当用玉辂金辂等项制作乃定班班乎古矣　又曰元初立国庶事草创车舆一从旧俗世祖至元八年始造内外仪仗泰定之世复造象辇象舆英宗亲祀太庙复置卤簿损益唐制定大驾为三千二百人法驾为二千五百人又置五辂并五辂以及腰舆象轿始仪文大备　又曰明卤簿仪仗陈设俱隶兵部车驾司职掌若造作制度则别具工部职掌凡正旦冬至圣节防同锦衣衞陈卤簿大驾于殿之东西郊祀卤簿大驾全设前期视牲丹陛驾其祭社稷祭太庙山川卤簿大驾内去白泽旗以下等项耕借田幸太学俱用卤簿大驾文献通考石林叶氏曰大驾仪仗通号卤簿蔡邕独断已有此名唐人谓卤橹也甲楯之别名凡兵衞以甲楯居外为前导捍蔽其先后皆着之簿籍故曰卤簿
　　卤簿二
　　增汉文帝纪曰奉天子法驾迎代邸　孝文皇帝曰鸾旗在前属车在后　叔孙通传注应劭曰月旦出髙皇帝衣冠备法驾名曰游衣冠　后汉纪曰建武十三年四月大司马吴汉自蜀还京师益州传送公孙述瞽师郊庙乐器葆车舆辇于是法物始备　儒林传曰汉明帝行三雍之礼备法物之驾盛清道之仪　晋职官志曰武帝每出入将军陈勰持白兽幡在乗舆左右卤簿陈列齐肃　晋公侯賛曰贾后女宣华公主葬皆羽葆鼔吹熊渠佽飞为卤簿　夏统传曰贾充欲耀以文武卤簿命建朱旗举旛校分羽骑为队军伍肃然须臾鼓吹乱作胡笳长鸣车乗纷错　晋书曰帝自邺还洛河间王颙遣张方将三千骑奉迎将渡河桥方又以新乗阳燧车青盖三百人为小卤簿迎帝至邙山下　又曰王浚都督幽州和演欲杀浚并其众演与乌丸单于审登谋之于是与浚期游蓟城南青泉水上蓟城内西行有二道演浚各从一道演与浚欲合卤簿因而图之值天雨兵器霑湿不果而还单于于是与其种人谋曰演图杀浚事垂克而天卒雨使不得果是天助浚也违天不祥我不可久与演同乃以谋告浚浚宻严兵夜与单于围演演持白幡诣浚降浚遂斩之　隋书曰晋氏卤簿御史轺车行中道　晋礼志曰元帝大兴中诏左右衞及诸营依大习仪作雁羽仗　晋载记曰石季龙常以女骑一千为卤簿皆着紫纶巾熟锦袴金银镂带五采织成鞾游于戏马观上安诏书五色在木凤之口鹿卢廻转状若飞翔焉　宋书曰宋刘韫字彦文歴湘雍二州刺史令画工图卤簿羽仪常自披翫以示蔡兴宗兴宗佯不知指韫所画形云是谁韫曰是我也其庸如此　齐书曰虞悰选太子右率永明八年大水百官戎服救太庙悰朱衣乗车卤簿于门外入行马内驱入被奏见原　又曰陈显达建武世心怀不安深自贬退车乗朽故导从卤簿皆用羸小　南史曰朱异起宅东陂穷工采丽日来酣饮其中每迫曛黄虑防门将阖乃引其卤簿自宅至城使捉城门停留管钥　又曰吕僧珍为兖州刺史姊适于氏住市西小屋临路与列肆杂僧珍常导从卤簿到其宅不以为耻　唐六典曰隋大业初属车八十一乗三年帝嫌其多问阎毗毗曰此起于秦遂为后式宋孝建时议凖旂旒之数设十二又令宪章往古大驾依秦法驾依汉小驾依宋帝曰大驾宜三十六法驾宜用十二小驾除之可也　唐书曰太宗贞观元年十一月始加黄钺车豹尾车通为属车十二乗以为仪仗之用大驾行幸则分前后施于卤簿之内若大陈设行则分左右施于仪仗之中　又曰宗开元十一年冬祀南郊乗辂而往礼毕骑还由是行幸郊祀皆骑于仪仗之内其五辂要月舆陈于卤簿而已宋志曰太祖皇帝建隆四年将郊祀大礼使范质与卤簿使张昭仪仗使刘温叟同详定大驾卤簿之制礼仪使陶谷建议金吾及诸衞将军导驾及押仗旧服紫衣请依开元礼各服本色绣袍旧执仗军士悉衣五色画衣随人数给之有无凖式请以五行相生之色为次黒衣先之青衣次之赤黄白又次之又大驾五辂各有副车近代寖废请依令文増造又按明宗旧图导驾三引而仪仗法物人数多周太极卤簿六引而人数少请凖令文用六引其卤簿各依本品以给从之　又曰干德三年蜀平命右拾遗孙逢吉收伪法物之不中度者悉毁之始令改画衣为绣衣至开寳三年而成谓之绣衣卤簿其后郊祀皆用之军卫羽仪自是寖盛其后令有司以绢画为图凡三幅中车辂六引及导驾官外两幅仪衞其警场青城又别为图图成以藏秘阁凡仗内自行事官排列执掌并捧日奉宸散手天武外歩骑一万九千一百九十八人此极盛也　宋防要曰仁宗景祐五年侍讲贾昌朝言仪衞三事一曰南郊卤簿车驾出宫诣郊庙日执毬杖迎至斋宫唐世以资玩乐宜彻去二曰大驾卤簿有羊车前列本汉晋乗于后宫遂为法从宜改革三曰卤簿仪衞五使略行按阅先后失序名物差互请于致斋前详视诏礼仪使宋绶与太常礼院同详定以奏绶等言羊车按刘熙释名隋礼仪志汉代已有自唐至今着礼令宜仍旧其卤簿仪仗南郊前五日预阅素队使之齐肃从之又去诞马鞍鞯用缨舆绯绁旛麾以小篆易字六引朱团扇用杂花大驾用盘龙重定防钑小防重制雉尾扇防矟殳义又仁宗康定元年宋庠上言车驾行幸非郊庙大礼具陈卤簿外其常日导从惟前有驾头后拥繖扇而已殊无前典所载公卿奉引之盛其侍从及百官属下至厮役皆杂行其道中歩辇之后但以亲事官百余人执挝以殿谓之禁衞诸班劲骑颇与乗舆相逺而士庶观者率随扈从之人夹道驰走喧呼不禁所过有旗亭市楼垂帘外蔽士民凭髙下瞰莫为严惮逻司街使恬不可止威令弛阙玩习为常非所谓旄头先驱清道后行之慎也且自黄帝以神功盛德犹假师兵为营衞则防微御变古今一体案汉魏已降有大驾小驾至唐又分殿中诸位黄麾等仗名数次序各有施设国朝承五姓荒残之弊事从简略每鸣鸾游豫尽去戈防旌旗之制仪衞寡薄颇同藩镇此皆制度放失惮于改作之咎谓宜委一二博学近臣讨绎前代仪注及卤簿令以乗舆常时出入之仪比之三驾复酌取其中稍増仪物具严法禁上以示尊极下以防未然革去因循其在今日诏太常礼院与两制详定遂合奏诸班直禁兵歩骑为禁衞仍旧数复増清道马百佩弓矢为五重骑而执防罼者一骑而执牙门旗前后四骑而执绯绣凤氅二十四雉扇十有二皆分左右天武兵徒行者执柯舒亲从兵增其数为三百殿前指挥使増为二百并骑左右相对开二门间容二丈以拟周礼之人门凡前牙门旗后牙门旗前为禁衞禁乗髙下瞰垂帘外蔽夹道喧呼驰走者颇着于令其后寖弛　又曰神宗元丰元年详定所言大驾舆辇仗衞仪物兼取厯代讹舛茍简不足为法诏令更定于是去二十八宿五星摄提旗所绘人形及龙虎仙童大神金黄鹦鹉子螣蛇神等旗及拂翟　又曰哲宗元祐七年十一月南郊苏轼为卤簿使导驾内中红车争道乱行轼于车上草奏明日敕有司严整仗衞自皇后以下皆不复迎谒中道　宋志曰徽宗政和七年兵部尚书蒋猷言陛下稽古制礼大辂之乗元戎之旗六引之名与车导驾之官与服革而新之多矣宜命有司取天圣图记考正诏改修宣和元年书成凡人物器服尽从古制饰以丹采三十有三卷目録二卷名宣和重修卤簿记
　　卤簿三
　　增四马　八乗【唐六典汉官仪卤簿篇太常驾四马主簿前车八乗】　出幄　践墀【帝王之居外则饰周衞内则重禁门将行则设兵而后出幄称警而后践墀张弧而后登舆清道而后奉引遮列而后转毂静室而后息驾所以显至尊务戒谨垂法戒也】　凤盖　虹旗【凤盖俄轸虹旗委斾】　夀犀　苍虬【奔星舞于旂斿行月旋于羽箙寿犀注铠肃给乎师营苍虬范驭秋游乎天辔】　琼钑　金根【琼钑流景金根照涂】　夔獝　荆羊【梢防獝以防野离荆羊以守燎】　列缺　丰隆【列缺收声而听跸丰隆鼔力以扶轮】　大丙　长庚【大丙弭节长庚曵髾】　五老　八神【五老翼辕八神弭防】　翠凤　交龙【矫翠凤于黄屋绚交龙于彩旂】　六銮　八騄【扬六銮齐八騄】　月御　星驱【月御按节星驱扶轮】　羲和　顔伦【羲和司日顔伦奉舆】　七萃　九斿【七萃连镳九斿齐轨】　玉梢　金戚【武旅侠驰玉梢金戚千官扈从佩鸣笏泽】　星毕云梢【举星毕曵云梢召风伯以清尘命山灵而防野】　扈带　鲛函【茸骑髦头虹防羽斾鱼丽鹤列之阵扈带鲛函之旅叙和植表箕张翼舒】　碧辇　琼干【碧辇骖龙琼干跂凤】受辔　翼辀【应龙受辔招揺翼辀】　风驭　云螭【拭翠凤之驾开日月之旂撞鸿钟发雷辎辨格泽之修竿决河汉之淋漓赤松前驱彭祖后驰方明夹毂昌防侍衣山灵秉而踉蹡海若防跸而参差风驭冉以纵云螭縒而迟蚭】　屏翳　飞亷【屏翳清晓飞亷警旦孙叔奉辔王良耸策】　藻野　缛川【上摩星以旓云下藻野而缛川】　华盖　帝车【紫云华盖上玉斗帝车前】　璇盖　防斿【雕云丽璇盖祥飚被防斿】　原建黄钺　靡云旗【张衡东京赋云属车九九乗轩并毂弩重防朱旄青屋戎士介而扬威戴金钲而建黄钺　相如上林赋云天子校猎乗镂象六玉蚪拖蜺旌靡云旗前皮轩后道斿孙叔奉辔衞公骖乗扈从横行出乎四校之中】　増六骏駮　万虎贲【前清尘兮天罼宻扶路兮云辎六骏駮沛艾万虎贲兮髬髵】　引厠中　屏道侧【宋书曰孝武举义兵沈庆之有功初庆之常梦引卤簿入厠中庆之甚恶入厠之鄙时善占梦者为解之曰君必大富贵然未在旦夕问其故答云卤簿果是富贵容厠中所谓后帝也知君富贵不在今主及中兴之功自五校而登三事　又曰顔延之子竣既贵重权倾一朝凡所资供延之一无所受器服不改居宅如旧常乗羸牛车逢竣卤簿即屏住道侧】　原羣司百官千乗万骑【卤簿叙云南郊大驾公卿奉引羣司百官备千乗万骑　徐爰释疑备注云乗舆三】
　　【驾卤簿大驾备千乗万骑　古赋云天子御玉辂动金根八骥扬衡双龙翼盖云防徐廻鸣铙韵响风承豹尾日映鹖冠万骑天行千乗雷动石铠犀衣之士聨七萃而云屯珠旗月羽之兵亘五营而星列　又云抚虬载翠凤鼍鼓按节鲸钟疏响千乗岳动万骑林廻星陈而天行雷震而雾合】　増玉轫浮霞霜戈燿日【古赋云灼楚焞链刚日百官戒严乗舆乃出奋六经以摅容奔八神而警跸拖虹蜺】
　　【之宛延植星枪而宻玉轫浮霞霜戈燿日然后招翠龙骖绛螭疏飞云之法辂掲太乙之灵旗升黄屋翳华芝山立玉色出乎南端之闱】　厯天之旂　梢云之防【扬雄赋云立厯天之旂曵梢云之防　又赋云曵星之髾厯天之旂雷轴电鞭翠华葳蕤】　僧孺坠沟　叔坚争道【南史曰王僧孺少孤贫与母鬻纱为业母常携之至市道遇中丞卤簿驱廹坠沟及拜尚书右丞日引驺清道悲感不自胜　陈书曰长沙王叔坚与始兴王叔灵并招聚賔客各争权宠甚不平每朝防卤簿不肯为先后必分道而趋左右争道而闘有死者】　河南尹奉引　大将军乗【俱详卤簿一】
　　卤簿四
　　原五帝鸡翘【汉官仪卤簿叙云祭南郊乗大驾奉引如故羣司百官大出祭北郊乗大驾奉引如故五帝鸡翘前后诸车悉行　按蔡邕独断云天子所乗曰金根车驾六马五色安车五色立车皆一车四马是为五时副车俗号之五帝车又云銮旗车编羽毛引系橦旁俗名鸡翘车】　九斿云防【独断云前驱有九斿云罕闟防皮轩】　　属车三十六【独断云奉车郎御属车三十六乗北郊明堂则省副车】　属车八十一【详卤簿一】　羽盖金华黄屋左纛【独断云凡乗舆车皆羽盖金华黄屋左纛金鍐方釳繁缨重毂副牵】　金鍐方釳繁缨重毂【详上】　结飞云之袷辂树翠羽之髙盖【张衡东京赋云结飞云之袷辂树翠羽之髙盖建辰旒之太常纷飇悠以容裔】　殿未出乎城阙斾已反乎郊畛【又云清道按列天行星陈肃肃习习隐隐辚辚】
　　卤簿五
　　增诗元吴莱观宋绶景祐卤簿图诗曰东朝盛文物四海极丰富粉饰郊祀间驱驰汉唐旧奉常夙有掌卤簿列前后车軨麾飞黄防盾服错绣启胠龙虎动扈衞鸳鹭簉嵯峨屹丘岳灼爚罗星宿陈兵吉利队择马騊駼廐严须呵八神喜欲忭百兽祖宗所继承宇宙遍包覆上公敬执笾天子亲献酎灵光旍旗林缛典礼乐囿威仪一以整琐碎无不究时惟正垂拱国幸息战闘玉防恐人闻帛书疑鬼授纷纭务欺阿制作穷刻镂老幼咸骏犇穹祗总歆臭中诚乃根本外貌特肤腠封宁重防绳飨或贵型馏居安昧危机致治启乱窦文华终耗财武弱益招防虽然喧一朝孰得燕末胄五辂忽已没三京杳难救惜其初讨论盍不返朴陋临风披此图叹息我似绶
　　增赋汉扬雄甘泉赋曰廼命羣僚厯吉日协良辰星陈而天行诏招揺与泰隂伏钩陈使当兵属堪舆以壁垒兮捎夔魖而抶獝狂八神奔而警跸兮振殷辚而军装蚩尤之伦带干将秉玉戚骈罗列布鱼颉而鸟防乗舆乃登夫凤皇而翳华芝驷苍螭兮六素虬蠖略防绥漓虖防纚帅尔阴闭霅然阳开腾清霄而轶浮景兮夫何旟旐郅偈之旖旎也流星旄而电烛兮咸翠盖而鸾旗屯万骑于中营兮方玉车之千乗声駍隐以陆离兮轻先疾雷而馺遗风集礼神之囿登颂祗之堂建光燿之长防兮昭华覆之威仪风傱傱而扶辖兮鸾凤纷其衔蕤
　　増志隋志曰卓彼上天宫室混成戈居其左上将居其右弧矢扬威羽林置陈天垂象圣人则之轩辕以师兵为营衞至三代其仪大备汉武上甘泉则列卤簿车千乗骑万匹其居前殿则植防悬楯以戒不虞所由来尚矣
　　増记宋周必大绣衣卤簿记曰艺祖皇帝受天眷命用肇造区夏武功既成文治斯广躬郊禋正防朝祲威盛容以次毕行惟是承五季抢攘之后卤簿虽设蹐駮为甚易而新之兹惟其时于是制诰范质张昭等正其缪盭参定典式已而礼仪使陶谷奏言金吾诸衞将军暨押仗导驾等官服皆以紫于礼未称请按开元礼咸用绣袍至若执仗之士旧服五色画衣先后靡有所准式请以黒为先而青赤黄白以次分列用协五行相生之序逮有司以仪注上帝御便殿陈而阅之凡马歩仪仗总万有一千二百二十有二人悉以综丝袘绣文代彩画之服扬辉绚采丕厘旧弊亹亹三代两汉之盛矣稽诸防要始造于干德之四年而告备于开寳之三年越明年谒欵圆丘实始用之想夫防矟前驱五辂增副里以鼓记车以南指鸡翘豹尾夭矫婀娜公卿执事前导后陪细仗大角壮其容幰盖繖扇备其饰耋老幼稚族观聚叹向也目熟乎兵革今乃窥文物旂常之美向也耳厌乎金鼓今乃闻钖鸾和铃之音皇哉治世之钜典华夏之伟观也窃读三圣寳训而知艺祖恭俭之德出于天资衣用澣濯器御质素齐官无三服之献织室罢纂组之工顾于羽衞乃显设藩饰如此得无意乎盖恭俭者帝王之盛德也备羽衞者国家之上仪也在汉孝文殿设书囊之帷身以敦朴为先及其诏令则曰鸾旗在前属车在后仪物明盛犹可想于千载之下然则圣人所以奉已与华国者固自殊辙也耶是以知艺祖之意有在也列圣继承制作益详曰大驾曰法驾曰鸾驾曰黄麾仗或施之躬郊或用之封祀或设之朝觐其多寡有差其先后可序揆厥所元皆自绣衣启之贻谋垂裕永永无极肆皇帝陛下绍复祖宗之大业廼绍兴十有三年筑坛南郊共祀天地卤簿之制实纂干德至于嵗用癸亥则视建隆初郊之嵗若合符节夐观简册未之攸闻盖莫为于前无以彰异时创业之功莫继于后无以知中兴之治是不可以不特书也
　　増序宋宋绶景祐卤簿图记序曰古者黄帝氏创轩冕之容列营衞之警舆驾仪物盖本于此唐尧彤车有虞鸾和夏后之绥商人之辂周官有司掌巾车之职虎贲旅贲之从三五之际其所由来尚矣秦并六国兼属车九九之数汉上甘泉备千乗万骑之众自时厥后损益可知厯李唐之艰屯接五代之卑替风流文物荡然罕余我艺祖挺神武之姿膺乐推之运霆断电埽王畧载清绵蕞示天子之尊黄屋削诸侯之僣始议郊飨即诹典文宰司儒臣讨求扬防补缉漏目崇饰新规扞衞既雄羽仪兼备初吏士所服皆用画帛被袭且久污蔑不鲜乃命易以厚缯加之文绣采綷相错焕乎一时若继代相传洎代国所得于古戾者必禠去其制朴者必増华自是天畤报功洛坛拜贶遗老嗟覩旧章顿还二宗继猷慎守丕则柴泰兆耕东防篆石仙闾薶牲汾浒顺风访道案厯上陵廵祭便蕃威容震耀羽旄舆马咸慰夫东西人之望焉在昔蔡邕十意首着车服之目范晔绪成其事史官颇续此作其旁记别録又有董巴徐广周迁数家中朝江左亦尝图卤簿至道中诏翰林承防宋白与内侍画郊丘仗衞缄在秘府景德中资政殿学士王钦若上卤簿记三卷敇付太史盖古今之论其详可得而覩皇上绍庭正统恭已中宸睿德天成而日跻洪化火驰而风偃崇儒向学文之经也讲兵训士武之纬也奉先登侑礼之大也度曲接神乐之广也包文武以居业总礼乐而播宪则清光景铄可臆度而遽数哉粤再郊之明年命华光侍臣图冩大簿是时臣充仪仗使督摄容衞又以太仆奉车承被顾问官府之事得以周知乃与侍读冯元侍讲孙奭议曰前二图书冩形纪事不相参防盍象设而又文陈乎由是着为图记一篇名物伙多但续其居首者非有小异不复重出先标其形制后载其因造有未周尽复具于末篇别依兵部字图画横幅其轴纤悉无漏合丹青而不乱非见闻之异辞天行星陈莫斯为盛嘻夫圣人制情之动防民之逾为之辨贵贱名物之数着陟降进止之节训之以物则显之以器数方轸圆盖以观法象镂辰旂以昭声明寝兕持虎以养其威升龙左纛以副其德天下尊之百官奉之邪心弗萌乱源以消非谓尚文貌之繁矜纷华之饰我后之置图自正观古作鉴者其是之谓欤嵗在戊寅燔祀有期敇内省监副监逮属艰难常从领防其属重饰帝车爰及法物并加厘正询博士之论择国工之工巧惟藻绚臻夫典美臣又适分使节专职礼仪因念曩编宜益今制而名标天圣事从景祐义则非顺理当改为辄取近所修正各附其下他即如旧仍以新改之初元冠其篇题表一王而大居正也荐尘衡石之览将谨名山之藏庶几禆中经丙部之余为官注一家之説耳
　　警跸一
　　増周礼曰夏官隶仆掌跸宫中之事【跸止行者】　又曰师氏掌以媺诏王【告王以善道也】使其属帅四夷隶各以其兵服守王之门外且跸　原又曰乡士各掌其乡之禁令帅其属夹道而跸　増衞宏汉旧仪曰皇帝起居仪官司马内百官所传按籍而后出入营衞周庐昼夜谁何殿外门属衞尉殿内郎舎属光禄勲黄门钩盾属少府辇动则左右帷幄者称警车驾则衞官填街骑士塞路出殿则传防止人清道建五旗丞相九卿执兵奉引先置索清宫而后往所以重威防未然也　文献通考曰唐制天子升路太仆卿授绥侍中中书令以下夹侍黄门侍郎前奏请法驾动警跸鼓传音黄门侍郎前奏请銮驾动警跸鼓传音黄门侍郎与賛者夹引而出
　　警跸二
　　増史记曰汉文帝过渭桥有一人桥下走出乗舆马惊捕属之廷尉曰县人来闻跸声匿桥下久之出见车骑即走耳廷尉张释之奏此人犯跸当罚金　原汉书曰梁孝王武窦太后少子爱之得赐天子旌旗从千车万骑出称警入言跸拟于天子　増又曰上官桀与燕王诈上书奏霍光道上称跸　原又曰长乐宫成皇帝辇出百官执防传警列诸侯王以下　东观汉记曰铫期字次况王郎檄书到蓟光武趋驾出百姓聚观遮路不得行期骑马奋防瞠目大呼左右曰跸众乃披靡王郎灭期説光武即位帝曰卿欲遂前跸耶　又曰杨秉谏桓帝曰王者至尊出入则警跸而行　续汉书曰建安二十二年命魏王建天子旌旗出警入跸　蜀志曰许靖与曹公书云昔营丘翼周仗钺专征博陆佐汉虎贲警跸　晋安帝纪云桓至京都警跸不絶于音
　　警跸三
　　原夹道　出殿【俱详警跸一】　増罸金　诈奏【俱详警跸二】　更山　掌事【唐书曰太宗克辽东登北山更曰驻跸山　周礼宫正掌邦之事跸】　出入备永【唐书孙伏伽曰出警入跸　侯景僣位以名景而言警跸不祥改为备跸又改为永跸】
　　警跸四
　　増赐梁王　命魏王　汉宫执防　博陆虎贲【俱详警跸二】原叫呼而行【庄子云警跸叫呼而行世俗之所谓富贵也按叫音教俗作呌非】　不
　　絶于音【详警跸二】
　　节一
　　増释名曰节者号令赏罸之节也　説文曰节信也象相合之形　书曰越小臣诸节　原礼记玉藻曰凡君召以三节二节以走一节以趋【注云节以明信传君令召急则持二缓则持一】周礼曰掌国货之节以聨门市【注云货节谓商本所司市为之玺节自】
　　【外来者按其节书其货之多少也】　増又曰地官司市掌市之治教政刑量度禁令凡通货贿以玺节出入之　又曰地官大司徒若国有故令无节者不行于天下　原又曰掌节【上士二人中士四人】掌守邦节而辨其用以辅王命守邦国用玉节【郑注云谓诸侯之国中亦自为节以辅之也凡节之制以玉为之以命数为大小】守都鄙用角节【公卿大夫王子弟于其采邑有命者亦辅之也角用犀角】凡邦国之使节山国用虎节土国用人节泽国用龙节皆金也以英簜辅之【山多虎平地多人泽多龙以金为节铸象焉必自以其国所多者于以相别为信以英簜辅之所以盛节也簜竹也英簜画函也明以函器盛饰也】门闗用符节【乃守闗者凡使逺出至于邦国之司若来入由门者司门为之节由闗者司闗为之节符节如今宫中诏符】货贿用玺节【货贿者主通货贿非必由市或资于民家玺节今之印章也】道路用旌节【道路主治五涂之官谓若郷遂大夫也其以政令及小大之吏皆主治五涂亦有民者旌节如今之使者所拥是也】皆有期以反节凡通达于天下者必有节以传辅之无节者有几则不达又曰秋官小行人达天下之六节山国用虎节土国
　　用人节泽国用龙节皆以金为之道路用旌节门闗用符节都鄙用管节皆以竹为之【注前掌节畿内也此邦国之节虎人龙三者诸侯使臣所执旌符管在国所用小行人达诸侯国亦如大行人达瑞节管节如今之竹使符】　増又曰野庐氏掌达道路凡有节者至则为之辟　又曰修闾氏唯执节者不几　又曰掌交掌以节廵邦国　又曰地官调人凡和难弗辟则与之瑞节而以执之【注瑞节剡圭也和之而不肯辟者不从王命也王以剡圭使调人执之】　又曰春官典瑞注珍圭牙璋谷圭琬圭琰圭王使之瑞节也人节虎节诸侯使人之瑞节也　又曰秋官大行人王之所以抚邦国诸侯者十有一歳达瑞节同度量　周语内史过曰为车服旗章以旌之挚币瑞节以镇之班爵贵贱以列之令闻嘉誉以声之　晋礼志曰汉魏故事遣将出征符节郎授节钺于朝堂其后荀顗等所定新礼遣将御临轩尚书授节钺依古兵书跪而推毂之义也　晋令曰使信节皆鸟书之　隋天文志曰毕南八星曰天节使臣所持也　天文要集曰天节星主奉使小而明则使中正　唐六典曰汉因秦置符节令丞属少府　又曰周有掌节之职汉有符节之令后汉符节令位次御史中丞别为一防令一人为防率属少府眭孟张敬蔡衍为之　又曰晋武帝泰始元年置符节御史　又曰北齐御史防领符节署　又曰旌节之制命大将帅及遣使于四方则请而假之旌以颛赏节以颛杀　唐百官志曰符寳郎凡命将遣使皆请旌节【有主节四人】节度使辞日赐双旌双节行则建节植六纛入境州县筑节楼迎以鼔角罢秩则鏁节楼节堂以节院使主之　唐三朝志曰旌节唐天寳中置凡命节度使有司给门旗二旌一节一麾枪二豹尾二金节隋制也黒漆竿上施圆盘周缀红综拂八层黄绣龙袋笼之王公以下皆有节制同金节韬以碧油　韩文曰旌节有韬豹尾神旗櫜兠防纛　令狐楚曰旌惟进善节以诘奸　柳宗元平淮夷雅曰金节煌煌赐盾雕戈犀甲熊旂威命是荷
　　节二
　　原左传曰宋襄夫人杀襄公之孙孔叔公孙钟离及大司马公子卬皆昭公之党也司马握节以死司城荡意诸来奔效节于府人而出　増又曰秦西乞术来聘曰不腆先君之敝器致诸执事以为瑞节　公羊传曰齐景公谓陈乞曰吾欲立舎何如陈乞曰君欲立请立之阳生谓乞曰闻子将不立我也陈乞曰夫千乗之主将废正而立不正必杀正者吾不立子者所以生也与之玉节而走之　原吕氏春秋曰墨者田鸠欲见秦惠王留三年而不得见客有言之于楚王乃往见楚王王悦之与将军之节以如秦至而得见出而告人曰吾不识秦之道乃当由楚也物固有近之而逺逺之而近　増史记曰汉吕太后崩诸吕欲为乱平阳侯窋驰吿陈平周勃勃欲入北军不得乃令襄平侯纪通持节矫纳勃北军复令寄语吕禄解印以兵授勃　又曰袁盎使吴吴王囚之盎解节毛怀之遂归报吴楚已破　汉书曰太尉周勃以一节入北军一呼士皆袒左为刘氏原又曰刘章已杀吕产帝令谒者持节劳章章欲夺节谒者不肯章乃从与载因节信驰斩长乐衞尉吕更始还入北军复报大尉勃勃起拜贺章曰所患独产今已诛天下定矣　増又曰吴王反周丘者下邳人亡命于吴酒无行王薄不任周丘乃上説王曰臣以无能不得待罪行间臣非敢求有所将也愿请王以一汉节必有以报王乃与之周丘得节夜持入下邳至传舎召令斩之遂召昆弟所善豪吏一夜得三万人　又曰眭武帝时为符节令　又曰汉汲黯以便宜持节发河内仓粟　又曰汉司马相如建节往使　原又曰戾太子诛江充初汉节纯赤以太子持赤节故更为黄旄加上以相别　増荀悦汉记曰征和二年长安扰乱言太子反任安受太子节怀二心腰斩　汉武内传曰西王母降殿前有五十大仙童执防旄之节　又汉书曰武帝天汉中东方盗贼滋起攻城邑取库兵释死罪杀二千石道路不通上乃使光禄大夫范昆故九卿张德等衣绣衣持节发兵以兴击　原又曰苏武使匈奴单于欲降之幽武置大窖中絶饮食天雨雪武卧齧雪与防毛并咽之数日不死匈奴以为神乃徙武北海上无人处使牧羊武仗汉节牧羊卧起操持节节毛尽落积五六年　又曰建元三年闽越举兵围东瓯东瓯告急上遣严助以节兵防稽防稽太守欲不为兵助乃斩一司马遂兵浮海救东瓯　又曰张骞使月氐匈奴得之留骞十余嵗与妻有子然骞持汉节不失　又曰诸葛丰琅邪人为司隶校尉侍中许章以外属贵幸奢淫賔客犯事与章相连丰适逢许侍中私出驻车举节欲収之章驰入宫门自归于上丰亦上奏于是收丰节司隶去节自丰始　又曰汉使王乌等窥匈奴匈奴法汉使不去节不以墨黥其面不得入穹庐王乌北地人习胡俗去其节黥靣入穹庐单于爱之　増又曰汉昭帝始元元年遣王平等五人持节行郡国　又曰汉宣帝本始元年遣使者持节诏郡国二千石谨牧养民而风德化　又曰王莽篡位使尚书劾司命孔仁乗干车驾坤马左苍龙右白虎前朱雀后武右仗威节左负威斗号曰赤皇非以骄仁乃以尊新室之威命也仁擅免天文冠大不敬有诏勿劾更易新冠　续汉书曰光武行大司马事持节北渡河　又曰鲍永为更始大将将兵安集河东赤眉杀更始三辅道絶世祖即位遣諌议大夫储大伯持节征永疑为不审收系大伯封节传舎壁中遣人持至长安知更始审亡乃发丧出降　又曰温序字次房迁防羌校尉为隗嚣别将荀宇所拘刼序素气力大怒叱宇等曰汝何敢廹胁汉将以节挝杀数人宇曰此义士可赐以剑序受劔衔须于口顾左右曰既为贼所廹杀无令须汚血遂伏劔而死　原东观汉记曰光武使吴汉收谢躬令岑彭助汉为方略上以常所自持节授岑彭　又曰郭丹为更始諌议大夫持节使南阳安集受降更始败丹无所归节传以敝布纒裹节解节夜行求谒更始妻子奉还节传因归乡里　又曰永平中遣郑众使北匈奴众因上书言臣前奉使不为匈奴拜单于恚恨放兵围臣今复衔命必陵折臣臣诚不忍将大汉节对氊裘拜如令匈奴遂能服臣将有损大汉之强上不听众不得已既行后果为匈奴所杀献帝春秋曰太傅马日防假节廵抚州郡袁术在夀
　　春借节观之因夺不还日防失节忧恚而卒　后汉书曰董卓谓袁绍曰刘氏种不足复遗绍勃然曰天下健者岂惟董公横刀长揖径出悬节于上东门而奔冀州増魏书曰镇北将军刘静卒朝廷以许允代静已受
　　节传出止外舎大将军与允书曰镇北虽少事而都典一方念足下震华鼓建朱节厯本州此所谓着绣昼行也允心甚悦　又曰桓范黄初中为洛阳典农中郎将使持节都督青徐诸军事至下邳与徐州刺史邹岐争屋引节欲斩岐为岐奏坐免　吴书曰娄圭字子伯初依刘表后归曹公向荆州表子琮降以节迎曹公诸将皆疑曹公以问子伯子伯曰天下扰攘皆贪王命以自重今以节来至诚公善之　晋书曰晋武帝伐吴杜预进攻江陵克之于是沅湘以南接于交广州郡皆望风送上印绶预仗节称诏而抚绥之遂指授羣帅径造建业吴主皓降　又曰石苞迁徐州刺史文帝之败于东闗也苞独全军而返帝指所持节谓苞曰恨不以此节授卿以究大事　又曰京师危逼王澄率众将赴国难而飘其节柱　又曰晋江州都督何无忌讨徐道覆遇于豫章贼令强弩数百登山邀射乗风暴急以大舰逼之众遂奔溃无忌厉声曰取我苏武节来节至执以督战贼众云集遂握节而死谥忠肃　又曰段匹防降石勒常着朝服持晋节勒亦不问　晋永昌起居注曰元帝使司空王导拒王敦诏曰以我征东时节给司空又晋书曰陶侃讨苏峻王导出奔峻平导入石头城令取故节侃笑曰苏武节似不如是导有惭色　梁书曰韦叡攻魏小岘城未拔城中忽出数百人阵于门外叡欲击之诸将迟疑叡指其节曰朝廷授此非以为饰韦叡之法不可犯也乃进兵败魏兵急攻其城中宿而拔唐书曰頴王璬为劔南节度大使时宗将幸蜀璬
　　赴藩卒遽不遑受节或设假大槊油囊之璬曰但为真王何用假节　宋史曰绍兴三年赐刘光世两镇节度使印及别赐宁国军旌节　又曰绍兴三十二年孝宗诏藩邸旌节迎诣天章阁安奉
　　节三
　　増明信　兵【上详节一下详节二】　八尺　三重【后汉书注曰节所以为信以竹为之长八尺以旄牛尾为毦三重】　辅王命　建军威【上详节一东汉冯衍与田邑书曰今以一节之任建三军之威岂特宠以八节之竹牦牛之尾哉】　尚黒色　加黄旄【秦始皇推始终五德之运以为水德之始衣服旌节皆尚黒色数以六为终　下详节二】　原授岑彭　仗苏武【俱详节二】　刘章夺　王机求【上详节二晋中兴书曰王机广州人逐刺史郭讷迎机为刺史讷乃持节出避之机入城就讷求节答曰天朝所假等威义不相与自可遣兵来取之机慙而止】　锦车持　敝布纒【汉书西域传曰初楚主使者冯嫽能史书习事尝持汉节为公主使行赏赐于城郭诸国敬信之号曰冯夫人为乌孙右大将妻右大将与乌就屠相爱都防郑吉使冯夫人说乌就屠以汉兵方出必见灭不如降乌就屠恐曰愿得小号宣帝征冯夫人自问状遣谒者竺次期门甘延夀为副送冯夫人冯夫人锦车持节诏乌就屠诣长罗侯赤谷城立元贵靡为大昆弥乌就屠为小昆弥赐印绶　下详节一】　増辛毗制军　茍晞斩弟【蜀汉诸葛亮伐魏数挑战司马懿不出乃遗以巾帼妇人之服懿怒上表请战魏主叡使衞尉辛毗仗节为军师以制之姜维谓亮曰贼不复出矣亮曰彼本无战情所以固请者以示武于众耳后亮挑战毗仗节立于军门懿不得出军晋茍晞为兖州刺史从弟为军将犯法当死晞仗节斩之从母叩头流血请之不能得已乃素服哭之曰斩】
　　【弟者兖州刺史哭弟者茍道将也】
　　节四
　　増虎人龙　旌符管　玉角玺【俱详节一】　原行道所执【周礼郑注云节信也使卿大夫聘于天子诸侯行道所执之信也】　以灭蛮獠【俗説云殷伯悌为何无忌参军何骂殷曰戅子敢尔取节来殷犹傲然谓何曰朝廷授将军三千羸卒杖疎节以灭蛮獠宁令妄自尊大耶】　握节以死【公子卭何无忌俱详节二】　与节见杀【晋中兴书曰杜大破桂林贼还遇王机于道机劝取交州素有意乃执机节曰当相与迭持何可独捉机遂以节与之于是机与及温劭刘沈等并反皆为陶侃所杀】　增命取故节【详节二】　亡所持节【唐荆南节度使张伯仪与李希烈战于安州大败亡其所持节】　便宜发粟【详节二】辄取投火【唐李晟収复京城朱泚亡走至泾州其党田希鉴闭城拒之泚谓之曰汝节吾所授也奈何临危相负使焚其门希鍳辄取投火中曰还汝节泚众大哭北走其将韩旻斩泚以降】　原封节置塞上【汉书南越传云韩千秋兵入越破数小邑越以兵击千秋等灭之使人函封汉使节置塞上】悬节于东门【详节二】　增仗节造建业　授节拔岘城
　　【俱详节二】
　　节五
　　増诗唐杜甫诗曰主恩前后三持节军令分明数举杯又曰崆峒使节上青霄　李白诗曰十年持汉节
　　原表梁元帝迁荆州输江州节表曰周有掌节之职汉有符节之令所以子孙慷慨忠肃勤王无絶终古有髙前载臣自拥麾鹤塞执兹龙节幸逢银山自溢玉烛调年虽免茂之讥竟微辛毗之勇
　　増记唐刘三复滑州节堂记曰受脤之日掌节者以王命传信俾先启行至则考善地庇丰屋麾斾以翼之歌钟以乐之非征伐宴犒申威行令未尝出
　　黄钺一
　　原説文曰钺大斧也本作戉夏执戉殷执白戚周左杖黄钺右把白旄　尚书曰王左杖黄钺右秉白旄以麾　増礼记曰赐鈇钺然后杀　又曰军旅鈇钺者先王之所以饰怒也　淮南子曰国有难召将诏之曰社稷之命在将军身今国有难愿子将而应之将军受命乃令祝史太卜斋三日之太庙鑚灵卜吉日以授旗鼔君入庙门西靣将趋至堂下北靣立王亲操钺持头授将军柄曰从此上至天者将军制之又复操斧持头授将军柄曰从此下至渊者将军制之　晋与服志曰中朝大驾卤簿中有黄钺车　原傅三都赋曰建黄钺以御奸　増唐仪衞志曰干德仪仗名物属车十二有黄钺豹尾车　又舆服志曰钺黄帝所造涂以黄金行则载以车可以斩戮　唐六典崔豹古今注曰金斧黄钺铁斧钺三代通用之以断斩今以黄钺为乗舆之饰钺诸王公得建之武王以黄钺断纣头故王者以为戒太公以钺斩妲巳故妇人以为戒汉制诸公建钺以太公助武王断斩故为诸公之饰大将出征特加黄钺以铜为之黄金涂刃及柄不得纯金也　徐爰释疑略注曰豹尾黄钺金钉旧载马车晋江左乗马执之宋元嘉中复旧典　文献通考曰黄钺车唐备于大驾卤簿天寳初改为金钺车宋制赤质曲壁中设金钺锦囊绸杠左武衞队正一人在车中执钺
　　黄钺二
　　増周书曰武王陈师牧野既誓以驰商师大崩商辛自燔于火王斩之以黄钺悬诸大白　原淮南子曰至精之感无所不通昔武王渡孟津而阳侯之波逆流而击疾风晦防武王举黄钺瞠目而麾之曰予在天下谁敢害吾意者于是风去而波罢遂得济　吴录曰假陆逊黄钺吴王亲执鞭以见之　世説曰诸葛亮之次渭滨也闗中震动魏明帝深惧晋宣王战乃遣辛毗为军司马宣王既与亮对渭而陈亮説诱诡谲万方宣王果大忿愤将应以重兵亮遣间谍觇之还曰有一老夫毅然仗黄钺当军门立军不得出亮曰必辛佐治也　増晋公卿礼秩曰太尉贾充河间王颙梁王彤司徒王衍汝南王亮太傅杨骏东海王越义阳王望齐王攸琅邪王佃东平公茍晞皆假黄钺　晋书曰石勒王弥宼京师以王衍都督征诸郡持节假黄钺以伐之　原晋中兴书曰防稽王道子进位丞相牧扬州假黄钺　増齐书曰髙帝辅政王俭议加黄钺任遐曰此大事应报褚公【彦回也】帝曰褚脱不与卿将何计遐曰彦回保妻子爱性命非有竒才异节遐能制之果无违异
　　黄钺三
　　原戉　白戚【俱详黄钺一】　増金刃　锦囊　御奸　饰怒　卤簿车　乗舆饰【俱详黄钺一】　原管仲执　王寻亡【周王烈曰管仲执齐钺　汉书王莽传曰司徒王寻初发长安宿羁昌廐亡其黄钺寻士房素狂直乃哭曰此经所谓丧其资斧者也】
　　黄钺四
　　原行天罚【楚辞曰后辛之葅醢兮殷宗用之不长注言纣无道杀比干醢梅伯武王杖黄钺行天罚殷宗遂絶不得久长】　丧资斧【详黄钺三】　操以授将军【详黄钺二】　负以狥诸侯【左传曰楚子将戮庆封负之斧钺以狥于诸侯使言曰无或如齐庆封弑其君弱其孤以盟其大夫封反曰无或如楚共王之庶子围杀其君之子而自立以盟诸侯】
　　黄钺五
　　增铭汉蔡邕黄钺铭曰孝桓之季年鲜卑入塞盗起匈奴左部梁州叛羌逼迫兵诛淫衍东夷髙句丽副子百固逆谋并发三垂骚然为国忧念西府表桥公昔在凉州柔逺能迩不烦军师而车师克定及在上谷汉阳连在营郡膂力方刚明集士众征拜度辽将军始受旄钺钲鼔之任扞御三垂公以吏士频年在外勤于奔命人马疲羸挠钝请且息州营横之役以补困惫朝廷许之于是储廪丰饶室罄不悬人逸马畜弓劲矢利而经用省息官有余资执事无放散之尤簿书有进入之赢治兵示威戎士踊跃旌旗耀日金鼔雷奋守有山岳之固攻有必克之势羌戎授首于西疆百固冰散于东隣鲜卑收迹烽燧不举视事三年马不带鈌弓不收彄是用镂石作兹钲钺军鼔陈之东阶以昭公文武之勋焉铭曰帝命将军秉兹黄钺威灵振耀如火之烈公之在位羣狄斯柔齐斧防设人士斯休
　　增表梁江淹为萧骠骑解严输黄钺表曰臣某言逆沴电炽凶妖雾舒志大禋天情已类社故乃驰羽江郊骛燧山甸虽藏智审其黥戮涵识判其奔沮然兵扈难轻义险宜备故应宠无辞奉钺不让今元凶既殪丑徒自紊朝霭方卷郢氛已廓乐琯登肆礼衣曵朝不宜复假殊服取缺彛则辄上还王府永戢秘馆
　　豹尾一
　　原崔豹古今注曰豹尾车周制也象君子豹变尾言谦也古军正建之今唯乗舆焉　蔡邕独断曰属车八十有一乗最后一车悬豹尾以前皆皮轩虎皮为之也増文献通考三辅黄图曰大驾属车八十一乗作三行尚书御史乗之最后一乗垂豹尾豹尾以前皆为省中晋舆服志曰中朝大驾卤簿内有豹尾车自豹尾后
　　卤簿尽矣　后魏礼志曰大驾卤簿前车皮轩闟防芝盖云罕指南后殿豹尾　唐仪衞志曰大驾卤簿属车十二乗有黄钺豹尾　宋开寳绣衣卤簿图曰凡绣文豹尾车以立豹
　　豹尾二
　　原汉书曰成帝赵昭仪方大幸每从上祠甘泉常在属车豹尾中故扬雄赋云屏玉女而却宓妃以惩戒斋肃之事也　曹植献璧表曰伏知车驾或出臣每驰心豹尾　増武昌记曰樊口南百歩有樊山孙权猎于山下傍夕见一姥问权猎何所得对云止得一豹姥曰何不竪其尾语竟忽然不见因为立庙以其处樊山神故名曰樊山大姥　原晋中兴书曰张骏舞六佾建豹尾所署官一拟王者　増又曰晋义熈五年刘裕执慕容超获金钲辇豹尾旧式犹存
　　豹尾三
　　原后车悬　乗舆建【俱详豹尾一】　昭仪常在　海西忘设【上详豹尾二　晋中兴征祥説曰海西公初即位忘设豹尾亦服妖也豹尾仪服之主大人所以豹变也海西凡庸不可以主社稷故忘设豹尾示不能终】　増曹植驰心　刘后入梦【上详豹尾二　齐书曰髙昭刘皇后年十七裴方明为子求婚酬许已定后梦见先有迎车至犹如常家迎法后不肯去次有迎至龙旂豹尾有异于常后喜而从之既而与裴氏不成婚竟嫔于上】
　　豹尾四
　　原整豹尾【郭璞南都赋云整豹尾于后车】　竪豹尾【晋书曰王敦谋逆以沈充钱凤为谋主明帝讨之使充乡人沈祯往吴陈成败苦劝之充不纳率兵临发谓妻子曰男儿不竪豹尾约不还也】建拟王者【详豹尾二】　围解金吾【应劭汉官仪云豹尾过后执金吾罢屯解围按胡广曰施于道路豹尾之内为省中故须过后屯围乃得解皆所以戒不虞也】
　　豹尾五
　　增赋古赋曰风承豹尾日映鹖冠
　　增记宋周必大绣衣卤簿记曰鸡翘豹尾夭矫婀娜增奏宋绍兴三十一年洪迈上言曰天子之出清道警防旄头前驱豹尾后殿其往来驰道与阑出入者皆有厉禁自六飞时廵务为简便四孟朝献前为驾头后止曲盖爪牙拱扈之士歩趋离立无复行列观者接袂不闻谁何愿诏有司凡车驾行幸从驾禁旅以若干人为一列相去各若干歩其乗马前导者豫上其数有司绘为图先一日以闻有不如令及不在图而冐至者纠之令御史觉察
　　髦头一
　　増史记曰昴星曰髦头　应劭汉官仪曰旧日羽林郎为髦头放髪驱今但用营士　张衡东京赋曰髶髦被绣注髶髦髦头茸骑也　宋礼志曰按周礼辨载法物莫不详究然无相风罼旄头之属此非古制明矣宋干德仪仗志曰纛本后魏制髦头之象无文采
　　髦头二
　　原列异传曰秦文公时有梓化为牛击之不服或堕地解髻披髪牛畏之入水故秦国置髦头骑使之先驱天中记曰终南山有梓树大数百围秦始皇恶而兴兵伐之辄大风雨飞砂石人皆疾走一人伤寒不能去夜闻有鬼来问树曰秦王使三百人披头以赤丝绕树伐汝得无败乎疾人报秦王案言伐断中央有一青牛出逐之走入于河于是秦王乃置髦头骑　挚虞决疑要注云世祖曰髦头之义何谓也彭权对云秦记曰国有竒怪触山截水无不崩溃唯畏髦头故使虎士服之衞至尊也张华对世祖曰有是言而事不经臣以为壮士怒髦踊冲冠义取于此也
　　髦头三
　　原置骑　使驱【俱详髦头二】　赐彊　命操【东观汉记曰东海王彊赐虎贲髦头宫殿设钟虡之县拟于乗舆　魏武表曰陛下复加后命命置髦头恩荣莫盛于此】　虎士服熊皮冠【上详髦头二　徐爰释疑要略注曰乗舆黄麾内有羽林班弓箭手左右执事官带熊冠】
　　【谓之髦头故使执事者戴皮冠以仿其名】
　　髦头四
　　原髦头劔挺【汉书曰宣帝饮酣行祠孝昭庙先驱髦头劔挺堕首垂臿泥中刃响乗舆马惊召梁丘贺筮之有兵谋不吉上还是时霍光外孙任宣谋反宣子章夜入庙执防欲为逆觉伏诛】　髦头驰还【东方朔别传曰武帝幸甘泉宫长安道中虫覆而赤髦头驰还以闻上问朔对曰虫名怪哉以酒沃之即消此地必秦故狱处也验之果然】
　　髦头五
　　增诗唐李白诗曰安得羿善射一箭落髦头
　　增赋古赋曰髦头先驰属车齐躅奔星舞于旗斿行月张于羽箙　又曰茸骑髦头虹防羽斾
　　增奏宋康定元年参知政事宋庠上言曰车驾行幸自非郊庙大礼具陈卤簿外其常日导从唯前有驾头后拥扇繖而已其侍从百司官属下至厮役皆杂行道中歩辇之后但以亲事官百许人执挝以殿谓之禁衞诸班劲骑颇与乗舆相逺而士庶观者率随扈从之人夹道驰走喧呼不禁非所谓旄头先驱清道后行之礼谨望专委一二博学近臣检讨前代仪注增严条禁上以示尊极下以防未然
　　盖一【繖附】
　　増释名曰盖在上覆盖人也　器物总论曰华盖乃张帛为之有顔题黄屋天子盖也曰繖曰伞皆盖之别称通俗文曰张帛避雨谓之繖盖　汉官仪曰列侯熊
　　轼皂盖　文献通考曰汉制皇后鸳辂青羽盖　又曰后汉制公卿乗安车皁缯盖　晋舆服志曰中朝大驾卤簿有髙盖华盖　晋书王导曰今日临郡无问贤愚辄有鼔盖天官混杂　晋天文志曰天圆如倚盖　舆服志曰皇后法驾乗重翟羽盖先蚕乗油盖　又曰晋令三贵人曲盖九嫔直盖　文献通考曰梁御史中丞给方盖轺形小如伞　后魏礼志曰大驱卤簿前驱芝盖　唐仪衞志曰大驾卤簿仪物有曲盖华盖大繖花盖睥睨之属　又曰太后皇后仪仗有大繖锦花盖锦曲盖太子妃亲王一品皆有繖扇曲盖　宋干德仪仗志曰绯罗绣曲盖内臣马上执之谓之扇筤　晋舆服志曰功曹吏繖扇骑从　金史仪衞志曰太子常行仪衞用梅红罗坐麒麟金浮图
  </div>
  <div class="pagination">
   <a href="御定渊鉴类函_page250.html">
    上一页
   </a>
   <span>
    ...
   </span>
   <a href="御定渊鉴类函_page246.html">
    246
   </a>
   <a href="御定渊鉴类函_page247.html">
    247
   </a>
   <a href="御定渊鉴类函_page248.html">
    248
   </a>
   <a href="御定渊鉴类函_page249.html">
    249
   </a>
   <a href="御定渊鉴类函_page250.html">
    250
   </a>
   <span class="current-page">
    251
   </span>
   <a href="御定渊鉴类函_page252.html">
    252
   </a>
   <a href="御定渊鉴类函_page253.html">
    253
   </a>
   <a href="御定渊鉴类函_page254.html">
    254
   </a>
   <a href="御定渊鉴类函_page255.html">
    255
   </a>
   <a href="御定渊鉴类函_page256.html">
    256
   </a>
   <span>
    ...
   </span>
   <a href="御定渊鉴类函_page252.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
