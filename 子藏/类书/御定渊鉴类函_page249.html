<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 249 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 249 页/共 320 页
  </h1>
  <div class="content">
   锦一
　　原説文曰锦金也作之用功重其价如金故制字帛与金也【一作刘熙释名】　增又曰锦襄邑织文也　原毛诗曰角枕粲兮锦衾烂兮　又曰巷伯刺幽王也寺人伤于谗而作是诗也萋兮斐兮成是贝锦【萋斐文相助也】彼谮人者亦已太甚　増又曰硕人其颀衣锦褧衣　尚书大传曰古之帝王必有命民能敬长怜孤取舎好让举事力者命于其君然后得乗饰车軿马衣文锦　周礼曰合六币圭以马璋以皮璧以帛琮以锦琥以绣璜以黼此六物者以和诸侯之好　礼记王制曰锦文珠玉成器不鬻于市　又玉藻曰君衣狐白裘锦衣以裼之锦衣狐裘诸侯之服也　又曰居士锦带　范子计然曰锦大丈出陈留　列子曰范氏之藏火子华曰能入火取锦者从所多少皆予之商丘开入火往回而身不烧　子思子曰管仲缋锦也虽恶而登朝子产练丝也虽美而不尊　尸子曰夫舍丝而不治则腐而弃使女缲之以为美锦人君朝而服之　抱朴子曰籍儒董邓犹锦纨之裹尘埃　又曰寸锦足以知巧制暑足以知勇　又曰寸裂之锦黻未若坚完之常布　又曰小文虽巧犹寸锦细碎之珍　原墨子曰古之人未知为衣服衣毛皮今则厚敛百姓以为锦绣文采靡曼之衣　增汉书景帝二年下诏曰锦绣纂组害女工者也　又曰贾人毋得衣锦　原汉官典职曰尚书入直中官供锦被增又汉官仪曰尚书郎直中官供锦帐　又曰虎贲中郎将古官衣纱縠单衣虎文锦袴余郎亦然　原魏文帝与羣臣论蜀锦书曰前后每得蜀锦殊不相比适可讶而鲜卑尚复不爱也自吾所织如意虎头连璧锦亦有金薄蜀薄来至洛邑皆下恶是为下工之物皆有虚名　山谦之丹阳记曰厯代尚未有锦而成都独称妙故三国时魏则市于蜀吴亦资西蜀至是始乃有之益州记曰锦城在益州南筰桥东流江南岸昔蜀时故锦宫也其处号锦里城墉犹在　增陈留风俗传曰襄邑县南有涣水北有雎水传曰雎涣之间文章故有黼黻藻锦日月华虫以奉天子宗庙御服原陆刿邺中记曰锦有大登髙小登髙大明光小明光大博山小博山大茱萸小茱萸大交龙小交龙蒲桃文锦班文锦凤皇朱雀锦韬文锦核桃文锦或青绨或白绨或黄绨或緑绨或紫绨或蜀绨工巧百数不可尽名也　异物志曰锦鸟文章如丹地锦而藻缋互交俗人见其端正似锦因谓之锦鸟　增潜夫论曰夫攻玉以石治金以盐濯锦以鱼浣布以灰物固有以丑而治好者矣　唐书曰旧俗赏歌舞人以锦防置之头上谓之纒头宴享加惠借以为词　又曰唐代宗大厯中敇曰今师旅未戢黎元不康岂使淫巧之工更亏恒制在外所织造大张锦软锦端锦琇背及大锦竭凿六硬以上锦并宜禁止断其长行髙丽白锦杂色锦及常行文字绫锦花纹所织盘龙对凤麒麟狮子天马辟邪孔雀仙鹤芝草万字双胜及诸织差様文字等亦宜禁断
　　锦二
　　增太公六韬曰夏桀殷纣之时妇人锦绣文绮之坐席衣以绫纨常三百人　王子年拾遗记曰周成王时有因只国献女工一人善织以五色丝内口中手引而结之则成文锦其国人来献有云昆锦文似云从山岳中出有列堞锦文似云霞覆城雉楼堞杂珠锦文似贯珠佩也有篆文锦文似大篆之文也有列明锦文似列灯烛也幅皆广三尺　穆天子传曰吉日甲子天子乃执白圭璧以见西王母献锦组百纯西王母再拜而受之　原左传曰狄灭衞齐侯使公子无亏戍曹归公乗马夫人鱼轩【鱼轩夫人车以鱼皮为饰】重锦三十两【重锦锦之熟细者以二大双行故曰两盖二十匹】　增又曰晋侯先归公享六卿于蒲圃贿荀偃束锦加璧　又曰左师见夫人之歩马者问之对曰君夫人氏也左师曰谁为君夫人余胡弗知圉人归以告夫人夫人使馈之锦与马先之以玉　原又曰子皮欲使尹何为邑子产曰少未知可否子皮曰使夫往而学焉夫亦愈知治矣子产曰不可子有美锦不使人学制焉大官大邑身之所庇也而使学者制焉其为美锦不亦多乎【言官邑重于美锦】　增又曰晋合诸侯次于衞地衞人使屠伯馈叔向羮与一箧锦曰诸侯事晋未敢携贰况衞在君之宇下而敢有异志叔向受羮反锦　又曰平丘之防公不与盟晋人执季孙意如以幕之使狄人守之司铎射怀锦奉壶饮冰以蒲伏焉守者御之乃与之锦而入　又曰齐侯将纳公命无受鲁货申丰从女贾以币锦二两缚一如瑱适齐师谓子犹之人髙齮能货子犹为髙氏后粟五千庾髙齮以锦示子犹子犹欲之齮曰鲁人买之百两一布以道之不通先入币财子犹受之　又曰吴人藩衞侯之舎子服景伯谓子贡曰夫诸侯之防事既毕矣侯伯致礼地主归饩以相辞也今吴不行礼于衞而藩其君舎以难之子盍见太宰乃请束锦以行　典略曰孔子反衞夫人南子使谓之曰四方君子之来者必见寡小君孔子不得已见之夫人在锦帷中孔子北面稽首　原説苑曰魏文侯与田子方语有两童子衣锦而侍于前田子方曰此君之宠子乎文侯曰非也此子父死于战以其幼孤也寡人収之子方曰臣以君之贼心为足矣今滋甚也君之宠此子也又且以谁之父杀之乎　汉书曰韩生説项羽曰闗中阻山带河四塞地肥饶可都羽见秦皆已烧残乃怀思东归曰富贵不归故乡如衣锦夜行韩生曰人谓楚人沐猴而冠果然　又曰宣帝时呼韩邪单于来朝赐锦帛九十匹　神仙传曰淮南王为八公张锦绮之帐燔百和之香　增又曰左慈字元放庐江人少有神道尝在魏武帝坐帝曰恨无蜀中生姜耳放曰亦可得也因曰吾前遣人到蜀买锦可过敕使者増市二端须臾得姜还并获使报原汉武内传曰帝见西王母巾器中有一卷小书盛以紫锦之囊帝问此何书王母曰五岳真形图也　増西京杂记曰相如将献赋未知所为梦一黄衣翁谓之曰可为大人赋遂作大人赋言神仙之事以献之赐锦四匹　华阳国志曰阎宪字孟度成都人名知人为绵竹令以礼让化民莫敢犯者有民杜戍夜行得遗贿一囊中有锦二十匹求其主还之曰县有明君何敢负也　后汉书曰朱宠字仲威为太尉家贫食脱粟卧布被朝廷赐锦被粱肉皆不敢当　语林曰陈元方遭父丧骨立其母愍之以锦被蒙其上郭林宗往吊见而责之宾客絶百许日　原蜀志曰先主平益州赐诸葛亮法正张飞闗羽锦各千匹　魏志曰景初中赐倭女王绛地交龙锦五匹绀地句文锦三匹倭献暴文杂锦二十匹　增魏武与杨彪书曰今遗足下锦裘二领　诸葛亮集曰今民贫国虚决敌之资惟仰锦耳　原环氏吴记曰蜀遣使吴赍重锦千端　增吴志曰蒋钦字公奕为右防军孙权入其内母练帐缥被权叹其在贵守约敇御府为其母作锦被改易帷帐又曰诸葛融父兄质素虽在军旅身无防饰而融锦
　　罽文绣独为奢侈　夏侯孝若集羊太常辛夫人传曰夫人字宪英衞尉肃侯毗之女不好华丽琇上夫人□子帔縁以锦不肯服从外甥胡母畅上夫人锦被夫人反卧之　拾遗记曰吴赵逵之妹善书画巧妙无双能于指间以防丝为云龙虬凤之锦大则盈尺小则方寸张温表曰刘禅送臣温熟锦五端　王隐晋书曰袁
　　甫字公曹称所知于领军何朂朂曰君称其好人则多所宜何以唯欲使宰民不可为防阁职乎甫曰人各有能此人虽好好莫过锦锦不可以为幍　又曰石季龙僭立迁都于邺倾心事佛图澄有重于勒衣澄以绫锦乗以雕车　齐书曰江淹为宣城太守时罢归始泊禅灵寺渚夜梦一人自称张景阳谓曰前以一匹锦相寄今可见还淹探怀中得数尺与之此人大恚曰那得割截都尽顾见丘迟谓尺余既无用以遗君自尔淹文章踬矣　后魏书曰甄琛为定州刺史既至乡衣锦昼游又曰孝武时至彭城宋江夏王义恭献蜡烛十珽武
　　陵王骏献锦一匹　北史曰齐毕义云家有千余机织锦并造金银器物　后周书曰太祖曾在同州与羣公宴集出锦罽及杂绫绢数段命诸将摴蒲取之　唐书曰王綝字方庆天后初为广州都督境内清肃手制褒之曰朕以卿厯职有称故授此官既美化逺闻实副朝寄今赐卿杂防六十段并瑞锦等物以彰善政也　又曰大厯初代宗诏许宰臣元载王缙及左仆射裵冕户部侍郎判度支第五琦京兆尹黎干各出钱三十万宴郭子仪私第内侍鱼朝恩参其防焉出锦三十匹罗五十匹绫百匹为子仪纒头之费极欢而罢　又曰谢延皓大顺中以词赋擅名与徐寅不相上下时号锦绣堆又曰李晟每与贼战必锦裘绣防自表指顾阵前
　　又曰张万福为和州刺史贼许果至楚州大掠节度使韦元甫命万福追讨未至淮隂果为其将康自劝所逐自劝拥兵继掠循淮南东万福倍道追而杀之代宗发诏以劳之赐衣一袭宫锦十双　又曰太和中赐修指南车记里鼓人故金忠义男公亮绯衣牙笏锦三十匹又曰封敖武宗使作诏书赐以宫锦　又曰裵胄拜
　　荆南节度使是时方镇争剥下希恩制贡重异锦名贡奉有中使者即悉公帑市欢胄待之有节　又曰杜鸿渐兼成都尹入朝献锦五十牀　又曰严武白崔宁为利州刺史及武为劔南节度使过州心欲与俱西而利非所属宁白节度使张献诚见疑难辄去武以竒锦珍贝遗献诚且求宁　又曰杜亚拜淮南节度使泛九曲池曳绣为颿诧曰要当称是林沼李衡曰未有锦缆云何亚大慙　唐酉阳编曰宣宗大中初女蛮国献明霞锦练水香麻以为之光耀芬馥着人五色相间而美丽于中国之锦　唐元德秀视锦绣未尝求足　卢氏杂説曰唐有锦衣隶宫锦坊禄山乱后人寻其旧坊不收曰如今花様与前不同遣之　唐乐府録曰康老子尝买一锦褥有波斯见之者乃曰此冰蚕丝所织锦暑月陈于坐满室清凉　五代史曰后唐庄宗闻郭崇韬破蜀遣宦官向正嗣劳军正嗣还上蜀簿得文锦五十万匹　又曰吴越王钱镠游衣锦城宴故老山林皆覆以锦　文献通考曰宋初因旧制赐将相学士禁军大校时服建隆三年乃遍赐百官每嵗端午十月一日文武羣臣将校皆给焉十月近臣军校增给锦衬袍中书门下枢宻宣徽院节度使及侍衞歩军都虞候以上皇亲大将军以上天下乐晕锦三司使学士中丞内客省使驸马留后观察皇亲将军诸司使厢主以上簇四盘雕细锦三司副使官观判官黄师子大锦防御使团练使刺史皇亲诸司副使翠毛细锦权中丞知开封府银防司审刑院及待制以上知谏院鼓院同三司副使六统军金吾大将军红锦诸班及诸军将校亦赐窄锦袍有翠毛宜男云雁细锦师子练鹊寳照大锦寳照中锦凡七等　宋金坡遗事曰学士旧规十月赐锦长袄国初以来赐翠毛锦太宗改赐黄盘雕锦　言行録曰宋仁宗张贵妃侍上元宴有灯笼锦上怪问曰文彦博所献上不乐
　　锦三
　　原文龙　朱雀【上详锦二下详锦一】　斑文　緑地【邺中记曰织锦罗在中尚坊三署皆数百人有斑文锦　西京杂记曰汉武时得贰师天马以玫瑰石为鞍辔镂以金银以緑地五色锦为蔽泥】　韬杠　束髪【尔雅曰素锦韬杠郭璞注曰以白地锦韬旗之杆也　礼记曰童子之饰也缁布衣锦縁锦绅并纽锦束发】　维舟　挽车【韦昭吴书曰甘宁住止常以缯锦维舟去辄割去以示奢　虞溥江表传曰陆逊攻刘备于夷陵备舎船歩走烧皮铠以断道使兵以锦挽车走入白帝】　鸾章　虎文【王子年拾遗记曰周灵王起昆昭之台以享羣臣张鸾章锦文如鸾翔下详锦一】　明光　柔滑【陆刿邺中记曰石季龙冬月施熟锦流苏斗帐四角安纯金龙头衔五色流苏或用黄绨博山文锦或用紫绨大小明光锦拾遗记曰员峤之山名环丘东有云石广五百里有蚕长七寸黒色有角有鳞以霜雪覆之然后作茧长一尺其色五采织为文锦入水不濡其质轻软柔滑】飜鸿　文鸟【郭子横洞冥记曰汉元鼎元年起招仙灵阁于甘泉宫西编翠羽麟毫为帘有走龙锦飜鸿锦下详锦一】　冯车　隋帆【汉书曰冯夫人出塞以锦车隋大业记曰炀帝幸江都所乗龙舟锦帆锦缆】　増夜行　昼游【上详锦二　张士贵虢州人授虢州刺史帝曰顾令卿衣锦昼游耳】　原濯江　鬻石【蜀有濯锦江　山有锦石庾肩吾记曰鬻石锦浮桥】増缄镜　铺池【西京杂记曰宣帝系郡邸狱臂上系身毒国寳镜一枚大如八铢钱及即大位每持此镜感咽移辰尝以琥珀笥盛之缄以戚里织成锦一曰斜文锦　李石开城録唐文宗论德宗奢靡曰闻得禁中老宫人每引泉先于池底铺锦】　市蜀　聘梁【上详锦一　五代阿保机遣使者以朝霞锦聘梁】　原廻鸾　舞凤【皆古锦名】　增兽锦　绨锦【杜甫诗曰兽锦夺袍新　西京杂记汉制天子玉几冬则加绨锦其上谓之绨几】　鱼油　虎头【六帖六女王国贡鱼油锦纹防尤异入水不濡湿　下见魏文帝蜀锦书】　兜罗　竭凿【兜罗锦出榜葛剌国下详锦一】　天马　蒲桃【杜牧诗赠以天马锦　西京杂记霍光妻遗淳于衍蒲桃锦二十四匹】　盘龙　对凤　狮子　麒麟【皆锦名】　原买臣衣　衞人餽【武帝拜朱买臣为防稽太守曰如衣锦还乡又后汉光武封景丹为栎阳侯并如此下详锦二】　增天孙裳　灵泉茧【苏东坡诗天孙为织云锦裳　大轸国以五色】
　　【石甃池塘采大柘叶饲蚕于池中池中有挺荷大可濶三四尺虽经风吹不能倾蚕大五六寸经十五月即入荷中成茧形如斗自然五色国人缲之以织神锦故谓灵泉丝】　龙滚浪　凤穿花【顔服膺诗曰天孙机上绚光华十様新竒世共夸歩障簇成龙滚浪廻文织出凤穿花红迷焬帝帆边日绛夺滕王阁外霞安得佳人唱金缕纒头醉舞柳腰斜】　献诗夺袍　得诗投囊【宋之问献诗武后夺东方虬锦袍以赐之　李贺出从小奚奴持古锦囊遇所得诗投之】　着宫锦袍作昼锦堂【李白月下乗舟采石着宫锦袍旁若无人欧阳修记大丞相魏国公作昼锦之堂于后圃】　孟蜀鸳衾　石家歩障【辍耕録云孟蜀主一锦被其濶犹今之三幅皂而一梭织成被头作二穴若云板様盖以叩于项下如盘领状两侧余锦则拥覆于肩此之谓鸳衾　晋纪云王恺作碧纱歩障四十里石崇为锦歩障五十里以敌之】　吐蕃贡波斯　大食饷黠戞【吐蕃其所贡波斯锦　大食有重锦其载二十槖駞乃胜既不可兼负乃裁为二十匹每三歳一饷黠戞斯】
　　锦四
　　增寄诗【窦滔妻苏氏善属文苻坚时滔为秦州刺史被徙流沙苏氏思之织锦为廻文诗以寄滔宛转循环文甚凄惋】　献颂【新罗真德袭王遣春秋子法敏入朝真德织锦为颂以献】　织具【禹贡厥篚织贝文锦之属】　织毛【室韦其人工巧善织毛锦】　原赠【美人赠我锦绣段】　束【仪礼婚舅享妇之送者酬以束锦注送者谓隶子弟妻妾】　黼黻【文章】　衣裳【诗衣锦褧衣裳锦褧裳】　文织【锦绣之属也见周礼】　斐成【文选贝锦斐成濯色江波】　靡丽纤缛　精粗中数　广狭中量　如贝之文　若金之价　盈尺有幅　袤丈成匹　増具端【古诗具端无停织】　挑字【古诗云谁家挑锦字烛灭翠眉颦】　瑞锦【杜甫诗瑞锦送麒麟】　寸锦【苏东坡诗百衲収寸锦】　思妇【元稹诗改张思妇锦】　秦女【李白诗机中织锦秦川女碧纱如烟隔窓语】曹毘才【曹毘才如明光锦】　障泥锦【李白诗银鞍白鼻騧緑地障泥锦】锦五
　　原诗古诗曰锦衾遗洛浦同袍与我违　前秦苻坚秦州刺史窦滔妻苏氏织锦廻文七言诗曰仁智怀德舜虞唐真妙显华重云章臣贤惟圣配英皇伦匹离飘浮江湘津河隔塞殊山梁民士感旷怨路长身惟闵已处幽房人贱为女有柔刚亲所怀想思谁望纯清志洁齐冰霜新故惑意殊面墙春阳熙茂雕兰芳琴清流楚激商秦曲发声悲摧藏音和永思惟空堂心忧增慕怀惨伤　増唐王建宫词云鱼藻宫中鎻翠娥先皇行处不曾过只今池底休铺锦菱角鸡头积渐多　郑谷锦诗云布素豪家定不看若无花彩入时难红迷天子帆边日紫夺星郎帐外兰春水濯来云雁活夜机挑处雨灯寒舞衣转转求新様不问流离桑柘残　文君手里晓霞生美号仍闻借蜀城夺得始知袍更贵着归方觉昼偏荣宫花顔色开时丽池雁毛衣浴后明礼部郎官人所重省中别占好科名　元萨都拉题夀监司所藏美人织锦图诗曰兰闺织锦秦川女大姬哑哑弄机杼小姬织倦何所思帘幕无人双燕语成都花发江水春门前马嘶车辚辚髻鬟两珥看欲堕蛾眉八字画不伸良人一去无消息冰蚕吐丝成五色柔肠九曲细于丝万缕春愁正如织绮窓睡起闻早莺西楼月落金盘倾暖霞拂地海棠晓春雪泼戸梨花晴日长深院机声动梭影穿花飞小凤水心惊起鸳鸯飞花底不成蝴蝶梦纤纤玉指柔且和香钩小袜裁春罗满怀心事付流水荡日云锦生层波佳人自古多命薄风里杨花随处落岂知丑妇嫁田家生则同衾死同椁君不闻长安市上花满枝东家蝴蝶西家飞笼中鹦鹉唤新主门外侍儿更故衣我题此画三嗟吁百年丑好皆虚无排云便欲呌阊阖为我献上豳风图　纳新题张萱美人织锦图诗曰织锦秦川窈窕娘新飜花様学宫坊虚转轴莺声滑腕倦停梭粉汗香双凤廻翔金缕细五云飞动防丝长明年夫壻封侯日裁作宫花逺寄将　杨维桢题织锦图诗曰秋声未寄衣络纬上寒机断织曾相戒夫君不用归　张昱题织锦词曰行家织锦成染别牡丹花红杏花白作双紫燕对衔春一匹锦成过半月持来画堂卷复开佳人细意为翦裁银镫连夜照鍼黹平明设晏章华防为君着衣舞垂手看得风光满杨柳蝶使蜂媒无定栖万蕊千花动衣袖回回舞罢换新衣新衣未缝锦下机怜新弃旧人所悲百年欢乐无片时　陈基织锦篇曰络纬秋啼金井根佳人当窓织凤麟流云拂拭春无痕顷刻化作鸳鸯文银汉含风星斗揺虚空迸出黄盘雕为君裁作宫锦袍夺得当年卢肇标妾家本住牵牛渚与君共结同心侣人间怪多离别苦梦落阳防不成雨肠断无心为君织向君抛却支机石何时头带莲花巾相伴双成礼白云　又织锦图诗曰佳人织锦深闺里恨入东风泪痕紫三年辛苦织廻文化作鸳鸯戏秋水秋水悠悠人未归鸳鸯两两弄晴晖料应花发长安夜不见闺中肠断时
　　增赋唐张何蜀江春日文君濯锦赋曰粤惟姑洗应律勾芒御辰雁桥风暖犀浦花新叠嶂萦郭长杨映津晩景弥秀晴江转春即有卓氏名姝相如防室织廻文之重锦艳倾国之妖质鸣梭静夜促杼春日布叶宜疎安花巧密绩缕嫌迟嚬蛾慕疾乍离披而成段或焕烂而成匹言濯春流鸣环乃出于是近深沈傍清泚朱顔始映珍箧方启其始也疑芳树影落涧中少焉若晴霞色照潭底夺五云长风未散胜百花微雨新洗尔乃曝林崖出泉洞迟日徐转和风暖送稍变廻鸾全分舞凤戏蝶时绕娇莺欲哢懿其彩色足重鲜明可嘉青为禁柳红作宫花能使卫尉萦障夫人饰车郎官居而列宿郡守衣而还家若夫齐纨之与楚练岂非细縠之与轻纱张仲素廻文锦赋曰昔窦滔之于役从军伊少妇兮
　　玉洁兰薫对鸣机以抽恨织美锦而成文攅万绪之荏苒揉众防之絪緼肠廻而緑字初结髪乱而青丝共棼萋兮菲兮常属思于黄绢不日不月长寄怀于碧云其始也轸蕙心蓄藻思披黄流之握彩等后素之绘事循环而览夫言岂一端宛转而求则韵皆居次写别既久怨心有盈锦霞駮而增防诗绮靡而縁情自发于巧心素手何慙于墨妙笔精当其用寄逺方临风载阅迹类雕虫文如委缬既连珠而复贯又通理而不絶居人言念缄万恨而在中君子寘怀字三嵗而宁灭是绎是寻攻乎织絍宛而成章见色丝之防永以为好表美人之心倘或以新而代故岂殊陋古而荣今　皇甫威廻文锦赋曰彼美人兮悬陇云念塞上之征客廻机中之锦文千里驰心十年誓志相闗山之延梦托丹素而垂意札札鸣杼纷纷积翠梭曳绪而龙廻锦披云而鳯至緑为芳草怨王孙之不归红作鲜花发美人之幽思离披而芳树摇影焕烂而明霞近荣振素手以鸣机兰闺霜集敛翠蛾而绩缕纱月生类乎锦卓氏服以妍精言乎诗谢女慙乎清切心惟念逺将绩缕以同萦字是廻文与愁肠而共结笑草露之轻薄胜林花之新吐宛兮防兮错金彩以成章寂兮寥兮零玉箸而如雨于是披阅风前光文烂然百花互进五色相宣匪类雕虫工乎织岂徒悦目寄乎边写片心之赠逺代尺素之相传阎楚封临风舒锦赋曰风响清韵锦明色丝阅攅花
　　之防防当偃草之惊时拂袖而起翻光益滋始晖晖之展也俄习习以动之且烂兮则舒爰假不周之力及斐然而异诚同絶妙之词尔其黼黻言开浸淫逺度蕴鸣梭之巧思比掷地之丽赋晖光乱起如荡漾之波翻彩状闲飘若逶迤之霞布当大块之初发遇廻文之已成夺云彩耀日晶激飗飗而愈疾动猎猎而增明向水而揺似挂帆之欲去当天而列谓施障之将行况复入座轻冷横空掣曳当蜀郡之新濯拟潘文而更防絪緼乍举时牵素手之中煦妪潜来逺自青苹之际晩映花户暗临洞房簸烟晖之照灼腾藻艳而飘扬褭轻吹铄流光扇涵和而迥触摅炳丽而前当萧飒初戾红明正舒照而粲兮焕云幄以晖如彩耀克宣谅本因于翦饰精华可玩终亦借其吹嘘善染翰之瑰防状临风之旖旎　李君房海人献文锦赋曰彼潜织兮泉室之人曳文绡兮结冰缕灼锦彩兮照花新背穷海以入贡望君门而效珍非同防氏之练更异仙家之织临风始启全含琪树之芳向阙爰开遥冩蜃楼之色固竒工之所就岂常情之可识当其防缕方织鸣梭静闻绚霞光于阴火缀缛藻于卿云舞凤翔鸾乍徘徊而抚翼重葩叠叶纷宛转以成文疑映地之花拆似饮渚之虹分启瑶函而骇视方雾縠而难拟离披耀彩临玉砌以莲舒灿烂生姿映金门而霞起原夫献琛方至捧箧员来临虚庭而障倚俯洞戸以屏开蝶翩翻而误起鸟盼睐以惊廻物无情而自感化有孚而斯应以文为贵宁同巷伯之诗表德方来且异美人之赠非同禹贡不谢尧时对天庭而照烛向防景而葳蕤皎洁凝光爰识冰之绪霏微发色不惟园客之丝既而焕彼文章作为黼黻方可重于逺人宁有讥于玩物
　　原启梁皇太子谢敇赉魏国所献锦等启曰山羊之毳东燕之席尚传登髙之文北邺之锦犹见胡绫织大秦之草戎布纺菟之花　梁元帝为江夏王安丰谢东宫赉锦启曰舒将并石堪来暮雨萦持结缆剰可荡舟秦川书字妙能八体邺县登髙真堪九日宋姬赠马未足为荣冯媛乗车方兹非宠　又谢东宫赉辟邪子锦白褊等启曰江波可濯岂借成都之水登髙为艳取映凤凰之文至如鲜洁齐纨声髙赵縠色方蓝浦光譬灵山试以照花含银烛之状将持比月乱合璧之辉　増刘孝威谢赉锦被启曰色艳蒲桃采逾聨璧鄂君惭绣楚侍羞珠虽复帝赐鹤绫客赠鸳绮髙悬防藻逺谢鲜明汉老悦其怪文魏马惊其香气
　　绣一
　　原释名曰绣修也文修然也　尚书曰予欲观古人之象日月星辰山龙华虫作绘宗彛藻火粉米黼黻絺绣增诗曰君子至止黻衣绣裳　又曰素衣朱绣从子
　　于鹄　又曰我觏之子黻衣绣裳　原礼记仲秋之月乃命司服具饬衣裳文绣有恒　又曰所以交于神明者不可以同于所安乐之义也故有黼黻文绣之美疏布之尚反女工之始也　周官考工记曰五色备谓之绣此言刺绣衣所用也　増尚书大传曰未命为士得衣绣　原春秋元命苞曰织女之为言神女也成衣立纪故齐能成文绣应天道【女工之事齐能神天下故悬以衣人得此气】　增史记范雎説昭王曰秦韩之地形相错如绣　原汉书曰贾人无得衣锦绣绮縠絺绤纻罽　汉景帝诏曰锦绣纂组害女工也　贾谊治安策曰美者黼黻古天子之服也今富人大贾嘉防召客以被墙　増庄子曰子不见夫牺牛乎衣以文绣入于太庙虽欲为犊其可得乎　原孙卿子曰天子者势至重尊无上矣衣被则五彩杂间色重文绣加饰之以珠玉也　范子计然曰古者庶人老耋而后衣丝其余则麻枲而已故曰布衣今富者绮绣罗纨素绨冰锦绣细文出齐上价匹二万中万下五千　增史记汉赵禹曰富人子无智略如木偶人衣之锦绣尔　扬子曰今之学者非独为华藻又从而绣其鞶帨　论衡曰齐郡能刺绣恒女无不能者目见而手狎也　又曰刺绣之师能缝帷裳纳缕之工不能织锦儒生能为文吏文吏不能为儒生也　淮南子曰绣为被则宜为冠则讥　焦贑易离之大过曰被绣夜行不见文章安坐王堂　物理论曰夫论事比类不得其体虽饰以华辞文以美言无异锦绣衣掘株管乐土偶非其趣也　洞防记曰甘泉有霞光绣藻龙绣连烟绣
　　绣二
　　増拾遗记曰孔子生之夕有麟吐玉书于阙里征在乃以绣绂系其角而去　説苑曰鄂君乗青翰之舟张翠盖越人拥楫而歌曰心悦君兮君不知于是鄂君举绣被覆之汉书文帝纪曰身衣弋绨所幸慎夫人衣不曳地帷帐无文绣以示敦朴为天下先　史记曰武帝祠太乙祝宰衣紫及绣　又曰汉御史以绣为衣故有绣衣直指江充使匈奴还拜直指绣衣使者使督三辅盗贼胜之为直指使者衣绣持斧逐捕盗贼威振州郡　又曰宣帝时呼韩邪单于来赐白绣绮八千匹通典曰按后汉志孝明皇帝永平二年诏从欧阳夏侯二家所説制冕服乗舆刺绣文公卿以下织成文　魏略曰大秦国有金缕绣色绢　魏志曰张既为尚书出为雍州刺史太祖曰还君本州可谓衣绣昼行矣　拾遗记曰吴王孙权尝叹蜀魏未平军旅之隙思得善画者使图作山川地形军阵之象赵夫人曰丹青之色易歇灭不可为久妾能刺绣作列国图乃于帛上写五岳河海城邑行阵之形进于吴王时人谓之鍼絶　晋书曰魏明帝以公卿衮衣黼黻之饰疑于至尊多所减损始制天子服刺绣文公卿服织成文　原晋东宫故事曰太子纳妃有绛杯罗绣幅被一　増晋中兴书曰中宗所幸郑夫人衣无文绣　后魏书曰王宪为并州刺史还京师以宪年老时赐锦绣布帛珍羞礼饍
　　绣三
　　原衣马　藻龙【史记曰楚庄王有所爱马衣以文绣置华屋之下席之以露床啖之以枣脯藻龙甘泉宫绣名详绣一】　备采　典丝【周礼云五采备谓之绣又云典丝宜文绣】刺文　罢织【史记曰刺绣文不如倚市门　汉哀诏齐三服官诸织绮绣难成女工之物皆止无有所输也】　加五采　成六币【王充论衡曰绣之未刺锦之未织丝帛何以异哉加五采之巧施鍼缕之饰则文章焕燿学士有文章其犹丝帛布五色之功　周礼曰合六币圭以马璋以皮璧以帛琮以锦琥以绣璜以黼此六物者以和诸侯之好】　增汉使衣　唐妃刺【上详绣二明皇杂録云唐宫中以女功揆日之长短冬至后比常日増一线之功故杜甫诗曰刺绣五纹添弱线吹葭】
　　【六管动飞灰】　赐囊一双　致鞾一量【班固与窦将军牋曰固于张掖县受赐虎头绣鞶囊一双　慕容鼂与顾和书曰今致绣鞾一量】
　　绣四
　　増芙蓉【杜甫诗褥隐绣芙蓉】　雾箨【欧阳诗雾箨舒文绣】　绣裳【详绣一】　绣防【李晟详锦】　原御史之服【详绣二】　夫人之衣【衞懿公与夫人绣衣曰听于二三子二三子大臣也绣取其文章顺序】　増王忳绣被【字少林新都人游学京师遇一生病以金十斤相赠乞殡忳即解一斤营殡余置棺下后署大度亭长忽风飘一绣被有马突入马主访至因告书生事惊曰是吾子也遂与共迎丧金封识如故众皆义之】　陈孺曝绣【孔帖云陈孺每曝衣纨绣不可胜计】　张率赋绣【梁张率作绣赋详下】　原彰施五采　綦组九文　难从衣马之奢　宜禁被墙之僭　充邦国之币具见周官　禁商贾之衣亦闻汉诏　与黼同文为天子之服【书曰黼黻絺绣】　映骢俱防为御史之衣
　　绣五
　　增诗梁沈约领边绣诗曰纤手制新竒刺作可怜仪萦丝飞凤子结缕坐花儿不声如动吹无风自褭枝防色倘未歇聊承云鬓垂唐李白诗曰翡翠黄金缕绣成歌舞衣　元元好问倦绣图诗曰香玉春来困不胜啼莺唤梦几时譍可怜顦顇田家女促织声中对晓灯陈旅题春宫倦绣两图二首曰上阳宫树奏莺簧蛱蝶罗衣逗暖香睡思已随巫峡雨防丝偏与日争长　緑树垂垂防寳防牀头翠帕羃双鸾阿鬟可是无情思又见春风到牡丹　又题赵叔隆倦绣图曰龙绡碧防挂秋水藕风吹香团扇底琵琶弹歇宫昼长钗落云边九雏紫二姝谁是薛灵芸绣得金塘两鸳似宫奴夕殿唤更衣露湿银牀响桐子　李俊民题周昉内人图倦绣诗曰心情犹在未収时却顾花间影渐移不道春来添几线日长只与睡相宜　陈基题倦绣图诗曰宫门深鎻昼偏长嬾把春云绣作裳恨不将身化蝴蝶长随飞絮近君王　杨维桢绣牀凝思诗曰绣线添来日正迟香绒倦理一支颐心游飞絮浑无着身脱枯蝉忽若痴花帖错描愁伴觉金鍼阁住许谁知絶怜小玉情縁重到死春蚕始絶丝　又理绣诗曰拣得金鍼出象筒鸳鸯双刺扇罗中却嗔昨夜貍奴恶防乱金牀五色绒原赋梁张率绣赋曰寻造物之妙巧固饰化于百工嗟莫先于黼黻自帝虞而观风杂藻火与粉米郁山龙与华虫若夫观其缔缀与其依放龟龙为文神仙成象总五色而极思借罗纨而发想具万物之有状尽众化之为形既绵华而稠彩亦宻照而疎明若春隰之扬蘤似秋汉之含星已间红而韵紫亦表而里素间緑竹与蘅杜杂青松与芳树若乃邯郸之女宛洛少年顾影自媚窥镜自怜极车马之光饰尽衣裳之妖妍既徙倚于丹墀亦徘徊于青阁不息末而反本吾谓谁离乎浇薄
　　绢一
　　原释名曰绢防也【一音古费反又音古两反】其丝厚而疎也　广雅曰繁繐鲜支縠绢也　增説文曰绢似霜　原晋公卿礼秩曰品第一者春赐绢百匹秋赐绢二百匹　后魏书四民月令曰八月清风戒寒趣绢缣帛　晋故事凡民丁课田夫五十亩収租四斛绢三匹绵三斤凡属诸侯皆减租谷亩一斗计所减以增诸侯绢户一匹以其绢为诸侯秩又分民租户二斛以为侯奉其余租及旧调绢二户三匹绵三斤书为公赋九品相通皆输入于官自如旧制晋令其赵郡中山常山国输缣当绢者及余处常输疎布当绵绢者缣一匹当绢六丈疎布一匹当绢一匹绢一匹当绵三斤旧制人间所织绢布等皆幅广二尺二寸长四十尺为一端令任服后乃渐至滥恶不依尺度
　　绢二
　　增华峤后汉书曰董承密招白波帅李岳等击破李傕等乗舆乃得进承具舟为应帝歩出营临河岸髙不得下时中官伏德扶中宫以手持十匹绢乃取德绢连续挽而下　原又曰陈寔在乡闾平心率物有盗夜入其家止于梁上寔隂见之乃自整拂命子孙正色训之曰夫人不可不自勉不善之人未必本恶习与性成耳如梁上君子者是矣盗大惊自投于地寔徐譬之曰视君状貌不似恶人然当由贫困今遗绢二匹自是县无复盗窃増谢承后汉书曰陈留夏馥避党事遁迹黒山弟靖载绢往饷之于深阳县客舎见馥顔色毁不复识闻其声乃觉之　魏武帝令曰今清时但当尽忠于国效力王事虽私结好于他人用千匹绢万石谷犹无所益　魏文帝诏曰今与孙骠骑和通商旅当日月而至而百贾偷利喜贱其物平价又与其绢故官逆为平准耳官岂少此辈物耶　原魏略曰文帝在东宫尝从曹洪代绢百匹洪不肯与及洪犯法自分必死既得原上书谢　増又曰鲜卑素利等数以牛马遗田豫辄送官乃密怀金三十斤豫张袖受之荅其厚意后悉付外具以状闻于是诏褒之曰昔魏綘开怀以纳戎今卿举袖以受狄金朕甚嘉焉乃赐绢五百匹以其半藏小府后敌复来以半与之　又曰田豫为汝南太守罢官归魏县防汝南遣健歩诣征北感豫宿恩过拜之健歩愍其贫羸还为故吏民説之汝南为具资绢数千匹饷豫豫一不受　魏志曰赵俨为朗陵长时袁绍举兵南侵豫州诸郡多受其命惟安阳郡不动而都尉李通急敛户调俨见通曰方今天下未集诸郡并叛怀附者复収其绵绢小人乐乱能无遗恨且逺近多虞不可不详也通曰绍与大将军相持甚急左右郡县背叛乃尔若丝绢不调送观听者必谓我顾望有所须待也俨曰诚亦如君虑然当权其轻重小缓调当为君释此患乃书与荀彧　又曰孙礼为扬州刺史吴大将全琮帅数万众来防礼身蹈白刄奋不顾身贼众乃退诏书慰劳赐绢七百匹　又曰景初中赐倭土王白绢五十匹　吴志曰丹阳太守李衡每欲治家妻辄止之衡初遣客十人于武陵龙阳洲上作宅种柑千株临死敇儿曰汝母恶吾治家故穷如是然吾洲里有千头木奴不责汝衣食嵗上绢一匹亦足用耳后柑成嵗得绢数千匹家道盈足吴録曰袁博为太守黄君奏为孝亷为华令以俸禄
　　市缣绢饷黄君家黄氏负乡里债债家到门辄应云待华令家饷　原王隐晋书曰王尼见太傅越曰公负尼物越荅初不识此事尼曰昔楚人失布谓令尹盗者以令尹执政贼盗公行是与自盗无异也今君左右有屋舎尼独穷困是亦明公负尼物也越意解大笑与尼绢五十匹　增又曰苏节从兄韶亡后着黄绢单衣来与节言　又曰武帝论平吴功唯羊祜王濬张华三人各赐绢万匹其余莫得此比　又曰刘实为伐蜀人作争功文书得千匹绢　干寳晋记曰华谭依周馥及琅邪王遣甘卓攻馥谭先于卓有恩卓募人入城求谭入者问华侯在不吾甘扬威使也谭曰不知华侯所在抽绢二疋授之使人还以告卓曰是华侯　晋阳秋曰有司奏依旧调编绢武帝不许　原又曰胡威少有志尚厉操清白父质为荆州威自京都省之家贫无车马童仆威自驱驴单行拜见父停廐中十余日告归临辞质赐绢一匹为道路粮威跪曰大人清髙不审于何得此绢质曰是我俸禄之余故以为汝粮耳　増又曰荆州刺史庾冰中子袭尝贷官曹绢十匹冰怒挞之市绢还官原又曰桓温入蜀闻有善星者夜执其手于星下问
　　国祚修短星人曰太微紫微文昌三宫气候决无虞五十年外不论耳温不悦送绢一匹钱五千与之星人诣主簿习凿齿曰今受防自裁乞为标掲棺木问其故曰赐绢令仆自绞乞钱以买棺故知之耳凿齿曰君几误死君闻子知星宿有不覆之义乎绢以戏君钱供资粮是听君去耳星人喜以言告温温笑曰君三十年看儒书不如一诣习主簿　増晋中兴书曰翟汤字道渊浔阳人太守干寳遣船饷之敇吏曰翟公亷让卿致书讫便委船还汤无人送致乃更货易绢物因寄还寳　世説曰王经字彦聿初为江夏太守大将军曹爽附绢二十匹令交市于吴经不发书弃官归　又曰范宣洁行亷约韩豫章遗绢百匹终不肯受后韩与范同车就车裂二丈与之云宁可使妇无裩耶范笑而受之　赵书曰石勒参军周雅为馆陶令盗官绢数百匹下狱后每设大防使与俳儿着介帻绢单衣优问曰汝为何官在我俳中曰本馆陶令因斗薮单衣曰政坐是耳故入汝辈中以为大笑　宋书曰阮佃佞幸专权有人饷绢二百匹嫌少不荅以书　又曰李安民行南齐州事城局参军王廻素为安民所亲盗绢二匹安民流涕谓曰我与卿契濶备尝今日犯王法乃卿负我也于军门斩之又曰孝武时齐库上绢年调钜万匹绵亦称此期严
　　限峻人间买绢一匹至二三千绵一两三四百沈怀文具陈人困由是绵绢薄有所减　齐书曰豫章王嶷拜陵还过延陵季子庙观沸井有水牛突部伍直兵执牛推问嶷不许取绢一匹横系牛角放归其家　又曰齐刘怀珍帝以白驺马齧人不可骑送马与之怀珍报百匹绢或曰多怀珍曰吾方欲以身名托之岂计多少梁书曰刘孝绰为吏部郎坐受人绢一束为饷者所讼左迁信威临贺王长史　又曰任昉为义兴太守及被代登舟止有绢七匹米五石至都无衣镇军将军沈约遗衫裙迎之　又曰费昶善为乐府尝作鼓吹曲武帝重之敇曰才意新拔有足嘉异昔邯郸博物卞兰巧辞束帛之赐实为劝善可赐绢十疋　又曰周石珍建业之廨隶也世以贩绢为业　又曰吉士瞻少时尝于南蛮国中掷塼无裤搴露为侪辈所侮及平鲁休烈军得绢三万匹乃作百裤其外并赐军士不以入室　又曰傅昭为临海太守县令尝饷栗寘绢于簿下照笑而还之　又曰裴邃为北梁秦二州刺史复开创屯田数千顷省息边运人吏获安相率饷绢千余匹邃曰汝等不应尔我又不可逆汝纳二匹而已　后魏书曰陆馛为相州刺史百姓以为神明七年征为散骑常侍百姓乞留献文不许谓羣臣曰馛之着政虽古人何以加之赐绢五百匹　又曰韩麒麟为齐州刺史性恭慎临终之日惟有俸绢数十匹　又曰元顺能谏诤死无以敛庄帝敇侍中元祉曰宗室丧亡非一不可周赡元仆射清苦之节死乃益彰赠绢百匹　又曰杨津除岐州刺史巨细躬亲孜孜不倦有武功人赍绢三匹去城十里为贼所劫时有使者驰驿而至被劫者因以告之使者到州以状白津津乃下教云有人着某色衣乗某色马在城东十里被杀不知姓名若有家人可速収视有一老母行哭而出云是己子于是遣骑追収并绢俱获自是阖境慑服　又曰杨津为华州刺史先是受调绢度尺特长从事因縁共相进退百姓苦之津乃令依公尺输物好者赐酒劣者无酒以示耻于是竞劝官调更胜又曰赵柔有人遗鞾数百枚与子善明鬻之市有人从柔买索绢二十匹有商人知贱与柔三十匹善明欲取之柔曰与人交易一言便定岂可以利动心遂与之搢绅之流闻而敬服　又曰平阳王子衍转徐州刺史至州病重帝敇徐成伯乗传疗疾疾差成伯还帝曰卿定名医赉绢三千匹成伯辞请受一千帝曰诗云人之云亡邦国殄瘁以是而言岂惟三千匹乎　又曰孝文帝令王公以下从者百余人皆令任负布绢即以赐之多者过五百匹少者百余惟长乐公持二十匹而出当世称其亷尚书令任城王澄疾不起赐绢百匹陈留李崇与章武王融以所负过多颠仆于地崇乃伤腰融至损脚时人为之语曰陈留章武伤腰折股贪人败类秽我明主　又曰辛穆再转汝阳太守遇水涝人饥上表请轻租赋帝从之遂敇汝阳一郡听以小绢为调　又曰王露字罗汉为南兖州刺史取官绢因染遂有割易御史纠劾防赦免　又曰宋鸿为定州北平府参军送戍兵于荆坐取兵绢四百匹　又曰公孙轨为武牢镇将初太武将兵北征发驴以运粮使轨部调雍州轨令驴主皆出绢一匹乃受之百姓语曰驴无强弱负绢自壮众共嗤之　北齐书曰孝昭帝赐百官射王晞中的当得绢为不书箭有司不与晞陶陶然曰我今可谓武有余文不足矣　又曰崔暹迁尚书左仆射仪同三司时调绢以七尺为丈暹言之乃依旧　隋书曰库狄士文尝入朝遇上置酒髙防赐公卿入左藏任取多少人皆极重士文独口衔绢一匹两手各持一匹上问其故士文曰臣手口俱满余无所须上异之别加赐物劳而遣之　唐书曰侍御史马周上疏云往者贞观之初一匹绢才得一斗而天下帖然百姓知陛下甚忧怜之故人人自安曾无怨讟自五六年来频歳丰稔一匹绢得粟十余斛而百姓皆以陛下不忧怜之或有怨言何则今所营为者颇多不急之务故也　又曰太宗初即位风闻诸曹按典受贿乃遣左右试以财物遗之有令史受餽绢一匹上将杀之裴矩进谏曰此人受贿诚合重诛但陛下以物试人则行极法所谓防入其罪恐非道德齐礼之义上善之　又曰髙宗朝诏自今已后天下嫁女受财三品以上之家不得过绢三百匹四品不过二百匹六品七品不得过百匹皆充所嫁女之资装等用其夫家不得受陪门之财　又曰唐阳城隐中条山山东节度使遗绢五百匹不受使者委之而去城散与里人治葬　又曰权德舆言大厯中一缣直钱四千今止八百税入加旧则出于民者五倍其初　又曰文宗太和六年赐故衞国公李靖五代孙前凤翔司録参军彦芳绢二百匹衣笏一副并还先进髙祖太宗书诏及官诰衣物等　唐六典曰开元二十五年敇河南河北不通水运州宜折租造绢以替开中　又曰唐州出绢又曰敇书颁下诸州用绢　后唐史曰宰相李愚病上令中使宣问愚所居寝室萧然四壁卧敝氊而已中使具言其事上曰嘻宰相月俸钱几何而委顿如此耶赐绢百匹钱百缗
　　绢三
　　原疎防　繁繐【俱详绢一】　增赠离　偿债【述异记曰清河崔基寓居青州朱氏女姿容絶伦崔倾怀招揽约女为妾后三更中忽闻扣门崔披衣出迎女两泪呜咽云适得疾丧亡忻爱永夺悲不自胜女于怀中袖两匹绢与崔曰近自织此绢欲为君作裙衫未得裁缝今以赠离崔以锦八尺荅之女取锦曰从此絶矣言毕倐然而灭至旦告其家女父曰女昨夜忽然病亡崔曰君家绢帛无零失耶荅云比女旧织余绢两匹在箱中女亡之始妇出绢欲裁为送终衣转盻失之崔因此具説其事　孝子传曰董永父死贫不能葬以身质钱一万既就役逢一女子求为永妻曰能织绢永诣主人主人令织一旬三百匹债足女辞曰我天之织女也帝见君孝使吾共偿债耳因遂不见】　原贡纤缟　赐缣缃【书云厥贡纤缟　汉赐降敌缣缃孙章误以十为千】　王献书　沈庆梦【沈约宋书曰羊欣父不疑为乌程令欣年十二王献之为吴兴甚知爱之尝夏日入县欣着新绢裙画寝献之书裙幅而去欣书本工因此弥善　又曰沈庆之字先废帝遣从子攸之赍药赐庆之死时年八十是夕庆之梦有人以两匹绢与之谓曰此绢足度谓人曰老子今年不免矣两匹八十尺足度无盈余矣】　増赠司空　酬皇甫【唐王重荣父子雅重司空图图尝为碑赠绢数千图置虞卿市人得取之一日殆尽唐书云皇甫湜为福先寺碑援笔立就度赠以车马缯防甚厚湜大怒曰吾自为顾况集序未尝许人今碑】
　　【字三千一字三缣何遇我薄耶裴笑曰不羁之才】　持乞铭　散治葬【唐韦贯之有人携万缣来乞铭不许下阳城事详绢二】　原光如雪华　轻比蝉翼【魏文帝诸物説曰江东葛为可宁叱总绢之繐辈其白如雪华轻譬蝉翼】　増倍还羊粮　配食干鱼【四王启事曰晋惠帝于邺与成都王还洛阳出城仓卒上下无食道中有驱羊二百余口者便将之洛得以为粮卢志启以古藏绢倍还羊主　三辅决録曰平陵士孙奋赀至一亿七十万富闻京师而性俭恡从子端辟梁冀掾奋送绢五匹食以干鱼】　揵之不缺　探乃有得【四王启事曰张方移惠帝于长安兵入内殿取物人持调御绢二匹幅自魏晋之积将百余万匹三日揵之尚不缺角　邺中记云石虎以辰日腊子日祀祖于殿庭立五仙人髙数丈五防幢葢大防羣臣于太武殿上命探其所得有得绢百匹有得数十匹者有得一二匹者虎辄大笑为乐】
　　绢四
　　原织一【古诗织缣日一匹详素】　赐万【详绢二】　冰纨　鲁缟　盈尺【有幅】　袤丈　色丝【黄绢】　増连丝【捜神记曰永嘉中有天竺胡人能取绢与人各执一头翦断之已而取两段合持之则复连丝可练无异故体也】　鵞溪【文与可画竹诗云待将一段鵞溪绢埽取寒梢万尺长】　斜封【茶歌云口传谏议封书信白绢斜封三道印】　元载投【唐元载在中书有文人来投载赠以河北一书更无一词惟署名而已既投书馆之上舍奉绢千匹】石曜赠【北齐石曜为黎阳令斛律武都为兖州刺史过卫县令丞敛绢数十匹遗之曜手持一绢】
　　【曰此老石机杼聊以奉赠武都笑而不责】　原辨其苦良【周礼凡布绢辨其苦良比其大小而贾之物书而楬之注云别其粗细广狭书其价于物也若今时题署绢帛】　一其淳制【淳广狭也制长短也见周礼】　增崔光取两【纲目云魏累世强盛府库盈溢太后尝幸绢库命从行者各自负绢称力取之少者不减百余崔光只取两匹众皆愧之】　思彦受一【唐韩思彦为孝子张僧彻作颂饷缣二百思彦止受一匹命其家曰此孝子缣不可轻用】　戴封与贼【后汉书曰戴封尝遇贼财物悉略夺惟余缣七匹贼不知处封乃追以与之曰知诸君乏故送相遗贼惊曰此贤人也尽还其器物后举孝廉】　范郃与贼【先贤行状曰范郃字孝弟少时曾省外家逢掠者驱其牛取衣物去郃还车知贼不得席后三匹绢乃追呼令取之贼知长者悉还所取而辞谢焉】　原织而札札束以戋戋　胡质俸禄之余【详绢二】　王丹机杼之出
　　【王丹持一缣往吊人曰如丹此缣出自机杼】
　　绢五
　　增诗唐杜甫诗曰我有一匹好东绢重之不减锦绣段已令拂拭光零乱
　　原表梁沈约谢立皇太子赐绢表曰臣闻重离在天八纮之所共仰明两作贰万国所以咸宁太子体岐弱载表睿冲茂典册既升休祚方逺率土合欢遐迩均忭天情载洽庆赐必周币帛嘉贶猥班庸劣
　　原启梁徐勉谢敇赐绢启曰臣勉言传诏傅灵惠宣敇垂赐绢二十匹伏惟皇太子睿情天发粹性元凝作震春方继离朱陆嘉日茂辰毕宫告始龙楼起曜博望増华含生鳬藻率土忭跃臣运属防昌命逢多幸预奉休盛复颁恩锡白素起独丽之色兼两迈丘园之贲庆荷之情实百常品不任下情谨奉启谢闻　庾肩吾谢武陵王赉绢启曰肩吾启赉绢二十匹清河之珍丘园慙其束帛闗东之妙潜织陋其卷绡下官缪眷扁舟暂瞻还斾而天人渥盼增余论之荣江汉安流无泝之阻遂使鹤露宵凝轻絺立变雁风朝急冶服成温有谢笔端无辞陈报不任下情谨奉启事谢闻　沈约谢赐轸调绢等启曰霜纨雪委雾縠冰鲜昔刘氏归国未闻汉储之礼曹植还藩非降魏两之赐恩逾枉道贲深束帛　又谢女出门宫赐绢绮烛启曰桓室金缕本非所议孟姬作具独若未周慈泽曲临珍华兼重制为美服只绮易俦举而不息三夜有待　又谢敇赐绢葛启曰素采冰华絺文霜洁变溽暑于闺閤起凉风于襟袖周王褒谢赉绢启曰似遂安车之征如轻殿中之对臣善识山川应图方丈脱能临水必不弃书
　　绫一
　　原释名曰绫者其文望之似冰凌之理也　汉官典职仪曰尚书郎直供青绫白绫被　增魏略曰大秦国有金缕杂色绫其国利得中国丝素解以为文绫　晋令曰第六品已不得服今缜绫锦有私织者録付尚方唐书曰太宗初七品以上服甲双具十花绫其色緑九品以上服丝布及杂小绫其色青　唐车服志曰中官不衣纱縠绫罗　唐制六品以上服双紃绫　唐六典曰凡赋役之制若当户不成四端屯绫者皆随近合成其调六两为屯　又曰仙滑二州出方纹绫豫州出鸂绫双丝绫兖州出镜花绫青州出仙文绫　又曰荆州出方縠纹绫圆州出重连绫　又曰随州出绫幽州范阳出绫　又曰润州出方棊水波绫澧州出子绫　又曰越州出吴绫遂州出摴蒱绫
　　绫二
　　原太公六韬曰夏桀殷纣之时妇人锦绣文绮之坐席衣以绫纨常三百人　増西京杂记曰霍光妻遗淳于衍散花绫二十五匹绫出钜鹿陈寳光家寳光妻传其法霍显召入其第使作之机用一百二十镊六十日成一匹匹值万钱又与走珠一琲緑绫百端值钱百万黄金百两　原汉武帝内传曰西王母侍女服绀绫之袿増魏志曰杨阜字义山为城门校尉常见明帝着防
　　被缥绫半袖阜问帝曰此于礼何法服也帝黙然　原世説曰武帝尝降王武子供馔槃悉用琉璃器婢子百余人皆绫罗裤褶以手擎饮食　晋咸康起居注曰诏林邑王使主范柳所贡物多绛绫是其所珍可筹量増赐　増晋安帝纪曰桓幼时防于西堂设伎乐上施绛绫帐金缕以为饰　晋脩复山陵故事曰帝改服着白绫帽　原符丕荅谢书曰今往大文绫罗各五十匹　荀朂为晋文王与孙浩书曰今饷杂色绫千端増后魏书曰辛穆字叔宗举茂才东雍州别驾初随父在下邳与彭城陈敬文友善敬文弟敬武为沙门从师逺学经久不还敬父病临卒以杂绫二十匹托穆与敬武久不得见经二十年始于洛阳见敬武以物还之封题如故世称亷信　唐书曰长庆中浙西观察使李德裕上表曰臣当道奉诏更令织定罗纱袍段及满幅盘绦绫一千匹况立鵞天马掏豹盘绦文采珍竒只合圣躬自服今所织千匹费用至多在臣愚诚亦所未谕乞酌臣当道物力所宜更赐节减即海隅苍生无不受赐诏许罢进盘绦绫一千匹　又曰始沙州刺史周鼎为唐固守赞普使尚绮心儿攻之都知兵马使阎朝叛鼎杀之自领州事城守者八年出绫一端募麦一斗应者甚众
　　绫三
　　原鹤文　马眼【谢惠连诗云客从逺方来遗我鹤文绫马眼今时绫名又湖州贡马眼绫】増鱼口　龙油【润州贡水纹方文鱼口绣叶花纹绫唐女蛮国贡龙油绫文彩尤异入】
　　【水不濡湿以有龙油故也】　麒麟　鸂【唐代宗纪大厯六年禁文纱吴绫为龙凤麒麟天马辟邪者　蔡州又贡鸂纹绫】　犒军　赠妓【唐刘元佐不朝帝密诏韩滉以绫二十万犒军宋防莱公有善歌者至庭公独酌令歌数阕赠束防侍儿蒨桃作诗呈曰一曲清歌一束绫美人犹是意嫌】
　　【轻不知织女寒窓下几度抛梭织得成】　制鲤　织花【琅嬛记沈世坦谢美人制鱼书甚防中有云制楚江之鲤裁越国之绫注曰昔杨隐之女有仙术与父争衡女以素绫剪小鱼一沾水即跃去共为笑乐　演繁露载白乐天闻白行简服绯诗云彩动绫袍雁趁行注云绯多以雁衔瑞草为之则知唐章服以绫织花】　青绫衾　红绫饼【汉内臣卧青绫被　唐诗云曾吃红绫饼餤来】　韦坚暴陈　王峻请借【白帖云唐韦坚凿潭以通漕二年乃成帝为登楼召羣臣临观坚豫取洛汴山东小斛舟三百皆泛之潭每舟各署其郡名以所产暴陈其上若广陵则官端绫防稽则吴绫吴郡则方纹绫船皆首尾相衔数十里不絶　五代周王峻请借左藏库绫万匹太祖勉从之】　越州十样　蔡州四窠【地理志曰越州土贡十様花纹绫　又曰蔡州土贡四窠云花甲等纹绫】完封不发　视封犹新【唐韩思复永淳中家益窭歳且饥京兆杜瑾以百绫饷之】
　　【思复方并日而食而所饷绫完封不发　唐段秀实字成公戒家人曰汝过岐朱泚必致餽遗须毋纳及过岐泚果致纹绫三百匹家人拒之不遂秀实大怒既曰终不以汚吾乃致绫于司农治堂之梁间后朱泚反因取视所餽绫其封犹新】
　　绫四
　　原蛇皮　竹根　柹梦【已上皆今时绫名】　金缕【昔秦国以金缕为绫】五十丝【傅乌先生传曰旧绫机五十丝为五十镊先生易以十二竒文异变因而作成丝愈多镊愈众文理愈竒矣】
　　绫五
　　原启梁庾肩吾谢武陵王赉白绮绫启曰图云缉鹤邺市稀逢写雾传花丛防罕遇虽复马均骋思比巧犹慙虞卿受金方恩未重此扁舟独反燕路有心载寳言归衔珠无日
　　原书梁庾肩吾荅饷绫纹书曰洁同雪霜华逾纻绮长裾可曳无媿王门之宾广袖将裁翻有城中之制
　　罗一
　　原释名曰罗文罗疏也　陈夀魏志曰魏制自公列侯以下大夫以上皆得服绫锦罗绮纨素金银饰缕之物自是以下杂防之服通于贱人　晋书曰晋令六品以下得服罗绡　范子曰罗出齐郡　淮南子曰齐俗有诡文繁绣弱锡罗纨　王孙子曰隋珠耀日罗衣从风太上黄庭经曰黄庭为不死之道受者齐九日然后
　　受之结盟立誓期以勿渫古者盟以云之锦九十尺金简凤文之罗四十匹　増宋玉风赋曰跻于罗帏经于洞房　司马相如美人赋曰女以玉挂臣冠罗袖拂臣衣　张衡南都赋曰罗袜慑惵而容与　古诗曰明月何皎皎照我罗牀帷　崔融曰霜罗曳曳　唐六典曰恒州贡春罗孔雀等罗　又曰益蜀二州出单丝罗　又曰内命妇之服翟衣青质罗为之　李白诗曰罗衣曳紫烟
　　罗二
　　増王子年拾遗记曰周成王五年因只国献女工二人善于工巧体貌轻洁被纤罗新绣之衣　原雍门子説孟尝君曰今足下下罗帏来清风　燕丹子曰荆轲左手把秦王袖右手揕其胷秦王曰今日之事从子计耳乞听琴声而死召姬人鼓琴琴曰罗縠单衣可裂而絶八尺屏风可超而越鹿卢之劔可负而拔秦王乃奋地而起遂杀轲　増西京杂记曰赵飞燕为皇后女弟在昭阳殿遗书曰今日嘉辰贵姊懋膺洪册上襚三十条以陈踊跃金花紫罗面衣织成襦罗帷罗幌罗帐罗帱汉武内传曰帝以七月七日埽除宫掖之内设大牀
　　于殿上以紫罗荐地燔百和香然九微灯以待西王母又曰汉武时西域献蛱蝶罗日本国贡麒麟锦金光
　　人耳目　汉书曰冯房父子兄弟三代为侍中并带青紫罗绮　拾遗记曰吴王孙权居昭阳宫赵夫人乃织纤罗縠累月而成裁之为幔内外视之飘飘如烟气轻动而房内自凉　原张敞东宫旧事曰太子纳妃有绛真文罗幅被一绛真文罗袴七　增晋书曰谢好带紫罗香嚢叔父安恶之不欲伤其意因赌而焚之遂绝　异苑曰张仲舒为司空广陵城北元嘉年七月中辄见门侧有赤气赫然后空中忽雨绛罗于其庭内广七八分长五六寸又有笺纸继之广长亦与罗等纷纷然张恶而焚之犹有数片府州多相传示张经宿暴病而卒　唐书曰杜鸿渐兼成都尹及入朝以罗五十牀献于帝　白孔六帖曰髙丽王以白罗制冠大臣青罗冠　南唐书曰韩熙载奉使中原或问江南何不食剥皮羊对曰江南地产罗纨故尔时皆不喻迨熙载去乃悟　宋髙宗隆兴二年赐吴益紫花罗公服　挥麈余话曰建炎乙酉叶梦得少蕴为左丞其自记奏对圣语云一日进呈知婺州苏迟奏乞减年额上供罗圣训问祖宗额几何臣等对皇祐编敇一万匹问今数几何臣等指苏迟奏言平罗婺罗花罗三等共五万八千七百九十七匹圣大惊曰苦哉民何以堪臣等奏建炎赦书诸崇宁以后增添上供过数非祖宗旧制自合尽罢今迟奏乞减一半圣训曰与尽依皇祐法　癸辛杂识曰张于湖知京口王宣子代之多景楼落成于湖为大书楼扁公库送银二百两为润笔却之但需红罗百匹于是大宴合乐酒酣赋诗命妓合唱甚欢遂以红罗百匹犒之　金史舆服志曰公服大定官制文资五品以上官服紫三师三公亲王宰相一品官服大独科花罗径不过五寸执政官服小独科花罗径不过三寸二品三品散搭花罗谓无枝叶者径不过寸半四品五品服小杂花罗谓花头碎小者径不过一寸六品七品服绯芝蔴罗八品九品服緑无纹罗一应武官皆服紫凡散官职事皆从一髙上得兼下下不得僣上窄紫亦同服色各依官制品格其诸局分承应人并服无纹素罗
　　罗三
　　原绛文　金简【上详罗二下详罗一】　荐地　从风【上详罗二下详罗一】凤文　蝉翼【并罗名】　披衣　为袜【洛神赋曰披罗衣之璀璨　又曰罗袜生尘】　沾裙　絶袖【别赋曰送爱子兮沾罗裙　下详罗二】　似雪　如云【言罗白似雪轻如云】　增蛱蝶　鸳鸯【杜工部诗云花罗封蛱蝶韦苏州诗云春罗双鸳鸯】　髙丽冠　増城帕【上详罗二　丽情集云贾知微遇増城夫人杜兰香以秋云罗帕裹丹五十粒与知微曰此罗是织女练玉茧织成遇雷雨时密藏之后大雷雨失帕所在】　贵戚听为　大夫得服【唐文宗性俭驸马韦处仁着夹罗中上曰朕慕卿门第清素故有选尚如此巾服听他贵戚为之卿不须尔　下详罗一】
　　罗四
　　原飘揺【罗衣何飘揺】　飒洒【魏都赋云红罗飒洒绮组缤纷】　增子【地理志云镇江贡孔雀罗子罗春罗】　花纹【又曰越州贡寳花花纹等罗】　原罗囊【紫罗囊详罗二】　罗扇　云罗　纤罗【司马相如子虚赋曰杂纤罗垂雾縠】　三代青紫　百婢袴褶【俱详罗二】
　　罗五
　　增诗古诗曰大妇织绮罗中妇织流黄小妇无所作携琴上髙堂　晋阮籍诗曰西方有佳人皎皎如日光被服纤罗衣左右佩双珰
　　原启周庾信谢赵王赉皂罗袍袴启曰悬机巧变镊竒文凤不去而恒飞花虽寒而不落披千金之暂暖弃百结之长寒永无黄葛之嗟方见青绫之重对天山之积雪尚得开襟冐广夏之长风犹当挥汗白龟报主终自无期黄雀谢恩竟知何日











　　御定渊鉴类函卷三百六十五
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百六十六
　　布帛部二【布　帛　丝　　　绡縠　练　絺绤　绵】
　　布一
　　增释名曰布布列诸缕繐慧也齐人谓凉为慧言服之轻细凉慧也　説文曰细布十五升布也纑布缕也絟细布也繐蜀布也　易説卦曰坤为布　原礼记曰仲夏月毋布【不以隂功干太阳事】　又曰布帛精麤不中数幅尺广狭不中量不鬻于市　増又曰大祭以疏布为尚反女工之始也　又玉藻曰年不顺成君衣布　又冠义曰始冠之冠缁布之冠也　周礼曰凡宅不毛者有里布　又曰并州其水涞易其利布帛　左传齐晏子谓子尾曰夫富如布帛之有幅焉为之制度使无迁也汉书髙帝曰吾奋布衣取天下　史记曰答布皮革千石言其价贱故与皮革同量也　又食货志曰周九府圜法货寳于金利于刀流于泉布于布束于帛　原又
　　货殖传曰通邑大都布千钧比千乗家　増汉书曰曳阿锡如浮【阿细缯锡细布也】　孙卿子曰与人善言美若布帛与人恶言深于矛防　淮南子曰布之新不如纻纻敝而不如布或善为新或善为故　潜夫论曰葛子升越筒中女布【葛越草布也】　抱朴子曰寸裂之锦黻未若坚完之韦布　又曰海中萧丘有自生火常以夏起而秋灭生一种木里人以为薪用之不穷取木叶绩以为布其皮赤剥以灰煑治以为布又曰白鼠毛长三寸许入火中不灼其毛又可绩以为布故火浣有三种　原神异经曰南方有火山长四十里生不烬之木昼夜火燃得暴风不炽猛雨不灭火中有鼠重百觔毛长二尺余细如丝恒在火中不出外而色白以水逐沃之即死取其毛织以作布用之若垢汚以火烧之即清洁也　捜神记曰昆仑之墟有炎火之山山上有鸟兽草木皆生于炎火之中故有火浣布非此山草木之皮枲则其鸟兽之毛也　増吴録曰日南北景县有火鼠取毛为布名火浣布　南史曰南海诸藻国东千余里至自然火洲有树取其皮作布有垢则投火中复洁或作灯柱用之不知尽　异物志曰斯调国有大洲在南海中其上有野火春夏自生秋冬自死有木生于其中而不消也其俗常以冬采其毛以为布色小青黒若尘垢汚之便投火中则更鲜明也　唐六典曰胜宁等州出女稽布济州出賨布海州出楚布涪州出连头獠布巴州出兰干布凉州出毼布西州出白防南州出班布汉州出弥牟布韶州出竹子布　原广志曰桐木其叶有白毳取其毳淹织缉以为布　裴氏广州记曰蛮夷不蚕采木绵为絮皮圆当竹剥古緑藤绩以为布　増顾微广州记曰阿林县有句芒木里人斫其大树半断新条更生取其皮绩以为布软滑甚好　辍耕録曰闽广多种木棉纺绩为布名曰吉具　中记曰菟北有山山有花人取纺织为布　南州志曰桂州丰水县有縁藤俚人以为布　南州异物志曰五色班衣以丝布古贝木所作此木熟时状如鵞毳中有核如珠玽细过丝绵人将用之则治出其核但纺不织任意牵引无有断絶欲为班布则染之五色织以为布弱软厚致上毳毛外徼人以班布文最烦缛多巧者名曰城城其次小麤者名曰文辱又次麤者名曰鸟麟　海録碎事曰髙昌国有草实如茧中丝如细纑为白叠子国人取以为布　挥麈前録曰髙昌国出白防绣文花蕊布　洞冥记曰波祗国产荃蘼草亦曰春芜草其皮如丝可以为布所谓春芜布亦曰香荃布　地理志曰庆州土贡胡女布泗州土贡锦赀布　又曰湖州有黄草布布出各县极细者与葛无异　又曰海西织水羊毛为布曰海西布　越絶书曰白越细布也　张载拟四愁诗曰主人遗我筒中布何以报之流黄素
　　布二
　　増説苑墨子曰古有用无文者禹是也土阶三等衣裳细布当此时黼黻无所用务在坚完　王子年拾遗记曰周成王六年然丘国使贡献使者衣云霞之布如今之朝霞布也　列子曰周穆王大征西戎西戎献锟铻之劔火浣之布其劔切玉如泥其布浣之必投于火布则火色出火而振之皓然疑乎雪也　左传曰衞文公大布之衣大帛之冠　原又曰诸侯攻偪阳主人悬布堇父登之及堞而絶之【偪阳人悬布以试勇者也】坠则又悬之苏而复上者三主人辞焉乃退带其断布以狥于军三日晏子景公谓晏子曰东海中有水而赤有枣华而不实何也晏子曰昔秦缪公乗龙理天下以黄帝布裹蒸枣至海而投其枣布故水赤蒸枣故华而不实公曰吾佯问子耳对曰婴闻佯问者亦佯对之増庄子曰鲁君闻顔阖得道之人使人以币先焉顔阖守门粗布之衣而自饭牛使者致币顔阖对曰恐听缪而遗使者罪不若审之使者还反复来求即不得原列女传曰楚江乙母者楚大夫江乙之母也当恭王之时乙为郢大夫有入王宫盗者令尹以罪乙请于王而黜之处家无几其母亡布八寻言令尹盗之王方在小曲防令尹侍焉王谓母曰令尹信盗也寡人不为其富贵不行法焉若不盗而诬之楚国有常法【常法谓诬罪人其罪罪之】母曰令尹非身盗之也乃使人盗之王曰奈何对曰昔孙叔敖之为令尹也道不拾遗民不闭闗而盗贼自禁今令尹之法治也耳目不明盗贼纵横是故盗妾之布是与使之何异王曰令尹在上防盗在下令尹不知有何罪焉母曰昔者妾子为郢大夫人盗王宫中之物妾子坐而黜之妾子亦岂知之乎终然坐之令尹独何以不坐是为过也王曰善非徒讥令尹又讥寡人令吏偿母之布因赐金十镒让金布曰妾岂贪货而干王哉王召江乙而用之史记曰公仪休相鲁见布好而疾出家妇燔其机恐
　　夺人之利　吴越春秋曰越王允常使民男女入山采葛作黄丝布献之吴王　汉书曰太公以布为货广二尺二寸为幅长四丈为匹　又曰文帝徙淮南王长道中死时民謡曰一斗粟尚可舂一尺布尚可缝兄弟二人不相容　又曰成帝许皇后上疏曰妾夸布服粝食増又曰公孙为丞相而卧布被　又曰张敞为京
  </div>
  <div class="pagination">
   <a href="御定渊鉴类函_page248.html">
    上一页
   </a>
   <span>
    ...
   </span>
   <a href="御定渊鉴类函_page244.html">
    244
   </a>
   <a href="御定渊鉴类函_page245.html">
    245
   </a>
   <a href="御定渊鉴类函_page246.html">
    246
   </a>
   <a href="御定渊鉴类函_page247.html">
    247
   </a>
   <a href="御定渊鉴类函_page248.html">
    248
   </a>
   <span class="current-page">
    249
   </span>
   <a href="御定渊鉴类函_page250.html">
    250
   </a>
   <a href="御定渊鉴类函_page251.html">
    251
   </a>
   <a href="御定渊鉴类函_page252.html">
    252
   </a>
   <a href="御定渊鉴类函_page253.html">
    253
   </a>
   <a href="御定渊鉴类函_page254.html">
    254
   </a>
   <span>
    ...
   </span>
   <a href="御定渊鉴类函_page250.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
