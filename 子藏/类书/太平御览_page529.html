<!DOCTYPE html>
<html>
<head>
    <meta charset="UTF-8">
    <title>太平御览 - 第 529 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 529 页/共 737 页</h1>
    <div class="content">又曰：陈平逃楚归汉，渡河，船人疑有金，阴欲害之。平脱衣刺船，遂免害。
《汉书》曰：邓通，蜀郡南安人，以棹船为黄头郎。（师古曰：棹船，能持棹行船也。土胜水，其色黄，故刺船之郎皆著黄帽，因号曰黄头郎也。）
又曰：景帝三年，吴大船自覆。吴地以船为家，国将亡也。
又曰：武帝《汾歌》曰：“泛楼船兮济汾河，横中流兮杨素波。”
又曰：武帝浮江射蛟，舳舻千里。（李斐曰：舳，船後持拖处。舻，船头刺棹处也。）
又曰：武帝时，越欲用船战逐，（水战相逐。）乃大修昆明池，列馆环之，治楼船高十馀丈，旗帜枷其上。
又曰：伍被曰：“吴王伐江陵木以为船。”
又曰：薛广德为御史大夫。秋上酎祭宗庙，出便门，欲御楼船。广德当乘舆，免冠顿首，曰：“宜从桥！”诏曰：“大夫冠。”广德曰：“陛下不听臣，臣自刎，以血污车轮，陛下不得入庙矣。”上不悦。光禄大夫张猛进曰：“臣闻主圣臣直，乘船危，就桥安。圣主不乘危，御史大夫言可听。”上曰：“晓人不当如是耶！”乃从桥。
又曰：江都易王子建不道，使宫女乘小船，建以足踏覆，宫女溺，乍沉乍浮，建观而大笑。
《後汉书》曰：马援平南越，将楼船大小三千馀艘，士二万馀人，进击九真贼征侧馀党都羊等。自无功至居风，（无功、居风，二县，并属九真郡。）斩获五千馀人。峤南悉平。（峤，岭峤也。《广州记》曰：援到交址，立铜柱，为汉之极界。）
又曰：第五伦为会稽太守。永平五年，坐法，征。老小攀车叩马，啼呼相随，日裁行数里，不得前。伦乃伪止亭舍，阴乘船去。众知，复追之。及诣廷尉，吏人上书守阙者千馀人。是时，显宗方按梁松事，亦多为松讼者。帝患之，诏公车诸为梁氏及会稽太守上书者，勿复受。会帝幸廷尉，录囚徒，得免归田里。身自耕种，不交通人物。数年，拜宕渠令。
又曰：任文公，巴郡人，为从事。天大旱，白刺史曰：“五月一日，当有大水。其变已至，不可防救，宜令吏人预为其备。”刺史不听，文公独储大船。百姓或闻，颇有为防者。到其日，旱烈，文公急命促载，使白刺史，刺史笑之。日将中天，北方□起，须臾大雨至。晡时，湔水涌起十馀丈，（郦元《水经注》云：湔水出绵道王叠山，在今益州。湔，子建反。）突坏庐舍，所害数千馀人。文公遂以占术驰名。
又曰：郭林宗游洛阳，始见河南尹李膺，大奇之，遂相友善，於是名震京师。後归乡里，衣冠诸儒送至河上，车数千两。林宗惟与李膺同舟而济，众宾望之，以为神仙焉。
又曰：赵炳尝临海求船，人不和之。（和，许也。俗本作知者，误也。）炳乃张盖坐其中，长啸呼风，乱流而济。於是百姓神服，从者如归。
《魏志》曰：尚书仆射杜畿，受诏作御楼船。於陶河试船，遇风，没。文帝为之流涕，诏曰：“昔冥勤其官而水死，稷勤百而山死。杜畿，忠之至也！”
又曰：徐宣迁司隶校尉，从至广陵。六军乘舟，风浪暴起，帝船洄倒。宣疾在後，陵波而前，郡寮无至者。帝壮之。
又曰：郭嘉死。太祖征荆州还，於巴丘遇疾烧船，叹曰：“郭奉孝若在，不使孤至此！”（奉孝，嘉字。）
又曰：邓哀王冲，字苍舒。五六岁，智若成人。孙权曾致巨象，太祖欲知其轻重，访之群下，咸莫能出其理。仲曰：“量象大船之上，而刻其所至，称物以载之，则交可知矣。”太祖大悦，即施行焉。
《魏略》曰：孙权乘大船来观军，公使弓弩乱发。箭着其船，船偏重将覆。权因回船，复以一面受箭。箭均船平，乃还。
《吴志》曰：诸葛恪出征东兴，有虹见其船。
又曰：吴人以舟楫为舆马，以巨海为夷庚也。
《晋书》曰：陆机初诣张华，华问□何在，机曰：“□有笑疾，未敢自见。”俄而□至。华为人多髭，制好帛绳缠髭，□见而大笑，不能自已。先是，常着，上船，於水中顾见其影，因大笑，落水，人救获免。
又曰：张凭，字长宗。祖镇，苍梧太守。浦岁数岁，镇谓其父曰：“我不如汝有佳儿！”凭曰：“阿翁讵宜以子戏父耶？”及长，有志气，为乡闾所称，举孝廉。负其才，自谓必参时彦。初欲诣刘忄炎，乡里及举者共笑之。既至，忄炎处之下座，神意不接，凭欲自发而无端。会王就忄炎清言，有所不通，凭於末座判制之，言旨深远，足畅彼我之怀，一座皆惊。忄炎延之上座，清言弥日，留宿至旦，遣之。凭既还船，须臾，遣傅教觅张孝廉船，便召与同载，遂言之於简文帝。帝召与语，叹曰：“张凭勃为理窟！”官至吏部郎、御史中丞。
又曰：王浚征拜右卫将军，除大司农车骑将军。羊祜雅知有奇略，乃密表留浚，於是重拜益州刺史。武帝谋伐吴，诏修舟舰。浚乃作大舰连船，方百二十步，受二千馀人，以木为城，起楼橹，开四门，其上皆得驰马来往。又画首怪兽於船首，以惧江神。舟楫之盛，自古未有。太康元年正月，浚自成都，率巴东监军广武将军唐彬，攻吴丹阳，克之，擒其丹阳监盛纪。吴人於江险碛要害之处，并以铁锁横截之；又作铁锥，长丈馀，暗置江中，以逆拒船。先是，羊获吴间谍，具知情状。浚乃作大筏数十，亦方百馀步，缚草为人，被甲持仗。令善水者，以筏先行。筏既行，遇铁锥，辄着筏去。又作炬，长十馀丈，大数十围，灌以麻油，在船前，遇锁然炬烧之，须臾融液断绝，於是船无所碍。
王隐《晋书》曰：陶侃击蜀贼王真，真拘得侃有雀船，侃欲投水。都督王榱苏扶侃入小船，得脱。
《晋中兴书》曰：苏峻作逆，与祖涣、许柳等将万馀人，出横江，连船东渡。时遇西风，既济船江中，忽更东风，吹船还西岸。峻书善，曰：“是天助我，固将志也！”
又曰：郭翻，武昌人。安西将军庾翼，以帝舅之重，躬往逼翻，欲强起。翻曰：“人性各有所短，岂可强逼！”翼以翻船侠小，欲引就大船。翻曰：“使君不以民鄙贱，而辱临之，此固野人之舟也。”翼俯屈入其船中。
《太公六韬》曰：武王伐殷，先出於河。吕尚为将，以四十七艘船济於河。
又曰：天船，一名天横，以济大水。
又曰：殷君为酒池，可游船。
《庄子》曰：颜回问於仲尼曰：“回尝济於觞深之渊，津人操舟若神。吾问焉：‘操舟可学也？’曰：‘游善者数能。若乃夫没人，未尝见舟而便操之。’吾问焉，不吾告，敢问何谓也？”仲尼曰：“善游者之数能，忘水故也。彼视众渊若陵，视舟之覆犹车之却退也。”（视渊若陵，故视舟之覆於渊，犹车却退於陵也。）
又曰：藏舟於壑，藏山於泽，谓之固矣；然而夜半有力者负之而走，昧者不知也。
又曰：水之积也不厚，则其负大舟也无力。覆杯水于坳（於交切。）堂之上，则芥为之舟；置杯焉则胶，水浅而舟大也。
又曰：孔子游乎缁维之林，坐杏坛之上。有渔父者，下船而来。孔子乃下求之，至於泽畔，方将杖而引其船，顾见孔子，再拜而起，乃刺船而去，延缘苇间。颜渊还车，孔子不顾，待水波定，不闻音，而後敢乘。
又曰：方舟而济河，有虚船来触舟，虽有忄扁心之人，终不怒也。忽有一人在其上，则恶声随之。向不怒，向虚而今实也。
又曰：巧者劳而智者忧，无能者无所求也。食而遨泛，若不系之舟也。
又曰：散木以为舟则沉，是不材之木。
《邓析子》曰：同舟涉海，中流遇风，救患若一，所忧同也。
《孔丛子》曰：顺谓韩王曰：“吴、越之人，同舟济江，中流遇风波，其相救如左右手。不慎所同之患，是不如吴、越之舟人也。”
《尸子》曰：六马登糟丘，方舟泛酒池。
《刘析书》曰：舟行於水，车转於陆，此势自然者也。
《文子》曰：舟浮江海，不为莫乘而沉；君子行道，不为莫知而止。
《孙卿子》曰：君者，舟也；庶人者，水也。水则载舟，水则覆舟。
《墨子》曰：工亻垂作舟。
《慎子》曰：燕鼎之重乎千钧，乘於吴舟则可以济。所托者，浮道也。
又曰：行海者坐而至越，有舟也；行陆者立而至秦，有车也。秦、越，远涂也，安坐而至者，械也。
《韩子》曰：千钧得船则浮，锱铢失船则沉。非千钧轻而锱铢重也，有势之与无势也。
又曰：奔车之上无仲尼，覆舟之下无伯夷。号令者，国之舟、车。安则知廉，危则争越也。
卷七百六十九　舟部二
叙舟中
《方言》曰：舟，自关而东谓之船，自关而西或谓之舟。方舟或谓之航。
又曰：船首谓之闾，或谓之首。（今江东贵人船前作青雀，是其象也。）
《东观汉记》曰：邓训为护羌校尉，缝革为船，置於箅上，以渡河，掩击明羌。
张《汉记》曰：梁冀第池中，船无故自覆。问掾朱穆，穆曰：“舟所以济渡万物，不施游戏而已。今覆者，天戒将军济渡万民，不可长念游戏也。”
《汉宫殿疏》曰：武帝作大池，周匝四十里，名昆明池。作豫章大船，可载万人，船上起宫室。
《吴记》曰：孙皓问中书令张尚：“《诗》言‘泛彼柏舟’，惟柏中舟乎？”尚曰：“《诗》云：‘桧楫松舟’，亦中也。”皓忌其胜己，因下狱。
《晋令》曰：水战，飞□船相去五十步，苍隼船相去四十步，金船相去三十步，小儿先登，飞鸟船相去五十步。
《晋朝杂事》曰：太康八年七月，大雨，殿前地陷，方五尺，深数丈，中有破船。
《晋宫阁记》曰：天渊池有紫宫舟、升进船。曜阳池有飞龙舟、射猎舟。灵芝池有鸣鹤舟、指南舟。舍利池有□母舟、无极舟。都亭池有华润舟、常安舟。
崔鸿《后赵录》曰：张弥帅众一万徙洛阳。锺{虚}九龙、翁仲铜驼、飞廉锺，一没於河。募浮没三百人，入河，以竹ㄌ牛头辘轳引之，乃出。造万斛舟以渡之，至於邺。
《穆天子传》曰：天子乘鸟舟龙本，浮於大沼。（沼，池。“龙”下宜有“舟”，皆以龙、鸟为形制，今吴之青雀舫遗象。）
《山海经》曰：大人之国，坐而削船。
《世本》曰：共鼓、货狄作舟。（共鼓、货狄，黄帝二臣。）
又曰：廪君名曰豫相，姓已氏，即与樊氏、覃（音审）氏、柏氏、郑氏凡五姓争神。以土为船，雕文画之，而浮水中，其船浮者，神以为君。他姓船不能浮，独廪君船浮，因立为君。
《蜀王本记》曰：秦为舶船万艘，欲攻楚。
《吕氏春秋》曰：虞句作舟。（句，音劬、诩二音。）
又曰：荆有飞者，得宝剑。涉江中流，而有蛟夹绕其船。飞拔宝剑，赴江刺蛟，杀之，舟中人皆活。荆王闻之，位以执圭。
又曰：楚人有涉江者，其剑自舟中坠於水，遽契其舟曰：“是吾剑所从坠也。”舟去，从所契处入求之，而舟已行，剑不行，若此，不亦惑乎！
又曰：伍员如吴，过於荆。至江上，欲涉，见一丈人刺小船方将渡。从而请焉，丈人渡之。
又曰：管夷吾、百里奚，霸王之船、骥也。绝江者托於船，致远者托於骥。
《淮南子》曰：汤、武，圣主也，而不能与越人乘ぎ舟而浮於江湖。（ぎ舟，小船者也。）
又曰：楚人有乘船而遇大风者，投於水，非不贪生而畏死也，或於死而反忘於生。
又曰：龙船首，浮吹以虞，此游於水也。（於船中吹籁与竽以为乐，故曰浮吹以虞者也。）
《衡波传》曰：孔子使子贡，久而不来。孔子谓弟子占之，遇《鼎》，（《鼎》，易卦也。）皆言无足不来。颜回掩口而笑，子曰：“回也哂，谓赐来也。曰：“无足者，乘舟而来至矣。”
《说苑》曰：梁相死，惠子欲之梁，渡河而遽堕水中，船人救之，曰：“子欲何之而遽也？”曰：“梁无相，吾欲往相之。”船人曰：“子居船楫之间而溺，无我则死矣，子何能相梁乎！”惠子曰：“居艘长楫之间，不如子；至於安国家社稷，子比我蒙蒙，如未视狗耳！”
又曰：晋平公使叔向聘吴，吴人饰舟以逆之，左右各五百人，有绣衣豹裘者，锦衣狐裘者。叔向归，以告平公：“吴其亡乎！”
《潜夫论》曰：人行之动天地，譬车上御驷马，蓬中棹舟，虽有覆载，犹在我所之。
蒋子《万机论》曰：吴、越争於五湖，用舟楫而相触，怯勇共覆，钝利俱倾。
顾谭《新言》曰：蓬蒿生于泰山之上，豫章长于穷薮之中，良匠造舟、兴宫、建庙，必不取泰山之陋质而弃穷薮之美材，明矣！
又曰：奔车失辖，泛舟无楫，欲以不覆，未之有也。
谯周《法训》曰：以道为天下者，犹乘安舟而由广路：安舟难成，可久处也；广路难至，可常行也。
又曰：乘船曲折，不失其渎，是善乘舟者。
袁准《正书》曰：非其所事而强学，犹以百万之师，积之河济之中，其用舟楫，固不如江汉之良。
杜夷《幽求》曰：轻舟可以救溺，濡幕可以济焚。
《抱朴子》曰：欲以弊药必升腾者，何异策蹇驴而欲寻遗风，棹蓝舟而欲济大川！
《语林》曰：刘道真遭乱，於河侧自牵船。见一老妪，采桑逆旅，刘谓之曰：“女子何不调机利杼，而采桑逆旅？”女答曰：“丈夫何不跨马挥鞭，而牵船河侧？”
王子年《拾遗记》曰：周昭王二十四年，涂修国献青凤、丹鹄，各一雌一雄。孟夏之时，凤、鹄皆脱易毛羽。聚鹄翅为羽扇，凤羽以饰车盖。扇名游飘，二名条翮，三名亏光，四名侧影。时东瓯献二美女，一名延娟，二名造娱。使此二人更摇此扇，侍於王侧，轻风乍至，泠然自凉。昭王沦於江汉，二女与乘舟来，愿同没汉水。故江汉之民，到今思之，立祠於江湄。数十年间，人於江汉之上，犹见王与二女，乘舟戏於水际。至暮春上已之日，禊集於祠间，或以时鲜甘味，采杜兰之叶，以包裹之，沉於水中；或结五色纱囊盛食，或用金铁之器，并沉於波中。以惊蛟龙水虫，使畏之，不侵食也。其祠号曰招祗之祠。
又曰：轩皇变乘桴以造舟楫，水物为之翔踊，沧海为之恬波。
又曰：周武王东伐夜郎，济河时，□明如昼。八百之旅，皆荐贤而歌。有大蜂，状如丹鸟，飞集王舟，因以鸟画幡旗。翌日而枭纣，名其船曰蜂舟。鲁哀公二年，郑人击赵，简子得其蜂旗，则其遗类也。事出太公《六韬》。
又曰：汉成帝尝与飞燕泛舟戏太液池。以沙棠为舟，贵不沉没也。以□母饰於首，一名□母舟。又刻大桐木为虬龙，雕饰如真像，以夹□舟而行。
又曰：比翼鸟多力，状以鹄。衔南海之丹泥，巢昆岑之玄木，而止其中，遇圣人则来翔集，以表周公辅圣人之力也。
又曰：汉武思李夫人之俦，不可复得。时始穿昆灵池，泛翔螭舟，帝自歌曲，使女伶歌之。时日已西倾，凉风激水，女伶歌甚遒，自赋《叶落哀蝉》之曲。
又曰：张丞之母孙氏，怀丞之时，乘轻舫游於江浦之际。忽有白蛇，长三尺，腾入舟中。母咒曰：“若祯吉，勿毒噬我。”乃将还，置诸房内。一宿视之，不复见蛇，嗟而惜之。
《韵集》曰：蠲，首，天子船也。
《吴越春秋》曰：吴王僚二年，使公子光伐楚，以报前来诛庆封也。吴师败而亡舟，光惧，困复得王，舟乏而还。
又曰：范蠡既灭吴，乃乘扁舟，出三江，入五湖，人莫知其所适。
《郡国志》》曰：济州有浮山，故老相传云：尧时大雨，此浮水上。时有人缆船於岩石间，今犹有断铁锁。
《吴时外国传》曰：扶南国伐木为船，长者十二寻，广肘六尺，头尾似鱼，皆以铁镊露装。大者载百人，人有长短桡及篙各一。从头至尾，面有五十人作，或四十二人，随船大小。立则用长桡，坐则用短桡，水浅乃用篙。皆当上应声如一。
《杜兰香别传》曰：香降张硕，硕既成婚，香便去，绝不来。年馀，硕船行，忽见香乘车於山际。硕不胜惊喜，遥往造香。见香悲喜，香亦有悦色。言语顷时，硕欲登其车，其婢举手排之，嶷然山立。硕复欲车前上车，奴攘臂排之，硕於是遂退。
《续搜神记》曰：临淮公荀序，字休玄。母华夫人，怜爱过常。年十岁，从南临归，经青草湖，时正帆风，序出塞郭上落水。比得下帆，已行数十里，洪波淼漫。母抚膺远望，少顷，见一掘头船，渔父以楫拨船如飞，载序还之，云：“送府君还。”荀後位至常伯长沙相，故云“府君”也。
</div>
    <div class="pagination">
<a href="太平御览_page528.html">上一页</a><span>...</span><a href="太平御览_page524.html">524</a><a href="太平御览_page525.html">525</a><a href="太平御览_page526.html">526</a><a href="太平御览_page527.html">527</a><a href="太平御览_page528.html">528</a><span class="current-page">529</span><a href="太平御览_page530.html">530</a><a href="太平御览_page531.html">531</a><a href="太平御览_page532.html">532</a><a href="太平御览_page533.html">533</a><a href="太平御览_page534.html">534</a><span>...</span><a href="太平御览_page530.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
