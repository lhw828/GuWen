<!DOCTYPE html>
<html>
<head>
    <meta charset="UTF-8">
    <title>喻林 - 第 13 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 13 页/共 195 页</h1>
    <div class="content">　　故筦子文锦也虽丑登庙子产练染也美而不尊虚而能满淡而有味被褐懐玉者【淮南子缪称训】
　　吾比夫子犹黄鹄与蠰虫也终日行不离咫尺而自以为远岂不悲哉【淮南子道应训】
　　君子之过也犹日月之蚀何害于明小人之可也犹狗之昼吠鸱之夜见何益于善【淮南子泰族训】
　　譬子产之与夫子其犹浸水之与天雨乎浸水所及则生不及则死斯民之生也必以时雨既以生莫爱其赐【説苑贵德】
　　孔子问漆雕马人曰子事臧文仲武仲孺子容三大夫者孰为贤漆雕马人对曰臧氏家有龟焉名曰蔡文仲立三年为一兆焉武仲立三年为二兆焉孺子容立三年为三兆焉马人见之矣若夫三大夫之贤不贤马人不识也孔子曰君子哉漆雕氏之子其言人之美也隐而显其言人之过也微而着故智不能及明不能见得无数卜乎【说苑权谋】
　　君子得时如水小人得时如火【说苑谈丛】
　　天下有三检众人用家检贤人用国检圣人用天下检【扬子修身】
　　管仲相齐明法度审国刑不能及圣犹文锦虽恶宜以升庙也子产相郑先恩而后法犹练染为衣温厚而非宗庙服也【淮南子缪称训解】
　　蝗虫之飞能至万里麒麟须献乃达阙下然而蝗虫为灾麒麟为瑞【王充论衡状留篇】
　　夫孤立之翘秀藏器以待贾琐碌之轻薄人事以邀速夫唯待贾故顿沦于穷瘁矣夫唯邀速故佻窃而腾跃矣【抱朴子外篇审举】
　　锯牙之兽虽低伏而见惮挥斧之虫虽跧形而不威故君子被褐穷而不可轻小人轩冕达而不足重【抱朴子外篇愽喻】
　　仁忍有天渊之绝善否犹有无之觉驺虞侧足以蹈虚豺狼掩羣以害生虞卿捐相印以济穷华公让三事以推贤李斯疾胜已而杀韩非厐涓患不如而刑孙膑【抱朴子外篇博喻】
　　能言莫不褒尧而尧政不必皆得也举世莫不贬桀而桀事不必尽失也故一条之枯不损繁林之蓊蔼蒿麦冬生无解觱发之肃杀西施有所恶而不能减其美者美多也嫫母有所善而不能救其丑者丑笃也【抱朴子外篇博喻】
　　如方者乃荒莱之特苗卤田之善秀资质已良但沾染未足耳移植丰壤必成嘉谷【补文选贺循报虞预书】
　　厐士元至吴吴人并友之见陆绩顾劭全琮而为之目曰陆子所谓驽马有逸足之用顾子所谓驽牛可以负重致远或问如所目陆为胜耶曰驽马虽精速能致一人耳驽牛一日行百里所致岂一人哉【世説新语品藻】
　　北人看书如显处视月南人学问如牖中窥日【世説新语文学】白旃檀非不馥焉能逆风【世说新语文学】
　　人皆如此便可结绳而治但恐狐狸猯狢噉尽【世説新语品藻】齐桓晋文之霸如日继月【意林太经】
　　或问齐桓晋文优劣唐子荅曰论功则桓兄而文弟论德则文兄而桓弟【意林唐子】
　　论曰士非璧也谈者谓价耳谈者之口犹爱憎之心【意林子】
　　庾道季云蔺相如虽千载死人懔懔恒如有生气曹蜍李志虽见在厌厌如在九泉下【艺文类聚人部品藻】
　　魏明帝世使后弟毛曾与夏侯太初共坐时人谓蒹葭倚玉树时目夏矦太初朗如日月入怀【艺文类聚人部品藻】黄穆字伯开博学为山阳守有德政弟奂字仲开为武陵太守贪秽无行武陵人谚曰天有冬夏人有二黄【太平御览时序部夏中】
　　边让别传曰让才辨俊逸孔融荐于魏武曰边让为九州之被则不足为单衣襜褕则有余【事类赋服用部衣注】
　　子昭诚自幼至长容貌完洁然观其挿牙齿树颊颏吐唇吻自非文休之敌【何氏语林品藻】
　　蒨玉亦是玉巵但无当耳【何氏语林品藻】
　　三王楚琳琅未若济南备员方【何氏语林品藻】
　　曹子建七歩成章世目为绣虎目王仲宣为泥下濳蛙【何氏语林赏誉】
　　此乃九方歅之相马略其黄取其骏逸【何氏语林赏誉】其才若盆盎之水所见者清不见者浊【何氏语林识鉴】
　　可谓射侯之巧非破秋毫之妙也【何氏语林文学】
　　达磨祖师越九年欲返天竺命门人曰时将至矣汝等盍各言所得乎时有道副对曰如我所见不执文字不离文字而为道用祖曰汝得吾皮尼总持曰我今所解如庆喜见阿閦佛国一见更不再见祖曰汝得吾肉道育曰四大本空五蕴非有而我见处无一法可得祖曰汝得吾骨最后慧可礼拜依位而立祖曰汝得吾髓【五灯防元东土祖师逹摩】
　　譬如有人精勤受学十善业道已至究竟当知彼人善根成熟已得隣近北俱卢生【波罗密多经六百】
　　声闻人悲犹如画皮菩萨大悲犹如破肉如来大悲破骨彻髓【大方等集经卷二】
　　内心智德薄外善以美言譬如竹无内但示有其外内心智德厚外善以法言譬如妙金刚中外力具足【大智度论巻五】
　　破戒之人与善人异如驴在牛羣破戒之人在精进众譬如儜儿在健人中【大智度论卷十三】
　　此辈之人不入道品如坏盛水不能致远也【脩行道地经慈品】比其类犹五霸之与五帝阳货之与仲尼比其形犹丘垤之与华恒涓渎之与江海比其文犹虎鞹之与羊皮斑纻之与锦绣也【明集牟子理惑论】
　　尧事尹寿舜事务成旦学吕望丘学老耼四师虽圣比之于佛犹白鹿之与麒麟鷰鸟之于凤凰也【明集牟子理惑论】譬如叠花千斤不如眞金一两【法苑珠林巻八十六】
　　赏誉
　　譬之宫墙赐之墙也及肩窥见室家之好夫子之墙数仞不得其门而入不见宗庙之美百官之富得其门者或寡矣【论语子张】
　　他人之贤者丘陵也犹可逾也仲尼日月也无得而逾焉【论语子张】
　　王生一日千里王佐才也【后汉书王允列传】
　　许劭兄虔亦知名汝南人称平舆渊有二龙焉【后汉书许劭传】初彪兄弟三人并有高名而彪最优故天下称曰贾氏三虎伟节最怒【后汉书贾彪传】
　　肃宗尝赐诸尚书劒唯此三人特以宝剑自手署其名曰韩棱楚龙渊郅寿蜀汉文陈宠济南椎成时论者为之说以棱渊深有谋故得龙渊寿明达有文章故得汉文宠敦朴善不见外故得椎成【后汉书韩棱传】
　　不意双珠近出老蚌甚珍贵之【魏志荀彧传注】
　　夷甫处众中如珠玉在瓦石间顾恺之作画赞亦称衍岩岩清峙壁立千仞【晋书王衍传】
　　此人之水镜见之莹然若披云雾而覩青天也【晋书乐广传】臣举贤良对策为天下第一犹桂林之一枝昆山之片玉【晋书郤诜传】
　　頠若武库五兵纵横一时之杰也【晋书裴頠传】
　　王子挺秀质逸气干青云明珠既绝俗白鹄信惊羣【魏书常景传】
　　素尚迈金贞清标陵玉彻【魏书常景传】
　　长卿有艳才直致不羣性郁若春烟举皎如秋月映【魏书常景传】
　　露竹霜条故多劲节非鸾则凤其在本枝也【魏书河间公齐孙志传】
　　此儿驹齿未落已是我家龙文更十岁后当求之千里外【北齐书杨愔传】
　　卞宝复润于荆阴随照更明于汉浦【周书儒林沈重传】
　　南金之贵属在斯人【隋书虞世基传】
　　王威明风韵遒上神峯标映千里绝迹百尺无枝实俊人也【南史王昙首骞子规传】
　　臣誉仲尼譬犹两手捧土而附泰山其无益亦明矣使臣不誉仲尼譬犹两手把泰山无损亦明矣【韩诗外传】譬如冬雪既洁将以秋月至彻【广文选江文通伤友人赋并序】
　　庇其宇下使人防寒暑【世说新语赏誉】
　　裴令公目夏矦太初肃肃如入廊庙中不修敬而人自敬一曰如入宗庙琅琅但见礼乐器见钟士季如观武库但覩矛防见傅兰硕江廧靡所不有见山巨源如登山临下幽然深远【世说新语赏誉】
　　世目李元礼谡谡如劲松下风【世说新语赏誉】
　　庾子嵩目和峤森森如千丈松虽磊落有节目施之大厦有栋梁之用【世説新语赏誉】
　　世目周侯嶷如断山【世説新语赏誉】
　　公孙度目邴原所谓云中白鹤非燕雀之网所能罗也【世説新语赏誉】
　　卞令目叔向朗朗如百间屋【世説新语赏誉】
　　世称庾文康为丰年玉王稚防为荒年谷【世说新语赏誉】有问秀才吴旧姓何如荅曰吴府君圣王之老成明时之儁人朱永长理物之至德清选之高望严仲弼九臯之鸣鹤空谷之白驹顾彦先八音之琴瑟五色之龙章张威伯岁寒之茂松幽夜之逸光陆士龙鸿鹄之徘徊悬鼓之待槌凡此诸君以洪笔为鉏耒以纸札为良田以黙为稼穑以义礼为丰年以谈论为英华以忠恕为珍宝着文章为锦绣蕴五色为缯帛坐谦虚为席荐张义让为帷幙行仁义为室宇修道德为广宅【世说新语赏誉】张华见禇陶语陆平原曰君兄弟龙跃云津顾彦先凤鸣朝阳谓东南之宝已尽不意复见禇生陆曰公未覩不鸣不跃者耳【世说新语赏誉】
　　挺荆衡之菌簵辉江汉之珠玑【艺文类聚人部别下赋】
　　京师号曰陈仲举昻昻如千里骥周孟王浏浏如松下风【艺文类聚人部品藻】
　　所谓剑则干将莫耶木则椅桐梓漆人则颜冉仲弓也【艺文类聚人部品藻】
　　运鼎阿于襟抱纳山岳于胷懐【艺文类聚内典部寺碑】
　　乃氷其清乃玉其白风抗其高云垂其泽【艺文类聚职官部令长颂】荆玉不及喻其温南金未能方其励【艺文类聚职官部令长赞】如金有鑛如竹有筠【艺文类聚职官部太常墓志】
　　信钟山之珪璧岁寒之灵木者也【艺文类聚职官部冡宰碑】
　　瑚琏之器无慙垂棘杞梓之林有均廊庙【艺文类聚职官部中书令墓志】
　　停若镜之明流如云之暧【艺文类聚职官部司空表】
　　玉挺蓝田珠润隋水价重连城声同垂棘【艺文类聚职官部太子中庶子墓志】
　　君以蓝田美玉大海明珠灼灼美其声芳英英照其符彩【艺文类聚治政部善政碑】
　　烂烂如高岩下电骚骚若长松里风【艺文类聚治政部善政碑】声无愧于东筠材有逾乎西杞【艺文类聚治政部荐举表】
　　诸葛恪少有名孙权见其父瑾曰蓝田生玉眞不虚也【事文类聚诞子】
　　南迈瑶琨西逾杞梓【文苑英华王僧孺诔】
　　逸羽难集孤峯易峙【文苑英华王僧孺诔】
　　谡谡万寻昻昻千里实凤靡杂眞龙非似【文苑英华王僧孺诔】乡人歌曰蒋氏翁任氏童言蒋氏之门老而方笃任家之学幼而多慧【初学记人部聪敏】
　　严公体沉静立志明霜雪素节迈金贞清标凌玉澈【初学记人部贤】
　　调与金石谐思逐风云上【初学记职官部侍郎郎中员外郎】
　　罗君章可谓湘中之琳琅【何氏语林赏誉】
　　谢叔源与从子灵运并有美名时人谓叔源风韵为高目望蔡肃如寒风振松目康乐凛凛如霜台笼日【何氏语林赏誉】
　　尝与二陆谈觉辞少理畅语约事举莫不豁然若春日之判薄氷秋风之扫枯叶【何氏语林赏誉】
　　世目邓士载为伏鸾陆士龙为隐鹄【何氏语林赏誉】
　　或有人言罗君章可谓荆楚之杞梓【何氏语林赏誉】
　　所谓左把浮丘袖右拍洪崕肩【何氏语林赏誉】
　　山公目叔夜岩岩如孤松之独立【何氏语林赏誉】
　　刘孝标目刘訏超然越俗如半天朱霞刘歊矫矫出尘如云中白鹤皆俭岁之粱稷寒年之纎纩【何氏语林赏誉】隆公肃散森疎若霜下之松竹【何氏语林赏誉】
　　谢参军一日诣东府门自通尔时风寒惨厉太祖谓四座曰此客至使人不衣自暖矣【何氏语林赏誉】
　　宰相之门栝栢豫章虽小已是栋梁器【何氏语林赏誉】
　　孙兴公目刘眞长曰神犹渊镜言必珠玉【何氏语林赏誉】卫叔宝是乐彦辅壻并有海内之名裴叔道尝称之曰妇翁氷清女壻璧润【何氏语林赏誉】
　　亦犹颜回与夫子有步骤之近槭若严霜之材婉如流风之雪惊禽走兽骆驿飞驰可谓王之荩臣朝之元老【何氏语林自新张懐瓘书断】
　　世目颍川李府君頵頵如玉山汝南陈仲举轩轩如千里马南阳朱公叔飂飂如行松栢之下【何氏语林赏誉】
　　厐德公目诸葛孔明为卧龙厐士元为凤雏司马德操为水镜【何氏语林赏誉】
　　若披云雾如对珠玉【何氏语林方正北史】
　　我昨东方未明过和氏门外见二陆两潘森然与槐桺齐列【何氏语林言语】
　　范滂清裁犹以利刃齿腐朽【何氏语林政事】
　　内含玉润外表澜清【何氏语林伤逝】
　　引领望之若松乔之在霄汉【何氏语林企美】
　　智慧多闻犹如大海安住寂定喻妙高山如师子王处众无畏世法不染犹净莲花饶益有情譬之大地洗除垢秽喻如大水成熟世间方诸大火増长善法同彼大风清凉悦意类之朗月能破众暗其犹烈日摧烦恼怨如威勇士心性调伏犹大象王能震法雷大龙为喻普雨众法譬之大云如大良医除烦恼病犹大国主善御世间如四天王防有情类及防正法如天帝释于人天中富贵最胜心得自在如大梵王于堪忍界主领自在身得无碍如揭路荼示教有情如世间父能流法宝如毗沙门能出世间种种珍宝福德智慧之所庄严有情见者无不益【波罗蜜多经卷五百七十二】
　　如见好画言是好手手非是画见画妙故説言好手【大智度论卷三十】
</div>
    <div class="pagination">
<a href="喻林_page12.html">上一页</a><span>...</span><a href="喻林_page8.html">8</a><a href="喻林_page9.html">9</a><a href="喻林_page10.html">10</a><a href="喻林_page11.html">11</a><a href="喻林_page12.html">12</a><span class="current-page">13</span><a href="喻林_page14.html">14</a><a href="喻林_page15.html">15</a><a href="喻林_page16.html">16</a><a href="喻林_page17.html">17</a><a href="喻林_page18.html">18</a><span>...</span><a href="喻林_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
