<!DOCTYPE html>
<html>
<head>
    <meta charset="UTF-8">
    <title>天中记 - 第 37 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 37 页/共 201 页</h1>
    <div class="content">　　黄唐自昔黄唐经畧万国燮定东西疆理南北【前叙传】大汉基隆于羲农规广于黄唐【选班固宾戏】五等之制始于黄唐【陆士衡五等论】周氏以鉴夏殷之长久遵黄堂之并建【唐李百药封建论】
　　俈尭俈尭之时混吾之美在下其道非独出时也山不用而童瞻泽不弊而养足【管子侈靡】
　　陶唐尭先居唐后居陶邱故曰陶唐氏【元和郡县志】上稽干则降承龙翼而炳诸典谟以冠徳卓絶【武臣作纬】者莫崇乎陶唐【班固宾戏】
　　明法昔者尭之治天下也犹埴之在埏也唯陶之所以为犹金之在炉恣治之所以铸其民引之而来推之而往使之而成禁之而止故尭之治也善明法禁之令而已矣【管子任法】
　　游汾尭治天下之民平海内之政往见四子藐姑射之山汾水之阳窅然丧其天下焉【庄逍遥】四子王倪齧缺被衣许由【注】体元则大怅望姑射之阿【曲水诗序】昔闻汾水游今见尘外镳【谢灵运北固诗】
　　徳逺帝尭曰吾存心于先古【説苑作天下】加志于穷民痛万姓之罹罪忧众生之不遂也故一民或饥曰此我饥之也一民或寒曰此我寒之也一民有罪曰此我陷之也仁行而义立徳博而化广故不赏而民劝不罚而民治先恕而后行是故徳音逺也【贾太傅新书説苑载河间献王之言同】刑措帝尭之治天下也盖杀一人刑二人而天下治故曰威厉而不试刑措而不用此之谓也【荀议兵】子贡曰传云尭舜之王一人不刑而天下治教诚而受深也【书大传】俭徳人君之有天下者瑶台九累而尭白屋黼衣九种而尭大布宫中三市而尭鹑居珍羞百种而尭粝饭菜粥骐驎青龙而尭素车朴马【尸子】人之所以乐为人主者以其穷耳目之欲而适躬体之便也今髙台层榭人之所丽也而尭朴桷不斲素题不枅珍怪竒异人之所美也而尭粝粢之饭藜藿之羮文绣白狐人之所好也而尭布衣揜形鹿裘御寒养性之具不加厚而増之以任重之忧故举天下而之于舜若解重负然非直辞让诚无以为也【淮南精神训】尭之有天下也非贪万人之富而安人主之位也以为百姓力征强凌弱众暴寡于是尭乃身服节俭之行而明相爱之仁以和辑之是故茅茨不翦采椽不折大路不画越席不縁大羮不和粢食不毇巡狩行教勤劳天下周流五岳岂其奉养不足乐哉举天下而以为社稷非有利焉年衰志悯举天下而传之舜犹却行而脱蹝也【上主术】帝尭王天下之时金银珠玉弗服也锦绣文绮弗衣也竒怪异物弗视也玩好之器弗宝也淫泆之乐弗听也宫垣屋室弗垩色也榱桷柱楹弗藻饰也茅茨之盖弗翦齐也衣絓履不弊不更为也滋味重累弗食也温饭暖羮不酸馁不易也不以私曲之故留耕种之时削心约志从事于无为其自奉也甚薄其赋役也甚寡故万民富乐而无饥寒之色百姓戴其君如日月亲其君如父母【六韬】尭之王天下也有茅茨不翦采椽不斲粝粢之食藜藿之羮冬日麑裘夏日葛衣虽监门之服养不亏于此矣【韩非子】尭有天下饭于土簋饮于土铏其地南至交趾北至幽都东西至日月之所出入者莫不宾服【上】晏子问于子华子曰婴闻圣人尚俭尭不以土阶为陋而有虞氏戒于涂髹于有之乎子华子曰昔尭居于衢室之宫垂衣而襞幅邃如神明之居辑五瑞以见羣后带幅舄而入觐者如众星之拱北尭则若固有之也舜游于岩廊之土被袗衣而鼔五弦之琴画日月于太常备十有二章黼黻黄烂如也出则有鸾和动则有佩环步趋中于【阙】之节舜亦若固有之也夫尭舜之备物也如此而恶有所谓土阶三尺茅茨不翦者恶有所谓涂髹以自戒者此腐儒之所守而污俗之所以相欺者也野人之所称道故记所不者也【子华子】
　　九臣当尭之时舜为司徒契为司马禹为司空后稷为田畴防为乐正倕为工师伯夷为秩宗臯陶为大理益掌敺禽尭体力便巧不能为一焉尭为君而九子为臣其何故也尭知九职之事使九子者各受其事皆胜其任以成九功尭遂成厥功以王天下【说苑君道】尭之九臣诚而能兴于朝其四臣诈而诛于野【上】尭之治天下也舜为司徒契为司马禹为司空后稷为大田师奚仲为工其导万民也水处者渔山处者木谷处者牧陆处者农地宜其事事宜其械械宜其用用宜其人泽臯织网陵阪耕田得以所有易所无以所工易所拙是故离叛者寡而听从者众譬若播棊丸于地员者走泽方者处髙各从其所安若风之遇箫忽然感之各以清浊应矣【淮南齐俗】治官理民者有司也君无事焉犹尊君也辟地垦草者后稷也决河濬江者禹也听狱治中者臯陶也有圣名者尭也故得道以御者身虽无能必使能者为己用不得其道技艺虽多未有益也【诠言】
　　尭戒尭戒曰战战栗栗日慎一日人莫蹪于山而蹪于垤【人间】
　　大公刘向曰古有行大公者帝尭也贵为天子富有天下得舜而之不私其子去天下若遗躧于天下犹然况细于天下者乎
　　恩深尭遭洪水之灾天下分絶为十二州制逺之道防而无乖畔之难者徳厚恩深无怨于天下也【前谷永传】徳化唐尭以徳化为冠冕以稷契为筋力髙而益崇动而愈据此先圣所以长守万国保其社稷者也【后黄琼传】羣龙为用昔唐尭在上羣龙为用是以能建天地之功増日月之耀者也【上郎顗传】
　　华封祝尭观乎华华封人曰嘻圣人请祝圣人使圣人夀尭曰辞使圣人富尭曰辞使圣人多男子尭曰辞封人曰夀富多男子人之所欲也女独不欲何耶尭曰多男子则多惧富则多事夀则多辱是三者非所以养徳也故辞封人曰始也我以女为圣人耶今然君子也天生万民必授之职多男子而授之职则何惧之有富而使人分之则何事之有夫圣人鹑居而鷇食鸟行而无彰天下有道则与物皆昌天下无道则脩徳就闲千嵗厌世去而上僊乗彼白云至于帝乡三患莫至身常无殃则何辱之有【庄天道】
　　康衢謡尭治天下五十年不知天下治欤不治欤不知亿兆之愿戴己欤不愿戴己欤顾问左右左右不知问外朝外朝不知问在野在野不知尭乃防服游于康衢闻儿童謡曰立我蒸民莫匪尔极不识不知顺帝之则尭喜问曰谁教尔为此言童儿曰我闻之大夫问大夫大夫曰古诗也尭还宫召舜因禅以天下【列仲尼】
　　用心舜问于尭曰天王之用心何如尭曰吾不敖无告不废穷民苦死者嘉孺子而哀妇人此吾所以用心已舜曰美则美矣而未大也尭曰然则何如舜曰天徳而出宁日月照而四时行若昼夜之有经云行而施矣尭曰胶胶扰扰乎天之合也我人之合也【庄天道】
　　安荣许由欲观帝意谓尭曰坐于华殿之上面双阙之下君之荣愿亦已足矣夫尭曰余坐华殿之上森然而松生于栋余立櫺扉之内霏焉而云生于牖虽面双阙无异乎崔巍之冠蓬莱虽背墉郭无异乎回峦之萦昆仑余安知其所以安荣【符子】
　　六王之冠夫尭之贤六王之冠也舜一徙而成邑而尭无天下矣有人无术以禁下恃为舜而不失其民不亦无术乎【韩难三】
　　帝妫昔在帝妫巨唐之世【海赋】
　　舜祖幕夫成天地之大功者其子孙未尝不章虞夏商周是也乃至于虞幕能听协风以成乐物生者也【云云】其后皆为王公侯伯【郑国语】晋侯问于史赵曰陈其遂亡乎对曰未也且陈氏得政于齐而后卒亡自幕至于瞽瞍无违命舜重之以明徳寘徳于遂遂世守之及胡公不淫故周赐之姓使祀虞帝臣闻盛徳必百世祀虞之世数未也继守将在齐其兆既存矣【左昭八年】展禽云幕能帅颛顼者也有虞氏报焉【鲁语】孔晁云幕能脩道功不及祖徳不及宗故每于嵗之大烝而祭焉谓之报言虞舜祭幕明幕是舜先不知去舜逺近也【左疏】舜祖幕幕生穷蝉穷蝉生敬康敬康生乔牛乔牛生瞽叟瞽叟产舜【刘躭吕梁碑】郑众曰幕舜之先贾逵以幕为虞思非也言自幕而至瞽瞍知幕在瞽瞍之前非虞思明矣【陈世家索隠】不利利人舜耕歴山陶河滨渔雷泽不取其利以教百姓百姓举利之此所谓能以所不利利人者也【管子】歴山之农者侵畔舜往耕焉朞年甽亩正河滨之渔者争抵舜往渔焉朞年而让长东夷之陶者器苦窳舜往陶焉朞年而器牢仲尼叹曰耕渔与陶非舜官也而舜往为之者所以救败也舜其信仁乎乃躬耕处苦而民从之【韩难一】舜兼爱百姓务利天下其田歴山也荷彼耒耜耕彼南亩与四海俱有其利其渔雷泽也旱则为耕者凿渎俭则为猎者表虎故有光若日月天下归之若父母【尸子】昔舜耕于歴山朞年而田者争处墝埆以封壤肥饶相让钓于河渎朞年而渔者争处湍濑以曲隈深潭相予当此之时口不设言手不指麾执徳于心而化驰若神【准原道】
　　行犹河海舜南面而治天下天下太平明于玉烛息于永风食于膏火饮于醴泉舜之行其犹河海乎千仞之溪满焉蝼螘之穴亦满焉由此观之禹汤之功不足言也【尸子】
　　托位舜一徙成邑再徙成都三徙成国四方之士归之尭闻其贤征之草茅之中与之语礼乐而不逆与之语政至简而易行与之语道广大而不穷于是妻之以媓媵之以娥九子事之而托天下焉【上】属以九子赠以昭华之玉而传天下焉【淮南子】
　　见尭昔尭殂之后舜仰慕三年坐则见尭于墙食则覩尭于羮【后汉李固传】
　　殛鲧尭以天下让舜鲧为诸侯怒于尭曰得天之道者为帝得地之道者为三公今我得地之道而不以我三三公以尭为失论欲得三公乃使猛兽欲以为乱比兽之角能以为城举其尾能以为旌召之不来仿佯于野以患帝舜于是殛之于羽山副之以吴刀禹不敢怨而反事之官为司空【吕氏春秋】尭欲天下于舜鲧諌曰不祥哉孰以天下而之于匹夫乎尭不听举兵而诛杀鲧于羽山之郊共工又諌曰孰以天下而之于匹夫乎尭不听又举兵而诛共工于幽之都于是天下莫敢言无天下于舜仲尼闻之曰尭之知舜之贤非其难者也不以其所疑败其所察则难也【韩非子】尭以天下与舜顔色不变舜受天下于尭亦顔色不变知天下无损益于己也夫何为哉【尸子】
　　大功舜有大功二十而为天子注举十六相去四凶也【左十八年】帝舜以二八成功文王以多士兴周【晋华谭传防】二八举而四门穆十乱用而天下安【何充疏虞喜】二八升而唐朝盛伊吕用而汤武宁【袁安名臣颂】舜去四凶而格天地【唐书宗立太子制】
　　教舜务成昭之教舜曰避天下之逆从天下之顺天下不足取也避天下之顺从天下之逆天下不足失也【尸子】作食器尭禅天下虞舜受之作为食器斩山木而财之削锯脩之迹流漆墨其上输之于宫以为食器诸侯以为益侈国之不服者十三【韩非子】
　　不下席子曰参女以为明主为劳乎昔者舜左禹而右臯陶不下席而天下治【书大传】
　　不下堂人君不亲小事百官有司各任其职故舜命九贤则无所用心弹五之琴咏南风之诗不下堂庙而天下治也【吴志步隲】
　　黄序王元长防秀才文九工开于黄序庶绩其凝注帝王世纪曰舜始即位改正朔以土承火色尚黄尚书中所谓建黄授正改用【选】
　　端如北极舜之在位也端如北极【淮览冥训】舜之在位犹北辰然【家五帝注见万巻菁华】
　　致天下尭问于舜曰我欲致天下为之奈何对曰执一无失行防无怠忠信无倦而天下自来执一如天地行防如日月忠诚盛于内贲于外形于四海天下其在一隅耶夫有何足致也【荀尭问】
　　尊徳礼魏征疏潜夫论曰人君之理莫大于道徳教化也圣人甚尊徳礼而卑刑罚故舜先敕契以敬敷五教而后任咎繇以五刑也【贞观政要】
　　遇时舜之耕渔其贤不肖与为天子同其未遇时也以其徒属掘地财取水利编蒲苇结罘网手足胼胝不居然后免于冻馁之患其遇时也登为天子贤士归之万民誉之丈夫女子振振殷殷无不戴説舜自为诗曰普天之下莫非王土率土之滨莫非王臣所以见尽有之也尽有之贤非加也尽无之贤非损也时使然也【吕氏春秋】巻娄巻娄者舜也羊肉不慕蚁蚁慕羊肉羊肉羶也舜有羶行百姓悦之故三徙成都至邓之虚而十有万里尭闻舜之贤举之童土之地曰冀得其来之泽【庄子】寡为昔者舜甑盆无膻而下不以余获罪饭乎土簋啜乎土型而农不以力获罪麑衣而领而女不以巧获罪法下易由事寡易为功而民不以政获罪故大道多容大徳众下圣人寡为故用物常壮也【韩诗外传】
　　十尭九舜知髙九舜明出十尭三四六五不能喻十尭九舜无以方【广明昭明啓】梁元檄四方云十尭九舜何足云也【纪】今夫尭舜生而在上位虽有十桀纣而不能乱者则世治也桀纣亦生而在上位虽有十尭舜而不能治者则势乱也【韩子】责公者易虽一贤少谬执难者众虽九舜犹乱【桓范要论】
　　左尭右舜事强暴之国必致宝单国举而后己虽左尭右舜未有能以此道免者也【韩诗外传】
　　体尭蹈舜济时拯世之术岂必体尭蹈舜然后乃理哉期于补绽决壊枝柱邪倾随形裁割措于安宁【后崔寔论】善教尭舜至天下之善教化者也南面而听天下生民之属莫不振动从服以化顺之然而朱象独不化尭舜者天下之英也朱象者天下之嵬一时之琐也今世俗不怪朱象而非尭舜岂不过甚矣哉夫是之谓嵬説【荀子】四王舜染于许由伯阳禹染于臯陶伯益汤染于伊尹仲虺武王染于太公望周公旦此四王者所染当故立天下立为天子功名蔽天地举天下之仁义显人必称此四王者【吕览】舜偪尭禹偪舜汤放桀武王伐纣此四王者人臣弑其君者也而天下誉之察四王之情贪得人之意也度其行暴乱之兵也然四王自广措也而天下称大焉自显名也而天下称明焉则威足以临天下利足以盖世天下从之【韩非子】
　　四代梁武帝云书起轩辕同以燧人为皇其五帝自黄帝至尭而止知帝不可以过五故曰舜非三王亦非五帝与三王为四代而已【书疏】学记云三王四代唯其师注虞夏殷周
　　五代五代建侯开国成家传嗣百世歴载千数皆以能当天官功加百姓五代之臣以道事君以仁抚世泽及草木兼利外内普天率土莫不被徳其所安全真天工也是以福祚流衍本枝百世【潜夫论贵忠篇】灵光殿赋殷五代之纯熈绍伊唐之炎精注五代唐虞夏殷周也
　　旗古今昔舜欲旗古今【务大作服海外】而不成既足以成帝矣禹欲帝而不成既足以正殊俗矣汤欲继禹而不成既足以服四荒矣武王欲及汤而不成既足以王道矣桓公欲继三王而不成既足以为诸侯长矣【吕览论大】
　　神明主天祚光徳而陨明忒昔在有熊髙阳髙辛唐虞三代咸有显懿故天祚之为神明主且着在天庭是生民之愿也厥飨国长久【杨重黎】
　　威察今人言五帝三王者其盛无偶威察若存其故何也其法盛其徳厚故思其徳必称其人朝夕祝之升闻于天上帝俱歆用永厥世而丰其年【家语执辔】
　　咸五司马相如难蜀父老文曰上咸五下登三注言与五帝皆盛而登于三王之上也【前书】四三皇而六五帝曽何周夏之足言【景福殿赋】遐迩五三【校猎赋】畜王资而承敌国之衅超五帝侔三王者必此法也【韩非子】人主师五帝而式三王【后崔寔传】朝登五帝夕宿三皇【杜甫太清宫赋】
　　孕育乃先孕虞育夏甄殷陶周【班固典引】吞虞孕夏罩汉笼周【梁简文菩提颂】遂欲流唐漂虞涤殷荡周【扬雄剧秦】
　　驰骤尭步舜趋禹驰汤骤【杜太清宫赋】
　　五帝之戒武王问五帝之戒可得闻太公曰黄帝云余在民上摇摇恐夕不至朝故金人三缄其口慎言语也尭居民上振振如临深渊舜居民上兢兢如履薄冰禹居民上栗栗如恐不满汤居民上翼翼恐不敢息【意林】八代今既不能纯法八代故宜防以霸政八代谓三皇五帝也【后崔寔传】
　　无地苏秦説赵王曰舜无咫尺之地以有天下禹无百人之聚以王诸侯【史记】枚叔諌吴王书云舜无立锥之地以有天下禹无十户之聚以王诸侯【选】尭无百户之郭舜无置锥之地以有天下汤无七里之分以王诸侯【淮南汜论】
　　三代
　　令王韩厥曰三代之令王皆数百年保天之禄夫岂无辟王赖前哲以免也【左成八】
　　四王齐宾媚人对晋人曰四王之王也树徳而济同欲焉五伯之霸也勤而抚之以役王命【成二】尭伐驩兜舜伐有苗禹伐共工汤伐有夏文王伐虢武王伐纣此二帝四王皆以仁义之兵行于天下也【荀议兵】
　　伯禹尭美禹绩乃赐姓姒氏封为夏伯故谓之伯禹天下宗之谓大禹【帝王世纪】
　　禹步禹治洪水疏河决江十年不闚其家手不爪胫不生毛生偏枯之病步不相过人曰禹步【尸子】禹有功抑下鸿【荀成相】股无完胈胫不生毛【韩子】字书股作腓胈细毛也见逺禹之决江水也民聚瓦砾及其事已成功已立为万世利禹之所见者逺也而民莫之知【吕乐成】昔禹决江濬河而民聚瓦石子产开亩树桑郑人谪訾【韩显学】惜隂禹为司空继鲧治水劳身涉勤不重径尺之璧而爱日之寸隂【帝王世纪】陶侃常语人曰大禹圣人乃惜寸隂至于众人当惜分隂【晋书】
　　趋时禹之趋时冠挂而不顾履遗而不取非争其先也争得其时也故圣人不贵尺之璧而重寸之隂时难得而易失也【淮原道】禹之治水身执畚挿以为民先当此之时烧不暇撌濡不给扢【要畧】沐浴霪梳栉扶风平治水土定千八百国【脩务】禹蹙洪水身亲其劳泽行路宿过门不入当此之时簮堕不掇冠挂不顾而暇耕乎【盐铁相刺】待士禹之治天下也以五声听门悬钟鼔铎磬而置轺以待四海之士为铭于簨簴曰教寡人以道者击鼓教寡人以义者击钟教寡人以事者振铎语寡人以忧者击磬语寡人以狱讼者挥鼗此之谓五声是以禹尝据一馈而七十起日中而不暇饱食曰吾犹恐四海之士留于道路是以四海之士皆至是以禹当朝廷间也可以罗爵【鬻子】昔者禹一沐而三握发一食而三起以礼有道之士通乎已之不足也通乎已之不足则不与物争矣【吕谨听】
　　泣罪禹出见罪人下车问而泣之左右曰夫罪人不顺道故使然焉君王何为痛之至于此也禹曰尭舜之人皆以尭舜之心为心今寡人为君也百姓各自以其心为心是以痛之也【説苑】时多禹叹物未尭心【广明昭明啓】作祭器舜禅天下而传之于禹禹作为祭器墨染其外而朱画其内缦帛为茵蒋席颇縁觞酌有采而樽俎有饰此弥侈矣而国之不服者三十三【韩十过】太宗常怪舜造漆器禹雕其俎諌者十余不止小物何必尔耶【褚遂良传】司禄益食昔三苗大乱天命殛之夏禹受于宫有大神人面鸟身降而辅之司禄益食而民不饥司金益富而国家实司命益年而民不夭禹乃克三苗而神民不违四方归之辟地以王【隋巢子】
　　徳衰尭治天下伯成子髙为诸侯焉尭授舜舜受禹伯成子髙辞为诸侯而耕禹往见之则耕在野禹趋就下位而问焉曰昔者尭治天下吾子立为诸侯焉尭授舜吾子犹存焉及吾在位子辞诸侯而耕何故伯成子髙曰昔尭之治天下举天下而传之他人至无欲也择贤而与之其位至公也以至无欲至公之行示天下故不赏而民劝不罚而民畏舜亦犹然今君赏罚而民欲且多私是君之所懐者私也百姓知之贪争之端自此始矣徳自此衰刑自此繁矣吾不忍见以是处野也今君又何求而见我君行矣无留吾事耕而不顾【辨序】舜王天下臯陶佐政北人无择深隠不见禹王天下伯益辅治伯成子髙委位而耕【论衡】
　　啓攻益伯益干啓位啓杀之【竹书】燕王欲传国于子之也问之潘夀对曰禹爱益而任天下于益己而以啓人为史及老而以啓为不足任天下故传天下于益而势重尽在啓也已而啓与友党攻益而夺之天下是禹名传天下于益而实令啓自取之也【韩非子】管仲妾婧云睾子生五嵗而佐禹曹大家云臯子者臯陶之子伯益也【列女传】秦益后益即臯陶子也【仲长綂昌言】
　　金版出地论语隂嬉防曰庚子之旦金版尅书出地庭中曰臣族虐王禽宋均曰谓杀闗龙之后庚子旦庭中地有此版异也龙同姓称族王虐杀我必见禽也任昉牋云金板出地告龙逢之怨
　　玉镜尚书帝命验期云桀失玉镜用其噬虎注玉镜谓清明之道虎视谓其暴虐
　　金椎孝经援神契云后偷任威折其玉斗失其金椎注后桀也偷茍且自奉也玉斗者浑仪金椎言国之宝琬琰后桀命扁伐岷山岷山女于桀二人曰琬曰琰桀爱二女无子焉斲其名于苕华之玉苕是琬华是琰而弃其元妃于洛曰妹嬉氏以与伊尹交遂以夏亡【纪年】大牺桀为无道天下颤恐于辛任威国人大崩汤欲令伊尹往视旷夏恐其不信汤乃自射伊尹伊尹奔夏三年反报于亳曰桀迷于末嬉好彼琬琰不恤其众民心积怨皆曰上天不恤夏命其卒汤与伊尹盟以示必灭夏伊尹又往视旷夏听于末嬉之言以告汤汤良车七十乗必死六千人以戊子战于郕遂禽移大牺登自鸣条乃入巢门遂有夏民大悦亲郼如夏【吕慎大简选】
　　注琬当作婉婉顺阿意之人或作美玉误　按国语桀伐有施有施人以妹嬉女焉妹嬉有宠于是乎与伊尹比而亡夏竹书吕览末嬉伊尹之事似亦非诬
　　作大辂夏后氏没殷人受之作为大辂而建九旒食器雕琢觞酌刻镂四壁垩墀茵席雕文此弥侈矣而国之不服者五十三【韩十过】
　　太史出奔夏桀迷惑暴乱太史令终古出其图法执而泣之先奔于商三年而桀乃亡商纣沈于酒徳爰近姑卒息杀三不辜太史令向挚【一作艺】载其图法先归文王期年而纣乃亡故圣人之见存亡之迹成败之际也非乃鸣条之野甲子之日也【吕览淮南】
　　天下杰古者桀纣长巨姣美天下之杰也筋力越劲百人之敌也然而身死国亡为天下大僇后世言恶则必稽焉【荀非相】
　　畴四海至贤畴四海汤武是也至罢不容妻子桀纣是也【上正论】
　　三宗于殷太甲为太宗太戊曰中宗武丁曰髙宗周公为无逸之戒举三宗以劝成王所以劝帝之功博矣【前刘歆议】汤有天下传二十八王而其甚盛者号称三宗【唐太宗賛】象箸昔者纣为象箸而箕子怖以为象箸必不加于土铏必将犀玉之杯象箸玉杯必不羮菽藿则必旄象豹胎旄象豹胎必不衣短褐而食于茅屋之下则锦衣九重广室髙台吾畏其卒故怖其始居五年纣为肉圃设炮烙登糟邱临酒池纣遂以亡故箕子见象箸以知天下之祸【韩喻老】
　　长夜之饮纣为长夜之饮惧以失日问其左右尽不知也乃使问箕子箕子谓其徒曰为天下主而一国皆失日天下其危矣一国皆不知而我独知之吾其危矣辞以醉而不知【韩説林】
　　玉版周有玉版纣令胶鬲索之文王不予费仲来求因予之是胶鬲贤而费仲无道也周恶贤者之得志也故予费仲【上喻老】史苏曰妲己有宠与胶鬲比而亡殷【国语】请解炮烙昔者文王侵孟克莒举酆三事举而纣恶之文王乃惧请入雒西之地赤壤之国方千里以请解炮烙之刑天下皆悦仲尼闻之曰仁哉文王轻千里之国而请解炮烙之刑智哉文王出千里之地而得天下之心【上难二】
　　义王费仲説纣曰西伯昌贤百姓悦之诸侯附焉不可不诛不诛必为殷祸纣曰子言义主何可诛费仲曰冠虽穿弊必戴于头履虽五采必践之于地今西伯昌人臣也脩义而人向之卒为天下患其必昌乎人人不以其贤为其主非可必诛也且主而诛臣焉有过纣曰夫仁义者上所以劝下也今昌好仁义诛之不可三説不用故亡【外储】
　　拘文羑里文王砥徳脩政三年而天下二心归之纣闻而患之曰余夙兴夜寐与之竞行则苦心劳形纵而置之恐伐余一人崇侯虎曰周伯昌行仁义而善谋太子发勇敢而不疑中子旦恭俭而知时若与之从则不堪其殃纵而赦之身必危亡冠虽敝必加于头及未成请图之屈商乃拘文王于羑里于是散宜生乃以千金求天下之珍怪得驺虞鸡斯之乗玉百工大贝百朋豹黄罴青犴白虎文皮千合以献于纣因费仲而通纣见而説之乃免其身杀牛而赐之文王归乃为玉门筑灵台相女童击钟鼔以待纣之失也纣闻之曰周伯昌改道易行吾无忧矣乃为炮烙剖比干剔孕妇杀諌者文王乃遂其谋【淮道应】
　　三淫周文王处岐诸侯去殷三淫而翼文王散宜生曰殷可伐也文王弗许周公旦乃作诗曰文王在上于昭于天周虽旧邦其命惟新以绳文王之徳【吕古乐】
　　见几公子曰文王率殷之叛国而事纣是纳纣为虐使得志天下流毒百姓文王之为也何不仁之甚乎孰若直司正諌以正其患先生曰夫几者动之防也非圣人不能见也于时厯数虽改殷仲尚强纣刚猛暴虐饰非拒谏岂文王之能动乎【通厯】
　　玉马论语比考防曰殷惑妲己玉马走宋均曰女妲己有美色也玉马喻贤臣奔去也任昉牋云玉马骏奔表防子之去
　　泽枯汤教祝网者而四十国朝文王葬死人之骸而九夷归之武王防暍人于樾下左拥而右扇子而天下懐其徳【淮人间】
　　隂谋武王伐纣太公隂谋食小儿以丹令身纯赤长大教言殷亡殷民见儿赤身以为天神及言殷亡皆谓商灭兵至牧野晨举脂烛奸谋惑民权掩不备周之所讳也【论衡】
　　兵忌武王之诛纣也行之日以兵忌东面而迎太嵗至汜而汜至懐而懐至共头而山隧霍叔惧曰出三日而五灾至无乃不可乎周公曰刳比干而囚箕子飞防恶来知政夫又恶有不可焉遂选马而进朝食于戚暮宿于百泉厌旦于牧之野鼓之而纣卒易乡遂乗殷人而进诛纣【荀儒效】淮南共头而坠下云彗星出而授殷人其柄当战之时十日乱于上风击于中然而前无蹈难之赏而后无遁北之刑白刃不毕拔而天下得矣【兵畧】系堕武王至殷郊系堕五人御于前莫肯之为曰吾所以事君者非系也武王左释白羽右释黄钺勉而自为系孔子闻之曰此五人者之所以为王者佐也不肖主之所弗安也【吕不茍】文王伐崇至凤皇墟韈系解因自结之太公望曰何为也王曰君与处皆其师中皆其友下尽其使也今王先君之臣故无可使也【韩外储】
　　黄鸟武王率兵车以伐纣纣虎旅百万阵于商郊起自黄鸟至于赤斧三军之士靡不失色武王乃命太公把白旄以麾之纣军反走【鬻子】任彦升令曰白羽一麾黄鸟底定甲既鳞下车亦瓦解
　　坶野武王伐纣战于牧野纣之卒辐分纣之车瓦裂纣之甲如鳞下贺乎武王【书大传】武王大败殷人上堂见玉曰谁之玉也曰诸侯之玉即取而归之于诸侯天下闻之曰武王防于财矣入室见女曰谁之女也曰诸侯之女也即取而归之于诸侯天下闻之曰武王防于色也【説苑】乃封比干之墓表商容之闾迎箕子之棺朝成汤之庙【淮南道应】立其后于宋以奉桑林【吕慎大】于是听遗老之言复盘庚之政发钜桥之粟散鹿台之钱以示民无私出拘救罪分财弃责以振穷困【吕】破皷折枹弛弓絶去舎露宿以示平易解剑带笏以示无仇【淮】济河而西归报于庙【吕】天下酌酒郁摇【乐稽耀嘉】
　　康梁纣为天子赋敛无度戮杀无止康梁沈湎宫中成市天下同心而苦之【淮南要畧】
　　天智玉武王克商时甲子夕纣取天智玉琰五环身以自焚凡厥有庶告焚玉四千五日武王乃俾于千人求之四千庶玉则销天智玉五在火中不销凡武王俘商旧宝万千佩玉亿有八万【周书】注天智玉之美者缝环其身自厚也凡焚玉四千庶玉则销天智玉不销纣身不尽也
　　殷长者武王入殷闻殷有长者武王往见之而问殷之所以亡殷长者对曰王欲知之则请以日中为期武王与周公旦明日早要期则弗得也武王怪之周公曰吾已知之矣此君子也取不能其主有以其恶告王不忍为也若夫期而不当言而不信此殷之所以亡也已以此告王矣【吕贵因】
　　武有七徳楚子曰夫文止戈为武武王克商作颂曰载戢干戈载櫜弓矢夫武禁暴戢兵保大定功安民和众丰财者也故使子孙无忘其章【左宣十三】
　　示民无返武王伐纣过隧斩岸过水拆舟过谷发梁过山焚莱示民无返志也【説苑权谋】
　　载尸武王伐纣载尸而行海内未定故不为三年之丧始【淮南齐俗】
　　成王周公旦所朝于穷巷之中瓮牖之下者七十人文王造之而未遂武王遂之而未成周公抱少主而成之故曰成王【吕下贤】
　　成周成王之定成周也其辞曰惟余一人营居于成周惟余一人有善易得而见也有不善易得而诛也【上长利】政度成王问政于尹佚曰吾何徳之行而民亲其上对曰使之时而敬顺之王曰其度安在曰如临深渊如履薄冰王曰惧哉王人乎尹佚曰天地之间四海之内善之则吾畜也不善则吾雠也昔夏商之臣反雠桀纣而臣汤武宿沙之民皆自攻其君而归神农此世之所明知也如何其无惧也【淮南道应】
　　民得四生成王曰寡人闻之圣王在上位使民富且夀云若夫富则可为也若夫夀则不在天乎粥子对曰唯疑请以上世之政诏于君王政曰圣王在上位则天下无军兵之事故诸侯不私相攻而民不私相鬬防不私相煞也故圣王在上位则民免于一死而得一生矣圣王在上则君积于道而吏积于徳而民积于用力故妇人为其所衣丈夫为其所食则民无冻馁矣故圣王在上则民免于二死而得二生矣圣王在上则君积于仁而吏积于爱而民积于顺则刑罚废矣而民无夭遏之诛故圣王在上则民免于三死而得三生矣圣王在上则使民有时而用之有节则民无厉疾故圣王在上则民免于四死而得四生矣圣王在上则使盈境内兴贤良以禁邪恶故贤人必用而不肖人不作则已得其命矣故夫富且夀者圣王之功也周成王曰受命矣【贾子】上贤周至成王有上贤之材因文武之业以周召为辅有司各敬其事在位莫非其人天下甫二世耳然周公犹作诗书深戒成王以恐失天下书则曰王毋若殷王纣其诗则曰宜监于殷骏命不易【前翼奉传】
　　法度素定昔成王之政周公在前召公在后毕公在左史佚在右四子挟而维之目见正容耳闻正言一日即位天下旷然言其法度素定也【后翟酺传】
　　流声成王之为太子也则周召为保傅史佚昭文章故能闻道极备登崇大业刑措不用流声洋溢【晋江统传】中才成王人之中才也近管蔡则防入有周召则义闻岂可谓天聪明哉然而克终于道者得不谓教之然耶【元氏长庆集】周公左而召公右伯禽鲁而太公齐【上】
　　薫风潜畅成康以四十二年之间刑厝不用薫风潜畅颂声遐举越裳重译万里来归【隋志】
　　藩屛王子朝使告于诸侯曰昔武王克殷成王靖四方康王息民并建母弟以藩屛周亦曰吾无専享文武之功至于厉王王心戾虐万民弗忍居王于彘诸侯释位以间王政宣王有志而后效官【左昭二十六年】
　　共伯和共伯和即于王位【竹书】共伯名和好行仁义诸侯贤之厉王无道国人作难王奔于彘诸侯奉和以行天子事号曰共和元年【鲁连子】十四年大旱庐舎俱焚卜于太阳兆曰厉王为祟共伯子使诸侯王子请为宣王共伯复归国于卫和有至徳尊之不喜废之不怒逍遥得志于共山之首【司马彪庄注沈约竹书注】许由虞乎颍阳而共伯得乎共首【庄让王吕慎大】共伯和脩其行好仁贤而海内皆以来为稽矣周厉之难天子旷絶而天下皆来请矣【吕开春】观左传释位效官及鲁吕诸书则共伯名和无可疑者髙诱注乃谓共国伯爵夏时诸侯共首得志不知出何书何耶　汉书古今人表云共伯和孟康云入为三公【今本无】师古曰和共伯名迁史以为周召二相行政号曰共和无所据也
　　四三王夏扶谓荆轲曰何以教太子轲曰髙欲令四三王下欲令六五霸于君何如也【燕丹子】天下有有道之士虽幸而有未必知也不知则与无贤同此治世之所以短而乱世之所下长也故王者不四霸者不六亡国相望明主相及得士则无此之患【吕观世】
　　非唐笑虞始皇既幷海内以威力为王道以权诈为要术遂非唐笑虞絶灭旧章防禁文学行是古之戮严诽谤之诛十余年滂沱而盈溢故皇天疾威【吾邱夀王论】金镜尚书考灵曜曰秦失金镜鱼目入珠郑曰金镜喻明道也始皇吕不韦子言乱真也
　　折槁秦皇挟録图见其传曰亡秦者胡也因发卒五十万万使公杨翁将筑脩城西属流沙北击辽水东结朝鲜中国内郡挽车而饷之又利越之犀角象齿翡翠珠玑乃使尉屠雎发卒五十万为五军一军塞镡城之岭一军守九嶷之塞一军守畨禺之都一军守南野之界一军结余干之水二年不解甲弛弩使监禄无以转饷又以卒凿渠而通粮道以与越人战杀西呕君译吁宋而越人皆入丛薄中与禽兽防莫肯为秦虏相置桀骏以为将而夜攻秦人杀尉屠睢伏尸流血数十里乃发适戍以备之于是陈胜起于大泽刘项兴义兵随而定若折槁振落遂亡天下祸在备胡而利越也【淮人间】铸金人秦之时髙为台榭大为囿逺为驰道铸金人发适戍入刍槀头防箕赋输于少府丁壮丈夫西至临洮狄道东至防稽浮石南至豫章桂林北至飞狐阳原道路死人以沟量当此之时忠諌者谓之不祥而道仁义者谓之狂【淮汜论】然刘氏夺之若转闭锤【道应】
　　十亡始皇既兼天下大侈靡于是有方士韩客侯生齐客卢生相与谋亡去始皇大怒坑犯法者四百六十余人卢生不得而侯生后至始皇召见将数而车裂之侯生曰臣闻知死必勇陛下肯听臣一言乎始皇曰若欲何言言之侯生曰陛下奢侈淫泆下喑上聋臣等故去丹朱傲虐好慢游遂以不升今陛下之淫万丹朱而千昆吾夏桀臣恐陛下之十亡也而曽不一存始皇黙然久之曰汝何不早言侯生曰陛下之意方乗青云飘摇于文章之观自贤自健上侮五帝下凌三王弃朴素就末技陛下亡征见久矣臣等恐言之无益也而自取死故逃今臣必死故为陛下陈之欲使陛下自知也始皇曰吾可以变乎侯生曰形已成矣陛下之佐又非也臣恐变之不能存也始皇喟然释之【説苑反质】
　　任刑昔秦法繁于秋荼而网宻于凝脂然而上下相遁奸伪萌生有司法之若救烂扑焦不能禁非网疏而罪漏礼义废而刑罚任也【盐铁刑徳】
　　虎挒枭磔始皇方虎挒而枭磔噬士犹腊肉也【杨重黎】自营始皇既吞天下召羣臣而议曰吾徳出于五帝吾将官天下谁可使代我后者鲍白令之对曰陛下行桀纣之道欲为五帝之禅非陛下所能行也始皇大怒曰令之前若何以言我行桀纣之道也趣説之不解则死对曰陛下筑灵于云宫殿五里建千石之钟万石之虡妇女连百倡优累千兴作骊山宫室至雍相继不絶所以自奉者殚天下竭民力偏驳自私不能以及人所谓自营仅存之主也何暇比徳五帝欲官天下哉始皇闇然面有慙色久之曰令之之言乃令众丑我【説至公】巢杖秦以刑罚为巢故有覆巢破卵之患以赵髙李斯为杖故有倾仆缺覆之祸何哉所任非也【陆贾新语】
　　献蒲为脯二世时赵髙用事乃先献蒲为脯指鹿为马以验羣臣【古今注风俗通】赵髙欲作乱或以青为黒黒为黄民言从之至今语犹存也【郑礼器注】崔琦对梁冀曰将使黄改色马鹿易形乎【后汉文传】
　　汉阶桀纣是汤武之梯秦项是大汉之阶四逆不兴则四顺不升【周生烈子】
　　夘金有人夘金握天镜【春秋録孔法】夘金出轸握命孔符【尚书考灵曜】帝命验云贼起蜚夘生虎注贼始皇虎髙祖出轸有人雄起戴玉英祈旦失防亡其金虎东南纷纷注精起昌光出轸已图之【上金虎喻秦君】
　　什殷周汉兴以来传文未逺以所闻见伍唐虞而什殷周焕炳郁郁莫盛于斯【论衡佚文】
　　总万廷髙皇摄政总万廷四海归咏治威明文徳道化承天精元祚兴隆协圣灵【龙鱼河图】
　　凤举髙帝龙飞凤举于楚宋之间山东子弟为辅【盐铁国病】光武龙兴凤举取天下若拾遗何以不及汤武【论衡齐世】优五代尭以唐侯入嗣帝位舜以司徒因尭授禅禹以司空縁功代舜汤由七十里文王百里武王为西伯袭文王位五代之起皆有因縁力易为也髙祖从亭长提三尺剑取天下光武由白水奋威武海内无尺土所因一位所乗直奉天命乐推自然此则起髙于渊洿为深于邱山也比方五代孰者为优【论衡恢国】
　　七制大哉七制之主其以仁义公恕统天下乎其役简其刑清君子乐其道小人懐其生四百年间天下无二志其有以结人心乎终之以礼乐则三王之举也【文中天地】蜀三杰征士傅干曰刘备寛仁有度能得人死力诸葛亮达治知变正而有谋而为之相张飞闗侯勇而有义皆万人之敌而为之将此三人者皆人杰也以备之畧三杰佐之何为不济也【蜀志二】
</div>
    <div class="pagination">
<a href="天中记_page36.html">上一页</a><span>...</span><a href="天中记_page32.html">32</a><a href="天中记_page33.html">33</a><a href="天中记_page34.html">34</a><a href="天中记_page35.html">35</a><a href="天中记_page36.html">36</a><span class="current-page">37</span><a href="天中记_page38.html">38</a><a href="天中记_page39.html">39</a><a href="天中记_page40.html">40</a><a href="天中记_page41.html">41</a><a href="天中记_page42.html">42</a><span>...</span><a href="天中记_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
