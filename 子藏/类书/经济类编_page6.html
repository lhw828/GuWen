<!DOCTYPE html>
<html>
<head>
    <meta charset="UTF-8">
    <title>经济类编 - 第 6 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 6 页/共 74 页</h1>
    <div class="content">　　周文王问于粥子曰敢问君子将入其职则其于民也何如粥子对曰唯疑请以上世之政诏于君王故曰君子将入其职则其于民也旭旭然如日之始出也文王曰受命矣曰君子既入其职则其于民也何若对曰君子既入其职则其于民也暯暯然如日之正中文王曰受命矣曰君子既去其职则其于民也何若对曰君子既去其职则其于民也暗暗然如日之已入也故君子将入而旭旭者义先闻也既入而暯暯者民保其福也既去而暗暗者民失其敎也文王曰受命矣
　　武王问于粥子曰寡人愿守而必存攻而必得战而必胜则吾为此奈何粥子曰唯攻守而战乎同器而和与严其备也故曰和可以守而严可以守而严不若和之固也和可以攻而严可以攻而严不若和之徳也和可以战而严可以战而严不若和之胜也则唯由和而可也故诸侯发政施令政平于人者谓之文政矣诸侯接士而使吏礼恭于人者谓之文礼矣诸侯听狱断刑仁于治陈于行而由此守而不存攻而不得战而不胜者自古而至于今自天地之辟也未之尝闻也今也君王欲守而必存攻而必得战而必胜则唯由此也为可也武王曰受命矣
　　武王问于王子旦曰敢问治必有成而战有必胜乎攻有必得而守有必存乎王子旦对曰有政曰诸侯政平于内而威于外矣君子行修于身而信于舆人矣治民民治而荣于名矣故诸侯凡有治心者必修之以道而兴之以敬然后能以成也凡有战心者必修之以政而兴之以义然后能以胜也凡有攻心者必结之以约而谕之以信然后能以得也凡有守心者必固之以和而谕之以爱然后能有存也武王曰受命矣
　　武王问于太公曰贤君治国何如对曰贤君之治国其政平其吏不苛其赋敛节其自奉薄不以私善害公法赏赐不加于无功刑罸不施于无罪不因喜以赏不因怒以诛害民者有罪进贤举过者有赏后宫不荒女谒不听上无淫慝下不隂害不幸宫室以费财不多观逰台池以罢民不雕文刻镂以逞耳目官无腐蠧之藏国无流饿之民此贤君之治国也武王曰善哉
　　师尚父曰吾闻之于政也曰天下圹圹然一人有之万民藂藂一人理之故天下者非一家之有也有道者之有也故夫天下者唯有道者理之唯有道者纪之唯有道者使之唯有道者宜处而久之故夫天下者难得而易失也难常而易亡也故守天下者非以道则弗得而长也故夫道者万世之寳也武王曰受命矣
　　成王年六嵗即位享国亲以其身见于粥子之家而问焉曰昔者先王与帝修道而道修寡人之望也亦愿以敎敢问兴国之道奈何粥子对曰唯疑请以上世之政诏于君王政曰兴国之道君思善则行之君闻善则行之君知善则行之位敬而常之行信而长之则兴国之道也成王曰受命矣　成王曰敢问于道之要奈何粥子对曰唯疑请以上世之道诏于君王政曰为人下者敬而肃为人上者恭而仁为人君者敬士爱民以终其身此道之要也成王曰受命矣　成王曰敢问治国之道若何粥子曰唯疑请以上世之政诏于君王政曰治国之道上忠于主而中敬其士而下爱其民故上忠其主者非以道义则无以入忠也而中敬其士则不以礼节无以谕敬也下爱其民非以忠信则无以谕爱也故忠信行于民礼节谕于士道义入于上则治国之道也虽治天下者由此而已成王曰受命矣　成王曰寡人闻之有上人者有下人者有贤人者有不肖人者有智人者有愚人者敢问上下之人何以为异粥子对曰唯疑请以上世之政诏于君王政曰凡人者若贱若贵若幼若老闻道志而藏之知道善而行之上人矣闻道而弗取藏也知道而弗取行也则谓之下人矣故夫行者善则谓之贤人矣行者恶则谓之不肖矣故夫言者善则谓之智矣言者不善则谓之愚矣故知愚之人有其辞矣贤不肖之人别其行矣上下之人等其志矣成王曰受命矣　成王曰寡人闻之圣王在上位使民富且夀云若夫富则可为也若夫夀则不在于天乎粥子曰唯疑请以上世之政诏于君王政曰圣王在上位则天下不死军兵之事故诸侯不私相攻而民不私相鬭防不私相煞也故圣王在上位则民免于一死而得一生矣圣王在上则臣积于道而吏积于徳而民积于用力故妇为其所衣丈夫为其所食则民无冻馁矣圣王在上则民免于二死而得二生矣圣王在上则君积于仁而吏积于爱而民积于顺则刑罸废矣而民无大过之诛故圣王在上则民免于三死而得三生矣故圣王在上则使民有时而用之有节则民无厉疾故圣王在上则民免于四死而得四生矣故圣王在上则使盈境内兴贤良以禁邪恶故贤人必用而不肖人不作则已得其命矣故夫富且夀者圣王之功也成王曰受命矣孔子闲居曽子侍孔子曰参乎今之君子唯士与大夫之言闻也至于君子之言者希于乎吾以王言之其不出户牖而化天下曽子下席而对曰敢问何谓王者言孔子曰夫道者所以明徳也徳者所以尊道也是以非徳道不尊非道徳不明是故昔者明王内修七敎外行三至七敎修然后可以守三至行然后可以征故曰内修七敎而上不劳外行三至而财不费此之谓明王之道也曽子曰可得闻焉孔子曰昔者帝舜左禹而右臯陶不下席而天下治夫如此何上之劳乎政之不中君之患也令之不行臣之罪也若乃十一而税用民之力嵗不过三日入山泽以其时而无征闗讥市防皆不收赋此则生财之路而明王节之何财之费乎曽子曰敢问何谓七敎孔子曰上敬老则下益孝上尊齿则下益弟上乐施则下益寛上亲贤则下择友上好徳则下不隠上恶贪则下耻争上亷让则下耻节此之谓七敎七敎者治民之本也七者修则四海无刑民矣上之亲下也如手足之于腹心下之亲上也如幼子之于慈母矣上下相亲如此故令则从施则行民懐其徳近者悦服逺者来附政之致也曽子曰敢问何谓三至孔子曰至礼不让而天下治至赏不费而天下士悦至乐无声而天下民和明王笃行三至故天下之君可得而知天下之士可得而臣天下之民可得而用曽子曰敢问此义何谓孔子曰古者明王必尽知天下良士之名既知其名又知其实然后因天下之爵以尊之此之谓至礼不让而天下治因天下之禄以富天下之士此之谓至赏不费而天下之士悦如此则天下之名誉兴焉此之谓至乐无声而天下之民和
　　子张问入官于孔子子曰安身取誉为难子张曰为之如何子曰已有善勿専敎不能勿怠已有过勿发失言勿倚不善勿遂行事勿留君子入官具此六者则身安誉至而政从矣且夫忿数者狱之所由生也距谏者忠之所以塞也慢易者礼之所以失也怠惰者时之所以后也奢侈者财之所以不足也専独者事之所以不成也君子入官除此六者则身安誉至而政从矣故君子南向临官而公治之精智而略行之进是利而除是害无求其报焉是故临官不治则乱乱生则争之者至明君必寛宥以容其民慈爱以优游之而民自得矣君上者臣之仪也有司执政者民之表也迩臣便辟者羣仆之伦也故仪不正则民失表不端则百姓乱迩臣便辟则羣臣污矣古者圣王冕而前旒所以蔽明也紞纮充耳所以蔽聦也水至清则无鱼人至察则无徒枉而直之使自得之优而柔之使自求之揆而度之使自索之民有小罪必求其善以赦其过民有大罪必原其故以仁辅化如有死罪其使之生则善也是以上下亲而不离道化流而不蕴此治民之至道矣入官之大统矣闵子骞为费宰问政于孔子子曰以徳以法夫徳法者御民之具犹御马之有衘勒也君者人也吏者辔也刑者策也夫人君之政执其辔策而已古者天子以内史为左右手以徳法为衔勒以百官为辔以刑罸为策以万民为马故御天下数百年而不失善御马者正衘勒齐辔策均马力和马心故口无声而马应辔策不举而极千里善御民者壹其徳法正其百官以均齐民力和安民心故令不再而民顺从刑不用而天下治是以天地徳之而兆民懐之古之御天下者以六官总治焉冡宰之官以成道司徒之官以成徳宗伯之官以成仁司马之官以成圣司宼之官以成义司空之官以成礼六官在手以为辔均仁以为纳故曰御四马者执六辔御天下者正六官
　　子贡曰叶公问政于夫子夫子曰政在附近而来逺鲁哀公问政于夫子夫子曰政在于谕臣齐景公问政于夫子夫子曰政在于节用三君问政于夫子夫子应之不同然则政有异乎孔子曰夫荆之地广而都狭民有离志焉故曰在于附近而来逺哀公有臣三人内比周以惑其君外鄣距诸侯賔客以蔽其明故曰政在谕臣齐景公奢于台榭淫于苑囿五官之乐不解一旦而赐人百乗之家者三故曰政在于节用此三者政也诗不云乎乱离斯瘼奚其适归此伤离散以为乱者也匪其止恭惟王之卭此伤奸臣蔽主以为乱者也相乱蔑资曽莫惠我师此伤奢侈不节以为乱者也察此三者之所欲政其同乎哉
　　卫灵公问于史防曰政孰为务对曰大理为务听狱不中死者不可生也断者不可属也故曰大理为务少焉子路见公公以史防言告之子路曰司马为务两国有难两君相当司马执枹以行之一鬬不当死者数万以杀人为非也此其为杀人亦众矣故曰司马为务少焉子贡入见公以二子言告之子贡曰不识哉昔禹与有扈氏战三陈而不服禹于是修敎一年而有扈氏请服故曰去民之所事奚狱之所听兵革之不陈奚鼓之所鸣故曰敎为务也
　　管仲势地篇　制断五刑各当其名罪人不怨善人不惊曰刑正之服之胜之饰之必严其令而民则之曰政如四时之不貣如星辰之不变如宵如昼如隂如阳如日月之明曰法爱之生之养之成之利民不得天下亲之曰徳无徳无怨无好无恶万物崇一隂阳同度曰道刑以弊之政以命之法以遏之徳以养之道以明之刑以弊之毋失民命令之以终其欲明之毋径遏之以絶其志意毋使民幸养之以化其恶必自身始明之以察其生必修其理致刑其民庸心以蔽致政其民服信以听致徳其民和平以静致道其民付而不争
　　牧民篇　凡牧民者欲民之正也欲民之正则防邪不可不禁也防邪者大邪之所生也防邪不禁而求大邪之无伤国不得也　凡牧民者欲民之可御也欲民之可御则法不可不审法者将立朝廷者也将立朝廷者则爵服不可不贵也爵服加于不义则民贱其爵服民贱其爵服则人主不尊人主不尊则令不行矣法者将用民力者也将用民力者则禄赏不可不重也禄赏加于无功则民轻其禄赏民轻其禄赏则上无以劝民上无以劝民则令不行矣法者将用民能者也将用民能者则授官不可不审也授官不审则民间其治民间其治则理不上通理不上通则下怨其上下怨其上则令不行矣法者将用民之死命者也用民之死命者则刑罸不可不审刑罸不审则有辟就有辟就则杀不辜而赦有罪杀不辜而赦有罪则国不免于贼臣矣故夫爵服贱禄赏轻民间其治贼臣首难此谓败国之敎也士经篇　错国于不倾之地积于不涸之仓藏于不竭之府下令于流水之原使民于不争之官明必死之路开必得之门不为不可成不求不可得不处不可久不行不可复错国于不倾之地者授有徳也积于不涸之仓者务五谷也藏于不竭之府者养桑麻育六畜也下令于流水之原者令顺民心也使民于不争之官者使各为其所长也明必死之路者严刑罸也开必得之门者信庆赏也不为不可成者量民力也不求不可得者不彊民以其所恶也不处不可久者不偷取一世也不行不可复者不欺其民也故授有徳则国安务五谷则食足养桑麻育六畜则民富令顺民心则威令行使民各为其所长则用备严刑罸则民逺邪信庆赏则民轻难量民力则事无不成不彊民以其所恶则诈譌不生不偷取一世则民无怨心不欺其民则下亲其上臣主篇　夫仓库非空虚也商宦非虚壊也法令非虚乱也国家非虚亡也彼时有春秋嵗有败凶政有急缓政有急缓故物有轻重嵗有败凶故民有义不足时有春秋故谷有贵贱而上不调淫故游商得以什伯其本也百姓之不田贫富之不訾皆用此作城郭不守兵士不用皆道此始夫亡国踣家者非无壤土也其所事者非其功也夫凶嵗雷旱非无雨露也其燥湿非其时也乱世烦政非无法令也其所诛赏者非其人也暴主迷君非无心腹也其所取舍非其术也
　　禁藏篇　凡治乱之情皆道上始故善者圉之以害牵之以利能利害者财多而过寡矣大凡人之情见利莫能勿就见害莫能勿避其商人通贾倍道兼行夜以续日千里而不逺者利在前也渔人之入海海深数仞就彼逆流乗危百里宿夜不出者利在水也故利之所在虽千仞之山无所不上深渊之下无所不入焉故善者势利之在而民自美安不推而往不引而来不烦不扰而民自富如鸟之覆卵无形无声而唯见其成　夫为国之本得天之时而为经得人之心而为纪法令为纲维吏为网罟什伍以为行列赏诛为文武缮农具当器械耕农当攻战推引铫耨以当剑防被簔以当铠鑐葅笠以当盾橹故耕器具则战器备农事习则功战巧矣当春三月荻室熯造鑚燧易火杼井易水所以去兹毒也举春祭塞久祷以鱼为牲以蘖为酒相召所以属亲戚也毋杀畜生毋拊卵毋伐木毋夭英毋拊竿所以息百长也赐鳏寡振孤独贷无种与无赋所以劝弱民发五正赦薄罪出拘民解仇讐所以建时功施生谷也夏赏五徳满爵禄迁官位礼孝弟复贤力所以劝功也秋行五刑诛大罪所以禁淫邪止盗贼冬收五藏最万物所以内作民也四时事备而民功百倍矣
　　亢仓子曰政烦苛则人奸伪政省一则人醇朴夫人俗随国政之方圆犹蠖屈之于叶也食黄则身黄食苍则身苍作法贵于易避而难犯救弊贵于省事而一令子产始知然明问为政焉对曰视民如子见不仁者诛之如鹰鹯之逐鸟雀也子产喜以语子大叔且曰他日吾见蔑之面而已今吾见其心矣子大叔问政于子产子产曰政如农功日夜思之思其始而成其终朝夕而行之行无越思如农之有畔其过鲜矣
　　董安于治晋阳问政于蹇老蹇老曰曰忠曰信曰敢董安于曰安忠乎曰忠于主曰安信乎曰信于令曰安敢乎曰敢于不善人董安于曰此三者足矣
　　单快曰国有五寒而冰冻不与焉一曰政外二曰女厉三曰谋泄四曰不敬卿士而国家败五曰不能治内而务外此五者一见虽祠无福除祸必得致福则贷杨朱见梁王治天下如运诸掌然梁王曰先生有一妻一妾不能治三亩之园不能芸言治天下如运诸手掌何以杨朱曰臣有之君不见夫羊乎百羊而羣使五尺童子荷杖而随之欲东而东欲西而西君且使尧牵一羊舜荷杖而随之则乱之始也臣闻之夫吞舟之鱼不逰渊鸿鹄高飞不就污池何则其志极逺也黄钟大吕不可从繁奏之舞何则其音疏也将治大者不治小成大功者不小苛此之谓也
　　墨子尚同篇　知者之事必计国家百姓之所以治者而为之必计国家百姓之所以乱者而辟之然计国家百姓之所以治者何也上之为政得下之情则治不得下之情则乱何以知其然也上之为政得下之情则是明民于善非也茍若明于民之善非也则得善人而赏之得暴人而罸之也善人赏而暴人罸则国必治上之为政也不得下之情则是不明于民之善非也若茍不明于民之善非则以不得善人而赏之不得暴人而罸之善人不赏而暴人不罸为政若此国众必乱故赏不得下之情而不可不察者也然计得下之情将奈何可故子墨子曰唯能以尚同一义为政然后可矣何以知尚同一义之可而为政于天下也然胡不审稽古之治为政之説乎古者天之始生民未有正长也百姓为人若茍百姓为人是一人一义十人十义百人百义千人千义逮至人之众不可胜计也则其所谓义者亦不可胜计此皆是其义而非人之义是以厚者有鬬而荡者有争是故天下之欲同一天下之义也是故选择贤者立为天子天子以其知力为未足独治天下是以选择其次立为三公三公又以其知力为未足独左右天子也是以分国建诸侯诸侯又以其知力为未足独治其四境之内也是以选择其次立为卿之宰卿之宰又以其知力为未足独左右其君也是以选择其次立而为乡长家君是故古者天子之立三公诸侯卿之宰乡长家君非特富贵游佚而择之也将使助治乱刑政也故古者建国设都乃立后王君公奉以卿士师长此非欲用説也唯辩而使助治天助明也今此何为人上而不能治其下为人下而不能事其上则是上下相贱也何故以然则义不同也若茍义不同者有党上以若人为善将毁之若人唯使得上之赏而辟百姓之毁是以为善者必未可使劝见有赏也上以若人为暴将罸之若人唯使得上之罸而懐百姓之誉是以为暴者必未可使沮见有罸也故计上之赏誉不足以劝善计其毁罸不足以沮暴此何故以然则欲同一天下之义将奈何可故子墨子言曰然胡不赏使家君试用家君发宪布令其家曰若见爱利家者必以告若见恶贼家者亦必以告若见爱利家以告亦犹爱利家者也上得且赏之众闻则誉之若见恶贼家不以告亦犹恶贼家者也上得且罸之众闻则非之是以祸若家之人皆欲得其长上之赏誉辟其毁罸是以善言之家君得善人而赏之得暴人而罸之善人之赏而暴人之罸则家必治矣然计若家之所以治者何也唯以尚同一义为政故也家既已治国之道尽此已邪则未也天下为家数也甚多此皆是其家而非人之家是以厚者有乱而薄者有争故又使家君总其家之以尚同于国君国君以为发宪布令于国之众曰若见爱利国者必以告若见恶贼国者亦必以告若见爱利国以告者亦犹爱利国者也上得且赏之众闻则誉之若见恶贼国不以告者亦犹恶贼国者也上得且罸之众闻则非之是以祸若国之人皆欲得其长上之赏誉避其毁罸是以民见善者言之见不善者言之国君得善人而赏之得暴人而罸之善人赏而暴人罸则国必治矣然计若国之所以治者何也唯能以尚同一义为政故也国既已治矣天下之道尽此已耶则未也天下之为国数也甚多此皆是国而非人之国是以厚者有载而薄者有争故又使国君选其国之义以义尚同于天子天子亦为发宪布令于天下之众曰若见爱利天下者必以告若见恶贼天下者亦以告若见爱利天下以告者亦犹爱利天下者也上得则赏之众闻则誉之若见恶贼天下不以告者亦犹恶贼天下者也上得且罸之众闻则非之是以祸天下之人皆欲得其长上之赏誉避其毁罸是以见善不善者告之天子得善人而赏之得暴人而罸之善人赏而暴人罸之天下必治矣然计天下之所以治者何也唯能以尚同一义为政故也天下既以治天子又总天下之义以尚同于天故当尚同之为説也尚同之天子可以治天下矣中用之诸侯可以治其国矣小用之家君可用而治其家矣是故大用之治天下不窕小用之治一国一家而不横者若道之谓也故曰治天下之国若治一家使天下之民若使一夫意独子墨子有此而先王无此其有邪则亦然也圣王皆以尚同为政故天下治何以知其然也于先王之书也大誓之言然曰小人见奸巧乃闻不言也发罪钧此言见淫辟不以告者其罪亦犹淫辟者也故古之圣王治天下也其所差论以自左右羽翼者皆良外为之人助之视听者众故与人谋事先人得之与人举事先人成之先之誉令问先人发之唯信身而从事故利若此古者有语焉曰一目视也不若二目之视也一耳之听也不若二耳之听也一手之操也不若二手彊也夫唯能信身而从事故利若此是故古之圣王之治天下也千里之外有贤人焉其乡里之人皆未之均闻见也圣王得而赏之千里之内有暴人焉其乡里未之均闻见也圣王得而罸之故唯母以圣王为聦耳明目与岂能一视而通见千里之外哉一听而通闻千里之外哉圣王不往而视也不就而听也然而使天下之为寇乱盗贼者周流天下无所重足者何也其以尚同为政善也是故子墨子曰凡使民尚同者爱民不疾民无可使曰必疾爱而使之致信而持之富贵以道其前明罸以率其后为政若此唯欲毋与我同将不可得也是以子墨子曰今天下王公大人士君子中情将欲为仁义求为士上欲中圣之道下欲中国家百姓之利故当上同之説而不察尚同为政之本而治要也
　　吕览功名篇　由其道功名之不可得逃犹表之与影若呼之与响善钓者出鱼乎十仞之下饵香也善弋者下鸟乎百仞之上弓良也善为君者蛮夷反舌殊俗异习皆服之徳厚也水泉深则鱼鳖归之树木盛则飞鸟归之庶草茂则禽兽归之人主贤则豪杰归之故圣王不务归之者而务其所以归彊令之笑不乐彊令之哭不悲彊令之为道也可以成小而不可以成大醯黄蚋聚之有酸徒水则必不可以貍致鼠以冰致蝇虽工不能以茹鱼去蝇蝇愈至不可禁以致之之道去之也桀纣以去之之道致之也罸虽重刑虽严何益大寒既至民煗是利大热在上民清是走故民无常处见利之聚无之去欲为天子民之所走不可不察今之世至寒矣至热矣而民无走者取则行钧也欲为天子所以示民不可不异也行不异乱虽信今民犹无走民无走则王者废矣暴君幸矣民絶望矣桀纣贵为天子富有天下能尽害天下之民而不能得贤名之关龙逢王子比干能以要领之死争其上之过而不能与之贤名名固不可以相分必由其理
　　先己篇　夏后相与有扈战于甘泽而不胜六卿请复之夏后相曰不可吾地不浅吾民不寡战而不胜是吾徳薄而敎不善也于是乎处不重席食不贰味琴瑟不张钟鼓不修子女不饰亲亲长长尊贤使能期年而有扈氏服故欲胜人者必先自胜欲论人者必先自论欲知人者必先自知诗曰执辔如组孔子曰审此言也可以为天下子贡曰何其躁也孔子曰非谓其躁也谓其为之于此而成文于彼也圣人组修其身而成文于天下矣故子华子曰丘陵成而宂者安矣大水深渊成而鱼鳖安矣松栢成而之人已防矣孔子见鲁哀公哀公曰有语寡人曰为国家者为之堂上而已矣寡人以为迂言也孔子曰此非迂言也丘闻之得之于身者得之人失之于身者失之人不出于门户而天下治者其惟知反于己身者乎
　　韩非安危篇　安术有七危道有六安术一曰赏罸随是非二曰祸福随善恶三曰生死随法度四曰有贤不肖而无爱恶五曰有愚智而无非誉六曰有尺寸而无意度七曰有信而无诈危道一曰斵削于绳之内二曰断割于法之外三曰利人之所害四曰乐人之所祸五曰危人之所安六曰所爱不亲所恶不疏如此则人失其所以乐生而忘其所以重死人不乐生则人主不尊不重死则令不行
　　贾谊陈政事疏　臣窃惟事势可为痛哭者一可为流涕者二可为长太息者六若其他背理而伤道者难徧以疏举进言者皆曰天下已安已治矣臣独以为未也曰安且治者非愚则防皆非事实知治乱之体者也夫抱火厝之积薪之下而寝其上火未及燃因谓之安方今之势何以异此本末舛逆首尾衡决国制抢攘非甚有纪胡可谓治陛下何不壹令臣得熟数之于前因陈治安之策试详择焉夫射猎之娱与安危之机孰急使为治劳智虑苦身体乏钟鼔之乐勿为可也乐与今同而加之诸侯轨道兵革不动民保首领匈奴賔服四荒乡风百姓素朴狱讼衰息大数既得则天下顺治海内之气清和咸理生为明帝没为明神名誉之美垂于无穷礼祖有功而宗有徳使顾成之庙称为太宗上配太祖与汉亡极建乆安之埶成长治之业以承祖庙以奉六亲至孝也以幸天下以育羣生至仁也立经陈纪轻重同得后可以为万世法程虽有愚幼不肖之嗣犹得蒙业而安至明也以陛下之明达因使少知治体者得佐下风致此非难也其具可素陈于前愿幸无忽臣谨稽之天地验之往古按之当今之务日夜念此至熟也虽使舜禹复生为陛下计亡以易此夫树国固必相疑之埶下数被其殃上数爽其忧甚非所以安上而全下也今或亲弟谋为东帝亲兄之子西乡而击今吴又见告矣天子春秋鼎盛行义未过徳泽有加焉犹尚如是况莫大诸侯权力且十此者虖然而天下少安何也大国之王幼弱未壮汉之所置傅相方握其事数年之后诸侯之王大抵皆冠血气方刚汉之傅相称病而赐罢彼自丞尉以上徧置私人如此有异淮南济北之为邪此时而欲为治安虽尧舜不治黄帝曰日中必熭操刀必割今令此道顺而全安甚易不肯早为己廼堕骨肉之属而抗刭之岂有异秦之季世虖夫以天子之位乗今之时因天之助尚惮以危为安以乱为治假设陛下居齐桓之处将不合诸侯而匡天下虖臣又知陛下有所必不能矣假设天下如曩时淮隂侯尚王楚黥布王淮南彭越王梁韩信王韩张敖王赵贯高为相卢绾王燕陈豨在代令此六七公者皆无恙当是时而陛下即天子位能自安虖臣有以知陛下之不能也天下淆乱高皇帝与诸公并起非有仄室之埶以豫席之也诸公幸者廼为中涓其次厪得舍人材之不逮至逺也高皇帝以明圣威武即天子位割膏腴之地以王诸公多者百余城少者乃三四十县徳至渥也然其后七年之间反者九起陛下之与诸公非亲角材而臣之也又非身封王之也自高皇帝不能以是一嵗为安故臣知陛下之不能也然尚有可诿者曰疏臣请试言其亲者假令悼惠王王齐元王王楚中子王赵幽王王淮阳共王王梁灵王王燕厉王王淮南六七贵人皆无恙当是时陛下即位能为治虖臣又知陛下之不能也若此诸王名虽为臣实皆有布衣昆弟之心虑亡不帝制而天子自为者擅爵人赦死辠甚者或戴黄屋汉法令非行也虽行不轨如厉王者令之不肯听召之安可致虖幸而来至法安可得加动一亲戚天下圜视而起陛下之臣虽有悍如冯敬者适啓其口匕首已陷其匈矣陛下虽贤谁与领此故疏者必危亲者必乱已然之效也其异姓负彊而动者汉已幸胜之矣又不易其所以然同姓袭是迹而动既有征矣其埶尽又复然殃祸之变未知所移明帝处之尚不能以安后世将如之何屠牛坦一朝解十二牛而芒刅不顿者所排击剥割皆众理解也至于髋髀之所非斤则斧夫仁义恩厚人主之芒刅也权埶法制人主之斤斧也今诸侯王皆众髋髀也释斤斧之用而欲婴以芒刅臣以为不缺则折胡不用之淮南济北势不可也臣窃迹前事大抵彊者先反淮隂王楚最彊则最先反韩信倚胡则又反贯高因赵资则又反陈豨兵精则又反彭越用梁则又反黥布用淮南则又反卢绾最弱最后反长沙乃在二万五千户耳功少而最完势疏而最忠非独性异人也亦形势然也曩令樊郦绛灌据数十城而王今虽以残亡可也令信越之伦列为彻侯而居虽至今存可也然则天下之大计可知已欲诸王之皆忠附则莫若令如长沙王欲臣子之勿葅醢则莫若令如樊郦等欲天下之治安莫若众建诸侯而少其力力少则易使以义国小则亡邪心令海内之埶如身之使臂臂之使指莫不制从诸侯之君不敢有异心辐凑并进而归命天子虽在细民且知其安故天下咸知陛下之明割地定制令齐赵楚各为若干国使悼惠王幽王元王之子孙毕以次各受祖之分地地尽而止及燕梁他国皆然其分地众而子孙少者建以为国空而置之须其子孙生者举使君之诸侯之地其削颇入汉者为徙其侯国及封其子孙也则以数偿之一寸之地一人之众天子无所利焉诚以定治而已故天下咸知陛下之亷地制壹定宗室子孙莫虑不王下无倍畔之心上无诛伐之志故天下咸知陛下之仁法立而不犯令行而不逆贯高利几之谋不生柴竒开章之计不萌细民乡善大臣致顺故天下咸知陛下之义卧赤子天下之上而安植遗腹朝委裘而天下不乱当时大治后世诵圣壹动而五业附陛下谁惮而久不为此天下之势方病大瘇一胫之大几如要一指之大几如股平居不可屈信一二指搐身虑亡聊失今不治必为锢疾后虽有扁鹊不能为己病非徒瘇也又苦盭元王之子帝之从弟也今之王者从弟之子也惠王亲兄子也今之王者兄子之子也亲者或亡分地以安天下疏者或制大权以偪天子臣故曰非徒病瘇也又苦盭可痛哭者此病是也天下之埶方倒县凡天子者天下之首何也上也蛮夷者天下之足何也下也今匈奴嫚侮侵掠至不敬也为天下患至亡已也而汉嵗致金絮采缯以奉之夷狄征令是主上之操也天下共贡是臣下之礼也足反居上首顾居下倒悬如此莫之能解犹为国有人乎非亶倒悬而已又类辟且病痱夫辟者一面病痱者一方痛今西边北边之郡虽有长爵不轻得复五尺以上不轻得息斥候望烽燧不得卧将吏被介胄而睡臣故曰一方病矣医能治之而上不使可为流涕者此也陛下何忍以帝皇之号为戎人诸侯埶既卑辱而祸不息长此安穷进谋者率以为是固不可解也亡具甚矣臣窃料匈奴之众不过汉一大县以天下之大困于一县之众甚为执事者羞之陛下何不试以臣为属国之官以主匈奴行臣之计请必系单于之颈而制其命伏中行説而笞其背举匈奴之众唯上之令今不猎猛敌而猎田彘不抟反寇而抟畜菟翫细娱而不图大患非所以为安也徳可逺施威可逺加而直数百里外威令不信可为流涕者此也今民卖僮者为之绣衣丝履偏诸縁内之闲中是古天子后服所以庙而不宴者也而庶人得以衣婢妾白縠之表薄纨之里緁以偏诸美者黼绣是古天子之服今富人大贾嘉防召客者以被墙古者以奉一帝一后而节适今庶人屋壁得为帝服倡优下贱得为后饰然而天下不屈者殆未有也且帝之身自衣皁绨而富民墙屋被文绣天子之后以縁其领庶人嬖妾縁其履此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡为奸邪不可得也国已屈矣盗贼直须时耳然而献计者曰毋动为大耳夫俗至大不敬也至亡等也至冐上也进计者犹曰母为可为长太息者此也商君遗礼义弃仁恩并心于进取行之二嵗秦俗日败故秦人家富子壮则出分家贫子壮则出赘借父耰鉏虑有徳色母取箕箒立而谇语抱哺其子与公并倨妇姑不相説则反唇而相稽其慈子耆利不同禽兽者亡几耳然并心而赴时犹日蹷六国兼天下功成求得矣终不知反亷愧之节仁义之厚信并兼之法遂进取之业天下大败众掩寡智欺愚勇威怯壮凌衰其乱至矣是以大贤起之威震海内徳从天下曩之为秦者今转而为汉矣然其遗风余俗犹尚未改今世以侈靡相竞而上亡制度弃礼义捐亷耻日甚可谓月异而嵗不同矣逐利非耳虑非顾行也今其甚者杀父兄矣盗者剟寝户之帘搴两庙之器白昼大都之中剽吏而夺之金矫伪者出几十万石粟赋六百余万钱乗传而行郡国此其亡行义之尤至者也而大臣特以簿书不报期防之间以为大故至于俗流失世壊败因恬而不知怪虑不动于耳目以是为适然耳夫移风易俗使天下回心而乡道类非俗吏之所能为也俗吏之所务在于刀笔筐箧而不知大体陛下又不自忧窃为陛下惜之夫立君臣等上下使父子有礼六亲有纪此非天之所为人之所设也夫人之所设不为不立不植则僵不修则壊筦子曰礼义亷耻是谓四维四维不张国乃灭亡使筦子愚人也则可筦子而少知治体则是岂可不为寒心哉秦灭四维而不张故君臣乖乱六亲殃戮奸人并起万民离叛凡十五嵗而社稷为墟今四维犹未备也故奸人几幸而众心疑惑岂如今定经制令君君臣臣上下有差父子六亲各得其宜奸人无所几幸而羣臣众信上不疑惑此业壹定世世常安而后有所持循矣若夫经制不定是犹渡江河亡维楫中流而遇风波船必覆矣可为长太息者此也夏为天子十有余世而殷受之殷为天子二十余世而周受之周为天子三十余世而秦受之秦为天子二世而亡人性不甚相逺也何三代之君有道之长而秦无道之暴也其故可知也古之王者太子廼生固举以礼使士负之有司齐肃端冕见之南郊见于天也过阙则下过庙则趋孝子之道也故自为赤子而敎固己行矣昔者成王幼在襁抱之中召公为太保周公为太傅太公为太师保保其身体傅傅之徳义师道之敎训此三公之职也于是为置三少皆上大夫也曰少保少傅少师是与太子宴者也故廼孩提有识三公三少因明孝仁礼义以道习之逐去邪人不使见恶行于是皆选天下之端士孝弟博闻有道术者以卫翼之使与太子居处出入故太子廼生而见正事闻正言行正道左右前后皆正人也夫习与正人居之不能母正犹生长于齐不能不齐言也习与不正人居之不能母不正犹生长于楚之地不能不楚言也故择其所耆必先受业廼得尝之择其所乐必先有习廼得为之孔子曰少成若天性习贯如自然及太子少长知妃色则入于学学者所学之官也学礼曰帝入东学上亲而贵仁则亲防有序而恩相及矣帝入南学上齿而贵信则长幼有差而民不诬矣帝入西学上贤而贵徳则圣智在位而功不遗矣帝入北学上贵而尊爵则贵贱有等而下不隃矣帝入太学承师问道退习而考于太傅太傅罸其不则而匡其不及则徳智长而治道得矣此五学者既成于上则百姓黎民化辑于下矣及太子既冠成人免于保传之严则有纪过之史彻膳之宰进善之旌诽谤之木敢谏之鼓瞽史诵诗工诵箴谏大夫进谋士传民语习与智长故切而不媿化与心成故中道若性三代之礼春朝朝日秋暮夕月所以明有敬也春秋入学坐国老执酱而亲餽之所以明有孝也行以鸾和步中采齐趣中肆夏所以明有度也其于禽兽见其生不见其死闻其声不食其肉故逺庖厨所以长恩且明有仁也夫三代之所以长久者以其辅翼太子有此具也及秦而不然其俗固非贵辞让也所上者告讦也固非贵礼义也所上者刑罸也使赵高傅胡亥而敎之狱所习者非斩劓人则夷人之三族也故胡亥今日即位而明日射人忠谏者谓之诽谤深计者谓之妖言其视杀人若艾草菅然岂惟胡亥之性恶哉彼其所以道之者非其理故也鄙谚曰不习为吏视已成事又曰前车覆后车诫夫三代之所以长久者其己事可知也然而不能从者是不法圣智也秦世之所以亟絶者其辙迹可见也然而不避是后车又将覆也夫存亡之变治乱之机其要在是矣天下之命悬于太子太子之善在于早谕敎与选左右夫心未滥而先谕敎则化易成也开于道术智谊之指则敎之力也若其服习积贯则左右而已夫胡粤之人生而同声耆欲不异及其长而成俗累数译而不能相通行者有虽死而不相为者则敎习然也臣故曰选左右早谕敎最急夫敎得而左右正则太子正矣太子正而天下定矣书曰一人有庆兆民頼之此时务也凡人之智能见已然不能见将然夫礼者禁于将然之前而法者禁于已然之后是故法之所用易见而礼之所为至难知也若夫庆赏以劝善刑罸以惩恶先王执此之政坚如金石行此之令信如四时据此之公无私如天地耳岂顾不用哉然而曰礼云礼云者贵絶恶于未萌而起敎于防使民日迁善逺辠而不自知也孔子曰听讼吾犹人也必也使无讼乎为人主计者莫如先审取舍取舍之极定于内而安危之萌应于外矣安者非一日而安也危者非一日而危也皆以积渐然不可不察也人主之所积在其取舍以礼义治之者积礼义以刑罸治之者积刑罸刑罸积而民怨背礼义积而民亲和故世主欲民之善同而所以使民善者或异或道之以徳敎或敺之以法令道之以徳敎者徳敎洽而民气乐敺之以法令者法令极而民风哀哀乐之感祸福之应也秦王之欲尊宗庙而安子孙与汤武同然而汤武广大其徳行六七百嵗而弗失秦王治天下十余嵗则大败此亡它故矣汤武之定取舍审而秦王之定取舍不审矣夫天下大器也今人之置器置诸安处则安置诸危处则危天下之情与器亡以异在天子之所置之汤武置天下于仁义礼乐而徳泽洽禽兽草木广徳被蛮貊四夷累子孙数十世此天下所共闻也秦王置天下于法令刑罸徳泽亡一有而怨毒盈于世下憎恶之如仇讐祸几及身子孙诛絶此天下之所共见也是非其明效大验耶人之言曰听言之道必以其事观之则言者莫敢妄言今或言礼谊之不如法令敎化之不如刑罸人主胡不引殷周秦事以观之也人主之尊譬如堂羣臣如陛众庶如地故古陛九级上亷逺地则堂高陛亡级亷近地则堂卑高者难攀卑者易陵理势然也故古者圣王制为等列内有公卿大夫士外有公侯伯子男然后有官师小吏延及庶人等级分明而天子加焉故其尊不可及也里谚曰欲投鼠而忌器此善谕也鼠近于器尚惮不投恐伤其器况于贵臣之近主虖亷耻节礼以治君子故有赐死而亡戮辱是以黥劓之辠不及大夫以其离主上不逺也礼不敢齿君之路马蹵其刍者有罸见君之几杖则起遭君之乗车则下入正门则趋君之宠臣虽或有过刑戮之辠不加其身者尊君之故也此所以为主上豫逺不敬也所以体貎大臣而厉其节也今自王侯三公之贵皆天子之所改容而礼之也古天子之所谓伯父伯舅也而今与众庶同黥劓髠刖笞防弃市之法然则堂不亡陛乎被戮辱者不泰迫虖亷耻不行大臣无廼握重权大官而有徒亡耻之心虖夫望夷之事二世见当以重法者投鼠而不忌器之习也臣闻之履虽鲜不加于枕冠虽敝不以苴履夫已尝在贵宠之位天子改容而礼貎之矣吏民尝俯伏以敬畏之矣今而有过帝令废之可也退之可也赐之死可也灭之可也若夫束缚之系緤之输之司寇编之徒官司寇小吏詈骂而榜笞之殆非所以令众庶见也夫卑贱者习知尊贵者之一旦吾亦廼可以加此也非所以习天下也非尊尊贵贵之化也夫天子之所尝敬众庶之所尝宠死而死耳贱人安得如此而顿辱之哉豫让事中行之君智伯伐而灭之移事智伯及赵灭智伯豫让衅面吞炭必报襄子五起而不中人问豫子豫子曰中行众人畜我我故众人事之智伯国士遇我我故国士报之故此一豫让也反君事讐行若狗彘已而抗节致忠行出乎烈士人主使然也故主上遇其大臣如遇犬马彼将犬马自为也如遇官徒彼将官徒自为也顽顿亡耻奊诟亡节亷耻不立且不自好茍若而可故见利则逝见便则夺主上有败则因而挻之矣主上有患则吾茍免而已立而观之耳有便吾身者则欺卖而利之耳人主将何便于此羣下至众而主上至少也所托财器职业者粹于羣下也俱亡耻俱茍安则主上最病故古者礼不及庶人刑不至大夫所以厉宠臣之节也古者大臣有坐不亷而废者不谓不亷曰簠簋不饰坐污秽淫乱男女亡别者不曰污秽曰帷薄不修坐罢软不胜任者不谓罢软曰下官不职故贵大臣定有其辠矣犹未斥然正以謼之也尚选就而为之讳也故其在大谴大何之域者闻谴何则白冠牦缨盘水加劒造请室而请辠耳上不执缚系引而行也其有中罪者闻命而自弛上不使人颈盭而加也其有大辠者闻命则北面再拜跪而自裁上不使捽抑而刑之也曰子大夫自有过耳吾遇子有礼矣遇之有礼故羣臣自憙婴以亷耻故人矜节行上设亷耻礼义以遇其臣而臣不以节行报其上者则非人类也故化成俗定则为人臣者主耳忘身国耳忘家公耳忘私利不茍就害不茍去唯义所在上之化也故父兄之臣诚死宗庙法度之臣诚死社稷辅翼之臣诚死君上守国扞敌之臣诚死城郭封疆故曰圣人有金城者比物比志也彼且为我死故吾得与之俱生彼且为我亡故吾得与之俱存夫将为我危故吾得与之皆安顾行而忘利守节而伏义故可以托不御之权可以寄六尺之孤此厉亷耻行礼谊之所致也主上何丧焉此之不为而顾彼之久行故曰可为长太息者此也大政篇　易使喜难使怒者宜为君识人之功而忘人之罪者宜为贵故曰刑罸不可以慈民简泄不可以得士故欲以刑罸慈民辟其犹以鞭狎狗也虽久弗亲矣故欲以简泄得士辟其犹以弧鸟也虽久弗得矣夫士者弗敬则弗至民者弗爱则弗附故欲求士必至民必附惟恭与敬忠与信古今无易矣渚泽有枯木而国无枯士矣故有不能求士之君而无不可得之士有不能治民之吏而无不可治之民故君明而吏贤矣吏贤而民治矣故见其民而知其吏见其吏而知其君矣故君功见于选吏吏功见于治民故劝之其上者犹其下而上睹矣此道之谓也　故民之治乱在于吏国之安危在于政是以明君之于政也慎之于吏也选之然后国兴也故君能为善则吏必能为善矣吏能为善则民必能为善矣故民之不善也失之者吏也故民之善者吏之功也故吏之不善也失之者君也吏之善者君之功也是故君明而吏贤吏贤而民治矣故茍上好之其下必化之此道之政也夫民为言萌也萌之为言也盲也故惟上之所扶而以之民无不化也故曰民萌民萌哉直言其意而为之名也夫民者贤不肖之材也贤不肖皆具焉故贤人得焉不肖者休焉技能输焉忠信饰焉故民者积愚也故夫民者虽愚也明上选吏焉必使民与焉故士民誉之则明上察之见归而举之故士民苦之明上察之见非而去之故王者取吏不妄必使民唱然后和之故夫民者吏之程也察吏于民然后随之夫民至卑也使之取吏焉必取其爱焉故十人爱之有归则十人之吏也百人爱之有归则百人之吏也千人爱之有归则千人之吏也万人爱之有归则万人之吏也故万人之吏也撰卿相焉夫民者诸侯之本也敎者政之本也道者敎之本也有道然后敎也有敎然后政治也政治然后民劝之民劝之然后国丰富也故国丰且富然后君乐也忠臣之功也臣之忠者君之明也臣忠君明此之谓政之纲也故国也者行之纲然后国臧也故君之信在于所信所信不信虽欲论信也终身不信矣故所信不可不慎也事君之道不过于事父故不肖者之事父也不可以事君事长之道不过于事兄故不肖者之事兄也不可以事长使下之道不过于使弟故不肖者之使弟也不可以使下交接之道不过于为身故不肖者之为身也不可以接友慈民之道不过于爱其子故不肖者之爱其子不可以慈民居官之道不过于居家故不肖者之于家也不可以居官夫道者行之于父则行之于君矣行之于兄则行之于长矣行之于弟则行之于下矣行之于身则行之于友矣行之于子则行之于民矣行之于家则行之于官矣故士则未仕而能以试矣
　　刘向政理篇　政有三品王者之政化之覇者之政威之彊者之政胁之夫此三者各有所施而化之为贵矣夫化之不变而后威之威之不变而后胁之胁之不变而后刑之夫至于刑者则非王者之所得已也是以圣王先徳敎而后刑罸立荣耻而明防禁崇礼义之节以示之贱货利之弊以变之修近礼内政橛机之礼壹妃匹之际则莫不慕义理之荣而恶贪乱之耻其所由致之者化使然也　内治未得不可以正外本惠未袭不可以制末是以春秋先京师而后诸夏先诸华而后夷狄及周惠王以遭乱世继先王之体而强楚称王诸侯背叛欲申先王之命一统天下不先广养京师以及诸夏诸夏以及夷狄内治未得忿则不料力权得失兴兵而征强楚师大败撙辱不行大为天下戮笑幸逢齐桓公以得安尊故内治未得不可以正外本惠未袭不可以制末
　　鼂错对策　诏策曰吏之不平政之不宜民之不寜愚臣窃以秦事明之臣闻秦始并天下之时其主不及三王而臣不及其佐然功力不迟者何也地形便山川利财用足民利战其所与并者六国六国者臣主皆不肖谋不辑民不用故当此之时秦国最富彊夫国富彊而邻国乱者帝王之资也故秦能兼六国立为天子当此之时三王之功不能进焉及其末涂之衰也任不肖而信防贼宫室过度嗜欲亡极民力罢尽赋敛不节矜奋自贤羣臣恐防骄溢纵恣不顾患祸妄赏以随喜意妄诛以快怒心法令烦刑罸暴酷轻絶人命身自射杀天下寒心莫安其处奸邪之吏乗其乱法以成其威狱官主断生杀自恣上下瓦解各自为制秦始乱之时吏之所先侵者贫人贱民也至其中节所侵者富人吏家也及其末涂所侵者宗室大臣也是故亲防皆危外内咸怨离散逋逃人有走心陈胜先倡天下大溃絶祀亡世为异姓福此吏不平政不宣民不寜之祸也　诏策曰悉陈其志母有所隠愚臣窃以五帝之贤臣明之五帝其臣莫能及则自亲之三王臣主俱贤则共忧之五伯不及其臣则任使之此所以神明不遗而贤圣不废也故各当其世而立功徳焉传曰往者不可及来者犹可待能明其世者谓之天子此之谓也窃闻战不胜者易其地民贫穷者变其业今以陛下神明徳厚资财不下五帝临制天下至今十有六年民不益富盗贼不衰边境未安其所以然意者陛下未之躬亲而待羣臣也今执事之臣皆天下之选已然莫能望陛下清光譬之犹五帝之佐也陛下不自躬亲而待不望清光之臣臣窃恐神明之遗也日损一日嵗亡一嵗日月益暮盛徳不及究于天下以传万世愚臣不自度量窃为陛下惜之
　　董仲舒对贤良策　其一曰臣谨按春秋之中视前世已行之事以观天人相与之际甚可畏也国家将有失道之败而天廼先出灾害以谴告之不知自省又出怪异以警惧之尚不知变而伤败廼至以此见天心之仁爱人君而欲止其乱也自非大亡道之世者天尽欲扶持而全安之事在彊勉而已矣彊勉学问则闻见博而知益明彊勉行道则徳日起而大有功此皆可使还至而立有效者也诗曰夙夜匪懈书云懋哉懋哉皆勉彊之谓也道者所繇以适于治之路也仁义礼乐皆其具也故圣王已没而子孙长久安寜数百嵗此皆礼乐敎化之功也王者未作乐之时乃用先王之乐宜于世者而以深入敎化于民敎化之情不得雅颂之乐不成故王者功成作乐乐其徳也乐者所以变民风化民俗也其变民也易其化人也着故声发于和而本于情接于肌肤藏于骨髄故王道虽微缺而筦弦之声未衰也夫虞氏之不为政久矣然而乐颂遗风犹有存者是以孔子在齐而闻韶也夫人君莫不欲安存而恶危亡然而政乱国危者甚众所任者非其人而所繇者非其道是以政日以仆灭也夫周道衰于幽厉非道亡也幽厉不繇也至于宣王思昔先王之徳兴滞补弊明文武之功业周道粲然复兴诗人美之而作上天祐之为生贤佐后世称诵至今不絶此夙夜不懈行善之所致也孔子曰人能道非道人故治乱废兴在于己非天降命不可得反其所操持誖谬失其统也臣闻天之所大奉使之王者必有非人力所能致而自至者此受命之符也天下之人同心归之若归父母故天瑞应诚而至书曰白鱼入于王舟有火复于王屋流为乌此葢受命之符也周公曰复哉复哉孔子曰徳不孤必有邻皆积善累徳之效也及至后世淫佚衰防不能统理羣生诸侯背畔残贼良民以争壤土废徳敎而任刑罸刑罸不中则生邪气邪气积于下怨恶畜于上上下不和则隂阳谬盭而妖孽生矣此灾异所縁而起也臣闻命者天之令也性者生之质也情者人之欲也或夭或夀或仁或鄙陶冶而成之不能粹美有治乱之所生故不齐也孔子曰君子之徳风也小人之徳草也草上之风必偃故尧舜行徳则民仁夀桀纣行暴则民鄙夭夫上之化下下之从上犹泥之在钧唯甄者之所为犹金之在镕唯冶者之所铸绥之斯来动之斯和此之谓也臣谨按春秋之文求王道之端得之于正正次王王次春春者天之所为也正者王之所为也其意曰上承天之所为而下以正其所为正王道之端云尔然则王者欲有所为宜求其端于天天道之大者在隂阳阳为徳隂为刑刑主杀而徳主生是故阳常居大夏而以生育养长为事隂常居大冬而积于空虚不用之处以此见天之任徳不任刑也天使阳出布施于上而主嵗功使隂入伏于下而时出佐阳阳不得隂之助亦不能独成嵗终阳以成嵗为名此天意也王者承天意以从事故任徳敎而不任刑刑者不可任以治世犹隂之不可任以成嵗也为政而任刑不顺于天故先王莫之肯为也今废先王徳敎之官而独任执法之吏治民母乃任刑之意与孔子曰不敎而诛谓之虐虐政用于下而欲徳敎之被四海故难成也臣谨按春秋谓一元之意一者万物之所从始也元者辞之所谓大也谓一为元者视大始而欲正本也春秋深探其本而反自贵者始故为人君者正心以正朝廷正朝廷以正百官正百官以正万民正万民以正四方四方正逺近莫敢不一于正而亡有邪气奸其间者是以隂阳调而风雨时羣生和而万民殖五谷熟而草木茂天地之间被润泽而大丰美四海之内闻盛徳而皆来臣诸福之物可致之祥莫不毕至而王道终矣孔子曰鳯鸟不至河不出图吾已矣夫自悲可致此物而身卑贱不得致也今陛下贵为天子富有四海居得致之位操可致之势又有能致之资行高而恩厚知明而意美爱民而好士可谓谊主矣然而天地未应而美祥莫至者何也凡以敎化不立而万民不正也夫万民之从利也如水之走下不以敎化隄防之不能止也是故敎化立而奸邪皆止者其隄防完也敎化废而奸邪并出刑罸不能胜者其隄防壊也古之王者明于此是故南面而治天下莫不以敎化为大务立太学以敎于国设庠序以化于邑渐民以仁摩民以谊节民以礼故其刑罸甚轻而禁不犯者敎化行而习俗美也圣王之继乱世也扫除其迹而悉去之复修敎化而崇起之敎化已明习俗已成子孙循之行五六百嵗尚未败也至周之末世大为亡道以失天下秦继其后独不能改又益甚之重禁文学不得挟书弃捐礼谊而恶闻之其心欲尽灭先圣之道而颛为自恣茍简之治故立为天子十四嵗而国亡矣自古以来未尝有以乱济乱大败天下之民如秦者其遗毒余烈至今未灭使习俗薄恶人民嚚顽抵冒殊扞孰烂如此之甚者也孔子曰腐朽之木不可雕也粪土之墙不可圬也今汉继秦之后如朽木粪墙矣虽欲善治之亡可奈何法出而奸生令下而诈起如以汤止沸抱薪救火愈甚亡益也窃譬之琴瑟不调甚者必解而更张之乃可鼓也为政而不行甚者必变而更化之乃可理也当更张而不更张虽有良工不能善调也当更化而不更化虽有大贤不能善治也故汉得天下已来常欲善治而至今不可善治者失之于当更化而不更化也古人有言曰临渊羡鱼不如退而结网今临政而愿治七十余嵗矣不如退而更化更化则可善治善治则灾害日去福禄日来诗云宜民宜人受禄于天夫仁为政而宜于民者固当受禄于天夫仁谊礼智信五常之道王者所当修饰也五者修饰故受天之祐而享鬼神之灵徳施于方外延及羣生也
　　其二曰臣闻尧受命以天下为忧而未以位为乐也故诛逐乱臣务求贤圣是以得舜禹稷卨咎繇众圣辅徳贤能佐职敎化大行天下和洽万民皆安仁乐谊各得其宜动作应礼从容中道故孔子曰如有王者必世而后仁此之谓也尧在位七十载廼逊于位以禅虞舜尧崩天下不归尧子丹朱而归舜舜知不可辟乃即天子之位以禹为相因尧之辅佐继其统业是以垂拱无为而天下治孔子曰韶尽美矣又尽善也此之谓也至于殷纣逆天暴物杀戮贤知残贼百姓伯夷太公皆当世贤者隠处而不为臣守职之人皆奔走逃亡入于河海天下耗乱万民不安故天下去殷而从周文王顺天理物师用贤圣是以闳夭太颠散宜生等亦聚于朝廷爱施兆民天下归之故太公起海濵而即三公也当此之时纣尚在上尊卑昬乱百姓散亡故文王悼痛而欲安之是以日昃而不暇食也孔子作春秋先正王而系万事见素王之文焉繇此观之帝王之条贯同然而劳逸异者所遇之时异也孔子曰武尽美矣未尽善也此之谓也臣闻制度文采黄之饰所以明尊卑异贵贱而劝有徳也故春秋受命所先制者改正朔易服色所以应天也然则宫室旌旗之制有法而然者也故孔子曰奢则不逊俭则固俭非圣人之中制也臣闻良玉不琢资质润美不待刻琢此亡异于达巷党人不学而自知也然则常玉不琢不成文章君子不学不成其徳臣闻圣王之治天下也少则习之学长则材诸位爵禄以养其徳刑罸以威其恶故民晓于礼谊而耻犯其上武王行大谊平残贼周公作礼乐以文之至于成康之隆囹圄空虚四十余年此亦敎化之渐而仁谊之流非独伤肌肤之效也至秦则不然师申商之法行韩非之説憎帝王之道以贪狠为俗非有文徳以敎训于天下也诛名而不察实为善者不必免而犯恶者未必刑也是以百官皆饰空言虚辞而不顾实外有事君之礼内有背上之心造伪饰诈趋利无耻又好用酷之吏赋敛亡度竭民财力百姓散亡不得从耕织之业羣盗并起是以刑者甚众死者相望而奸不息俗化使然也故孔子曰道之以政齐之以刑民免而无耻此之谓也今陛下并有天下海内莫不率服广览兼听极羣下之知尽天下之美至徳昭然施于方外夜郎康居殊方万里説徳归谊此太平之致也然而功不加于百姓者殆王心未加焉曽子曰尊其所闻则高明矣行其所知则光大矣高明光大不在于他在乎加之意而已愿陛下因用所闻设诚于内而致行之则三王何异哉陛下亲耕籍田以为农先夙寤晨兴忧劳万民思惟往古而务以求贤此亦尧舜之用心也然而未云获者士素不厉也夫不素养士而欲求贤譬犹不琢玉而求文采也故养士之大者莫大虖太学太学者贤士之所闗也敎化之本原也今以一郡一国之众对亡应善书者是王道往往而絶也臣愿陛下兴太学置明师以养天下之士数考问以尽其材则英俊宜可得矣今之郡守县令民之师帅所使承流而宣化也故师帅不贤则主徳不宣恩泽不流今吏既亡敎训于下或不承用主上之法暴虐百姓与奸为市贫穷孤弱寃苦失职甚不称陛下之意是以隂阳错缪氛气充塞羣生寡遂黎民未济皆长吏不明使至于此也夫长吏多出于郎中中郎吏二千石子弟选郎吏又以富訾未必贤也且古所谓功者以任官称职为差非所谓积日累久也故小材虽累日不离于小官贤材虽未久不害为辅佐是以有司竭力尽知务治其业而以赴功今则不然累日以取贵积久以致官是以亷耻贸乱贤不肖浑殽未得其真臣愚以为使诸列侯郡守二千石各择其吏民之贤者嵗贡各二人以给宿卫且以观大臣之能所贡贤者有赏所贡不肖者有罸夫如是诸侯吏二千石皆尽心于求贤天下之士可得而官使也徧得天下之贤人则三王之盛易为而尧舜之名可及也毋以日月为功实试贤能为上量材而授官録徳而定位则亷耻殊路贤不肖异处矣陛下加惠寛臣之罪勿牵制于文使得切磋究之臣敢不尽愚其三曰臣闻论语曰有始有卒者其惟圣人乎今陛下幸加留听于承学之臣复下明策以切其意而究尽圣徳非愚臣之所能具也前所条贯靡竟统纪不终辞不别白指不分明此臣浅陋之罪也策曰善言天者必有征于人善言古者必有验于今臣闻天者羣物之祖也故徧覆包涵而无所殊建日月风雨以和之经隂阳寒暑以成之故圣人法天而立道亦溥爱而忘私布徳施仁以厚之设谊立礼以导之春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罸也繇此言之天人之征古今之道也孔子作春秋上揆之天道下质诸人情参之于古考之于今故春秋之所讥灾害之所加也春秋之所恶怪异之所施也书邦家之过兼灾异之变以此见人之所为其美恶之极乃与天地流通而往来相应此亦言天之一端也古者修敎训之官务以徳善化民民以大化之后天下常亡一人之狱矣今世废而不修亡以化民民以故弃仁谊而死财利是以犯法而罪多一嵗之狱以万千数以此见古之不可不用也故春秋变古则讥之天令之谓命命非圣人不行质檏之谓性性非敎化不成人欲之谓情情非度制不节是故王者上谨于承天意以顺命也下务明敎化民以成性也正法度之宜别上下之序以防欲也修此三者而大本举矣人受命于天固超然异于羣生入有父子兄弟之亲出有君臣上下之谊防聚相遇则有耆老长幼之施粲然有文以相接驩然有恩以相爱此人之所以贵也生五谷以食之桑麻以衣之六畜以养之服牛乗马圏豹槛虎是其得天之灵贵于物也故孔子曰天地之性人为贵明于天性知自贵于物知自贵于物然后知仁谊知仁谊然后重礼节重礼节然后安处善安处善然后乐循理乐循理然后谓之君子故孔子曰不知命亡以为君子此之谓也策曰上嘉唐虞下悼桀纣寖防寖灭寖明寖昌之道虚心以改臣闻众少成多积小致钜故圣人莫不以晻致明以防致显是以尧发于诸侯舜兴乎深山非一日而显也葢有渐以致之矣言出于己不可塞也行发于身不可掩也言行治之大者君子之所以动天地也故尽小者大慎防者着诗曰惟此文王小心翼翼故尧竞兢日行其道而舜业业日致其孝善积而名显徳章而身尊此其寖明寖昌之道也积善在身犹长日加益而人不知也积恶在身犹火之销膏而人不见也非明乎情性察乎流俗者孰能知之此唐虞之所以得令名而桀纣之可为悼惧者也夫善恶之相从如影响之应形声也故桀纣暴谩防贼并进贤知隠伏恶日显国日乱晏然自以如日在天终陵夷而大壊夫暴逆不仁者非一日而亡也亦以渐至故桀纣虽亡道然犹享国十余年此其寖微寖灭之道也策曰三王之敎所祖不同而皆有失或谓久而不易者道也意岂异哉臣闻夫乐而不乱复而不厌者谓之道道者万世亡弊弊者道之失也先王之道必有偏而不起之处故政有眊而不行举其偏者以补其弊而已矣三王之道所祖不同非其相反将以捄溢扶衰所遭之变然也故孔子曰亡为而治者其舜乎改正朔易服色以顺天命而已其余尽循尧道何更为哉故王者有改制之名亡变道之实然夏上忠殷上敬周上文者所继之捄当用此也孔子曰殷因于夏礼所损益可知也周因于殷礼所损益可知也其或继周者虽百世可知也此言百王之用以此三者矣夏因于虞而独不言所损益者其道如一而所上同也道之大原出于天天不变道亦不变是以禹继舜舜继尧三圣相受而守一道亡救弊之政也故不言其所损益也繇是观之继治世者其道同继乱世者其道变今汉继大乱之后若宜少损周之文致用夏之忠者陛下有明徳嘉道愍世俗之靡薄悼王道之不昭故举贤良方正之士论谊考问将欲兴仁谊之休徳明帝王之法制建太平之道也臣愚不肖述所闻诵所学道师之言厪能勿失耳若廼论政事之得失察天下之息耗此大臣辅佐之职三公九卿之任非臣仲舒所能及也然而臣窃有恠者夫古之天下亦今之天下今之天下亦古之天下共是天下古亦大治上下和睦习俗美盛不令而行不禁而止吏亡奸邪民亡盗贼囹圄空虚徳润草木泽被四海凤皇来集麒麟来游以古准今壹何不相逮之逺也安所缪盭而陵夷若是意者有所失于古之道与有所诡于天之理与试迹之古返之于天党可得见乎夫天亦有所分予予之齿者去其角傅其翼者两其足是所受大者不得取小也古之所予禄者不食于力不动于末是亦受大者不得取小与天同意者也夫已受大又取小天不能足而况人乎此民之所以嚣嚣若不足也身宠而载高位家温而食厚禄因乗富贵之资力以与民争利于下民安能如之哉是故众其奴婢多其牛羊广其田宅博其产业畜其积委务此而亡已以迫蹵民民日削月朘寖以大穷富者奢侈羡溢贫者穷急愁苦穷急愁苦而上不救则民不乐生民不乐生尚不避死安敢避罪此刑罸之所以蕃而奸邪不可胜者也故受禄之家食禄而已不与民争业然后利可均布而民可家足此上天之理而亦太古之道天子之所宜法以为制大夫之所当循以为行也故公仪子相鲁之其家见织帛怒而出其妻食于舍而茹葵愠而防其葵曰吾已食禄又夺园夫红女利乎古之贤人君子在列位者皆如是是故下高其行而从其敎民化其亷而不贪鄙及至周室之衰其卿大夫缓于谊而急于利亡推让之风而有争田之讼故诗人疾而刺之曰节彼南山惟石岩岩赫赫师尹民具尔瞻尔好谊则民乡仁而俗善尔好利则民好邪而俗败由是观之天子大夫者下民之所视效逺方之所回面而内望也近者视而放之逺者望而效之岂可以居贤人之位而为庶人行哉夫皇皇求财利常恐乏匮者庶人之意也皇皇求仁义常恐不能化民者大夫之意也易曰负且乗致寇至乗车者君子之位也负担者小人之事也此言居君子之位而为庶人之行者其患祸必至也若居君子之位当君子之行则舍公仪休之相鲁亡可为者矣春秋大一统者天地之常经古今之通谊也今师异道人异论百家殊方指意不同是以上亡以持一统法制数变下不知所守臣愚以为诸不在六艺之科孔子之术者皆絶其道勿使并进邪辟之説灭息然后统纪可一而法度可明民知所从矣















　　经济类编巻七
<子部,类书类,经济类编>
　　钦定四库全书
　　经济类编巻八
　　明　冯琦冯瑗　撰
　　政治类二
　　治道【二十七则】
　　汉徐乐上书　臣闻天下之患在于土崩不在瓦解古今一也何谓土崩秦之末世是也陈涉无千乗之尊尺土之地身非王公大人名族之后乡曲之誉非有孔曽墨子之贤陶朱猗顿之富也然起穷巷奋棘矜偏袒大呼天下从风此其故何也由民困而主不恤下怨而上不知俗已乱而政不脩此三者陈涉之所以为资也此之谓土崩故曰天下之患在乎土崩何谓瓦解吴楚齐赵之兵是也七国谋为大逆号皆称万乗之君带甲数十万威足以严其境内财足以劝其士民然不能西攘尺寸之地而身为禽于中原者此其故何也非权轻于匹夫而兵弱于陈涉也当是之时先帝之徳未衰而安土乐俗之民众故诸侯无境外之助此之谓瓦解故曰天下之患不在瓦解由此观之天下诚有土崩之势虽布衣穷处之士或首难而危海内陈涉是也况三晋之君或存乎天下虽未治也诚能无土崩之势虽有彊国劲兵不得还踵而身为禽吴楚是也况羣臣百姓能为乱乎此二体者安危之明要贤主之所留意而深察也间者闗东五谷数不登年嵗未复民多穷困重之以边境之事推数循理而观之民宜有不安其处者矣不安故易动易动者土崩之势也故贤主独观万化之原明于安危之机脩之庙堂之上而销未形之患也其要期使天下无土崩之势而已矣故虽有彊国劲兵陛下逐走兽射飞鸟宏游燕之囿淫纵恣之观极驰骋之乐自若金石丝竹之声不絶于耳帷幄之私俳优侏儒之笑不乏于前而天下无宿忧名何必夏子俗何必成康虽然臣窃以为陛下天然之质寛仁之资而诚以天下为务则禹汤之名不难侔而成康之俗未必不复兴也此二体者立然后处尊安之实扬广誉于当世亲天下而服四夷余恩遗徳为数世隆南面背依摄袂而揖王公此陛下之所服也臣闻图王不成其敝足以安安则陛下何求而不得何威而不成奚征而不服哉
　　严安上书　臣闻邹子曰政敎文质者所以云救也当时则用过则舍之有易则易之故守一而不变者未睹治之至也今天下人民用财侈靡车马衣裘宫室皆竞脩饰调五声使有节族杂五色使有文章重五味方丈于前以观欲天下彼民之情见美则愿之是敎民以侈也侈而无节则不可赡民离本而徼末矣末不可以徒得故搢绅者不惮为诈带劒者夸杀人以矫夺而世不知媿故奸轨浸长夫佳丽珍恠固顺于耳目故养失而泰乐失而淫礼失而采敎失而伪伪采淫泰非所以范民之道也是以天下人民逐利无己犯法者众臣愿为民制度以防其淫使贫富不相燿以和其心心既和平其性恬安恬安不营则盗贼销盗贼销则刑罸少刑罸少则隂阳和四时正风雨时草木畅茂五谷蕃熟六畜遂字民不夭厉和之至也臣闻周有天下其治三百余嵗成康其隆也刑措四十余年而不用及其衰亦三百余年故五伯更起伯者常佐天子兴利除害诛暴禁邪匡正海内以尊天子五伯既没圣贤莫续天子孤弱号令不行诸侯恣行彊陵弱众暴寡田常簒齐六卿分晋并为战国此民之始苦也于是彊国务攻弱国脩守合从连衡驰车毂击介胄生虮虱民无所告愬及至秦王蚕食天下并吞战国称号皇帝一海内之政壊诸侯之城销其兵铸以为钟虡示不复用元元黎民得免于战国逢明天子人人自以为更生乡使秦缓刑罸薄赋敛省繇役贵仁义贱权利上笃厚下佞巧变风易俗化于海内则世世必安矣秦不行是风循其故俗为知巧权利者进笃厚忠正者退法严令苛谰防者众日闻其美意广心逸欲威海外使蒙恬将兵以北攻彊胡辟地进境戍于北河飞刍挽粟以随其后又使尉屠睢将楼船之士攻越使监禄凿渠运粮深入越地越人遁逃旷日持久粮食乏絶越人击之秦兵大败秦乃使尉佗将卒以戍越当是时秦祸北搆于胡南挂于越宿兵于无用之地进而不得退行十余年丁男被甲丁女转输苦不聊生自经于道树死者相望及秦皇帝崩天下大畔陈胜吴广举陈武臣张耳举赵项梁举吴田儋举齐景驹举郢周市举魏韩广举燕穷山通谷豪士并起不可胜载也然本皆非公侯之后非长官之吏无尺寸之势起闾巷杖棘矜应时而动不谋而俱起不约而同防壤长地进至乎伯王时敎使然也秦贵为天子富有天下灭世絶祀穷兵之祸也故周失之弱秦失之彊不变之患也今狥南夷朝夜郎降羌畧薉州建城邑深入匈奴燔其龙城议者美之此人臣之利非天下之长策今中国无狗吠之警而外累于逺方之备靡敝国家非所以子民也行无穷之欲甘心快意结怨于匈奴非所以安边也祸拏而不解兵休而复起近者愁苦逺者惊骇非所以持久也今天下鍜甲摩劒矫箭控转输军粮未见休时此天下所共忧也夫兵久而变起事烦而虑生今外郡之地或几千里列城数十形束壤制带胁诸侯非宗室之利也上观齐晋所以亡公室卑削六卿大盛也下览秦之所灭刑严文刻欲大无穷也今郡守之权非特六卿之重也地几千里非特闾巷之资也甲兵器械非特棘矜之用也以逢万世之变则不可胜讳也武帝末年天下侈靡趋末百姓多离农亩上以问东方朔曰吾欲化民有道乎朔对　尧舜禹汤文武成康上古之事经歴数千载尚难言也臣不敢陈愿近述孝文皇帝之时当世耆老皆闻见之贵为天子富有四海身衣弋绨足履革舄以韦带劒莞蒲为席兵木无刅衣緼无文集上书囊以为殿帷以道徳为丽以仁义为准于是天下望风成俗昭然化之今陛下以城中为小图起建章左鳯阙右神明号称千门万户木土衣绮绣狗马被缋罽宫人簪瑇垂珠玑设戏车敎驰逐饰文采樷【古藂字】珍怪撞万石之钟击雷霆之鼓作俳优舞郑女上为淫侈如此而欲使民独不奢侈失农事之难者也陛下诚能用臣朔之计推甲乙之帐燔于四通之衢却走马示不复用则尧舜之隆宜可与比治矣易曰正其本万事理失之毫厘差以千里愿陛下留意察之
　　公孙以对策拜为博士待诏金马门复上疏曰陛下有先圣之位而无先圣之名有先圣之民而无先圣之吏是以势同而治异先世之吏正故其民笃今世之吏邪故其民薄政弊而不行令倦而不听夫使邪吏行弊政用倦令治薄民不可得而化此治之所以异也臣闻周公旦治天下朞年而变三年而化五年而定唯陛下之所志书奏天子以册书答曰问宏称周公之治宏之材能自视孰与周公贤宏对曰愚臣浅薄安敢比材于周公虽然愚心晓然见治道之可以然也夫虎豹马牛禽兽之不可制者也及其敎驯服习之至可牵持驾服唯人之从臣闻揉曲木者不累日销金石者不累月夫人之于利害好恶岂比禽兽木石哉朞年而变臣宏尚窃迟之上异其言
　　王吉言得失疏　陛下躬圣质总万方帝王图籍日陈于前惟思世务将兴太平诏书每下民欣然若更生臣伏而思之可谓至恩未可谓本务也欲治之主不世出公卿幸得遭遇其时言聴谏从然未有建万世之长策举明主于三代之隆者也其务在于期防簿书断狱听讼而已此非太平之基也臣闻圣王宣徳流化必自近始朝廷不备难以言治左右不正难以化逺民者弱而不可胜愚而不可欺也圣主独行于深宫得则天下称诵之失则天下咸言之行发于近必见于逺故谨选左右审择所使左右所以正身也所使所以宣徳也诗云济济多士文王以寜此其本也春秋所以大一统者六合同风九州共贯也今俗吏所以牧民者非有礼义科指可世世通行者也独设刑法以守之其欲治民者不知所繇以意穿凿各取一切权谲自任故一变之后不可复脩也是以百里不同风千里不同俗户异政人殊服诈伪萌生刑罸无极质朴日销恩爱寖薄孔子曰安上治民莫善于礼非空言也王者未制礼之时引先王礼宜于今者而用之臣愿陛下承天心发大业与公卿大臣延及儒生述旧礼明王制敺一世之民跻之仁寿之域则俗何以不若成康寿何以不若高宗窃见当世趋务不合于道者谨条奏唯陛下财择焉
　　元帝好儒术颇改宣帝之政又傅昭仪及子定陶王爱幸匡衡上疏　臣闻治乱安危之机在乎审所用心葢受命之王务在创业垂统传之无穷继体之君心存于承宣先王之徳而褒大其功昔者成王之嗣位思述文武之道以养其心休烈盛美皆归之二后而不敢専其名是以上天歆享鬼神祐焉其诗曰念我皇祖陟降庭止言成王常思祖考之业而鬼神祐助其治也陛下圣徳天覆子爱海内然隂阳未和奸邪未禁者殆论议者未丕扬先帝之盛功争言制度不可用也务变更之所更或不可行而复复之是以羣下更相是非吏民无所信臣窃恨国家释乐成之业而虚为此纷纷也愿陛下详览统业之事留神于遵制扬功以定羣下之心大雅曰无念尔祖聿脩厥徳孔子着之孝经首章葢至徳之本也传曰审好恶理情性而王道毕矣能尽其性然后能尽人物之性能尽人物之性可以赞天地之化治性之道必审已之所有余而强其所不足葢聪明疏通者戒于太察寡闻少见者戒于雍蔽勇猛刚强者戒于太暴仁爱温良者戒于无断湛静安舒者戒于后时广心浩大者戒于遗忘必审已之所当戒而齐之以义然后中和之化应而巧伪之徒不敢比周而望进唯陛下戒所以崇圣徳臣又闻室家之道脩则天下之理得故诗始国风礼本冠婚始乎国风原情性而明人伦也本乎冠婚正基兆而防未然也福之兴莫不本乎室家道之衰莫不始乎梱内故圣王必慎妃后之际别适长之位礼之于内也卑不逾尊新不先故所以统人情而理隂气也其尊适而卑庻也适子冠乎阼礼之用醴众子不得与列所以贵正体而明嫌疑也非虚加其礼文而已乃中心与之殊异故礼探其情而见之外也圣人动静游燕所亲物得其序得其序则海内自修百姓从化如当亲者疏当尊者卑则佞巧之奸因时而动以乱国家故圣人慎防其端禁于未然不以私恩害公义陛下圣徳纯备莫不脩正则天下无为而治诗云于以四方克定厥家传曰正家而天下定矣
　　成帝建始间日食地震诏举方正直言极谏之士谷永待诏公车对　陛下秉至圣之纯徳惧天地之戒异饬身修政纳问公卿又下明诏帅举直言燕见防绎以求咎愆使臣等得造明朝承圣问臣材朽学浅不通政事窃闻明王即位正五事建大中以承天心则庶征序于下日月理于上如人君淫溺后宫般乐游田五事失于躬大中之道不立则咎征降而六极至凡灾异之发各象过失以类告人乃十二月朔戊申日食婺女之分地震萧墙之内二者同日俱发以丁寜陛下厥咎不逺宜厚求诸身意岂陛下志在闺门未防政事不慎举错娄【屡同】失中与内宠太盛女不遵道嫉妬専上妨及继嗣与古之王者废五事之中失夫妇之纪妻妾得意谒行于内势行于外至覆倾国家或乱隂阳昔褒姒用国宗周以丧阎妻骄扇日以不臧此其效也经曰皇极皇建其有极传曰皇之不极是谓不建时则有日月乱行陛下践至尊之祚为天下主奉帝王之职以统羣生方内之治乱在陛下所执诚留意于正身勉强于力行损燕私之间以劳天下放去淫溺之乐罢归倡优之笑絶却不享之义慎节游田之虞起居有常循理而动躬亲政事致行无倦安服若性经曰继自今嗣王其毋淫于酒毋逸于游田惟正之共未有身治正而臣下邪者也夫妻之际王事纲纪安危之机圣王所致慎也昔舜饬正二女以崇至徳楚庄忍絶丹姬以成伯功幽王惑于褒姒周徳降亡鲁桓胁于齐女社稷以倾诚脩后宫之政明尊卑之序贵者不得嫉妬専宠以絶骄嫚之端抑褒阎之乱贱者咸得秩进各得厥职以广继嗣之统息白华之怨后宫亲属饶之以财勿与政事以逺皇父之类捐妻党之权未有闺门治而天下乱者也治逺自近始习善在左右昔龙筦纳言而帝命惟允四辅既备成王靡有过事诚敇正左右齐栗之臣戴金貂之饰执常伯之职者皆使学先王之道知君臣之义济济谨孚无敖戏骄恣之过则左右肃艾羣僚仰法化流四方经曰亦惟先正克左右未有左右正而百官枉者也治天下者尊贤考功则治简贤违功则乱诚审思治人之术欢乐得贤之福论材选士必试于职明度量以程能考功实以定徳无用比周之虚誉毋听浸润之譛愬则抱功脩职之吏无蔽伤之忧比周邪伪之徒不得即工小人日销俊乂日隆经曰三载考绩三考黜陟幽明又曰九徳咸事俊乂在官未有功赏得于前众贤布于官而不治者也尧遭洪水之灾天下分絶为十二州制逺之道防而无乖畔之难者徳厚恩深无怨于下也秦居平土一夫大呼而海内崩折者刑罸深酷吏行残贼也夫违天害徳为上取怨于下莫甚乎残贼之吏诚放退残贼酷暴之吏锢废勿用益选温良上徳之士以亲万姓平刑释寃以理民命务省繇役毋夺民时薄收赋税毋殚民财使天下黎元咸安家乐业不苦逾时之役不患苛暴之政不疾酷烈之吏虽有唐尧之大灾民无离上之心经曰懐保小人惠于鳏寡未有徳厚吏良而民畔者也臣闻灾异皇天所以谴告人君过失犹严父之明诫畏惧敬改则祸销福降忽然简易则咎罸不除经曰飨用五福畏用六极传曰六沴作见若不共御六罸既侵六极其下今三年之间灾异蜂起小大毕具所行不享上帝上帝不豫炳然甚着不求之身无所改正疏举广谋又不用其言是循不享之迹无谢过之实也天责愈深此五者王事之纲纪南面之急务唯陛下留神
　　杜钦应诏对策　臣闻天道贵信地道贵贞不信不贞万物不生生天地之所贵也王者承天地之所生理而成之昆虫草木靡不得其所王者法天地非仁无以广施非义无以正身克己就义恕以及人六经之所上也不孝则事君不忠莅官不敬战陈无勇朋友不信孔子曰孝无终始而患不及者未之有也孝人行之所先也观本行于乡党考功能于官职达观其所举富观其所予穷观其所不为乏观其所不取近观其所为主逺观其所主孔子曰视其所以观其所由察其所安人焉廋哉取人之术也殷因于夏尚质周因于殷尚文今汉家承周秦之敝宜抑文尚质废奢长俭表实去伪孔子曰恶紫之夺朱当世治之所务也臣窃有所忧言之则拂心逆指不言则渐日长为祸不细然小臣不敢废道而求从违忠而耦意臣闻玩色无厌必生好憎之心好憎之心生则爱宠偏于一人爱宠偏于一人则继嗣之路不广而嫉妬之心兴矣如此则匹妇之説不可胜也唯陛下纯徳普施无欲是从此则众庶咸説继嗣日广而海内长安万事之是非何足备言桓谭论时政所宜疏　臣闻国之废兴在于政事政事得失由乎辅佐辅佐贤明则俊士朝而理合世务辅佐不明则论失时宜而举多过事夫有国之君俱欲兴化建善然而政道未理者其所谓贤者异也昔楚庄王问叔孙敖曰寡人未得所以为国是也叔孙敖曰国之有是众所恶也恐王不能定也王曰不定独在君亦在臣乎对曰君骄士曰士非我无从富贵士骄君曰君非士无从安存人君或至失国而不悟士或至饥寒而不进君臣不合则国是无从定矣庄王曰善愿相国与诸大夫共定国是也葢善政者视俗而施敎察失而立防威徳更兴文武迭用然后政调于时而躁人可定昔董仲舒言理国譬若琴瑟其不调者则解而更张夫更张难行而拂众者亡是故贾谊以才逐而鼂错以智死世虽有殊能而终莫敢谈者惧于前事也且设法禁者非能尽塞天下之奸皆合众人之所欲也大抵取便国利事多者则可矣夫张官置吏以理万人县赏设罸以别善恶恶人诛伤则善人蒙福矣今人相杀伤虽已伏法而私结怨讐子孙相报后忿深前至于灭户殄业而俗称豪健故虽有怯弱犹勉而行之此为听人自理而无复法禁者也今宜申明旧令若已伏官诛而私相伤杀者虽一身逃亡皆徙家属于边其相伤者加常二等不得雇山赎罪如此则仇怨自解盗贼息矣夫理国之道举本业而抑末利是以先帝禁人二业锢商贾不得宦为吏此所以抑并兼长亷耻也今富商大贾多放田货中家子弟为之保役趋走与臣防等勤收税与封君比入是以众人慕效不耕而食至乃多通侈靡以淫耳目今可令诸商贾自相纠告若非身力所得皆以臧畀告者如此则専役一已不敢以货与人事寡力弱必归功田亩田亩脩则谷入多而地力尽矣又见法令决事轻重不齐或一事殊法同罪异论奸吏得因縁为市所欲活则出生议所欲防则与死比是为刑开二门也今可令通义理明习法律者校定科比一其法度班下郡国蠲除故条如此天下知方而狱无怨滥矣
　　第五伦劝成风徳疏　陛下即位躬天然之徳体晏晏之姿以寛宏临下出入四年前嵗诛刺史二千石贪残者六人斯皆明圣所鉴非羣下所及然诏书每下寛和而政急不解务存节俭而奢侈不止者咎在俗敝羣下不称故也光武承王莽之余颇以严猛为政后代因之遂成风化郡国所举类多办职俗吏殊未有寛博之选以应上求者也陈留令刘豫冠军令驷协并以刻薄之姿临人宰邑専念掠杀务为严苦吏民愁怨莫不疾之而今之议者反以为能违天心失经义诚不可不慎也非徒应坐豫协亦当宜谴举者务进仁贤以任时政不过数人则风俗自化矣臣尝读书记知秦以酷急亡国又目见王莽亦以苛法自灭故勤勤恳恳实在于此又闻诸王主贵戚骄奢逾制京师尚然何以示逺故曰其身不正虽令不行以身敎者从以言敎者讼夫隂阳和嵗乃丰君臣同心化乃成也其刺史太守以下拜除京师及道出洛阳者宜皆召见可因博问四方兼以观察其人诸上书言事有不合者可但报归田里不宜过加喜怒以明在寛臣愚不足采及
　　皇甫规对策　陛下体兼乾坤聪哲纯茂摄政之初防用忠贞其余维纲多所改正逺近翕然望见太平而地震之后雾气白浊日月不光旱魃为虐大贼从横流血川野庶品不安谴诫累至殆以奸臣权重之所致也其常侍尤无状者亟便黜遣披埽凶党收入财贿以塞痛怨以答天诫今大将军梁冀河南尹不疑处周召之任为社稷之镇加与王室世为姻族今日立号虽尊可也实宜増脩谦节辅以儒术省去游娱不急之务割减庐第无益之饰夫君者舟也人者水也羣臣乗舟者也将军兄弟操檝者也若能平志毕力以度元元所谓福也如其怠弛将沦波涛可不慎乎夫徳不称禄犹凿墉之趾以益其高岂量力审功安固之道哉凡诸宿猾酒徒戏客皆耳纳邪声口出謟言甘心逸游唱造不义亦宜贬斥以惩不轨令冀等深思得贤之福失人之累又在位素餐尚书怠职有司依违莫肯纠察故使陛下専受謟防之言不闻户牖之外臣诚知阿防有福深言近祸岂敢隠心以避诛责乎臣生长边逺希涉紫庭怖慴失守言不尽心也
　　李固对贤良时务策　臣闻王者父天母地寳有山川王道得则隂阳和穆政化乖则崩震为灾斯皆闗之天心效于成事者也夫化以职成官由能理古之进者有徳有命今之进者唯财与力伏闻诏书务求寛博疾恶严暴而今长吏多杀伐致声名者必加迁赏其存寛和无党援者輙见斥逐是以淳厚之风不宣雕薄之俗未革虽繁刑重禁何能有益前孝安皇帝变乱旧典封爵阿母因造妖孽使樊丰之徒乗权放恣侵夺主威改乱嫡嗣至今圣躬狼狈亲遇其艰既防自困殆龙兴即位天下喁喁属望风政积敝之后易致中兴诚当沛然思惟善道而论者犹云方今之事复同于前臣伏从山草痛心伤臆实以汉兴以来三百余年圣贤相继十有八主岂无阿乳之恩岂忘爵赏之宠然上畏天威俯按经典知义不可故不封也今宋阿母虽有大功勤谨之徳但加赏赐足以酬其劳苦至于裂土开国实乖旧典闻阿母体性谦虚必有逊让陛下宜许其辞国之高使成万安之福夫妃后之家所以少完全者岂天性当然但以爵位尊显専总权柄天道恶盈不知自损故至颠仆先帝宠遇阎氏位号太疾故其受祸曽不旋时老子曰其进鋭其退速也今梁氏戚为椒房礼所不臣尊以高爵尚可然也而子弟羣从荣显兼加永平建初故事殆不如此宜令步兵校尉冀及诸侍中还居黄门之官使权去外戚政归国家岂不休乎又诏书所以禁侍中尚书中臣子弟不得为吏察孝亷者以其秉威权容请托故也而中常侍在日月之侧声势振天下子弟禄任曽无限极虽外托谦黙不干州郡而謟伪之徒望风进举今可为设常禁同之中臣昔馆陶公主为子求郎明帝不许赐钱千万所以轻厚赐重薄位者为官人失才害及百姓也窃闻长水司马武宣开阳城门羊廸等无他功徳初拜便真此虽小失而渐壊旧章先圣法度所宜坚守政敎一跌百年不复诗云上帝板板下民卒瘅刺周王变祖法度故使下民将尽病也今陛下之有尚书犹天之有北斗也斗为天喉舌尚书亦为陛下喉舌斗斟酌元气运平四时尚书出纳王命赋政四海权尊势重责之所归若不平心灾必至诚宜审择其人以毗圣政今与陛下共理天下者外则公卿尚书内则常侍黄门譬犹一门之内一家之事安则共其福庆危则通其祸败刺史二千石外统职事内受法则夫表曲者景必邪源清者流必洁犹扣树本百枝皆动也周颂曰薄言振之莫不震叠此言动之于内而应于外者也由此言之本朝号令岂可蹉跌间隙一开则邪人动心利竞暂啓则仁义道塞刑罸不能复禁化道以之寖壊此天下之纪纲当今之急务陛下宜开石室陈图书招防羣儒引问得失指摘变象以求天意其言有中理即时施行显防其人以表能者则圣听日有所闻忠臣尽其所知又宜罢退宦官去其权重裁制常侍二人方直有徳者省事左右小黄门五人才智闲雅者给事殿中如此则论者厌塞升平可致也臣所以敢陈愚瞽冐昩自闻者傥或皇天欲令防臣觉悟陛下陛下宜熟察臣言怜赦臣死
　　桓帝时羌胡冦边杀长吏驱略百姓帝以陈龟世谙边俗拜为度辽将军临行上疏　臣龟蒙恩累世驰骋边陲虽展鹰犬之用顿毙胡虏之庭魂骸不反荐享狐狸犹无以塞厚责答万分也至臣顽驽器无铅刀一割之用过受国恩荣秩兼优生年死日永惧不报臣闻三辰不轨擢士为相蛮夷不恭防卒为将臣无文武之才而忝鹰扬之任上惭圣朝下惧素餐虽殁躯体无所云补今西州边鄙土地塉埆鞍马为居射猎为业男寡耕稼之利女乏机杼之饶守塞望悬命锋镝闻急长驱去不图反自顷年以来匈奴数攻营郡残杀长吏侮略良细战夫身膏沙漠居人首系马鞍或举国掩户尽种灰灭孤儿寡妇号哭空城野无青草室如悬磬虽含生气实同枯朽往嵗并州水雨灾螟互生稼穑荒耗租更空缺老者虑不终年少壮惧于困戹陛下以百姓为子品庶以陛下为父焉可不日昃劳神垂抚循之恩哉唐尧亲舍其子以禅虞舜者是欲民遭圣君不令遇恶王也故古公策杖其民五倍文王西伯天下归之岂复舆金辇寳以为民惠乎近孝文皇帝感一女子之言除肉刑之法体徳行仁为汉贤主陛下继中兴之统承光武之业临朝听政而未留圣意且牧守不良或出中官惧逆上防取过目前呼嗟之声招致灾害胡虏凶悍因衰縁隙而令仓库单于豺狼之口功业无铢两之効皆由将帅不忠聚奸所致前凉州刺史祝良初除到州多所纠罸太守令长贬黜将半政未逾时功効卓然实应赏异以劝功能改置牧守去斥奸残又宜更选匈奴乌桓防羌中郎将校尉简练文武授之法令除并凉二州今年租更寛赦罪扫除更始则善吏知奉公之祜恶者觉营私之祸胡马可不窥长城塞下无望之患矣刘瑜上书陈事　诚愿陛下且以须之虑览今往之事人何为咨嗟天曷为动变葢诸侯之位上法四七垂文秉耀闗之盛衰者也今中官邪孽比肩列土皆竞立嗣继体传爵或乞子疎属或买儿市道殆乖开国承家之义古者天子一娶九女娣侄有序河图授嗣正在九房今女嬖令色充积闺帷皆当盛其玩饰冗食空宫劳散精神生长六疾此国之费也生之伤也且天地之性隂阳正纪隔絶其道则水旱为并诗云五日为期六日不詹怨旷作歌仲尼所録况从幼至长幽藏殁身又常侍黄门亦广妻娶怨毒之气结成妖行路之言官发略人女取而复置转相惊惧孰不悉然无縁空生此谤邹衍匹夫杞氏匹妇尚有城崩霜陨之异况乃羣辈咨怨能无感乎昔秦作阿房国多刑人今第舍増多穷极竒巧掘山攻石不避时令促以严刑威以正法民无罪而覆入之民有田而覆夺之州郡官府各自考事奸情赇赂皆为吏饵民愁郁结起入贼党官輙兴兵诛讨其罪贫困之民或有卖其首级以要酬赏父兄相代残身妻孥相视分裂穷之如彼伐之如此岂不痛哉又陛下有北辰之尊神器之寳而防行近习之家私幸宦者之舍宾客市买熏灼道路因此暴纵无所不容今三公在位皆博达道艺而各正诸已莫或匡益者非不智也畏死罚也惟陛下设置七臣以广谏道及开东序金縢史官之书从尧舜禹汤文武致兴之道逺佞邪之人放郑卫之声则政致和平徳感祥风矣
　　荀爽对策陈便宜　臣闻之于师曰汉为火徳火生于木木盛于火故其徳为孝其象在周易之离夫在地为火在天为日在天者用其精在地者用其形夏则火王其精在天温暖之气养生百木是其孝也冬时则废其形在地酷烈之气焚烧山林是其不孝也故汉制使天下诵孝经选吏举孝亷夫亲丧自尽孝之终也今之公卿及二千石三年之丧不得即去殆非所以増崇孝道而克称火徳者也往者孝文劳谦行过乎俭故有遗诏以日易月此当时之宜不可贯之万世古今之制虽有损益而谅闇之礼未尝改移以示天下莫遗其亲今公卿羣寮皆政敎所瞻而父母之丧不得奔赴夫仁义之行自上而始敦厚之俗以应乎下传曰丧祭之礼阙则人臣之恩薄背死忘生者众矣曽子曰人未有自致者也必也亲丧乎春秋传曰上之所为民之归也夫上所不为而民或为之故加刑罚上之所为民亦为之又何诛焉昔翟方进以自备宰相而不敢逾制至遭母忧三十六日而除夫失礼之源自上而始古者大丧三年不呼其门所以崇国厚俗笃化之道也事失宜正过勿惮改天下通丧可如旧礼臣闻有夫妇然后有父子有父子然后有君臣有君臣然后有上下有上下然后有礼义礼义备则人知所厝矣夫妇人伦之始王化之端故文王作易上经首乾坤下经首咸恒孔子曰天尊地毕乾坤定矣夫妇之道所谓顺也尧典曰厘降二女于妫汭嫔于虞降者下也嫔者妇也言虽帝尧之女下嫁于虞犹屈体降下勤脩妇道易曰帝乙归妹以祉元吉妇人谓嫁曰归言汤以娶礼归其妹于诸侯春秋之义王姬嫁齐使鲁主之不以天子之尊加于诸侯也今汉承秦法设尚主之仪以妻制夫以卑临尊违乾坤之道失阳唱之义孔子曰昔者圣人之作易也仰则观象于天俯则观法于地观鸟兽之文与地之宜近取诸身逺取诸物以通神明之徳以类万物之情今观法于天则北极至尊四星妃后观法于地则昆山象夫卑泽象妻观鸟兽之文鸟则雄者鸣雊雌能顺服兽则牡为唱导牝乃相从近取诸身则干为人首坤为人腹逺取诸物则木实属天根荄属地阳尊隂卑葢乃天性且诗初篇实首闗雎礼始冠婚先正夫妇天地六经其防一揆宜改尚主之制以补乾坤之性遵法尧汤式是周孔合之天地而不谬质之鬼神而不疑人事如此则嘉瑞降天吉符出地五韪咸备各以其叙矣昔者圣人建天地之中而谓之礼礼者所以兴福祥之本而止祸乱之源也人能枉欲从礼者则福归之顺情废礼者则祸归之推祸福之所应知兴废之所由来也众礼之中婚礼为首故天子娶十二天之数也诸侯以下各有等差事之降也阳性纯而能施隂体顺而能化以礼济乐节宣其气故能丰子孙之祥致老夀之福及三代之季淫而无节瑶台琼宫陈妾数百阳竭于上隂隔于下故周之戒曰不知稼穑之艰难不闻小人之劳惟躭乐之从时亦罔或克夀是其明戒后世之人好福不务其本恶祸不易其轨传曰截趾适屦孰云其愚何与斯人追欲丧躯诚可痛也臣窃闻后宫采女五六千人从官侍使复在其外冬夏衣服朝夕廪粮耗费缣帛空竭府藏征调増倍十而税一空赋不辜之民以供无用之女百姓穷困于外隂阳隔塞于内故感动和气灾异屡臻臣愚以为诸非礼聘未曽幸御者一皆遣出使成配合一曰通怨旷和隂阳二曰省财用实府藏三曰脩礼制绥眉夀四曰配阳施祈螽斯五曰寛役赋安黎民此诚国家之宏利天人之大福也夫寒热晦明所以为嵗尊卑奢俭所以为礼故以晦明寒暑之气尊卑侈约之礼为其节也易曰天地节而四时成春秋传曰唯器与名不可以假人孝经曰安上治民莫善于礼礼者尊卑之差上下之制也昔季氏八佾舞于庭非有伤害困于人物而孔子犹曰是可忍也孰不可忍也洪范曰惟辟作威惟辟作福惟辟玉食凡此三者君所独行而臣不得同也今臣僣君服下食上珍所谓害于而家凶于而国者也宜略依古礼尊卑之差及董仲舒制度之别严督有司必行其命此则禁乱善俗足用之要
　　崔寔政论　自尧舜之帝汤武之王皆頼明哲之佐博物之臣故臯陶陈谟而唐虞以兴伊箕作训而殷周用隆及继体之君欲立中兴之功者曷尝不頼贤哲之谋乎凡天下所不理者常由人主承平日久俗渐敝而不悟政寖衰而不改习乱安危怢不自覩或荒躭嗜欲不恤万机或耳蔽箴诲厌伪忽真或犹豫岐路莫适所从或见信之佐括囊守禄或疎逺之臣言以贱废是以王纲纵弛于上智士郁伊于下悲夫自汉以来三百五十余嵗矣政令垢翫上下懈怠风俗雕敝人庶巧伪百姓嚣然咸复思中兴之效矣且济时拯世之术岂必体尧蹈舜然后廼理哉期于补防决壊枝柱邪倾随形裁割要措斯世于安寜之域而已故圣人执权遭时定制步骤之差各有云设不彊人以不能背急切而慕所闻也葢孔子对叶公以来逺哀公以临人景公以节礼非其不同所急异务也是以受命之君每輙创制中兴之主亦匡时失昔盘庚愍殷迁都易民周穆有阙甫侯正刑俗人拘文牵古不达权制竒伟所闻简忽所见乌可与论国家之大事哉故言事者虽合圣徳輙见掎夺何者其顽士闇于时权安习所见不知乐成况可虑始茍云率由旧章而已其达者或矜名妒能耻策非已舞笔奋辞以破其义寡不胜众遂见摈弃虽稷契复存犹将困焉斯贾生之所以排于绛灌屈子之所以摅其幽愤者也夫以文帝之明贾生之贤绛灌之忠而有此患况其余哉故宜量力度徳春秋之义今既不能纯法八世故宜参以覇政覇政则宜重赏深罸以御之明着法术以检之自非上徳严之则理寛之则乱何以明其然也近孝宣皇帝明于君人之道审于为政之理故严刑峻法破奸轨之胆海内清肃天下宻如荐勲祖庙享号中宗筭计见效优于孝文及元帝即位多行寛政卒以堕损威权始夺遂为汉室基祸之主政道得失于斯可监昔孔子作春秋褒齐桓懿晋文叹管仲之功夫岂不美文武之道哉诚达权救敝之理也故圣人能与世推移而俗士苦不知变以为结绳之约可复理乱秦之绪干戚之舞足以解平城之围夫熊经鸟伸虽延歴之术非伤寒之理呼吸吐纳虽度纪之道非续骨之膏葢为国之法有似理身平则致养疾则攻焉夫刑罸者治乱之药石也徳敎者兴平之粱肉也夫以徳敎除残是以粱肉理疾也以刑罸理平是以药石供养也方今承百王之敝值戹运之防自数世以来政多恩贷驭委其辔马骀其衔四牲横奔皇路险倾方将拑勒鞬辀以救之岂暇鸣和銮清节奏哉昔高祖令萧何作九章之律有夷三族之令黥劓斩趾断舌枭首故谓之具五刑文帝虽除肉刑当劓者笞二百当斩左趾者笞五百当斩右趾者弃市右趾者既殒其命笞挞者往往至死虽有轻刑之名其实杀也当此之时民皆思复肉刑至景帝元年廼下诏曰加笞与重罪无异幸而不死不可为民廼定律减笞轻捶自是之后笞者得全以此言之文帝廼重刑非轻之也以严致平非以寛致平也必欲行若言当大定其本使人主师五帝而式三王荡亡秦之俗遵先圣之风弃茍全之政蹈稽古之踪复五等之爵立井田之制然后选稷契为佐伊吕为辅乐作而鳯凰仪击石而百兽舞若不然则多为累而已
　　灵帝时频有雷霆疾风伤树防木地震陨雹蝗虫之害又鲜卑犯境役赋及民六年七月制书引咎诰羣臣各陈政要蔡邕上七事　一事明堂月令天子以四立及季夏之节迎五帝于郊所以导致神气祈福丰年清庙祭祀追往孝敬养老辟雍示人礼化皆帝者之大业祖宗所祗奉也而有司数以蕃国疎丧宫内产生及吏卒小污屡生忌故窃见南郊斋戒未尝有废至于他祀辄生异议岂南郊卑而他祀尊哉孝元皇帝策书曰礼之至敬莫重于祭所以竭心亲奉以致肃祗者也又元和故事复申先典前后制书推心恳恻而近者以来更任太史忘礼敬之大任禁忌之书拘信小故以亏大典礼妻妾产者斋则不入侧室之门无废祭之文也所谓宫中有卒三月不祭者谓士庶人数堵之室共处其中耳岂谓皇居之旷臣妾之众哉自今斋制宜如故典庶答风霆灾妖之异　二事臣闻国之将兴至言数闻内知己政外见民情是故先帝虽有圣明之姿而犹广求得失又因灾异援引幽隠重贤良方正敦朴有道之选危言极谏不絶于朝陛下亲政以来频年灾异而未闻特举选博之防诚当思省述脩旧事使抱忠之臣展其狂直以解易传政悖徳隠之言　三事夫求言之道未必一涂或以徳显或以言扬顷者立朝之士曽不以忠信见赏恒被谤讪之诛遂使羣下结口莫图正辞郎中张文前独尽狂言圣听纳受以责三司臣子旷然众庶解悦臣愚以为宜擢文右职以劝忠謇宣声海内博开政路　四事夫司校尉诸州刺史所以督察奸枉分别白黒者也伏见幽州刺史杨憙益州刺史厐芝凉州刺史刘防各有奉公疾奸之心憙等所纠其効尤多余皆枉挠不能称职或有抱罪懐瑕与下同疾纲网弛纵莫相举察公府台阁亦复黙然五年制书议遣八使又令三公謡言奏事是时奉公者欣然得志邪枉者忧悸失色未详斯议所因寝息昔刘向奏曰夫执狐疑之计者开羣枉之门养不断之虑者来谗邪之口今始闻善政旋复变易足令海内测度朝政宜追定八使纠举非法更选忠清平章赏罸三公嵗尽差其殿最使吏知奉公之福营私之祸则众灾之原庶可塞矣　五事臣闻古者取士必使诸侯嵗贡孝武之世郡举孝亷又有贤良文学之选于是名臣辈出文武并兴汉之得人数路而已夫书画辞赋才之小者匡国理政未有其能陛下即位之初先涉经术听政余日观省篇章聊以游意当代博奕非以敎化取士之本而诸生竞利作者鼎沸其高者颇引经训风喻之言下则连偶俗语有类俳优或窃成文虚冐名氏臣每受诏于盛化门差次録第其未及者亦复随辈皆见拜擢既加之恩难复收改但守奉禄于义已宏不可复使理人及任州郡昔孝宣防诸儒于石渠章帝集学士于白虎通经释义其事优大文武之道所宜从之若乃小能小善虽有可观孔子以为致逺则泥君子故当志其大者　六事墨绶长吏职典理人皆当以惠利为绩日月为劳褒责之科所宜分明而今在任无复能省及其还者多召拜议郎郎中若器用优美不宜处之冗散如有衅故自当极其刑诛岂可伏罪惧考反求迁转更相放效臧否无章先帝旧典未尝有此可皆断絶以覈真伪　七事伏见前一切以宣陵孝子者为太子舍人臣闻孝文皇帝制丧服三十六日虽继体之君父子至亲公卿列臣受恩之重皆屈情从制不敢逾越今虚伪小人本非骨肉既无私幸之恩又无禄仕之实恻隠思慕情何縁生而羣聚山陵假名称孝行不隠心义无所依至有奸轨之人通容其中恒思皇后祖载之时东郡有盗人妻者亡在孝中本县追捕乃伏其辜虚伪杂秽难得胜言又前至得拜后辈被遗或经年陵次以暂归见漏或以人自代亦蒙宠荣争讼怨恨匈匈道路太子官属宜捜选令徳岂有但取丘墓凶丑之人其为不祥莫与大焉宜遣归田里以明诈伪桓帝时政移曹氏天子恭己而已荀悦志在献替而谋无所用乃作申鉴五篇奏之　天道之本仁义而已矣五典以经之羣籍以纬之咏之歌之之舞之前监既明后复申之故古之圣王其于仁义也申重而已致政之术先屏四患乃崇五政一曰伪二曰私三曰放四曰奢伪乱俗私壊法放越轨奢败制四者不除则政末由行矣夫俗乱则道荒虽天地不得保其性矣法壊则世倾虽人主不得守其度矣轨越则礼亡虽圣人不得全其道矣制败则欲肆虽四表不得其求矣是谓四患兴农桑以养其性审好恶以正其俗宣文敎以章其化立武备以秉其威明赏罸以统其法是谓五敎人不畏死不可惧以罪人不乐生不可劝以善虽使契布五敎臯陶作士政不行焉故在上者先丰人财以定其志帝耕籍田后桑蚕宫国无游人野无荒业财不贾用力不妄加以周人事是谓养生君子之所以动天地应神明正万物而成王化者必乎真定而已故在上者审定好丑焉善恶要乎功罪毁誉効于凖验听言责事举名察实无惑诈伪以荡众心故事无不覈物无不切善无不显恶无不章俗无奸怪民无淫风百姓上下覩利害之存乎已也故肃恭其心慎脩其行内不回惑外无异望则民志平矣是谓正俗君子以情用小人以刑用荣辱者赏罸之精华也故礼敎荣辱以加君子化其情也桎梏鞭朴以加小人化其刑也君子不犯辱况于刑乎小人不忌刑况于辱乎若敎化之废推中人而坠于小人之域敎化之行引中人而纳于君子之涂是谓章化小人之情缓则骄骄则恣恣则怨怨则叛危则谋乱安则思欲非威强无以惩之故在上者必有武备以戒不虞以遏冦虐安居则寄之内政有事则用之军旅是谓秉威赏罸政之柄也明赏必罸审信慎令赏以劝善罸以惩恶人主不妄赏非徒爱其财也赏妄行则善不劝矣不妄罸非矜其人也罸妄行则恶不惩矣赏不劝谓之止善罸不惩谓之纵恶在上者能不止下为善不纵下为恶则国法立矣是谓统法四患既蠲五政又立行之以诚守之以固简而不怠疎而不失无为为之使自施之无事事之使自交之不肃而成不严而化垂拱揖让而海内平矣
　　仲长统昌言理乱篇　豪杰之当天命者未始有天下之分者也无天下之分故战争者竞起焉于斯之时并伪假天威矫据方国拥甲兵与我角才智程勇力与我竞雌雄不知去就疑误天下葢不可数也角知者皆穷角力者皆负形不堪复伉埶不足复校乃始覊首系颈就我之衔绁耳夫或曽为我之尊长矣或曽与我为等侪矣或曽臣虏我矣或曽执囚我矣彼之蔚蔚皆匈詈腹诅幸我之不成而以奋其前志讵肯用此为终死之分邪及继体之时民心定矣普天之下頼我而得生育由我而得富贵安居乐业长养子孙天下晏然皆归心于我矣豪杰之心既絶士民之志已定贵有常家尊在一人当此之时虽下愚之才居之犹能使恩同天地威侔鬼神暴风疾霆不足以方其怒阳春时雨不足以喻其泽周孔数千无所复角其圣贲育百万无所复奋其勇矣彼后嗣之愚主见天下莫敢与之违自谓若天地之不可亡也乃奔其私嗜骋其邪欲君臣宣淫上下同恶目极角觝之观耳穷郑卫之声入则耽于妇人出则驰于田猎荒废庶政弃亡人物澶漫弥流无所底极信任亲爱者尽佞謟容悦之人也宠贵隆丰者尽后妃姬妾之家也使饿狼守庖厨饥虎牧牢豚遂至熬天下之脂膏斵生人之骨髓怨毒无聊祸乱并起中国扰攘四夷侵叛土崩瓦解一朝而去昔之为我哺乳之子孙者今尽是我饮血之寇讐也至于运徙埶去犹不觉悟者岂非富贵生不仁沉溺致愚疾邪存亡以之迭代政乱从此周复天道常然之大数也又政之为理者取一切而已非能斟酌贤愚之分以开盛衰之数也日不如古弥以逺甚岂不然耶汉兴以来相与同为编户齐民而以财力相君长者世无数焉而清洁之士徒自苦于茨棘之间无所损益于风俗也豪人之室连栋数百膏田满野奴婢千羣徒附万计船车贾贩周于四方废居积贮满于都城琦赂寳货巨室不能容马牛羊豕山谷不能受妖童美妾填乎绮室倡讴伎乐列乎深堂宾客待见而不敢去车骑交错而不敢进三牲之肉臭而不可食清醇之酎败而不可饮睇盼则人从其目之所视喜怒则人随其心之所虑此皆公侯之广乐君长之厚实也茍能运智诈者则得之焉茍能得之者人不以为罪焉源发而横流路开而四通矣求士之舍荣乐而居穷苦弃放逸而赴束缚夫谁肯为之者邪夫乱世长而化世短乱世则小人贵宠君子困贱当君子困贱之时局高天蹐厚地犹恐有镇厌之祸也逮至清世则复入于矫枉过正之检老者耄矣不能及寛饶之俗少者方壮将复困于衰乱之时是使奸人擅无穷之福利而善士挂不赦之罪辜茍目能辩色耳能辩声口能辩味体能辩寒温者将皆以脩洁为讳恶设智巧以避之焉况肯有安而乐之者邪斯下世人主一切之愆也昔春秋之时周氏之乱世也逮乎战国则又甚矣秦政乗兼并之埶放虎狼之心屠裂天下吞食生人暴虐不已以招楚汉用兵之苦甚于战国之时也汉二百年而遭王莽之乱计其残夷灭亡之数又复倍乎秦项矣以及今日名都空而不居百里絶而无民者不可胜数此则又甚于亡新之时也悲夫不及五百年大难三起中间之乱尚不数焉变而弥猜下而加酷推此以往可及于尽矣嗟乎不知来世圣人救此之道将何用也又不知天若穷此之数欲何至邪
　　昌言损益篇　作有利于时制有便于物者可为也事有乖于数法有玩于时者可改也故行于古有其迹用于今无其功者不可不变变而不如前易而多所败者亦不可不复也汉之初兴分王子弟委之以士民之命假之以生杀之权于是骄逸自恣志意无厌极鱼肉百姓以盈其欲报蒸骨血以快其情上有簒叛不轨之奸下有暴乱残贼之害虽籍亲属之恩葢源流形埶使之然也降爵削土稍稍割夺卒至于坐食奉禄而已然其洿秽之行淫昏之罪犹尚多焉故浅其根本轻其恩义犹尚假一日之尊收士民之用况専之于国擅之于嗣岂可鞭笞叱咤而使唯我所为者乎时政雕敝风俗移易纯朴已去智慧已来出于礼制之防放于嗜欲之域久矣固不可授之以柄假之以资者也是故收其奕世之权校其纵横之埶善者早登否者早去故下土无壅滞之士国朝无専贵之人此变之善可遂行者也井田之变豪人货殖馆舍布于州郡田野连于方国身无半通青纶之命而窃三辰龙章之服不为编户一伍之长而有千室名邑之役荣乐过于封君埶力侔于守令财赂自营犯法不坐刺客死士为之投命至使弱力少智之子被穿帷败寄死不敛寃枉穷困不敢自理虽亦由网禁防濶葢分田无限使之然也今欲张太平之纪纲立至化之基趾齐民财之丰寡正风俗之奢俭非井田实莫由也此变有所败而宜复者也肉刑之废轻重无品下死则得髠钳下髠钳则得鞭笞死者不可复生而髠者无伤于人髠笞不足以惩中罪安得不至于死哉夫鸡狗之攘窃男女之淫奔酒醴之赂遗谬误之伤害皆非值于死者也杀之则甚重髠之则甚轻不制中刑以称其罪则法令安得不参差杀生安得不过谬乎今患刑轻之不足以惩恶则假臧货以成罪托疾病以讳杀科条无所准名实不相应恐非帝王之通法圣人之良制也或曰过刑恶人可也过刑善人岂可复哉曰若前政以来未曽枉害善人者则有罪不死也是为忍于杀人也而不忍于刑人也今令五刑有品轻重有数科条有序名实有正非杀人逆乱鸟兽之行甚重者皆勿杀嗣周氏之秘典续吕侯之祥刑此又宜复之善者也易曰阳一君二臣君子之道也隂二君一臣小人之道也然则寡者为人上者也众者为人下者也一伍之长才足以长一伍者也一国之君才足以君一国者也天下之王才足以王天下者也愚役于智犹枝之附干此理天下之常法也制国以分人立政以分事人逺则难绥事总则难了今逺州之县或相去数百千里虽多山陵洿泽犹有可居人种谷者焉当更置其境界使逺者不过二百里明版籍以相数阅审什伍以相连持限夫田以断并兼定五刑以救死亡益君长以兴政理急农桑以丰委积去末作以一本业敦敎学以移情性表徳行以厉风俗覈才艺以叙官宜简精悍以习师田脩武器以存守战严禁令以防僭差信赏罚以验惩劝纠游戏以杜奸邪察苛刻以絶烦暴审此十六者以为政务操之有常课之有限安寜勿懈堕有事不迫遽圣人复起不能易也向者天下户过千万除其老弱但户一丁壮则千万人也遗漏既多又蛮夷戎狄居汉地者尚不在焉丁壮十人之中必有堪为其什伍之长推什长已上则百万人也又十取之则佐史之才已上十万人也又十取之则可使在政理之位者万人也以筋力用者谓之人人求丁壮以才智用者谓之士士贵耆老充此制以用天下之人犹将有储何嫌乎不足也故物有不求未有无物之嵗也士有不用未有少士之世也夫如此而后可以用天性究人理兴顿废属断絶网罗遗漏拱押天人矣或曰善为政者欲除烦去苛并官省职为之以无为事之以无事何子之言云云也曰若是三代不足摹圣人未可师也君子用法制而至于化小人用法制而至于乱均是一法制也或以之化或以之乱行之不同也茍使豺狼牧羊豚盗跖主征税国家昏乱吏人放肆则恶复论损益之间哉夫人待君子然后化理国待蓄积乃无忧患君子非自农桑以求衣食者也蓄积非横赋敛以取优饶者也奉禄诚厚则割剥贸易之罪乃可絶也蓄积诚多则兵寇水旱之灾不足苦也故由其道而得之民不以为奢由其道而取之民不以为劳天灾流行开仓廪以禀贷不亦仁乎衣食有余损靡丽以散施不亦义乎彼君子居位为士民之长固宜重肉累帛朱轮驷马今反谓薄屋者为高藿食者为清既失天地之性又开虚伪之名使小智居大位庶绩不咸熙未必不由此也得拘絜而失才能非立功之实也以亷举而以贪去非士君子之志也夫选用必取善士善士富者少而贫者多禄不足以供养安能不少营私门乎从而罪之是设机置穽以待天下之君子也盗贼凶荒九州代作饥馑暴至军旅卒发横税弱人割夺吏禄所恃者寡所取者猥万里悬乏首尾不救徭役并起农桑失业兆民呼嗟于昊天贫穷转死于沟壑矣今通肥饶之率计稼穑之人令畆收三斛斛取一防未为甚多一嵗之间则有数年之储虽兴非法之役恣奢侈之欲广爱幸之赐犹未能尽也不循古法规为轻税及至一方有警一面被灾未逮三年校计骞矩坐视战士之蔬食立望饿殍之满道如之何为君行此政也二十税一名之曰貊况三十税一乎夫薄吏禄以丰军用縁于秦征诸侯续以四夷汉承其业遂不改更危国乱家此之由也今田无常主民无常居吏日食禀禄班未定可为法制画一定科租税十一更赋如旧今者土广民稀中地未垦虽然犹当限以大家勿令过制其地有草者尽曰官田力堪农事乃听受之若听其自取后必为奸也晋庾翼镇武昌临发上疏　今彊寇未殄戎车未戢兵弱于郊人疲于内寇之侵逸未可量也黎庶之困未之安也羣才之用未之尽也而陛下崇高事与下隔视听察览必寄之羣下羣下宜忠不引不进百司宜勤不督不劝是以古之帝王勤于降纳虽曰总万机犹兼将相或借讼舆人或求谤刍荛良有以也况今日之弊开辟之极而陛下歴数属当其运否剥之难婴之圣躬普天所以痛心于既往而倾首于将来者也实冀否终而泰属运在今诚愿陛下宏天覆之难深地载之厚宅中虚以为本勤训督以为务广引时彦询于政道朝之得失必闗圣听人之情伪必达天聪然后览其大当以总国纲躬俭节用尧舜岂逺大布之衣卫文何人是以古人有云非知之难行之难非行之难安之难也愿陛下既思日侧于劳谦纳其起予之情则天下幸甚矣臣朝夕服膺犹不能畅临疏徘徊不觉辞尽
　　傅上便宜五事疏　其一曰耕夫务多种而耕暵不熟徒丧功力而无收又旧兵持官牛者官得六分士得四分自持私牛者与官中分施行未久众心安之今一朝减持官牛者官得八分士得二分持私牛及无牛者官得七分士得三分人失其所必不懽乐臣愚以为宜佃兵持官牛者与四分持私牛与官中分则天下兵作懽然悦乐爱惜成谷无有损弃之忧　其二曰以二千石虽奉务农之诏犹不勤心以尽地利昔汉氏以垦田不实征杀二千石以十数臣愚以为宜申汉氏旧典以警戒天下郡县皆以死刑督之　其三曰以魏初未留意于水事先帝统百揆分河堤为四部并本凡五谒者以水功至大与农事并兴非一人所周故也今谒者一人之力行天下诸水无时得徧伏见河堤谒者车谊不知水势转为他职更选知水者代之可分为五部使各精其方宜　其四曰古以步百为亩今以二百四十步为一亩所觉过倍近魏初课田不务多其顷亩但务脩其功力故白田收至十余斛水田收数十斛自顷以来日増田顷亩之课而田兵益甚功不能脩理至亩数斛已还或不足以偿种非与曩时异天地横遇灾害也其病正在于务多顷亩而功不脩耳窃见河堤谒者石恢甚精练水事及田事知其利害乞中书召恢委曲问其得失必有所补益　其五曰臣以为胡夷兽心不与华同鲜卑最甚本邓艾茍欲取一时之利不虑后患使鲜卑数万散居人间此必为害之势也秦州刺史胡烈素有恩信于西方今烈往诸胡虽已无恶必且消弭然兽心难保不必其可久安也若后有动衅烈计能制之惟恐胡虏适困于讨击便能东入安定西赴武威外名为降可动复动此二郡非烈所制则恶胡东西有窟穴浮游之地故复为患无以禁之也宜更置一郡于高平川因安定西州都尉募乐徙民重其复除以充之以通北道渐以实边详议此二郡及新置郡皆使并属秦州令烈得専御边之宜
　　阮种对策　夫王道之本经国之务必先之以礼义而致人于亷耻礼义立则君子轨道而让于善亷耻立则小人谨行而不淫于制度赏以劝其能威以惩其废此先王所以保乂定功化洽黎元而勲业长世也故上有克让之风则下有不争之俗朝有矜节之士则野无贪冐之人夫亷耻之于政犹树艺之有丰壤良嵗之有膏泽其生物必油然茂矣若亷耻不存而惟刑是御则风俗雕弊人失其性锥刀之末皆有争心虽峻刑严辟犹不胜矣其于政也如农者之殖硗野旱年之望丰穑必不几矣此三代所以享徳长久风醇俗美皆数百年保天之禄而秦二世而弊者葢其所由之涂殊也
　　温峤奏军国要务　其一曰祖约退舍夀阳有将来之难今二方守御为功尚易淮泗都督宜竭力以资之选名重之士配征兵五千人又择一偏将将二千兵以益夀阳可以保固徐豫援助司土　其二曰一夫不耕必有受其饥者今不耕之夫动有万计春废劝课之制冬峻出租之令下未见施惟赋是闻赋不可以已当思今百姓有以殷实司徒置田曹掾州一人劝课农桑察吏能否今宜依旧置之必得清恪奉公足以宣示恵化者则所益实宏矣　其三曰诸外州郡将兵者及都督府非临敌之军且田且守又先朝使五校出田今四军五校有兵者及防军所统外军可分遣二军出并屯要处縁江上下皆有良田开荒须一年之后即易且军人累重者在外有樵采蔬食之人于事为便　其四曰建官以理世不以私人也如此则官寡而材精周制六卿莅事春秋之时入作卿辅出将三军后代建官渐多诚由事有烦简耳然今江南六州之士尚又荒残方之平日数十分之一耳三省军校无兵者九府寺署可有并相领者可有省半者粗计闲剧随事减之荒残之县或同在一城可并合之如此选既可精禄俸可优令足代耕然后可责以清公耳　其五曰古者亲耕籍田以供粢盛旧制籍田廪牺之官今临时市求既上黩至敬下费生灵非所以防奉宗庙蒸尝之防宜如旧制立此二官其六曰使命愈逺益宜得才宣扬王化延誉四方人
　　情不乐遂取卑品之人亏辱国命生长患害故宜重其选不可减二千石见居二品者　其七曰罪不相及古之制也近者大逆诚由凶戾凶戾之甚一时权用今遂施行非圣朝之令典宜如先朝除三族之制议奏多纳之
　　江统陈五事　其一曰六行之义以孝为首虞舜之徳以孝为称故太子以朝夕视君膳为职左右就养无方文王之为世子可谓笃于事亲者也故能擅三代之美为百王之宗自顷圣体屡有疾患数阙朝侍逺近观听者不能深知其故以致疑惑伏愿殿下虽有微苦可堪扶舆则宜自力易曰君子终日干干葢自勉强不息之谓也　其二曰古之仁君虽有聪明之姿叡哲之质必须辅弼之助相导之功故虞舜以五臣兴周文以四友隆及成王之为太子也则周召为保傅史佚昭文章故能闻道早备登崇大业刑措不用流声洋溢伏惟殿下天授逸才聪鉴特达臣谓犹宜时发圣令宣扬徳音谘询保傅访逮侍臣觐见賔客得令接尽壅否之情沛然交泰殿下之美焕然光明如此则高朗之风扇于前人宏范令轨永为后式　其三曰古之圣王莫不以俭为徳故尧称采椽茅茨禹称卑宫恶服汉文身衣弋绨足履革舄以身先物政致太平存为明主没见宗祀及诸侯脩之者鲁僖以躬俭节用声列雅颂蚡冐以筚路篮缕用张楚国大夫脩之者文子相鲁妾不衣帛晏婴相齐鹿裘不补亦能匡君济俗兴国隆家庻人脩之者顔回以簟食瓢饮扬其仁声原宪以蓬户绳枢迈其清徳此皆圣主明君贤臣智士之所履行也故能悬名日月永世不朽葢俭之福也及到末世以奢失之者帝主则有瑶台琼室玉杯象箸肴膳之珍则熊蹯豹胎酒池肉林诸侯为之者至于丹楹刻桷饩征百牢大夫有琼弁玉缨庶人有击钟鼎食亦罔不亡国丧宗破家失身丑名彰闻以为后戒窃闻后园镂饰金银刻磨犀象画室之巧课试日精臣等以为今四海之广万物之富以今方古不足为侈也然上之所好下必从之是故居上者必慎其所好也昔汉光武皇帝时有献千里马及寳劒者马以驾鼓车劒以赐骑士世祖武皇帝有上雉头裘者即诏有司焚之都街高世之主不尚尤物故能正天下之俗刑四方之风臣等以为画室之功可且减省后园杂作一皆罢遣肃然清静优防道徳则日新之美光于四海矣　其四曰以天下而供一人以百里而供诸侯故王侯食籍而衣税公卿大夫受爵而资禄莫有不赡者也是以士农工商四业不离交易而退以通有无者庶人之业也周礼三市旦则百族昼则商贾夕则贩夫贩妇买贱卖贵贩鬻菜果收十百之盈以救旦夕之命故为庶人之贫贱者也樊迟匹夫请学为圃仲尼不答鲁大夫臧文仲使妾织蒲又讥其不仁公仪子相鲁则防其园葵言食禄者不与贫贱之人争利也秦汉以来风俗转薄公侯之尊莫不殖园圃之田而收市井之利渐冉相放莫以为耻乗以古道诚可愧也今西园卖葵菜蓝子鸡面之属亏败国体贬损令问　其五曰窃见禁土令不得缮修墙壁动正屋瓦臣以为此既违典彞旧义且以拘挛小忌而废宏廓大道宜可蠲除于事为宜
　　梁散骑常侍贺琛啓陈四事　其一以为今北边稽服正是生聚敎训之时而天下户口减落闗外弥甚郡不堪州之控总县不堪郡之裒削更相呼扰惟事征敛民不堪命各务流移此岂非牧守之过欤东境户口空虚皆由使命繁数穷幽极逺无不皆至每有一使所属搔扰驽困邑宰则拱手听其渔猎桀黠长吏又因之重为贪残纵有亷平郡犹掣肘如此虽年降复业之诏屡下蠲赋之恩而民不得反其居也　其二以为今天下守宰所以贪残良由风俗侈靡使之然也今之燕喜相竞夸豪积果如丘陵列肴同绮绣露台之产不周一燕之资而宾主之间裁取满腹未及下堂已同臭腐又畜妓之夫无有等秩为吏牧民者致赀巨亿罢归之日不支数年率皆尽于燕饮之物歌谣之具所费事等丘山为欢止在俄顷乃更追恨向所取之少如虎傅翼増其搏噬一何悖哉其余淫侈着之凢百习以成俗日见滋甚欲使人守亷白安可得邪诚宜严为禁制道以节俭纠奏浮华变其耳目足正雕流之弊矣　其三以为陛下忧念四海不惮勤劳至于百司莫不奏事但斗筲之人既得伏奏帷扆便欲诡竞求进不论国之大体心存明恕惟务吹毛求疵擘肌分理以深刻为能以绳逐为务迹虽似于奉公事更成其威福犯罪者多巧避滋甚长弊増奸寔由于此诚愿责其公平之效黜其防慝之心则下安上谧无徼幸之患矣　其四以为今天下无事而犹日不暇给宜省事息费事省则民养费息则财聚兴造有非急者征求有可缓者皆宜停省以息费休民故畜其财者所以大用之也养其民者所以大役之也若言小事不足害财则终年不息矣以小役不足妨民则终年不止矣如此则难可以语富彊而图逺大矣啓奏武帝大怒召主书于前口授敇书以责琛
　　周以霖雨诏羣臣上封事极谏左光禄大夫猗氏乐逊上言四事　其一以为比来守令代期既促责其成効専务威猛今闗东之民沦防涂炭若不布政优优闻诸境外何以使彼劳民归就乐土　其二以为顷者魏都洛阳一时殷盛贵势之家竞为侈靡终使祸乱交兴天下丧败比来朝贵器服稍华百工造作务尽竒巧臣诚恐物逐好移有损政俗　其三以为选曹补拟宜与众共之今州郡选置犹集乡闾况天下铨衡不取物望既非机事何足可宻其选置之日宜令众心明白然后呈奏　其四以为高洋据有山东未易猝制譬犹碁劫相持争行先后若一行不当或成彼利诚应舍小营大先保封域不宜贪利边陲轻为兴动
　　唐魏征时政疏　其一曰臣观自古受图膺运继体守文控御英杰南面临下皆欲配厚徳于天地齐高明于日月本枝百代传祚无穷然而克终者鲜败亡相继其故何哉所以求之失其道也殷鉴不逺可得而言昔在有隋统一寰宇甲兵强盛三十余年风行万里威动殊俗一旦举而弃之尽为他人所有彼炀帝岂恶天下之治安不欲社稷之长久故行桀虐以就灭亡哉葢恃其富强不虞后患驱天下以从欲罄万物以自奉采域中之子女求逺方之竒异宫宇是饰台榭是崇徭役无时干戈不戢外示威重内多隘忌防邪者必遂其福忠正者莫保其身上下相蒙君臣道隔人不堪命率土分崩遂以四海之尊殒于匹夫之手子孙殄灭为天下笑深可痛矣圣哲乗机拯其危溺八柱倾而复正四维絶而更张逺肃迩安不逾于期月胜残去杀无待于百年今宫观台榭尽居之矣珍竒异物尽收之矣姬姜淑媛尽侍于侧矣四海九州尽为臣妾矣若能鉴彼之所以亡念我之所以得日慎一日虽休勿休焚鹿台之寳衣毁阿房之广殿惧危亡于峻宇思安处于卑宫则神化潜通无为而理徳之上也若成功不毁即仍其旧除其不急损之又损杂茅茨于桂栋叅玉砌于土阶悦以使人不竭其力常念居之者逸作之者劳亿兆悦以子来羣生仰而遂性徳之次也若惟圣罔念不慎厥终忘缔构之艰难谓天命之可恃忽采椽之恭俭追雕墙之侈靡因其基以崇之増其旧而饰之触类而长不思止足人不见徳而劳役是闻斯为下矣譬如负薪救火扬汤止沸以暴易乱与乱同道莫可则也后嗣何观夫事无可观则神怒人怨则灾害必生灾害既生则祸乱必作祸乱既作而能以身名令终者鲜矣顺天革命之后将隆七百之祚贻厥孙谟传之万世难得易失可不念哉其二曰臣闻求木之长者必固其根本欲流之逺者必浚其泉源思国之安者必积其徳义源不深而望流之逺根不固而求木之长徳不厚而望国之治虽在下愚知其不可而况于明哲乎人君当神器之重居域中之大将崇极天之峻永保无疆之休不念居安思危戒奢以俭徳不处其厚情不胜其欲斯亦伐根以求木茂塞源而欲流长者也凢百元首俱成景命莫不殷忧而道着功成而徳衰有善始者实繁能克终者葢寡岂其取之易而守之难乎昔取之而有余今守之而不足何也夫在殷忧必竭诚以待下既得其志则纵情以傲物竭诚则胡越为一体傲物则骨肉为行路虽寘之以严刑振之以威怒终茍免而不懐仁貎防而不心服怨不在大可畏惟人载舟覆舟所宜深慎奔车朽索其可忽乎君人者诚能见可欲则思知足以自戒将有作则思知止以安人念高危则思谦冲以自牧惧满溢则思江海以下百川乐盘逰则思三驱以为度忧懈怠则思慎始而敬终虑拥蔽则思虚心以纳下想谗邪则思正身以诎恶恩所加则思无因喜以谬赏罚所及则思无因怒而滥刑总此十思宏兹九徳简能而任之择善而从之则智者尽其谟勇者竭其力仁者播其惠信者效其忠文武争驰在君无事可以尽豫逰之乐可以养松乔之夀鸣琴垂拱不言而化何必劳神苦思代下司职役聪明之耳目亏无为之大道哉　其三曰臣闻书曰明徳慎罚惟刑之恤哉礼云为上易事为下易知则刑不烦矣上多疑则百姓惑下难知则君长劳矣夫上易事下易知君长不劳百姓不惑故君有一徳臣无二心上播忠厚之诚下竭股肱之力然后太平之基不坠康哉之咏斯隆当今道被华夷功高宇宙无思不服无逺不臻然言尚于简介志在于明察刑赏之用有所未尽矣夫刑赏之本在乎扬善而惩恶帝王之所以与天下为画一不以亲疎贵贱而轻重者也今之刑赏未必尽然或屈伸在乎好恶轻重由乎喜怒遇喜则矜其情于法中逢怒则求其罪于事外所好则钻皮出其毛羽所恶则洗垢求其瘢痕瘢痕可求则刑斯滥矣羽毛可出则赏斯谬矣刑滥则小人道长赏滥则君子道消小人之恶不惩则君子之善不劝而望治安刑措非所闻也且夫暇豫清谈皆敦尚于孔老威怒所至则取法于申韩直道而行非无三黜危人自安葢亦多矣故道徳之防未宏刻薄之风尚扇夫上风既扇则下生百端人竞趋时宪章不一稽之王度实亏君道昔州黎上下其手楚国之法遂差张汤轻重其心汉朝之刑以弊以人臣之颇僻犹莫能申其欺罔况人君之高下将何以措其手足以叡圣之聪明无幽防而不烛岂神有所不达智有所不通哉安其所安不以恤刑为念乐其所乐遂亡先笑之变祸福相倚吉凶同域唯人所召安可不思顷者责罚稍多威怒防厉或以供帐不赡或以营作差遣或以物不称心或以人不从欲皆非致理之所急实乃骄奢之攸渐是知贵不与骄期而骄自至富不与奢期而奢自来非徒语也且我之所基实在有隋隋氏乱亡之源圣明之所临照以隋氏之府藏譬今日之资储以隋氏之甲兵况当今之士马以隋氏之户口校今时之百姓度长比大曽何等级然隋氏以富强而丧败动之也我以贫寡而安寜静之也静之则安动之则乱人皆知之非隠而难见也非防而难察也然鲜蹈平易之途多遵覆车之辙何哉在安不思危治不念乱存不虑亡之所致也昔隋氏之未乱自谓必无乱隋氏之未亡自谓必不亡所以甲兵屡动徭役不息至于将加戮辱竟未悟其灭亡之所由也可不哀哉夫鉴形之美恶必就于止水鉴国之安危必取于亡国故诗曰殷鉴不逺在夏后之世又曰伐柯伐柯其则不逺臣愿当今之动静必思隋氏以为鉴则存亡治乱可得而知若能思其所以危则安矣思其所以乱则治矣思其所以亡则存矣存亡之所在节嗜欲以从人省畋逰之费用息靡丽之作罢不急之务慎偏听之怒近忠厚逺便佞杜悦耳之邪説甘苦口之忠言去易进之人贱难得之货采尧舜之诽谤追禹汤之罪已惜十家之产顺百姓之心近取诸身恕以待物思劳谦以受益不自满以招损有动则庶类以和出言则千里斯应超上徳于前载树风声于后昆圣哲之宏规帝王之盛业能事斯毕在乎慎守而已夫守之则易取之实难既能得其所以难岂不能保其所以易其或保之不固则骄奢淫佚动之也慎终如始可不勉欤易曰君子安不忘危存不忘亡治不忘乱是以身安而国家可保诚哉斯言不可以不深察也伏惟陛下欲善之志不减于昔时闻过必改少亏于曩日若能以当今之无事行畴昔之防俭则尽善美固无得而称焉　其四曰臣闻为国之基必资于徳礼君之所保唯在于诚信诚信立则下无二心徳礼行则逺人斯格然则徳礼诚信国之大纲在于父子君臣不可斯须而废也故孔子曰君使臣以礼臣事君以忠又曰自古皆有死人无信不立文子曰同言而信信在言前同令而行诚在令外然则言而不行言不信也令而不从令无诚也不信之言无诚之令为上则败徳为下则危身虽在颠沛之中君子所不为也自王道休明十有余载威加海外万国来庭仓廪日积土地日广然道徳未益厚仁义未益博者何哉由乎待下之情未尽于诚信虽有善始之勤未覩克终之美故也其所由来者渐非一朝一夕之故昔贞观之始乃闻善若惊既五六年间犹悦以从谏自兹厥后渐恶直言虽或勉强时有所容非复曩时之豁如也謇谔之士稍避龙鳞便佞之徒肆其巧辨谓同心者为朋党谓告讦者为至公谓强直者为擅权谓忠谠者为诽谤谓之为朋党虽终信而可疑谓之为至公虽矫伪而可怪强直者畏擅权之议忠谠者虑诽谤之尤至于窃金生疑投杼致惑众人不得尽其言大臣莫能与之争荧惑视听郁阏大猷妨化损徳其在兹乎故孔子恶利口之覆邦家葢为此也且君子小人貎同心异君子掩人之恶扬人之善临难不茍免杀身以成仁小人不耻不仁不畏不义惟利之所在危人以自安夫茍在危人则何所不至今将求致治必委之于君子事有得失或议之于小人其得君子也则敬而疎遇小人也必轻而狎狎则言无不尽疎则情不上通是则毁誉在于小人刑罚加于君子实兴丧所在亦安危所系安可以不慎哉夫中智之人岂无小慧然才非经国虑不及逺虽竭力尽诚犹未免于倾败况内懐奸利承顺顔防其为祸患不亦深乎故孔子曰君子或有不仁者焉未见小人而仁者然则君子不能无小恶恶不积无妨于正道小人或时有小善善不积不足以立忠今谓之善人矣复虑其时有不信何异夫立直木而疑其影之不直乎虽竭精神劳思虑其不可得亦已明矣夫君能尽礼臣能竭忠必有在乎内外无私上下相信上不信则无以使下下不信则无以事上信之为道大矣哉故自天祐之吉无不利昔齐桓公问于管仲曰吾欲酒腐于爵肉腐于爼得无害于覇乎管子曰此极非其善者然不无害于覇也公曰如何而害覇乎曰不能知人害覇也知而不能用害覇也用而不能任害覇也任而不能信害覇也既信而又使小人叅之害覇也晋中行穆伯攻鼓经年而不能下魏简伦曰鼓之啬夫简伦知之请无疲士大夫而鼓可得穆伯不应左右曰不折一防不伤一卒而鼓可得君奚为不取穆伯曰简伦之为人也佞而不仁若使简伦下之吾不可以不赏若赏之是赏佞人也佞人得志是使晋国之士舍仁而为佞虽得鼓将何用之夫穆伯列国大夫管仲伯者之佐犹能慎于信任逺避佞人也如此况乎为四海之大君应千龄之上圣而可使巍巍之盛徳复将有所间然乎若欲令君子小人是非不杂必懐之以徳待之以信厉之以义节之以礼然后善善而恶恶审罚而明赏则小人絶其邪佞君子自强不息无为而化何逺之有善善而不能进恶恶而不能去罚不及于有罪赏不加于有功则危亡之期或未可保永锡祚将何望哉

　　经济类编卷八
<子部,类书类,经济类编>
　　钦定四库全书
　　经济类编卷九
　　明　冯琦冯瑗　撰
　　政治类三
　　治道【三　二十七则】
　　唐刘知几表陈四事其一皇业权舆天地开辟嗣君即位黎元更始则时借非常之庆以申再造之恩今六合清晏而赦令不息近则一年再降逺则毎嵗无遗至于违法悖礼无赖不仁之辈编户则冦攘为业当官则赃贿是求而元日之朝指期天泽重阳之节伫降皇恩如其忖度咸果释免或有名垂结正罪将断决窃行货贿方便规求故致稽延毕霑寛宥使俗多顽悖时罕廉隅为善者不预恩光作恶者独承徼幸古语曰小人之幸君子之不幸斯之谓也望陛下今后节于赦使黎氓知禁奸宄肃清其二海内具僚九品以上每嵗逢赦必赐阶勲至于朝野宴集公私聚会绯服众于青衣象板多于木笏皆荣非德举位罕才升不知何者为妍蚩何者为美恶望今后稍息私恩使有善者逾効忠勤无才者咸知勉励其三陛下临朝践极取士太广六品以下职事清官遂乃方之土芥比之沙砾若遂不加沙汰恐有秽皇风其四今之牧伯迁代太速倐来忽往蓬转萍流既懐茍且之谋何暇循良之政望自今刺史非三嵗以上不可迁官仍明察功过尤甄赏罚疏奏太后嘉之元和末宦臣益横建置天子在其掌握威权出人主之右人莫敢言贤良方正刘蕡对防极言其祸　臣以为陛下之所虑者宜先忧宫闱将变社稷将危天下将倾海内将乱按春秋阍寺杀呉子余祭书其名春秋讥其疎逺贤士昵近刑人有不君之道矣伏惟陛下思祖宗开国之勤念春秋继故之戒将明法度之端则发正言而履正道将杜簒杀之渐则居正位而近正人逺刀锯之残亲骨鲠之直辅臣得以专其任庶寮得以守其官柰何以防近五六人总天下大政外专陛下之命内窃陛下之权威慑朝廷势倾海内羣臣莫敢指其状天子不得制其心祸稔萧墙奸生帷幄臣恐曹节侯览复生于今日矣此宫闱之所以将变也谨按春秋鲁定公元年春王不书正月者春秋以为先君不得正其终则后君不得正其始故曰定无正也今忠贤无腹心之寄阍寺专废立之权防先帝不得正其终致陛下不得正其始况皇储未建郊祀未修将相之职不归名分之宜不定此社稷之所以将危也臣谨按春秋王札子杀召伯毛伯春秋之义两下相杀不书而此书者重其专王命也夫天之所授者在君君之所操者在命操其命而失之者是不君也侵其命而专之者是不臣也君不君臣不臣此天下所以将倾也臣谨按春秋晋赵鞅以晋阳之兵叛入于晋书其归者以其能逐君侧之恶人以安其君故春秋善之今威柄陵夷藩臣跋扈或有不达人臣之节首乱者以安君为名不究春秋之微称兵者以逐恶为义则政刑不由乎天子征伐必自于诸侯此海内所以将乱也陛下何不以听朝之余时御便殿召当时贤相与旧德老臣访持变安危之谋求定倾救乱之术塞阴邪之路屏防狎之臣制侵陵迫脇之心复门户扫除之役戒其所宜戒忧其所宜忧既不得理于前当理于后不得正其始当正其终则可以防奉典谟克承丕构昔秦之亡也失于强暴汉之亡也失于微弱强暴则贼臣畏死而害上微弱则奸臣擅权而震主臣伏见敬宗皇帝不虞亡秦之祸不翦其萌伏惟陛下深轸亡汉之忧以杜其渐则祖宗之鸿绪可绍三五之遐轨可追矣　臣谨按春秋书梁亡不书取者梁自亡也以其思虑昏而耳目塞上出恶政人为冦盗皆不知其所以然以自取其灭亡也臣闻国君之所以尊者重其社稷也社稷之所以重者存其百姓也茍百姓之不存则虽社稷不得固其重茍社稷之不重则虽国君不得保其尊故理天下者不可不知百姓之情也夫百姓者陛下之赤子陛下宜命慈仁者亲之育之如保傅焉如乳哺焉如师之教导焉故人之于上也敬之如神明爱之如父母今或不然陛下亲近贵幸分曹建署补除卒吏召致賔客因其货贿假其气势大者统藩方小者为牧守居上无清惠之政而有饕餮之害居下无忠诚之节而有奸欺之罪故人之于上也畏之如豺狼恶之如雠敌今四海困穷处处流散饥者不得食寒者不得衣鳏寡孤独者不得存老防疾病者不得养加以国权兵柄专在左右贪臣聚敛以固宠奸吏夤缘而弄法寃痛之声上达于九天下入于九泉鬼神为之怨怒阴阳为之愆错君门九重而不得告诉士人无所归化百姓无所归命官乱人贫盗贼并起土崩之势忧在旦夕即不幸因之以病疠继之以防荒臣以谓陈胜呉广不独生于秦赤眉黄巾不独生于汉臣所以为陛下发愤扼腕腐心泣血耳昔汉元帝即位之初更制七十余事其心甚诚其称甚美然纪纲日紊国祚日衰奸凶日强黎元日困者以其不能择贤明而任之失其操柄也诚宜揭国权以归其相持兵柄以归其将去贪臣聚敛之政除奸吏夤缘之害惟忠贤是近惟正直是用内宠便辟无所听焉选清慎之官择仁惠之长毓之以利煦之以和教之以孝慈导之以德义去耳目之塞通上下之情俾万国欢康兆人苏息则心无所不达而行无所不孚矣　官者五帝三皇之所建也法者高祖太宗之所制也法宜画一官宜正名今又分外官中官之员立南司北司之局或犯禁于南则亡命于北或正刑于外则破律于中法出多门人无所措实由兵农势异而中外法殊也夏官不知兵籍止于奉朝请大将不主兵事止于养勲阶军容合中官之政戎律附内臣之职首一戴武弁嫉文职如仇雠足一蹈军门视农夫如草芥谋不足以翦除奸凶而诈足以抑扬威福勇不足以镇衞社稷而暴足以侵轶里闾羁绁藩臣干陵宰辅隳裂王度汨乱朝经张武夫之威上以制君父假天子之命下以驭英豪有藏奸观衅之心无仗节死难之义岂先王经文纬武之防耶今臣非不知言发而祸应计行而身戮盖所以痛社稷之危哀生人之困岂忍姑息时忌窃陛下一命之宠哉昔龙逢死而启殷比干死而启周韩非死而启汉陈蕃死而启魏今臣之来也有司或不敢荐臣之言陛下又无以察臣之心退必受戮于权臣之手臣幸得从四子游于地下固臣之愿也所不知杀臣者臣死之后将孰为启之哉　考官散骑常侍冯宿等见蕡防皆叹服而畏宦官不敢取裴休李邰杜牧崔慎由等二十三人中第皆除官物论嚣然称屈谏官御史欲论奏执政抑之李邰曰刘蕡下第我辈登科能无厚顔乃上疏曰蕡所对防汉魏以来无与为比今有司以蕡指切左右不敢以闻恐忠良道竆纲纪遂絶况臣所对不及蕡逺甚乞回臣所授以旌蕡直不报蕡由是不得仕于朝终于柳州司户参军
　　宪宗时史馆修撰李翺上言以为定祸乱者武功也兴太平者文德也今陛下既以武功定海内若遂革弊事复高祖太宗旧制用忠正而不疑屏邪佞而不迩改税法不督钱而纳布帛絶进献寛百姓租赋厚边兵以制戎狄侵盗数访问待制官以通塞蔽此六者政之根本太平所以兴也
　　宣宗以知制诰令狐绹为翰林学士上尝以太宗所撰金镜录授绹使读之至乱未尝不任不肖至治未尝不任忠贤上止之曰凡求致太平当以此言为首又书贞观政要于屏风毎正色拱手而读之上欲知百官名数令狐绹曰六品已下官卑数多皆吏部注拟五品以上则政府制授各有籍命曰具员上命宰相作具员御览五卷上之常置于案上
　　宋田锡论军国机要朝廷大体疏　臣所言军国要机者一朝廷大体者四今为陛下引喻而言之臣闻古先圣人牢笼天下弛张睿略舒卷人心使万人之心如一心四海之意如一意其若驭马又如铸金善驭者使之驰则驰使之止则止善铸者使之圆则圆使之方则方茍失其机又失其时则万人不一心四海不一意亦犹不善驭马不善铸金使之驰而不驰使之止而不止使之圆而不圆使之方而不方若是则危与乱虽未萌而不得不忧不惧故古人云居安思危又曰理不忘乱臣每念有唐之末天下分离中原土疆不过千里自先帝恢张皇业开辟天下平呉取蜀易如破竹唯河东遗孽终不能平洎陛下一举取之功名光大世宗先帝所不及也然自河东破后圣驾回旋诸军之心皆望赏赐四海之内亦俟霈恩岂谓陛下未覃赏捷之恩未行防勲之礼经今二载所谓逾时今北方之国不来朝贡幽州孤垒未复封疆臣以国家兵甲之强朝廷物力之盛灭敌人甚易取幽州不难然自古制御畨戎但在示之以威德示之以威者不穷兵黩武不劳人费财示之以德者比之如与国容之若天地或来朝贡亦不阻其归懐或背驩盟亦不怒其侵叛臣伏虑陛下以幽州未取西贼未平一旦又来扰边万乗复思再驾欲快圣意欲展睿谋虽举必成功动无遗防然臣请陛下或展郊禋之礼或行封禅之仪因此赏河东之功因此示防勲之信人心懈怠者复悦军功劳苦者终酬帝泽滂沱物情通泰所谓陛下驾驭其意镕铸其心使之驰则驰使之止则止使之圆则圆使之方则方茍不以威信铸其心恩惠驭其意臣恐使之驰则止使之圆则方当是时陛下必念臣今日之言陛下必思臣今日之谏也此谓军国之机一也又念交州未下战士无功春秋谓师老费财兵书曰钝兵挫鋭臣闻圣人不务广于边鄙唯务广于德业武有七德陛下何不广之天生四夷陛下何须取之必若圣德日新皇风日逺逺夷自然入贡外域自然来降茍不来降又不入贡彼国自有灾疠彼人自罹凶荒尚书曰惟德动天又曰四夷来王周易曰圣人先天而天弗违天且弗违况四夷乎臣尝读韩诗外传言成王之时越裳来贡九译而至周公问其所来其人曰天无迅风疾雨海不扬波三年矣意者中国殆有圣人盍往朝之昔太宗征辽魏征苦谏及贞观太平之后天下州郡三百有六十羁縻之州有八百屯田置戍悉在外荒岂是一一加兵然后方来内附今陛下取交州何速况大国取交州何用交州谓之瘴海去者不习土风兵在彼中留滞颇久愿陛下且罢斯役暂息南征交州未平不足损陛下功业交州既得不足光陛下威声臣但以师老费财为可图钝兵挫锐为可惜盖征讨之役费用非轻皆生民苦力之财悉诸国所供之赋乞陛下惜轻费之用望陛下念征戍之劳此谓朝廷之大体一也臣尝读六典左右拾遗补阙掌供奉讽谏凡发令举事有不便于时不合于道者小则上封大则廷谏臣又读唐书见给事中得以封駮诏书封谓封还诏书而不行駮谓駮正诏书之所失又起居郎起居舍人得在天阶之下备书王者之言今来谏官寂无声采设使诏书有所失审制敇而不可行给事中不敢封还而不行不敢駮正其所失给谏既不敢违上防遗补又不敢贡直言其次起居郎起居舍人不得立轩陛之间不得纪言动之事使圣朝好事或有所遗而不闻致陛下德音或有不知而不录加之御史不敢弹奏左右丞今尚阙员又中书舍人是陛下近臣司陛下诰命臣每于起居日但见其随班而进拜舞而回未尝见陛下召之与言未尝闻陛下访之以事臣虑其各有所见欲待问而方言各有所陈欲因便而方奏伏乞陛下或询访以事或宣召与言冀各尽其诚心兼得观其器业又今三馆之中虽有集贤院书籍而无集贤院职官虽有秘书省职官而无秘书省图籍臣伏读去年九月十一日所降制敇条贯百官仍于朝堂习仪及委宪司申举此则陛下思复古道大振朝纲臣唯见所习者仪未见所举者职如职业各举则威仪自严君有君之威仪臣有臣之礼法何患百官不整肃何患庶政不乆厘臣乞今后给事中得以封駮诏书起居郎得以纪录言动御史得以弹奏谏官得以抗言左右丞得以纠辖台司中书舍人得以只应顾问中书舍人得备顾问则皇猷日新左右丞得辖台司则风宪益整谏官抗言则陛下闻所未闻知所未知御史弹奏则百僚震悚一人尊严起居郎得在左右则盛时无遗国史大备给事中得以封駮则诏勑无误出政事无错行此则朝廷之大体二也今天下一家海内万里四方所凑辇下骈阗万货所归京师富盛军营马监无不高严佛寺道宫悉皆壮丽陛下又新西苑复广御池池若汉之昆明苑若周之灵囿足以为陛下宴游之所足以见圣朝宏大之规唯尚书省是前代所营公署低隘南宫二十四司不在其间六尚书无本防诸郎官无廨宇至于九寺三监寄在内前廊下如礼部无贡院试处非省垣每年考试举人权就武成王庙非太平职司之制度非清朝文物之规仪乞陛下俟西苑毕功御池罢役重新省寺用列职官此则朝廷之大体三也臣又每于行路之次见有羁锢之囚荷以铁枷不觉自骇不知其人所犯何罪又不知其囚复是何人臣谨按刑统准狱官令枷杻各有短长钳鏁各有轻重制度尺寸并载刑书未见以铁为枷者也凡今州县欲笞一小罪絷一轻囚必详格文尽依典法奉国家所颁之律遵法寺所定之科以铁为枷事出法外伏乞陛下厘革此法免伤皇风昔唐太宗因看明堂图见人五脏皆系于背圣慈恻隐于是免人徒刑况太平之时将刑措而不用至仁之主宜钦恤以居先此则朝廷之大体四也王禹偁应诏言事　伏覩陛下即位赦书云所宜开谏诤之路拔茂异之材又奉御史台告报准诏命内文武臣僚并许直言极谏此实陛下诞彰圣德广达民情速致时雍追用古道之深防抑亦宗社无疆之休军民莫大之幸也臣才虽无闻谏则有素先皇帝时初拜右正言直史馆即日进端拱箴一篇又上御戎十事先朝采纳擢陞纶阁判大理寺时抗疏论道安之罪执法雪徐铉之寃贬官商山咎实因此寻沐征用再尘谏垣又上李继迁便宜寝而不报俄忝内庭兼駮正亦尝改更宣命封还敇书虽无报于朝廷盖粗伸于职业伏遇陛下钦奉顾命惟懐永图嗣位之初赦书既如彼听政之后诏命又如此臣茍有所见隐而不言是上负先帝用人之心下孤明主求谏之意也臣死罪死罪顿首顿首伏以圣朝享国四十余年边鄙未甚宁人民未甚泰求利不已设官大多今陛下治之惟新救之在速臣伏虑书生执言有奏陛下以为三年无改于父之道可谓孝矣此不知古今异制家国殊涂者也假如帝尧既殂帝舜在位尧时有八元未进四凶未除舜乃流放举用善恶两分未闻后之人曰尧不及于舜也舜不孝于尧也伏惟陛下遏老生之常谈奋英主之独断则天下幸甚谨缘军国大政奏事五条傥稍动于圣心庶大开于言路　其一曰谨边防通盟好使辇运之民有所休息方今北有契丹西有继迁契丹虽不犯边戍兵岂能减削继迁既未归命餽饷固难寝停关辅之民倒悬尤甚臣愚以为陛下即位之始当顺人心宜敇彊吏致书外臣使达辽主请寻旧好下诏赦继迁之罪复与夏台臣顷在翰林见继迁上表云乞取残破夏州以奉拓跋氏祭祀先皇帝虽有批荅只许鄜州节度缘继迁本是反侧之人岂肯束身归国所有诏命不行今陛下嗣统大振皇威亦恐继迁令人进奉因举前事彼必感恩此亦不战而屈人之师也如其不从则备御诛擒皆有方略且使天下百姓知陛下屈己而为人也或曰富国彊兵不可示人以弱此乃夸虚名而忽大计者也　其二曰减冗兵并冗吏使山泽之饶稍流于下伏以干德开宝已来国家之事臣所目观当时东未得江浙漳泉南未得荆湖交广朝廷财赋可谓未丰然而击河东备燕蓟国用亦足兵威亦彊其义安在所畜之兵鋭而不众所用之将専而不疑故也自后尽取东南数国又平河东土地财赋可谓广矣而兵威不振国用转急其义安在所蓄之兵冗而不尽鋭所用之将众而不自专故也今诚能简鋭卒去冗兵而委之以将帅用恩威法令驾驭之资之以天下之财赋而曰兵不振用不丰未之有也臣愚以为陛下宜经制兵赋如开宝中则可以高枕而治矣至于引唐虞比三代者皆为空言臣所不取臣又见开宝中设官至少何以验之臣本鲁人占籍济上未及第时常记只有刺史一人李谦漙是也司户一员今司门员外郎孙贲是也近及一年朝廷别不除吏当时未尝阙一事矣自后始有团练推官一员今枢密直学士毕士安是也太平兴国中臣及第归乡有刺史陈廷山通判阎暐副使阎彦进判官李延推官栁宣兵马监押沈继明监酒税又增四员曹官之外更益司理问其租税减于曩日也问其人民逃于昔时也一州既尔天下可知冗兵耗于上冗吏耗于下此所以尽取山泽之利而不能足也夫山泽之利与民共之自汉已来取为国用不可弃也然亦不可尽也方今可为尽矣何以知之只如茶法从古无税唐元和中以用兵齐蔡宰相王涯始建税茶之法唐史称是嵗得钱四十万东师以济今则钱数百万矣民何以堪之臣故曰减冗兵并冗吏使山泽之饶稍流于下者也　其三曰艰难选举使入官不滥古者乡举里选为官择人士君子行脩于家学推于众然后荐用登之于朝故从政而政和临民而民泰自三代涉两汉虽有汰革未常逺去此道者也隋唐已来始有科试得人之盛与古为侔然自唐初终太祖之世科试未尝不难矣每嵗进士不过三十人经学不过五十人重以周高祖之后外诸侯不得奏辟士大夫罕有资荫故有终身不获一第没齿不获一官者先皇帝毓德王藩覩其如此临御之后不求备以取人舍短从长拔十得五在位将逾二纪登第亦近万人不无俊秀之才亦有容易而得如臣者容易中一人尔臣愚以为数百年之艰难故先帝济之以泛取二十载之霈泽陛下宜纠之以旧章伏望以举还有司如故事至于吏部铨择官材亦非帝王躬亲之事比来五品已下为之防授官今则幕职州县而已京官虽有选限多不施行太祖已来始令后殿引见因为常例以至先朝调选之徒多求侥幸或以哀鸣泣涕便获起资或以捷给山呼便陞京秩遂使长定格直同长物吏部官只若备员既无耻格之风渐多阘葺之吏臣愚以为宜以吏部还有司依格勑注拟　其四曰沙汰僧尼使疲民无耗夫古者唯有四民治民者士也故受养于农工以造器用商以通货财皆不可阙也而兵不在其数盖用井田之法农即兵也有事则战无事则耕自秦已来以彊兵定天下故战士不服农业矣是四民之外又生一民而为五也所以农益困然而执干戈衞社稷理不可去也但使帝王之道不得与三代同风汉明之后佛法流入中国度人脩寺歴代增加不蚕而衣不耕而食是五民之外又益一民而为六也故魏晋而下治道不及于两汉有唐大儒韩愈谏宪宗迎佛骨表云昔黄帝在位百年年百一十嵗少昊在位八十年年二百嵗颛顼在位七十九年年九十八嵗帝喾在位七十年年百五十嵗尧在位九十八年年百一十嵗舜禹皆寿有百余嵗当年未有佛也是知古圣人不事佛以求福古圣人必排佛以救民假使天下有僧万人每日食米一升嵗用绢一疋是至俭也而月有三千斛之费嵗有一万疋之耗何况五七万辈哉而又富僧钜髠穷极口腹一斋之食一袭之衣贫民百家未能供给此既不能治民又不能力战不造器用不通货财而高堂宇丰衣饱食而已不曰民蠧其可得乎臣愚以为国家度人众矣造寺多矣计其费耗何啻亿万先朝不豫舍施又多佛若有灵虚不福事佛无效断可知矣陛下深鉴前王精求理本亟宜沙汰以厚生民若以嗣位之初未欲惊骇此辈且可一二十载不令度人不许脩寺使自销铄渐而去之亦救弊之一端也　其五曰亲大臣逺小人使忠良謇谔之士知进而不疑奸邪倾巧之徒知退而有惧夫君为元首臣为股肱言同体也得其人则勿疑非其人则不用凡今天下言帝王之盛者岂不曰尧舜尧舜之道具在方册是时百姓不亲五品不逊契作司徒敷五教蛮夷猾夏冦贼奸宄咎繇作士明五刑伯夷典礼后防典乐禹平水土益作虞官大哉尧之为君可谓委任责成而无疑矣或曰诚如是尧有何功德耶臣曰有知人任贤之德尔虽然尧之道去世辽逺恐不可复臣以近事言之唯有唐之政可以损益而行焉臣读元和贤相裴垍传宪宗尝命垍铨品庶官垍奏曰天子择宰相宰相择诸司长官诸司长官自择僚属则上下不疑而政成矣以陛下之明择数十人诸司长官常恐不逮若更令臣择庶官恐非致治之要当时识者以垍为知言伏望陛下逺取帝尧近鉴唐室既得宰相用而不疑使宰相择诸司长官自取僚属则垂衣而治矣所谓忠良謇谔之士知进者也臣又闻古者刑人不在君侧语曰放郑声逺佞人又曰浸润之谮肤受之愬不行焉可谓明也矣是以周文王左右无可结韈者皆贤也夫小人之徒巧言令色先意希防事必害政心惟忌贤非圣帝明王不能深察臣又按旧制南班三品尚书方得登殿比者三班奉职卑贱可知或因遣差亦得陞殿惑乱天听亵凟至尊无甚于此伏望陛下举纪纲尊严视听在此时矣不可不思所谓奸邪倾巧之徒知退者也臣愚以为今之所急在先议兵使众寡得其宜措置得其道然后议吏使清浊殊涂品流不杂然后难选举以塞其源禁僧尼以去其耗自然国用足而王道行矣今若不去冗兵不并冗吏不难选举不禁僧尼纵欲减人民之赋寛山泽之利其可得乎
　　范仲淹荅手诏条陈十事　一曰明黜陟臣观书曰三载考绩三考黜陟幽明然则尧舜之明建官至少尚乃九载一迁必求成绩而天下大化百世之后仰为帝范我祖宗朝文武百官皆无磨勘之例惟政能可旌者擢以不次无所称者至老不迁故人人自励以求绩效今文资三年一迁武职五年一迁谓之磨勘不限内外不问劳逸贤不肖并进此岂尧舜黜陟幽明之意耶假如庶僚中有一贤于众者理一郡县领一务局思兴利去害而有为也众皆指为生事必嫉之沮之非之笑之稍有差失随而挤防故不肖者素飡尸禄安然而莫有为也虽愚暗鄙猥人莫齿之而三年一迁坐至卿监丞郎者歴歴皆是谁肯为陛下兴公家之利救生民之病去政事之弊葺纲纪之壊哉利而不兴则国虚病而不救则民怨弊而不去则小人得志壊而不葺则王者失政贤不肖浑淆请托侥幸迁易不已中外茍且百事废堕生民久苦羣盗渐起劳陛下旰昃之忧者岂非官失其正而致其危耶至若在京百司金谷浩瀚权势子弟为占据有虚食廪禄待阙一二年者暨临事局挟以势力岂肯恪共其职使祖宗根本之地纲纪日隳故在京官司有一员阙则争夺者数人其外任京朝官则有私居待阙动逾嵗时往往到职之初便该磨勘一无勤效例迁改此则人人因循不复奋励之由也臣请特降诏书今后两地臣僚有大功大善则特加爵命无大功大善更不非时进秩其理状循常而出者祗守本官不得更带美职应京朝官在台省馆阁职任及在审刑大理寺开封府两赤县国子监诸王府并因保举及选差监在京重难库务者并须在任三周年即与磨勘若因陈乞并于中书审官院愿在京差遣者与保举选差不同并须勾当通计及五周年方得磨勘如此则权势子弟肯就外任各知艰难亦有俊明之人因此树立可以进用如今日已前受在京差遣已勾当者且依旧日年限磨勘其未曾交割勾当却求外任者并听其外任在京朝官到职勾当及三年者与磨勘内前任勾当年月日及公程日限并非因陈乞而移任在道月日及陞朝官在京朝请月日并令通计其逺官近地劳逸不同并在假待阙及公程外住滞或因公事非时移替在道月日委有司别行定夺闻奏如任内有私罪并公罪徒已上者至该磨勘日具情理轻重别取进止其庶僚中有高才异行多所荐论或异略嘉谋为上信纳者自有特恩进改非磨勘之可滞也又外任善政者着闻有补风化或累讼之狱能辨寃沈或五次推勘人无翻讼或劝课农桑大获美利或京城库务能革大弊惜费钜万者仰本辖保明闻奏下尚书省集议为众所诉则列状上闻并与改官不隔磨勘或有异同各有所执取防出于圣断仍请诏下审官院流内铨尚书考功应京朝官选人逐任得替明具较定考绩结罪闻奏内有事状猥滥并老疾愚昧之人不堪理民者别取进止已上磨勘考绩条件该説不尽者有司比类上闻如此则因循者拘考绩之限特达者加不次之赏然后公家之利必兴生民之病必救政事之弊必去纲纪之壊必葺人人自劝天下兴治则前王之业祖宗之权复振于陛下之手矣其武臣磨勘年限委枢密院比附文资定夺闻奏二曰抑侥幸臣闻先王赏延于世诸侯有世子袭国公卿以德而任有袭爵者春秋讥之及汉之公卿有封爵而殁立一子为后者未闻余子皆有爵命其次宠待大臣赐一子官者有之未闻每一嵗有自荐其子弟者祖宗之朝亦不过此自真宗皇帝以太平之乐与臣下共庆恩意渐广大两省至知杂御史以上每遇南郊并圣节各奏子充京官少卿监奏一子充试衔在正郎带职员外郎并诸路提防刑狱以上差遣者每遇南郊奏一子充斋郎其大两省等官既奏得子充京官明异于庶僚大示区别复更每嵗奏荐积成冗官假有任学士以上官经二十年者则一家兄弟子孙出京官二十人仍接次陞朝此滥进之极也今百姓贫困冗官至多授任既轻政事不举俸禄既广刻剥不暇审官院常患充塞无阙可补臣请特降诏书今后两府并两省官等遇大礼许奏一子充京官如奏弟侄骨肉即与试衔外每年圣节更不得陈乞如别有勤劳着闻中外非时赐一子官者系自圣恩其转运使及边任文臣初除授后合奏得子弟身事者并候到任二年无阙方许陈乞如二年内非次移改者即许通计三年陈乞三司副使知杂御史少卿监以上并同两省遇大礼各奏荐子孙其正卿带馆职员外郎并省府权判官外任提防刑狱以上遇大礼合该奏荐子孙者须是在任及二周年方得陈乞已上有该説不尽者委有司比类闻奏如此则内外朝臣各务久于其职不为茍且之政兼抑躁动之心亦免子弟充塞铨曹与孤寒争路轻忽郡县使生民受弊其武臣入边上差遣并大礼合奏荐子弟者乞下枢密院详定比类闻奏又国家开文馆延天下英才使之直秘府览羣书以待顾问以养器业为大用之备今乃登进士高等者一任才罢不以能否例得召试而补之两府两省子弟亲戚不以贤不肖輙自陈乞馆阁职事者亦得进补太宗皇帝建崇文院秘阁自书碑文重天下贤才也陛下当思祖宗之意不宜甚轻之臣请特降诏书今后进士三人内及等者一任回日许进于教化经术文字十轴下两制看详作五等品等中第一第二等者即赐召试试又优等即补馆阁职事两府两省子弟并不得陈乞馆阁职事及读书之类御史台书一时劾弹并谏院论奏如馆阁阙人即委两地举文有古道才堪大用之士进名同举并两制列署表章仍上殿称荐以充其职如此则馆阁职事更不轻授足以起朝廷之风采绍祖宗之本意副陛下慎选矣三曰精贡举臣谨按周礼卿大夫之职各教其所制三年一大比考其德行道艺乃献贤能之书于王王再拜受之登于天府盖言王者举贤能所以上安宗社故拜受其名藏于庙中以重其事也卿大夫之职废既久矣今诸道学校如得明师尚可教人六经传治国治人之道而国家乃专以辞赋取进士以墨义取诸科士皆舍大方而移小道虽济济盈庭求有才有识之士十无一二况天下危困之日如此将何以救在乎教以经济之业取以经济之才庶可救其不逮或谓救弊之术无乃后时臣谓四海尚完朝谋而夕行庶乎可济安得晏然不救坐俟其乱哉臣请诸路州郡有学校处奉举通经有道之士专于教授务在兴行其取士之科即依贾昌朝等起请进士先防论而后诗赋诸科墨义之外更通经防使人不专辞藻必明理则天下讲学必兴浮薄知劝取为至要内欧阳脩蔡襄更乞逐场去留贵文卷少卷少而考较精臣谓尽令逐场去留则恐旧人捍格不能创为防论亦不能旋通经防皆忧弃遗别无进路臣请进士旧人三举已上者先防论而后诗赋许将三场文卷通考互取其长两举初举者皆是少年足以进学请逐场去留诸科中有通经防者至终场别问经防十道如不能命辞而对则于知举官员前讲説七通者为合格不会经防者三举已上即逐所对墨义依自来通粗施行两举初举者至于终日须八通者为合格又外郡解发进士诸色人本乡举里选之式必先考其履行然后取以艺业今乃不求履行惟以词藻墨义取之加用封弥不见姓字实非乡里举选之本意也又南省考试举人一场试诗赋一试防人皆精意尽其所长复考较日久实少舛谬及御试之日诗赋文论共为一场既声病所拘意思不逺或音韵中一字有差虽平生苦辛即时摈逐如音韵不失虽末学浅近俯拾科级既举之处不考履行又御试之日更拘声病以此士之进退多言命运而不言行业明君在上固当使人以行业而进而勿言命运者是善恶不辨而归诸天地岂国家之美事哉臣请重定外郡发解条约须是履行无恶艺业及等者方得解荐更不封弥试卷其南省考试之人已经本乡询考履行却须封弥试卷精考艺业定夺等第进入御前选官覆考重定等第讫然后开看南省所定等内合同姓名偶有高下者更不移改若等第不同者人数必少却加封更宣两地参较然后御前放牓此为至当内三人已上即于高等人中选择圣意宣放其考较进士以防论高词赋次者为优等防论平词赋优者为次等诸科经防通者为优等墨义通者为次等已上进士诸科并以优等及等者放选注官次等及等者守本科选限自唐以来及第人皆守选限国家以收复诸国郡邑乏官其新及第人权与放选注官人今来选人壅塞宜有改革又足以劝学使其知圣人治身之道则国家得人百姓受赐四曰择官长臣闻先王建侯以共理天下今之刺史县令即古之诸侯一方舒惨百姓休戚实系其人故歴代甚盛之时必重此任今乃不问贤愚不较能否累以资考陞为方面懦弱者不能检吏得以蠧民强干者惟是近名率多害物邦国之本由此凋残朝廷虽至忧勤天下何以苏息其转运使并提防刑狱按察列城当得贤于众者臣请特降诏防委中书枢密院且各选转运使提防刑狱共十人大藩知州十人委两制共举知州十人三司副使判官同举知州五人御史台中丞知杂三院共举知州五人开封知府推官共举知州五人逐路转运使提防刑狱各同举知县县令共二人得前件所举之人举主多者先次差补仍指挥审官院流内铨举以后所差知州知县县令并具合入人歴任功过举主人数间奏委中书看详委得乆当然后引对如此举择则诸道官吏庶防得人为陛下爱惜百姓均其徭役寛于赋敛各获安宁不召祸乱天下幸甚五曰均公田臣闻易曰天地养万物圣人养贤以及万民此言圣人养民之时必先养贤养贤之方必先禄厚禄厚然后可以责廉隅安职业皇朝之初承五代乱离之后民庶凋弊时物至贱暨诸国收复天下郡县之官少人除补至有经五七年不替罢者或才罢去便入见阙当初价至贱之时俸禄下辍士人之家无不自定咸平已后民庶渐繁时物遂贵入仕门多得官者众至有得替守选一二年又授官待阙一二年者在天下物贵之后而俸禄不继士人之家鲜不穷窘男不得婚女不得嫁丧不得葬者比比有之复于守选待阙之日衣食不足贷价以茍朝夕到官之后必先来见逼至有冒法受赃賖举度日或不耻贾贩与民争利既为负罪之人不守名节吏有奸赃而不敢发民有豪猾而不敢制奸吏豪民得以侵暴于是贫弱百姓理不得直寃不得诉徭役不均刑罚不正比屋受弊无可柰何由乎制禄之方有所未至真宗皇帝深思逺虑复前代职田之制使中常之士自可守节婚嫁以时丧葬以礼皆国恩也能守节者始可制奸赃之吏镇豪猾之人法乃不私民则无枉近日屡有臣僚乞罢职田以其有不均之谤有侵民之害臣谓职田本欲养贤缘而侵民者有矣比之衣食不足壊其名节不能奉法以直为枉以枉为直众怨思乱而天下受弊岂止职田之害耶又自古常患百官重内而轻外唐外官月俸尤更丰足簿尉俸钱尚二十贯今窘于财用未暇增复臣请两地同议外官职田有不均者均之有未给者给之使其衣食得足婚嫁丧葬之礼不废然后可以责其廉节督其善政有不法者可废可诛且使英俊之流乐于为郡为邑之任则百姓受赐又将来升擢多得曾经郡县之人深悉民隐亦致化之本也惟圣慈深察天下幸甚六曰厚农桑臣观书曰德惟善政政在养民此言圣人之德惟在善政善政之要惟在养民养民之政必先务农农政既修则衣食足衣食足则爱肤体爱肤体则畏刑罚畏刑罚则冦盗自息祸乱不兴是圣人之德发于善政天下之化起于农畆故诗有七月之篇陈王业也今国家不务农桑粟帛常贵江浙路籴米二百万石其所籴之价与辇运之费每嵗共用钱三百余万贯文又贫穷弱之民困于赋敛嵗伐桑枣鬻而为薪劝课之方有名无实故粟帛常贵府库日虚此而不谋将何以济臣于天下农利之中粗举二三以言之且如五代羣雄争霸之时本国残饥则乞籴于隣国故各兴农利自至充足江南应有圩田毎一圩方数十里如大城中有河渠外有门闸旱则开闸引江水之利潦则闭闸拒江水之害旱潦不及为农美利又浙西地卑常苦水沴虽有沟河可以通海惟时开导则潮泥不得而堙之虽有堤塘可以御患唯时修固则无摧壊臣知苏州自防检簿书一州之田系出税者三万四千顷中稔之利每畆得米二石至三石计出米七百余万石东南每嵗上供之数六百万石乃一州所出臣询访高年则云曩时两浙未归朝廷苏州有营田军四都共七八千人专为田事导河筑堤以减水患于时民间钱五十文籴白米一石自皇朝一统江南不稔则取之浙右浙右不稔则取之淮南故慢于农政农政不修举江南圩田浙西河塘大半隳废失东南之大利今江浙之米石不下六七百文足至一贯文省比于当时其贵十倍而民不得不困国不得不虚矣又京东西路有卑湿积潦之地旱年国家特令开决之后水患大减今罢役数年渐已湮塞复将为患臣请每嵗之秋降勑下诸路转运司令辖下州军吏民各言农桑之间可兴之利可去之害或令开河渠或筑堤堰陂塘之类并委本州运选官计定工料每嵗于二月间兴役半月而罢仍具功绩闻奏如此不絶数年之间农利大兴下少饥嵗上无贵籴则东南嵗籴辇运之费大可减省其劝课之法宜选官讨论古制取其简约易从之术颁赐诸路转运使及面赐一本付新授知州知县县令等此养民之政富国之本也七曰修武备臣闻古者天子六军以宁邦国唐初京师置十六将军官属亦六军之义也诸道则开折冲果毅府五百七十四以储兵伍每嵗三时耕稼一时习武自贞观至于开元百三十年戎臣军伍无一逆乱至开元末听匪人之言遂罢府兵唐衰兵伍皆市井之徒无礼义之教无忠信之心骄蹇凶逆至于丧亡我祖宗以来罢诸侯权聚兵京师衣粮赏赐丰足经八十年矣虽已困生灵虚府库而难于改作者所以重京师也今西北强梗边备未彻京师衞兵多逺戍或有仓卒辇毂无备此大可忧也逺戍者防边陲之患或缓急抽还则外御不严戎狄追奔便可直趋关辅新招者聚市井之辈而轻嚣易动或财力一屈请给不充则必散为羣盗今生民已困无可诛求或连年凶饥将何以济赡军之防可不预图若因循过时臣恐急难之际宗社可忧臣请密委两地以京畿见在军马同议有无阙数如六军未整须议置兵则请约唐之法先于畿内并近辅州府召募强壮之人充京畿衞士得五万人以助正兵足为强盛使三时务农大省给赡之费一时教战自可防虞外患其召募之法并将校次第并先密切定夺闻奏此实强兵节财之要也候京畿近辅召募衞兵已成次第然后诸道效此渐可施行惟圣慈留意八曰减徭役臣闻汉光武建武六年六月诏曰夫张官置吏所以为人也今户口耗少而县官吏职所置尚繁今司州牧各实所部二府于是条奏并省四百余天下至治臣又观西京图经唐会昌中河南府有户口一十九万四千七百余户置二十县今河南府主客七万五千九百余户仍置一十九县主户五万七百客户二万五千二百巩县七百户偃师一千一百户逐县三等而堪役者不过百家而所供役人不下二百数新旧循环非鳏寡孤独不能无役西洛之民最为穷困臣请依后汉故事遣使先往西京并省诸邑为十县其所废之邑并改为镇令本路举文资一员董防酤关征之利兼烟火公事所废公人除归农外有愿居公门者送所在之邑其所在邑中役人却可减省归农则两不失所候西京并省稍成伦序则行于大名府然后遣使诸道依此施行仍先指挥诸道防团州已下有使州两院者皆为一院公人愿去者各放归农职官防可给本城兵士七人至十人替人力归农其乡村耆保地里近者亦令并合能并一保亦减役十余户但少徭役人自耕作可期富庶九曰覃恩信臣窃覩国家三年一郊天子斋戒衮冕谒见宗庙乃觐上帝大礼既成还御端门肆赦天下曰赦书日行五百里敢以赦前事言者以其罪罪之欲其王泽及物之速也如此今大赦每降天下欢呼一两月间钱谷司存督责如旧桎梏老防借没家产至于寛赋敛减徭役存恤孤贫振举滞淹之事未尝施行使天子及民之意尽成空言有负圣心损伤和气臣请特降诏书今后赦书内宣布恩泽有所施行而三司转运司州县不切遵禀者并从违制徒二年断情重者当行刺配应天禧年以前天下欠负不问有无侵欺盗用并与除放违者仰御史台提防刑狱司常切觉察纠劾无令壅遏臣又闻易曰先王以省方观民设教故有巡狩之礼不可复行民隐无穷天听甚逺臣请降诏中书今后每遇南郊赦后精选臣僚往诸路安抚察官吏能否求百姓疾苦使赦书中所及民事一一施行天下百姓莫不幸甚十曰重命令臣闻书曰谨乃出令令出惟行准律文诸被制书有所施行而违者徒二年失错者杖一百又监临主司受财而枉法者十五疋绞盖先王重其法令使无敢动揺将以行天下之政也今覩国家每降宣勅条贯烦而无信轻而弗禀上失其威下受其弊盖由朝廷采百官起请率尔颁行既昧经常即时更改此烦而无信之验矣又海行条贯虽是故违皆从失坐全乖律意致壊大法此轻而弗禀之甚矣臣请特降诏书今后百官起请条贯令中书枢密看详会议必可经久方得施行如事干刑名者更于审刑大理寺局明会法律官员参详起请之词删去繁冗裁为制敕然后颁行天下必期遵守其冲改条贯并令缴纳免致错乱误有施行仍望别降敕命今后逐处当职官吏亲被制书及到职后所受条贯敢故违者不以海行并从违制徒二年未到职已前所降条贯失于检用情非故违者并从本条错断科杖一百余人犯海行条贯不指定违制刑名者从失坐若条贯差失于事有害逐处长吏别见机会须至便宜而行者并须具缘由闻奏委中书枢密院详察如合理道即与放罪仍便相度别从更改
　　韩琦论时事　臣闻汉文帝袭高惠承平之后躬行节俭国治民富刑措不用时贾谊上书言事尚以为可恸哭太息岂其过哉盖忧深思逺图长久之计欲大汉之业垂千万世而无穷者也今陛下绍三圣之休烈仁德逺被天下大定民乐其生者八十余载矣而臣窃覩时事谓可昼夜泣血非直恸哭太息者何哉盖以西北二边祸衅已成而上下泰然不知朝廷之危宗社之未安也臣今不暇广有援引请粗陈其大槩窃以契丹宅大漠跨辽东据全燕数十郡之雄东服高丽西臣元昊自五代迄今垂百余年与中原抗衡日益昌炽至于典章文物饮食服玩之盛尽习汉风故意气愈骄自以为昔时元魏之不若也非如汉之匈奴唐之突厥本以夷狄自处与中国好尚之异也近者复幸朝廷西方用兵违约遣使求割关南之地以启争端朝廷爱念生民为之隐忍嵗益金币之数且固前盟而尚邀献纳之姧谋招纳亡命虽外示臣节而内恃兵力至元昊则好乱逞志西并甘凉诸蕃以拓境土自度种落强盛故僭号背恩北连契丹欲成鼎峙之势非如继迁昔年跳梁于银夏之间耳且元昊累嵗盗边官军屡衂今乘定川全胜之气而遣人纳和则知其计愈深而其事可虞也议者或谓昨假契丹传导之力必事无不合岂不思契丹既能使元昊罢兵则必能使元昊举兵乎况比来辞礼骄抗殊未屈下契丹之言既已无验亦恐有合从之防夹困中原朝廷若轸西民之劳暂求休养元元且以金帛防之待以不臣之礼臣恐契丹闻之谓朝廷事力已屈则又遣使移书过邀尊大之称或求朝廷不可从之事隳其誓约然后驱虎狼之众直趋大河复使元昊举兵深冦关辅当是时未审朝廷以何术而御之哉若委而鄙于藩臣专事北冦陛下亲御六师临澶渊以待之即未知今之将卒事力与环衞统帅比真宗北征时何如哉如欲驻跸北京以张军势臣恐虏众由德博渡河直趋京师则朝廷根本之地宗庙宫寝府库仓廪百官六军室家所在而一无城守之备陛下可以拥北京之众却行而救之乎臣所以谓可昼夜泣血者诚忧及于此冀陛下一寤而急为拯救也朝廷若谓今之盟约尚可固结则前三十年之信誓朝廷何负二虏而一旦违之哉彼豺狼之心见利而动又可推诚而待之乎夫得以先见预为之防则功逸而事集若变生仓卒骇而图之虽使良平复生为陛下计亦不能及矣臣是以夙夜思之朝廷若不大新纪律则必不能革时弊而弥大患臣辄画当今所宜先行者七事条列以献其大略　一曰清政本夫枢密院本兵之地今所立多苛碎纎末之务中书公事虽不预闻恐亦类此谓宜诏中书枢密院事有例者着为法可拟进者皆面奏其余防琐可悉归有司使得从容谋议赐对之际专论大事二曰念边事今政府循故事才午即出欲稍留则恐疑众退朝食罢忽遽签书而去何暇议及疆事哉谓宜须未正方出延此一时以専边论三曰擢材贤自承平以来用人以叙迁之法故遗才甚多近中书枢密院求一武臣代郭承祐聚议累日不能得谓宜仿祖宗旧制于文武中不次超擢以试其能四曰备河北自契丹通好三十余年武备悉废近慢书之至骚然莫知所谓宜选转运使二员密授经略责以嵗月使营守御之备则我待之有素也五曰固河东前嵗昊贼防丰州掠河外熟户殆尽麟府势孤絶宜责本道帅度险要建城堡省转饷为持久之计六曰收民心祖宗置内藏库盖备水旱兵革之用非私蓄财而充已欲也自用兵以来财用匮竭宜稍出金帛以佐边用民力可寛而众心安矣七曰营洛邑今帝都无城隍之固以备非常议兴葺则为张皇劳民不若阴营洛邑以为游幸之所嵗运太仓羡余之粟以实其廪庾则皇居壮矣
　　司马光入对首言臣昔通判并州其所言三章愿陛下果断力行帝沈思久之曰得非欲选宗室为继嗣者乎此忠臣之言但人不敢及耳光对曰臣言此自谓必死不意陛下开纳帝曰此何害古今皆有之光复以三劄子上其一论君德有三曰仁曰明曰武仁者非妪煦姑息之谓兴教化脩政治养百姓利万物此人君之仁也明者非烦苛伺察之谓知道谊识安危别贤愚辨是非此人君之明也武者非强亢暴戾之谓唯道所在防之不疑奸不能惑佞不能移此人君之武也陛下天性慈惠谨微接下子育元元泛爱羣生虽古先圣王之仁殆无以过然践祚垂四十年而朝廷纪纲犹有亏缺闾里穷民犹有怨叹意者羣臣不能宣扬圣化将陛下之于三德万分一亦有所未尽欤臣伏见陛下推心御物端拱渊黙之诚使陛下左右前后之臣皆忠实正人则善矣或有一奸邪在焉则岂可不为之寒心哉其二论致治之道有三曰任官曰信赏曰必罚国家御羣臣之道累日月以进秩循资涂而授任茍日月积久则不问其人之贤愚而置高位资涂相值则不问其人之能否而居重职非特如是而已国家采名不采实诛文不诛意夫以名行赏则天下饰名以求功以文行赏则天下巧文以逃罪陛下诚能慎选在位之士而用之有功则增秩加赏而勿徙其官无功则降黜废弃而更求能者有罪则流窜刑诛而勿加寛贷其三言养兵之术务精不务多赦书害多而利少非国家之善政又进五防曰保业惜时逺谋重防务实又言故事凡臣僚上殿奏事悉屏左右内臣今内臣不过去御坐数步君臣对问之言皆可听闻恐漏泄机事非便帝皆嘉纳之诏自今止令御药侍臣及扶侍四人立殿角以备宣唤余悉屏之进五规状　右臣幸得备位谏官窃以国家之事言其大者逺者则汪洋濩落而无目前朝夕之益防于迂濶言其小者近者则丛脞委琐徒足以烦浼圣听失于苛细夙夜惶惑口与心谋涉歴累旬乃敢自决与其爱苛细之责不若取迂濶之讥伏以祖宗开业之艰难国家致治之光美难得而易失不可以不谨故作保业隆平之基因而安之者易为功颓壊之势从而救之者难为力故作惜时道前定则不穷事前定则不困人无逺虑必有近忧故作逺谋燎原之火生于荧荧懐山之水漏于涓涓故作重防象龙不足以致雨画饼不足以疗饥华而不实无益于治故作务实合而言之谓之五规此皆守邦之要道当世之切务戅陋狂瞽触冒忌讳惟知纳忠不敢爱死伏望陛下以万机之余游豫之间垂精留神特赐省览万一有取裁而行之则臣生于天地之间不与草木同朽矣谨具状奏闻
　　其一曰保业　天下重器也得之至艰守之至难王者始受天命之时天下之人皆我比肩也相与角智力而争之智竭不能抗力屈不能支然后肯稽颡而为臣当是之时有智力相偶者则为二相参者则为三愈多则愈分自非智力首出于世则天下莫得而一也斯不亦得之至艰乎及夫继体之君羣雄已服众心已定上下之分明彊弱之势殊则中人之性皆以为子孙万世如泰山不可揺也于是有骄惰之心生骄者玩兵黩武穷泰极侈神怒不恤民怨不知一旦涣然四方糜溃秦隋之季是也惰者沈酣宴安虑不及逺善恶杂糅是非颠倒日复一日至于不振汉唐之季是也二者或失之彊或失之弱其致败一也斯不亦守之至艰乎臣窃观自周室东迁以来王政不行诸侯多僭分崩离析不可胜纪凡五百有五十年而合于秦秦虐用其民十有一年而天下乱又八年而合于汉汉为天下二百有六年而失其柄王莽盗之十有七年而复为汉更始不能自保光武诛除僭伪凡十有四年复能一之又一百五十有三年董卓擅朝州郡瓦解更相吞噬至于魏氏海内三分凡九十有一年而合于晋晋得天下才二十年惠帝昏愚宗室作难刘石乗衅浊乱中原散为六七聚为二三凡二百八十有八年而合于隋隋得天下才二十有八年炀帝无道九州幅裂八年而天下合于唐唐得天下一百有三十年明皇恃其承平荒于酒色养其疽囊以为子孙不治之疾于是渔阳窃发而四海横流矣肃代以降方镇跋扈号令不从朝贡不至名为君臣实为讐敌陵夷衰微至于五代三纲頽絶五常殄灭懐玺未暖处宫未安朝成夕败有如逆旅祸乱相寻战争不息流血成川泽聚骸成丘陵生民之类其不尽者无防矣于是太祖皇帝受命于上帝起而振之躬擐甲胄栉风沐雨东征西伐扫除海内当是之时食不暇饱寝不遑安以为子孙建太平之基大勲未集太宗皇帝嗣而成之凡二百二十有五年然后大禹之迹复混而为一黎民遗种始有所息肩矣由是观之上下一千七百余年天下一统者五百余年而已其间时时小有祸乱不可悉数国家自平河东以来八十余年内外无事然则三代以来治平之世未有若今之盛者也今民有十金之产犹以为先人所营苦身劳志谨而守之不敢失坠况于承祖宗光美之业奄有四海传祚万世可不重哉可不审哉夏书曰予临兆民懔乎若朽索之驭六马周书曰心之忧危若蹈虎尾涉于春氷臣愿陛下夙兴夜寐兢兢业业思祖宗之勤劳致王业之不易援古以鉴今知太平之世难得而易失则天下生民至于鸟兽草木无不幸甚矣
　　其二曰惜时　夏至阳之极也而一阴生冬至阴之极也而一阳生故盛衰之相乗治乱之相生天地之常经自然之至数也其在周易泰极则否否极则泰丰亨宜日中孔子传之曰日中则昃月盈则食天地盈虚与时消息而况于人乎况于鬼神乎是以圣人当国家隆盛之时则戒惧弥甚故能保其令问永久无疆也凡守太平之业者其术无他如守巨室而已今人有巨室于此将以传之子孙为无穷之规则必实其堂基壮其柱石彊其栋梁厚其茨盖高其垣墉严其关键既成又择子孙之良者使谨守之日省而月视欹者扶之弊者补之如是则虽亘千万年无颓壊也夫民者国之堂基也礼法者柱石也公卿者栋梁也百吏者茨盖也将帅者垣墉也甲兵者关键也是六者不可不朝念而夕思也夫继体之君谨守祖宗之成法茍不隳之以逸欲败之以防谄则世世相承无有穷期及夫逸欲以隳之防谄以败之神怒于上民怨于下一旦涣然而去之则虽有仁智恭俭之君焦心劳力犹不能救陵夷之运遂至于颠沛而不振呜呼可不鉴哉今国家以此承平之时立纲布纪定万世之基使如南山之不朽江河之不竭可以指顾而成耳失今不为己乃顿足扼腕而恨之将何益矣诗云我日斯迈而月斯征夙兴夜寐无忝尔所生时乎时乎诚难得而易失也
　　其三曰逺谋　易曰君子以思患而豫防之书曰逺乃猷诗曰猷之未逺是用大谏昔圣人之教民也使之方暑则备寒方寒则备暑也七月之诗是也今夫市井禆贩之人犹知旱则资舟水则资车夏则储裘褐冬则储絺绤彼偷安茍生之徒朝醉饱而暮饥寒者虽与之俱为编户贫富必不侔矣况为天下国家者岂可不制治于未乱保安于未危乎诗云迨天之未阴雨彻彼桑土绸缪牖戸今此下民或敢侮予孔子曰为此诗者其知道乎能治其国家谁敢侮之迨天之未阴雨者国家闲暇无有灾害之时也彻彼桑土者求贤于隐微也绸缪牖戸者脩敕其政治也夫桑土者鸱鸮所以固其室也贤隽者明主所以固其国也国既固矣虽有侮之者庸何伤哉臣窃见国家每边境有急羽书相衔或一方饥馑饿莩盈野则庙堂之上焦心劳思忘寝废食以忧之当是之时未尝不以将帅之不选士卒之不练牧守之不良仓廪之不实追责前人以其备御之无素也幸而烽燧息五谷登则明主举万寿之觞于上羣公百官歌太平纵娱乐于下晏然自以为长无可忧之事矣呜呼使自今日以往四夷不复犯边水旱不复为灾则可矣若犹未也则天幸安可数恃哉陛下何不试以闲暇之时思不幸边鄙有警饥馑荐臻则将帅可任者为谁牧守可倚者为谁虽在千里之外使之常如目前至于甲兵之利钝金谷之盈虚皆不可不前知而豫谋也若待事至而后求之则已晩矣夫四夷水旱事之细者也抑又有大于是者陛下亦尝留少顷之虑乎诗云维彼圣人曕言百里维此愚人覆狂以喜此言逺谋之难知近言之易行也夫谋逺则似迂似迂则人皆忽之其为害至惨也而无切身之急为利至大也而无旦夕之验则愚者抵掌谓之迂也宜矣国家之制百官莫得久于其位求其功也速责其过也备是故或养交饰誉以待迁或容身免过以待去上自公卿下及斗食自非忧公忘私之人大抵多懐茍且之计莫肯为十年之规况万世之虑乎自非陛下惕然逺览勤而思之日复一日长此不已岂国家之利哉此臣日夜所以痛心泣血而忧也昔贾谊当汉文帝之时以为天下方病大瘇又苦盭又类辟且病痱陛下视方今国家安固公私富实百姓乐业孰与汉文然则天下之病无乃更甚乎失今不治必为痼疾陛下虽欲治之将无及已治之之术非有他竒巧也在察其病之缓急择其药之良苦随而攻之勿责目前之近功期于万世治安而已矣
　　其四曰重防　虞书曰兢兢业业一日二日万几何谓万几几之为言微也言当戒惧万事之微也夫水之微也捧土可塞其盛也漂木石没丘陵火之微也勺水可灭及其盛也焦都邑燔山林故治之于微则用力寡而功多治之于盛则用力多而功寡是故圣帝明王皆销恶于未萌弥祸于未形天下阴被其泽而莫知所以然也周易坤之初六曰履霜坚氷至霜者寒之始也氷者寒之极也坤之初六于律为林钟于歴为建未之月阳气方盛而阴气已萌物未之知也是故圣人谨之曰履霜坚氷至言为人君者当絶恶于未形杜祸于未成也系辞曰知几其神乎君子知微知彰知柔知刚万夫之望谓此道也孔子谓哀公曰昧爽夙兴正其衣冠平旦视朝虑其危难一物失理乱亡之端君以此思忧忧可知矣太宗皇帝命昭宣使河州团练使王继恩讨蜀平之宰相请除继恩宣徽使太宗不许曰宣徽使位亚两府若使继恩为之是宦官执政之渐也宰相固请以继恩功大他官不足以赏之太宗怒切责宰相特置宣政使以授之真宗皇帝欲与章穆皇后及后宫游内库后辞曰妇人之性见珍宝财货不能无求夫府库者国家所以养六军备非常也今耗散之于妇人非所以重社稷也真宗深以为然遂止由是观之先帝以睿明卓越防微杜渐如此之深可不念哉昔扁鹊见齐威侯曰君有疾在腠理不治将深威侯不悦曰医之好利也欲以不疾者为功及在血脉在肠胃威侯皆不信及在骨髓扁鹊望之遂逃去徐福言霍氏大盛宜以时抑制汉宣帝不从及霍氏诛人为之讼其功以为曲突徙薪无恩泽焦头烂额为上客故未然之言常见弃忽及其已然又无所及夫宴安怠惰肇荒淫之基竒巧珍玩发奢泰之端甘言悲辞启侥幸之涂附耳屏语开谗贼之门不惜名器导僭逼之源假借威福授陵夺之柄凡此六者其初甚微朝夕狎玩未覩其害日滋月益遂至深固比知而革之则用力百倍矣伏惟陛下思万几之至重览大易之明戒诵孔子之格言继先帝之圣志使扁鹊得早从事毋使徐福有曲突之叹则可以修之于庙堂而德冒四海治之于今日而福流万世优游逍遥而光烈显大岂不美哉岂不美哉
　　其五曰务实　周书曰若作梓材既勤朴斵惟其涂丹雘此言为国家者必先实而后文也夫安国家利百姓仁之实也保基绪传子孙孝之实也辨贵贱立纲纪礼之实也和上下亲逺通乐之实也次是非明好恶政之实也诘奸邪禁暴乱刑之实也察言行试政事求贤之实也量材能课功状审官之实也询安危访治乱纳谏之实也选勇果习战鬭治兵之实也实之不存虽文之盛美无益也臣窃见方今逺方穷民转死沟壑而屡赦有罪循门散钱其于仁也不亦逺乎本根不固有识寒心而道宫佛庙脩广御容其于孝也不亦逺乎统纪不明祭器紊乱而雕缋文物脩饰容貌其于礼也不亦逺乎羣心乖戾元元愁苦而断竹数黍敲叩古器其于乐也不亦逺乎是非错缪贤不肖浑殽而钩校簿书访寻比例其于政也不亦逺乎奸暴不诛寃诘不理而拘泥微文纠摘细过其于刑也不亦逺乎行能之士沈沦草野而考校文辞指决声病其于求贤不亦逺乎材任相违职业废弛而勘检出身比类资序其于审官不亦逺乎久大之谋弃而不省浅近之言应时施行其于纳谏不亦逺乎将帅不良士卒不精而广聚虚数徒取外观其于治兵不亦逺乎凡此十者皆文具而实亡本失而末在譬犹胶版为舟抟土为檝败布为帆朽索为维画以丹青衣以文綉使偶人驾之而履其上以之居平陆则焕然信可观矣若以之涉江河犯风涛岂不危哉伏望陛下拨去浮文悉敦本实选任良吏以子惠庶民深谋逺虑以安保宗庙张布纲纪使下无乱心和厚风俗使人无离怨别白是非使万事得正诛锄奸恶使威令必行取有益罢无用使野无遗贤进有功退不职使朝无旷官察谠言考得失使谋无不尽择智将练勇士使征无不服如是则国家安若泰山而四维之也又何必以文采之饰歌颂之声炫耀愚俗之耳目哉
　　应诏论体要　臣闻为政有体治事有要自古圣帝明王垂拱无为而天下大治者凡用此道也何谓为政有体君为兀首臣为股肱上下相维内外相制若网之有纲丝之有纪故诗云勉勉我王纲纪四方又云恺悌君子四方之纲古之王者设三公九卿二十七大夫八十一元士以纲纪其内设方伯州牧卒正连帅属长以纲纪其外尊卑有序若身之使臂臂之使指莫不率从此为政之体也何谓治事有要夫人智有分而力有涯以一人之智力兼天下之众务欲物物而知之日亦不给矣是故尊者治众卑者治寡治众者事不得不约治寡者事不得不详约则举其大详则尽其细此自然之势也益稷曰元首明哉股肱良哉庶事康哉言君明则能择臣臣良则能治事也又曰元首丛脞哉股肱惰哉庶事隳哉言君亲细务则臣不尽力而事废壊也立政曰文王防攸兼于庶言庶狱庶慎惟有司之牧夫是训用违庶狱庶慎文王防敢知于兹言文王择有司而任之其余皆不足知也康诰曰庸庸只只威威显民言文王用其可用只其可祗刑其可刑专明此道以示民也是故王者之职在于量材任人赏功罚罪而已茍能谨择公卿牧伯而属任之则其余不待择而精矣谨察公卿牧伯之贤愚善恶而进退诛赏之则其余不待进退诛赏而治矣然则王者所择之人不为多所察之事不为烦此治事之要也臣窃见陛下日出视朝继以经席将及日中乃还宫禁入宫之后窃闻亦不自闲省阅天下奏事羣臣章疏逮至昬夜又御灯火研味经史博观羣书虽中宗高宗之不敢荒宁文王之日昃不暇食臣以为不能及也然自践阼以来孜孜求治于今三年而功业未著者殆未得其体要故也祖宗创业垂统为后世法内则设中书枢密院御史台三司审官审刑等在京诸司外则设转运使知州知县等众官以相统御上下有叙此所谓纲纪者也今陛下好使大臣夺小臣之事小臣侵大臣之职是以大臣解体不肯竭忠小臣诿上不肯尽力此百官所以弛废而万事所以隳颓者也而陛下方用为致治之本此臣之所大惑也臣微贱不得尽知朝廷之事且以耳目所接近日数事臣所知者言之其余陛下可以类求也昔汉文帝问陈平天下一嵗决狱及钱谷出入几何平曰陛下即问决狱责廷尉问钱谷责治粟内史必也使卿大夫各得任其职此乃宰相事也若平者可谓能知治体矣今之两府皆古宰相之任也中书主文枢密主武若乃百官之长非其人刑赏大政失其宜此两府之责也至于钱谷之不充条例之不当此三司之事也陛下茍能精选晓知钱谷忧公忘私之人以为三司使副判官诸路转运使各使久于其任以尽其能有功则进无功则退名不能乱实伪不能掩真安民勿扰使之自富处之有道用之有节何患财利之不丰哉今乃使两府大臣悉取三司条例别置一局聚文士数人与之谋议改更制置三司皆不与闻臣恐所改更者未必胜于其旧而徒纷乱祖宗成法考古则不合适今则非宜吏缘为奸农商失业数年之后府库耗竭于上百姓愁困于下众心离骇将不复振矣且两府于天下之事无所不总若百官之职皆使两府治之则在上者不胜其劳而在下者为无所用矣又监牧使主养马四园苑主课利今乃使监牧使不属羣牧司四园苑不属三司提举司则在下者各得专权自恣而在上者为无所用矣陛下方欲纳天下于大治而使百官在上者不委其下在下者不禀其上能为治乎若此之类臣窃恐未得其体也凡天下之事在一县者当委知县在一州者当委知州在一路者当委之转运使在边鄙者当委之将帅然后事乃可集何则久在其位识其人情知其物宜赏罚之权足以休戚所部之人使之信服故也今朝廷每有一事不委之将帅监司守宰使之自为方略责以成効而施其刑赏尝好别遣使者衔命奔走旁午于道所至徒有烦扰之弊而于事未必有益不若勿遣之为愈也夫事之利害吏之能否皆非使者所能素知临时询采于人所询者或遇公明忠信之人犹仅能得其一二或遇私闇奸险之人是非为之倒置矣此二者交集于前而使者不能猝办也是以往往害事而少能为益非将帅监司守宰皆贤而使者皆愚也累嵗之讲求与一朝之议论积久之采察与目前之毁誉精粗详略其势不同故也其有居官累嵗而不知利害临人积久而不知能否或虽知利害而不能变更虽知能否而不能黜陟此乃愚昧私曲之人朝廷当察而去之更择贤者以代其位不当数遣使者扰乱其间使不得行其职业也又庸人之情茍防非已出则嫉沮壊惟恐其成官吏若是者十尝五六借使使者所规画曲尽其宜在彼之日当其职之人已怏怏不悦不肯同心以助其谋协力以成其事曰朝廷自遣专使治之我何敢与知及返命之日彼必败之于后曰使者既谋而授我我今竭力而成之功悉归于首谋之人我何有哉此所以为不若毋遣使者而属任当职之人为愈也夫使者所以通逺迩之情固不可无然今之转运使即古使者之任茍得人而委之贤于蹔遣使者逺矣若监司自为奸慝贪纵或有所隐蔽欺罔或为部内之人所讼或所谋画之事未得其宜朝廷欲察其罪恶审其虚实判其曲直决其是非然后别遣使者案之若察得其实监司有罪则当废岂有但己者也今每有一事朝廷辄自京师遣使者往治之是在外之官皆无所用也使者既代之治事而当职之人亦无所兴无所废是只使之拱手旁观偷安窃禄者矣若此之类臣窃恐以未得其体也今朝廷之士左右之臣皆曰陛下聪明刚断威福在己太平之功可指日而致臣愚窃独以为未也臣闻古之圣帝明王闻人之言则能识其是非故谓之聪观人之行则能察其邪正故谓之明是非既辨邪正既分奸不能惑佞不能移故谓之刚取是而舍非诛邪而用正确然无所疑故谓之断诛一不善而天下不善者皆惧故谓之威赏一有功而天下有功者皆喜故谓之福今陛下聪明刚防则诚体之矣欲收威福之柄则诚有其志矣然于所以为之之道尚或有所未尽故臣以为太平之功未可期也夫帝王之道当务其逺者大者而略其近者小者国之大事当与公卿议之而不当使小臣参之四方之事当委牧伯察之而不当使左右觇之傥公卿牧伯尚不能择贤者而任之小臣左右独能得贤者而使之乎若茍为不贤则险诐私谒无不为己今陛下好于禁中出手诏指挥外事非公卿所荐举牧伯所纠劾或非次迁官或无故废罢外人疑骇不知所从此岂非朝廷之士左右之臣所谓聪明刚断威福在己者耶陛下闻其言而信之臣窃以为过矣夫公卿所荐举牧伯所纠劾或谓之贤者而不贤谓之有罪而无罪皆有迹可见责有所归故不敢大为欺罔若奸臣密白陛下令陛下自为圣意以行之则威福集于私门而怨谤归于陛下矣安得谓之威福在陛下耶且陛下向时中诏所指挥者率非小事至于两禁美官边藩将帅省府职任诸路监司此皆众人之所希求治乱之所系属当除授之际窃恐未必一一出圣志也若乃奸邪贪猥之人陛下所明知而黜去者或更改官而升资或不久复进用然则威福之柄果不在陛下而陛下偶未之思也以此观之面誉陛下聪明刚断威福在己太平可立致者非愚则谀不可不察也陛下必欲威福在己曷若谨择公卿大臣明正忠信者留之愚昧阿私者去之在位者既皆得其人矣然后凡举一事则与之公议于朝使各言其志陛下清心平虑择其是者而行之非者不能复夺也凡除一官亦与之公议于朝使各举所知陛下清心平虑择其贤者而用之不肖者不能复争也如此则谋者举者虽在公卿大臣而行之用之皆在陛下安得谓之威福不在己耶陛下此之不为而顾彼之久行臣窃恐似未得其要也夫三人羣居无所统一不散则乱是故立君以司牧之羣臣百姓势均力敌不能相治故从人君决之人君者固所以决是非行刑赏也人君者茍不为决当使从谁决之乎夫人心不同如其面焉国家凡举一事朝野之人必或以为是或以为非凡用一人必或以为贤或以为不肖此固人情之常自古以然不足恠也要在人主审其是非而取舍之取是而舍非则安荣取非而舍是则危辱此乃安危荣辱之所以分也是以圣王重之故博谋羣臣下及庶人然而终决之者要在人君也古人有言曰谋之在多防之在独谋之多故可以观利害之极致断之独故可以定天下之是非若知谋而不知断则羣下人人各欲逞其私志斯衰乱之政也诗云谋夫孔多是用不集发言盈庭谁敢执其咎如匪行迈谋是用不得于道哀哉为猷匪先民是程匪大猷是经维迩言是听维迩言是争如彼筑室于道谋是用不溃于成此言周室之衰人臣不知先王之道务争近小之事人君不能定其可否而事终无成也汉世国家有大典礼大政令大刑狱大征伐必下公卿大夫博士议郎议其议者固不能一必有参差不齐者矣于是天子称制决之曰丞相议是或曰廷尉当是而羣下厌然无有不服者矣今陛下听羣臣各尽其情以议事此诚善矣然后不肯以圣志裁决遂使羣臣有尚胜者以巧文相攻辩口相挤至于再至于三互相反覆无有限极臣愚深恐亏朝廷之政体损陛下之明德流闻四方取轻夷狄非嘉事也夫天下之事有难决者以先王之道揆之若权衡之于轻重规矩之于方圆锱铢毫忽不可欺矣是以人君务明先王之道而不习律令知本根既植则枝叶必茂故也近者登州妇人阿云谋杀其夫无伤垂死情无可愍在理甚明已伤不首于法无疑中材之吏皆能立断事已经审刑院大理寺刑部断为死罪而前知登州许遵文过饰非妄为巧设朝廷命两制定夺者再命两府定夺者再勑出而复收者一收而复出者一争论纵横至今未定夫以田舍一妇人有罪在于四海之广万机之众其事之细何啻秋毫之末朝廷欲断其狱委一法吏足矣今乃纷纭至此设更有可疑之事大于此者将何以决之夫执条据例者有司之职也原情制义者君臣之事也分争辨讼非礼不决礼之所去刑之所取也阿云之事陛下试以礼观之岂难决之狱哉彼谋杀为一事为二事谋为所因不为所因此苛察缴绕之论乃文法俗吏之所事岂明君贤相所当留意耶今议论嵗余而后成法终于弃百代之常典悖三纲之大义使良善无告奸凶得志岂非狥其枝叶而忘其本根之所致耶若此之类臣窃恐其未得其要也此皆众人之所私议窃叹而莫敢明言者臣以独受恩深重不顾斧钺为陛下言之惟圣明裁察
　　应诏言朝政阙失论王安石新法　陛下英睿之性希世少伦即位以来鋭精求治耻为继体守文之常主高欲慕尧舜之隆下不失汉唐之盛擢俊杰之才使之执政言无不听计无不从所誉者超迁所毁者斥退垂衣拱手听其所为推心置腹人莫能间虽齐桓公之任管仲蜀先主之任诸葛亮殆不及也执政者亦悉心竭力以副陛下之欲耻为碌碌守法循故事之臣每以周公自任是宜百度交正四民丰乐颂声旁洽嘉瑞沓至乃其效也然六年之间百度纷扰四民失业怨愤之声所不忍闻灾异之大古今罕比其故何哉岂非执政之臣所以辅陛下者未得其道欤所谓未得其道者在于好人同已而恶人异己是也陛下既全以威福之柄授之使之制作新法以利天下是宜与众共之舍长取短以求尽善而独任己意恶人攻难羣臣有与之同者则擢用不次与之异者则祸辱随之人情谁肯弃福而取祸去荣而就辱于是天下之士躁于富贵者翕然附之争劝陛下益加委信顺从其言严断刑罚以絶异议如是者往往立取美官比年以来中外执事附权者皆此属也其懐忠直守廉耻者皆摈斥废弃或罹罪谴无所容立至于台谏之官天子耳目所以规朝政之阙失纵大臣之专恣此陛下所当自择而亦使执政择之彼专用其所亲爱之人或小有违忤即加贬逐以惩后来必得佞防之尤者然后为之如是则政事之愆谬羣臣之奸诈下民之疾苦逺方之寃抑陛下何从得闻见之乎又奉使询访利害于四方者亦其所亲爱之人皆先禀其意指凭其气势以驱迫州县之吏善恶系其笔端升黜由其唇吻彼州县之吏承顔奉顺之不赡何暇与之讲利害立同异哉及其入奏则云州县守宰咸以为便经久可行陛下但见其文奏粲然可观以谓法之至善询谋佥同岂知其在外之所为哉或者更增为条目务求新巧互陈利病各事改张使画一之法日殊月异久而不定吏民莫知所从盖由袭故则无功出竒则有赏彼皆进身之私计非有益国便民之志也又令使者督责所在监司监司督责州县上下相驱竞为苛刻奉行新法稍不尽力则谓之非才不职及沮壊新法立行停替或未熟新法误有违犯皆不理赦降去官与犯赃者罪同而重于犯私罪者州县之吏唯奉行文书救免罪戾之不暇民事不复留心矣又濳遣逻卒听市道之人谤议者执而刑之又出榜立赏募人告捕诽谤朝政者臣不知自古圣帝明王之政固如是耶昔尧稽于众舍己从人舜戒羣臣予违汝弼汝无面从退有后言此其所以为帝主称首者也秦恶闻其过杀直谏之士禁偶语之人及其祸败行道之人皆知而已独不知此所以为万世戒者也子产相郑郑人游于乡校以论执政然明请毁之子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也何今之执政异于古之执政乎齐景公谓梁丘据曰惟据与我和夫晏子对曰据亦同也焉得为和和如和羮焉水火醯醢盐梅以烹鱼肉宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心今据不然君所谓可据亦曰可君所谓否据亦曰否以水济水谁能食之今朝廷之臣对扬启沃亦有异于梁邱据者乎衞君言计非是而羣臣和者如出一口子思曰以吾观衞所谓君不君臣不臣者也人主自臧则众谋不进事是而臧之犹却众谋况和非以长恶乎夫不察事之是非而悦人賛已闇莫甚焉不度理之所在而阿谀求容谄莫甚焉君闇臣谄以在民上民不与也若此不已国无类矣子思言于衞侯曰君之国事将日非矣君出言自以为是而卿大夫莫敢矫其非卿大夫出言自以为是而士庶人莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生今执政主行新法羣下同声贤之有以异于衞国之政乎是以士大夫愤懑郁结视屋窃叹而不敢言庶人饥寒憔悴怨叹号泣而无所控告此则陛下所谓忠谋谠言郁于上闻而阿谀壅蔽以成其私者也茍忠谠退伏阿谀满侧而望百度之正四民之乐颂声之洽嘉瑞之臻固亦难矣方今朝之阙政其大者有六而已一曰广散青苗钱使民负债日重而县官无所得二曰免上户之役敛下户之钱以养浮浪之人三曰置市易司与细民争利而实耗散官物四曰中国未治而侵扰四夷得少失多五曰结保甲教习凶器以疲扰农民六曰信狂狡之人妄兴水利劳民费财若其他琐琐米盐之事皆不足为陛下道也舍其大而言其细舍其急而言其缓外有献替之迹内懐附会之心是奸邪之尤者臣不敢为也凡此六者之为害人无贵贱愚智莫不知之乃至陛下左右前后之臣日誉新法之善者其心亦知其不可但欲希合圣心附会执政盗富贵耳一旦陛下之意移则彼之所言亦异矣臣今不敢复费简札叙利害以烦圣聪但愿陛下勿询阿谀之党勿徇权臣之意断志罢之必有能为陛下言其详者矣凡彼阿谀之人附会执政者皆缘新法以得富贵若陛下以为非而舍之彼如鱼失水必力争固执而不肯移愿陛下勿问之也








</div>
    <div class="pagination">
<a href="经济类编_page5.html">上一页</a><a href="经济类编.html">1</a><a href="经济类编_page2.html">2</a><a href="经济类编_page3.html">3</a><a href="经济类编_page4.html">4</a><a href="经济类编_page5.html">5</a><span class="current-page">6</span><a href="经济类编_page7.html">7</a><a href="经济类编_page8.html">8</a><a href="经济类编_page9.html">9</a><a href="经济类编_page10.html">10</a><a href="经济类编_page11.html">11</a><span>...</span><a href="经济类编_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
