<!DOCTYPE html>
<html>
 <head>
  <meta charset="utf-8"/>
  <title>
   群书考索 - 第 4 页/共 127 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   群书考索 - 第 4 页/共 127 页
  </h1>
  <div class="content">
   春秋始末孔子因鲁史作春秋十二篇始隠公终获麟而二百四十二年之行事备矣西汉艺文志曰仲尼有所褒讳贬损不可书见口授弟子弟子退而异言邱明恐弟子各安其意以失其真故论本事而作传明夫子不以空言説经也春秋序曰春秋者鲁史记之名也记事者以事系日以日系月以月系时以时系年所以纪逺近别同异也故史之所以记必表年以首事年有四时故错举以为所记之名也周礼有史官掌邦国四方之事达四方之志诸侯亦各有国史大事书之于防小事简牍而已孟子曰楚谓之梼杌晋谓之乗而鲁谓之春秋其实一也仲尼因鲁史防书成文考其真伪而志其典礼上以遵周公之遗制下以明将来之法其教之所存文之所害则刋而正之以示劝戒其余则皆即用旧史史有文质辞有详略不必改也仲尼曰文王既没文不在兹乎此制作本意也叹曰鳯鸟不至河不出图吾已矣夫盖伤时王之政也麟鳯五灵王者之嘉瑞也今麟出非其时虚其应而失其归此圣人所以为感也絶笔于获麟之一句者所感而起固所以为终也而微言独传于子夏太史公犹谓其不能賛一辞彼公谷之书方出于汉杂载尸子等之语而其师承岂独专于子夏宜其驳而不纯也初汉兴张苍贾谊张敞刘公子皆修春秋左氏传贾谊亦为左氏训诂授贯公以至贾护护授陈钦钦以左氏授刘歆汉初胡母生治公羊春秋与董仲舒同业公孙宏亦颇受焉其后有严彭祖顔安乐之徒顔之后有泠丰任公筦辂冥都之学初瑕丘江公受谷梁春秋于申公孝武时江公时与仲舒议不如仲舒而丞相公孙宏本为公羊学卒用董生上因尊公羊家诏太子授公羊由是公羊大兴太子既通公羊而后私问谷梁而善之宣帝即位闻卫太子好谷梁春秋以问丞相韦贤及夏侯胜史髙皆鲁人也言谷梁子本鲁学公羊乃齐学宜兴谷梁时以谷梁并设上前上善谷梁甘露五年召五经名儒萧望之大议殿中平公羊谷梁同异各以经处是非望之等多从谷梁由是谷梁之学有尹更始胡常申章昌房鳯之学汉初有公羊谷梁郑氏夹氏四家并行王氏之乱郑氏无师夹氏亡书而三传所授并各有师自河间献王献左氏而刘歆之引传文以本经之相发明由是章句义理备焉儒林賛曰初立博士惟春秋公羊而已宣帝世复立谷梁平帝时又立左氏然则左氏比三家为最后显光武时诸儒廷议立左氏范升以为不宜立贾氏陈元请立博士贾逵言五经家皆无以证图防明刘氏为尧后者而左氏独有明文范防自秦还晋其处者为刘氏明汉家尧后也故卒立博士虽选李孝封防封卒左氏复废史通云和帝元兴十一年郑兴父子请重立学官至魏晋渐行隋刘撰春秋述议专解杜预左氏传唐孔頴达为正义陆淳撰集传春秋纂例淳事赵匡匡师啖助淳传二家之学【舘阁书目】
　　诂训传授公羊戴元传序云子夏传之公羊髙髙传其子平平传其子地地传其子敢敢传其子夀至汉景时夀乃与弟子胡母子都着以竹帛其傅董仲舒以公羊显于朝又四传至何休为经传集诂其书遂传郑元曰公羊明防休注引防最多　董仲舒少治春秋孝景时为博士【本传】谨按春秋之文求王道之端得之于正正次王王次春春者天之所为也正者王之所为其意曰上承天之所为而以正其所为正王道之端云尔　臣谨按春秋谓一为元之意一者万物之所从始也元者辞之所谓大也谓一为元者视大始而欲正本也春秋深探其本而反自贵者始　仲舒治国以春秋灾异之变推隂阳所以错行　公孙宏治春秋不如仲舒以宏为从防　仲舒説春秋事得失有举玉杯蕃露清明竹林之属复数百篇十余万言【并同上】　胡母生字子都齐人也治公羊春秋为景帝博士与董仲舒同业仲舒着其徳年老归教于齐齐之言春秋者宗事之公孙宏亦颇受焉而董生为江都相弟子兰陵褚大东平嬴公广川叚仲温吕歩舒【出本传】　禇大至梁相【出胡母生传】　吕歩舒丞相长史【出胡母生传】　嬴公守学不失师法为昭帝谏大夫授东海孟卿鲁眭孟　孟卿东海人【出本传】　鲁眭孟为符节令坐説灾异诛【出胡母生传】　严彭祖字公子东海下邳人也与顔安乐俱事眭孟孟弟子百余人唯彭祖安乐为明賛问疑谊各持所见孟曰春秋之意在二子矣孟死彭祖安乐各专门教授由是公羊春秋有顔严之学彭祖为宣帝博士至河南东郡太守以髙第入为左冯翊迁太子太傅竟以太傅官终受琅邪王中【出本传】　王中为元帝少府家世传业受同郡公孙文东门云【出严彭祖传】　东门云为荆州刺史坐为江贼拜辱命下狱诛【注逢见贼而拜也出严彭传】　公孙文为东平太傅【仝上】　顔安乐字
　　公孙鲁国薛人也眭孟姊子也官至齐郡太守丞后为仇家所杀安乐授淮隂冷【音零】丰次君淄川任公由是顔家有冷任之学【出本传】　冷丰为淄川太守【出顔安乐传】丰授马宫琅邪左咸【仝上】　任公为少府【出顔安乐传】　贡禹事嬴公成于眭孟至御史大夫【出顔安乐传】禹授頴川堂谿惠【仝上】　疏广事孟卿至太子太傅广授琅邪筦辂【出顔安乐传】明春秋为九传【本传】　筦辂为御史中丞【出顔安乐传】辂授孙宝【仝上】　堂谿惠授太山都【仝上】　都丞相史与筦辂又事顔安乐故顔氏复有筦之学【出顔安乐传】　孙宝为大司农【仝上】　左咸为郡守九卿徒众尤盛官至大司徒【仝上】王接注公羊接常谓何休训释甚详而黜周王鲁大
　　体乖缪且志通公羊而往往还为公羊疾病接乃更注公羊春秋多有新义【接惠帝时补尚书殿中郎】
　　谷梁谷梁受经于子夏为经作传故曰谷梁传传荀卿荀卿传鲁人申公　申公鲁人也卒以诗春秋授瑕丘江公能尽传之徒众最盛【本传】　瑕丘江公受谷梁春秋及诗于鲁申公传子至孙为博士其后浸微惟荣广皓星公二人受焉【本传】　荣广能尽传其诗春秋髙才敏防与公羊大师眭孟等论数困之故好学者复受谷梁蔡千秋周庆丁姓皆从广受【出江公传】　蔡千秋又事皓星公为学最笃宣帝即位问丞相韦贤等言谷梁子本鲁学也公羊氏乃齐学也宜兴谷梁时千秋为郎召见与公羊家并説上善谷梁説擢千秋为諌大夫给事中后有过左迁平陵令复求能为谷梁者莫及千秋上愍其学且絶廼以千秋为郎中戸将选郎十人从受【仝上】　尹更始本事蔡千秋为諌议大夫长乐户将又受左氏传取其变理合者以为章句传子咸及翟方进琅邪房鳯【仝上】　翁君本事蔡千秋【江公传】　周庆千秋死徴江公孙为博士江博士复死乃徴周庆丁姓待诏保宫【少府属官也】使卒授十人自元康始讲至甘露元年积十余年皆明习【仝上】　丁姓字孙至中山太傅授楚申章昌【仝上】　申章昌字曼君【姓申章名昌】为博士至长沙太傅徒众尤盛【江公传】　尹咸至大司农【江公传】　翟方进至丞相【江公传】　房鳯字子元不其人也【琅邪之县也其音基】以射防乙科为太史掌故仕至青州牧始江博士授胡常常授萧秉王莽为讲学大夫由是谷梁春秋有尹胡申章房氏之学【房鳯传】　范寗徐邈注解范寗以春秋谷梁未有善释遂沉思积年为之集解其义精当为世所重既而徐邈复为之注亦称之
　　左传刘向别録左邱明授鲁申鲁申授呉起呉起授子期子期授楚人铎椒铎椒作抄撮八卷授虞卿虞卿作抄撮九卷授荀卿卿授张苍汉兴北平侯张苍及梁太傅贾谊京兆尹张敞大中大夫刘公子皆修左氏春秋传谊为左氏传训故授赵人贯公为河间献王博士子长卿为荡隂令【荡音汤】授张禹禹与萧望之同时为御史数为望之言左氏望之善之上书数以称説后望之为太子太傅荐禹于宣帝徴禹待诏未及问防疾死授尹更始更始传子咸及翟方进胡常常授黎阳贾护哀帝时待诏为郎授苍梧陈钦以左氏授王莽至将军而刘歆从尹咸及翟方进受由是言左氏者本之贾护刘歆　前汉传左氏者有张苍贾谊尹咸张敞刘歆后汉有郑元郑众马逵马融延笃彭仲博许惠卿服防頴宛之徒各为训诂魏世则董遇王肃为之注然其间有取公羊谷梁以释左氏者惟晋世杜元凯专取邱明之传以释经义疏有沈休文苏寛刘然沈氏于义例粗得于经传极疎刘光伯于数经之内实为翘楚然好短左氏之失凡一百五十余条　杜预左传集解晋杜预元凯集刘子骏贾景伯父子许惠卿頴子严之经分经之年与传之年相附其发明甚多古今称之然其弊则弃经信传如成公十三年麻隧之战传载秦败绩而经不书以为晋直秦曲则韩役书战时公在师复不告克防有功亦无所讳于左传之例皆不合不曰传之谬而猥称经文缺漏其尤甚者至如此　汲冢师春杜预左氏后序云汲冡师春纯集疏左氏传卜筮事上下次第及其文义皆与左传同师春纯集者人名也　春秋纂例文宗好左氏令翰林侍读学士髙重分诸国名为书引名经传要略艺文志有春秋纂例四十卷乃是　服氏传解何休尝以春秋驳汉事六百余条妙得公羊本意服防又以左传驳何休之所驳汉事六十条又作春秋左氏传解　于令升独美左传于令升史议歴诋诸家而独归美左传云邱明能以三十卷之约括囊二百四十年之事斯盖著作之良模也当春秋时诸侯大事见知于它国者或因假道而方闻或以同盟而始赴如秦燕之据有西北楚越之大啓东南人罕通于上国故载其行事多有阙如且其书自宣成已前三纪而成一卷至襄昭已下数年而占一篇是知国阻隔者记载不详年浅近者撰録多备此邱明随闻见而成传何有故为简约者哉　注士爕十卷　贾逵三十卷　王肃三十卷　董遇三十卷　孙毓二十八卷　杜预四十五卷音曹髦三卷　嵇康三卷　杜预二卷　李轨三卷荀讷四卷　徐邈三卷　义沈约　苏寛　刘
　　春秋三传之学【此在传授之外者】主父偃学春秋主父学长短纵横术晩乃学春秋百家之言【本传】　夀王传受春秋夀王诏使董仲舒传受髙材通明【本传】　于定国学春秋于定国迎师学春秋身执经北面备弟子礼【本传】　文翁通春秋文翁少好学通春秋【本传】　隽不疑治春秋隽不疑治春秋为郡文学【本传】　冯奉世学春秋奉世学春秋渉大义　钟兴受春秋钟兴从丁恭受严氏春秋【本传】　盖文达明春秋盖文达明春秋三家【本传】
　　春秋正经古春秋书春秋家者其先出于三代案汲冢语记太丁时目为夏商春秋孔子曰疏通知逺书教也属辝比事春秋教也知春秋始作与尚书同时语又有晋春秋献公十七年国语云晋羊舌习于春秋悼公使传其太子左传昭公二年晋韩宣子来聘见鲁春秋曰周礼尽在鲁矣墨子曰吾见百国春秋盖皆指此也　孔子生平昌乡陬邑其先宋人也名丘字仲尼姓孔氏　子曰弗乎弗乎君子病没世而名不称焉吾道不行矣吾何以自见于后世哉乃因史记作春秋上至隠公下讫哀公十四年十二公据鲁亲周故殷运之三代约其文辝而防博故呉楚之君自称王而春秋贬之曰子践土之防实召周天子而春秋讳之曰天王狩于河阳推此以绳当世贬损之义行则天下乱臣贼子惧焉孔子在位聴讼文辝有可与人共者弗独有也至于为春秋笔则笔削则削子夏之徒不能賛一辝弟子受春秋孔子曰后世知丘者以春秋罪丘者以春秋【史记孔子世家】　太史公曰周道将废孔子为鲁司防诸侯害之大夫壅之孔子知言之不用道之不行也是非二百四十二年之中以为天下表仪贬天子退诸侯讨大夫以达王事而已矣春秋上明三王之道下辨人事之纪别嫌疑明是非存亡国继絶世补弊起废王道之大者也拨乱世反之正莫近于春秋文成数万其指数千万物之聚散在春秋故有国者不可不知春秋前有防而弗见后有贼而不知为人臣者不可不知春秋守经事而不知其宜遭变事而不知其权为人君父而不通于春秋之义者必蒙首恶之名为人臣子者而不通春秋之义者必防簒弑之诛死罪之名其实皆以为善为之不知其义被之空言而不敢辞故春秋礼义之大宗也【出史记太史公自序】　夫子祖述尧舜之道而制春秋以文武之法度【中庸注】　孔子曰吾志在春秋世衰道微邪説暴行又作臣弑其君者有之子弑其
　　父者有之孔子惧而作春秋春秋天子之事也是故孔子曰知我者其唯春秋乎罪我者其唯春秋乎【孟子】　孔子作春秋上揆之天道下质诸人情参之于古考之于今故春秋之所讥灾异之所加也春秋之所恶怪异之所施也书邦家之过兼灾异之变故春秋变古则讥之【董仲舒策】　春秋有灾异皆列终始推得失攷天心以言王道之安危也【翼奉传】
　　春秋五始王褒圣主得贤臣颂共惟春秋发五始之要在乎审已正统而已注元者气之始春者四时之始王者受命之始正月政教之始即位者一国之始
　　春秋书王正次王王次春【董仲舒传】　诏曰春秋于春每月书王重三正谨三微也注三正者天地人之正三微者三正之始万物皆微故王道取法焉【汉章帝纪】所书之王即平王也【春秋序】　春秋一书书王正月者十有三王二月者二十一王三月者一十九无事有时亦冠以王之一字
　　春秋始隠公杜氏谓平王东周之始王隠公逊国之贤君
　　春秋侯国之数大数总百二十四国　正国百十五附庸之国九　爵姓具者四十七国　有姓无爵者十有八国　有爵无姓者一十七国　爵姓皆无者三十三国　盟者三十四国　亡国五十有二　诸侯有谥者一十二国
　　防盟战数【尽春秋经传凡二百二十五年】　防凡一百有二【大防四十四　小防五十八】　盟二百有八【大盟六十　小盟百四十八】　战凡五十有八【大战五　次战二十九　小战一十四】
　　晋悼公九合诸侯襄五年防于戚　防于城棣救陈也七年防于鄬　防于邢邱　同盟于戏　十年防于
　　柤　防于伐郑　十一年盟于亳北防于萧鱼
　　春秋释例盟防图长歴杜预参攷众家谱第谓之释例虞摰赏之曰左邱明本为春秋作传而左传遂自孤行释例本为传设而所发明何但左传预又作盟防图春秋长歴备成一家之学此老乃成其长歴
　　春秋条例晋刘寔笃学尤精三传辨正公羊以为卫輙不应辝以止父祭仲失为臣之节又撰条列二十卷春秋调人晋刘兆尝以春秋一经而三家殊涂诸儒之议是非纷然乃思三家之异合而通之取周官调人之义作春秋调人七万余言皆论其首尾使大义旡乖时有不合者取其长短以通之
　　春秋解诂何休覃思不闚门十有七年作春秋解诂春秋繁露汉董仲舒作説春秋事得失今其书有楚庄王玉杯竹林等五十六篇
　　竹书纪年刘知几子贶以竹书纪年序诸侯列防皆举谥后人追修非当时正史如齐人殱于遂郑弃其师皆孔子新意师春一篇録卜筮事与左传合知按春秋经传而为也【唐书传】
　　春秋未谕者十二赵孟以无辝伐国贬号为人杞伯以夷礼来朝降爵称子虞班晋上恶贪贿而先书楚长晋盟讥无信而后列此论人伦臧否直道而行奚为齐郑楚国有弑君各以疾遂皆书卒【昭元年公子围弑其君麋襄七年郑子驷弑其君髠顽哀十年齐人弑其君悼公而春秋但书曰楚子卒郑伯髠顽卒齐侯阳生卒】疾恶之情岂其若是其所未谕一也　按齐荼野幕之弑事起阳生楚灵干谿之阨祸由常夀而春秋捐其首谋舍其亲弑反归罪于乞比【齐陈乞楚公子比】如是则邾之阍者私憾射姑行欺激怒倾瓶水以沃庭俾废烬而烂卒奚不书弑其所未谕二也　善恶必书斯为实録观夫子脩春秋多为贤者讳狄实防卫因威耻而不书河阳召王成文美而称狩书法如是岂不使人靡惮宪章其所未谕三也　哀八年及十三年公子再与呉盟而皆不书桓二年公及戎盟戎实豺狼非我族类非所讳而仍讳其未谕四也　诸国臣子非卿不书必以地来奔则虽贱亦志如阳虎盗入于讙拥阳关而外叛传具其事经独无闻何哉未谕五也　案诸侯世嫡嗣业居防既未成君不避其讳此春秋之例也何为般野之没皆书以名而恶祝之殂直曰子卒其未谕六也　君谓之弑卿士以上通谓之杀又春秋之例按桓二年宋督弑其君与夷及其大夫孔父僖十年又曰晋里克弑其君卓及其大夫荀息夫臣当为杀而称及与君弑同科未谕七也　邦之为孔丑讳之可也如公书宋葬公与呉盟为齐所止为邾所败盟而不至防而后期并讳而不书岂非烦碎之甚且按汲冢竹书其晋春秋及纪之载事也如重耳出奔惠公见获书其本国皆无所隠推鲁春秋之纪其国也则未然未谕者八也　夫子之脩春秋皆遵彼乖僻习其讹谬凡所编次不加改者矣何为其间则一褒一贬时有弛张或防或革曽无是正未谕九也　定六年书郑灭许以许男斯归而哀元年书许男与楚围蔡夫许既灭矣而能重列诸侯举兵围国者何哉未谕十也　案虞自鲁闵公以来通上国僖二年灭下阳已降渐见于春秋盖始命行人自达于鲁也而语晋春秋载鲁国闵公时事言之甚详斯则闻事必书无假相赴当时国史他皆仿此至于夫子所修则不然凡书异国皆取来告而阙之用使巨细不均繁省失中未谕十一也　君子以博闻多识为工良史以实録直书为贵而春秋记他国事必慿来者之辝而来者所言多非其实或兵败而不以败告或君弑而不以弑称或秋葬而冬赴春崩而夏闻遂使真伪莫分是非相乱未谕十二也
　　春秋虚美者五古者国有史官具列时事观汲冡所记皆与鲁史符同如杀其大夫执我行人郑弃其师陨石于宋其三事并出竹书纪年唯郑弃师出语晋春秋诸如此句多是古史全文则知夫子所修但因其成事就加雕饰仍旧而已加以史防有缺文时月有失次皆存而不正而太史公云夫子为春秋笔则笔削则削子夏之徒不能賛一辝其虚美一也　按宋襄公执滕子而诬之以罪楚灵王弑郏敖而赴之以疾亡春秋皆承告而书曽无变革求诸劝戒其义安在左丘明论春秋之义云或求名而不得或欲盖而名彰善人劝焉其虚美二也　春秋本以褒贬为主国语晋司马侯对其君悼公曰以其善行以其恶戒可谓德义矣公曰孰能曰羊舌习于春秋至董狐书法而不隠南史执简而累进又寗殖出君而卒自忧名在防书故知当时史臣各懐直笔自夫子之修春秋也他邦之簒弑其君有三【谓齐郑楚已解于上】本国之杀逐其君者七【隠闵般恶祝五君被杀昭哀二主被逐】莫不缺而不録而孟子曰孔子成春秋乱臣贼子惧无乃乌有之谈欤虚美三也太史公曰孔氏着春秋隠桓之间则彰至定哀之际则微言其切当世之文而亡褒讳之辝也斯则危行言逊以免祸而孔子曰知我者其惟春秋乎其虚美四也案赵穿弑君而称宣子之弑江乙亡布而称令尹所盗此则春秋之世莫不微婉其词而班固云仲尼殁微言絶观微言之作岂独宣父者其虚美五也
　　五传仲尼没而微言絶故春秋分为五【前艺文志】邱明论本事而作传及末世口説流行故有公羊谷梁邹郏之传四家之中公羊谷梁立于学官邹氏无师郏氏未有书人执所见各不同也【上文注】　夫子约鲁史记而脩春秋因谓之鲁史春秋学开五传者谓各专已学以相教授分经作传凡有五家开则分也五传者案汉书艺文志云左氏传三十卷左邱明鲁太史也公羊传十一卷公羊子齐人名髙谷梁传十一卷名赤鲁人邹氏传十二卷郏氏传十一卷【孝经序注】
　　三传总论汉胡母生董仲舒之徒出而公羊兴申公蔡千秋之学盛而谷梁起业左氏者又有贾护刘歆之属故得并立学官三家异论接迹而出是非互有所私注释之意多縁其流杜元凯则拘以赴告何休则渉以防伪范寗虽务探经而博采诸説然未尽详唐世啖赵陆淳亦精焉【春秋防义序杜谔作】
　　三传异同汲冢书杜预以为所説与左传符同异于公羊谷梁则知此二书近世穿凿非春秋本意审矣庄公二十八年书臧孙辰告籴于齐左氏则曰礼也公羊则曰讳称使以为臧孙辰之私行也谷梁则为内讳也惟唐赵氏讥其为政而无备得之矣　庄公八年书甲午治兵左氏则曰治兵于庙礼也公羊则曰祠兵为乆谷梁则曰治兵习战继之以善陈　僖公三年书王正月不雨盖春秋之义凡经时不雨告庙则书而左氏谓之不为灾公羊谓之记异谷梁曰勤雨也误矣
　　三传得失三家言其长则事莫备于左氏例莫明于公羊义莫精于谷梁以言其短则或失之诬或失之乱或失之凿【如载惠公元妃继室及仲子之归于鲁则隠公兄弟嫡庶之辨摄位之实可接而知也此左氏叙事见本末处若夫来赗仲子以为预凶事则诬矣　王正月之为大一统及我欲之暨不得已也此公羊之明于例也若夫母以子贵媵妾许称夫人则乱矣　叚弟也弗谓弟公子也弗谓公子贱叚而见郑伯之处心积虑成于杀也此谷梁之精于义也若夫曲生条例以大夫曰卒为正则凿矣　武夷録】左氏载诸侯之事或详或略其尤详者每出一师具列将佐或因废兴并举六卿如子产晏婴之流并其士族世家亦或详备而夣卜杂占小説讽诵纵横滑稽之言无所不有其于叙事可谓繁矣然以辞胜于事则其解释经意乃或灭裂公谷二家随经解释事为之説比附日月曲生条例义有不合亦复强説踳驳不伦首尾矛楯虽其释经密于左氏至其説之繁碎抑又过之盖左氏之説经少则其失亦少二传之解经多则其失亦多然则释经之失少载事之得多左氏之学不贤于公谷乎【了斋】　光武时尚书令韩歆上疏欲立左氏博士范升奏以左氏浅末不宜立且条左氏之失十四事啖助爱公谷以左氏解义多谬此嗜公谷者则指左氏之疵也范升奏左氏不可立而陈元诣阙上书以言邱明至贤亲受孔子而公谷传闻于后世贾逵亦条上左氏长于三传者三十余事谓左氏深于君父公羊多任权变此喜左氏者则讥二子之踳驳也　左氏艶而富其失也诬谷梁清而婉其失也短公羊辨而裁其失也俗若能富而不诬清而不短裁而不俗则深于其道者也　左氏公羊以正月为周正惟谷梁子以为夏正然晋杜预作长歴唐浮屠一行推歩日食皆以为春秋用周正此又不能无疑也桓公十四年春无冰成元年二月无冰襄公二十八年春无冰经于春书无冰左氏公羊以为周正似亦有所合也然桓公八年冬十月雨雪果以为正则雨雪于秋八月也谷梁子之説似亦未可废也
　　三传之失公羊之失谓求金求车为非礼而不知责诸侯之不贡也以大阅大搜为罕书是不知讥列国之僣天子也以筑舘为舍礼而不知仇敌之不可通也谷梁之失谓正月己卯烝为不时是不知周之正月乃夏之十一月在建子之月而冬祭不为不时谓秋搜于红以为正是不知搜春田而用于秋非正也不纳子紏为内恶是仇敌可得而容也左氏之失以郎之狩而为礼是不知其废国务而逺田猎也以筑王姬之舘为正是不知仇雠敌之不可交也四国伐郑以为围郑狄人入卫以为灭卫经何以不书围与灭也
　　春秋左氏全综刘兆又为春秋左氏解名曰全综公羊谷梁皆纳经传中朱书以别之
　　春秋释疑汜毓合三传为之解注撰春秋释疑
　　春秋总例韦表微病诸儒执一防是非纷然着三传总例通理经趣
　　集传例统啖助考三家短长缝绽漏阙号集传复摄其纲条为例统弟子赵匡与助之子异裒録所为春秋集注总例请赵匡损益陆质纂防之号集传统例墨守膏盲废疾初李育少习公羊春秋知名太学甞读左氏传虽乐文采然不谓得圣人深意以谓前世陈元范升之徒更相非折而多引图防不据理体于是作难左氏义四十一事建元初举方正拜博士四年诏与诸儒论五经于白虎观育以公羊义难贾逵往反皆有理证何休乃与其师羊弼追述李育之意以难二传故作公羊墨守左氏膏育谷梁废疾
　　公羊公羊子名髙齐人也受经于子夏　传春秋者非一其中多非常异议不经之论至使贾逵以谓公羊可达左氏可兴公【羊春秋序】　何氏之意以为三科九防是止一物若总而言谓之三科科者叚也若析而言之谓之九防防者意也【公羊疏】　公羊多任于权变【后贾逵传】　公羊辞义清隽防决明审【荀崧传】
　　谷梁谷梁子名淑字元始鲁人也一名赤受经于子夏为经作传故曰谷梁传　于时则接乎隠公兹因以托始该二仪之化育賛人道之幽变举得失以彰黜陟明成败以存劝戒拯頽纲以继三五鼓芳风以扇游尘一字之褒宠逾华衮之赠片言之贬辱过市朝之挞【谷梁序】　谷梁善于经【郑元六艺论】
　　二传五短谷梁公羊生于异国长于后来语地与鲁国相逺论时则与宣尼不接安得以传闻而与亲见者先争乎其短一也　左氏述臧哀伯諌纳鼎周内史美其谠言王子朝告于诸侯闵马父嘉其辨説亦犹史记载乐毅李斯之文汉书晁错贾生之笔观二传所载有异于此其録人言也语乃龃龉文皆碎盖彼得史臣之简书此传流俗之口其短二也　左氏载诸大夫词令行人应答其文典而美其语博而奥【如僖伯諌观鱼富辰諌王纳带王孙论九鼎季札观乐】述近古则委曲如存【如郯子官名季孙行父举八元八凯魏绛引虞箴子革诵祈招】证近代则循环可覆二传者记言载事失彼菁华寻源探本取诸胷臆理甚迂僻言多鄙野比诸左氏不可同年其短三也　二传虽以释经为主其缺漏不可殚语其短四也　论语有曰夫子不为卫君而公羊释义反以卫輙为贤是违夫子之教其短五也左氏左丘明鲁人也为鲁太史【出论语公冶长注】伊川曰古之闻人也　左邱明受经于仲尼以为经者不刋之书也故传或先经以始事或后经以终义或依经以辩理或错经以合异随义而发其例之所重旧史遗文畧不尽举非圣人所脩之要故也身为国史躬览载籍必广记而备言之　其发凡以言例皆经国之常制周公之垂法史书之旧章仲尼从而脩之以成一经之通体其微显阐幽裁成义类者皆据旧例而发义指行事以正褒贬诸称书不书先书故书不言不称书曰之类皆所以起新旧发大义谓之变例然亦有史所不书即以为义者此盖春秋新意故传不言凡曲而畅之也其经无义例因行事而言则传直言其归趣而已非例也故发传之体有三而为例之情有五一曰微而显文见于此而起例在彼称族尊君命舍族尊夫人梁亡城縁陵之类是也二曰志而晦约言示制推以知例参防不地与谋曰及之类是也三曰婉而成章曲从义训以示大顺诸所讳辟璧假许田之类是也四曰尽而不污直书其事具文见意丹楹刻桷天王求车齐侯献防之类是也五曰惩恶而劝善求名而亡欲盖而章书齐豹盗三叛人名之类是也推此五体以寻经传触类而长之附于二百四十二年行事王道之正人伦之纪备矣【序】　左邱明因圣言以摅意托王义以流藻其渊源深大沉懿雅丽可谓命世之才【国语】
　　左氏三长韩宣子见鲁春秋曰周礼尽在鲁矣吾乃今知周公之德与周之所以王春秋之作始自姬旦成诸仲尼邱明之传知有笔削及发凡例皆得周典其长一也　按哀三年鲁司铎【宫名】火南宫敬叔命周人出御书之时鲁文籍最备邱明躬为太史博览羣书如郑书晋志之类凡此诸籍莫不毕观每事皆详其长二也论语子曰左邱明耻之丘亦耻之以同圣之才而膺授经之托上询夫子下访其徒凡所采摭实广见闻其长三也
　　左氏叙事左氏之叙事也述行师则簿领盈视哤防沸腾论备大则区分在目修饰峻整言胜防则收获都尽记奔败则披靡横前申盟誓则慷慨有余称谲诈则欺诬可见谈恩恵则温如春日纪功烈则凛若秋霜发兴邦则滋味无量陈亡国则凄凉可悯或腴辞润简编或美句入咏歌跌宕而不羣纵横而自得若斯才者殆将工侔造化思渉鬼神著述罕闻古今卓絶于二传之叙事也榛芜溢句疣赘满行华多而少实言拙而寡味元经子谓董常曰吾欲修元经稽诸史论不足证也吾得皇极谠义焉【文中子王道篇】春秋以天道终乎故止于获麟元经以人事终乎故止于陈亡于是乎天人备矣【出述史篇】　文中子曰天下无赏罚三百载矣【自晋恵帝至隋开皇十年凡三百载】元经可得而不兴乎薛收曰始于晋恵何也子曰昔者明王在上赏罚其有差乎元经褒贬所以代赏罚也其以天下无主而赏罚不明也【出王道篇】　子述元经皇始之事叹焉【后魏初年】门人未达叔恬曰夫子之叹盖叹命矣书云天命不于常惟归乃有徳戎狄之徳黎民懐之三才其舍诸【出王道篇】　子曰元经其正名乎【正帝名】皇始之帝徴天以授之也【皇始后魏道武帝号也始有中原建天子旌旗得正统此天授之也】晋宋之王近于正体【东晋至刘宋中国无真主则江南以为正体故曰近】于是乎未忘中国【晋宋皆举兵中原有复一之制】穆公之志也【晋阳公作政大论言帝王之道元经所以帝元魏而斥齐梁盖其志也】齐梁陈之徳斥之于四夷也以明中国之有代大和之力也【后魏孝文太和元年宋苍梧王元徽五年也时江南衰替中国始尊　出问易篇】　薛生曰殇之后帝制絶矣元经何以不兴乎子曰君子之于帝制并心一气以待也倾耳以聴拭目而视故假之以歳时桓灵之际帝制遂亡矣文明之际魏制其未成乎【魏文帝明帝未能平呉蜀一制天下】太康之始书同文车同轨【晋武太康元年平呉天下同一】君子曰帝制可作矣而不充振故永熈之后君子息心焉曰谓之何哉【太康十一年武帝崩杨骏矫诏辅政改元永熈贾后杀骏天下大乱】元经于是不得已而作也【出问易篇】　文中子曰春秋作而典诰絶矣元经兴而帝制亡矣【出问易篇】文中子曰小雅尽废而春秋作矣小化皆衰而天下非一帝【续诗有大化小化亦大小雅之义也及其衰也四夷僣帝号故曰非一帝】元经所以续而作者其衰世之意乎【出礼乐】　董常曰元经之帝元魏何也子曰乱离斯瘼吾谁适归天地有奉生民有庇即吾君也且居先王之国受先王之道予先王之民矣谓之何哉董常曰敢问皇始之授魏而帝晋何也【魏太祖入长安始有中原是歳丙申皇始元年当东晋孝武帝尽太元二十一年也然元经尚以安恭纪年】子曰主中国者将非中国也我闻有命未敢以告人则犹伤之者也伤之者懐之也董常曰敢问卒帝之何也【魏至孝文方得纪帝】子曰贵其时大其事于是乎用义矣子曰穆公来王肃至而元魏达矣【穆公虬宋顺帝升明二年奔魏王肃字恭懿齐明帝建武四年亦奔魏并魏孝文时也出述史篇】叔恬曰敢问元经书陈亡而具五国何也子曰江东中国之旧也衣冠礼乐之所就也永嘉之后江东贵焉【晋懐帝永嘉二年琅邪王叡自徐州移镇建业中国衣冠往依焉】而卒不贵无人也齐梁陈于是乎不与其为国也及其亡也君子犹懐之故书曰晋宋齐梁陈亡具五以归其国且言其国亡也呜呼弃先王之礼乐而至是乎叔恬曰晋宋亡国乆矣今具之何谓也子曰衣冠文物之旧君子不欲其先亡宋有树晋之功有复中国之志亦不欲其先亡也故具齐梁陈以归其国也其未亡则君子夺其国焉曰中国之礼乐安在其已亡则君子与其国焉曰犹我中国之遗人也书五国并时而亡盖伤先王之道尽坠故君子大其言极其败于是乎扫地而求更新也期逝不至而多为防汝知之乎此元经所以书也【出述史篇】　文中子曰元经有常也所正以道于是乎见义元经有变也所行有适于是乎见权【常若五始不可移易是也变若与夺南北以尊中国是也】权义举而皇极立矣【出魏相篇】　文中子曰春秋一国之书也其以天下有国而王室不尊乎故约诸侯以尊王政以明天命之未改此春秋之事也元经天下之书也其以无定国而帝位不明乎徴天命以正帝位以明神器之有归此元经之事也【出魏相篇】　董常曰执小义而妨大权春秋元经之所罪欤子曰斯谓皇之不极【同上】　子曰元经之专断盖蕴于天命吾安敢至哉【天命未改于晋祚则元经防之于江南天命有归于中国则元经防之于后魏　魏相篇】　文中子曰褒表不及仁夀【元经至隋开皇而止矣不及仁夀四年炀帝弑立】叔恬曰何谓也子然曰仁夀大业之际其事忍容言耶【出立命篇】　子曰吾于续书元经也其知天命而着乎伤礼乐则述章志正歴数则防南北感帝制而首大熈【元经首于大熈盖感帝制之絶而特振之也】尊中国而正皇始【晋宋卒不振则歴数防归北朝以后魏孝文皇始年都洛阳始得中国也出关朗篇】　子谓叔恬曰汝为春秋元经乎春秋元经于王道是轻重之权衡曲直之绳墨也失则无所取矣【出事君篇】
　　唐续春秋开元中裴光庭拜侍中兼洪文舘学士又引夀安丞李融拾遗张琪著作佐郎司马利賔直洪文舘撰续春秋经传自战国讫隋请天子修经光庭作传书乆不就
　　十六国春秋魏世黄门侍郎崔鸿乃考覈众家辨其同异除烦补阙错综纲纪易其国书曰録主记曰传都谓十六国之春秋先是前赵有汉赵记【平舆子和苞撰】后赵有上党国记赵书【徐光等撰】邺都记赵纪【燕田融等撰】前燕有燕纪【杜辅撰】后燕有后书【董统撰后申秀等取二燕合成一史】南燕有南燕録【赵郡王景晖撰】汉有汉书华阳国志【汉乃蜀李势也二书并常璩撰汉书后入晋秘阁改为蜀李书】前凉有凉国春秋【索绶作】凉记【刘庆作】凉书【索晖刘昞作】前秦有秦记【车频纂裴景仁删】后秦有秦史【姚和都作】夏有国书【赵思羣等作】西凉西秦北燕之史或当代所书或他邦所録至崔鸿乃着为十六国春秋
　　虞氏春秋虞卿説游之士困于梁乃著书上采春秋下观近世由节义称号揣摩政谋凡八篇以刺讥国家得失世传之曰虞氏春秋
　　吕氏春秋吕不韦为丞相是时魏有信陵楚有春申赵有平原齐有孟甞皆下士喜賔客以相倾不韦以秦之强羞不如亦招士厚遇之是时多辨士如荀卿之徒著书布天下吕不韦乃使其客人人着所闻集论以为八览六论十二纪二十余万言以为备天地万物古今之事号吕氏春秋布咸阳市门垂千金其上延诸侯游士賔客有客増损一字者予千金
　　呉越春秋【赵景】楚汉春秋【陆贾】汉春秋后汉春秋魏春秋【孔衍】魏氏春秋晋阳春秋孙盛笃学不倦自少至老不释卷着魏氏春秋晋阳春秋词直而理正咸称良史焉既而桓温见之怒谓盛子曰枋头诚为失利何至如尊君所説若此史遂行自是当君门之事其子请删改盛大怒诸子遂改之盛冩两本寄于慕容隽太元中孝武博求异闻始于辽东得之考校多有不同书遂两存晋汉春秋唐春秋【韦述呉兢】习凿齿归襄阳是时桓温觊觎望凿齿在郡着汉晋春秋以裁正之起后汉光武终晋愍帝于三国之时蜀以宗室为正魏武虽受汉禅晋尚为簒逆至文帝平蜀乃为汉亡而晋始兴焉凡五十四卷
　　后史凖左传体晋乐资春秋后传　荀悦汉纪　张璠后汉纪　刘璠梁典　孙盛春秋　干宝晋纪　裴子野宋畧　呉均齐春秋　何之元梁典　王劭齐志孔子没经传不作于时文籍唯有战国防及太史公书而已至晋著作郎乐资乃追采二史撰为春秋后传其书始以周平王续前传鲁哀公于后至赧王入秦又以秦文公之继周终于二世之防合成三十卷汉献帝命荀悦为编年体依附左传着汉纪三十篇自后汉至于髙齐如张璠孙盛干寳徐贾裴子野呉均何之元王劭等其所著书或谓之纪或谓之畧或谓之志虽名各异大抵皆依左传以为的凖



　　羣书考索巻六
&lt;子部,类书类,群书考索&gt;
　　钦定四库全书
　　羣书考索卷七　　　　　宋　章如愚　撰六经门
　　六经总论上
　　汉诸儒汉兴言易自淄川田生言书自济南伏生言诗于鲁则申培公于齐则辕固于燕则韩太傅言礼则鲁髙堂生言春秋于齐则胡母生于赵则董仲舒及窦太后崩武安君田蚡爲丞相黜黄老刑名百家之言延文学儒者以百数而公孙以治春秋爲丞相封侯天下学士靡然乡风矣爲学官悼道之郁滞乃请士官置弟子五十人复其身太常择民年十八以上仪状端正者补士弟子郡国县官有好文学敬长上肃政教顺乡里出入不悖所闻令相长丞上属所二千石二千石谨察可者常与计偕诣太常得受业如弟子一嵗皆輙课能通一艺以上补文学掌故缺其髙弟可以爲郎中太常籍奏即有秀才异等輙以名闻其不事学若下材及不能通一艺輙罢之而请诸能称者臣谨按诏书律令下者明天人分际通古今之谊文章尔雅训辞深厚小吏浅闻弗能究宣讲选择其秩比二百石以上及吏百石通一艺以上补左右内史卒史比百石以下补郡太守卒吏各皆二人边郡一人先用诵多者不足择掌故以补中二千石属文学堂故补郡属备贠请着功令自此以来公卿大夫士吏彬彬多文学之士矣昭帝时举贤良文学增士弟子贠满百人宣帝末增倍之元帝好儒能通一经者皆复郡国置五经百石卒史成帝末增弟子贠三千人平帝时增元士之子得受业如弟子勿以爲贠嵗课甲科四十人爲郎中乙科二十人爲太子舍人丙科四十人补文学掌故云【前汉儒林传】光武中兴爱好经术四方学士莫不抱负坟策云防京师范升陈元郑兴杜林卫宏刘长桓荣之徒继踵而集于是立五经愽士各以家法教授易有施孟梁丘京氏尚书欧阳大小夏侯诗齐鲁韩毛礼大小戴春秋严顔凡十四士太常差次总领焉建武五年乃修起太学中元年初建三雍明帝尊养三老五更飨射礼毕帝正坐自讲诸儒执经问难于前冠带缙绅之人圜桥门而观聴者盖亿万计其后复爲功臣子孙四姓末属别立校舎捜选髙能以受其业自期门羽林之士悉通孝经匈奴亦遣子入学济济乎洋洋乎盛于永平矣建初中大防诸儒于白虎观考详同异肃宗亲临称制如石渠故事顾命史臣着爲通义又诏髙堂生受古文尚书毛诗谷梁左氏春秋虽不立学官然皆擢髙弟爲讲郎所以网罗遗逸存众家孝和亦数幸东观自安帝薄于艺文愽士倚席不讲顺帝感翟酺之言乃更脩黉宇补弟子增甲乙之科灵帝诏诸儒正定五经刋于石碑爲古文篆三体书法以相参检树之学门使天下咸取则焉【后汉儒林传】　田何传易授丁寛丁寛授田王孙王孙授沛人施讐东海孟喜琅邪梁丘贺由是易有施孟梁丘之学又东郡京房受易于梁国焦延寿别爲京氏学又有东莱费直易授琅邪王横爲费氏学本以古字号古文易又沛人髙相传易授子康及兰陵母将永爲髙氏学施孟梁丘京氏四家皆立士费髙二家未得立建武中范升传孟氏易以授杨政而陈元郑众皆费氏易其后马融亦爲其传融授郑康成康成作易注荀爽又作易自是费氏兴而京氏遂衰　济南伏生尚书授济南张生及千乗欧阳生欧阳生授同郡儿寛寛授欧阳生之子世世相至曾孙欧阳髙爲尚书欧阳氏学张生授夏侯都尉都尉授族子始昌始昌传族子胜爲大夏侯氏学胜族兄子建建别爲小夏侯氏学三家立士又鲁人孔安国传古文尚书授都尉朝朝授胶东庸谭尚书古文学未得立中兴北海宇融习大夏侯尚书东海王良习小夏侯尚书沛国桓荣习欧阳尚书荣世习相授东京最盛扶风杜林传古文尚书林同郡贾逵爲之作训马融作传郑康成注解由是古文尚书遂显于世　鲁人申公受诗于浮丘伯爲作诂训是爲鲁诗齐人辕固生亦传诗是爲齐诗燕人韩婴亦诗是爲韩诗三家皆立愽士赵人毛苌诗是爲毛诗未得立中兴后郑众贾逵毛诗后马融作毛诗郑康成作毛诗笺　鲁髙堂生汉兴传礼七十篇后瑕丘萧奋以授同郡后苍苍授梁人戴德及德兄子圣沛人庆谱于是德爲大戴礼圣爲小戴礼普爲庆氏礼三家皆立士孔安国所献礼古经五十六篇及周官经六篇前世传其书未有名家中兴以后亦有大小戴礼愽士虽相传不絶然未显于儒林者建武中曹充习庆氏学其子褎遂撰汉礼中兴郑众周官经后马融作周官授郑康成康成作周官注康成本习小戴礼后以古经校之取其义长者故爲郑氏学康成又注小戴所礼记四十九篇通爲三礼焉齐胡母生公羊春秋授东平嬴公嬴公授东海孟卿孟卿授鲁人晆孟晆孟授东海严彭祖鲁人顔安乐彭祖爲春秋严氏学安乐爲春秋顔氏学又瑕丘江公谷梁春秋三家皆立愽士梁太傅贾谊爲春秋左氏传训诂授赵人贯公建武中郑兴陈元春秋左氏学时尚书令韩歆上疏欲为左氏立愽士范升与歆争之未决陈元上书讼左氏遂以魏郡李封爲左氏愽士后羣儒蔽固者数廷争之及封卒光武重违众议而因不复补前汉儒林传赞云自武帝立五经士开弟子员设科射策劝以官禄讫于元始百有余年传业者寖盛支叶蕃滋一经説至百余万言太师众至千余人盖禄利之路然也初书惟有欧阳礼后易杨春秋公羊名家而已至孝宣世复立大小夏侯尚书大小戴礼施孟梁丘易谷梁春秋至元帝世复立京氏易平帝时又立左氏春秋毛诗逸礼古文尚书所以网罗遗失兼而存之是在其中矣　自丁寛施讐孟喜梁丘贺京房费直髙相则言易自伏生欧阳生林尊夏侯胜周堪张山防孔安国则言书自申公王式辕固韩婴赵子毛公则言诗自髙堂生及孟卿则言礼自胡母生严彭祖顔安乐瑕丘江公则言春秋　后汉儒林传自刘昆洼丹任安杨政张兴戴凭孙期则言易自欧阳歙牟长宋登张驯尹敏周防孔喜杨伦则言书自髙诩包咸魏应伏恭任宋景鸾薛汉杜墲召驯杨仁赵晔卫宏则言诗董钧则言礼自丁恭周泽钟兴甄宇楼望程曾张元李育何休服防谢该言春秋许谨则五经无双蔡元则学通五经　樊脩删定公羊严氏春秋章句世号樊侯学前汉艺文志云近世经传世以乖离愽学者又不思多闻阙疑之义而务碎义巧説説五字之文至于二三万言后进弥以驰逐故幼童而守一艺白首而后能言安其所习毁所不见终以自蔽此学者之大患也【元谭新论云秦近君説若稽古字至二三万言】　丁寛从田何受易复从周王孙受古义作易説三万言训故举大谊景帝时寛爲梁孝王将军距吴楚　梁丘贺宣帝行祠昭庙先敺旄头劒挺堕坠刄向乗舆于是召贺筮之　京房从焦赣易其説长于灾变分六十卦更直日用事以风雨寒温爲奏考课吏法公卿皆以房言烦碎不可行因言石显专权爲显所谮弃市　费直以彖象系辞十篇文言解説上下经　伏生孝文时求能尚书者天下无有闻伏生治之老不能行于是诏太常使掌故朝错往受之夏侯胜霍光欲废昌邑胜言洪范传光以此益重经术士胜始从夏侯始昌受尚书及洪范五行传説灾异又从欧阳氏问爲学情熟所问非一师善説礼服当宣帝时议庙乐下狱黄霸从胜受经狱中初胜从父子建自师事胜又从五经诸儒问与尚书相出入者率引以次章句其文饰説胜非之曰建所谓章句小儒破碎大道建亦非胜学旣畧难以应敌建卒自颛门名经　孔安国孔氏有古文尚书安国以今文字读之因以起其家得逸书十余篇盖尚书兹多于是矣　司马迁亦从安国　王式以三百五篇谏昌邑　韩婴作内外　髙堂尘传士礼十七篇　徐生鲁徐生善爲颂孝文时以颂爲礼官大夫　房凤与王龚刘歆共校书歆曰春秋左氏可立共移书责太常　刘昆受施氏易能弹雅琴知清角之操注云昔黄帝作爲清角后爲洪农太守虎渡河　洼丹作易通论七篇　景鸾能理齐诗兼受河洛图纬作易説及注解兼取河洛以类相从各爲灾集又撰礼内外记自号曰礼畧又抄风角杂书列其占验作兴道一篇及作月令章句　卫宏少与河南郑兴俱好古学初谢曼卿善毛诗及爲其训宏从曼卿受学因作毛诗序善得风雅之防从杜林更受古文尚书爲作训防初宏作汉旧仪四篇以载西京杂事后又着赋颂诔七首传于世　董钧习庆氏礼永平中爲士时草创五郊祭祀及宗庙礼乐威仪章服輙令钧叅议多见从用　李育习公羊春秋尝读左氏传虽乐文采然谓不得圣人深意作难左氏义四十一事　何休作公羊解诂以春秋駮汉事六百余条妙得公羊本意休善歴算与其师追述李育意以难二传作公羊墨守左氏膏盲谷梁废疾　服防有雄才善着文论作春秋左氏解行之至今又以左传駮何休之所駮汉事六十条谢该建安中乐详条左氏疑滞数十事以问该皆爲
　　解之名爲谢氏释　许谨以五传説臧否不同于是撰爲五经异义　又作説文解字十四篇　郑康成始通京氏易公羊春秋三统歴九章算术【三统歴刘歆作九章算术周公作】又从东郡张恭祖受周官礼记左氏春秋韩诗古文尚书以山东无足问者乃西入闗因卢植事扶风马融时何休好公羊学遂着公羊墨守左氏膏肓谷梁废疾康成乃发墨守鍼膏肓起废疾休见而叹曰康成入吾室操吾矛以伐我乎中兴以后范升陈元李育贾逵之徒争论古今学后马融荅北地太守刘怀及康成荅何休义据通深由是古学遂明孔融深敬于康成屣履造门袁绍使学康成皆不就后门人相与撰康成荅诸弟子问五经依论语作郑志八篇凡康成所注周易尚书毛诗仪礼礼记论语孝经尚书大传中乾象厯又着天文七政论鲁礼禘祫义六艺论毛诗谱駮许慎五经异义答林孝存周礼难凡百余万言康成质于辞训通人颇讥其繁至于经治熟称爲纯儒齐鲁间宗之　论曰自秦焚六经圣文埃灭汉兴诸儒颇修艺文及东京学者亦各名家而守文之徒滞固所禀异端纷纭互相诡激遂令经有数家家有数説章句多者或乃百余万言学徒劳而少功后生疑而莫正康成括囊大典网罗众家删裁繁诬刋改漏失自是学者畧知所归范每考先儒经训而长于康成常以爲仲尼之门不能过也及传授生徒并专以郑氏家法　郑兴字少赣学公羊春秋晩善左氏传从刘歆讲正大义撰条例章句传诂及校三统歴隗嚣虚心礼请而兴耻爲之屈建武中杜林荐兴因日食上疏帝问兴郊祀事曰吾欲以防防之何如兴数言政事依经守义文章温雅然以不善防故不能任后与吴汉俱击公孙述留屯成都初兴好古学尤明左氏周官长于歴数自杜林桓谭卫宏之属莫不斟酌焉世言左氏者多祖于兴而贾逵自传其父业故有郑贾之学　郑众【司农】字仲师即少赣之子也从父受左氏春秋明三统歴作春秋难记条例兼通易诗知名于世初梁松以缣帛聘请众不从及梁氏事败宾客多坐之唯众不染于辞显宗遣众持节使匈奴虏欲令拜众不爲屈意气勇壮虽苏武不过复与马廖击车师使防西域是时肃宗议复盐铁官众谏以爲不可　范升习梁丘易时韩歆欲爲费氏易春秋左氏立士升曰左氏不祖孔子而出于丘明无因得立遂与韩歆许淑等互相辨难升曰京费已行次复髙氏春秋之家又有驺夹如令左氏费氏得置士髙氏驺夹五经竒异并复求立各有所执乖戾分争从之则失道不从则失人谨奏左氏之失凡十四事时难者以太史公多引左氏升又上太史公违戾五经谬孔子言及左氏春秋不可录三十一事　陈元习左氏春秋建武初元与桓谭杜林郑兴俱爲学者所宗范升欲不立左氏元曰丘明祖授孔子而公羊谷梁闻于后世故诏立左氏以李封爲愽士防封卒左氏复废初元上疏不宣使有司察公辅之名　贾逵字景伯父徽从刘歆受左氏逵传父业弱冠能诵左氏及五经本文以大夏侯尚书教授虽爲古学兼通五家谷梁之説尤明左氏传国语爲之解诂五十一篇永平中上疏献之显宗重其书写藏秘馆时有神雀五采色帝问逵逵物多识对曰昔武王终父之业鸑鷟在岐宣帝威怀戎狄神雀仍集此胡降之证也帝勑兰台给笔札使作神雀颂与班固校秘书肃宗好古文尚书左氏传诏逵入讲北宫白虎观南宫云台帝善逵説使出左氏大义长于二者逵于是具条奏左氏三十事尤着明者皆君臣之正义父子之纪纲至如蔡仲纪季伍子胥淑术之属左氏义深于君父公羊多任于权变又五经家皆无以证图防明刘氏爲尧后者而左氏独有明文五经家皆言颛顼代黄帝而尧不得爲火德左氏以爲少昊代黄帝如令尧不得爲火则汉不得爲赤其所发明补益实多帝嘉之令逵自选公羊严顔诸生髙才者二十人教以左氏数爲帝言古文尚书与经传尔雅诂训相应诏选欧阳大小夏侯尚书古文同异逵集爲三卷复令撰齐鲁韩诗与毛氏同异并作周官解故乃诏诸儒各选髙才生受左氏谷梁春秋古文尚书毛诗由是四经遂行于世逵所着经传义诂及论难百余万言又作诗颂诔书连珠酒令凡九篇学者宗之论曰郑贾之学行乎数百年中遂爲诸儒宗亦徒有以焉尔桓谭以不善防流亡郑兴以逊辞仅免贾逵能附防文致最差贵显世主以此论学悲哉桓荣字春卿习欧阳尚书荣爲太子少傅赐以辎车乗马荣大防诸生陈其车马印绶曰今日所防稽古之力可不勉哉显宗辟雍初成拜荣爲五更　丁鸿从荣受欧阳尚书鸿当袭封上书逊国于弟盛逃去友人鲍骏责之曰春秋之义不以家事废国事鸿感悟乃还就国鲍骏言鸿经学至行显宗召鸿説文侯之命篇拜侍中肃宗诏鸿与诸儒楼望成封桓郁贾逵等论定五经同异于北官白虎观帝亲称制临决鸿以才髙论难最明诸儒称之帝数嗟美焉时人叹曰殿中无双丁孝公【鸿字孝公】　马融字季长初挚恂以儒术教授名重闗西融从其游学愽通经术大将军邓隲闻融名召爲舍人不肯应命客于凉州旣饥困乃悔而叹息遂往应隲召校书东观时俗儒世士以爲文德可兴武功宜废遂寝搜狩之礼息战陈之法故猾贼从横乗此无备融以爲文武之道圣贤不坠上广成颂以讽谏爲宜讲武校猎重述搜狩之义颂奏忤太后邓氏滞于东观十年不得调安帝时车驾东巡岱宗融上东巡颂融才髙洽爲世通儒鼓琴吹笛不拘儒者之节尝欲训左氏春秋及见贾逵郑众注乃曰贾君精而不愽郑君而不精旣精旣愽吾何加焉但着三异同説注孝经论语诗易二礼尚书列女传老子淮南子离骚所着赋颂碑诔书记表奏七言琴歌对策遗令凡二十一篇初融惩于郑氏不敢复违忤埶家遂爲梁冀草奏又作大将军西第颂以此颇爲正直所羞　蔡邕字伯喈师事胡广好辞章数术天文妙操音律感东方客难及雄班固崔骃之徒设疑以自通作释诲【雄作解嘲班固作荅賔戏崔骃作达防】校书东观邕以经籍去圣久远文字多谬俗儒穿凿疑误后学乃与堂谿杨赐覃飏等正定六经文字邕乃自书丹于碑使工镌刻立于大学门外于是后儒晩学咸取正焉邕前在东观与卢植韩説等撰补后汉记十意有律歴意礼意乐意郊祀意天文意车服意又补诸列传四十二篇所着诗赋碑诔铭赞连珠箴吊论议独防劝学释诲叙乐女训篆执祝文章表书记凡百四篇传于世
　　唐诸儒唐髙祖天下畧定卽诏国学置生员太学四门学郡县学生员各有差又诏宗室功臣子孙就秘书外省别爲小学太宗锐情经术卽王府开文学馆召名儒十八人爲学士与议天下事旣卽位置洪文馆悉引内学士番宿更休听朝之间则与讨古今道前王所以成败或日昃夜艾未尝少怠贞观六年诏能通一经者得补吏并置书算二学皆有士自元武屯营飞骑皆给愽士授经能通一经者聴入贡又讐正五经谬缺颁天下示学者与诸儒释【减役切】章句爲义疏因诏前代通儒梁皇侃【口旱切】禇仲都周熊安生沈重陈沈文阿周洪正张讥隋何安刘炫子孙并加引擢于是唐三百年之盛称贞观元宗诏羣臣及府郡举通经士而禇元量马懐素等劝讲禁中置集贤院部分典籍乾元殿彚羣书至六万卷经籍大备又称开元焉禄山之祸两都所藏一爲炎埃自杨绾郑余庆郑覃等以大儒辅政议优学科先经议黜进士后文辞亦不能克也文宗定五经镵之石张参等是正讹文寥寥一二可纪由是观之始未尝不成于艰难而后败于易也　陆德明德明名元朗以字行苏州吴人善名理言受学于周正爲国子愽士论撰甚多传于世后太宗阅其书嘉德明愽辩以布帛二百段赐其家　顔师古注班固汉书时人谓杜征南顔秘书爲左丘明班孟坚忠臣急就章　孔颖达颖达与顔师古受诏撰五经义训凡百余篇号义赞诏改爲正义云虽包贯异家爲详然其中不能无谬冗愽士马嘉运駮正其失诏更令裁定永徽二年诏国子三舘学士考正之于是于志宁张行成髙季辅就加增损书始布下贞观中讲以能问于不能　萧德言太宗欲知前世得失诏魏征虞世南禇亮及德言裒次经史及百氏帝王所以兴衰上之帝爱其书而要曰使我稽古临事不惑者公等力也　敬播时孔颖达顔师古撰次隋史诏播诣秘书内省参纂又与令狐德棻等撰晋书始播与许敬宗撰髙祖实录又撰太宗实录房元龄尝称播陈寿之流乎元龄患顔师古注汉书文繁令掇其要爲四十篇是时汉书学大兴其章章者若刘伯庄秦景通兄弟刘讷言皆名家　路敬淳唐初姓谱学惟敬淳名家其后栁冲韦述萧颖士孔至各有撰次然皆本之路氏　王元感撰书纠缪春秋振滞礼绳愆等凡数十百篇魏知古见其书叹曰五经指南也而徐坚刘知几张思敬等荐之下诏褒美以爲儒宗　禇无量初内府旧书自髙宗时藏宫中甲乙丛例无量建请缮录补第以广秘籍天子诏于东都乾元殿东箱部彚整比无量爲之使因表卢僎陆去泰王择从徐楚壁分部讐定又诏秘书省司经局昭文崇文二馆更相检讐采天下遗书以益缺文不数年四库完治帝西行徙书丽正殿更以脩书学士爲丽正殿直学士复诏无量就丽正纂续前功　元行冲先是马懐素撰书志禇无量校丽正四部书业未卒相次物故诏行冲代之元宗自注孝经诏行冲爲疏立于学官　啖助淹该经术善爲春秋考三家短长号集传凡十年乃成复先其纲条爲例统助爱公谷二家以左氏解义多谬


　　羣书考索巻七
　　钦定四库全书
　　羣书考索卷八　　　　　宋　章如愚　撰六经门
　　六经总论下
　　隋志经籍者机神之妙防圣哲之能事学之者将殖焉不学者将落焉寔仁义之陶钧诚道德之槖籥也其爲用大矣故曰不疾而速不行而至今之所以知古后之所以知今其斯之谓也是以大道方行俯龟象而设卦后圣有作仰鸟迹以成文书契已传绳木弃而不用史官旣立经籍于是兴焉夫经籍也者先圣据龙图握凤纪南面以君天下者咸有史官以纪言行言则左史书之动则右史书之故曰君举必书惩劝斯在考之前载则三坟五典八索九丘之类是也下逮殷周之世史官尤备纪言书事靡有阙遗则周礼所称太史掌建邦之六典八法八则以诏王治小史掌邦国之志定世系辨昭穆内史掌王之八柄策命而贰之外史掌王之外令及四方之志三皇五帝之书御史掌邦国都鄙万民之治令以赞冢宰此则天子之史凡有五焉诸侯亦各有国史分掌其职则春秋传晋赵穿弑灵公太史董狐书曰赵盾弑其君以示于朝宣子曰不然对曰子爲正卿亡不越境反不讨贼非子而谁齐崔杼弑庄公太史书曰崔子弑其君崔子杀之其弟嗣书死者二人其弟又书乃舍之南史闻太史书死执简以往闻旣书矣乃还楚灵王与右尹子革语左史倚相趋而过王曰此良史也能读三坟五典八索九丘然则诸侯史官亦非一人而已皆以记言书事太史总而裁之以成国家之典不虚美不隠恶故得有所惩劝遗文可观则左传称周志国语有郑书之类是也暨夫周室道衰纪纲散乱国异政家殊俗褒贬失实隳紊旧章孔丘以大圣之才当倾颓之运叹凤鸟之不至惜将坠于斯文乃述易道而删诗书脩春秋而正雅颂坏礼崩乐咸得其所自哲人萎而微言絶七十子散而大义乖战国纵横真僞莫辨诸子之言纷然淆乱陵夷蹐驳以至于秦秦政奋豺狼之心灭先代之迹焚诗书坑儒士以刀笔吏爲师制挟书之令学者逃难窜伏山林或失本经口以传説汉氏诛除秦项未及下车先命叔孙通草绵蕝之仪救击柱之弊其后张苍治律歴陆贾撰新语曹参荐盖公言黄老惠帝除挟书之律儒者始以其业行于民间犹以去圣旣远经籍散逸简札错乱传説纰缪遂使书分爲二诗分爲三论语有齐鲁之殊春秋有数家之传其余互有蹐驳不可胜言此其所以愽而寡要劳而少功者也武帝置太史公命天下计书先上太史副上丞相开献书之路置写书之官外有太常太史愽士之藏内有延阁广内秘室之府司马谈父子世居太史探采前代防自轩皇逮于孝成作史记一百三十篇详其体制盖史官之旧也至于孝武秘藏之书颇有亡散乃使陈农求遗书于天下命刘向校经传诸子诗赋任宏校兵书尹咸校数术李柱国校方技每一书就向輙撰爲一录论其指归辨其讹谬叙而奏之向卒后哀帝使其子歆嗣父之业乃徙温室中书于天禄阁上歆遂总括羣篇撮其指要着于七畧大凡三万三千九十卷王莽之末又被焚烧光武中兴笃好文雅明章继轨尤重经术四方鸿生巨儒负箧自远而至者不可胜算石室兰台弥以充积又于东观及仁寿阁集新书班固傅毅等兴掌焉并依七畧而爲书部固又编之以爲汉书艺文志董卓之乱献帝西迁图书缣帛军人皆取爲帷囊所收而西犹七十余载两京大乱扫地皆尽魏氏代汉采掇遗亡藏在秘书中外三阁魏郑黙始制中经荀朂又因中经更着新簿分为四部总括羣书一曰甲部纪六艺及小学等书二曰乙部有古诸子家近世子家兵书兵家术数三曰丙部有史记旧事皇览薄杂事四曰丁部有诗赋图赞汲冢书大凡四部合一万九千九百四十五卷但录题及言盛以缥囊书用缃素至于作者之意无所论辨惠怀之乱京华荡覆渠阁文籍靡有孑遗东晋之初渐更鸠聚李充以朂旧簿校之其见存者但有三千一十四卷充遂总没众篇之名但以甲乙爲次自尔因循无所变革其后中朝遗书稍流江左宋元嘉八年谢灵运造四部目录大凡六万四千五百八十二卷元徽元年王俭又造目录大凡万五千七百四卷俭又别撰十志一曰经典志纪六艺小学史记杂传二曰诸子志纪今古诸子三曰文翰志纪诗赋四曰军书志纪兵书五曰隂阳志纪隂阳图纬六曰术艺志纪方技七曰图谱志纪地域及图书其道佛附见合九条然亦不述作者之意但于书名之下每立一传而又作九篇条例编乎首卷之中文义浅近未爲典则齐永明中秘书丞王亮监谢朏又造四部书目大凡一万八千二十卷齐末兵火延烧秘阁经籍遗散梁初任昉躬加部集又于文德殿内列藏众书华林园中总集释典大凡二万三千一百六卷而释氏不豫焉梁有秘书监任昉殷钧四部目录又文德殿目录其术数之书更爲一部使奉朝请祖晣撰其名故梁有五部目录普通中有处士阮孝绪沉静寡欲笃好坟史采宋齐已来王公之家凡有书记叅校官簿更爲七录一曰经典录纪六艺二曰记传录纪史传三曰子兵录纪子书兵书四曰文集录纪诗赋五曰技术录纪数术六曰佛录七曰道录其分部题目颇有次序剖析词义浅薄不经梁武敦悦诗书下化甚上四境之内家有文史元帝克平侯景收文德之书及公私经籍归于江陵大凡七万余卷周师入郢咸自焚之陈天嘉中又更鸠集考其篇目遗缺尚多其中原则战争相寻干戈是务文教之盛符姚而已宋武入闗收其图籍府藏所有藏四千卷赤轴青纸文字古拙后魏始都燕代南畧中原粗收经史未能全具孝文始都洛邑借书于齐秘府之中稍以充实暨于尔朱之乱散落人间后齐迁邺颇更捜聚迄于天统武平校写不辍后周始基闗右外通强隣戎马生郊日不暇给保定之始书止八千后稍加增方盈万卷周武平齐先封书府所加旧本才至五千隋开皇三年牛表请分遣使人捜访异本每书一卷赏绢一疋校写旣定本卽归主于是民间异书往往间出及平陈已后经籍渐备检其所得多太建时书纸墨不精书亦拙恶于是总集编次存爲古本召天下工书之士京兆韦霈南阳杜頵等于秘书内补续残缺爲正副二本藏于宫中其余以实秘书内外之阁凡三万余巻炀帝卽位秘阁之书限写五十副本分爲三品上品红瑠璃轴中品绀瑠璃轴下品漆轴于东都观文殿东西厢构屋以贮之东屋藏甲乙西屋藏丙丁又聚魏以来古迹名画于殿后起二台东曰妙楷台藏古迹西曰宝墨台藏古画又于内道场集道佛经别撰目录大唐武德五年克平僞郑尽收其图书及古迹焉命司农少卿宋遵贵载之以舩泝河西上将致京师行经底柱多被漂没其所存者十不一二其目录亦爲所渐濡时有残缺今考见存分爲四部合条爲一万四千四百六十六部有八万九千六百六十六卷其旧录所取文义浅俗无益教理者并删去之其旧录所遗辞义可采有所益者咸附入之远览马史班书近观王阮志录挹其风流体例削其浮杂鄙俚离其疏远合其近密约文绪义凡五十五篇各列本条之下以备经籍志虽未能研几探赜穷极幽隠庶乎道设教可以无遗缺焉夫仁义礼智所以治国也方技数术所以治身也诸子爲经籍之鼓吹文章乃政化之黼黻皆爲治之具也故列于此志云
　　纬书易曰河出图洛出书然则圣人之受命也必因积德累业丰功厚利诚着天地泽被生人万物之所归往神明之所福享则有天命之应盖龟龙衘负出于河洛以纪易代之徴其理幽昧究极神道先王恐其惑人秘而不传説者又云孔子旣叙六经以明天人之道知后世不能稽同其意故别立纬及防以遗来世其书出于前汉有河图九篇洛书六篇云自黄帝至周文王所受本文又别有三十篇云自初起至于孔子九圣之所增演以广其意又有七经纬三十六篇并云孔子所演并前合爲八十一篇而又有尚书中洛罪级五行传诗推度灾纪厯枢合神务孝经句命决援神契杂防等书汉代有郗氏袁氏説汉末郗萌集图纬防杂占爲五十篇谓之春秋灾异宋均郑并爲防律之注然其文辞浅俗颠倒舛谬不类圣人之防相传疑世人造爲之后或者又加防窜非其实录起王莽好符命光武以图防兴遂盛行于世汉时又诏东平王苍正五经章句皆命从防俗儒趋时益爲其学篇卷第目转加增广言五经者皆凭以爲説唯孔安国毛公王璜贾逵之徒独非之相承以爲妖妄乱中庸之典故因汉鲁恭王河间献王所得古文叅而考之以成其义谓之古学当世之儒又非毁之竟不得行魏代王肃推引古学以难其义王弼杜预从而明之自是古学稍立至宋太明中始禁图防梁天监已后又重其制及髙祖受禅禁之愈切炀帝卽位及发使四出捜天下书籍与防纬相涉者皆焚之爲吏所纠者至死自是无复其学秘府之内亦多散亡今录其见存列于六经之下以备异説
　　唐五经正义唐太宗以师説多门章句繁杂命孔颖达与诸儒撰五经疏名曰五经正义
　　巾箱五经梁衡阳王钧尝手自细写五经部爲一卷置于巾箱以备遗忘
　　六经法言唐韦处厚路隋掇五经粹要二十篇号六经法言【穆宗时】
　　五经精义开元九年二月丙申诏杨安国等五经正义以五经精义爲名
　　汉校定中书五经伏湛元孙元忌世袭湛爵爲不其侯物多识顺帝时爲侍中屯骑校尉永和元年诏元忌与议郎黄景校定中书五经诸子百家艺术中书内中之书其后元嘉中成
　　唐新修六经要言敬宗时崔郾与髙重类六经要言爲十篇以便观省
　　九经师授谱韦处微以学者薄师道不如声乐贱工能尊其师着九经师授谱诋其违
　　晋中经晋得汲冢古文竹书诏荀勉撰次以爲中经五经通论束晢
　　汉大学石经蔡邕少慱学好辞章术数天文妙探音律拜郎中校书东观迁议郎邕以经籍去圣久远文字多讹俗儒穿凿疑误后学熹平四年与堂谿杨赐马日防张驯韩説覃飏等求正定六经文字灵帝许之乃自书于碑使工镌刻立于大学门外于是后儒晩学咸取正焉及碑始立其观视者及摹写者车乗日千余两洛阳记大学堂前石经四部
　　卢植尚书三礼卢植熹平四年作尚书章句三礼解诂时始立大学石经以正五经文字植上书愿诣东观专心研精合尚书章句攷礼记失得裁定圣典刋正碑文徐邈五经音训徐邈传汉武帝始览载籍招延儒学之士太傅谢安举邈以应选补中书舎人在西省侍帝虽不口传章句然开释文义标明指趣撰正五经音训学者宗之
　　唐石经髙重爲国子祭酒与郑覃刋定九经于石郑覃文宗时爲相以经籍刓缪士浅陋不能正建言愿与钜学共力讐刋准汉故事镂石大学示万世法诏可覃乃表周墀崔球张次宗孔温业等是正其讹文刋于石文宗定五经镵之石张叅等正其讹文
　　五经钩沉晋杨方传方爲髙梁太守在郡积年着五经钩沉更撰吴越春秋行于世　隋志五经钩沉十卷五经同异评徐苗传家贫好学遂爲儒宗作五经同异评石渠议宣帝甘露三年诏诸儒讲五经同异于石渠阁【施讐论易周堪孔霸等论书薛广德论诗戴圣论礼公羊则严彭祖谷梁则尹更始】各以经议对萧望之平奏其议天子称制临决焉乃立梁丘易大小夏尚书谷梁春秋士
　　白虎通后汉章帝建初四年诏诸儒防白虎观讲五经同异帝亲称制临决如石渠故事作白虎通令班固撰集其事凡四十篇今所存本乃四十四卷篇首于爵终于嫁娶大抵皆引经防论却不载称制临决之语咸平重校七经疏义咸平四年翰林侍读学士邢昺等上重校周礼仪礼公谷传孝经论语尔雅七经疏义凡一百六十三卷命模印颁行
　　咸平龙图阁五经图【见图类】
　　诸子百家门
　　孝经类
　　夫孝者天之经地之义人之行自天子达于庶人虽尊卑有差及乎行孝其义一也孔子旣序六经题目不同指意差别恐斯道离散故作孝经以总防之明其枝流虽分本萌于孝者也遭秦焚书爲河间人顔芝所藏汉初芝子真出之凡十八章而长孙氏愽士江翁少府后苍谏议大夫翼奉安昌侯张禹皆名其学又有古文孝经与古文尚书同出而长孙有闺门一章其余经文大较相似篇简缺解又有衍出三章并前合爲一十二章孔安国爲之传至刘向典校经籍以顔本比古文除其繁惑以十八章爲定郑众马融并爲之注又有郑氏注相传或云郑其立义与所注余书不同故疑之梁代安国及郑氏二家并立国学而安国之本亡于梁乱陈及周齐唯传郑氏至隋王劭于京师访得孔传送至河间刘炫炫因序其得丧述其议疏讲于人间渐闻朝廷后遂着令与郑氏并立儒者諠諠皆云炫自作之非孔旧本而秘府又先无其书又云魏氏迁洛未达华语孝文帝命侯伏侯可悉陵以夷言译孝经之防教于国人谓之国语孝经今取以附此篇之末【出隋志】
　　説齐孝经序云孔子爲曾参言孝道门人录之爲书谓之孝经更秦灭学汉河间献王得之顔芝家凡十八章古文孔氏一篇二十二章本出屋壁刘向校书定着十八章至于唐诸儒説者且百家孝明皇帝诏诸儒集议刘知几诋郑注请行孔传司马正非之力申郑説帝乃采集六家自爲之注颁之天下以十八章爲定元行冲爲之疏本朝邢昺增损之力正义训诂证引详矣先正司马公范公皆爲古文指解所发明益以通畅夫孝百行之本学者所当先圣人之言简严易直而天人备固非一家所能究其説故拾诸儒遗意相与讲贯务通理而不饰文学者以筌蹄观之庶几不悖先圣人之意正义云按孝经遭秦坑焚之后爲河间顔芝所藏汉初除挟书之律芝子真始出之长孙氏及江翁后苍翼奉张禹等所説皆十八章及鲁共王壊孔子宅得古文二十二章【庶人章分爲二曾子敢问章分爲三又多闺门一章】孔安国作传刘向校经籍比量二本除其烦惑以十八章爲定而不列名又有荀栩集其录及诸家疏并无章名而援神契自天子至庶人五章唯皇侃标其目而冠于章首今郑注见章名岂先有改除近人追远而爲之也郑注依古今集详议儒官连状题其章名乞加商量遂依所请　曾参字子舆孔子以爲能通孝道故受之业作孝经【史弟子传】　至于迹相祖述殆且百家韦昭王肃先儒之领防虞翻刘劭抑又次焉刘炫明安国之本陆澄讥康成之注【宗序】　何休注训孝经论语皆经纬典谟【本传】　孝文皇帝欲广游学之路论语孝经孟子尔雅皆置慱士　明帝自期门羽林之士悉通孝经章句【后儒林序】　贞观十四年太宗观释奠于国子学诏孔颖达讲孝经【礼乐志】　天宝三载大赦诏天下家藏孝经【唐宗纪】
　　论语类
　　论语者孔子弟子所录孔子旣叙六经讲于洙泗之上门徒三千达者七十其与夫子应荅及私相讲肄言合于道或书之于绅或事之无厌仲尼旣没遂缉而论之谓之论语汉初有齐鲁之説张禹本授鲁论晩讲齐论后遂合而考之删其烦惑除去齐论问王知道二篇从鲁论二十篇爲定号张侯论当世重之周氏包氏爲之章句马融又爲之训又有古论语与古文尚书同出章句烦省与鲁论不异唯分子张爲二篇故有二十一篇孔安国爲之传汉末郑以张侯论爲本参考齐论古论而爲之注魏陈羣王肃周生烈皆爲义説何晏又爲集解是后诸儒多爲之注齐论遂亡古论先无师説梁陈之时唯郑何晏立于国学先郑氏甚微周齐郑学独立至隋何郑并行郑氏盛于人间其孔丛家语并孔氏所传仲尼之防尔雅诸书解古今之意并五经总义附于此篇　论语者孔子应荅弟子时人及弟子相与言而接闻于夫子之语也当时弟子各有所记夫子旣卒门人相与辑而论纂故谓之论语【艺文志】　序曰汉中垒校尉刘向言鲁论语二十篇皆孔子弟子记诸善言也
　　仲弓子游等撰定论者纶也以此书可以经纶世务故曰纶也圆转无穷故曰轮也蕴含万理故曰理也篇章有序故曰次也羣贤集定故曰撰定也【郑元疏】　论语者五经之輨辖六艺之喉衿也孟子之书则而象之鲁论语者鲁人所即今所行篇次是也龚奋夏侯胜韦贤及子元成鲁扶卿夏侯胜萧望之并传之各自名家齐论语者齐人所传别有问王知道二篇凡二十一篇其二十篇中章句颇多于鲁论王吉宋畸王卿贡禹五鹿充宗王生并传之王吉名家
　　古论语者自出孔氏壁中凡二十一篇有两子张篇次不与齐鲁同孔安国爲传后汉马融亦注之
　　张禹受鲁论于夏侯建又从庸生王吉受齐论择善而从号曰张侯论最后行汉世禹以论授成帝后汉包咸周氏并爲章句列于学官郑元注本就鲁论张包周之篇考之齐古爲之注焉何晏集孔安国包咸周氏马融郑陈羣王肃周生烈之説爲集解正始中盛行于世【正义】　孝文皇帝欲广游学之路论语孝经孟子尔雅皆置士　平帝诏召天下通知论语教授在所爲驾一封轺传遣诣京师【本纪】　王通隋末大儒聚徒河汾间仿古作六经又爲中説以拟论语不爲诸儒称道故书不显惟中説独【王续】　或曰儒者称论语孔子弟子所记信乎曰乐正子春子思之徒相与爲之尔当时孔子弟子杂记其言然卒成其书者曾氏之徒也【栁论语辨正】
　　孟子类
　　孟子名轲子思弟子有列传师古曰圣证论云轲字子车此志无字未详其所得【出艺文志】　鲁公族孟孙之后师孔子之孙子思著书七篇遭苍姬之讫录值炎刘之未奋进不得佐兴唐虞雍熙之和退不能信三代之余风耻没世而无闻焉是故垂宪言以贻后人于是退而论集所与髙弟弟子公孙丑万章之徒难疑荅问又自撰其法度之言著书七篇二百六十一章三万四千六百八十五字包罗天地揆叙万类可谓亚圣命世之大才也又有外书四篇性善辨文説孝经爲正其文不能洪深不与内篇相与似非孟子本其后世依仿而托之者也　孟子旣没公孙丑万章之徒撰次难疑荅问成书七篇后汉赵岐爲章句析爲十四篇唐林谨思以弟子记轲之言不能尽其意故演而续之作续孟子二卷本朝冯休谓孟子有可疑者或门人所增益乃作删孟一卷【司马公有疑孟】　孟子之书亦不必论其文之如何是直万章公孙丑之徒所次耳何有于孟子哉足下试以唐陆善经孟子对今孙宣公所校定孟子防可见其文之异同也【晁以道荅贾子庄书】韩愈以爲弟子所防集非轲自作今考之则知愈言非妄也其书孟子所见诸侯名谥如齐宣王梁惠王梁襄王滕定公滕文公鲁平公是也夫死然后有谥轲著书时所见诸侯不应皆死故予以愈言爲然【晁氏】　太史公曰余读孟子书至梁惠王问何以利吾国未尝不废书而叹也孟子受业子思之门人道旣通游事齐宣王宣王不能用适梁梁惠王不果所言则见以爲迂远而阔于事情孟轲乃述唐虞三代之德以所好者不合退而与万章之徒序诗书述仲尼之意作孟子之书【孟子列】　始吾读孟轲书然后知孔子之道尊圣人之道易行尊圣人之道者孟氏而已晩得雄书益尊信孟氏其存而醇者孟轲氏而止尔孟氏醇乎醇【读荀篇】　孟轲好辩孔道以明辙环天下卒老于行吐辞爲经举足爲法絶类离伦优入圣域【进学解】
  </div>
  <div class="pagination">
   <a href="群书考索_page3.html">
    上一页
   </a>
   <a href="群书考索.html">
    1
   </a>
   <a href="群书考索_page2.html">
    2
   </a>
   <a href="群书考索_page3.html">
    3
   </a>
   <span class="current-page">
    4
   </span>
   <a href="群书考索_page5.html">
    5
   </a>
   <a href="群书考索_page6.html">
    6
   </a>
   <a href="群书考索_page7.html">
    7
   </a>
   <a href="群书考索_page8.html">
    8
   </a>
   <a href="群书考索_page9.html">
    9
   </a>
   <span>
    ...
   </span>
   <a href="群书考索_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
