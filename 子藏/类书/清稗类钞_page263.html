<!DOCTYPE html>
<html>
<head>
    <meta charset="UTF-8">
    <title>清稗类钞 - 第 263 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 263 页/共 432 页</h1>
    <div class="content">　　寒蝉

　　寒蝉为蝉之一种，体长寸许，胸背有黑绿斑纹，翅透明，脉作淡桦色。秋季鸣于日暮，其声幽抑。

　　蟪蛄

　　蟪蛄为蝉之属，体长七分许，色青紫，翅有黑白纹，甚美丽，而不透明。夏末自早至暮，鸣声不息。蟪，亦作惠。

　　蟋蟀

　　蟋蟀，亦名促织，长六七分，全体黑色。雄者前翅左下右上相重叠，连接处有刚强之声器，末端有尾毛二，较雌者为长。雌者翅短，尾毛之间并有产卵管一。秋夜鸣声甚厉。雄者性喜鬬，饲之者以盆盛之。

　　油葫芦

　　油葫芦，形较蟋蟀为大，全身黑褐色，后翅长阔逾前翅，头大，末端有尾毛二。昼鸣，声甚高。常食大小豆，为害虫。

　　金钟儿

　　金钟儿，似促织，身黑而长，前锐后丰，尾歧为二，以翼鸣作磴棱之声，如小钟然，俗称为马铃子。又一种身作绿色，尾尖，略如梭形，鸣声颇促，俗亦名金钟儿。

　　昌平州有明十三陵，其地产金蝉，俗呼金钟儿，状似促织，京师人家多畜之，悦其声也。

　　螽斯

　　螽斯，一名蜤螽，亦名蜙蝑.雄者长寸许，绿褐色，前翅右下左上相重叠，接合处成坚硬之发声器，故能作声。雌者长一寸五分许，色浓绿，微杂褐色，翅短于雄，尾端有产卵器突出。蚀害农产物，惟不如蝗类之甚。

　　纺织娘

　　纺织娘，螽斯类，北人称之为聒聒儿，体绿色，并翅长一寸六七分，触角甚长，黄褐色，有黑点。雄者前翅甚阔，发声器阔大发达。栖息草间，翅脉极密，颇类叶脉。夜鸣如纺纱声，故名。

　　札儿

　　札儿，全体绿色，长寸许，触角颇长，前胸背绿色带褐，翅稍短于体，上有凹纹如曲尺，发声器在右翅，薄膜透明，略似小镜，以左翅摩擦作声，尾端有尾毛四。栖息草间，秋日儿童多饲养之。朱骏声谓即草螽，今苏俗称札儿，亦称叫哥哥。三种形体大小及翅之长短皆不同，不能并合为一。此虫未见于动物学诸书，视其全体之构造，当定为螽斯科也。

　　叫哥哥亦作叫嘓嘓，《周礼》嘓氏及《月令》「蝼嘓鸣」注，皆以嘓为蛙。塞外所产榛蝈，则为络纬、蟋蟀之类，善以翼鸣，土人呼为叫嘓嘓.

　　秦淮妓院蓄札儿

　　干隆末叶，有货札儿于江宁之市者，镂葫芦为笼，盖以玻璃而贮之，盖来自粮艘，天津、德州间物也。饲以白粲，或葱蔬嫩甲。性畏冷，纳诸怀，裹以吴绵。自秋至春，饲以朱砂，则通体赤而有光。秦淮妓院多蓄之，入夜，辄护以锦衾，香残烛炧时，细响沉沉，与娇喘间作，诵唐人「今夜偏知春气暖，虫声新透绿牕纱」句，闻之者不禁神往矣。

　　螳螂

　　螳螂，益虫也，亦作螳蜋，体颇长，腹部肥大，头为三角形，复眼高突，前胸延长如颈，前肢变形为鎌，有棘刺，便于捕获他虫，有益于农事。秋季产卵，簇聚成房，包以麦麸状之物，坚着枝茎，谓之螵蛸。

　　蜻蜓

　　蜻蜓，分头胸腹三部，头部甚大，复眼尤巨，口器强壮，便于咀嚼，翅薄如纱。止时为水平形，腹部细长。尾有歧，善捕食蝶蛾蚊蝇等害虫，故于农家有益。胸部甚肥。飞翔能远，不甚停息。黄昏之际，常高飞以捕蝇类。产卵时，以尾蘸水，使附着水草之茎。

　　蜻蛉

　　蜻蛉之性质形态，绝类蜻蜓，惟前翅之前缘较短。飞翔止息，常在一处，不能及远。旧说皆与蜻蜓混合为一，今动物学家别之为二科。

　　草蜻蛉

　　草蜻蛉为益虫之一，体纤细，长三分许，开翅寸许，色淡绿，复眼有金属光泽。产卵于叶，卵有长柄，多数簇聚，如开小花，动物学家谓之优昙花。幼虫色黑，类虱，梭形，长二分余，有硬毛，常于叶上作白色圆形之茧，蛹化其中。成虫、幼虫皆好食蚜，故有益于农产物。

　　马大头

　　马大头，在蜻蛉属中为最大，体色绿，常于早暮搜食蚊蛾。产卵时，飞近水面，栖于芦苇，以尾端插入水中。

　　蛟蜻蛉

　　蛟蜻蛉，稍似蜻蛉，头细，翅尤薄，全体黑色，触角短小，复眼甚大，翅上时有白粉，常在夜间飞行。幼虫名沙挼子，色黑，形如虱，长四分许，大腮之内侧有细齿，常于沙内造漏斗形之孔，俟他虫陷落，以锐齿钳之，吸其体液，兼能食蚁。

　　蜉蝣

　　蜉蝣，长六七分，头似蜻蛉而小，有四翅，后翅甚小，体细而狭，尾毛有三，细长如丝。夏秋之交，多近水而飞，往往数小时即死，故有朝生暮死之说。惟其幼虫栖息水中，捕食微细虫类，经二三年乃羽化为成虫。

　　萤

　　萤为益虫，长三分许。雄者体黄头黑，有复眼，翅鞘柔软，点线密布。雌者无翅，形如蛆。尾端皆有发光器，呼吸时，空气传入，生养化作用，发光颇美丽。夏间就水草产卵，亦发微光。十余日为成虫。成虫与幼虫皆食种种害虫，于农事有益。

　　塞萤尾部亦发光，其极大之光可烛三尺许。

　　萤火城

　　干隆癸巳夏六月，嘉定南翔镇西郊，一夕，忽萤火团聚，至数十万，周围三四里望如火城，其光烛天，观者如市，五日后始灭。

　　蚁

　　蚁，本作蚁，体分头胸腹三部。赤蚁长不及一分，色黄赤。大黑蚁长四五分，山蚁长四分，皆黑色，有光泽。聚羣而居，分女王蚁、雄蚁、职蚁三种。女王蚁、雄蚁主生殖。职蚁为不完全之雌体，一主营巢取食，谓之工蚁；一主战鬬，谓之兵蚁。其组识尤胜于蜂。女王多数同居，亦不似蜂王之嫉妬专制。雌雄至交尾期生翅，职蚁无翅，多在地下营巢。

　　农人终岁勤动，必有收获之粮，以资事蓄，物亦如之，故名曰储藏物。每夏日，蚁必广为蓄聚，移置窝中，故名为储藏。有二种，一在外觅食，既觅得，别有一种选而藏之。其藏之之法，如植物种子发生，蚁能嘘气，使不能达其生意，且又能使植物生出细芽。因芽性发甜，蚁喜甜芽，可哜其甜汁也。尤奇者，植物如自生芽，蚁以法嘘之，亦不能阻，乃俟其初长时，啮其芽枝，则芽不复作。或有任其芽之稍长，啮折，曝之日中，复收藏以备食者。

　　蚁结窠

　　蚁垤恒在地，居高者不多觏。闽中自秋徂冬，羣蚁必就高处结窠，檐牙屋角，所在皆有，泥颗累成，几如海燕之巢，而其大恒过之，惟不若燕巢之修整。迫视之，细孔万千，为羣蚁出入门户。偶破，其中玲珑屈曲，正不异万户千门、层楼叠阁也。间有于松柏梢头结窠者，尤可异，式如鸡心下垂，大且逾瓮，其中结构与檐牙屋角者无少异，惟外形较整洁，遥望之正如绝大之柏子。闽人云，地多白蚁，秋冬则觅常蚁为食，故羣蚁即迁巢高处以避之。

　　薛叔耘见蚁鬬

　　薛叔耘所居阶前，有两蚁穴，东西相望。天将雨，蚁辄背穴而鬬.西蚁数赢什五，东蚁败，乘势蹙之，将傅垒矣，东蚁纷奔告急，遂出穴如潮涌，济师可三倍，逆诸础下。相齮者，相禽者，胜相嗾者，败相救者，相持僵毙不动者，沓然眩目，西蚁伏尸满阶，且战且却。又有蚁自穴中出，向东蚁若偶语者，盖求和也。东蚁稍稍引退，西蚁亦分道收尸。明日视之，则西蚁徙穴益西，无敢东首者矣。

　　汪耕余闻蚁鸣

　　汪耕余权常熟令时，行馆甚卑湿，就寝而虫入于耳，足声窸窣如蟹爬沙，又时闻其鸣，如曰唵唵，厥声甚长。百计不能去，使刀镊之工籋而出之，则一蚁也。蚁乃使人得闻其鸣，亦奇。

　　白蚁

　　白蚁为害虫，蠹蚀梁栋椽柱及一切服用之物，旧说以为蚁类，故谓之白蚁，实则与蜉蝣同类异种。其种别，又有雌蚁，雄蚁，职蚁，兵蚁之分，形态各不相同。大抵雌雄有翅，职兵无翅。四者相聚，以营共同之生活。职蚁营巢，蠹蚀梁柱而空其中，洞口以兵蚁守之，雌雄生殖其中。一日产卵可至八万余，故滋生极繁，大为房屋之害。多产于温热二帯，寒帯无之。古亦谓之巴虫，以巴蜀多产之也。《元微之集》云：「巴蚁众而善攻栎栋，往往木容完具，而心节朽坏。」即此。

</div>
    <div class="pagination">
<a href="清稗类钞_page262.html">上一页</a><span>...</span><a href="清稗类钞_page258.html">258</a><a href="清稗类钞_page259.html">259</a><a href="清稗类钞_page260.html">260</a><a href="清稗类钞_page261.html">261</a><a href="清稗类钞_page262.html">262</a><span class="current-page">263</span><a href="清稗类钞_page264.html">264</a><a href="清稗类钞_page265.html">265</a><a href="清稗类钞_page266.html">266</a><a href="清稗类钞_page267.html">267</a><a href="清稗类钞_page268.html">268</a><span>...</span><a href="清稗类钞_page264.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
