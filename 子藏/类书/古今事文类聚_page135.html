<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 135 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 135 页/共 485 页</h1>
    <div class="content">






　　古今事文类聚后集卷十四
<子部,类书类,古今事文类聚>
　　钦定四库全书
　　古今事文类聚后集卷十五
　　宋　祝穆　撰
　　人伦部
　　贤妻
　　羣书要语窈窕淑女【闗雎】家贫思贤妻【汉书】
　　诗句妻却差贤胜敬通【坡】
　　古今事实
　　妻劝夫退
　　楚庄王聘北郭先生先生曰臣有箕帚之使愿入计之即谓妇楚欲以我为相如何妇曰结驷列骑所安不过容膝食前方丈所甘不过一肉之味而殉楚国之忧其可乎于是遂不应聘【韩诗外】
　　妻羞其夫
　　齐人有一妻一妾而处室者其良人出则必餍酒肉而后反其妻问所与饮食者则尽富贵也其妻告其妾施従良人之所之徧国中无与立谈者卒之东郭墦间之祭者乞其余不足又顾而之他此其为餍足之道也其妻归告其妾曰良人者所仰望而终身也今若此与其妾讪其良人而相泣于中庭【离娄下】
　　妻戒直言
　　伯宗每朝其妻必告之曰盗憎主人民恶其上子好直言必及于难伯宗不従故及【左】
　　妻戒骄矜
　　晏婴相齐出其御之妻従门间窥其夫其夫拥大盖防驷马意气扬扬甚自得也既而归其妻请去夫问之妻曰晏子相齐名显诸侯今观其出志念深矣常有以自下者今子为人仆御然子之意自以为足是以求去其夫后自抑损晏子怪而问之以实对荐为大夫
　　妻戒拾遗
　　乐羊子甞行路得遗金一饼还以与妻妻曰妾闻志士不饮盗泉之水亷者不受嗟来之食况拾遗求利以活其行乎羊子大慙乃捐金于野
　　妻戒夫学
　　乐羊子逺寻师学一年来归妻怪问故羊子曰久而懐思无它异也妻乃引刀趣机而言曰此织生于蚕茧成于机杼一丝而累以至于寸累寸不已遂成丈疋今若断斯织也则捐失成功稽废时月夫子积学当日知其所亡以就懿徳若中道而归何异防斯织也羊子感其言复往终业七年不返
　　妻劝夫隠
　　老莱子逃世耕于防山之阳楚王驾至其门曰守国之孤愿见先生老莱曰诺妻曰妾闻之居乱世为人所制能免于患乎妾不能为人所制者委畚而去老莱乃随而隠【列子】
　　妻赎夫罪
　　蔡琰重嫁于董祀祀犯法当死琰诣曹操蓬首徒行请罪音辞清辨防甚哀痛操乃出祀罪
　　妻诃夫泣
　　汉王章与妻居冬无被卧牛衣中涕泣妻怒诃曰京师尊贵者谁如仲卿不自愤激乃反涕泣后章至京兆尹欲上封事妻止曰人当知止不従竟死狱中
　　妻劝夫仕
　　谢安妻刘琰妹也既见家门富贵而安独静退乃谓安曰丈夫不如此也安掩鼻曰恐不免耳
　　竒其清苦【见婚姻门】
　　古今文集
　　诗话
　　妻诗勉夫
　　杜羔妻刘氏善为诗羔累举不第将至家妻即先寄诗曰良人的的有竒才何事年年被放囬如今妾面羞君面君到来时近夜来羔见诗即时囬去寻登第妻又寄诗云长安此去无多地郁郁葱葱佳气浮良人得意正年少今夜醉眠何处楼可谓能勉其君子以正矣
　　妻诗劝戒
　　昔有居上庠者妻以诗寄鞋袜云细袜宫鞋巧様新慇懃寄与读书人好将穏步青云上莫向平康漫惹尘其规风婉切亦不失其正者也
　　丧妻
　　羣书要语老而无妻曰鳏【惠】丧其妃耦【诗序】鸟兽犹不失俪【左】
　　诗句怪来醒后旁人泣醉里时时错问君【元稹悼亡】一杯漫道愁能遣防度醒来错唤君【李鴈门悼亡】
　　古今事实
　　不更娶
　　曽参丧妻不更娶人问之曰以华元善也　汉王骏为少府妻死因不复娶防问之骏曰徳非曽参子非华元亦何敢娶
　　鼓盆而歌
　　荘子妻死惠子吊之则方箕踞鼓盆惠子曰与人居长子老身死不哭亦足矣又鼔盆而歌不已甚乎庄子曰不然是其始死我独何能无概察其始而本无生非徒无生而本无形非徒无形而本无气人见偃然寝于巨室而吾噭噭随而哭之自以为不通乎命故止也
　　慢服免官
　　庐江太守周龛明日当除妇服今日请客奏伎丞相长史周顗等三十余人同防隗奏曰夫嫡妻长子皆杖居庐故周景王有二年之丧既除而享春秋犹讥况龛匹夫暮宴朝祥慢服之愆难逭请免龛官顗防知龛有丧吉防非礼各夺俸一月
　　服除作诗
　　孙楚除妻服作诗示王武子王曰未知文于情生情于文生览之凄然増伉俪之重
　　以色而伤
　　魏荀粲字奉倩常以妇人才智不足论宜以色为主聘曹洪女有色専房欢宴后妇病亡未殡傅嘏往唁粲不哭而神伤嘏曰子之娶也遗才而好色此自易遇今何哀之甚粲曰佳人难再得顾逝者有倾城之色未可谓之易遇痛悼不已嵗余亦卒
　　塟玉埋香
　　孟蜀时秦州节度使王承俭筑城获瓦棺中有石刻曰隋渭州刺史张崇妻王氏铭文云深深塟玉郁郁埋香
　　占梦妻亡
　　江淮王生善卜有贾客张赡将归梦炊臼中问王生生曰君归不见妻矣臼中炊无釡也贾客归妻已卒
　　哀瞽妻亡
　　刘庭式未第时议娶既第而妻瞽卒娶之后庭式倅宻州而妻死庭式丧之逾年而哀不衰不肯复娶轼问之曰哀生于爱爱生于色今君爱何従生哀何従出乎庭式曰吾知丧吾妻而已吾若縁色而生爱縁爱而生哀色衰爱弛吾哀亦忘则凡扬袂倚市目招而心挑者皆可以为妻耶轼深感其言【坡集】
　　古今文集
　　杂著
　　伤往赋　　　　　　　　刘禹锡
　　人之所以取贵扵蜚走者情也而诞者以遗情为智岂至言耶予授室九年而鳏痛若人之夭阏弗遂也作赋以伤之兾夫览者有以増伉俪之重云
　　叹重处之邑邑兮愤伊人之我遗情可杀而犹毒境当欢而复悲人或朝叹而暮息夫何越月而逾时太极运乎三辰转寒暑而下驰有归于无兮盛复于衰犹昧爽之必暮又安得而怨咨我今怨夫若人兮曽旭旦而濳晖飘零偏反之萼倐忽蜉蝣之衣川走下而不还露迎阳而易晞恩已甚兮难絶见无期兮永思我行其野农民桑者举桉来馌亦在林下我观扵途负贩之夫同荷均挈荆钗布襦羽毛之蕃鳞介之微和鸣灌丛双泳涟漪薨薨伊虫蠢蠢伊豸游空穴深两两相比何动类之万殊必雄雌之与俱物莫失俪以孤处我方踽踽而焉如我复虗室目凄凉兮心伊郁心伊郁兮将语谁坐匡状兮抚婴儿何所丐沐兮何従仰饴襦袴在身兮昔围蹉跌鞶嚢附臂兮余馥葳防诚天性之濳感顾童心兮如痴哓然有难状之慕漠然减好弄之姿指遗挂兮能认遡空帏兮欲归我入寝宫痛人亡兮物改其容寳瑟僵兮柱絶瑶防倾兮镜奁空寒炉委灰虗幌多风隙驹晨转窻蟾夜通步摇昏兮网粘翡翠芳褥掩兮尘化蚷蛩阅刀尺之余泽见巾箱之故封翫服俨兮犹具繁华谢兮焉従想翩翩于是非求僁与宴防信竒术之可致嗟此生之不逢徒注视以寂听恍神疲而目穷还抱影以独出纷百哀而攻中系曰龙门风霜苦别鹤哀鸣夜衔羽吴江波浪深雌劔一去无遗音悲之来兮愦余心漗如行波渐浸滛怅縁情而莫极思执礼以自箴己焉哉冉冉生死悠悠古今乗彼一气兮聚散相寻防鼔而兴防罢而沉以无涯之情爱悼不驻之光隂谅自迷其有分徒终怨于匪忱彼防庄兮何人独累叹而长吟
　　悼往赋　　　　　　　　黄鲁直
　　西风悲兮败叶索索照陈根兮秋日将落髣髴兮梦与神遇顾瞻九原兮岂其可作我有悲秋之羽虫兮自伤时去物改拥旧柯而孤吟四郊莽苍声防裂兮久而不胜其叹音生平之梗槩兮欲萧萧而去眼将絶之言语兮物歴歴而经心谓逝者有知兮何喜而弃此去也谓逝者无知兮谁职为此梦也凭须臾之不得兮哀此言之不予听囘廊窈窕月皓白兮无复曩时之履声擥平生之余制兮香泽其犹未沐虽飘飘其日败兮吾不忍改其此佩愁薨薨其中予兮如醳酒之不化欻别离之防时兮谁与夏日冬夜自我先兮一无穷在我后兮亦一无穷六七十便了一生兮何异木末之有狂风待外物而造我兮固不若放之自得之塲彼庄生之一缶兮亦何异荀氏之神伤吾固知藏于天者至精交于物者甚粗饮泣为昏瞳之媒幽忧为白髪之母忧伤泣下不可安排兮如孟津之棒土彼寒暑之寝化兮天地尚不能以朝暮目防防而不寐兮夜亹亹而过中虽来者犹不可待兮恐不及当时之従容
　　古诗
　　雉朝飞　　　　　　　　韩　愈
　　牧犊子无妻见雉双飞感之而作
　　雉之飞于朝日羣雌孤雄意气横出当东而西当啄而飞随飞而啄羣雌粥粥嗟我虽人曽不如彼雉鸡生身七十而无一妾与妃
　　悼亡　　　　　　　　　潘　岳
　　荏苒冬春谢寒暑忽流易之子归穷泉重壤永幽隔私懐谁克从淹留亦何益僶俛恭朝命逥心反初役望庐思其人入室想所歴帏屏无髣髴翰墨有余迹流芳未及歇遗挂犹在壁怅恍如或存周遑中惊惕如彼翰林鸟双栖一朝只如彼游川鱼比目中路折春风縁隙来晨霤承檐滴寝息何时忘沈忧日盈积庶防有时衰荘缶犹可击
　　律诗
　　悼亡　　　　　　　　　白居易
　　半死梧桐老病身重泉一念一伤神手携稚子夜归院月冷房空不见人
　　感月悲逝者　　　　　　白居易
　　存亡感月一澘然月色今宵似往年何处曾经同望月樱桃树下后堂前
　　旧房　　　　　　　　　白居易
　　四壁秋声虫络丝入檐新影月低眉牀帷半故旌防仍是初寒欲夜时
　　寡妻
　　羣书要语老而无夫曰寡此天下之穷民而无告者【梁惠】不恤纬而忧宗周之亡【昭】至于矜寡无不得其所焉【鸿鴈】惠鲜矜寡【书】思女不夫而孕【列子】孤鸾念其雄见镜而舞【见鸾门】
　　古今事实
　　共姜自誓
　　柏舟共姜自誓也卫世子共伯早死其妻守义父母欲夺而嫁之誓而不许故作是诗以絶之泛彼柏舟在彼中河髧彼两髦实维我仪之死矢靡他母也天只不谅人只
　　九为寡妇
　　夏内挟伎术盖老而复壮者三三为皇后七为夫人凡九为寡妇当之者辄死左氏所载当之者已八人矣宇文士及糚防记序云春秋之初有晋楚之谚曰夏得道鸡皮三少【列女】
　　求娶妇
　　齐棠公之妻东郭偃之妹棠公死偃御崔子吊之见棠妻美使偃娶之偃曰同宗也君出自桓我出自丁又筮之不吉曰妇也何害前夫当之矣【左】
　　不纳妇
　　鲁人有独处室者隣之妇亦独处一室夜暴风雨至妇室壊趋而托焉鲁人闭户而不纳妇自牖与之言子何不仁而不纳我乎子不如栁下惠然妪不逮门之女国人不称其乱鲁人曰栁下惠则可吾固不可吾将以吾之不可学栁下惠之可孔子闻之曰善哉欲学下惠者未有似于此者【家语】
　　寡妇擅财
　　巴寡妇清其先得丹穴而擅其利数世家亦不赀清能守其业用财自卫人不敢犯始皇以为贞妇而容之为筑懐清防
　　过寡妇饮
　　陈遵字孟公为河南太守弟级为荆州牧当之官俱过长安富人故淮阳王外家左氏饮食作乐司直陈崇劾奏遵过寡妇左阿君置酒讴歌辞宿免归
　　妇寡改适【见再嫁门】
</div>
    <div class="pagination">
<a href="古今事文类聚_page134.html">上一页</a><span>...</span><a href="古今事文类聚_page130.html">130</a><a href="古今事文类聚_page131.html">131</a><a href="古今事文类聚_page132.html">132</a><a href="古今事文类聚_page133.html">133</a><a href="古今事文类聚_page134.html">134</a><span class="current-page">135</span><a href="古今事文类聚_page136.html">136</a><a href="古今事文类聚_page137.html">137</a><a href="古今事文类聚_page138.html">138</a><a href="古今事文类聚_page139.html">139</a><a href="古今事文类聚_page140.html">140</a><span>...</span><a href="古今事文类聚_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
