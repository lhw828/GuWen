<!DOCTYPE html>
<html>
<head>
    <meta charset="UTF-8">
    <title>翰苑新书 - 第 76 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑新书 - 第 76 页/共 103 页</h1>
    <div class="content">　　郡武宴进士　　　　　　　　方秋崖
　　碧玉环中诗书多士黄金榜下礼乐两生乡闾荣锦綉之还郡国圗衣冠之盛恭惟两新恩礼园书种艺圃文芳摛藻掞天庭初启九闗之钥挂防拾海月共航八月之槎新题鴈以来归觉诏鸦之犹湿春山一脉防者续之泰阶六符今其再矣自此书林动星斗直从科目上公台而我知郡幸挹天香偶为地主招邀先軰未忘三五少年时风厉后来防取一科新进士栁色共宫緑重莲灯与舞防红酣雪儿词妙绛都春云毋屏留仙客醉敢陈句聊侑绮谈
　　礼乐当年鲁两生　　一经科目共春城数回地脉中兴相　　文动天家正奏名诏墨泥香题处湿　　恩草色坐中明莫嫌老守衰迟甚　　曾向慈防顶上行
　　建府戊午鹿鸣宴　　　　　叶西涧
　　伏以侯邦贡士共登天府之贤书二席燕賔喜遇春官之座主秩初筵之爼豆侈盛事于衣冠恭惟诸省元先軰经富緫赋工校猎渊源问学腹载考亭之书藻火文章神授山房之笔踏槐花而程艺穿杨叶以奏功蝥弧先登一人当百鹗书中隽八十加三合计闱学馆之英羣胄子宗枝之秀众科盛矣一举裒然宫使知院大资大参相公天下逹尊国中元老进为伊吕功社稷泽生民退友松乔身江湖心魏阙四海觇其出处九重想其遄归平地神仙聊作紫微之引领翘材人物终期黄閤之转钧观使判府侍郎有迁固才朱李学平岩领啸不妨饮山緑以哦诗禁闼子环行见佩水苍而入侍判府工部郎中受斋贤子省戸望郎諌笏犹存上记名臣之风烈深衣独乐士知前軰之典刑观使提举告院郎中才美硕肤襟懐光睿虎符龙节所至有良吏之声宫锦渔簔非晚归侍臣之列判府武郎中九秋直干千顷澄波舟薄蓬莱平上玉溪之月骑喧竹马催颁壶峤之春常簿郎中松节髙寒棣华竞爽访麻源之三谷聊复拂衣横野渡之孤舟正湏作楫秘閤郎中北手梧竹东序钟镛公休侍温国之旁从容洛社晦叔祉吕之美大小申公都运监丞郎中庆歴丞相之家皇华使臣之节木牛给饷已髙诸侯之勋名金马直庐行踵二苏之歩武提举资讲郎中诸儒北斗一道福星义实仁声兼有春生秋肃之气直言正色宜在朝论夕思之班判府集撰侍郎笔槖从臣词章岳牧氷壶秋日镕为西涧之清魁极台符下照东瓯之分为诸贤之劝驾食上佐以礼賔编衣紫绶之相辉蓝防银袍之交映指沙圎之佳防送天上之飞翰皷瑟吹笙此日升歌于苹野传衣付鉢明年同宴于琼林輙献伶歌以铺吉语
　　黄堂燕衎盛衣冠　　人道魁星照建安多士权衡推月旦　　一畨桃李属春官升歌鸣鹿陪樽爼　　好与溟鹏挿羽翰发防致身须正学　　功名乆逺要人防












　　翰苑新书别集卷八
<子部,类书类,翰苑新书>
　　钦定四库全书
　　翰苑新书别集卷九
　　朱表
　　明堂大礼前于天庆观启建预告上九位五岳四渎道场满散朱表一通　　　刘后村
　　伏以宗祈练日将讲缛仪先事告期冀歆精意谅天心之眷顾相嵗事之丰登祀典用成皇图有永
　　明堂大礼礼毕于天庆观启建告谢满散朱表一通
　　伏以奉秬鬯以精禋已嘉应荐苹蘩而昭答庸罄微忱伏愿帝鉴孔昭天休滋至九扈奏金穰之喜四时调玉烛之和
　　表文
　　明堂礼毕奏谢诸陵攒宫表文　刘后村
　　伏以蒇词周寝备芬芬苾苾之仪徼福汉陵瞻郁郁葱葱之气威灵如在禋祀克成仰先烈以兴怀荐微忱而摧谢
　　青词
　　明堂大礼前于天庆观启建预吿上九位五岳四渎道青词七通系一词　刘后村
　　伏以刚日载防将展仪于宗祀先期加谨敢徼福于髙穹俯竭精防仰祈隲相普锡丰年之庆迄臻熙典之成大乙宫启建明堂大礼预告祈晴道场满散设醮一千二百分位青词一首　　刘后村
　　伏以秩祀杪秋将告防于重屋先期浃日敢徼福于殊庭今太史之筮叶从若有司之笾豆已戒惟隂晴之未定盖夙夜之靡宁寅羾緑章仰祈苍昊伏愿瓣香上格列宿下临圎魄中天映黄流而同色霁华丽晓俨玉路之无尘
　　制司上元青词　　　　　　　方秋崖
　　一元始万物肃迎九炁之临五福赐庶民丕对三阳之泰延淑式瞻于玉境蠲诚诞启夫琼书臣惟此淮濆介于边圉螭头云集屡惊鸿鴈之居虿尾毒揺未撤貔貅之戍正恐废犂锄于春亩愿言洗兵甲于天河爰率彛章敷闻恳款敢望敛时景贶睠我昌期岂惟淮海之东桑麻如旧将使闗河之北草木皆宁此臣至诚惟天善应
　　上元建醮青词　　　　　　戴象麓
　　嵗开新序天兴物以为春节届上元吏为民而祈福痛兹南埜三载冦经加以西畴连年旱歉幸上帝深哀其无告而去嵗特畀之有秋民有一饱而懽吏免百忧之责觉今新嵗渐复旧时天赐之休人何不报忻值银灯之夕肃陈玉笈之仪上答帝休下祈民贶伏愿玉清锡羡璇极垂慈百里风同各安士农工商之业五乡日靖永消水火盗贼之虞
　　督视府开府青词　　　　　　方秋崖
　　王事靡盬遡炎暑以徂征帝命不违假祥颷而有请惟皇祚宋昭假顺天伏念臣本乏脩能误膺烦使躐跻两地自知鼯防之技穷起视三陲但觉风鹤之惊屡使宸扆未安于丙枕在庙堂敢诿于甲兵乃将威命以董师遄即陪都而开府盖以主忧臣辱事不可以辞难然当内阻外讧材岂堪于任重惟列圣涵濡之泽至厚惟皇天顾諟之命寖隆虽臣之愚有相之道用冐闻于上帝其笃祐于我家天徳好生帝心悔祸兵以不杀为武毋惊羽檄之尘国之大事在戎克固金汤之业凡臣所乞罔敢以私
　　淮东制司黄箓青词　　　　方秋崖
　　冦为不道长淮厌锋镝之腥梱寄非材属部失金汤之固痛念生灵之涂炭曷伸寃恨于幽泉流涕其滂捬膺何及臣惟滁支郡当贼要冲心窃危之形势实难于固守防闻屡矣规模盍亟于移屯曾微初是之什三犹觊自存于万一憬彼熊罴之南下尽驱牙爪以东侵城骤合于重围守将誓言于死鬬夫何飞石适防麾军星霣中营谁则为之主者云崩坚垒天乎尚忍言哉此繇制帅之驽庸坐致兵民于鱼肉敢忘宜荐少塞哀摧伏愿简在穆清愍兹荼毒忠魂如在足令守虎豹之闗羣姓何辜罔俾滞鼪鼯之野大轸好生之徳亟开悔祸之期
　　广东仓入宅青词　　　　　刘后村
　　起家一出甚矣劳生乗传载驰幸而善逹輙陈悃素曷叩昊苍伏念臣乆分退藏忽叨临遣白头慈母老恋家山黄吻小児疾留道路虽百指檀栾而无恙然寸心陨获而靡宁兹选刚辰将趋公宇爰举祓除之典冀垂覆帱之仁恭愿悯此艰勤锡之福顺新书方急若为寛比屋之叹愁旧学云何夫岂在全家之饱暖誓殚薄力仰答厚恩
　　建天香醮青词　　　　　　戴象麓
　　尺地安居窃九重之天庇炉烟致敬焚一片之心香物虽薄而凟尊意实存于报本仰祈帝鍳俯察愚赦其动作之锡以保全之福常情不知止足愈有愈求惟臣但愿平安无灾无难
　　景献邸生日青词　　　　　　方秋崖
　　七月流火聿临初度之期五福锡民式迩中元之庆用延景御肃启明神伏念臣世系麟宗恩荣鹊印自顶及踵罔非君父之仁以口语心莫报乾坤之造永懐际遇敢廸斋明伏愿昊极溥临寰区嘉靖文王本支百世休有烈光上帝监观四方自求伊祐惟忠惟孝不震不腾
　　福国生日青词　　　　　　　刘后村
　　嵗华已晚不胜喜惧之情天听甚卑辄沥精诚之祷伏念臣妾颓然衰景届此始生虽瞻视之逾昏尚筋骸之可勉老者祝哽祝噎粗适防甘常情欲安欲生矧侵耄耋敬慿緑奏輙沥丹忱伏愿矜此余龄锡之晚福斑衣杂遝凊温相踵于髙堂锦诰便蕃汤沐更封于大国
　　太夫人生日青词　　　　　　刘后村
　　人羡乆生顾余龄而自慨天无私覆然善愿之必从伏念臣妾某早染世尘晚耽禅悦骎骎耄耋乆不出于乡闾碌碌诸儿粗能当于门戸防甘无阙汤熨少停人以为衰老之荣己则有满盈之惧兹因诞日敬叩髙穹伏愿鍳此精防畀之夀嘏大国赐汤沐切冀新恩百年曰期頥庻延暮景
　　乙卯后村生日青词　　　　　刘后村
　　采薪之忧命悬一瞬勿药之喜恩等再生假以余龄仁哉洪造伏念臣某宦情已薄年事寖髙去国为农圃之归罢祠絶庖廪之继尚为病挠可见身灾穷则呼天尝呻吟而号痛斋可事帝果奋起于沉绵不揆蝼螘之微輙羞豺獭之报伏望神祗叶佑星曜顺行屏岐伯之书少停汤熨拜景之防遂挂衣冠
　　赵端明为兄保安青词　　　方秋崖
　　兄弟急难真切鹡鸰之念天地明察岂遗蝼螘之诚庸肃叩于穹隆輙吁闻其疾痛伏念臣长兄具官臣某摧頽一老遭罹百忧丘嫂丧明乆有进蛴之惧女侄夭折不胜防犊之悲良用感伤积成衰病忽有来于使者若将属其子然读且惊疑逺难候问永惟手足之谊重亟欲腹心之疾瘳敢以祈禳庻其康复伏愿大垂仁育少鍳友恭惟有三荆更借桑榆之暖谁不百嵗觊回草木之春
　　祈雨青词六月十三日　　　　戴象麓
　　六月不雨农望嵗以深忧三日为霖吏率民而哀请合众忱而再凟兾帝意之一回伏念臣某等各无寸长全仰一稔柰縁谬政遂召干自前月以至今苦旱魃之为虐云欲幕天而吹散雨才洒地而卷空虽间沐于沾濡终未于优渥敬陈雷醮防叩天阍伏愿璇极垂慈玉真赐悯速回颷驭使南箕不可簸立勅雨师挽西江以救辙涸
　　祈雨青词　　　　　　　　　戴象麓
　　吏惭无状致时雨之愆期民实何辜叩神天而请命痛惟雕邑率多旱田土髙仰而无源穂方吐而未实政资膏润怱苦旱干农如倒垂吏莫逃责若迟之五日而雨不至则茫然一嵗之计皆空丰荒只决于旦夕之间利害全资于肤寸之泽为势甚亟惟天赐潾锡以甘霖救其残命重念数年之转徙仅此相安全资三日之沾濡俾之一饱
　　江东祈雨青词　　　　　　刘后村
　　嗟我农夫苦亢阳之为沴惟皇上帝忍膏泽之尚屯俯陈怵惕之情仰渎穹窿之听伏念臣自入疆而采访知编戸之创痍数口之家鲜能宿饱一年之计尤仰早收方弥望以如云忽兼旬而渴雨深恐孑遗之黎庻不能自振于俭荒惟暑气之蕴隆欲流金石彼原田之秀实将化堇荼列城若处于焚惔近境才于霑洒倘悭后惠必废前劳合一路之哀鸣叫九阍而上诉伏惟矜其诚至赐以感通若润泽之敢不尽微臣之职俾滂沱矣庻几全大造之功
　　谢雨青词　　　　　　　　戴象麓
　　闵时不雨屡干鸿造之私降监自天叠拜龙湫之泽虽真宰未尝责报然愚情敢不知归伏念臣某试邑罔功频年遭旱每投诚于三井常得请于九阍至神如响之从甘霔随车而至兹复于加霈庸敬谢于元功伏愿璇极垂慈玉京赐悯幸令南埜既沾润泽之仁继此西成更觊始终之惠
　　祈晴青词　　　　　　　　　吴雨嵓
　　十月纳稼乃乆阻于积隂上帝鍳民望特回于洪造曲赦干和之罪普垂乃粒之恩伏念臣等忧国愿丰以食为命睠今嵗谷多不稔半已青空而初冬雨复害成又将黒腐栖畆殆几于坐视腰鎌直待于连晴愿令天日之清明收藏俱便庶无田里之愁叹饥馑潜消
　　里社禳灾　　　　　　　　刘后村
　　思患而豫防人情至切不言而善应天听甚卑廼率耄共祈穹昊伏念自冬至腊厥证常旸风日燥刚水泉干涸连甍接栋深虞沴气之行曲突徙薪思弭融风之变俗相恐动古有禬禳懐凛凛之深忧遂嗸嗸而上愬伏愿锡皇极之福念民生之艰驱疠之妖咸跻仁夀逐毕方之恠永息惊譌
　　为二侄追荐惠州弟　　　　刘后村
　　丹旐言旋陟岵怆十旬之隔赤章哀吁扣阍冀一念之通伏念臣等先父臣某奋自孤童安于拙宦补孝子循兰陔之什乆矣栖迟慕前贤守鬱林之风过于清苦凢今日寸地把茅之茍有皆平生节衣缩食之所营云胡夏鵩之妖莫起河鱼之疾野吏之亭长在父老共悲善和之宅依然主人不返雨降露濡动辄凄怆水浮陆走幸无震惊敢伸人子之情敬采道家之説伏愿回乾坤之大造鍳草土之微忱逝者如斯夫欲承顔而永诀魂兮归来些宁与魄以俱沉脱离幽隂周防冲汉
　　赛愿回荐青词　　　　　　戴象麓
　　百年中诀痛深去后之思一念未偿代毕生前之愿敬殚诚赤仰渎穹苍伏念臣某亡室某人曩因懐姙之初尝许保胎之善所冀诞弥十月人欲天从岂期防变一朝子亡母断叫呼无地哀诉惟天恐日前之誓未偿致身死之魂犹殢敬为还赛少助超升伏愿上圣垂慈列真肆宥三官罢对顿消黒簿之愆八景超生蚤注朱陵之籍











　　翰苑新书别集卷九
　　钦定四库全书
　　翰苑新书别集卷十
　　防语
　　天基圣节道观启建　　　　方秋崖
　　聦明而作元后有开绕电之祥富夀以祝圣人肃奏望云之请春融蘂笈天賛萝圗皇帝伏愿道迈崆峒世緜郏鄏洛书五十六字休符丕赫于文天皇万八千年厯数莫穷于凤纪
　　天基圣节僧寺启建　　　　方秋崖
　　法王真子为世界主天开夣日之符大地众生礼毗耶身人致望云之祝敷玉偈丕賛金轮皇帝伏愿如不动尊获无量夀南阎浮提北鬰单越尽被尧仁大周沙界细入微尘难穷舜歴
　　天基圣节启建　　　　　　刘后村
　　秦腊俶临将及春回之候夏正甫建有开震出之祥敢倾葵藿之心仰祝春松之筭伏愿皇帝陛下夀齐箕翼福等冈陵昆丘王母之桃靡烦来献海上安期之枣不必逺求
　　皇太后圣节启建　　　　　　戴象麓
　　日占南陆千龄开夣月之祥星拱东朝百拜祝齐天之夀蒇仪防典賛庆昌时夀明皇太后陛下伏愿齐光北辰悟妙西竺千百佛里比侔无量夀如来亿万年中拥佑当今新天子
　　天基圣节道观满散　　　　　方秋崖
　　王者大一统肇新纪鳯之元中国有至仁诞启流虹之旦懽腾羽玉颂浃云璈恭愿如日之升与天无极九五福曰夀曰富遹符华祝之三八千嵗为春为秋长燕嵩呼之万
　　天基圣节满散　　　　　　　刘后村
　　春王正月方欣木徳之回天子万年式庆萝圗之永罄舆情之懽抃祝睿筭之延洪伏愿皇帝如日之升体干之健豳人为酒告农扈之屡丰都护奉觞喜邉之早息
　　天基圣节僧寺满散　　　　　方秋崖
</div>
    <div class="pagination">
<a href="翰苑新书_page75.html">上一页</a><span>...</span><a href="翰苑新书_page71.html">71</a><a href="翰苑新书_page72.html">72</a><a href="翰苑新书_page73.html">73</a><a href="翰苑新书_page74.html">74</a><a href="翰苑新书_page75.html">75</a><span class="current-page">76</span><a href="翰苑新书_page77.html">77</a><a href="翰苑新书_page78.html">78</a><a href="翰苑新书_page79.html">79</a><a href="翰苑新书_page80.html">80</a><a href="翰苑新书_page81.html">81</a><span>...</span><a href="翰苑新书_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
