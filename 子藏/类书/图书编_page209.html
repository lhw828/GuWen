<!DOCTYPE html>
<html>
<head>
    <meta charset="UTF-8">
    <title>图书编 - 第 209 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 209 页/共 220 页</h1>
    <div class="content">　　秦之先有非子居汧渭好马及畜善养息之周孝王召使主马于汧渭之间马大蕃息孝王分土为附庸邑之秦
　　林駉曰汉初稍复古制劝民养马有一匹者复卒三人盖居闲则免三人之算有事则当三人之卒此内郡之制也至于边塞则纵民畜牧而官不禁乌氏居塞则致马数千羣桥姚居塞则致马千匹于时内郡之盛则众庶有马阡陌成羣边郡之盛则三十六苑【景帝】分置西北武帝初年单于入塞见马布野而无人牧者征伐四夷【武帝】而马徃来食长安者数万匹既数出师马大耗乏乃行一切之令自封君以下至三百石吏以次出马则内郡庶民之有马者欲望复卒难矣又令民得畜边者从官假牝马而归期息什一则边郡之欲畜牧者难矣又匿马者有罪有以匿马而腰斩者有以民或匿马马不具而长安令防坐死者故内郡不足则籍民马以补车骑边郡不足则发酒泉橐驼负出玉门闗轮台之悔始修马令此汉牧于民而用于官之制也
　　林駉曰唐府兵之制当给马者官与其直市之每匹钱二万五千刺史折冲果毅嵗周不任战者鬻之以钱更市不足则府供之此给钱以市也至府兵渐坏兵穷难致乃给以监牧之马此给马以用也大抵唐之马政皆给于官民无与焉始唐继周隋乱离之后承天下征伐之余鸠括残马仅得牝牡二千匹于赤泽徙于陇右始命太仆张万歳葺其政肇自贞观讫于麟德四十年间至七十万余匹于时天下以一缣易一马秦汉之盛未始闻也垂拱以后马耗太半开元始命王毛仲为内外闲廐使牧养有法云锦成羣此唐牧马于官而给于民之制也【唐】
　　林駉曰宋朝马政畜于监牧者曰官马散于编户者曰户马市于边郡者曰戎马【宋】
　　李觉言于太宗曰今所市戎马直之少者匹不下二千往来资给赐予复在数外是贵市于外夷而贱弃于中国非理之得者也宜减市马之半直赐为我利亦济用之良防也
　　按古今马政汉人牧于民而用于官唐人牧于官而给于民至宋始则牧之在官后则畜之于民又其后则市之于戎狄我朝兼用前代之制在内地则散于民即宋户马之令也在边地则牧于官即唐监牧之制也于川陜有茶马之设非宋人之市于夷者乎以今日国马之政言之在内者有御马监掌天子十二闲之政以供乘舆之用凡立仗而驾辂者皆于是而畜之其牧放之地则有郑村等草塲其饲防之卒则有骄骧等四卫国初都金陵设太仆于滁州后定都于北又设太仆寺于京师凡两淮及江南马政则属于南顺天等府暨山东河南马政则属于北其后又用言者每府州县添设佐贰官一员専管马政在外设行太仆寺于山西陜西辽东凡三处苑马司亦三处陜西甘肃各辖六苑为二十四苑辽东仅一监二苑内地则民牧以给京师之用外地则官牧以给边方之用又于川陜立茶马司五以茶易畨戎之马亦用以为边也本朝国马之制大畧如此承平百年祖宗之良法善政故得也乞命本兵大臣讲求故事以济今日之所不及遣知马政者勘实牧地其有旧有而为人所侵欺埋没者咸复其旧或有山林原隰可开垦以为牧地者开垦之或附近州县有空闲地可以増置监苑者増置之士卒有迯亡者则为之勾补廐庑有未备者则为之修葺所畜之马若牡多而牝少则为之添牝孽生之牝其种有不良则为之求良游牝去特必顺其时腾放调养各有其法表散闗涣咸定其规皆一一讲求如此则边圉得马之用也虽然昔人有言帝王之师以万全取胜中国之所以取胜于外国者以人不以马以智不以力以守不以战或者若谓马者兵之大用兵非马决不能制胜吁此论战兵非所以论兵之守也所谓守者我静而彼动我逸而彼劳我大而彼小我众而彼寡用我所长舍我所短以制之则彼进不得战而退可以囘自然屈服于我矣
　　马政总论
　　昔周盛时因井田以制军赋井邑丘甸出戎马四匹积而至于畿方千里则天子马四万诸侯邦国大夫采地由此其数可考已四时有祭祭各有义春马祖言天驷也夏先牧言始饲者秋马社言始乗者冬马歩惧为灾也校人廋人圉师圉牧趣马巫马皆所以攻熟闲习以调其性而蕃其生也由此其故可考已栢翳谐鸟兽之情而畜马息故帝尧氏之以嬴得世其官非子牧汧渭之间而大有功故周孝王邑之以秦不废其业汉初自天子不能具纯驷传至武帝冨庶阡陌成羣及匈奴入塞征伐四出卫青击匈奴李广利击大宛其后乃发酒泉槖驼负食出玉门轮台之诏始令郡国二千石各上畜马方畧马一匹复卒三人贞观时张万嵗总领羣牧鸠括残骑徙之陇右至麟德垂四十年而疋缣可易自是而毛仲牧之云锦成羣突厥欵塞长兴时范延光奏陈方患官马太多靡费国力至清泰曽防何年即令牝牡但胜衣甲并行印记后唐之业日以不振夫畜牧繁而邦家实内治宁而外攘举不然锐志四夷者乃罢中国之人勤心逺畧者多忽目前之虞马政所系岂其防防惟皇祖革故鼎新削平僭乱首命刘惟谦申明马政严督所司尽心刍牧务底蕃息有不如令者罪之今内之天子十二闲外之南北太仆直河南山东所辖之地或计丁税而使之牧或进饷而备用或防验而俵散其陜西山西辽东甘肃四川或设苑监而牧之于官或以茶缣而市之于夷皆酌古用中而为裕用御侮之道者也然法久则滋时极则政更夫官散马于编氓计力度立之羣长歳课所出之驹生则籍记死则偿直分日而饲需次而输间或驽骀末品不适于用转徙流易必足其数未俵则爱之如子既俵则置之若弃民之牧之若秦人为越人牧羊然给军骑操官出刍秣豪家私门假以驱驰瘠损羸弱坐视其毙况望其亭亭蕃且孶防深春牧放及秋乃归今假是以削其刍秣名存实亡则军士重为马困也纵严捕亡之禁将何禆防议者谓营军骑操故有苑监今半以湮没冝亟为清理复古行之九闗丰旷之野官备刍饲列廐大钻攒槽合食羣长时为之添牝求良教駣攻驹将领以葺其政士卒为之分直仍敇宪臣董其事以待亷视严班政之数重侵冐之禁一卒一骑用则驾鞍闲则休息人与马而俱利者也虽欲私其用不可得也牧之民者其害也甚矣内郡有司莫若约其丁税所出而归之于官官为之择地立羣长以牧之则责其専职而久其成功欲马之无蕃不可得也逺郡水旱则牧变縁纳以贮大盈或每歳银马中少此固人情所乐从者官与民而益者也否则视宋之保马为甚保马则忧诸役今诸役犹在也民何以堪边地苑监可耕则屯不可耕则水旱草软申其厉禁广其掌息塞上有警自足以取用为防御而况茶马盐马又所以备重振而充监牧法至宻矣徃孝庙采纳廷议専设风宪众臣督理马政而一时马富国强敌人不敢南顾而侵轶迩年边臣每每告乏戎部时为之给直分市此其故何防昔仆臣世其业今皆为养望迁秩之地其与栢翳非子之职逺矣夫利不偿十则不可以除害防不蚤辨则不可以圗大物不素具则不可以应卒治不更始则不可以乐成诗曰秉心塞渊騋牝三千又曰思无疆思马斯臧夫僖文马云庶矣而诗人歌咏其美则本于心其知道乎太仆监苑总叙
　　洪武初设十四监后废而牧马归于民户当是时十四监废而天下尚有苑马苑马自永乐四年始其后北京辽东山西陜西甘肃并置苑马令诸苑犹颇存惟北京苑马独废牧马亦归于民户太仆寺所领马户如南京之制然当时所谓北京苑马六监者正冀北之地今之牧马草塲犹是其故地也故与洪武十四监并存其名而诸苑马若茶马司故马之大务而南太仆寺俵马必归于北诸行寺事体皆同然乏马皆仰给于内大司马以边重无不与者其职之相聨如此夫大司马都天下马政宜知其制独称监苑者重牧地也
　　北京苑马寺【六监二十四苑永乐四年设十六年废】
　　辽东苑马寺【六监二十四苑永乐四年设今存一监二苑】
　　甘肃苑马寺【六监二十四苑永乐年间设后废省入陜西】
　　陜西苑马寺【六监二十四苑永乐四年设今存二监六苑正统三年并甘肃苑马司入为四监】
　　凡苑视其地里广狭为上中下三等上苑牧马万匹中苑七千匹下苑四千匹
　　各苑皆有圉长一圉长率五十夫毎夫牧马十匹






<子部,类书类,图书编,卷一百二十一>
<子部,类书类,图书编,卷一百二十一>
<子部,类书类,图书编,卷一百二十一>
<子部,类书类,图书编,卷一百二十一>
<子部,类书类,图书编,卷一百二十一>
<子部,类书类,图书编,卷一百二十一>
<子部,类书类,图书编,卷一百二十一>
<子部,类书类,图书编,卷一百二十一>
　　京营少卿歳春秋巡马迤边自宣府歴蓟州古北口东抵山海闗辽阳之境后不复行今奏少卿新领勅如旧制行边云予昔保安安置犹见少卿来也不知废自何时边马乏督府移文大司马大司马奏下太仆太仆度地便近集诸马以调发寺典籍无存惟存调马防马图调马图者寄牧郡县也防马圗皆卿所渉边塞也
　　太仆库藏説
　　太仆寺掌马政而库藏特为寺之大务故有易银变马草塲余地之租凡贿之入皆以马也马不足则令市之民常以地宜与年之丰防而权之而货贿之出入上其计于司马如劳军缮城府营之制造咸取给于寺而大司农乏亦时假诸寺若御马监边屯马不足来告寺輙与之或与马或贿与马一也故寺之积特饶焉而其出亦倍夫苑马之政不举则边马不足太仆不领内廐则内马有限故予于秦汉官制每有感焉汉母将隆言武库兵器天下公用国家武备缮治造化皆度大司农钱大司农钱自乗舆不以给共养劳赐一出少府盖不以本藏给末用不以民力供浮费别公私存正路也太仆寺専为国马其入又非大司农比若为他给及贷用非挈瓶之守矣系军国大计故特书焉
　　余考祖宗时不置司库盖时寺颛主马而积金少也治初始置官吏岂非金溢于前耶金日羡而马羸矣议者又言金便如是不已防无马矣夫谓积金以市百万之骑可立致则内帑之金犹外廐之马也是不然往者尝捐金以购马当时犹谓扰民而不可行一旦仓卒括民间马可得耶如仓庾无积谷而黄金珠玉不可食也冀北之马称天下今歳俵马往往市之他郡所谓外廐者果安在防而边兵之求索无厌防防不足以盈尾闾之泄是不可不为之长虑也国朝茶马考
　　河州茶马司【在榆林卫治东南】洮州茶马司【在固原卫西】西宁茶马司【在西宁卫西】
　　近畨黄河南有洪河二州北有西宁皆汉郡唐末防于吐蕃宋为夏元昊所据洪武初洮州河州西宁各设茶马司二年一遣赍金牌信符招畨纠验纳马洮州火把藏思等族牌六纳马二千五十匹河州必里卫二州七站西畨二十九族牌二十一纳马七千七百五匹西宁曲先阿端罕东安定四卫包哇申藏等族牌一十六纳马三千五十匹每匹上马给茶一百二十斤中马七十斤下马五十斥后茶马不行时入侵扰成化十九年西畨潘松等族反巡抚都御史马文升调兵征斩首八十三级嘉靖元年西畨反镇守都督郑卿领兵讨之不克以后每嵗入境杀虏嘉靖八年西畨数至巩昌冦掠杀军焚卢舍陇右之民深被其毒总制尚书王琼破若笼板尔二族抚定宋舍等七十族西畨始宁
　　丘文庄公云自唐以来中国马不足往往与西北互市然多费财用而实无益于国宋南渡以后失中原宜马之地而所资以为战骑者求于西南夷盖有不得已焉今世全得中原之地凡西北髙寒之所冝马之地皆为吾所有茍制置得宜牧养有道典掌得人又何患无马乎患无其人耳宋李觉言于太宗其说亦如此然今马常患不壮以无善种当必取之戎夷而杨文襄公乃谓得西宁洮河等卫茶易畨马以之给军骑操周济边用以之作种则土风异宜孳牧多损余恐不然唐初得突厥马而开元之马以突厥种而益壮陜之风气与畨近岂有不宜者若丘公之论施于中国马盛之时则不可易矣夫马必有种世称青海骢马日行千里盖有得于波斯马种云
　　保马説
　　擐坚执锐骑不如歩逐利追锋歩不如骑山林积石经川丘阜车骑二不当一平原广野曼衍相属歩兵十不当一古人有是较矣然歩易集骑难集歩易养骑难养人尽兵也故歩易集骑非广字而素畜之百金不可得一故难集一夫所食终歳数钟故歩易养一马所秣十车不能载也故马难养然今所与战者北敌也敌恃马力我不可不用骑所与战之平原也敌便驰突又不可不用骑是故马宜保也夫国家注意马政久矣日孳牧日解俵日给兊日补买而马日不足者饲秣之实不尽耗失之科不明地产之宜不辨生养之原不开也一兵授马举家乗之甚至有供迎送者矣刍菽之不备水饮之不时不稽之矣甚至无刍菽而给之金曰兵自易也金入兵手孰不妄用有倾囊易刍菽者乎征调之不时驰骤之不法不稽之矣甚至暗伏之所无刍菽而分之商贾曰与商贾自为交予也商贾析利秋毫兵见小利有不私他货者乎凡皆刍秣之实不尽也家市之马失者不深罪官市之马失者不深罪闗兊之马失者又不深罪是不明马所从来也从战六七歳失者又不深罪三四歳失者又不深罪一二歳者又不深罪是不明马所服役也瘟疫毙者驷尼喘汗毙者驰疾癣疥毙者枥秽羸瘠毙者失防一皆不之问也至若从征有期或行役半道称马毙者奸人戕之以避战阵归伍全身不重伤称马毙者懦将弃之以饵敌又皆不之问焉是不明马所困踣也凡此皆耗失之科不明也北种闲驰实正人之所将时属势家中产畏霜雪闗南之所觧多给絶塞又中产逢冬不厚其防遇雨不惜其险蹄距损伤疴病且作死者相继伍为之空凡此皆地产之宜不便也西北马乡也有买补无资养东南风气弱也有给养复有字息出盗借乗于敌也厉禁以禁之通贡遗我以利也戮使以絶之凡此皆生养之源不开也欲尽防刍之实在以肥瘠课将校欲明耗失之科在以倍偿惩行伍欲辨地产之宜在以逺近科给配欲开生息之源在以税粮为保马也是数者立法行之至易独保马之法宋人以为扰民今时众咻旁指不敢主议者也愚则曰国有至计民有至神政有大机时有大顺引而伸之一转移之间耳夫塞下田不少也自军随身官屯种之外皆有租于上者也州县曰税粮卫所曰地畆粮数亦广矣然不过禄藩府廪兵而已夫禄藩府廪兵所需者金与粟也金至易得粟次之不与马班也今中州之费可以裁而得金者何限又边塞不通舟楫稔而和籴得粟何限移所得之金以禄藩府出所籴之粟以廪兵不必取足于租也而合郡县之税粮卫所之地畆粮行保马之法斯定马矣严其科十石保一马可也寛其力二十石保一马亦可也其严其寛视租为较而复准种马之例以一资养之实自春徂夏为刍菽若干自秋徂冬为刍菽若干兵民可自收授也又准驿马之例以一资补之直从征歳久者民全科歳浅者民半科有故夫者兵全科兵民宜均任其责也然则官养不费官直不损可自足马矣佥军丁之义勇以代歩兵之杂役出杂役之歩兵而配之马所谓不他求而歩骑咸足也歩以乗塞扼要伏之堡为冲虚骑以据塞追袭絶之后为邀击无不可也
　　养马説
　　窃惟古之马唯养于官而其养之于民者官初无所与司马法甸出长毂牛马及所谓万乗千乗百乗此皆寓兵于农有事则赋调而官不与知也惟其养于官者如周礼校人牧圉之属与月令所载其养之之法备尽此则官之所自养也夫周之时既养马矣而民之马官府不与是以民各自以其力养己之马而无所不尽其心故有事征发而车与马无不辨也汉之苑马即校人之王马而民间私牧官无所与而皆得以自孳息故街巷有马而桥姚以致马千匹逮武帝北伐马少而始有假母归息之令亦兵兴一切之制非久用也秦汉以来唐马最盛皆天子所自置监牧其扰不及于民而马之盛如我国家苑马之设即其遗意然又于两京畿河南山东编户养马乃又兼宋人保甲之法盖不独养于官而又养于民也今监牧之马未见蕃息民间牧养又日以耗且以今畿郡之养马言之天马既繋于官而民以为非民之所有官既委于民而官以为非官之所专马乌得而不弊自其立法之初已知其弊必至于今日也且天下有治人无治法茍能如其旧而得人以求实効亦未尝不可以借其用也今保马既不可变而于其间又不能守其旧往往数为纷更循其末流而不究其本始愈弊必至于不可复为而后已此今日天下之事皆然而非独马政也尝考洪武初制今有司提调孳牧江南十一户共养马一匹江北五户共养马一匹以丁多之家为马头専养一马余令津贴以备倒失买补每二歳纳驹一匹又立羣头羣长设官铸印与守令分民而治有牧马草塲又免其粮草之半每加优防使有司能责实而行之常使民得养之利则马亦何忧于不蕃也今頋不能修其旧而徒以法之而亟变之则天下安得有善法夫令民养马国家之意本欲得马而已而有所谓本色折色何为也责民以养马而又责其输银如此则取其银可矣而又何以马为于是民不以养马为意而以输银为急矣牧地本与民养马也而征其子粒又有加増子粒如此则遂并之田税可矣而又何以责之马户于是民不以养马为意而以输子粒为急矣养马者课其驹可也不用其驹而使之买俵于是民不以养马为意而以买俵为急矣夫折色之议本因江南应天太平等处非产马之地变而通之虽易银可也遂移之于河北今又变卖种马而征其草料原今变者之意専欲责民之输银而非责民之养马也官既无事于养马而独规目前之利民复恣意为奸伪而各为利己之图有驹不报而工于欺隠不肯以驹备用而独愿以银买俵至或戕其孕字絶其游牝上下交征利以相欺而已卫文秉心塞渊致騋牝之三千鲁僖以思无邪致马之斯徂夫官民一于为利以相欺何望于马之蕃息乎今之议者又方日出新意以变卖马之半为未尽因欲尽卖种马而惟以折色征觧畧不思祖宗立法之深意可为太息也夫河北之人骁健良马冀之所产昔人所以谓此地王不得无以王覇不得无以覇者也今举冀之良产尽弃之一旦国家有事西边之马可得以为畿内用乎古语曰变而不如前易而多所败者亦不可不复也今欲讲明马政必尽复洪武永乐之旧江南折色可也畿辅河南山东之折色不可也草塲之旧额可清也子粒不可征也官吏之侵渔可黜可惩而管马羣长兽医不可省也行马复之令使民得寛其力民知养马之利则虽官马亦以为己马矣又修金牌之制通闗互市益得好马别赋之民以为种马而有司加督视之洪武永乐之旧犹可复也盖修茶马而渥洼之产至矣弛草地而埛牧之息繁矣防编户恣刍牧而乌倮桥姚之富臻矣故曰车骑天下之武备也其所以壮神京防后患者岂浅浅哉抑古之相卫邢洺皆有马监即皆今之畿辅地也如使尽覈官民所耕佃牧马草塲尽出之与夫羣不垦者皆立堆以为监牧之地而尽归于苑马宋人户马保马之法虽罢之可也何必规规然沿其末流而日事纷更乎
　　马政緫说
　　国初官马养于各苑马寺各监苑而已永乐初始以官茶易和等处马养之民间谓之茶马正统末京师有警乃选取以备军资养于顺天府及近京属县谓寄马骑操马及京师寄养之马不复散去至今遂为故事每歳孳养赔补之法悉与各处茶马无异养马之家虽云量免粮差而赔补受累尤深地方民力疲毙此其大畧也
　　南北马
　　旧例养马在顺天府所属论地派养此外别无别科种马在应天府所属论丁派种此外更无别役如有倒失虽赦不蠲此祖宗制也顷者有司玩慢漫不检覈或地归豪右而养马累于细民或丁多逃移而种马至于渐耗马政之废实由于此宜令顺天府属覈地应天府属覈种有地亡而马存者即以其马责之佃主其种昔有而今亡者俟秋成之日以渐买补则数年之后马可蕃息矣






　　图书编卷一百二十一
　　钦定四库全书
　　图书编卷一百二十二
　　明　章潢　撰
　　刑曹总叙
　　五刑之设本以齐万民也四海风土不齐习尚亦异故民之敢于爲恶者由法律不明心无畏惮比比焉驱而纳诸罟擭防阱中而莫之知避也此所以不得不设之刑使其有所畏而不敢犯耳夫天讨有罪五刑五用刑固天之刑也盍观之天乎紫防垣内有大理隂德天牢而文昌第六星曰司寇太防垣内有左右执法并九卿郎位中有司刑之责天市垣内有贯索七公天纪列宿如角之平道亢之折威顿顽房之罚其主刑者不一而足焉刑狱民命所闗故在天垂象灿然可覩王者代天子民何能废刑但先王之制刑也刑期无刑本以弼教也惟礼以教之于其先刑以禁之于其后民有不率教者斯加之以刑正所以体上天仁爱斯民之心而俾之尽归于善也久之治隆化洽礼譲成风至于刑措不用由其纯任教化故耳岂若后代惟法律是尚严刑峻罚讼狱日繁奸宄日炽无知小民反惴惴然无所措手足如此而望天下之太平何可得哉非谓刑可无设也











<子部,类书类,图书编,卷一百二十二>
　　圣祖象天制刑曹圣谕
　　洪武八年太祖髙皇帝勅谕刑官肇法司于武之左钟山之隂其所名者贯城贯者何且法天之贯索也是星九宿如贯珠圈而成象乃天牢也若中虚而无凡星于内则刑官无私邪政平讼理故狱无囚人贯内空若凡星处其中而有数枚者则刑官非人若中有星明亮者则贵人无罪而狱人法司已法天道尔诸执事各司其事还有以身法天道而行之邪若如天之所以狱清而无事心静而神安以武之澄波印钟山之苍翆虽飞巢巅而走窝下亦莫潜毫厘洞见其真智人居是宁不开懐抱而长啸终日引觞侣酌以快今生庶不负朕肇法司之初志也汝其敬哉
　　法天制刑考
　　紫微之垣大理二居尚书左【宜明】其旁隂德二【宜暗大理隂德天之祥刑也】文昌六六曰司寇【大理佐理宜明润】天牢六【主绳愆禁暴】太微之垣九卿三【一即司寇】郎位十有五【今之尚书郎也】左右执法【左执法廷尉之象右执法御史大夫主象主理法诸臣考节稽疑宜静不移】
　　天市之垣贯索九【亦曰天牢主刑狱宜中空】太祖法之爲贯城凡列宿主刑者皆其属
　　七公七【主执刑法别善恶宜明正】
　　天纪九【主理怨讼宜明不宜芒】
　　夹角平道二左爲理【主刑】其下平二【主执刑法以典狱事俱宜明正而静】亢四【总理天下卿大夫治曹主聼讼理狱宜明大而静】
　　折威七【主斩杀以断军狱不宜金守】
　　顿顽二【主考察囚情宜黄】
　　罚三【主受金赎罪宜正直列】
　　天狱惟娄三【宜明大】
　　昴七【天之耳目主西方狱事宜明静】
　　参七【亦曰天狱主权衡以平理宜明静】
　　井八【主水衡法令于斯乎取平宜明而端列旁一星爲钺主斩奢滛宜暗小】
　　内平四【近职执法宜明】
　　论曰天之监下岂惟星哉兹独言星者广我太祖论贯索意也太祖谓贯索天牢以有无凡星于内知法司之刑政狱情圣人之于天道精矣天应人人承天惟影响或宜明而乃暗或宜隠而乃显或宜静而乃动在位者宜仰察焉以自考
　　刑制稽古
　　书帝曰臯陶蛮夷猾夏宼贼奸宄汝作士
　　总建刑官之始【刑官独谓之士以民命所系重德选也】
　　周礼大司宼卿一人小司宼中大夫二人士师下大夫四人
　　旅建刑官之始【今之刑部尚书即大司宼侍郎即小司宼十三司郎中员外郎主事即士师在外府州县理刑官即乡士遂士县士或以十三司官爲乡士恐非】
　　凡诸侯之狱讼以邦典定之凡乡大夫之狱讼以邦法断之凡庶民之狱讼以邦成弊之
　　刑部十三司分理各布政司刑名并管在京衙门直府州之始【六典八法八成皆冢宰所掌而定之断之弊之则在司宼而士师赞之今刑部职掌即其遗意云在外府州官即诸侯在京官即卿大夫其所则皆庶民】
　　周礼大仆建路鼓于大寝之门外而掌其政以待逹穷者与遽令闻鼓声则速逆御仆与御庶子【穷谓寃抑遽传也路鼓掌于太仆而守之者御仆御庶子也故闻鼓声则迎之】
　　击登闻鼓之始
　　调人掌司万人之难而谐和之凡过而杀伤人者以民成之鸟兽亦如之
　　聼民息辞之始【如过失杀及鸟兽践伤之类乃许和】我太祖作教民榜文颁示闾里有曰民间除犯十恶及强盗杀人外其有犯奸盗诈伪人命本乡本里内自能含忍省事不愿告官系累受苦被告伏罪亦免致身遭刑祸止于老人处决断者听与周礼调人意同
　　大司宼以两造禁民讼入束矢于朝然后听之以两剂禁民狱入钧金三日乃致于朝然后听之
　　告诉纳纸之始【凡以财费相告曰讼相告以罪名曰狱雨造者使讼者两至也两剂者讼者各执劵书也入矢明其直入金明其坚金必三十斤使民因借物以致思待之三日使民因迟留而自省先王不轻受民之讼纳民于刑也】
　　周礼小司宼以五声听狱讼求民情一曰辞听【观其出言不直则烦】二曰色听【观其顔色不直则赧】三曰气听【观其气息不直则喘】四曰耳听【观其聴聆不直则惑】五曰目听【观其眸子不直则眊】
　　吕刑两造具备师听五辞五辞简孚【覆实无疑】正于五刑【必情真者然后质之以刑】五刑不简正于五罚五罚不服正于五过【罪疑惟轻也】五过之疵惟官【畏权势保禄位】惟反【报复恩仇】惟内【交通内谒】惟货【狗货】惟来【干请凡出入人罪以此五者】其罪惟均尚克审之此二节听断详慎之始
</div>
    <div class="pagination">
<a href="图书编_page208.html">上一页</a><span>...</span><a href="图书编_page204.html">204</a><a href="图书编_page205.html">205</a><a href="图书编_page206.html">206</a><a href="图书编_page207.html">207</a><a href="图书编_page208.html">208</a><span class="current-page">209</span><a href="图书编_page210.html">210</a><a href="图书编_page211.html">211</a><a href="图书编_page212.html">212</a><a href="图书编_page213.html">213</a><a href="图书编_page214.html">214</a><span>...</span><a href="图书编_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
