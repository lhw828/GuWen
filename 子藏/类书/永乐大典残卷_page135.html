<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 135 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 135 页/共 331 页
  </h1>
  <div class="content">
   《憩分水岭望乡》：岭头泉眼一涓流，南入虔州北吉州。只隔中间些子地，水声滴作雨乡愁。又，岭北泉流分外忙，一声一滴断人肠。浪愁出得庐陵界，未入梅山总故乡。
　　【元王逢梧溪集】
　　《望乡操》：春水兮滑柔，春林兮蓊稠。春莫不好兮我心则忧，徘徊顾瞻兮非先子所钓游。於乎！人生不归兮孤死之羞。
　　【陈秋岩集】
　　《望乡歌寄卢疏斋》：天漠漠兮野茫茫，草萧飒兮金风凉。白日淡兮雾惨，沙碛冷兮云黄，有人兮独立而惆怅，悲歌兮南望而思乡。溯孤鸿之影灭兮，书不得而远寄。惊兔走之伏莽兮，那思驰骋而发狂。上驼车于半坡兮，渺哑轧之余响。认毡庐之几点兮，浮炊之烟苍。天将寒兮感物变，岁欲暮兮单衣裳。三载不浴兮，黧瘦质之尘垢；鬓根点雪兮，乱飞蓬之秋霜。心一去兮万余里，望不及兮云飞扬。怀千载之向上兮人已云远，留万古之遗恨兮绵绵久长。高台荒兮哀李陵，节旄落兮感苏郎。蔡琰悲愤兮儿呼母而失声，公主愁歌兮愿为鹄而骞翔。彼丈夫女子之不同兮，其情况则一耳。今我之念昔兮，谁复我而悲伤。奉天宇之开廓兮，去留野鹤之容易。垂我王之悯顾兮，纵归吾土而徜徉。如醉梦之意撩乱，重怅望兮回中肠。怅望兮若歌思之沉抱琴兮遗调于宫商。
　　【唐喻凫诗】
　　《怀乡》：秋风江上家，钓艇泊芦花。断一作古岸绿杨荫，疏蓠红槿遮。鼍鸣积雨窟，鹤步夕阳沙。抱迹僧窗夜，归心过月斜。
　　【宋邹道乡集】
　　《次韵和师稷清明怀乡之什》：扫尽人间冰雪寒，鱼龙鳞甲动斓斑。向来协气无踪迹，从此氤氲满世还。眼里飞蝇日夜侵，对时宁复壮年心。故人把手知难遇，强起弹冠插旧簪。天路幽禽暖颉顽，芝兰抽砌叶初长。自怜骨立风光里，勉向原头泣奉尝。春声入鼓晓冬冬，春色盈花晚更红。陶冶东君了无意，一时分付与晴风。冥心无物契毗耶，触处俱为剡水涯。却怪年来被春恼，逢人不觉叹浮家。青鞋布袜水云乡，胜践曾同物外忙。欲寄沃州双泪去，松阴高冢是星郎。南明山下枕清流，胸次尘无一点留。只恐少微黄色动，终然来作济川舟。高木笼轩翠作行，枕书闲听雨浪浪。别来一念终难灭，独自追论儿席傍。轩谓南厅文会轩观象悬知岁有成，通宵格泽照天明。余生饭饱无他事，坐看纷纷万物情。三元甲子几回旋，前日沧溟今甫田。惟有交情似春寿，蟠桃花里自年年。
　　【强几圣诗】
　　《依韵和杨尉郊外怀乡》：策马长郊羡子真，独羸风物与诗论。惊飞雁鹜投前涧，归去牛羊识旧村。暴涨溪声闻远近，久阴山气乱朝昏。异乡我亦嗟游宦，莫说啼鹃有怨魂。杨诗有“回望乡关在何处，更闻杜宇转凝魂”之句。
　　【唐韦庄诗】
　　《江外思乡》：年年春日异乡悲，杜曲黄莺可得知。更被夕阳江岸上，断肠江柳一丝丝。
　　【高僧清塞诗】
　　《冬日山居思乡》：太野始严凝，云天晓色澄。树寒稀宿鸟，山迥少来僧。背日收窗雪，开炉释砚冰。忽然归故国，孤想寓西陵。
　　【宋薛艮斋诗】
　　《思乡奉和》：杯室开门磅石泉，平生活计枕书眠。但知身世非人界，不信方家说洞天。陋巷分甘颜子乐，一瓢所得许由贤。年来把板尘埃去，笑杀商山四皓仙。
　　【赵元镇诗】
　　《思乡》：何意分南北，无由问死生。永缠风树感，深动渭阳情。两姊各衰白，诸生未老成。尘烟渺湖海，恻恻寸心惊。
　　【曾丰直诗】
　　《丁未仲春思乡味崔会之乐简寄董伯虎》：天下清明节，法贡笋蕨天。乱生无事种，争卖不论钱。带醋香醒鼻，和糟味滑咽。季鹰纯艹菜念，徒更杂鱼鲜。
　　【项平甫诗】
　　《思乡》：《浩然斋雅谈》，此却望并州是故乡句也。日日长沙岸，看云只念家。如何永州梦，偏爱在长沙。
　　【白维中诗】
　　《思乡偶得》：敲断砧声天欲霜，朔风驱冷入征裳。小窗睡足梅花月，一夜归心梦许长。
　　【王十朋梅溪集】
　　《嘉叟和诗至七篇有“何时五亩成归计，来作邻翁伴艺麻”之句。某乡心方切，复用韵》：学继初寮事业赊，闭门宁悔读南华。符分兴化日烘荔，室寓维摩天雨花。宗丞寓居僧舍故里君应怀北岳，归心我已到飞霞。永嘉有飞霞洞天休休莫莫宜闲处，耕有添丁妇绩麻。
　　【元陈景仁诗】
　　《思乡》：每动思乡念，高楼望不极。春草接春波，千里同一色。
　　【唐刘宾客集】
　　《遥和令孤相公坐中闻思帝乡有感》：当初造曲者为谁。说得思乡恋阙时。沧海西头旧丞相，停杯处分不须吹。
　　【宋徐节孝先生集】
　　《送彭公过故乡》并序：过故乡，美彭公也。彭公以福州太守过于故乡，乡人父老喜而作是诗也。盖学士大夫起自远方。羁旅仕宦处于中州，皆东西南北之人也。岁月既久，即其所居求田问舍，遂为中州人者多矣。建安彭公，亦羁旅仕宦者也。身在中州。而日夜之心游乎东南。以其家世坟墓、松楸桑梓、先畴旧庐、所亲之党，皆在闽中故也。乃一日以右司移疾，恳请便郡。朝廷不违其意，即用为福州太守，仍总兵铃瓯，闽郡县皆在部中矣。过家上冢，得所愿也。盖先之以扫除，严之以斋戒。其所祭，思其平生，思其笑貌，思其声音，思其所言，思其所嗜，内尽其心，外尽其物。故祭之日，必见其所祭者焉。其形亻爱然，如有所视也。其声忾然，如有所闻也。自其门内至于疏属，外姻故人父老，各以其党来会，人神和矣。盖公之孝思，弓朋积乎其中，而至于壅阏堙塞，郁郁而不得泄者，不知片几何年矣。乃一日豁然如有外物，扶而去之也。公之所以自慰者，不问其何如而可知也。于是二三父老酌酒而贺。公曰：重金叠组，尊为将相，高牙大毒县，虎士如林，前歌后舞，穷极富贵，君子弗贵也。君子之所贵者义也，义无所病，则君子弗病矣。公以明儒出仕，所居必治，内外号为称职。心无不忠，言无不直，行无不正，故不负于朝廷。不藏怒，不匿怨，不挟忿作威，故无伤人，无害义。夫义无所害，人亦义之，神亦义之。神亦义之者，报之以义；人亦义之者，身受显名。故自黑头至于白发，士无异论，而名义俱全。以此还乡，乡人之所以悦也。若彭公者，真可贺矣，亦可歌也。不似严生乞会稽，一身名义总无非。何须佩印如金斗，若论还乡胜锦衣。行处眼前新事满，坐来门外故人稀。有时载酒寻闾巷，认得当年老父归。
　　【唐裴说诗】
　　《乱中偷路入故乡》：愁看贼火起诸烽，偷得余程怅望中。一国半为亡国烬，数城俱作古城空。
　　【僧厉霆诗】
　　《送友归故乡》：万事觉悠悠，司空曙南国尚旅游。于良史独愁常废卷，祖咏归路半乘舟。李频野旷天低树，孟浩然江澄水浴秋。杜牧唯应望乡处，吕温群雁正离洲。于武陵
　　【宋陈藻诗】
　　《乐轩赠故乡人》：我家已破出他乡，如连如卓方阜昌。岂料囊金随后散，一齐开铺鬻文章。我今滨死只如许，二友犹堪望轩翥。从头借问向来谁，十室九人非旧主。
　　【胡仲弓诗】
　　《思故乡》：随龙南渡后，五世作泉人。仅识传家谱，空余报国身。中原无马迹，钜野隔边尘。北定知何日，归期未有因。
　　【文天祥诗】
　　集杜句，自一百五十六至一百六十二，共七首，皆思故乡、怀故山之情。予始创文山，其间水石竹木萧然，有辋川盘谷之趣，盖将终焉。承平时乡曲宾友，日夕宴聚，乐以忘忧，真人世之清福。今思之，非惟平生故人半为尘土，而故乡万里，并隔世外，惟死则魂识归吾故乡耳，哀哉！天地西江远，《送崔侍郎》无家问死生。《忆舍弟》凉风起天末，《忆李白》万里故乡情。《江楼宴》江汉故人少，《赠弟赞善》东西消息稀。《忆弟》异花开绝域，《游何将军山林》野风吹征衣。《别赞上人》老夫悲华年，《听杨氏歌》天涯故人少。《送弟》每望东南云，《遣兴》决眦入飞鸟。《望岳》人生无家别，《无家别》亲故伤老丑。《述怀》剪纸招我魂，《彭衙行》何时一樽酒。《忆李白》春水满南国，《遣寓》惨淡故园烟。《陈拾遗》三年门巷空，《遣兴》永为邻里怜。《草》迢迢万里余，《前出塞》绝域谁我怀。《赠李五丈》我圃日苍翠，《雨》回首望两崖。《柴门》春日涨云岑，《过津口》故园当北斗。《月》窈窕桃李花，《喜晴》纷披为谁秀。《九日》
　　【元刘将孙养吾集】
　　兰思卷舒师席，领袖家山群玉。留人沛吾乘兮云气，九仙招我，忽临睨乎故乡元已。良时旧龟新涤，某适兹目睹，慰我心期。喜季子之来归，感朗陵之久别。记矣美矣，孰如晚节之香；言之歌之，真有登仙之美。惠侥谊味薄叙贺忄宗一代风流贺季真，人间游戏谪仙人。神仙昼锦新官府，文献天葩旧缙绅。南涧林泉端有约，此山猿鹤断无嗔。九仙迎笑还吾似，第一头衔不染尘。
　　【唐百衲锦】
　　《僧厉霆野望怀故乡集句》：野外登临望，李中崎岖多在尘。孟郊乾抻万里眼，杜甫江海十年人。李嘉奔走失前计，郑谷支篱笑此身。戴叔伦乡心新岁切，刘长卿归及柳条春。孟浩然
　　【宋僧文王向诗】
　　《怀故乡》：家住潜溪云万重，别来四十九春风。无田种秫不归去，梦落山光水色中。
　　【强祠部集】
　　《河北道中怀故乡》：一为南国别，久负故园期。细雨破花气，和风柔柳枝。竞舟红浪动，桃菜绿烟披。寂寞洪河北，桑麻空此时。
　　【元汪济诗】
　　《怀故乡》：故乡踪迹九霄霞，人在天涯苦忆家。尘尾已随秋后扇，笔头空记梦中花。恨无黄耳能传信，想傍青门学种瓜。他日问羊亡恙不，相期携手访金华。
　　【赵讽诗】
　　《试院忆故乡》：岁晚西溪路，谁过旧草堂？苔纹侵柱础，竹色度邻墙。白首光阴疾，青山意绪长。相思老兄弟，夜夜梦还乡。
　　【陈秋岩诗】
　　《忆故乡一首寄舅氏欧耐轩》：已是悲秋更忆乡，关山迢递楚天长。鲈鱼江渚西风老，木弹园林白露凉。八十老亲无信息，几多良友自参商。好从直北看南海，荒草茫茫又夕阳。
　　【王炎变溪类藁】
　　《以游子悲故乡为韵》五首：
　　一身将百指，就食家浮游。清霜木叶黄，弊笋无完裘。平生三釜心，山阿种松楸。圆枘连方穿，命不与己谋。盥濯朱墨手，清江操钓舟。
　　择友得石交，心腹管城子。可怜老而秃，我穷正坐此。玲珑玉其音，六学有妙理。抱此为身媒，前贤恐不尔。翩翩肉食飞，书生懦于武。
　　东风黄鸟鸣，白露寒蝉悲。去日何太短，种种发欲疏。人言了婚嫁，此事今何如？欲耕无一廛，儿女牵人衣。蚕以茧自缠，深念难为娱。
　　跣行我足伤，涉世无夷路。三复贝锦诗，谗口古亦恶，儿女附耳言，誉喜诉其怒。勿用驱青蝇，玉质自如故。竹间有数椽，读书乐未央。
　　稻梁自为谋，风散鸿雁行。叔氏从我来，季子天一方。人生手足爱，念之扰中肠。谁不思息肩，我岂乐异乡。何时一青灯，夜雨同对床。
　　【宋李弥逊竹溪集】
　　《送邵公序还乡序》：宣城古名郡而负山带江，行者以阻，四方之士大夫非职事走未尝辄至。故俗尚简，不相友事。宣和壬寅，仆从季氏来从兹邑，始至屏居，念咎不多与人还往。正昼阖户，绎编帙成。或熟寐通瞑，百不一问，相栩栩自乐也，宾至则谨冠履，正绅笏，偶坐寒温而退。日虽数不敢怠，间而弥月一接人，亦不以岑寂自叹。既数月，邵生缉者来见。貌甚闲，服甚野，颊颧竦特，眉目濯濯秀发。余固奇之，后累见益亲。出其文有典则，诵其学知阃奥，叩其胸中，足以相表里，始与之友。于是出有与并驱，居有与共席。朝莫有与辨是非，考古今以讲习，唱酬啸咏于闲暇也。稍不与接，则介然于怀，若有所失矣。一日谓余仆亲官满当归，而田畴未垦，室庐未辟，其敢以贻父兄忧，请以身先。且曰：“仆野人，是行若圆凿之赴方枘，将岸巾负来，从老农之后，以终吾身。当世之所为，吾弗为也。”余闻而愀然，为之改容。曰：噫！余之穷于斯，得子以忘其独。今去我，是造物之益穷我也。虽然，子之行职也，余不得而止。子之说则不可，愿有以告。夫学之为王者是，子其知之！古之人未尝不欲仕也，而必以正，必由其道。不幸而行踬言沮，则视去其位，犹脱屣之易，乐于畎田，饥且死不怨。固未有诵圣人之言，学其道，可以行而终止者。今子桐梓之拱把，楸柏之三围四围者也。不尽其材，充其有以施诸人，而以无用为全，独善为德。者画也。以余之愚，学不足以饰身，其敢责人以所不能，然隐居以求其志，行义以达其道。尝闻其语矣，吾子勉夫！
　　【国朝刘习之退庵近藁】
　　《叶贵中还乡序》：君子立身行己，不求无愧于人，而求无愧于己。盖愧于己，即所以愧乎天，愧乎天固不必刑诛罪谴，吾已凛然不自容于覆载间，岂必以自外至者为荣辱哉？其无愧于己者不然，是故冶长缧绁，夫子称其可妻。如孔光胡广之徒，虽显荣贵富，君子亦无取焉。凡以是非得失，皆在我而不在人也。尝怪仲弓问政，夫子告之必以赦小过，为举贤才之先。岂不以用人之道，有所取，有所拾，故二卯弃捍城，瑕瑜难以相掩。弗如是，虽多得贤才，独无益也。今九重宵旰，寤寐英贤，而未始见其有余。安得进是说，逆逆鳞之批，庶不以寸朽弃杞梓之良，不以纤瑕舍王与之美也。天台叶贵中，在先朝号称练达，以才用为狄道长。坐微累去官，曾不以纤芥见乎辞色。非所谓愧于人而不愧于天，愧于时而不愧于己者欤？且吾闻，昔张俭以党锢亡命，往投故人。故人有解印绶与之俱者，后世高之。贵中笃朋游里角之好，推排难解纷之心。虽以是受污蒙垢，曾不怨尤，所谓观过可知仁者。吾意贵中是行，如驶马是马肃马霜，天脱马中羁，如斗舰蒙冲，自放湖海，莫之禁御，莫之絷维。其何适如之？异时，青鞋布袜，黄冠野服，极探奇赏胜之趣，于天台雁荡间，必时有新制，便风过翼，无吝缄寄。
　　【孙作沧螺集】
　　《送程传可还乡序》：凡人之壮也，异于少之所为。其老也，异于壮之所见。此人情之常事，理之必至也。方其少而志四方也，高不知有太行峨嵋，险不知有足梁滟氵预。言之必欲行，行之必欲至，岂徒心之或蔽焉，亦惟其身之未试也。逮夫壮而之四方也，朝发于梁宋，夕至乎燕越。跋履山川，蒙犯霜雾。孤豕号其前，磷火熠其后，父母妻子，四顾无俦，而又加以风涛之悍舂，巨灵之，叫呼神明，以脱斯须之命。当是时，有不心掉而气慑，耳悸而目惊，惨然悲凄然伤者乎？然犹卒之，甘心而不畏者，苟非迫于名之所趋，则必疚于利之所役也。至于事机之成有数，功名之会无期。忽忽乎白发苍颜，乎日暮途远。梦丰邑之阡陌，寻善和之故里。此班定远不能无谢玉阙之思，马伏波所以卧念少游之语也。是则少而有志，壮而欲行，老而遁思，亦岂非事之固欤？或者以是为计之无聊过矣。余与程君传可少而同里，长而同业，目其生长尊奢，被服儒素，年未三十，而翱翔仕辙，出入风尘，厌事功名，更尝世患。余窃意其老于三吴也。一旦语松水而别曰：吾与子年且及矣，四海一家，烟火万里，此而不归，是岂欲富贵乎？矧吾与子男女俱幼，填墓无主，孤死首丘，礼之大节。吾计决矣，子毋忘焉。越明年，君归而垦田，卜宅乡之黄塘。又明年，访余松之客舍，言谆谆，必以余归。窃伏自念平生忧患，几不能免于死者数矣。思老故乡，不去填墓，宜其饮食寝兴之不忘也，奚必言而后喻耶？今子年未及老而先余归，吾乃以贫贱而未即去，作是以愧之。且以志余未尝不依依吾土也。乃序而祖其行云。洪武庚戌夏五月序。
　　【宋仲并浮山集】
　　《代谢给假还乡表》：恋阙丹心，欣奉便朝之对；首丘素愿，获为故里之归。加怜枕之余，未使抽簪而去。曾无近比，积有深惭。伏念臣驽蹇之资，垂老弥钝。斗筲之量，既满必倾。惟置散投闲乃分之宜，而陈力就列，不能者止。徒叨宠禄，良切厚颜，敢怀金马之昔游，玷玉麟之重寄。筋骸可疆，虽夙夜尽瘁，而岂辞疾病遽侵。自冬春露章而继请，俞音尚。召节旋颁，初侍昕朝，愿效美芹之献，仅逾信宿顿剧负薪之忧，益思纳禄以弭灾，亟荷疏恩，而予告此。盖伏遇皇帝陛下，日明旁烛，天大兼容。察愚蠢之本心，借宠光于末路，荷眷慈之深切，惟疾之忧勤，诏旨之丁宁，何恙不已，俾亲药石，少憩丘樊，臣敢不仰衔异恩，退省微分。既余龄之婉晚，复旧学之荒芜。侍言华光，终恐莫禅于万一；挂冠神武，尚期得可于再三。
　　【范石湖大全集】
　　《代乐先生还乡上季太守书》：孔子在陈曰：“盍归乎来！吾党之士独简，进取，斐然成章。”孔子在陈，何思鲁之狂士？说者曰，如琴张曾析日牧皮者，孔子之所谓狂也，虽不得谓之中道，而亦足以共学。是以思归而与之游，圣人之有乐于父母之国，而爱其乡里，虽其狂士，犹且思之。使鲁国而有大贤君子为之师帅长上，可以主盟吾道，则孔子之归，当不待于在陈之时矣。伤鲁国之无斯人，而下至于思其狂士，亦圣人之不幸也已。先某之去鲁也，漂流于外，二十年于兹矣。夫以圣人号为忘情，去鲁为未久，而在陈之思有乐于父母之国，而爱其乡里。若此，况于漂流二十年，一旦而来归，诚可为客子之喜。而又适遭阁下，辱临此邦，可谓有贤人君子为之师帅长上，而足以主盟吾道。则某今日之归，犹荣于圣人之归鲁，其为喜可胜既哉？虽然，凡羁旅之士，久客而归，归而遇贤主人者，其喜皆犹是也，何独某邪？顾某于此，窃又有私喜者。盖尝历数此邦之人，异时遭罹寇戎，肝脑涂地。其得免脱祸机散而四方者，才十分之三。就三分之中，其不饿踣槁死，与流为奴隶，而能澡雪扌文励，自列于冠带之流者，又三分之一而已。就一分之中，复得不死，而当贤大夫为政之时，以其痛定之躯，归访亲邻，复游故乡，如某者，盖无之而仅有焉，宜其较之众人，而窃又有私喜者也。复自思念，方痛未定时，形影相携，奉头鼠窜，去舒黄，并荆郢，抗章赣，下九江，登会稽，望海门，而弛担于姑苏。其间弓刀矢石，天隐地，草窜莽伏，万死一生之场，与夫深山大川荒陬绝境，警波飞石，虎嗥鳄暴，欹危震慑之险，以至于寒不丝身，饥不谷腹，穷困逼迫，偷生脱死之状，皆所备尝而饱历。息肩吴门，复理旧业，幸得与当世英俊并游崇论。欲议其于天人祸福，古人成败，圣人行事，是非得失之端，又皆孰数淹贯于其中。顾惟阁下，县邑遗民，虽上寿之老，垂白之叟，其间有能熟于道路，更于世变，老于时事，而闲于道理，如某之不肖者，抑又无几焉。窃意阁下亦将喜某之来，又非特为某之私喜也。是以摄齐叩门趋庭以请见。迹甚疏而意甚密，交甚浅而言甚深，而不自觉其狂率焉。恭惟阁下，以粹德懿文，翱翔籍甚，而此邦之政，又称恺悌，诚恐一旦朝廷深知弱翁治行，促锋车以东去，而鳏寡之遂失职。故某税鞅属耳，旅突未黔，而遽以求见。郑谚曰：我有子弟，子产诲之。我有田畴，子产殖之。若某者其亦可诲也乎？始叙其所以喜，终致其愿，安承教之私，区区之诚如此。不宣。某再拜。
　　【周紫之】
　　杂书三：甲戌七月九日，校谯郡先生文至渡淮，至新息，晓闻驴鸣，呼妇儿起听。喜谪官之久，复见中原也。周子曰：“此与退之之见蝎，东坡之闻铎，初何以异？”因思顷岁久留京师，一日舟至汴口，望清淮渺茫，郡山峥嵘，恍然如堕梦境，不知身之在何许也。绍兴之初，当壬子癸丑间，偶以事至濡须逾年，渡江而南至中流，闻隔岸鸡犬之声，使人几欲屑涕。然后知二三公之所感为不虚也。嗟乎！物变无穷，悲喜相半。苟随所感而为之休戚，则吾之一心，有不可胜应者矣。唯知梦境之中，一切皆幻。则物来如市，吾心如水。彼纷纷者，安能入吾舍哉？余年逾七十，寸心灰灭，盖无几矣。虽未能物我两忘。然于此，亦其殆庶几焉者也。
　　【元胡禾氐通祗山集】
　　《乡贤请还乡疏》：异乡乐土，何如父母之邦，倾盖英游，难似里闾之旧。悦亲戚之情话，无嫌疑之他心。松揪拜扫之勤，岁时伏腊桑梓敬恭之礼，出入起居，所以孔圣归鲁而舍齐，廉颇在楚而思赵。伏惟提刑绍开吾乡巨族，奕世名卿。苟非值干戈之扰攘，何以致骨肉之流寓。百年于此，两世他邦，幸遇清时，渐得邻邑，衤付先茔而了祖考之大葬，美前业而树旌纪之丰碑。既遂孝心，当复故里。某等望风已有日，摅素心而无由。敢因雅怀，敬邀高盖，求田问舍，具存数世之厚遗；嫁女婚男，自有联姻之宿好。无一不便，勿贰其心。老作乡直笔以匡时。勿为好名，遂成忘本。谨疏。
永乐大典
卷之六千六百九十七
卷之六千六百九十七
　　十八阳江
　　九江府九
　　碑碣
　　【九江府志】
　　《靖节先生祠堂记》：先生柴桑之高士，上世尝有大功于晋室。耻以身事异代之主，故托于酒而逃焉，将以晦其迹。时释氏远公，方与诸贤为莲社栖遁之游，独先生不可致。欲以其嗜好招之，为置杯酒，公乃去之而弗顾。盖未知先生之志，初不在于酒也。尝诵其史述曰，慨想黄庭，愿比稷契，知有志尧舜其君而不遇，宁得钱送酒家，淋漓头上巾。方其颓然散发，醉眠溪上石，月洁风清，虎驯鹤唳，瞬息千古，物我两忘，彼高人逸士，顾何以识之？渺乎若沧海而莫测其量，巍乎若太华而莫穷其高。予求其心而不可得，因以其迹观之。先生环堵萧然，风雨弗蔽。瓶粟而食，败絮自拥。使其爱子居则奉薪水之劳，出则荷篮舆以往，是岂人情哉？他人不堪当，有愁叹忿激之辞，而先生处之怡然。今读其遗文，平夷旷达，发于中和，淡而实美，幽而不怨。若未尝履忧患之途，处穷约之地，以是知其天也，性也。近代得志之士，乃欲区区追和其诗辞，以跋高躅，虽有超世迈鞅之才，终莫能拟其仿佛。盖先生之心，浩然游乎八极之表，视死生穷达，若浮云流水，独与造物者为友，而莫知其所然。固异乎屈原《离骚》之作，盖自怨生，龚胜董膏之讥，未免瑕累。其高识先见，绝人远矣。是岁，本道安抚吴公给事，与漕使任公宝文，曹公敷文，志同议协，将以振发感激素节。而先生之宇卑陋弗称，无以表仪四方，垂耀千载，于是捐弗鸠工，以命其属邑府判潘公闻而义之，愿益之以地，以广其基。而令尹赵君侃之实莅厥事，度材宏规，悉增其旧。役不淹时，民不告病，而输奂聿新，光临衢道。湖南提举陶公，已先为之像貌，因易奉安焉。又命董行守司管钥之，授公田二十有二亩，俾奉祠事，过于曩时，既勤且备。其敖视有方，则尉观纯仁之力也。令尹乃以记文见属，予歆慕既久，义不敢辞，庶几发潜德之幽辉，慰里人之怀仰，遂援笔而书之。乾道六年秋中元日，九江周蟠记。《狄梁公碑》：朝散大夫行尚书吏部员外郎、知润州军州事上骑都尉、赐紫金鱼袋范仲淹撰。天地闭，孰将辟焉？日月蚀，孰将廓焉？大厦仆，孰将起焉？神器坠，孰将举焉？岩岩乎克当其任者，唯梁公之伟欤！公讳仁杰，字怀英，太原人也。祖宗高烈，本传在矣。公为子极于孝，为臣极干忠。忠孝之休，揭若日月者，敢歌于庙中。公尝赴并州椽，过太行山，反瞻河阳，见白云孤飞，曰：“吾亲在其下。”久而不能去，左右为之感动。《诗》有陟岵陟屺，伤君子于役，弗忘其亲之深。于嗟乎，孝之至也！忠之所由生乎！公尝以同府椽当使绝域，其母老疾，公谓之曰：“奈何重大夫人有万里之忧？”诣长史府请代行。时长史司马方眦睚不协，感公之义，欢如平生。于嗟乎，与人交而先其忧，况君臣之际乎！公为大理丞，决诸道滞狱万七千人，天下服其平。武术将军权善才，坐伐昭陵柏，高宗命戮之，公执奏不却。上怒曰：“彼致我不孝。”左右策公令出，公前曰：“陛下以一树，而杀一将军。张释之所为假有盗长陵一杯土，则将何法以加之。臣岂敢奉诏陷陛下于不道？”帝意解，善才得恕死。于嗟乎，执法之官，患在少恩，公独爱君以仁，何所存之远乎！高宗幸汾阳宫，道出妒女祠下。彼俗谓盛服过者，必有风雷之灾。并州发数万人别开御道，公为知顿使曰：“天子之行，风伯清尘，雨师酒道，彼何害焉？”遽命罢其役。又，公为江南巡抚使，奏毁淫祠千七伯所，所存惟夏禹、太伯、季子、伍员四庙。曰：“安使无功血食，以乱明哲之祀乎？”于嗟乎，神犹正之，而况于人乎！公为宁州刺史，能抚戎夏，郡人纪之碑。及迁豫州，会越王乱，后缘坐者七百人，籍没者五千口。有司趣行刑，公缓之，密表以闻，曰：“臣言似理。逆人不言，则有孤陛下好生之意。”表成复毁，意不能定。彼咸非本心，惟陛下矜焉。敕贷之，流于九原郡。道出宁州旧治，父老迎而劳之曰：“我狄史君活汝辈耶！”相携哭于碑下，斋三日而去。于嗟乎！古谓民之父母，公则过焉。斯人也，死而生之，岂父母之能乎！时宰相张光辅率师平越王之乱，将士贪暴，公拒之不应。光辅怒曰：“州将忽元师耶？”对曰：“公以三十万众，除一乱臣。彼协从辈，闻王师来乘城而降者万计。公纵暴兵杀降以为功，使无辜之人，肝脑涂地。如得上方斩马剑加于君颈，虽死不恨。”光辅不能屈，奏公不逊，左迁复州刺史。于嗟乎！孟轲有言，威武不能挫，是为大丈夫矣。其公之谓乎！公为地官侍郎，同凤阁鸾台平章事，为来俊臣诬构下狱。公曰：“大周革命，万物惟新。唐朝旧臣，甘从诛戮。”因家人告变，得免死，贬彭泽令。狱吏尝抑公诬引扬执柔，公曰：“天乎！吾何能焉？”以首触柱，血流被面，彼衢而谢焉。于嗟乎！陷阱之中，不义不焉，况庙堂之上乎！契丹陷冀州，起公为魏州刺史为御焉。时河朔震动，咸驱民保郛郭。公至，下令曰：“百姓复尔业，寇来吾自当之。”狄闻风而退，魏人为之立碑。未几入相，请罢戍疏勒等四镇以肥中国，请罢安东以息江南之馈输，识者韪之。北狄再寇赵定间，公出为河北道元帅，狄退就命。公安抚大使，前为突厥所协从者，咸逃散山谷。请曲赦河北诸州以安反侧，朝廷从之。于嗟乎！四方之事，知无不为，岂虚尚清谈而已乎！公在相日，中宗幽房陵，则天欲立武三思为储嗣。一日问群臣可否，众皆称贺，公退而不答。则天曰：“无乃有异议乎？”对曰：“有之。一昨陛下命三思募武士，岁时得数百人。及命庐陵王代之，数日之间，应者十倍。臣知人心未厌唐德。”则天怒。令策出。又一日，则天谓公曰：“我梦双陆不胜者何？”对曰：“双陆不胜，宫中无子也。”复命策出。又一日，则天有疾，公入问阁中。则天曰：“我梦鹦鹉折双翅者何？”对曰：“武者，陛下之姓也。相王，庐陵王，则陛下之羽翼也，是可折乎？”时三思在侧，怒发赤色。则天以公屡言不夺，一旦感悟，遣中使密召庐陵王矫衣而入，人无知者。乃召公坐于帘外而问曰：“我欲立三思，群臣无不可者，惟俟公一言。从之，则与卿长保富贵；不从，则无复得与卿相见矣。”公从容对曰：“太子，天下之本，本一摇而天下动。陛下以一心之欲，而轻天下之动哉？太宗百载取天下，授之子孙，三思何与焉？昔高宗寝疾，令陛下权亲军国。陛下奄有神器数十年，又将以三思为后，如天下何？且姑与母孰亲？子与侄孰近？立庐陵王，则陛下万岁后享唐家之血食。立三思，则宗庙无衤付姑之礼。臣不敢爱死以奉制，陛下其图焉。”则天感泣，命帘使庐王拜公，公陨绝于地。则天命左右起之，拊公背曰：“岂朕之臣，社稷之臣也！”已而谓曰：“今日国老与汝天子。”公哭奏曰：“还宫无仪，孰为太子？”复置庐陵王于龙门，备礼以迎，中外大悦。于嗟乎！定天下之业，断天下之疑，其至诚如神，雷霆之威不得而变乎！则天尝命公择人，公曰：“欲何为？”曰：“可将相者。”公曰：“如求文章，则今宰相李矫、苏味道足矣。岂文士握龊，思得奇才以成天下之务乎？并州长史张柬之真宰相才，诚老矣，一朝用之，尚能竭其心。”乃召拜洛州司马。他日又问人于公，对曰：“臣前言张柬之虽迁洛州，犹未用焉。”改秋官侍郎及召为相，果能诛张易之辈，反正中宗，复则天为皇太后。于嗟乎！薄文华，重才实，其知人之深乎！公之勋德，不可备言。有议论数十万言，李邕载之别传。论者谓松柏不夭，金石不柔，受于天焉。公为大理丞，抗天子而不屈。在豫州日，拒元帅而不下。居相位，而能复废主以正天下之本。岂非刚正之气，出乎诚信，见乎事业。当时优游荐绅之中，颠而不扶，危而不持者，何足道哉！故系之云：商有三仁，弗救其灭。汉有四皓，正于未夺。呜呼！武暴如火，李寒如灰。何心不随，何力可回。我公哀伤，拯天之亡。逆长风而孤骞，溯大川以独航。金可革，公不可革，孰为乎刚？地可动，公不可动，孰为乎方？一朝感通，群阴披攘。天子既臣而皇，天下既周而唐。七世发灵，万年垂光。噫，非天下之至诚，其孰能当？左朝奉郎集贤校理管毫州明道宫黄庭坚书。绍兴六年七月朔，左朝请大夫、江州军州兼管内劝农营田司事主管内安抚公事许端夫重立。《周濂溪先生祠堂记》：古之为治者，先化而后政。《诗》、《书》，道之宗也；《礼》、《乐》，德之聚也；道德，仁之本也。君子于是观政焉。齐之以刑，斯为辅治。彼规矩然于簿书期会之末，而不得走《诗》、《书》、《礼》、《乐》之意，未之思耳。若稽古周元公先生阙里旧在江州之濂溪，日因宅为祠为书堂，兵后寄祠府学之光霁堂，非礼也。至元二十八年，总管陈侯时举新作濂溪书院于府治之东，翰林学士姚公燧为之记。而先生之墓，在德化乡清泉社，乃立丰碑道左，大书曰宋濂溪先生周元公之墓。往来者必式焉。君子谓是役也，有关于风化甚大，然而墓亭未立也，墓祠未复也。诸生春秋来享，列俎豆野祭墓下。风雨则于民居蒇事，不称尊礼先儒之意。山长庐陵李敬德有志焉。至大四年夏，廉访分司成都刘传之来审决滞狱，谓总管完颜侯曰：“崇化劝学，刺史责也。”恭惟三月庚寅诏书曰：国家内设国学，外设府州县学，作成人材，宣扬风化。饮哉！元公祠宇，若有所待。我仪图之，惟侯其举之。”十月甲戌，侯相地兴工，府判张侯实赞其决，庶士竞劝，不日成之。贻书眉山陈黄裳曰：“此时举之志也，先化而后政矣。”侯请为立碑。嗟夫，先生之道大矣！祠宇之复美矣！敢赞一辞。尝因出浔阳南门，沿乎濂溪，风乎五老峰下，至先生墓南，草色交翠，芙蕖如玉。想像池莲庭草，不觉身在光风霁月中，使人徘徊不能舍去。德之洽人也久矣，道高乎无极太极之初，而其本在乎无欲主静。学粹乎诚无为几善恶之妙，而其目在乎仁义礼知信。隐者其体，费者其用。求之图书，若高且远，而实不出乎日用常行之间。可以入德，可以学圣，非若异端有体无用者比。厥后二程氏、朱氏、张氏，或见而知之，或闻而知之。绍闻懿德，言使圣人之道，昭明于天下，而其功实自濂溪先生始，不在孟子下也。岂特舂陵、豫章、九江、京口、章贡、横浦祀之，将天下通祀之。《传》云：“语大天下莫能载焉。”兹非是欤？陈侯，名元凯。完颜侯，名释。传之，名宗说。张侯，名毅。是年十一月戊戌朔谨记。将仕佐郎江西等处儒学副提举、眉山陈裳撰。《司马温公祠堂记》：肃政廉访副使张侯让，分治江兴二郡。所治必率学官弟子请学修礼，诹善明教，庶几罔疏刑简协于圣治。至元三十年夏，得司马温公七世孙镇于生舍，贝周其饥困，问其先，则宋靖康后徙越州。公曾孙备解荣州，守道死江州，遂葬而家。公三子，童唐早亡，而康为之嗣。康二子植、桓，而植以嫡长为小宗，兄弟宗之。植生备，备生逖，逖生拯，拯生坚，坚生镇，皆世嫡长。五世之宗易，而太宗不迁。凡今之司马氏留越派洪者，其宗子当在江。侯曰：“公作《治鉴》，继《春秋》，为万世正名分，著撰皆准经范。俗学，行为先师，俱在祀典。古之尊贤者，有旌里祀冢。公孙子在主拓，图书安于是，公精灵著存亦在是，何必涑水，可无表显。纵不为濂溪精舍，亦当专贤人之俎豆。元公孙使之有田以祭，温公孙忍不能活其身。江人士不早以告我，岂独有位者罪哉？”遂辍俸为之倡，郡侯赵王献和之。其世家与士知义者，咸相以赀。命郡椽史市材佣工，即学东偏隙地，兴建祠堂，像公而奉之。别为舍其左居，公孙俾主祠事，视昔与庑下亵而不严者异于是，众咸曰宜。公学本孔氏达道达德九经之诚，其要在谨独不自欺。循以推之君亲、长幼、朋友、夫妇，积而充之家国天下。殊邻绝域，狠暴奸宄，迩饮远慕，暂毁终服，以至没世不忘。自契皋伊傅周召之功不见，而人以儒为迂。孔颜曾孟之学不传，人以儒为庸。汉仲舒德胜其才，唐退之文过其质，宋周程朱张有其学而无其位，兼得之者惟公。奈何王安石之伪行，终始祸其国。公之诚心直道，不究厥效。非三代之道不如秦汉，无亦时多儒不善择耳，况汴而浙乎！公自处迂庸，卒非诡智速利者所及。至再阅兴坏而愈明，人愈敬之。呜呼，真儒之道如此哉！与二程子出处语默多同，朱文公因其书，爰有纲目，述作之旨亦同，如日星行世。然南方学者，不思实践。剽经训为虚文，政宣之弊尤甚。仗节死义者虽不乏，而败类无廉耻者皆是。则揭章公之学，行以磨砺薄俗，实今日急务。中原学者，同公之乡而熟其为人，亦当致知力行之并进，为文质彬彬之君子，斯侯之志欤？侯直声远闻，咸愿民其下。祠成，将移雄部，勖郡寮善视镇，使有恒食，无怠世守。江人以友潜尝共学焉，而知其故，属笔以书，不敢辞也。是年秋，庐山王友潜记并书。翰林直学士承直郎吕师顺篆额。至正己丑冬月上丁，郡幕官经历张汝翼、知事齐光祖、照磨陈应昌，恭祀先圣，复诣谒大师温国公祠。时裔孙司马润出示公图像官诰，神采具存。又继以石碑遗墨视之，乃前宪副张君建祠设像之初纪也，而石则毁于大德丁酉岁，讵今五十年。幸司马氏世守弗坠，于是知事齐君玄斋，赞协同寅，重树其石。盖有以见玄斋公之克敬先贤，而善继张宪副之志云。文仍旧贯，事刻新题。后之视今，亦犹今之视昔。至正九年十月之望，前乡贡进士江州路儒学正戴懋和谨识。《景星书院大成殿记》：昔宋氏以五纬集奎，开文明之运。盖尝狭陋汉唐，规复三代。自国都郡邑儒宫庠序之制，既饬既严，咸有仪则。丰物备礼，罔不殚尽。至凡先圣钜公里居宦历，栖寓谪迁之次，并建置书院，以致稽古尚贤，作兴士类之意。呜呼，盛哉！浔阳为郡，历载兹久。有唐宗臣曰谏议渤者，尝刺是州。方是时，昌黎韩公以道德文柄倡天下。其诵公之出，谓峻行巍名，必瑞当世，如景星凤凰争先快睹。故后之学者，考按图志，即其故居，揭是目以奉遗德，以诏多士。而公之庐阜旧隐曰白鹿洞者，今又为南康学，兹不概举。然则升斯堂，道盛德，雍容俯仰，高山景行之思，得无介然乎？何独是人专美有唐，以火昆耀简册，流芳后来，而吾曹恭然为是没没也？且宋以文治轶前古，南渡来，瓯岭虽闽无让洙泗，鸿儒硕士相望继起，中间怀材负器，蔚为时贤，照映九江者，顾岂乏人。惜无昌黎钜公，称咏赞辨，照灼鼓舞，而为之倡也，岂有之而往以殊方未见也。至元乙亥，我国家奄践全宋，混一九有，大凡列郡名城市无易肆。后三年，朝议置行壹维扬。厥后以九江为交广荆湖闽浙之会，移莅兹郡。今江西湖东道宪使、青崖魏公时方以侍御史适贰台端，下车之始，礼谒致奠。首以旧学卑隘，坏漏弗称，议彻故宇而更新之。山长袁舜龙、甘楚材等，承命不辞，惟敬惟谨。乃徵工较力，用度材，裁冗费，节恒用，裒其羡赢。久之积楮弊，为纟昏四千五伯有奇，米硕余贰百。仍俾史侯兼董其役，实以至元乙酉五月肇功，阅三月落成。自殿序堂庑斋庖门陛，凡为若干区。而层檐巨栋，增饬有加，轮奂惟新，百废具举。至若仰庐山之奇秀，俯澄江之浩渺，瞻企流风，顾挹清旷，殆可想而得也。于是九江之士，乐其教育作成之惠，乃走书宪副雪崖冯公，咸咸愿石以著兹美。比者两公合辞，俾叙始末。顾为芜陋之文，不足以称副之盛续。然两公世好义，岂得辞，遂次其言于右。既又进而言曰，为两公魏氏自靖肃而上，大参诸公，世著令德。且靖肃以赴义蹈难，耸动一时，称重四海。冯氏自临海松庵而下，正色立朝，英概凛凛，皆是中州厚德高风伟节，大义炳然。兹与谏议颉颃，非凝之私所能议拟。然凝自稚齿以来，方事经读，侧闻先生长者之间，固已熟其盛烈。两公又能以宏才世学为时显人，雅范清规，克荷先训，复恐东南之士，未或前闻也。用是不复牢让，是则景星之云，嗣当有在。而两公之倡，夫岂以兴作之盛，循故事，资声称，苟然而已。因附记之。愿相异勉焉，以无负两公之倡云。至元丁亥九月望日，承直郎治书侍御史行御史台事高凝撰。中大夫江西湖东道提刑按察使廉恂书并题额。《寿圣观记》：元有天下，嘉惠黎庶，怀柔百神。凡前代所以为民事神者，有举无废。惟九江有江湖之险，而寿圣观祠通慧真君为盛。真君姓杨，名正夫，始家临川，尝游襄汉。遇异人，当宋庆元乙卯，诛茅结屋九江之泥陀觜，救民水旱疾疠之灾，江湖河汉之厄，次第众建道院。嘉定初，赐观额，封通慧先生。咸淳甲戌开，观毁于火。皇元大德乙巳，始建殿。皇庆癸丑，观门建桥。延甲寅，藏殿而下以次成。戊午改封真君，加以孚惠仁徽称。泰定丁卯，玄武展成。元统癸酉，三门成。凡民事神，与国家从民之欲者备矣。九江张鉴赵某，为士请记庐陵。乃为之言曰，昔者圣人治天下，自天地日月、五行四时、山岳河海，丘陵坟衍，皆听于一人。而类望秩，咸遍民诗书礼乐。各有其帝衷，以无获戾于上下神祗。有诵之者曰，五日一风，十日一雨。又曰，风不鸣条，雨不破块。概未有知其善诵者也。当是时，天清地宁，海晏而不波，河翕而不泛。民生其间，不知帝力。其后德衰，灾害并至。始有盲风怪雨，旱乾水溢。其后德愈降，灾害愈至。有民社者，不足御灾捍患，而一切听于神，物怪神奸，愈益众矣。嗟夫，甚矣！难乎其为后世之民也。方今圣人作为舟楫，以济民车马之所不通，而民利赖之。孰知乃有中流？一旦号呼天地鬼神，以乞其父母妻子之身者乎？人非管幼安，谁能济海？自讼其过，惟三日不梳头，一日晏起而止。又非程叔子，谁能渡江，正襟危坐，神色泰然者？则其不免于号呼一旦，亦其势也。于是为政者，不知先成民而后致力于神，为士者不知修身以事天，为民者不知迁善以远罪，其来久矣。使又无明神以御灾捍患其间，民将若之何？昔人有言，吾其鱼矣！呜呼！甚矣！难乎其为后世之民也，自今九江之士，与其乡人父老，率其子弟，益务修其隐慝，讼其内疚。以庶无罪悔于俯仰间，神其有不佑之者乎？此明神之至愿，而善为政治民事神者之望深也。《诗》不云乎，岂弟君子，神所劳矣。庐陵刘岳申撰。《东林寺碑》：古者将有圣肾，必有山岳。尼丘启于夫子，鹫岭保于释迦。衡阜之托思，天台之栖岂页，岂徒然也。故知土之不厚，则巨材不生；地不灵，则异人不降。阴骘潜运，玄符肇开。宿根果于福庭，大事萌于净土，其来尚矣。东林寺者，晋大元九年，慧远法师之所建也。世居雁门楼烦，俗姓贾氏，童妙神悟，壮立精博。初涉华学，不读非圣之书；中留范经，尤邃是田之说。尝就衡岳，觏止道安。火遇于薪，王成于器，虽根种诸佛，而果得一时。狮子吼言，载闻顺喻，维摩诘更了空门，安住四依，修舍二法。和尚叹曰：“吾道行者，惟此人焉。”属朱序寻戈，缁徒逃海，道由兹岭，其器宿诚。谓其从曰：“是处崇胜，有足底居地。”若无流池，曷云法宇？大谁神庙，特异莲岭。结跏一心，开示五力。以杖刺地，应时涌泉。既荷殊祥，因立精舍。坚卧禁戒，弘演妙乘。浮囊毒流，木铎正教。首唱南部，转觉后人。以知慧力，断烦恼锁。由是真僧益广，妙供日崇。隘其本图，弘其别业。乃进自香谷，集坡安栖。即昙现之门生，邻慧永之何若。相与撰平圃，逾层岩，在山之阳，居水之右。经其始而未究其末，有其取而未虞其劳。当是时也，桓玄司人，柄斡国钧。以福庄严，因骄檀施。书日力之费，画出木之功。缭垣云连，厦屋天耸。如来之室，宛化出于林间，帝释之幢，忽飞来于窗外。至若奥宇冬燠，高台夏清。玉水文阶而碧纱，瑶林藻庭而朱实。琉璃之地，月照灼而徘徊。旃檀之龛，吹芬芳而香必香孛。相事毕集，微妙绝时。罗什致其澡瓶，巧穷双口；姚泓奉其雕像，工极五年。殷堪枢衣而每谈，卢循避席而累赞。道弘三界，何止八部宅心；声闻十方，足使诸天回首。观其育王赎罪，文殊降形，蹈海不沉，验于陶侃。迫火不，梦于僧珍。愿苟存诚，祈必通感。既多两以出日，乍积阳以作霖。则有影图西来，舍利东化，或搭踊于地，或光属于天。谢客忻味而成文，刘裴诋诃而覃思。所以山亚五岳，江比四溟。地凭法而自高，物因词而益重。洎梁有崇禅师者传灯习明，安心乐行，指拳犹昔，薪尽如生。次有果旺二法师，僧宝所钦，克和止观。法物为大用。继往持上座昙杰，寺主道廉，都维那道真等，皆沐浴福河，栖止净业。诸结已尽，白黑双遣。众生可度，名色两忘。纂盛名于旧人，启新意于今作。重建雅颂，远托鄙夫。代斫有惭，岂云伤手。掘笔余勇，曷议齐贤。但相如好仁，慕蔺名而激节；伯皆闻义，读曹碑而叙能。傥青出于蓝，水冰于水，非曰能也，固请学焉。其词曰，灵山兆发，真僧感通。刺泉有力，呵神致功。江仪外演，禅僧内融。性除遍执，门开大空。其一。瞻礼云集，底居峰薄。越岭图胜，降平规博。信臣檀施，护供兴作。大起重阶，广延阿阁。其二。严幢踊出，宝塔飞来。尊容月满，法宇天开。化城广筑，道树移栽。风清梵乐，石敝花台。其三。金容海游，法影山荐。毒龙弃消，渔子心变。万里西传，一时东现。华戎异闻，穹厚惊眄。其四。远实法主，谢惟文伯。光颂累彰，德名增益。助起江山，声流金石。一言可追，千载相激。其五。了性了义，或古或今。止持绍律，定慧通心。睹物情至，怀缘道深。敢凭净业，永纪禅林。其六。大唐开元十九年七月十五日建，前陈州刺史江夏李邕丈并书。《江州重建烟水亭记》：出城南三百步，旧有亭，扁曰烟水亭。其址临道旁，跨于甘棠李渤湖之间。庐阜山卒山律，倚于东南。林峦周遭，中护一水。山泽通气，呈巧献奇。行道之人，咸可寄目，蔚乎泽国之伟观也。考验图册，而开迹弗详焉。故老相传，濂溪先生之嗣子司封郎官寿所赋名。时则绍兴元符间也，去今百余载矣。中更名故，亭宇倾圮。废而兴，兴而废，莫为永图。十年以来，腐甍败甓无存者。且其地暴于水，日就罅缺，孰能治而新之？绍兴甲寅春，吴兴沈公祖德，以列卿之望来莅兹郡，治荒剔蠹，殆阅三时。教条事绪，亦既整整有法。乃访城邑观台之故，而于修旧起废有志焉。里自凡籍亭名十有三，而其泯弗存者，什七八九。公怃然念之，亦自谓致力，宜知所见先后。惟甘棠一湖，荡漾空阔。岁每祝圣人寿，群纵水族圉洋其中。而亭其涯，实为缙绅会之地。是独非其所当急者，置之勿问可乎？退自经画，计费六十万。乃以属德化县令沈埴愿缩县计之合输于州者，以助之。董事饰工，悉以诿令。考极相方，受成于公。乃季秋命役后筑堤，并湖拓基承宇，未浃辰日已立，既逾月而成。飞列牖，隆栋巨楹。朱扉华表，运甍接高。深广俱十六步，亭左益附其四楹。登临眺览，地不遗巧。烟霏涵润。水光接空。林木丛生，鸥鹭翔集。心舒目眩，恍在烟雾中。公既自喜，乃延辑宾，佐觞以落之。客或慨而言曰：“今夫天地之间，山川之广，达观伟践，若此景者不少矣。而物换星移，率不过数十年，远者百年。”葵麦春风，四首易感。惟有功而传，则深久深著。盖吾邦庾公白公之所遗风流光景，至今犹未泯也。是尚可以岁计之哉？始公来，文书烦壅，帑庾无储。克勤于理，宵兴听讼。率漏下未尽四刻，而寮众奔走，亦莫敢有懈意。既又罢燕乐，纪他用以惜民力。公上之供，赖以不匮。浚池垤，抵潦涨。里闾利害，悉兴悉除。今又以余力经理斯亭，追复昔人之旧观。则公之规范，可谓炳炳卓卓。而斯亭又待公而传，岂其兴起固自有数耶？佥愿斫石以昭不朽。公曰可，乃命书其事云。绍熙甲寅孟冬望日记。文林郎充江州州学教授余禹绩撰。记序。梁元帝《庐山序》：夫日月丽天，皇穹所以贞观；川岳带地，后土所以惟宁。庐山亦南国之德镇，虽林石异势，而云霞共色；长风瞑作，则万流俱响；惊虽晓吟，则百峰齐应。东瞻洪井，识曳布之在兹；西望石梁，见捐宝之可拾。诚复慕类易悲，山中难久。攀萝结桂，多见淹留。晋张僧鉴《寻阳记》：庐山东南有三宫，所谓三天子都也，庐宫溪水出焉。上宫人所不至，其下有三石梁，长十余丈，阔才盈尺，其下无底。中宫在别岩，悉是文石，两旁有小员峰，号为古鄣，形若军马夹道。下宫，宫亭庙旧所也。山高二千六百六十丈，圆基周回垂五百里。其山九叠，川亦九派。《郡国志》曰：叠障九层，崇岩万仞，怀灵抱异，包诸仙迹。张野《庐山记》：天将雨，则有白云，或冠峰岩，或亘中岭，俗谓之山带，不出三百必雨。每雨，其下成潦，而上犹皎日。峰头有大盘石，可坐数百人。慧远《庐山记》：山在江州寻阳南滨宫亭北，对九江之南。江为盆江，山去盆江三十余里。左挟彭泽，右傍通川，引三江之流。而据其会云。云有匡俗先生者，出自殷周之际，遁世隐时，潜居其下。或云俗受道于仙人，而失迹此崖。遂托空崖，即岩成馆。故时人谓其所止，为神仙之庐而命焉。其山大岭凡七重，圆基周回垂五百里。风云之所摅，江湖之所带。峭壁万寻，人兽两绝。天将雨，则有白气先搏，而映络于岭下，至触石吐云，则倏忽而集。或大风振崖，逸响动谷，群籁竞奏，奇声骇人，此其变化不可测者矣。众岭中，第三岭极峻，人迹所罕经。昔太史公东游，登其峰而遐观。南眺三湖，北望九江，东西四目，若陟天庭焉。其岭下半许有石室，即古仙之所居也。其后有岩，汉董奉馆岩下，常为人治病，法多神验，绝于俗医。病愈者，令栽杏五株。数年之中，蔚然成林。计奉在民间，近二百年，容状常如三十。然饿而升仙，遂绝迹于杏林。其北岭西崖，有悬流遥注百余仞。云气映天，望之若山在霄雾焉。其南岭临宫亭，湖下有神庙，即宫亭为号。七岭同会于东，共成峰愕。其崖穷绝，莫有升者。有野夫见人著沙门服，凌空直上，回身踞鞍，良久，与云气俱灭。又所止多奇，触像有异。北背重阜，前带双流。所背之山，左有龙形，而石塔基焉。下有甘泉涌出，冷暖与寒暑相变盈减，经水旱而不异。寻其源，仍出于龙首也。南对高峰上，有奇木独绝于林表数十丈。其下似一层浮图，白鹤之所翔，玄云之所入也。东南有香炉山，孤峰秀起。游气笼其上，则氛氲若香烟。白云映其外，则炳然与众山别，天将雨，其下水气涌起如马车盖，此即龙井之所吐。其左有翠林，青雀白猿之所憩，玄鸟之所蛰。西有石门，其前似双阙，壁立千余仞，而瀑布流焉。其中鸟兽草木之美，灵药万物之奇，可胜名哉！略举其异而已。其余石今人赋咏，不可备载，余散见诸志云。
永乐大典
卷之六千八百三十
卷之六千八百三十
　　十八阳王
　　王羲之
　　【晋书】
　　《列传》：羲之，字逸少，司徒导之从子也。祖正，尚书郎。父旷，淮南太守。元帝之过江也，旷首创其议。羲之幼讷于言，人未之奇。年十三，尝谒周岂页，岂页察而异之。时重牛心炙，坐客未啖，岂页先割啖羲之，于是始知名。及长，辩赡，以骨鲠称，尤善隶书，为古今之冠。论者称其笔势，以为飘若浮云，矫若惊龙。深为从伯敦、导所器重。时陈留阮裕有重名，为敦主簿。敦尝谓羲之曰：“汝是吾家佳子弟，当不减阮主簿。”裕亦目羲之与王丞、王悦为王氏三少。时太尉郗鉴使门生求女婿于导，导令就东厢遍观子弟。门生归，谓鉴曰：“王氏诸少并佳，然闻信至，咸自矜持。惟一人在东床坦腹食，独若不闻。”鉴曰：“正此佳婿邪！”访之，乃羲之也，遂以女妻之。起家秘书郎，征西将军庾亮请为参军，累迁长史。亮临薨，上疏称羲之清贵，有鉴裁。迁宁远将军、江州刺史。羲之既少有美誉，朝廷公卿皆爱其才器，频召为侍中、吏部尚书，皆不就。复授护国将军，又推迁不拜。扬州刺史殷浩素雅重之，劝使应命，乃遗羲之书曰：“悠悠者以足下出处足观政之隆替，如吾等亦谓为然。至如足下出处，正与隆替对，岂可以一世之存亡，必从足下从容之适？幸徐求众心。卿不时起，复可以求美政不？若豁然开怀，当知万物之情也。”羲之遂报书曰：“吾素自无廊庙，直王丞相时果欲内吾，誓不许之。手迹犹存，由来尚矣。不于足下参政，而方进退。自儿娶女嫁，便怀尚子平之志，数与亲知言之，非一日也。若蒙驱使，关、陇、巴、蜀皆所不辞。吾虽无专对之能，直谨守时命，宣国家威德，固当不同于凡使。必令远近咸知朝廷留心于无外，此所益殊不同居护军也。汉末使太傅马日石单慰抚关东，若不以吾轻微，无所为疑，宜及初冬以行。吾惟恭以待命。”羲之既拜护军，又苦求宣城郡，不许，乃以为右军将军、会稽内史。时殷浩与桓温不协，羲之以国家之安在于内外和，因与浩书以诫之，浩不从。及浩将北伐，羲之以为必败，以书止之，言甚切至。浩遂行，果为姚襄所败。复图再举，又遗浩书曰：知安西败丧，公私惋怛，不能须臾去怀。以区区江左，所营综如此，天下寒心固以久矣。而加之败丧，此可熟念。往事岂复可追，愿思弘将来，令天下寄命有所，自隆中兴之业。政以道胜宽和为本，力争武功，作非所当，因循所长，以固大业，想识其由来也。自寇乱以来，处内外之任者，未有深谋远虑，括囊至计，而疲竭根本，各从所志，竟无一功可论，一事可记，忠言嘉谋弃而莫用，遂令天下将有土崩之势，何能不痛心悲慨也！任其事者，岂得辞四海之责！追咎往事，亦何所复及。宜更虚已求贤，当与有识共之，不可复令忠允之言常屈于当权。今军破于外，资竭于内，保淮之志，非复所及，莫过还保长江，都督将各复旧镇，自长江以外，羁縻而已。任国钧者，引咎责躬，深自贬降，以谢百姓，更与朝贤思布平正，除其烦苛，省其赋役，与百姓更始，庶可以允塞群望，救倒悬之急。使君起于布衣，任天下之重，尚德之举，未能事事允称。当重统之任，而丧败至此，恐阖朝群贤未有与人分其谤者。今亟修德补阙，广延群贤，与之分任，尚未知获济所期。若犹以前事为未工，故复求之于分外，宇宙虽广，自容何所！知言不必用，或取怨执政，然当情慨所在，正自不能不尽怀极言。若必亲征，未达此旨，果行者，愚智所不解也。愿复与众共之。复被州符，增运千石，徵役兼至，皆以军期，对之丧气，罔知所厝。自顷年割剥遗黎，刑徒竟路，殆同秦政，惟未加参夷之刑耳，恐胜、广之忧，无复日矣。又与会稽王笺陈浩不宜北伐，并论时事，曰：古人耻其君不为尧舜，北面之道，岂不愿尊其所事，比隆往代，况遇千载一时之运？顾智力屈于当年，何得不权轻重而处之也。今虽有可欣之会，内求诸己，而所忧乃重于所欣。《传》云：“自非圣人，外宁必有内忧。”今外不宁，内忧以深。古之弘大业者，或不谋于众，倾国以济一时功者，亦往往而有之。诚独运之明足以迈众。暂劳之弊，终获永逸者可也。求之于今，可得拟议乎？夫庙算决胜，必宜审量彼我，万全而后动。功就之日，便当因其众而即其实。今功未可期，而遗黎歼尽，万不余一。且千里馈粮，自古为难，况今转运供继，西输许洛，北入黄河。虽秦政之弊，未至于此，而十室之忧，便以交至。今运无还期，徵求日重，以区区吴越经纬天下十分之九，不亡何待！而不度德量力，不弊不已，此对内所痛心叹悼而莫敢吐诚。往者不可谏，来者犹可追，愿殿下更垂三思，解而更张，令殷浩、荀羡还据合肥、广陵、许昌、谯郡、梁、彭城诸军皆还保淮，为不可胜之基，须根立势举，谋之未晚。此实当今策之上者。若不行此，社稷之忧，可计日而待。安危之机，易于反掌，考之虚实，著于目前，愿运独断之明，定之于一朝也。地浅而言深，岂不知其未易。然古人处闾阎行阵之间，尚或干时谋国，评裁者不以为讥，况厕大臣末行，岂可默而不言哉！存亡所系，决在行之，不可复持疑后机，不定之于此，后欲悔之，亦无及也。殿下德冠宇内，以公室辅朝，最可直道行之，致隆当年而未允物望，受殊遇者所以寤寐长叹，实为下殿惜之。国家之虑深矣，常恐伍员之忧不独在昔，麋鹿之游将不止林薮而已。愿殿下暂废虚远之怀，以救倒悬之急，可谓以亡为存，转祸为福，则宗庙之庆，四海有赖矣。时东土饥荒，羲之辄开仓赈贷。然朝廷赋役繁重，吴会尤甚，羲之每上疏争之，事多见从。又遗尚书仆射谢安书曰：顷所陈论，每蒙允纳，所以令下小得苏息，各安其业。若不耳，此一郡久以蹈东海矣。今事之大者未布，漕运是也。吾意望朝廷可申下定期，委之所司，勿复催下，但当岁终考其殿最。长吏尤殿，命槛车送诣天台。三县不举，二千石必免，或可左降，令在疆塞极难之地。又自吾到此，从事常有四五，兼以台司及都水御史行台，文符如雨，倒错违背，不复可知。吾又暝目循常，推前取重者及纲纪轻者在五曹。主者莅事未尝得十日，吏民趋走，功费万计。卿方任其重，可徐寻所言。江左平日，扬州一良刺史便足统之，况以群才而更不理，正由为法不一，牵制者众，思简而易从，便足以保守成业。仓督监耗资官米，动以万计。吾谓诛翦一人，其后便断，而时意不同。近检校诸县，无不皆尔。余姚近十万斛重敛，以资奸吏，令国用空乏，良可叹也。自军兴以来，征役及充运死亡叛散不反者众，虚耗至此，而补代循常，所在凋困，莫知所出。上命所差，上道多叛，则吏及叛者席卷同去。又有常制，辄令其家及同伍课捕。课捕不擒家，及同伍寻复亡叛。百姓流亡，户口日减，其源在此。又有百工医寺，死亡绝没，家户空尽，差代无所。上命不绝，事起或十年、十五年，弹举获罪无懈息，而无益实事，何以堪之？谓自今诸死罪原轻者及五岁刑，可以充此。其减死者可长充兵役，五岁者可充杂工医寺，皆令移其家以实都邑。都邑既实，是政之本，又可绝其亡叛。不移其家，逃亡之患，复如初耳。今除罪而充杂役，尽移其家，小人愚迷，或以为重于杀戮，可以绝奸。刑名虽轻，惩肃实重，岂非适时之宜邪？羲之雅好服食养性，不乐在京师。初渡浙江，便有终焉之志。会稽有佳山水，名士多居之。谢安未仕时亦居焉。孙绰、李充、许询、支遁等皆以文义冠世，并筑室东土，与羲之同好。尝与同志宴集于会稽山阴之兰亭。羲之自为之序，以申其志，曰：永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹，又有清流激湍，映带左右。引以为流觞曲水，列坐其次。虽无丝竹管弦之盛，一觞一咏，亦足以畅叙幽情。是日也，天朗气清，惠风和畅。仰观宇宙之大，俯察品类之盛，所以游目骋怀，足以极视听之娱，信可乐也。夫人之相与，俯仰一世，或取诸怀抱，悟言一室之内；或因寄所托，放浪形骸之外。虽趣舍万殊，静躁不同，当其欣于所遇，暂得于己快然自足，不知老之将至。及其所之既倦，情随事迁，感慨系之矣。向之所欣俯仰之间，已为陈迹，犹不能不以之兴怀。况修短随化，终期于尽。古人云，死生亦大矣。岂不痛哉！每览昔人兴感之由，若合一契，未尝不临文嗟悼，不能喻之于怀。固知一死生为虚诞，齐彭殇为妄作。后之视今，亦由今之视昔。非夫！故列叙时人，录其所述，虽世殊事异，所以兴怀，其致一也。后之览者，亦将有感于斯文。或以潘岳《金谷诗序》方其文，羲之比于石崇，闻而甚喜。性爱鹅，会稽有孤居姥养一鹅，善鸣，求市未得。遂携亲友，命驾就观。姥闻羲之将至，烹以待之。羲之叹惜弥日。又山阴有一道士，养好鹅，羲之往观焉，意甚悦，固求市之道士云：“为写《道德经》，当举群相赠耳。”羲之欣然写毕，笼鹅而归，甚以为乐。其任率如此。尝诣门生家，见非木几滑净，因书之，真草相半。后为其父误刮去之，门生惊懊者累日。又尝在蕺山见一老姥，持六角竹扇卖之。羲之书其扇各为五字。姥初有愠色，因谓姥曰：“但言是王右军书，以求百钱邪。”姥如其言，人竞买之。他日姥又持扇来，羲之笑而不答。其书为世所重，皆此类也。每自称“我书比锺繇当抗行，比张芝草，犹当鹰行也。”曾与人书云：“张芝临池学书，池水尽黑，使人耽之若是，未必后之也。”羲之书，雁初不胜庾翼、郄忄音，及其暮年方妙。尝以章草答庾亮，而翼深叹伏，因与羲之书云：“吾昔有伯英章草十纸，过江颠狈，遂乃亡失。常叹妙迹永绝。忽见足下答家书，焕若神明，顿还旧观。”时骠骑将军王述，少有名誉。与羲之之齐名，而羲之甚轻之，由是情好不协。述先为会答家，以母丧居郡境。羲之代述，止一吊，遂不重诣。述每闻角声，谓羲之当候己，辄洒扫而待之。如此者累年，而羲之竟不顾，述深以为恨。及述为扬州刺史，将就徵，周行郡界而不过羲之，临发，一别而去。先是，羲之常谓宾友曰：“怀祖正当作尚书耳，投老可得仆射。更求会稽，便自邈然。”及述蒙显授，羲之耻为之下，遣使诣朝廷，求分会稽为越州。行人失辞，大为时贤所笑。既而内怀愧叹，谓其诸子曰：“吾不减怀祖，而位遇悬邈。当由汝等不及坦之故邪！”述后检察会稽郡，辨其刑政，主者疲于简对。羲之深耻之，遂称病去郡，于父母墓前自誓曰：“维永和十一年三月癸卯朔，九日辛亥，小子羲之敢告二尊之灵，羲之不天，夙遭闵凶，不蒙遇庭之训。母兄鞠育得渐，庶几遂因人乏，蒙国宠荣。进无忠孝之节，退违推贤之义。每仰咏老氏、周任之诫，常恐斯亡无日，忧及宗祀，岂在微身而已。是用寤寐永咏，若坠深谷。止足之分，定之于今。谨以今月吉辰稽肆筵设席，稽颡归诚，告誓先灵。自今之后，敢渝此心，贪胃苟进，是有无尊之心而不子也。子而不子，天地所不覆载，名教所不得容。信誓之诚，有如白敫日。”羲之既去官，与东土人士尽山水之游，弋钓为娱。又与道士许迈共修服食，采药石。不远千里，遍游东中诸郡。穷诸名山，泛沧海，叹曰：“我卒当以乐死。”谢安尝谓羲之曰：“中年以来，伤于哀乐。与亲友别，辄作数日恶。”羲之曰：“年在桑榆，自然至此。须正赖丝竹陶写，恒恐儿辈觉，损其乐欢之趣。朝廷以其誓苦，亦不复徵之。时刘忄炎为丹阳令，许询尝就忄炎宿，床帷新丽，饮食丰甘。询曰：“若此保全，殊胜东山。”曰：“卿若知吉凶由人，吾安得保此？”羲之在坐曰：“令巢、许遇稷、契，当无此言。”二人并有愧色。初羲之既优游无事，与吏部郎谢万书曰：古之辞世者，或被发佯狂，或污身秽迹，可谓艰矣。今仆坐而获逸，遂其宿心。其为庆幸，岂非天赐！违天不祥。顷东游还，修植桑果，今盛敷荣，率诸子，抱弱孙，游观其间。有一味之甘，割而分之，以娱目前。虽植德无殊邈，犹欲教养子孙以敦厚退让。或以轻薄，庶令举策数马，仿佛万石之风。君谓此何如？比当与安石东游山海，并行田视地利，颐养闲暇。衣食之余，欲与亲知，时共欢宴，虽不能兴言高咏，衔杯引满，语田里所行，故以为抚掌之资，其为得意，可胜言邪！常依陆贾、班嗣、杨王孙之处世，甚欲希风数子，老夫志愿尽于此也。万后为豫州都督，又遗万书诫之曰：“以君迈往不屑之韵，而俯同群辟，诚难为意也。然所谓通识，正自当随事行臧，乃为远耳。愿君每与士之下者同，则尽善矣。食不二味，居不重席，此复何有？而古人以为美谈。济否所由，实在积小以致高大，君其存之！”万不能用，果败。年五十九卒，赠金紫光禄大夫。诸子遵父先旨，固让不受。有七子，知名者五人。玄之早卒。次凝之，亦工草隶。仕历江州刺史、左将军、会稽内史。王氏世事张氏五斗米道，凝之弥笃。孙恩之攻会稽，寮佐请为之备。凝之不从，方入靖室请祷，出语诸将佐曰：“吾已请大道，许鬼兵相助，贼自破矣。”既不设备，遂为孙恩所害。
　　【杨正衡音义】
　　灸，之夜反。啖，徒敢反。口舀，徒滥反。亟，纪力反。馈，逵位反。麋，音眉。莅，力至反。浙，旨热反。禊，胡计反。湍，他端反。忄卷，渠卷反。闷也，出《玉篇》。姥，莫补反。非木几，音匪。刮，古滑反。懊，鸟到反。蕺，阻立反。洒，先礼反。颡，苏朗反。白敫，音皎。仿佛，髟方髟弗二音。
　　【王缜之寻阳记】
　　羲之喜鹅，观其转月豆，以得运笔之势，往来浔阳，爱庐山多松，可以制墨。每曰纸取东阳鱼卵，墨取庐阜烟煤，皆极选也。时有梵僧耶舍尊者，一名达磨多罗，来自西域，羲之雅与游。及殷浩遗书，强起为右军将军、会稽内史，乃施宅为寺，以奉耶舍。今归宗寺，有墨池，鹅池，皆遗迹也。
　　【唐书】
　　太宗求书，凡得王羲之真行草书二百九十纸。又得张芝、献之等书，以贞观字印为识之。命褚遂良楷小字以影之。开元五年，元宗又书开元字为印。
　　【会稽掇英集】
  </div>
  <div class="pagination">
   <a href="永乐大典残卷_page134.html">
    上一页
   </a>
   <span>
    ...
   </span>
   <a href="永乐大典残卷_page130.html">
    130
   </a>
   <a href="永乐大典残卷_page131.html">
    131
   </a>
   <a href="永乐大典残卷_page132.html">
    132
   </a>
   <a href="永乐大典残卷_page133.html">
    133
   </a>
   <a href="永乐大典残卷_page134.html">
    134
   </a>
   <span class="current-page">
    135
   </span>
   <a href="永乐大典残卷_page136.html">
    136
   </a>
   <a href="永乐大典残卷_page137.html">
    137
   </a>
   <a href="永乐大典残卷_page138.html">
    138
   </a>
   <a href="永乐大典残卷_page139.html">
    139
   </a>
   <a href="永乐大典残卷_page140.html">
    140
   </a>
   <span>
    ...
   </span>
   <a href="永乐大典残卷_page136.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
