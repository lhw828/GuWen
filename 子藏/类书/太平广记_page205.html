<!DOCTYPE html>
<html>
<head>
    <meta charset="UTF-8">
    <title>太平广记 - 第 205 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 205 页/共 323 页</h1>
    <div class="content">
薛矜
薛矜者，开元中为长安尉，主知宫市，迭日于东西二市。一日于东市市前，见一坐车，车中妇人，手如白雪。矜慕之，使左右持银镂小合，立于车侧。妇人使侍婢问价，云："此是长安薛少府物，处分令车中若问，便宜饷之。"妇人甚喜谢，矜微挑之，遂欣然，便谓矜曰："我在金光门外，君宜相访也。"矜使左右随至宅。翌日往来过，见妇人门外骑甚众，跃蹰未通。客各引去，矜令白己在门，使左右送刺。乃邀至外厅，令矜坐，云："待汝束。"矜觉火冷，心窃疑怪。须臾，引入堂中。其幔是青布，遥见一灯，火色微暗，将近又远，疑非人也。然业已求见，见毕当去，心中恒诵千手观音咒。至内，见坐中帐中，以罗巾蒙首，矜苦牵曳，久之方落，见妇人面长尺余，正青色，有声如狗，矜遂绝倒。从者至其室宇，但见殡宫，矜在其内，绝无间隙。遽推壁倒，见矜已死，微心上暖。移就店将息，经月余方苏矣。（出《广异记》）


朱七娘
东都思恭坊朱七娘者，倡妪也，有王将军，素与交通。开元中，王遇疾卒，已半岁，朱不知也。其年七月，王忽来朱处，久之日暮，曰："能随至温柔坊宅否？"朱欲许焉，其女弹唱有名，不欲母往。乃曰："将军止此故佳，将还有所惮耶？"不获已，王以后骑载去。入院，欢洽如故。明旦，王氏使婢收灵床被，见一妇人在被中，遽走还白。王氏诸子，惊而来视。问其故，知之父所引。哀恸久之，遂送还家焉。（出《广异记》）


李光远
李光远，开元中，为馆陶令。时大旱，光远大（明钞本大作将。）为旱书，书就暴卒。卒后，县申州，州司马覆破其旱。百姓胥怨，有恸哭者，皆曰："长官不死，宁有是耶？"其夜，光远忽乘白马，来诣旱坊，谓百姓曰："我虽死，旱不虑不成。司马何人，敢沮斯议。"遂与百姓诣司马宅，通云："李明府欲见。"司马大慎，使人致谢。光远责云："公非人，旱是百姓事，何以生死为准？宜速成之，不然，当为厉矣。"言讫，与百姓辞诀方去。其年旱成，百姓赖焉。（出《广异记》）


李霸
岐阳令李霸者，严酷刚鸷，所遇无恩。自承尉已下，典吏皆被其毒。然性清婞（音胫。恨也。）自喜，妻子不免饥寒。一考后暴亡。既敛庭绝吊客。其妻每抚棺恸哭，呼曰："李霸在生云何？今妻子受此寂寞。"数日后，棺中忽语曰："夫人无苦，当自办归。"其日晚衙，令家人于厅事设案几，霸见形，令传呼召诸吏等。吏人素所畏惧，闻命奔走，见霸莫不战惧股慄。又使召丞及簿尉，既至。（既至二字原空缺。据明钞本、陈校本补。）霸诃怒云："君等无情，何至于此！为我不能杀君等耶？"言讫，悉颠仆无气。家人皆来拜庭中祈祷，霸云："但通物数，无忧不活。卒以五束绢为准，（明钞本作赠。）绢至便生。"各谢讫去后，谓两衙典："吾素厚于汝，何故亦同众人？唯杀汝一身，亦复何益？当令两家马死为验。"须臾，数百疋一时皆倒欲死。遂人通两疋细马，马复如故，因谓诸吏曰："我虽素清，今已死，谢诸君，可能不惠涓滴乎？"又率以五疋绢毕。指令某官出车，某出骑，某吏等修，违者必死。一更后方散。后日处分悉了，（了原作便，据明钞本改。）家人便引道，每至祭所，留下歆飨，飨毕，又上马去。凡十余里，已及郊外，遂不见。至夜，停车骑，妻子欲哭，棺中语云："吾在此，汝等困弊，无用哭也。"霸家在都，去岐阳千余里，每至宿处，皆不令哭。行数百里，忽谓子曰："今夜可无寐，有人欲盗好马，宜预为防也。"家人远涉困弊，不依约束，尔夕竟失马。及明启白，霸云："吾令防盗，何故贪寐？虽然，马终不失也。近店东有路向南，可遵此行十余里，有藂林，马系在林下，往取。"如言得之。及至都，亲族闻其异，竞来吊慰，朝夕谒请，霸棺中皆酬对，莫不躇踧。观听聚喧，家人不堪其烦。霸忽谓子云："客等往来，不过欲见我耳。汝可设厅事，我欲一见诸亲。"其子如言，众人于庭伺候。久之曰："我来矣！"命捲帏，忽见霸，头大如雍，眼亦睛突，瞪视诸客等。客莫不颠仆，稍稍引去。霸谓子曰："人神道殊，屋中非我久居之所，速殡野外。"言讫不见，其语遂绝。（出《广异记》）



洛阳鬼兵
贞元二十三年，（按贞元无二十三年，下云帝在东京，疑贞字为开字之误。）夏六月，帝在东京。百姓相惊以鬼兵，皆奔走不知所在，或自冲击破伤。其鬼兵初过于洛水之南，坊市喧喧，渐至水北。闻其过时，空中如数千万骑甲兵，人马嘈嘈有声，俄而过尽。每夜过，至于再，至于三。帝恶之，使巫祝禳厌，每夜于洛水滨设饮食。尝读《北齐书》。亦有此事。天宝（宝字原空缺，据黄本补。）中，晋阳云有鬼兵，百姓竟击铜铁以畏之，皆不久丧也。（出《纪闻》）


道德里书生
唐东都道德里有一书生，日晚行至中桥，遇贵人部从，车马甚盛。见书生，呼与语，令从后。有贵主，年二十余，丰姿绝世，与书生语不辍。因而南去长夏门，遂至龙门，入一甲第，华堂兰室。召书生赐珍馔，因与寝。夜过半，书生觉，见所卧处，乃石窟。前有一死妇人，身王洪涨，月光照之，秽不可闻。书生乃履危攀石，仅能出焉。晓至香山寺，为僧说之，僧送还家，数日而死。（出《纪闻》）


安宜坊书生
开元末，东京安宜坊有书生，夜中闭门理书。门隙中，忽见一人出头。呵问何辈，答云："我是鬼，暂欲相就。"因邀书生出门。书生随至门外，画地作十字，因尔前行。出坊，至寺门铺，书生云："寺观见，必不得度。"鬼言："但随我行，无苦也。"俄至定鼎门内，鬼负书生从门隙中出，前至五桥，道旁一冢，天窗中有火光。鬼复负书生上天窗侧，俯见一妇人，对病小儿啼哭，其夫在旁假寐。鬼遂透下，以手掩灯，妇人惧，呵其夫云："儿今垂死，何忍贪卧！适有恶物掩火，可强起明灯。"夫起添烛，鬼回避妇人。忽取布袋盛儿，儿犹能动于布袋中。鬼遂负出，至天窗上，兼负书生下地。送入定鼎门，至书生宅，谢曰："吾奉地下处分，取小儿，事须生人作伴，所以有此烦君。当可恕之。"言讫乃去，其人初随鬼行，所止之处，辄书十字。翌日，引其兄弟覆之，十字皆验。因至失儿家问之，亦同也。（出《广异记》）


裴盛
董士元云，义兴尉裴盛昼寝，忽为鬼引，形神随去。云："奉一儿。"至儿家，父母夹儿卧，前有佛事。鬼云："以其佛。"（明钞本佛下空缺三字，似有脱文。）生人既至，鬼手一挥，父母皆寐。鬼令盛抱儿出床，抱儿喉有声，父母惊起。鬼乃引盛出，盛苦邀甚至舍，推入形中乃悟。（出《广异记》）


杨溥
豫章诸县，尽出良材，求利者采之，将至广陵，利则数倍。天宝五载，有杨溥者，与数人入林求木。冬夕雪飞，山深寄宿无处。有大木横卧，其中空焉，可容数人，乃入中同宿。而导者未眠时，向山林再拜咒曰："士田公，"今夜寄眠，愿见护助。"如是三请而后寝。夜深雪甚，近南树下，忽有人呼曰："张礼。"树头有人应曰："诺。""今夜北村嫁女，大有酒食，相与去来。"树头人曰："有客在此，须守至明。若去，黑狗子无知，恐伤不宥。"（明钞本不宥作人命。）树下又曰："雪寒若是，且求饮食，理须同去。"树上又曰："雪寒虽甚，已受其请，理不可行，须防黑狗子。"呼者乃去，及明装毕，撤所卧毯，有黑虺在下，其大若瓶，长三尺而蛰不动，方惊骇焉。（出《纪闻》）


薛直
胜州都督薛直，丞相纳之子也，好杀伐，不知鬼神。直在州，行县还归，去州二驿，逢友人自京来谒。直延入驿厅，命食，友人未食先祭，直曰："出此食谓何？"友人曰："佛经云，有旷野鬼，食人血肉，佛往化之，令其不杀，故制此戒。又俗所传，每食先施，得寿长命。"直曰："公大妄诞，何处有佛？何者是鬼？俗人相诳，愚者雷同，智者不惑。公盖俗人耳！"言未久，空中有声云："薛直，汝大狂愚！宁知无佛！宁知无鬼！来祸于君，命终必不见妻子。当死于此，何言妄耶？"直闻之大惊，趋下再拜，谢曰："鄙人蒙固，不知有神，神其诲之。"空中又言曰："汝命尽午时，当急返，得与妻孥相见。不尔，殡越于此矣！"直大恐，与友人驰赴郡，行一驿，直入厅休偃。从者皆休，忽见直去，从者百余人，皆左右从人。驿吏入户，已死矣。于是驿报其家。直已先至家，呼妻与别曰："吾已死北驿，身在今是鬼，恐不得面诀，故此暂来。"执妻子之手，但言努力，复乘马出门，奄然而殁。（出《纪闻》）


刘洪
沛国刘洪，性刚直，父为折冲都尉，薛楚玉之在范阳，召为行军。洪随之蓟，因得给事楚玉，楚玉悦之。楚玉补屯官，洪请行。檀州有屯曰太和，任者辄死，屯遂荒废，洪乃请为之。楚玉以凶难之，洪曰："妖由人兴，妖不自作。洪且不惧，公何惜焉？"楚玉遂以为太和屯官。洪将人吏到屯。屯有故墟落，洪依之架屋。匠人方运斧而度，木自折举，击匠人立死。洪怒，叱吏卒，扶匠人起而笞之。询曰："汝是何鬼，吾方治屯，汝则干之，罪死不赦！"笞数发，匠人言说："愿见宽恕，吾非前后杀屯官者也。杀屯官者，自是辅国将军。所居去此不远，吾乃守佛殿基鬼耳。此故墟者，旧佛殿也。以其净所，故守之。吾因为人有罪，配守此基。基与地平，吾方得去。今者来，故诉于公。公为平之，吾乃去为人矣。"洪曰："汝言辅国不远，可即擒来。"鬼曰："诺。"须臾，匠人言曰："刘洪，吾辅国将军也。汝为人强直，兼有才干，吾甚重之，将任汝以职。今当辟汝，即大富贵矣。勉之。"因索纸，作诗二章。其匠人兵卒也，素不知诗。及其下笔，书迹特妙，可方王右军。薛楚玉取而珍之，其诗曰："乌乌在虚飞，玄驹遂野依。名今编户籍，翠过叶生稀。"其二章曰："个树枝条朽，三花五面啼。移家朝度日，谁觉□。"（谁觉□陈校本作逸□迟。）诗成而去。匠人乃屯属役。数日疾甚，舁至范阳。其父谒名医薛，亦会疾。洪言语如常，而二冷密冷气侵□□□□□。（而二冷密冷气侵□□□□□。黄本作而二人密介气侵未岁乃卒□。）洪初得鬼诗，思不可解。及卒，皆黑，遂以载棺。"名今编户籍"，盖洪名。"生希"者。言洪死像也。其二章"个树枝条朽"，故条枝朽也。"三花五面啼"者，洪家有八口，洪又二人亡，所谓三花也。五人哭之，所谓五面啼。洪死后二十日，故吏野外见洪紫衣，从二百骑，神色甚壮。告吏曰："吾已为辅国将军所用，大富贵矣。今将骑从向都迎母。"母先在都。初洪舅有女，养于刘氏，年与洪齿，尝与洪言曰："吾闻死者有知，吾二人，先死必扰乱存者，使知之。"是日，女在洪母前行，忽有引其衣者，令不得前，女怪之。须臾得前，又引其中，取其梳，如相狎者。洪母惊曰："洪（洪原作汝。据陈校本改。）存日尝有言，须（明钞本、许本须作顷。）来在军，久绝书问。今见死乎？何与平生言协也？"母言未毕，洪即形见庭中，衣紫金章，仆从多至。母问曰："汝何缘来？"洪已富贵，身亦非人。福乐难言，故迎母供养。"于是车舆皆进，母则升舆，洪乃侍从，遂去。去后而母殂，其见故吏时，亦母殂之日也。（出《纪闻》）





卷第三百三十二　　鬼十七
唐晅　萧正人　韦镒　赵夏日　茹子颜　刘子贡　刘平　萧颖士


唐晅
唐晅者，晋昌人也。其姑适张恭，即安定张辄（明钞本辄作轨。）之后。隐居滑州卫南，人多重之。有子三人，进士擢第。女三人，长适辛氏，次适梁氏，小女姑钟念，习以诗礼，颇有令德。开元中，父亡，哀毁过礼，晅常慕之，及终制，乃娶焉，而留之卫南庄。开元十八年，晅以故入洛，累月不得归。夜宿主人，梦其妻隔花泣，俄而窥井笑，及觉，心恶之。明日，就日者问之，曰："隔花泣者，颜随风谢；窥井笑者，喜于泉路也。"居数日，果有凶信。晅悲恸倍常。后居数岁，方得归卫南，追其陈迹，感而赋诗曰："寝室悲长簟，妆楼泣镜台。独悲桃李节，不共夜泉开。魂兮若有感，仿佛梦中来。"又曰："常时华堂静，笑语度更筹。恍惚人事改，冥寞委荒丘。阳原歌薤露，阴壑悼藏舟。清夜庄台月，空想画眉愁。"是夕凤露清虚，晅耿耿不寐。更深，悲吟前悼亡诗。忽闻暗中若泣声，初远，渐近。晅惊侧，觉有异，乃祝之曰："偿是十娘子之灵，何惜一相见叙也？勿以幽冥，隔碍宿昔之爱。"须臾，闻言曰："儿郎张氏也，闻君悲吟相念，虽处阴冥，实所恻怆。晅君诚心，不以沉魂可弃，每所记念，是以此夕与君相闻。"晅惊叹，流涕呜咽曰："在心之事，卒难申叙。然须一见颜色，死不恨矣。"答曰："隐显道隔，相见殊难。亦虑君亦有疑心，妾非不欲尽也。"晅词益恳，誓无疑贰。俄而闻唤罗敷取镜，又闻暗中飒飒然人行声，罗敷（取镜又闻暗中飒飒然人行声罗敷十四字原缺，据明钞本、陈校本补。）先出前拜。言："娘子欲叙夙昔，正期与七郎相见。"晅问罗敷曰："我开元八年，典汝与仙州康家。闻汝已于康家死矣，今何得在此？"答曰："被娘子赎来，今看阿美。"阿美即晅之亡女也。晅又恻然。须臾命灯烛，立于阼阶之北。晅趋前，泣而拜，妻答拜，晅乃执手，叙以平生。妻亦流涕谓晅曰："阴阳道隔，与君久别，虽冥寞无据，至于相思，尝不去心。今六合之日，冥官感君诚恳，放儿暂来。千年一遇，悲喜兼集。又美娘又小，嘱付无人。今夕何夕，再遂申款。"晅乃命家人列拜起居。徙灯入室，施布帷帐。不肯先坐，乃曰："阴阳尊卑，以生人为贵，君可先坐。"晅即如言。笑谓晅曰："君情既不易平生，然闻已再婚，新故有间乎？"晅甚怍。妻曰："论业君合（陈校本合作命。）再婚。（"新故有间乎晅甚怍妻曰论业君合再婚"十六字原缺，据明钞本、陈校本补。）君新人在淮南，吾亦知甚平善。"因语"人生修短，固有定乎？"答曰："必定矣。"又问："佛称宿因（陈校本因作缘。）不谬乎？"答曰："理端可鉴，何谬之有？"（"又问佛称宿因不谬乎答曰理端可鉴何谬之有"十九字原缺，据明钞本、陈校本补。）又问："佛与道孰是非？"答曰："同源异派耳。别有太极仙品，总灵之司，出有入无之化，其道大哉。其余悉如人间所说。今不合具言，彼此为累。"晅惧，不敢复问。因问："欲何膳？"答曰："冥中珍羞亦备，唯无浆水粥，不可致耳。"晅即令备之。既至，索别器，摊之而食，向口如尽。及撤之，粥宛然。晅悉饭其从者，有老姥，不肯同坐。妻曰："倚是旧人，不同群小。"谓晅曰："此是紫菊妳，岂不识耶？"晅方记念。别席饭。其馀侍者，晅多不识，闻呼名字，乃是晅从京回日，多剪纸人奴婢，所题之名。问妻，妻曰："皆君所与者，乃知钱财奴婢，无不得也。"妻曰："往日常弄一金镂合子，藏于堂屋西北斗栱中，无有人知处。"晅取果得。又曰："岂不欲见美娘乎，今已长成。"晅曰："美娘亡时襁褓，地下岂受岁乎？"答曰："无异也。"须臾，美娘至，可五六岁。晅抚之而泣，妻曰："莫抱惊儿。"罗敷却抱，忽不见。晅令下帘帷，申缱绻，宛如平生。晅觉手足呼吸冷耳。又问："冥中居何处？"答曰："在舅姑左右。"晅曰："娘子神灵如此，何不还返生？"答曰："人死之后，魂魄异处，皆有所录，杳不关形骸也。君何不验梦中，安能记其身也？儿亡之后，都不记死时，亦不知殡葬之处。钱财奴婢，君与则知。至如形骸，实总不管。"既而绸缪夜深，晅曰："同穴不远矣。"妻曰："曾闻合葬之礼，盖同形骸。至精神，实都不见，何烦此言也？"晅曰："妇人没地，不亦有再适乎？"答曰："死生同流，贞邪各异。且儿亡，堂上欲夺儿志，嫁与北庭都护郑乾观侄明远。儿誓志确然，上下矜闵，得免。"晅闻抚然，感怀而赠诗曰："峄阳桐半死，延津剑一沈。如何宿昔内，空负百年心。"妻曰："方见君情，辄欲留答，可乎？"晅曰："曩日不属文，何以为词？"妻曰："文词素慕，虑君嫌猜而不为。言志之事，今夕何爽？"遂裂带题诗曰："不分殊幽显，那堪异古今。阴阳途自隔，聚散两难心。"又曰："兰阶兔月钭，银烛半含花。自怜长夜客，泉路以为家。"晅含涕言叙，悲喜之间，不觉天明。须臾，闻扣门声。翁婆使丹参传语："令催新妇，恐天明冥司督责。"妻泣而起，与晅诀别，晅修启状以附之，整衣，闻香郁然，不与世同，"此香何方得？"答言："韩寿余香，儿来，堂上见赐。"晅执手曰："何时再一见？"答曰："四十年耳。"留一罗帛子，与晅为念。晅答一金钿合子。即曰："前途日限，不可久留。自非四十年内，若于墓祭祀，都无益。必有相飨，但于月尽日、黄昏时，于野田中，或于河畔，呼名字，几尽得也。匆匆不果久语，愿自爱。"言讫，登车而去，扬袂，（袂原作被，据明钞本改。）久之方灭。举家皆见，事见唐晅手记。（出《通幽记》）


萧正人
琅邪太守许诫言，尝言，幼时与中外兄弟，夜中言及鬼神。其中雄猛者，或言："吾不信邪，何处有鬼？"言未终，前檐头鬼忽垂下二胫，胫甚壮大，黑毛且长，足履于地。言者走匿。内弟萧正人，沉静少言，独不惧，直抱鬼胫，以解衣束之甚急。鬼拳胫至檐，正人束之，不得升，复下，如此数四。既无救者，正人放之，鬼遂灭。而正人无他。（出《纪闻》）


韦镒
监察御史韦镒，自贬降量移虢州司户参军。镒与守有故，请开虢州西郭道。镒主之，凡开数里，平夷丘墓数百。既而守念镒，至湖按覆。有人至湖，告镒妻死。镒妻亡七日，召寺僧斋。镒神伤丧志，诸僧慰勉。斋罢，镒送僧出门，言未毕，若有所见，则揖僧退，且言曰："弟子亡妻形见。"则若揖让酬答，至堂仆地，遂卒。人以为平夷丘墓之祸焉。（出《纪闻》）


赵夏日
宁王文学赵夏日，文章知名，以文学卒官。终后，每处理家事如平生，家内大小，不敢为非。常于灵帐中言，其声甚厉。第二子常见之，率常在宅。及三岁，令其子传语，遍别人，因绝去。（出《纪闻》）


茹子颜
吴人茹子颜，以明经为双流尉，颇有才识，善医方，由是朝贤多识之。子颜好京兆府博士，及选，请为之。既拜，常在朝贵家。及归学，车马不绝。子颜之娅张虚仪，选授梓州通泉尉。家贫，不能与其妻行。仍有债数万，请子颜保。虚仪去后两月余，子颜夜坐，忽檐间语曰："吾通泉尉张虚仪也，到县数日亡。今吾柩还，已发县矣。吾平生与君特善，赴任日，又债负累君。吾今亡，家又贫匮，进退相扰，深觉厚颜。"子颜问曰："君何日当至京，吾使人迎候。"鬼乃具言发时日，且求食。子颜命食，于坐谈笑如故。至期，丧果至。子颜为之召债家，而归其负。鬼又旦夕来谢恩，其言甚恳，月余而绝。子颜亦不以介意。数旬，子颜亦死。（出《纪闻》）


刘子贡
京北人刘子贡，五月二十二日，在病热卒。明日乃苏，自言被录至冥司，同过者十九人。官召二人出，木括其头，加钉焉，命击之，曰："此二人罪重，留，余者且释去。"又引子贡历观诸狱，但空墙垣为数十院，不见人。（"子贡历观诸狱但空墙垣为数十院不见人"十七字原缺，据明钞本、陈校本补。）子贡问曰："此为何处？"人曰："此皆地狱也。缘同光王生，故休罪人七日，此中受罪者暂停。若遇其鼓作，罪人受苦，可惊骇耳目。"子贡娶于难江县令苏元宗，见元宗于途，问之曰："丈人在生好善，何得在此？"元宗曰："吾前生有过，故留。然事已办，今将生天，不久矣。"又问："二子先死者何在？""长者愿而信，死便生天，少儿贼而杀，见在地狱。"又遇邻人季暐，暐曰："君为传语吾儿，吾坐前坐罪，大被拘留。为吾造观世音菩萨像一，写《妙法莲花经》一部，则生天矣。"又遇其父慎，慎曰："吾以同光王生，故得假在外。不然，每日受罪，苦不可言。坐吾弹杀鸟兽故，每日被牛头狱卒，烧铁弹数千，其色如火，破吾身皮数百道，纳热弹其中。痛苦不可忍。"又见身存者多为鬼。子贡以二十三日生，生七日，至二十九日又殂，遂不活矣。（出《纪闻》）


刘平
唐咸通中，有五经博士庐斝，得神仙补养之道。自言生于隋代，宿旧朝士，皆云童幼时见，奕世奉之，不穷其寿。安史之乱，隐于终南山中。其后或出或处，令狐绹喻以柱下漆园之事。稍从宦于京师。常言与处士刘平善。天宝中，居于齐鲁。尤善吐纳之术，能夜中视物，不假灯烛。安禄山在范阳，厚弊致于门下。平见禄山左右，常有鬼物数十，殊形诡状，持炉执盖，以为导从。平心异之，谓禄山必为人杰。及禄山朝觐，与平俱至华阴县。值叶法善投龙西岳，平旋见二青衣童子，乘虚而至。所谓禄山鬼物，皆弃炉投盖，狼狈而走。平因知禄山为邪物所辅，必不以正道克终。及禄山归范阳，遂逃入华山而隐。（出《剧谈录》）


萧颖士
兰陵萧颖士，为扬州功曹，秩满南游。济瓜洲渡，船中有二少年，熟视颖，相顾曰："此人甚似鄱阳忠烈王也。"颖士即鄱阳曾孙。乃自款陈，二子曰："吾识尔祖久矣。"颖士以广众中，未敢询访。俟及岸，方将问之，二子忽遽负担而去。颖士必谓非神即仙，虔心向嘱而已。明年，颖士比归，至于旴咍，方与邑长下帘昼坐，吏白云："擒获发冢盗六人。"登令召入，束缚甚固，旅之于庭，二人者亦在其中，颖士大惊。（"二人者亦在其中颖士大惊"十一字原作"颖士惊曰二人云非仙则神。据明钞本改。）因具述曩事。邑长即令先穷二子，须臾款伏，左验明著，皆云发墓有年。尝开鄱阳公塚，大获金玉。当门有贵人，颜色如生，年方五十许，须鬓斑白，僵卧于石塌，姿状正与颖士相类，无少差异。昔舟中相遇，又知萧氏，固是鄱阳裔也，岂有他术哉。（出《集异记》）



卷第三百三十三　　鬼十八
黎阳客　李迥秀　琅邪人　崔咸　季攸　武德县田臾　裴徽　李陶长洲陆氏女　刁缅
王无有　王升　高生


黎阳客
开元中，有士人家贫，投丐河朔，所抵无应者。转至黎阳，日已暮，而前程尚遥。忽见路旁一门，宅宇甚壮，夜将投宿。乃前扣门，良久，奴方出。客曰："日暮，前路不可及，辄寄外舍，可乎？"奴曰："请白郎君。"乃入。须臾闻曳履声，及出，乃衣冠美丈夫，姿度闲远，昂然秀异。命延客，与相拜谒，曰："行李得无苦辛，有弊庐，不足辱长者。"客窃怪其异，且欲审察之，乃俱就馆，颇能清论，说齐周已来，了了皆如目见。客问名，曰："我颖川荀季和，先人因官，遂居此焉。"命设酒肴，皆精洁，而不甚有味。有顷，命具榻舍中。邀客入，仍敕一婢侍宿。客候婢款狎，乃问曰："郎君今为何官？"曰："见为河公主簿，慎勿说也。"俄闻外有叫呼受痛之声，乃窃于窗中窥之。见主人据胡床，列灯烛，前有一人，被发裸形，左右呼群鸟啄其目，流血至地。主人色甚怒曰："更敢暴我乎？"客谓曰："何人也？"曰："何须强知他事。"固问之，曰："黎阳令也，好射猎，数逐兽，犯吾垣墙，以此受治也。"客窃记之。明旦顾视，乃大冢也。前问，人云是荀使君墓。至黎阳，令果辞以目疾。客曰："能疗之。"令喜，乃召入，具为说之。令曰："信有之。"乃暗令乡正，具薪数万束，积于垣侧。一日，令率群吏，纵火焚之，遂易其墓，目即愈。厚以谢客而不告也。后客还至其处，见一人头面焦烂，身衣败絮，蹲于榛棘中，直前诣，客不识也。曰："君颇忆前寄宿否？"客乃惊曰："何至此耶？"曰："前为令所苦，然亦知非君本意，吾自运穷耳。"客甚愧悔之，为设薄酹，焚其故衣以赠之。鬼忻受遂去。（出《广异记》）


李迥秀
尚书李迥秀，素与清禅寺僧灵贞厚善。迥秀卒数年，灵贞忽见两吏，赍符追之，遂逼促就路，奄然而卒。前至一处，若官曹中。须臾延谒，一人朱衣银章，灵贞自疑命当未死。朱衣曰："弟子误相追，阇梨当还。"命敕前吏送去。欲取旧路，吏曰："此乃不可往，当别取北路耳。"乃别北行，路甚荒塞，灵颇不怿。可行数十里，又至一府城，府甚丽。门吏前呵云："可方便见将军。"即引入，见一人紫衣，据厅事，年貌与李公相类，谓曰："贞公那得远来？"灵贞乃知正是。因延升阶，叙及平旧。临别握手曰："欲与阇梨论及家事，所不忍言。"遂忽见泪下。灵贞固请之，乃曰："弟子血祀将绝，无复奈何。可报季友等，四时享奠，勤致丰洁。兼为写《法华经》一部，是所望也。"即挥涕诀。灵贞遂苏，具以所见告。诸子及季友，素有至性焉，为设斋及写经。唯斋损独怒曰："妖僧妄诞，欲诬玷先灵耳！"其后竟与权梁山等谋反伏诛，兄弟流窜，竟无种嗣矣。（出《广异记》）


琅邪人
</div>
    <div class="pagination">
<a href="太平广记_page204.html">上一页</a><span>...</span><a href="太平广记_page200.html">200</a><a href="太平广记_page201.html">201</a><a href="太平广记_page202.html">202</a><a href="太平广记_page203.html">203</a><a href="太平广记_page204.html">204</a><span class="current-page">205</span><a href="太平广记_page206.html">206</a><a href="太平广记_page207.html">207</a><a href="太平广记_page208.html">208</a><a href="太平广记_page209.html">209</a><a href="太平广记_page210.html">210</a><span>...</span><a href="太平广记_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
