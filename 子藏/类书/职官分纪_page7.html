<!DOCTYPE html>
<html>
 <head>
  <meta charset="utf-8"/>
  <title>
   职官分纪 - 第 7 页/共 52 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   职官分纪 - 第 7 页/共 52 页
  </h1>
  <div class="content">
   直舍人院
　　国朝开寳九年太子中允张洎王克正并直舎人院治平三年司封员外郎直史馆同修起居注蔡延庆兵部郎中充集贤校理王益柔并直舎人院直院祖宗朝例至是复除
　　熈宁三年诏应臣僚差直舎人院只理本资序如制诰不阙即令罢
　　笔谈唐制官序未至而以它官权摄者为直官如许敬宗为直记室是也国朝学士舎人皆置院熈宁中复置直舎人学士院但以资浅者为之其实正官也熈寜六年舎人皆迁罢阁下无人乃以章子平权知制诰而不除直院者以其暂摄也古之兼官多是暂时摄领有长兼者即同正官余家藏海陵王墓志谢朓文称兼中书侍郎四公皆江南文士【退朝録见直学士院门】
　　右谏议大夫【见门下省左諌议大夫门】
　　起居舍人
　　隋百官志
　　唐百官志【并见门下省起居郎中】
　　六典起居舎人二人从六品上【起居舎人因起居注而名官焉古者人君言则右史书之即其任也其设官沿革起居注郎详焉隋炀帝三年减内史舍人四员置起居舍人二人从第六品上次内史舎人下始以虞世南蔡允恭为之皇朝因之贞观二年省显庆二年又置龙朔二年改为右史咸亨元年复故天授元年又改为右史神龙元年复故】掌修记言之史録天子之制诰徳音如记事之制以纪时政之损益季终则授之于国史
　　五代史后唐同光元年起居舎人置一半
　　国朝元祐官品令起居舍人从六品
　　减膳切諌【唐邢文伟时右史官缺髙宗谓侍臣曰邢文伟事我儿能减膳切諌此正直人也遂擢右史】教宫女【蔡允恭有风采善缀文仕隋歴著作佐郎起居舎人雅善吟咏炀帝所属词赋多令讽诵又尝遣教宫女允恭深以为耻因称气疾不时应召炀帝又许授以内史舍人更令入内教宫人允恭固辞不就以是稍被疏絶】执笔立于螭头之下【张次宗有文学开成中为起居舎人文宗复故事毎入阁左右史执笔立于螭头之下宰相奏事得以备録宰臣既退上召左右史更质证所奏是非故开成政事详于史氏次宗尤称奉职】妙选【文宗稽古尚文多行贞观开元中事妙选左右史以魏謩为右史俄兼大諌入阁秉笔直声逺闻帝倚以为相会文宗晏驾遂中辍】入阁秉笔直声逺闻【上】论事忠切有文贞之风【謩转起居舎人紫宸中谢帝谓之曰以卿论事忠切有文贞之风故不循年限授卿此官又谓曰卿家有何旧书诏对曰比多失坠唯簮笏见在上令进郑覃曰在人不在笏上曰郑覃不防我意此即甘棠之义非在笏而已】令进笏【上】为善勿畏臣不书【謩拜諌议大夫兼起居舎人上遣中使取謩起居注欲视之謩执奏曰自古置史官书事以明鍳诫陛下但为善事勿畏臣不书如陛下所行错误臣敢不书之帝曰我尝取观之謩曰由史官不守职分也臣岂敢防陛下为非法陛下一覧之后自此书事须有囘避如此善恶不直非史也】卿之令子朕之直臣【见右补阙门】
　　右司谏【补阙　歴代沿革并具左司諌】
　　同辈注目【唐韦渠牟为右补阙内供奉僚列初轻之上在延英既对宰相乃使中贵人召渠牟扵官次同辈始注目矣】岂避雷电【韦温为右补阙时宋申锡被诬温倡言曰宋公履行有素身居台辅不当有此是奸人防害也吾辈諌官岂避一时之雷电而致圣君贤相蔽恶之咎耶因率同列伏阁切争之由是知名】献疏切直【郑余庆子干为右补阙献疏切直人为危之及余庆入朝宪宗谓曰卿之令子朕之直臣可更相贺遂迁舍人】卿之令子朕之直臣【上】谏上尊号【韦温为右补阙内史羣臣上尊号温上疏曰徳如三皇止称皇功如五帝止称帝徽号之称乃圣王之末事今嵗三川水灾江淮旱歉恐非崇饰徽称之时帝深嘉之】起复缀班【国朝景祐元年令起复右司諌知制诰晁迥叙班仍旧时有司言迥起复故事合缀本班之末特有是命】自褐衣拜【真宗时种世衡自褐衣拜右司谏直昭文馆】
　　右正言【拾遗　歴代沿革并具左正言门】
　　愿寄一名【唐归登拜右拾遗时裴延龄奸佞欲为相諌议阳城上疏切直德宗赫怒熊执易等亦以危言忤防初执易草疏成示登登愕然曰愿寄一名雷霆之下安忍足下独当自是同列切諌登每聨署其奏无所囘避时人称重之】记侍臣图賛【蒋乂字徳源迁右拾遗充史馆修撰上尝登凌烟阁见左壁頽剥文字残缺每行仅有三五命録之以问宰臣宰臣皇遽无以为对即令召乂至对曰此圣厯中侍臣图賛臣皆记忆即扵御前口诵以补其缺不失一字上叹曰虞世南写列女传无以加也】以才鉴见推【张九龄迁右拾遗以才鉴见推当时史部拔萃选人及应举者咸令九龄与左拾遗赵冬防考其等第前后数四毎称平允】疏词典美【陈子昻为右拾遗上疏陈事词皆典美时有同州徐元庆父为县尉赵师韫所杀后师韫为御史元庆手刃杀之议者以元庆孝烈欲舍其罪子昻建议以为国法専杀者死元庆宜正国法然后旌其闾墓以褒其孝义可也当时议者咸以子昻为是】正専杀之法【上】见卿笔迹【栁公权穆宗即位入奏事帝召见谓公权曰我于佛寺见卿笔迹思之久矣即日拜右拾遗】上疏论裴延龄【王仲舒贞元十年试贤良方正能直言极諌科登乙第超拜右拾遗裴延龄领度支矫诞大言中伤良善仲舒上疏极论之】与父并命【赵宗儒拜右拾遗翰林学士父骅改秘书少监与父并命于中防当时荣之】有文采能负荷堂构【国朝至道元年和防献七牓题名记以太子中允直集贤院迁右正言又献歌诗称防上谓近臣曰宰相子有文采能负荷堂构如防者不可得也未防以本官知制诰】
　　通事舍人
　　晋职官志晋初初置舎人通事各十人江左令舎人通事谓之通事舎人掌呈奏案后省而以中书侍郎一人直西省又掌诰命
　　宋百官志宋初令置通事舎人而侍郎之任轻矣舎人直阁内中书其下有主事本用文武官宋改用文吏南齐百官志通事舎人无员
　　隋百官志梁中书省有通事舍人主事令史等员及置令史以承其事通事舎人旧更直阁内梁用人殊重简以才能不限资地多以他官兼领其后除通事直日中书舎人陈通事舎人【依减秩例八品】隋通事舎人十六人开皇六年增置十二人通旧为二十四员炀帝以通事舎人为谒者台职
　　唐百官志通事舎人十六人从六品上【掌朝见引纳殿庭通奏武徳四年废谒者台改通事谒者为通事舍人】
　　六典通事舍人十六人从六品上【即秦之谒者汉百官表云谒者掌賔賛受事员七十人秩比六百石有仆射秩比千石旧仪云谒者有缺选郎中美须眉大音者补后汉百官志和帝时陈郡何熙为谒者仆射賛拜殿中音动左右后汉有常侍谒者五人谒者三十五人二汉谒者台并隶光禄勲魏置谒者十人晋武帝时省仆射以谒者并兰台晋初置舍人通事各一人隶中书东晋令舍人通事兼谒者之任通事舍人之名自此始也宋武帝置谒者仆射领谒者十八人齐因之梁置谒者十人亦隶谒者台陈亦有之后魏谒者从第五品中北齐谒者三十人正第九品下隋置谒者官置通事舍人十六人从六品上开皇三年増旧二十四员又置谒者台改通事舍人为通事谒者创置四方馆于建国门外隶鸿胪寺以待四方使者皇朝废谒者台改谒者为通事舍人隶四方馆属中书省】掌朝见引纳及辞谢者于殿廷通奏凡近臣入侍文武就列则引以进退而告其拜起出入之节凡四方通表华夷纳贡皆受而进之【若有大诏令则承旨以宣示百寮】凡军旅之出则受命慰劳而遣之既行则毎月存问将士之家以视其疾苦凯还则郊迓之皆复命凡致仕之臣与邦之耋老时巡问亦如之国朝归于閤门不本省
　　元祐官品令閤门通事舍人从七品
　　赐良马黄金【唐崔敦礼武徳中拜通事舍人太宗使敦礼往州召庐江王瑗瑗举兵反执敦礼问京师之事敦礼竟无异词太宗闻而壮之迁右卫郎将赐以良马及黄金杂物】善敷奏【崔行功好学中书侍郎唐俭爱其才以女妻之俭前后征讨所有文表皆行功之文高宗时累迁吏部郎中以善敷奏尝兼通事舍人】
　　主书
　　六典主书四人从七品上【周官天官有司书中士四人郑注云主防计之簿书掌邦国六典以法九职葢比主书之任也王秀百官春秋初晋中书置主书用武官宋文帝故用文吏齐氏中书置主书令史梁氏不置陈氏中书置主书十人去令史之名后魏中书有主书令史八人从第七品上北齐十人从第八品上天保中文宣躬政事主书令史颇亦受委并得奏事文宣曽立看主书令史题署嫌其迟语云但主书何须复着令史二字也即以去之至武成河清初左丞劾其辄改吏称防云文宣口寻属新令初颁遂去令史之字文宣之代虽曰委任用人犹轻至孝昭武成召引才学之士荀士逊李徳林樊孝亷为之颇曰清举犹未有酌然子弟屈为此职隋氏中书主书亦有令史字置十人正第九品上用人益轻帝三年减为四人皇朝因之流外入流累转为之】手腕将废【见中书舍人门】
　　主事
　　宋百官志中书有主事本用武官宋改用丈吏
　　六典主事四人从八品下【魏氏所置歴宋齐中书并置主事品第八梁中书令史品第八陈氏及后魏北齐并不置隋初诸台省并置主事令史皆正第九品上帝三年并去令史之名前代用人皆轻而隋杂用四人为之故顔慜楚文学名家内史主事寻罢士人皇朝并用流外入流累转为之旧令第九品上开元二十四年勅进入八品】
　　国朝官品令中书令主事从八品
　　令史　　书令史
　　六典令史二十五人书令史五十人【魏置中书令史品第八晋氏品第九宋氏品第八齐品第六梁令史八人书令史十二人品皆第九陈氏中书吏不置令史后魏北齐中书并有令史自前代以来令史皆有品秩至隋开皇初始降为流外行署】
　　国朝官品令中书省令史书令史从八品














　　职官分纪卷七
&lt;子部,类书类,职官分纪&gt;
　　钦定四库全书
　　职官分纪巻八
　　宋　孙逢吉　撰
　　尚书省
　　前汉百官表成帝建始四年初置尚书员五人
　　后汉百官志尚书令一人仆射一人尚书六人左右丞各一人侍郎三十六人符节令一人尚书玺郎中四人通典昔尧试舜于大麓领録天下事此其任也周之司会又其职焉秦时少府遣吏四人在殿中主发书故谓之尚书尚犹主也汉承秦置及武帝游宴后庭始用宦者主中书以司马迁为之中间遂罢其官以为中书之职至成帝建始四年罢中书宦者又置尚书五人一人为仆射四人分为四曹通掌图书秘记章奏之事及封奏宣示内外而已其任犹轻至后汉则为优重出纳王命敷奏万几葢政令之所由宣选举之所由定罪赏之所由正斯乃文昌天府众务渊薮内外所折衷逺近所禀仰故李固云陛下之有尚书犹天之有北斗斗为天喉舌尚书亦为陛下喉舌斗斟酌元气运平四时尚书出纳王命赋政四海令及左丞揔领纲纪无所不统仆射及右丞分掌廪假钱谷汉书尚书虽有曹名不以为号及灵帝以侍中梁鹄为选部于是始见曹名摠谓之尚书台亦谓之中台大事八座连名而有不合得建异议二汉皆属少府魏置中书省有监令遂掌机衡之任而尚书之权渐减矣晋以后所掌略同八座丞郎初拜并集都省交礼迁职又解交本汉制也至于晋宋唯八座觧交丞郎不复觧交也宋曰尚书寺居建礼门内亦曰尚书省【令若阙则左仆射为省主】亦谓之内台毎八座以下入寺门生随入者各有差不得杂以人士凡尚书官大罪则免小罪遣出遣出者百日无代人听还本职其令及二仆射出行分道之制与中丞同令仆各给威仪十八人自晋以后八座及郎中多不奏事梁天监元年诏曰自礼闱凌替歴兹永久郎署备员无取职事糠粃文案贵尚虚闲空有趋墀之名了无握兰之实曹郎可依昔奏事自是始奏事矣又诏尚书中有疑事先于朝堂参议然后啓闻旧尚书官不以为赠唯朱异卒特赠右仆射武帝宠之故也自魏晋重中书之官居喉舌之任则尚书之职稍以疎逺至梁陈举国机要悉在中书献纳之任又归门下而尚书但听命受事而已后魏天兴元年置八部大夫于皇城四方四维面置一人以拟八座谓之八国各有属官分尚书三十六曹及诸外置令大夫主之【崔伯通署三十六曹如令仆统事】四年又复尚书三十六曹天赐元年复罢尚书三十六曹别置武归修勤二职分主省务【武归比郎中修勤比令史】至神防元年始置仆射左右丞及诸曹尚书十余人各居别寺北齐尚书省亦有録令仆射摠理六尚书事谓之都省亦谓之北省后济北王以太子监国立大都督府与尚书省分理众事仍开府置佐后周无尚书隋及大唐皆有其制略同凡尚书省事无不揔龙朔二年改尚书省为中台咸亨初复旧光宅元年改为文昌台埀拱元年又改为都台咸通初复旧长安三年又改为中台神龙初复旧为尚书省亦谓之南省宋百官志周官司书郑云若今尚书矣秦时少府遣吏四人在殿中主发书故谓之尚书尚犹主也汉初有尚冠尚衣尚食尚浴尚席尚书谓之六尚战国时已有尚冠尚衣之属矣秦时有尚书令尚书仆射尚书丞至汉初并少府汉东京犹属焉
　　隋百官志梁尚书省置令左右仆射各一人又置吏部祠部度支左右都官五兵等六尚书左右丞各一人吏部删定三公比部祠部仪曹虞曹主客度支殿中金部仓部左户驾部起部屯田都官水部库部功论中兵外兵骑兵等郎二十三人令史百二十人书令史百三十人陈承梁尚书置五员郎二十一员后齐尚书省置令仆射吏部殿中祠部五兵都官度支等六尚书又有録尚书一人仆射置二则为左右仆射揔理六尚书事谓之都省其属官左右丞各一人并都令史八人隋髙祖时尚书省事无不揔置令左右仆射各一人揔吏部礼部兵部都官度支工部等六曹事是为八座属官左右丞各一人都事一人分司管辖
　　唐百官志尚书省令一人左右仆射各一人左右丞郎中员外郎各十人以都事受事祭神察稽失监印给纸笔以主事令中书令史署覆文案出符目以亭长啓闭传禁约以掌固守当仓库及陈设诸司皆如之【初有驲驿百人掌乘传送符后废】都事各六人从七品上主事各六人从八品下吏部考功礼部主事皆如之诸司主事从九品上【有令史各十八人书令史各三十六人亭长各六人掌固各十四人】
　　国朝大中祥符九年上与辅臣言及尚书省制度因曰今惟铨选典故稍存而幕职州县中固亦有才俊不宜轻之王旦曰吏部与诸司不同但不能举职尔上曰言事者屡请复二十四司之制杨砺尝言行之不便但以郎官诸司使同领一职则渐可改作旦曰唐设内诸司悉拟尚书省如京仓部也庄田屯田也皇城司门也礼賔主客也虽名品可效而事任不同唐朝诸司所行惟京邑内外尔诸道兵职各归藩镇非南宫一郎中员外所能制也时朝廷得三分之一名曰上供其他留使之名皆藩臣所有其后诸帅跋扈由藩镇强大也今之三司即尚书省故事尽在但一毫所赋皆归于县官而仰给焉故蠲放则泽及下赐予则恩归上此圣朝不易之制也上曰何承矩尝请以五等爵给其户赋旦曰唐朝将帅富贵骄蹇往往陷于不道者良由姑息之过也毎命一帅罕有帖然奉命者周世宗召襄州节度安审琦即驰驿而至世宗大喜宠以厚礼国家自太祖变革制度迄至于今藩镇有提兵在邉位兼相位者毎被君命奔命而至此制御之大要也好谈古者恐思虑之未至上然之
　　尚书省掌六曹诸司文书施行制命举省内纲纪程式正御史纠不当者听内外枉屈辨诉凡诸司奏请拟官应审察判书者勾检以上门下中书省枢宻院纠正其稽违举简纳文案凡更改申明勅令格式一司条法议定以奏若朝廷有疑事则集百官议其可否辨定疑狱奏覆太常拟諡大祭祀则誓戒百官凡六尚书之务本曹所不能决者揔而决之
　　春明退朝録尚书省二十四司唐世以事简者兼学士舎人本朝惟重左曹名曹馆提防刑狱例得名曹而开封府判官转运使得名曹又迁左曹学士舎人待制进二资带史撰更优迁如王原叔自工部郎中迁吏部郎中是也朝官带史撰亦得优迁李邯郸自博士为礼部员外郎贾魏公自司封贠外郎为礼部郎中是也景祐中宋景文修乐书成迁工部贠外郎庆厯中吕仲裕王原叔修崇文总目成竝为工部贠外郎余预修唐书亦忝此官又朝选久不磨勘者郭諌议申锡迁右司贠外郎祖择之迁工部贠外郎张修撰问迁礼部郎中都堂居中【通典唐尚书省都堂居中左右分司堂东有吏户礼三行毎行四司左司统之西有兵刑工三行毎行四司右司统之凡二十四司分曹共理而天下之事尽矣】
　　制勅用黄纸【唐髙宗时勅曰制勅施行既为永式比用白纸各有虫蠧自今尚书省颁下诸州县并用黄纸】
　　録尚书事
　　魏志陈羣録尚书事
　　晋职官志按汉武时左右曹诸吏分平尚书奏事知枢宻者始领尚书事张安世以车骑将军霍光以大将军王凤以大司马师丹以左将军并领尚书事后汉章帝以太傅赵熹太尉牟融并録尚书事尚书有録名葢自熹始亦西京领尚书之任犹唐虞大麓之职也和帝时太尉邓彪为太傅録尚书事位上公在三公上汉制遂以为常毎少帝立则置太傅録尚书事犹古冡宰摠已之义薨輙罢之自魏晋以后亦公卿权重者为之傅畅晋故事何劭王戎张华裴楷杨济和峤为愍怀太傅通省尚书事张蕐为光禄大夫尚书昭帝即位七条事皆谘而后行恵帝之世太保卫瓘太宰河间王颙太东海王越皆録三省尚书秘书事
　　宋百官志汉武帝世使左右曹诸史分平尚书事昭帝即位霍光领尚书事成帝初王凤録尚书事汉东京毎帝即位輙置太傅録尚书事薨輙省晋康帝世何充让録表曰咸康中分置三録王导録其一荀崧陆各録六条事然则有二十四条若止有十二条则荀陆分録六条导又何所司乎若导总録荀陆分掌则不得复云导録其一也其后毎置二録輙云各録六条事又是止有十二条也十二条者不知悉何条晋江右有四録则四人参録也江右张蕐江左庾亮并经关尚书七条则亦不知皆何事也后何充解録又参关尚书职无不总王肃注纳于大麓曰尧纳舜于尊显之官大録万几之政也凡重号将军刺史皆得命曹授用唯不得施除及加节宋世祖孝建中不欲威权外假省録大明末复置此后或置或省
　　沈约宋书诸公録尚书事古制也按汉氏诸吏平尚书奏事后霍光以大司马大将军平尚书事
　　唐百官志録尚书一人位在令上掌与令同但不纠察令则纠弹见事与御史中丞更相防察
　　韦昭辨释名尚书上也言最在上揔领之也辨云尚犹奏也百官尚书言事当省委平处奏之故曰尚书事谨慎周宻【前汉张安世字子孺汤之子也拜大司马车骑将军领尚书事职典枢机以谨慎周宻自着外内无间毎言大政已决輙移病出闻有诏令惊使吏之丞相府问焉自朝廷大臣莫知其与议也尝有所荐其人来谢安世大恨以为举贤荐能岂有私谢耶絶弗复通有郎功髙不调自言安世应曰君之功高明主所知人臣执事何长短而自言乎絶不许已而郎果迁幕府长史迁辞去之官安世问以过失府长史曰将军为明主股肱而士无所进论者以为讥安世曰明主在上贤不肖较然臣下自修而已何知士而荐之其欲匿名迹逺权埶如此】参録【司马彪续汉书李固字子坚状有奇表鼎角匿犀足履龟文冲帝立以太尉参録尚书事】匪石不贰忠直不囘【应劭汉官仪冲帝丁酉防书太尉峻二世掌典机衡有匪石不贰之心大司农李固公族之选忠直不囘有史鱼之风今以峻为太傅固为太尉与大将军冀参録尚书事】百官揔已以听【和帝丁酉防书故太尉邓彪元勲之族三譲弥髙海内归仁为羣贤首先帝褒表欲以崇化今彪聪明康强可谓老成人矣黄耉元老诗书所美其以彪为太傅録尚书事百官揔已以听又炀帝防书司徒徐防以台阁机宻施政牧守其以防为太尉録尚书事百官揔已以听张禹忠孝弥笃其以禹为太傅録尚书事百官揔已以听】明经笃行【桓焉以父任为郎明经笃行有名称特领讲部授安帝经迁黄门郎侍中歩兵校尉拜太傅録尚书事复入授顺帝经于禁中因宴见建言宜引三公尚书入省事天子从之】典职六年勤劳不怠【章帝诏曰司空牟融典职六年勤劳不怠其以牟融为太尉録尚书事】忠亮謇谔敦德允元【灵帝癸巳防书太尉陈蕃忠亮謇谔有不吐茹之节司徒胡广敦德允元五世之从政可谓老成人矣以蕃为太傅与广参録尚书事】问温室省中木答以它语【孔光字子夏领尚书事凡典枢机十余年守法度修政事不希旨茍合或问温室省中木皆何木也光答以它语其慎宻如此】与三公絶席【张禹见太傅门】领録天下事【桓谭新论昔尧试舜于大麓者领録天下事如今之尚书官矣宜得大贤乃堪使处议特平焉】志诛曹节【陈蕃见太傅门】耻为魏臣【魏杨彪为太尉録尚书事及李傕郭汜之乱彪尽节为主﨑岖危难之间几不免于害彪见汉符将终自以累世为三公耻为魏臣遂称足孪不复行积十余年魏文帝即王位欲以为太尉令近臣宣旨彪辞曰尝以汉朝为三公值危乱不能立尺寸之益若复为魏臣于国之选亦不为荣也帝不夺其意】典兵万人【魏略明帝疾诏宣王到卧内劳勉之遂属以少子与曹爽并辅政皆持节同都督中外诸军録尚书事典兵各万人爽遂贪冒多改旧法选举或非其人又数窥伺神器宣王乃奏爽云天下汹汹人怀危惧陛下便为寄生岂得久安此非先帝临困诏陛下及令臣升床之本意也臣虽朽迈敢忘往言】防萃处众僚之右【蜀志蒋琬为録尚书事时新丧元帅逺近危悚拔萃处众僚之右既无戚容又无喜色神守举止有如平日由是众望渐伏】东録西録【晋宗室会稽王道子进位丞相録尚书事假节都督中外诸军事势倾天下道子世子元显又加録尚书事道子政无大小一委元显时谓道子为东録元显为西録】参弼机衡以亮天工【王隠晋书元康元年诏司徒王浑秉德中正识量逺歴位内外文武勲庸着在方防宜参弼机衡以亮天工其令録尚书事】朝政肃然【司马景王为抚军大将军持节督中外诸军録尚书事上初揔万几正身率法朝政肃然】劒履上殿【汝南文成王亮为太宰録尚书事入朝不趋劎履上殿増掾属十人与太保卫瓘对掌朝政楚王玮诬亮与瓘有废立之谋矫诏害之咸寜二年贾充迁太尉録尚书事】上疏免録【王导领中书监録尚书事时丞相参军罗父母没贼贼平不奔赴御史中丞熊逺奏请议而吏部尚书周顗选导亦署之其事为有司所奏茂上疏免録中宗令曰卿常揔万几何得解録可除节而已】入朝不趋讃拜不名【晋中兴书泰和元年诏会稽王朕承洪绪乃闻善秀慎徽五教仪刑具瞻其以昱为丞相録尚书事入朝不趋讃拜不名劒履上殿给羽葆鼓吹班劒六十人】録六条事【晋起居注穆帝永和中诏曰尚书万事之本王化所由宜参贰亲贤以康庶政侍中抚军会稽王昱清劭秀令朕所慿赖其以本官録尚书六条事】宜揔朝政【大兴初诏司徒荀组宜揔朝政可録尚书事给班劒六十人】优防【南齐高帝崩遗诏以禇彦囘録尚书事江左以来无单拜録者有司议立优防尚书令王俭议以为见居本官别拜録应有防书而旧事不载中朝以来三公王侯则优防并设官品第二防而不优优者褒美防者兼明委寄尚书职居天官政化之本故尚书令品虽第三拜必有防録尚书品秩不见而揔任弥重前代多与本官同拜故不别有防即事縁情不容均之凡寮宜有防书用申隆寄既异王侯不假优文从之】辅位明堂遗像麟阁【谢朓为明帝拜録尚书事表曰无以辅位明堂遗像麟阁】暴风震电拔木倒立【后魏书北海王祥初迁大将军録尚书事祥已拜命其夜有暴风震电防木倒立其庭中桐树大十围倒立本处天威如此识者知其不终】才伎庸劣不渉文史【三国典略北齐以并省尚书令髙阿那肱为録尚书事那肱才伎庸劣不渉文史识解常在士开下而奸巧计数亦不逮士开】天火示不复用【征祥记晋元兴元年尚书下舍火是时桓用事出镇姑孰名虽在外实遥録尚书故天火示不复用也】
　　尚书令
　　后汉百官志尚书令一人千石本注曰承秦所置武帝用宦者更为中书谒者令成帝用士人复故掌凡选署及奏下尚书曹文书众事
　　晋职官志尚书令秩千石假铜印墨绶冠进贤两梁冠纳言帻五时朝服佩水苍玉食奉月五十斛受拜则防命之以在端右故也太康二年始给赐绢春三十疋秋七十疋绵七十斤元康元年始给菜田六顷従驺六人立夏后不及者食一年始贾充为尚书令以目疾表置省事吏四人省事葢自此始
　　晋百官表注尚书令一人唐虞官也是谓文昌天府铜印墨绶五时服纳言赤帻进贤两梁冠佩水苍玉官品第三俸月四十五斛领都揔摄诸曹出纳王命
　　晋公卿礼秩尚书令拜受命皆防命薨则于朝堂发哀若古之冡宰以在端右故也裴秀李彻卫瓘王戎乐广王堪髙光荀藩和郁皆为尚书令
　　汉官典职尚书令主賛奏揔典纲纪无所不统秩千石故公为之者朝会不陛奏事増秩二千石天子所服五时衣赐尚书令其三公列卿将大夫五营校尉行复道中遇尚书令仆射左右丞皆囘车豫辟卫士传不得迕台官台官过乃得去【汉尚书称台魏晋以来为省】
　　齐职仪秦汉之世委政公卿尚书令之职掌封奏令賛文书仆射主关决令不在则仆射奏下其事魏氏重内职八座尚书任同六卿舜举八元八凯以隆唐政故号八座为元凯谓以贤能用事义如昔也
　　齐百官志无令则左右仆射为台主与令同
　　宋百官志尚书令任揔机衡
　　徐广车服仪制尚书令轺车墨耳后户
　　隋百官志梁尚书省置令一人尚书掌出纳王命敷奏万几令揔统之
　　唐百官志尚书令一人正二品掌典领百官其属有六一曰吏部二曰户部三曰礼部四曰兵部五曰刑部六曰工部【兵部为前行刑户为中行工礼为后行行緫四司以本行为头司余为子司】太宗在藩日尝为尚书令其后人臣莫敢为遂废其官广德元年代宗以亲贤有大勲特拜尚书令
　　六典尚书令一人正二品【秦置尚书有令丞属少府汉因之武昭之后其任稍重汉书云宣帝特任中尚书元帝时恭石显相继为中书令元帝被疾不亲政事遂委任焉及前将军萧望之领尚书事知显专权邪辟建言以为尚书百官之本国家枢机宜以通明公正处之武帝游宴后庭故用宦者非古制也宜罢中尚书宦官中尚书谓中书及尚书也中书典尚书奏事故连言之及光武亲揔吏职权归尚书三公但受成事而已自魏至晋宋齐秩皆千石品并第三梁加秩中二千石班第十六陈加品至第一后魏北齐及隋品皆第二皇朝因之服鷩冕八旒七章三梁冠后汉以尚书令仆及六曹尚书为八座魏氏省为五曹则仆射有二若仆射省一掌则尚书有六率以为常今则以二丞相及六尚书为八座】緫领百官仪刑端揆其属有六尚书法周之六卿一曰吏部二曰户部三曰礼部四曰兵部五曰刑部六曰工部凡庶务皆会而决之初秦变周法天下之事皆决丞相府置尚书于禁中有令丞掌通章奏而已汉初因之武宣之后稍以委任及光武亲揔吏职天下事皆上尚书与人主参决乃下三府尚书令为端揆之官魏晋以来其任尤重皇朝武德中太宗初为秦王尝亲其职自是阙不复置其国政枢宻皆委中书八座之官但受其成事而已五代职官志梁开平三年三月诏升尚书令为正一品按唐六典正二品是时将授赵王镕此官故升之国朝官品令尚书令正一品
　　以头轫乘舆轮【后汉申屠刚迁尚书令光武尝欲出游刚以陇蜀未平不宜宴安逸豫諌不见听以头轫乘舆轮遂止】识亡书【前汉张安世以父任为郎天子行幸河东尝亡书三箧诏问莫能知唯安世识之某作某事后购求得书以相校无所遗失奇其才擢为尚书令】三独坐【后汉尚书令主賛奏事揔领纪纲无所不统与司校尉御史中丞朝会皆专席而坐京师号曰三独坐】习故事【侯霸字君房光武征霸与车驾会寿春拜尚书令时无典故朝廷又少旧臣霸明习故事收録遗文条奏前世善政法度有益于时者皆施行之毎春夏寛大之诏奉四时之令皆霸所建】天下枢要【韦彪曰天下枢要在于尚书】补益王政【郑字巨君为尚书前后所陈有补益王政者皆着之南宫以为故事】明习故事号为富赡【司马彪续汉书黄琼字世英迁尚书令明习故事号为富赡】处职机宻数纳忠諌【郭伋迁尚书令处职机宻数纳忠諌】諌捶扑近臣【申屠刚为尚书令时内外羣官多帝自选举加以法理严察职事过若尚书近臣乃至捶扑曳于前羣臣莫敢正言惟刚毎极諌也】送者不出郭门【陈蕃为豫章太守性方峻不接賔客徴为尚书令送者不出郭门】深见任用【东观汉记侯霸为尚书令深见任用】明习汉家旧事【樊凖为尚书令明习汉家旧事周宻畏慎】謇謇多直言【申屠刚为尚书令謇謇多直言无所屈挠】节俭自守【韩棱为尚书令以节俭自守】台阁旧习【黄香迁仆射月余为尚书令増秩二千石上惜其干用台阁旧习遂见尊重香亦勤力忧公畏慎周宻毎月奏议所建书未尝流布】有蹇蹇之节【谢承后汉书左雄顺帝立虞诩荐之曰今公卿拱黙为贤尽节为愚至相戒曰白璧不可为容容多后福伏见议郎左雄有王臣蹇蹇之节由是拜尚书令奏崇经术郡国耆儒年六十以上为郎不满四十不得察举若茂才异行不拘年齿帝从之有广陵孝亷徐淑年未及举台郎疑而诘之对曰诏书曰有如颜子子奇不拘年齿是故本郡以臣充选郎不能诘雄诘之曰昔颜子闻一知十孝廉闻一知几邪淑不能对乃谴去郡守自是持守莫敢轻举自雄在尚书天下不敢妄选十余年间称为得人】诘孝廉【上】奏召名儒为博士【雄又奏召海内名儒为博士使公卿子弟为诸生有志操者加俸禄汝南谢廉河南赵建年始十二各能通经雄并奏拜童子郎于是负书来学云集京师】台阁以奏章为故事【雄掌纳言多所匡肃毎有奏章台阁以为故事】韩厥之举【初雄荐周举宣光为尚书又举冯直为将帅而直常坐赃受罪而举以此劾雄雄悦曰吾曾事冯直父又与直善今宣光以此奏吾乃韩厥之举也由是天下服焉】赐劒书姓名【郅寿为尚书令初寿为仆射章帝赐诸尚书劒惟寿等三人手自署姓名尚书令韩棱楚龙渊仆射郅寿蜀汉文尚书陈宠济南锻成时论者为之説以棱渊深有谋故得龙渊寿明逹有文章故得汉文宠敦谨不外见故得锻成其见异如此】言旨切直【任昉为尚书令职典枢宻常竭忠为国数条便宜讥刺时政以补阙失言皆切直】剪邪截曲不挠强臣【刘祐拜尚书令正身机宻剪邪截曲不挠强臣】旌贤退恶【羊陟拜尚书令明审选举旌贤退恶】拔擢天下英俊【卫良拜尚书令毎当选举拔擢天下英俊及二千石长吏功多者用之】进善嫉恶不阿豪势【杨淮拜尚书令平心正直选举髙妙进善嫉恶不阿豪势】视尚书如参佐【卫瓘为尚书令加侍中下台曰瓘常视尚书如参佐视议郎如掾属】治身无嫌唐仲谦【唐约字仲谦拜尚书令自典枢机数有直言美防以补察主上毎作表疏皆手自书之处官任职不言货利之事当公法不阿所私京师号曰治身无嫌唐仲谦】厥德仁明郭乔卿【郭贺字乔卿为尚书令百姓歌之曰厥德仁明郭乔卿中正朝廷上下平】条所奏以为故事【陈忠为尚书令数进忠言辞旨丽前后所奏悉条于宫阙以为故事】礼无称万岁之制【韩棱入为尚书令以才能称窦宪撃匈奴还尚书以下议欲拜宪伏称万岁棱正色曰夫上交不谄下交不凟枉道以事人非所以立身且礼无称万岁之制左右皆慙】天下皆慎选举【张璠汉纪左雄为尚书令限年四十先试经然后举孝防故雄为令在位者各肃清时称曰左伯豪为尚书天下慎选举】在位肃清【上】天下精选【楚国先贤传左雄为尚书令天下精选言其人不素餐也】乞留宿卫【汉杂事黄香为东郡太守乞留宿卫拜尚书令】居中持重【魏志荀彧为汉侍中守尚书令常居中持重太祖虽征伐在外军国大事皆与彧筹焉】名重天下【彧自为尚书令尝以书陈事临薨皆焚毁故案奇防宻谋不得尽闻又非正道不用名重天下莫不以为仪表海内英才咸宗焉】焚毁故案【上】一荀令之论人久而益信【彧又举荀攸可以代以后攸为尚书令亦推贤进士太祖曰一荀令之论人久而益信吾没世不忘】不称职则请就黜【陈矫为尚书令魏明帝卒至尚书门矫问曰陛下欲何之帝曰欲案行文书尔矫曰此臣职分非陛下所宜临若不称职则请就黜帝慙囘车】为后人所思【晋乐广为尚书令无当时称然为后人所思】端右之职【太熈元年诏曰夫揔百揆之得失管王政之开塞者端右之职也是以自汉以来毎选此官常慎其人议郎王戎清俭履道庸勲着于己试其以戎为尚书令】空函【桓温素忌殷浩因其北征军败乃上疏请摈浩于荒裔竟坐废为庶人徙于东阳之信安县后温复欲以浩为尚书令遗书告之浩欣然许之将答书虑有谬误开闭者数十竟达空函大忤温意由是遂絶】持心平实【典略荀彧折节待士坐不累席其在台阁不以私欲挠公意彧有羣从一人才德实薄或谓彧曰以君当事不可以为议郎耶彧笑曰官者表才也若如来言众人谓我何其持心平实皆此类也】坐处三日香【襄阳耆旧传刘季和曰荀令君至人家坐处三日香】里啼巷哭【后汉尚书左丞潘朂作尚书令荀氏碑文曰君生长世家祗训法度注焉若洪河渺渺不可竭确乎若蕐山亭亭不可防也年五十卒男女老幼里啼而巷哭】駮议合上意【永平七年宋均为尚书令忠正直言数纳防谋毎駮议未尝不合上意】外愚内智外怯内勇外弱内强【魏氏春秋荀攸字公逹为尚书令太祖毎称曰公逹外愚内智外怯内勇外弱内强不伐善无施劳智可及愚不可及虽颜子甯武不能过也】旬日之中事多停滞【蜀志费袆字文伟代蒋琬为尚书令于时战国多事众务烦剧祎识悟无遗毎省读书记举目暂视已究其意旨其速数倍于人亦不忘常以朝餔听事其间接纳賔客饮食嬉戏加之博奕毎尽人之欢事亦不废董允代祎为尚书令旬日之中事多停滞允乃叹曰人才力相县若此非吾所及】众望渐服【蒋琬字公琰诸葛亮毎言公琰托志忠雅当与吾公賛王业也宻表后主臣若不幸后事宜以付琬卒以琬为尚书令时丧元帅逺近危悚琬出类防萃处羣寮之右既无戚容又无喜色神守举止有如平常由是众望渐服】躬履清俭不治产业【刘巴字子初代法正为尚书令躬履清俭不治产业又自以归附非素惧见猜嫌恭黙守道退无私交非公事不言】为政不烦号为清能【吕文字季阳代董允为尚书令庶事无留门无停賔又歴职内外治身俭约谦静少言为政不烦号为清能然持法刻深好用俗吏故声名损于郡县时】在位四载为当世名公【晋裴秀为尚书令秀创制朝仪广陈刑政朝廷多遵用之以为故事在位四载为当世名公】歴职内外在公退食【李彻为尚书令虽歴职内外而在公退食家至贫俭儿病无以市药上赐钱十万】二令君之美【荀朂守尚书令课试令史以下覆其才能有闇于文法不能决疑处事者即时遣出帝尝谓曰魏武帝言荀文若之进善不进不止荀公逹之退恶不退不休二令君之美亦望于君也】与谢安共掌朝政【王彪之字叔虎为尚书令与谢安共掌朝政安毎称曰朝之大事众不能决者咨之王公不得判】判断甚乐【王俭为侍中兼尚书令镇军毎上朝令恒有三五十人随上谘事辨柝未尝壅滞禇彦囘时为司徒録尚书笑谓俭曰观令判断甚乐俭曰所以得厝私懐实由禀明公之言之化】以法驭下【卫瓘拜尚书令性严整以法御下视参佐尚书郎若掾属】纳言之官出领牧伯【熊迁启曰伏见吏部以太尉荀组为尚书令复领荆州牧自三代以来未闻以纳言之官而出领牧伯者】举朝惮卞壸【晋中兴书卞壸为尚书令司徒王导称疾不朝壸奏导专任无敬事寝不行举朝惮之】抗志髙亮才鍳博雅【刁协迁尚书令诏曰协抗志髙亮才鍳博雅朕甚嘉之】揔事此三者【荀朂集昔六官所掌冡宰为首秦公卿常以丞相御史兼官今者尚书令揔事此三者非臣驽闇所宜忝窃】崇上抑下【刁协为尚书令性刚亮毎务崇上抑下中宗甚信重之】揔括百揆宪范王猷【谢石为尚书令上疏逊位曰尚书令国之冡司揔括百揆宪范王猷式是羣辟故必简德而防量才而授】摄事【干寳晋纪王述不拜中书监患脚就拜尚书令于府摄事】何为复让【沈约晋书王述得官无所辞为尚书令子坦之劝譲述曰汝言我不堪邪坦之曰非也但克让自是美事耳述曰既云堪何为复让】揔参机衡出纳朝政【晋起居注武帝诏曰尚书令百揆之首揔参机衡出纳朝政治绩之所由也车骑将军贾充忠允清正通理经逺宣廸文武谟勲着其以充守尚书令车骑如故】千里之应枢机在身【挚虞尚书令箴舜纳大麓七政以齐内成外平风雨不迷补我衮阙阐我王猷王猷允塞四海咸休虽圣虽明必赖才良无曰我智官不能任发言如丝其出如纶千里之应枢机在身】飞白题壁【宋书王僧虔为尚书令尝为飞白书题尚书壁曰圆行方止物之定质脩之不已则溢髙之不已则踬引之不已则絶是故去之宜疾当时嗟赏以比座右铭】猛兽入郭【武帝践阼王莹迁尚书令时有猛兽入郭上意不悦以问羣臣皆莫能对莹在御莚乃敛板答曰昔防撃石拊石百兽率舞陛下膺箓御图武象来格帝大悦众咸服焉】与仆射并受词诉【徐湛之为尚书仆射令何尚之以湛之国戚任遇隆重欲以朝政推之湛之以令事无不揔又以事归尚之互相推委御史中丞袁淑奏并免官诏乃使湛之与尚之并受词诉尚之虽为令以相事归湛之】纳言加首鸣玉在腰【梁何敬容为尚书令尊预机宻后以罪免职复起为金紫光禄大夫未拜又加侍中敬容旧时賔客门生諠哗如昔防稽谢郁致书戒之曰昔君侯纳言加首鸣玉在腰囘丰貂以歩文昌耸髙蝉而趋武帐不此时荐才防士少报圣主之恩今人所以颇犹冇踵君侯之门者未必皆感恵怀仁冀君侯之复用也夫在思过之日而复用之意未可为智者説矣君侯宜杜门念失无有所通】贪恡为时所嗤鄙【敬容为尚书令贪恡为时所嗤鄙其书名敬字则大作茍小为文容字则大为父小为口陆倕戏之曰公家茍既甚大父亦不小敬容遂不能答又多漏禁中语故嘲诮日至尝有客姓吉敬容问与邴吉逺近答曰如明公之与萧何】乘小车就席【齐书谢朏因裴征为司徒尚书令朏辞脚疾不堪谒仍角巾自舆诣云龙门谢既见乘小车就席】尊官【曹羲九品议尚书令尊官也亲作纳言易曰枢机之发荣辱之主也】体仪玉立【山涛启事尚书令李迁处缺宜得其人征南将军羊祜体仪玉立可以整肃朝廷】三人皆民望【又云有疾若作大将军虽不须筋力戎马间犹宜得强健者征南大将军卫缺直正静一中书监荀朂逹于事物三人皆民望不审可参举否】为吴歌有慙色【语林王恭尝寓于司马道子室尚书令谢石为呉歌恭曰居端右之重席宰相之座而效流俗之音乎石有慙色】真贤人【魏荀攸为尚书令从征孙权道死太祖言则流涕曰孤与荀公逹周旋二十年无毫毛可非者真贤人也】名冠百僚【防稽先贤传沈勲征诣南宫赐酒拜尚书令时节临辟雍名冠百僚】尖头奴【后魏古弼为尚书令太武大阅将校猎于河西弼留守诏以肥马给骑人弼命弱者太武大怒曰尖头奴敢裁量朕也还台先斩此奴弼头尖太武常名之曰笔头时人呼为笔公属官惶怖惧诛弼告之曰吾谓事君使田猎不逞盘游其罪小也不备不虞使戎冦启衅其罪大也今北狄孔炽南虏未灭狡焉之志窥伺邉境是吾忧也方选肥马备军实为不虞之逺虑茍使国家冇利吾宁能避死乎明主可以理干此自吾罪非卿等之咎太武闻而叹之曰冇臣如此国之寳也】平原带地资绪极天【后魏温子升为临淮王彧谢开府尚书令表但以平原带地资绪极天出临侯服既乏刺举之能入践帝阍又无应对之美】入践帝阍【上】冒厘综之重负学制之谈【梁范云为栁司空譲尚书令表中寝轸心方餐凝虑宁可冒厘宗之重负学制之谈将玷朝徽匪伊身议】职万几緫任百揆【北齐邢子才为文防皇帝让尚书令表扬职万几緫任百揆相御庶物准的羣僚可以助日月之光华増天地之髙厚反鍳取照匹此何难倒裳求领方之为易】爵人以世非盛德之举【又表昼覧泰山不假秋毫之察夜仰列宿岂籍烛龙之明爵人以世既非盛德之举公门有私故是凌夷之运】非经略之才【隋薛道衡论陈必败之势曰为国之道在于寄任彼之公卿备员而已尚书江揔唯事诗酒本非经略之才】天府文章万方之薮【江揔让表窃以天府文昌万方之薮天官冡宰无所不统礼尊三独事昭百揆旷职云久三十余载一旦开置必资望实岂期廷典私偏滥庸菲薄陛下听覧余辰曲垂昭纳遂斯反汗髙选具瞻则敝葢敝帷便臣暮齿岁制月制賖臣皓髪】昔之冡司今日端揆【又除尚书令谢台启昔之冡司今日端揆顷同台衮无人则阙臣之朽薄安可叨贲谨当奏承夜月兾奉三思之旨声寄浮云方祈九天之路】司会治本宰朝端【又除尚书令防表后启云司防治本冡宰朝端缙绅所属仪刑攸在焉】复表不受【唐代宗以郭子仪为尚书令子仪譲以太宗昔居此官累圣相承旷而不置诏不允勅令宰相百官为尚书省送上子仪复表让不受许之】
　　左右仆射
　　前汉百官表仆射秦官自侍中尚书博士郎皆有古者重武官有主射以督课之军屯吏驺宰永巷宫人皆有取其领事之号【孟康曰皆有仆射随所领之事以为号也军屯吏则有军屯仆射永巷则有永巷仆射】成帝建始元年初置尚书五人以一人为仆射主封门掌授假钱谷
　　后汉百官志尚书仆射一人六百石本注曰署尚书事令不在则奏下众事【蔡质汉仪曰凡三公列卿将大夫五营校尉行复道左右丞郎御史中丞侍御史皆豫相囘避卫士传不得迕台官台官过后乃得去臣昭案献帝分置左右仆射建安四年以荣卲为尚书令左仆射卫臻为右仆射是也】
　　晋职官志仆射服秩印绶与令同案汉本置一人至献帝建安四年以执金吾荣邵为尚书左仆射分置左右仆射或不两置但曰尚书仆射令阙则左为省主若左右仆射并阙则置尚书仆射以主左事
　　宋百官志古者重武官以善射者掌事故曰仆射仆射者仆役于射事也秦世有左右曹诸吏官无职事将军大夫以下皆得加此官汉献帝建安四年以执金吾荣邵为左仆射卫臻为右仆射二仆射分置自此始也南齐书百官志左仆射领殿中主客二曹事诸曹郊庙园陵车驾行幸朝仪台内非违文武举补满叙疾假事其诸吉庆瑞应众贺灾异贼发众变临轩崇拜改号格制莅官铨选凡诸除署功论封爵贬黜八议疑谳通关案则左仆射主右仆射次经之黄案左仆射上署右仆射次署朱符见字经都丞竟右仆射横画成目左仆射画令画右官阙则以次拜画若无左右则直置仆射在其中间揔左右事
　　隋百官志梁武帝时尚书省仆射副令又与尚书分领诸曹令阙则左仆射为主其祠部尚书多不置以右仆射主之若左右仆射并阙则置尚书仆射以掌左事置祠部尚书以掌右事后齐仆射职为执法置二则为左右仆射皆与令同左纠弹而右不纠弹隋开皇三年诏尚书左仆射掌刺史吏部礼部兵部三尚书事御史纠不当者兼纠弹之尚书右仆射掌刺都官度支工部二尚书又知用度
　　唐百官志左右仆射各二人从二品掌统理六官为令之贰令阙则揔省事劾御史纠不当者【龙朔二年改左右匡政光宅元年曰文昌左右相开元元年曰左右丞相天寳元年复旧】
　　唐官品志仆射为执法置二人则为左右皆与令同左纠弹而右不纠弹
　　唐新语自武德至长安四年以前仆射并是正宰相故太宗谓房龄等曰公为宰相当须大开耳目求访贤哲即其事也神龙初豆卢钦望为仆射不带同中书门下三品不敢参议政事后加知军国事韦安石为仆射东都留守自后仆射不知政事
　　六典尚书左丞相一人右丞相一人并従二品【汉官仪仆射秩六百石公为之加至二千石自晋以后给省事吏三人魏晋宋齐秩皆六百石品并第三梁品犹第三秩中二千石班第十五陈品加至第二后魏北齐及隋品皆従第二皇朝因之自汉以来章服并与今同】掌摠领六官纪纲百揆以贰令之职今则专统焉【初亦宰相之职开元中张说兼之后罢知政犹为丞相自此以后遂不知国政】
　　国朝大中祥符五年太常礼院上准诏定仆射赴上仪前一日都省设新旧仆射次于都堂后众官次于廊庑其日众官集省内以俟中书枢宻院亲王使相旧不赴仆射自正衙退将至都堂诸曹史序立迎拜仆射至都堂门外下马诸行尚书丞郎郎中员外郎并门内分立迎候仆射北向揖其兼内职及知制诰者不迎候礼生引新旧仆射出次对拜礼生诸仆射升堂分东西坐降阶就褥位对立新仆射就正位再拜复位对拜毕升堂如上仆射一员降阶赴位拜讫升堂坐牙牀判案六行主事读案堂上都事接案搢笏转案仆射揖搢笏顶笔判准式凡三道如上仪判讫礼生引对拜贺谢旧仆射归次新仆射立于都堂上面南引賛官告班致贺中丞以下拜仆射答拜百官退仆射升堂坐诸司贺讫降坐还次仆射与诸司三品尚书省御史台四品两省六品以上就食毕退如常仪
　　元祐官品令左右仆射从一品
　　春明退朝録国朝宰相为仆射魏公仁浦赵令薛文恵沈恭恵宋恵安李文正吕文穆吕文恵李文清张司空王文正向文简王兾公冦莱公吕许公王沂公贾魏公陈恭公韩魏公文潞公富郑公曾鲁公二十二人枢相为仆射陈文忠曹襄悼张荣僖王康靖四人枢宻使为仆射石元懿一人
　　不歴尚书侍郎便为仆射【唐姚南仲不歴尚书侍郎而入省便为仆射】履声【前汉郑崇字子游为尚书仆射数直谏诤上初纳用之毎闻曳革履上笑曰我识郑尚书履声为人所譛奏上责崇曰君门如市何以欲禁切主上崇对曰臣门如市臣心如水上怒下崇狱死狱中】当车諌游田【后汉明帝数幸广成苑尚书仆射钟离意以为从禽废政常当车諌盘乐游田之事天子悟其言即时还宫】上疏諌威刑太过【魏徐宣为左仆射时尚方令坐事被考劾宣上疏諌威刑太过又諌作宫殿穷尽民力帝加嘉纳】钟离尚书若在此殿不立【后汉钟离意为仆射尝以上疏出为鲁相后德阳殿成百官大防帝思意谓公卿曰钟离尚书若在此殿不立】上书陈窦宪骄恣【郅寿为仆射时大将军窦宪以外戚威倾天下宪使门生赍书诣寿有所请托寿即送诣狱前后上书陈宪骄恣引王莽以戒国家】皁襜【东观汉记鲍永字君长拜仆射行将军将兵集河东永好文得行将军常皁襜路称鲍尚书兵】排閤入谋【钟离意别传意为仆射其年匃奴羌胡归义来降诏赐缣三百疋尚书郎暨酆受诏误以为三千疋诏大怒鞭之殿下欲死诸尚书莫不慴怖失色意独排閤入誎曰陛下德被四海恩及夷狄是以左衽之徒皆顿首服义鄷小子受诏误赏臣闻刑疑从轻今陛下以鄷误赏发雷霆之威杀鄷海内遐迩谓陛下贵微财而贱人命愚臣不安明帝以合大义恚损怒消帝谓意曰非钟离尚书朕几降威于此郎】不视奏呈文书【魏志桓范荐徐宣为左仆射后加侍中光禄大夫车驾幸许昌宣揔统留事帝还主者奏呈文书语曰吾省与仆射何异竟不视】典选举【陈泰为左仆射典选举】官之师长【李傕等欲贾诩为尚书仆射诩曰尚书仆射官之师长诩名不素重非所以服人也】国之司直我之周昌【毛玠字孝先为尚书仆射时太子未定立临淄王植有宠玠谏曰近袁绍以嫡庶不分覆宗灭国废立大事非所宜闻会玠起更衣太祖谓左右曰国之司直我之周昌】暂起复卧如是数岁【魏略李丰字安国为侍中仆射在台阁常多托疾时台制告百日当觧禄丰未满百日暂起复卧如是数岁】中台近官【呉志诸葛恪既定南越孙权使尚书仆射薛综劳军曰故遣中台近官迎致犒赐】三代【晋太傅谢安生暎暎生子琨三代为仆射并有文集】四辞而后受【葛顗代陈泰为仆射四辞而后受】清虚恬简【山涛清虚恬简转左仆射】累陈封禅【魏舒太康初拜右仆射于时卫瓘山涛张华等以六合混一宜同古典封禅泰丘前后累陈帝不许】中正旧德【武帝太康四年诏吏部掌叙人伦治化之本也宜得中正旧德尚书右仆射魏舒寛大洪毅潜通有才识其以舒为左仆射领选曹】领选曹【上】广登贤俊经始万几【永昌元年诏尚书分置左右仆射所以广登贤俊经始万几防军周顗可左仆射领军王可右仆射】莅官尽心【尚书髙阳王珪忠允善政恩量洪济莅官尽心所居著称其以珪为右仆射】揔枢机之重【羊祜泰始初诏曰夫揔齐机衡允厘六职朝政之本也祜秉德清劭忠亮纯茂经纬文武謇謇正直虽处腹心之任而不揔枢机之重非垂拱无为委任责成之意也其以祐为尚书右仆射】秉德清劭经纬文武【上】三日仆射【周顗以雅望获海内盛名后颇好酒为仆射略无醒日时人号为三日仆射庾曰视周侯末年可谓凤德之衰矣】吏曹【晋武以仆射山涛领吏曹后依拟至今或领焉】参赞百揆【齐王俭譲左仆射表曰霸府方隆起居元佐国朝草昩参赞百揆】暮出朝还【晋中兴书顾和康帝即位为尚书仆射以母老固辞诏勅特谕暮出朝还其优遇如此】君便是一人【纪瞻字思逺时为右仆射肃祖常引瞻内殿慨然忧天下曰社稷之臣欲得十人如何因数之云君便是一人瞻谢曰臣不敢闻命肃祖曰方欲善语云何复崇谦让耶瞻以年在悬车自陈老疾诏曰岂朕德薄不足以与为治乎】才学文章【王珣为左仆射领吏部时烈宗雅好典籍深钦爱之与殷仲堪徐邈并以才学文章为上所服】风流之美【桓答道子牋云王珣名悟疏徽风流之美虽通于同异才用不尽然君子在朝可益自多也】当时称为强记【刁协除左仆射中兴草创制度未立朝臣无练习故仪者惟协以久在中朝加性聪朗多谙故事朝廷宪体出入威仪唱赞一皆禀于协当时称为强记】年三十七众论为美【晋诸公讃司马珪少有令望早歴显职晋受禅为右仆射时年三十七众论以为美】上问狱不对【沈约宋书王敬为仆射关署文案初不省读常预听讼上问疑狱敬不对上变色问左右何故不以讯牒问仆射敬曰臣乃得讯牒读之政自不觧上不悦】乘船至平昌门【刘延孙为左仆射疾病不任拜起上使乘船自清溪至平昌门仍入尚书下舎】奏弹谢灵运【王为仆射奏弹康乐侯谢灵运人力桂舆滛其嬖妾杀舆江涘弃尸东流请免官削爵主收付大理治罪内台旧体不得用风声举弹此事彰赫暴之朝野不敢拱黙武帝令免官而已】如汝人才皆已令仆【南史刘祥少好文学轻言肆行不避髙下于朝士多所贬忽王奂为尚书仆射祥与奂子融同载见路人驱驴祥曰驴汝好为之如汝人才皆已令仆】兄弟【袁枢好学手不释巻谨慎周宻清白自居为左仆射弟宪幼聪敏好学有雅量为右仆射台省目枢为大仆射宪为小仆射朝廷荣之】大仆射小仆射【上】二王持平不送不迎【齐王延之转左仆射宋德既衰太祖辅政朝野未清人怀彼此延之与尚书王防中立无所去就时人为之语曰二王持平不送不迎太祖以此善之】南士少居此职【帝欲用张绪为右仆射以问王俭俭曰绪少有清望诚美选也南士由来少居此职禇彦囘曰俭少年或未忆耳江右用陆玩顾和皆南人也俭曰晋氏衰政不可为则】有公辅之量【赵善为右仆射性温恭有器局虽位居端右而深自谦退其职务克举则曰某官之力有罪责则曰善之咎也时人称其有公辅之量】换榻【元顺除右仆射及上省登阶向榻见榻甚故问都令史徐仵起仵起曰此榻曽经先王坐顺即哽塞涕泗交流久而不能言遂令换之】黑面仆射【阳平王子钦字思若累迁右仆射色黒故时人号为黒面仆射】驺唱不入宫门【北史郭祚迁尚书右仆射时议定新令诏祚为侍中黄门参议刋正故事令仆中丞驺唱而入宫门至于马道及祚为仆射以为非尽敬之宜言于帝纳之下诏御在太极驺唱至上东门御在朝堂至司马门驺唱不入宫门自此始也】府库关钥一以委之【三国典略东观以徐腾兼左仆射府库关钥一以委之】废人饮酒【北齐王晋明豪侈有侠气留心经史招引賔客尝为右仆射百余日便谢病而退告人云废人饮酒安能作刀笔吏批故纸乎】给田均平【高隆之为右仆射时初给民田贵势皆占良美贫弱咸受瘠薄隆之启髙祖悉更反易仍得均平】损益旧章【后周周恵逹为右仆射自关右草创礼乐缺然恵逹与礼官损益旧章是以仪防稍备魏文帝因朝奏乐顾谓恵逹曰此卿之功也】任居端揆【李远除右仆射辞太祖曰远秦陇匹夫才艺俱阙平生企望不过一郡守尔遭逢际会得奉圣明主贵臣迁以至于此今位居上列爵迈通侯受委方面生杀在手非直荣宠一时亦足光华身世但尚书仆射任居端揆今以赐授适所以重其罪责明公若欲全之乞寝此授太祖曰公勲德兼美朝廷钦属选众而举何足为辞且孤之与公义等骨肉岂容于官位之间便至深让非所望也逺不得已方拜职】妙选【陈徐陵让左仆射初表陵闻七十二嵗扬雄拟经六十三年平津对防若斯强壮无叹耆老若汉武好少则微臣已老矣若周文爱老则有此羣才伏愿天明更谋梓匠永其妙选称是能官】试船覆没【魏吉杜畿为仆射受诏作楼船于陶河试船遇风覆没帝为之流泣】望坟掩泪【后魏李冲高祖时为尚书仆射卒葬于覆舟山近杜预冡高祖之意也后车驾自邺还洛经冲墓左右以闻高祖卧疾望坟掩泪】衣冠倾纵【萧方三十国春秋刘裕为太尉既拜朝贤毕至仆射谢琨后来衣冠倾纵颇有傲慢之容裕甚不平乃谓曰谢卿今日可谓旁若无人琨对曰明公将崇伊周之寄方使四方觧襟谢琨何人而敢独异乎以手板披横衿袖皆散裕意悦时人亦莫不奇之也】门列防【隋左仆射髙颎子德封应国公时制三品以上门皆列防德申牒请防栁彧判曰仆射之子更不异居父之防槊已列门外尊有压卑之义子有避父之礼岂容外门既设内阁又施事竟不行颎闻而叹服】国之宰辅不可亲细务【杨素为右仆射与髙颎尝专朝政后文帝渐忌素诏曰仆射国之宰辅不可亲细务但三五日一度向省平论大事外示崇重实夺其权也】解事仆射【唐戴至德为仆射与刘仁轨更日受词讼尝有老母经省陈辞至德已收牒省视老母前曰本谓之解事仆射所以来诉公乃不是解事仆射请却付牒来至德笑而还之议者尤称其长者】呼裴监而不名【髙祖受禅谓裴寂曰使我至此公之力也拜尚书右仆射赐以服翫仍诏尚书除食奉外毎日赐寂御膳髙祖视朝必引与同坐入閤则延之卧内言无不从呼为裴监而不名当朝贵戚礼莫与比】逍遥一代【寂迁左仆射顿首言臣初发太原以有兹旨清平之后许以退耕今四海人安伏愿赐臣骸骨髙祖泣下沾襟曰今犹未也要相偕老耳公为台司我为太上逍遥一代岂不快哉】持法稍深【萧瑀字时文拜右仆射内外考绩皆委诸司会为羣僚指南庶务繁揔瑀见事有时偏驳而持法稍深颇为时议所少】议事輙变易【封伦太宗立拜右仆射始伦之归萧瑀数荐之及是瑀为左仆射毎议事伦初坚定至帝前輙变易由是有隙贞观元年遭疾卧尚书省帝亲临视命尚辇送还邸】出入卧内【长孙无忌帝以皇后兄又相友眷倚甚厚常出入卧内进尚书右仆射】广耳目访贤材【房龄进左仆射帝曰公为仆射当助朕广耳目访贤才比闻阅牒讼日数百岂暇求人哉乃勅细务属左右丞大事关仆射】引士咸得职【杜如晦进右仆射仍领选与龄共厘朝政引士贤者下不肖咸得职当时浩然归重】领选【上】终当坐此【李靖仕隋为殿内直长左仆射杨素拊其牀谓曰卿终当坐此后以取定襄功迁右仆射靖毎参议恂恂似不能言以沉厚称】恂恂似不能言【上】三世居此官【髙俭字士防迁右仆射士防三世居此官世荣其贵太宗幸洛阳太子监国命摄少师手诏曰端拱三川不忧关中者以属卿也久之请致仕听解仆射】叱左右批薛怀义颊【苏良嗣迁文昌左相同凤阁鸾台三品遇薛怀义于朝怀义偃蹇良嗣怒叱左右批其颊曳去武后闻之戒曰苐出入北门彼南衙宰相行来毋犯之】南衙宰相【上】撰封禅坛颂【张説东封还为尚书右丞相诏説撰封禅坛颂刻之泰山以夸成功】班爵同礼数异【裴耀卿进左仆射俄改右仆射而李林甫代之至本省具朝服劒佩博士导郎官唱案礼毕就耀卿听事乃常服以賛者主事导唱林甫惊曰班爵与公同而礼数异何也耀卿曰比苦不堪重衣又郎博士纷泊非病士所宜林甫黙然慙居岁卒】仆射巾【裴冕拜左仆射性豪侈既素贵舆服食饮皆光丽珍丰枥马且数百金者常十数毎广会賔客不能名其馔自制巾子工甚人争效之号仆射巾】自用隔品致恭【窦易直为左仆射以公洁自喜方执政未尝引用亲党初元和中郑余庆议仆射上仪不与隔品官亢礼易直为中丞奏駮之及为仆射乃自用隔品致恭为时鄙笑】交结权幸而得贵位【元和中裴均为仆射于尚书省都堂上事其选印及呈孔目唱案皆使尚书郎为之又三品以上升阶列坐四品五品及郎官御史拜于防下然后召御史中丞左右丞升阶答拜初开元中张説为大丞相因制仪注自极尊大自中书门下及诸三品以上官是日皆坐受拜或征其所从来答曰圣厯中王及善豆卢钦望同日拜文昌左右丞相亦用此仪当时以説方承恩宠不敢复诘因为故事非旧典也均交结权幸而得贵位班列尝逾位而立御史中丞卢坦请退之均不受坦曰姚南仲为仆射例如此均曰南仲何人坦曰南仲是守正而不交权幸者也寻罢坦为右庶子时人归咎于均】师长庶僚【寳厯中左仆射李绛与御史中丞王璠相遇于道璠车不为之却因上言故事云左右仆射师长庶僚开元中以为左右丞相其后虽去三事机务犹防百司之权表状之中不书其姓尚书以下衙上日百寮列班宰相居上中丞御史列位于庭礼数之崇特为殊异所以自武德贞观以来圣君贤臣布政除弊不革此礼谓为合宜茍有不安寻亦合废近来縁有才不当位恩加特拜者遂从简畧不用旧仪酌于羣情事实未当今或有仆射初除就中丞院门相见者即与就参何殊或中丞新授亦无见仆射处又参谒处或仆射先至中丞后来宪度乖宜尊卑倒置倘人才忝位自合别授贤良若朝命守官岂得有亏法制伏望下百寮详定事体使永可遵行勅防令两省详议两省奏曰元和中伊慎沗居师长之位太常博士韦谦削去旧仪今李绛所论于体甚当然其时璠党方盛旋致绛改官共寝其议】诏虞世南制碑文【贞观四年右仆射杜如晦薨帝手诏著作郎虞世南曰朕与如晦君臣义重不幸淹从物化追念勲旧痛惜于怀卿体吾此意为制碑文后因食而美怆然悼之遂辍食之半遣置之灵座焉】半置灵座【上】谏不可废后【禇遂良拜右仆射帝将立武昭仪召长孙无忌李勣于志宁及遂良入或谓无忌当先谏遂良曰太尉国元勲有不如意使上有弃亲之讥又谓勣上所重当进曰不可司空国元勲有不如意使上有斥功臣之嫌曰吾奉遗诏若不尽愚无以下见先帝既入帝曰罪莫大于絶嗣皇后无子今欲立昭仪谓何遂良曰皇后本名家奉事先帝先帝疾执陛下手诏臣曰我児与妇今付卿且徳音在陛下耳可遽忘之皇后无它过不可废帝不悦翌日复言对曰陛下必欲改立后者请更择贵姓昭仪昔事先帝身接帷笫今立之奈天下耳目何帝羞黙遂良因致笏殿阶叩头流血曰还陛下笏丐归田里帝大怒命引出武氏从幄后呼曰何不扑杀此獠无忌曰遂良受顾命有罪不加刑防李勣议异武氏立乃左迁遂良潭州都督】不雨乞身【张行成拜左仆射永徽四年三月不雨五月行成惧以老乞身制荅曰古者防免乖罪已之义此在朕寡徳非宰相咎乃赐宫女黄金器勅勿复辞行成固请帝曰公朕之旧奈何舍朕去耶然流涕行成惶恐不得已复视事】受四品以下官拜【李程自宰相出镇徴为左仆射中谢日奏曰臣所忝上官礼前后仪注不同在元和长庆中仆射数人上日不受四品以下官拜近日再定仪注不同四品以下官悉许受拜王沥窦易直已行之于前今御史台云已奏闻太常寺定取十五日上臣进退未知所获时中丞李汉以为受四品以下拜太重勅曰仆射上仪近以详定所縁拜礼皆约令文已经施行不合更改宜准太和四年十一月六日勅处分程义学优深然性放荡不修仪检稽好戯而居师长之地物议轻之】稽居师长之地【上】奏仪制【李汉为中丞李程为左仆射以仪注不定表请定制先是太和三年两省官同定左右仆射仪注御史中丞以下与仆射相遇依令致敬敛马侧立待仆射过仆射谢官日大夫中丞三院御史就幕次参见其观象门外立班既以后至为重大夫中丞到班后朝堂所由引仆射就位传呼赞导如大夫就到之仪班退賛导亦如之御史大夫与仆射道涂相遇则分道而行旧事左右仆射上日御史中丞吏部侍郎罗拜四年中书奏曰仆射受中丞侍郎拜则似太重答郎官以下拜则太轻起今后诸司四品以下官及御史台六品以下并郎官并望准故事余依元和七年勅可之至是因李程奏汉议曰左右仆射初上受左右丞诸曹侍郎诸司四品及御史中丞以下拜谨案开元礼及六典并无此仪注不知所起之由或以为仆射师长百僚此语亦无证据唯曹魏时贾诩让官表中一句语耳且尚书令是正长尚无受拜之文故事与御史中丞司校尉号三独坐伏以朝廷比肩同事圣主南面受拜臣下何安纵有明文尚须厘革故礼记曰君于士不答拜非其臣则答之况御史中丞殿中是供奉官尤为不可仪注令虽有隔品之文不知便是受拜否及御史大夫亦曾受御史以下拜今并不行葢以礼数僣逼非人臣所安元和六年诏崔邠段平仲与当时礼官王泾韦公肃等同议其事理甚精详今请举而行之庶为折衷时程入省竟依旧议议者以汉奏为是】检校官从其班【令狐楚自河东节度使入为吏部尚书检校右仆射故事检校官者便从其班楚以正官有品不宜从二品之外请从本班优诏嘉之】赐灵寿杖【李靖为右仆射以足疾上表乞骸骨言甚恳至太宗乃下优诏授特进在第摄养毎三两日至中书门下平章政事赐灵寿杖助是足疾也】超擢太骤上章恳辞【萧俛长庆中守左仆射俛性介独持法守正以已辅政日浅超擢太骤三上章恳辞复诏授吏部尚书俛又以选曹簿书烦杂非摄生之道改兵部尚书】大水请免官【唐休璟拜右仆射是岁秋大水休璟两上表自咎请免官甚切辞多不载中宗竟不允手制答曰隂阳乖爽事属在予待罪私门难依来表寻迁中书令】岂得与人主争权柄【戴至德迁右仆射时刘仁轨为左仆射毎遇申诉寃滞者輙美言许之而至德先据理难诘未尝与夺若有理者宻为奏之终不显已之断决由是时誉归于仁轨或以问至徳答曰夫庆赏刑罚人主之权柄凡为人臣岂得与人主争权柄哉后髙宗知而深叹美之】不欲一物失所【房龄代长孙无忌为左仆射既任揔百司防恭夙夜尽心竭节不欲一物失所闻人有善若已有之明逹吏事饰以文学定法令意在寛平不以求备取人不以已长格物随能收叙无隔卑贱论者称为良相】赐三杰诗【宋璟为尚书右丞相而张説为左丞相源乾曜为太子少傅同日拜有诏大官设馔太常奏乐防百官尚书省东堂帝赋三杰诗自冩以赐之】班列【五代史刘昫为仆射性刚羣情嫉之乃共右散骑常侍孔昭序论行香次第言常侍之臣立行合在仆射之前疏奏下御史台定例同光以来李琪卢质继为仆射性质轻脱不能守师长之体故昭序轻言宰相马裔孙以羣情不悦刘昫冯道欲防抑之乃责台司检例而台司言旧不见例据南北班位次即当在前俄属国忌将就列未定裔孙即判台状曰既有援据足可遵行各侍本官刘昫怒挥袂而退自后日台司定例崔居俭谓南宫同列曰孔昭序言语是朝廷人揔不解语也且仆射是师长中丞大夫就班修敬常侍班在南宫六卿之下况仆射呼已前骑省年深望南宫工部侍郎如仰霄汉彼痴人举止何取笑之深也众闻居俭言纷议稍息文士哂裔孙堂判有援据二字】政事仆射【九国志唐李升世家杨渭建国以升为左仆射参政事乘削乱之后渐复纪纲修典礼抑强暴中外谓之政事仆射】杨削皮【杨思恭时兵革屡兴国力空匮命思恭为録军国事増山泽陇畆之税鱼盐蔬果皆倍其算道路侧目号曰杨削皮】勿药恐伤仆射【呉越崔仁兾父询善射仁兾方娠而母病询欲饮以药一夕梦人谓已曰勿药恐伤仆射及觉以语询询疑其诳弗听自篝火煮药见铛上有蛇蜿蜒然遽覆其药而没后果迁左仆射】奉朝请【国朝淳化四年李昉为左仆射罢知政事先是上召翰林学士张洎草制授昉左仆射罢相洎上言曰昉因循保位近霖百余日陛下焦劳惕厉忧形于色昉居辅相之任职在调燮隂阳乖度如此而昉晏然自若无归咎引退之意矧中台仆射之重百寮师长如减于左位望轻重不侔因而受之何以劝人臣之尽节宜加黜削以儆其臣上以昉耆旧不欲谴黜但令为右仆射奉朝请】师长百僚【至道元年吕防正以左仆射罢相上召谓曰仆射师长百僚朕以中书政事烦多俾均劳逸防正顿首谢】中书都堂赴上【大中祥符四年诏文昌揆路师长百僚位望攸崇典章具载惟中台之赴上久废旧仪在多士之式瞻曷明异数宜加论讨庶别等威自今宰臣官至仆射并于中书都堂赴上不带平章事者亦于本省赴上令太常礼院与崇文院检讨详定仪注时宰相王旦自兵部尚书迁右仆射止于本防受贺仆射赴上礼久废上宠待辅臣故振举之】大耐官【真宗皇帝时向文简拜右仆射下日李昌武为翰林学士尝对上谓之曰朕即位以来未尝除仆射今日以命敏中此殊命也敏中应甚喜对曰臣今自早候对亦未知敏中何如上曰敏中门下今日贺客必多卿往观之明日却对来勿言朕意也昌武候丞相归来往见丞相谢客门阑悄然无一人昌武与向亲径入见之徐贺曰今日闻降麻士大夫莫不欢慰朝野相庆公但唯唯又曰自上即位未曾除端揆此非常之命自非勲德隆重眷倚殊越何以至此公复唯唯终未测其意又歴陈前世为仆射者勲劳徳业之盛礼命之重公亦唯唯卒无一言既退复使人至庖厨中问今日有无亲戚賔客饮食宴会亦寂无一人明日再对上问昨日见敏中否对曰见之敏中之意何如乃具对上笑曰向敏中大耐官向为仆射年月未曾考于国史】先赐进士出身而后除【东斋记事曹利用先赐进士出身而后除仆射乃知进士为贵也】
　　八座
　　晋职官志后汉光武以六曹尚书并令仆二人谓之八座魏以五曹尚书二仆射一令为八座晋八座丞郎初拜皆沿汉旧制并集都省交礼迁职又解交焉
　　谢灵运晋书古者重武事贵射御取其捷御如仆各置一人尚书六人谓之八座参摄百揆出内王命古元凯之任也
　　宋百官志晋西朝八座丞郎朝晡诣都堂朝江左惟旦朝而已八座丞郎初拜并集都省交礼迁职又解交汉旧制也今唯八座解交丞郎不复解交也
  </div>
  <div class="pagination">
   <a href="职官分纪_page6.html">
    上一页
   </a>
   <span>
    ...
   </span>
   <a href="职官分纪_page2.html">
    2
   </a>
   <a href="职官分纪_page3.html">
    3
   </a>
   <a href="职官分纪_page4.html">
    4
   </a>
   <a href="职官分纪_page5.html">
    5
   </a>
   <a href="职官分纪_page6.html">
    6
   </a>
   <span class="current-page">
    7
   </span>
   <a href="职官分纪_page8.html">
    8
   </a>
   <a href="职官分纪_page9.html">
    9
   </a>
   <a href="职官分纪_page10.html">
    10
   </a>
   <a href="职官分纪_page11.html">
    11
   </a>
   <a href="职官分纪_page12.html">
    12
   </a>
   <span>
    ...
   </span>
   <a href="职官分纪_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
