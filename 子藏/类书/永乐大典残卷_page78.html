<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 78 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 78 页/共 331 页</h1>
    <div class="content">　　其政如神
　　【雷州府志】
　　元马合谟，字瑞卿，回回人氏。后至元三年为宪副。以廉介守己，以严明律众，与同寅者多妒忌之。而瑞卿发奸伏，其政如神。
　　鹤氅如神
　　【记室新书】
　　羊车骇众，鹤氅如神。《世说》：王恭乘高车，披鹤氅裘，涉雪而行。孟昶于篱间见之，乃叹息曰：如此真神仙中人，不易得也。
　　操舟若神
　　【列子】
　　《黄帝篇》曰：颜回问于仲尼曰：吾尝济乎觞深之渊矣，津人操舟若神，吾问焉，曰：操舟可学耶？曰：可。能游者可教也，善游者数能。若夫没人，则未尝见舟而谡操之也。注：谡，起也。
　　知人若神
　　【庄子】
　　郑有神巫曰季咸，知人生死存亡寿夭若神。列子见之，以告壶子，壶子曰：“试与来，以予示之”。明日列子与之见壶子，出谓曰：“子之先生死矣”。列子以告，壶子曰：“向吾示之以地文”。明日又与见，出谓曰：“子之先生瘳矣”。列子入以告。壶子曰：“向吾示之以天壤”。又明日与见，出谓曰：“子之先生不斋，吾无得而相焉。试斋，且复相之”。列子入以告，壶子曰：“吾向示之以大冲莫胜”。明日又与见，立未定而走。
　　尊严若神
　　【西汉书】
　　《成帝纪》：班固赞曰，成帝善修容仪，临朝渊默。尊严若神，可谓穆穆天子之容矣。
　　变化若神
　　【淮南鸿烈解】
　　《原道训》：万物之总，皆阅一孔。百事之根，皆出一门。其动无形，变化若神。其行无迹，常后而先。
　　【魏伯阳参同契】
　　三物相含受，变化状若神。注云：金水与土偕行，则三物互相含受，混而为一矣。混而为一则缚住青山万顷云，携出碧潭一轮月，而变化之状若神矣。
　　【北史】
　　《齐本纪》：神武性深密高岸，终日俨然，人不能测，机权之际，变化若神。
　　化驰若神
　　【淮南鸿烈解】
　　《原道训》：舜耕历山期年，而田者争处硗确，以封壤肥饶相让。钓于河渎期年，渔者争处湍濑，以曲隈深潭相与。当此之时，口不设言，手不指麾，执玄德于心，而化驰若神。
　　【汉书】
　　《伍被传》：被谓淮南王曰：今陛下临制天下，而齐一海内，然口虽未言，而其声疾若震雷；然令虽未出，而化驰若神。心有所怀，而其威已动于千里之外矣。
　　覆按若神
　　【后汉书】
　　刘陶举孝廉，除顺阳长。县多奸猾，陶到官，宣募吏民有气力勇猛能以死易生者，不拘亡命奸贼。于是剽轻刺客之徒过晏等十余人，皆来应募。陶责其先过，要以后效，使各结所厚少年，得数百人，皆严兵待命，于是覆案奸宄，所发若神。后陶以病免，吏民思而歌之曰：邑然不乐，思我刘君。何时复来，安此下民。
　　明悟若神
　　【续后汉书】
　　《王戎传》：戎从弟衍有盛才，明悟若神，常自比子贡。
　　敬之若神
　　【南史】
　　《宋谢密传》：密性严正，婢仆之前，不妄言笑。由是尊卑大小，敬之若神。
　　巧思若神
　　【隋书】
　　《艺术传》：耿询，丹阳人。创意造浑天仪，柱国王世积知而奏之。高祖配询为官奴，给使太史局。后赐蜀王秀，徙往益州，秀甚信之。及秀废当诛，何稠言于高祖曰：耿询之巧思若有神，臣诚为朝廷惜之。上于是乃特原其罪。
　　惊喜若神
　　【新唐书】
　　《颜真卿传》：真卿论宰相元载，上疏有曰：天宝后，李林甫得君。群臣不先咨宰相辄奏事者，托以他故中伤之，犹不敢明约百司，使先关白，时阉人袁思艺，因宣诏至中书，天子动静必告林甫。林甫得以先意奏请。帝惊喜若神，故权宠日甚。
　　事之若神
　　【辛文房唐才子传】
　　高骈弃人间事，绝女色属意神仙。鄱阳商侩吕用之会妖术役鬼神，及狂人诸葛殷、张守一之徒几十余辈，相引而进。多为谬悠长年飞化之说。羽衣鹤氅，诡辩风生，骈事之若神焉。
　　出入若神
　　【唐书】
　　《李光颜传》：光颜从大将高崇文平剑南，数搴旗陷阵，出入若神。遂益知名，进兼御史大夫。
　　画妙通神
　　【晋书】
　　颜恺之善丹青，曾以一厨画暂寄桓玄，皆其妙迹所珍秘者，其后玄开取之，诳云不开。恺之不疑，直云画妙通神，变化飞去，犹人之登仙也。
　　【炙毂子】
　　开元中，李思训画大同殿壁，明皇喻之曰：卿所画，夜闻水声，真通神佳手也。
　　钱通神
　　【韵府群玉】
　　张延赏闻度支有一冤狱，公判度支，期平反之。案上有帖云：奉钱伍万贯，乞不问其狱。公怒，收吏案之。次日盥洗处，又一帖云：奉钱拾万贯。公曰：钱至拾万通神矣。无不可回之事，吾惧祸及，不得不止。
　　道术通神
　　【宋史】
　　《蔡卞传》：卞求去，以天章阁学士知河南。妖人张怀素败，卞素与之游。谓其道术通神，尝识孔子汉高祖。至称为大士，坐降职。
　　【夷坚志】
　　江州天庆观道士杨德一，戒行端节，持法精专。尝昼梦到一大宫室，挂朱书巨牌曰：“报应所”，寂无一人守门，遂入，见东廊揭榜云：江州太守来日诣本观烧香，被猖神迷染。次一牌云：德化知县以明日晚遭邪祟，可付杨德一治之。及悟自以姓字通于神明为喜。是夕江州守，德化宰皆同此梦，明日守以朝拜拈香归府，即得蹶疾，其家人既闻所梦，立遣马央卒邀杨师至，则守己闷，杨书符三道。次第使灌服，随手而苏，方出仪门，县宰之使亦至，挟车奔行。望见县宰，罔罔如狂痴，与一符吞之亦愈。杨归观复梦抵昨处，又挂一牌云：知州知县两祟皆伏辜。杨叹道术之感格，始为其徒言之。予谓郡守县令，职有民社，乃因谒观宇而受侮。神能预疏其故，明以告得一，何不祛斥邪祟，顾令肆虐，岂冥冥之中，固欲世间知所敬奉，委曲以示人耶？殆不可测度也。
　　玉管通神
　　【曾高斋漫录】
　　李宾玉利用番阳人。躬行君子人也。又善相，尝云郭林宗作“玉管通神”。有四句云：贵贱视其眉目，知慧察其皮毛。苦乐观其手足，贫富观其颐颊。
　　服漆通神
　　【温革琐碎录】
　　浮漆不沾者，服之令人通神。
　　画马通神
　　【曾类说】
　　有人牵马访马医，称患脚。马医曰：大似韩干所画。后以语干，干曰：是真吾所设色者。至今视所画即有一马缺一足，如是画通神矣。马医所获钱乃成泥也。
　　孝悌通神
　　【唐王右丞集】
　　《紫芝木爪赞》：孝悌之至，通于神明，天为之降和，地为之嘉植。发书占之，推理可得。
　　舜孝通神
　　【宋苏东坡集】
　　《上皇帝贺冬至表》：尧仁冠古，舜孝通神。
　　性定通神
　　【龙文经】
　　性定可以通吾之神。
　　炼性通神
　　【刘子】
　　茧之不缲，则素丝自蠹于筐笼；人之不学，则才智腐于心胸；海蚌未剖，则明珠不显；昆竹未断，则凤音不彰；性情未炼，则神光不发。
　　汉箭有神
　　【汉书】
　　《耿恭传》：恭为戊己校尉，屯金墉城。北单于来攻恭。恭以毒药傅矢曰：汉家箭神，其中创者必有异。虏中疮皆沸，乃大惊曰：汉兵真神也，乃解。
　　君章有神
　　【太平广记】
　　梁安成王在镇，以罗含故宅借录事刘朗之。尝见丈夫衣冠甚伟而立，朗之惊问，忽然失之，未及还，朗之见黜，时人谓君章有神，君章，含字也。
　　樗蒲有神
　　【晋书】
　　《载记》：慕容宝，垂之子也。初，宝在长安，与韩黄李根等，因宴樗蒲。宝危坐整容，誓之曰：世云樗蒲有神，岂虚也哉！若富贵可期，频得三卢。于是三掷成卢。宝拜而受赐，故云五木之祥。
　　落笔有神
　　【摭遗新说】
　　唐王勃，年十三游江右，忽遇神人。告以阎公在洪都为滕王阁作记，子有清才，何不为之。且以清风助其舟，水陆七百里，未晓抵岸。及文成，阎公阅之，曰：子落笔似有神助。令遍示群英，皆面若土铁，贴然心服，乃召勃出位，语左右曰：令帝子声流千古，吾之名闻后世，使洪都风月江山无价，皆子之力也。
　　铁鞭有神
　　【五代史】
　　安重荣，晋时为成德军节度。有异志，为大铁鞭以献。诳其民曰：鞭有神，指人辄死。
　　下笔有神
　　【苏易简笔谱】
　　隋朝蔡生以善画闻，画兴福寺壁，谓人曰：吾平生所画多矣。独今日下笔，若有鬼神翼而成者。
</div>
    <div class="pagination">
<a href="永乐大典残卷_page77.html">上一页</a><span>...</span><a href="永乐大典残卷_page73.html">73</a><a href="永乐大典残卷_page74.html">74</a><a href="永乐大典残卷_page75.html">75</a><a href="永乐大典残卷_page76.html">76</a><a href="永乐大典残卷_page77.html">77</a><span class="current-page">78</span><a href="永乐大典残卷_page79.html">79</a><a href="永乐大典残卷_page80.html">80</a><a href="永乐大典残卷_page81.html">81</a><a href="永乐大典残卷_page82.html">82</a><a href="永乐大典残卷_page83.html">83</a><span>...</span><a href="永乐大典残卷_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
