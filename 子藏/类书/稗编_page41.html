<!DOCTYPE html>
<html>
<head>
    <meta charset="UTF-8">
    <title>稗编 - 第 41 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稗编 - 第 41 页/共 67 页</h1>
    <div class="content">　　杂著杂著者何辑诸儒先所着之杂文也文而谓之杂者何或评议古今或详论政教随所着立名而无一定之体也着虽杂然必择理之弗杂者则録焉盖作文必以理为之主也
　　箴按许氏说文箴诫也商书盘庚曰无或敢伏小人之攸箴盖箴者规诫之辞若箴之疗疾故以为名古有夏商二箴见于尚书大传解吕氏春秋而残缺不全独周太史辛甲命百官官箴王阙而虞氏掌猎为虞箴其辞备载左传后之作者盖本于此东莱云凡作箴须用官箴王阙之意箴尾须依虞箴兽臣司原敢告仆夫之类大抵箴铭賛颂虽或均用韵语而体不同箴是规讽之文须有警诫切劘之意
　　铭按铭者名也名其器物以自警也汉艺文志称道家有皇帝铭六篇然亡其辞独大学所载成汤盘铭九字发明日新之义甚切迨周武王则凡几席觞豆之属无不勒铭致警厥后又有称述先人之徳善劳烈为铭者如春秋时孔悝鼎铭是也又有以山川宫室门闗为铭者汉班孟坚之燕然山则旌征伐之功晋张孟阳之劒阁则戒殊俗之僭叛其取义又各不同也曰作器能铭可以为大夫陆士衡云铭贵博约而温润斯得之矣颂诗大序曰诗有六义六曰颂颂者美盛徳之形容以告神明者也尝考庄子天运篇称黄帝张咸池之乐猋氏为颂斯盖寓言尔故颂之名实出于诗若商之那周之清庙诸什皆以告神为颂体之正至如鲁颂之駉駜等篇则当时用以祝颂僖公为颂之变故胡氏有曰后世文人献颂特效鲁颂而已文心雕龙云颂须铺张厉而以典雅丰缛为贵敷写似赋而不入华侈之区敬慎如铭而异乎规谏之域谅哉
　　赞按赞者赞美之辞文章縁起曰汉司马相如作荆轲赞世已不厥后班孟坚汉史以论为赞至宋范更以韵语唐建中中进士以箴论表赞代诗赋而无颂题迨后复置博学宏词科则赞颂二题皆出矣西山云赞颂体式相似贵乎赡丽宏肆而有雍容俯仰顿挫起伏之态乃为佳作大抵赞有二体若作散文当祖班氏史评若作韵语当宗东方朔画像赞金楼子有云班固愿学尚云赞颂相似信然
　　七体昭明辑文选其文体有曰七者盖载枚乗七发继以曹子建七啓张景阳七命而已容斋随笔云枚生七发创意造端丽防腴辞固为可喜后之继者如傅毅七激张衡七辩崔骃七依马融七广曹植七啓王粲七释张协七命陆机七徴之类规仿太切了无新意及唐栁子厚作晋问虽用其体而超然别立机杼汉晋之间沿袭之弊一洗矣窃尝考对偶句语六经所不废七体虽尚骈俪然辞意变化与全篇四六不同自栁子后作者未闻迨元袁伯长之七观洪武宋王二老之志释文训其富丽固无让于前人至其论议又岂七发之可比焉问对问对体者载昔人一时问答之辞或设客难以着其意者也文选所録宋玉之于楚王相如之于蜀父老是所谓问对之辞至若答客难解嘲賔戯等作则皆设辞以自慰者焉洪氏景卢云东方朔答客难自是文中杰出雄拟为解嘲尚有驰骋自得之妙至于班固之賔戯张衡之应问则屋下架屋章摹句写读之令人可厌迨韩退之进学解出则所谓青出于蓝也
　　传太史公创史记列传盖以载一人之事而为体亦多不同迨前后两汉书三国晋唐诸史则第相祖袭而已厥后世之学士大夫或值忠孝才徳之事虑其湮没弗白或事迹虽防而卓然可为法戒者因为立以垂于世此小传家传外传之例也西山云史迁作孟荀传不正言二子而旁及诸子此体之变可以为法歩里客谈又云范史黄宪传盖无事迹直以语言模写其形容体段此为最妙由是观之传之行迹固繋其人至于辞之善否则又系之于作者也若退之毛頴传迂斋谓以文滑稽而又变体之变者乎
　　行状按行状者门生故旧状死者行业上于史官或求铭志于作者之辞也文章縁起云始自汉丞相仓曹胡干作杨原伯行状然徒有其名而亡其辞萧氏文选唯载任彦升所作齐竟陵王行状而辞多矫诞识者病之今采韩栁所作载为楷式云
　　諡法周礼小防赐諡疏云小防卿大夫也卿大夫諡君亲制之使大史往赐之至遣之日小史徃为读之又按礼记曰幼名冠字五十以伯仲死諡周道也是则赐諡之制实始于周崇文总目载周公諡法一卷又有春秋諡法广諡等书然皆汉魏以来儒者取古人諡号増辑而为之宋仁宗朝眉山苏洵尝奉诏编定乃取世周公諡法以下诸书定为三卷总一百六十八諡至孝宗淳熙中夹漈郑樵复本苏氏书增损定为上中下三等通二百一十諡为书以进大抵諡者所以表其实行故必由君上所赐善恶莫之能掩若郑氏之论亦多有可取者云
　　諡议按諡法云諡者行之迹大行受大名细行受小名白虎通曰人行始终不能若一故据其终始明别善恶所以劝人为善而戒人为恶也由是观之则諡之所繋岂不重欤汉晋而下凡公卿大夫锡諡必下太常定议博士乃訽察其善恶贤否为諡议以上于朝若晋秦秀之议何曾贾充唐独孤及之议苗晋卿宋邓忠臣之议欧阳永叔是也当时虽或未能尽从其言然千百载之下读其辞者莫不油然兴起其好恶之心呜呼是其所繋岂不甚重乎哉至若近世名儒隠士之没门人朋旧有私諡易名之议云
　　碑按仪礼士婚礼入门当碑揖又礼记祭义云牲入庙门丽于碑贾氏注云宫庙皆有碑以识日影以知早晩说文注又云古宗庙立碑繋牲后人因于上纪功德是则宫室之碑所以识日影而宗庙则以繋牲也秦汉以来始谓刻石曰碑其盖始于李斯峄山之刻耳萧梁文选载郭有道等墓碑而王简栖头陀寺碑亦厠其间至唐文粹宋文鉴则凡祠庙等碑与神道墓碑各为一类墓文按檀弓曰季康子之母死公肩假曰公室视丰碑注云丰碑以木为之形如石碑树于椁前后穿中为鹿卢绕之繂用以下棺事祖广记曰古者塟有丰碑以窆秦汉以来死有功业则刻于上稍改用石晋宋间始有神道碑之称盖地理家以东南为神道因立碑其地而名耳又按墓碣近世五品以下所用文与碑同墓表则有官无官皆可其辞则叙学行徳履墓志则直述世系嵗月名字爵里用防陵谷迁改埋铭墓记则墓志异名但无铭辞耳古今作者惟昌黎最高行文叙事面目首尾不再蹈袭凡碑碣表于外者文则稍详志铭埋于圹者文则严谨其书法则唯书其学行大节小善寸长则皆弗録近世至有将墓志亦刻墓前斯失之矣大抵碑铭所以论列徳善功烈虽铭之义称美弗称恶以尽其孝子慈孙之心然无其美而称者谓之诬有其美而弗称者谓之蓛诬与蓛君子弗由也
　　哀诔按周礼太祝作六辞以通上下亲疎逺近六曰诔鲁哀公十六年四月孔子卒公诔之曰昊天不吊不憗遗一老俾屏予一人以在位茕茕余在疚呜呼哀哉尼父此即所谓诔辞也郑氏注云诔者累也累列生时行迹读之以作諡此唯有辞而无諡盖唯累其美行示已伤悼之情尔后世有诔辞而无諡者盖本于此又按文章縁起有汉武帝公孙诔然无其辞唯文选録曹子建之诔王仲宣潘安仁之诔杨仲武盖皆述其世系行业而寓哀伤之意厥后韩退之之于欧阳詹栁子厚之于吕温则或曰诔辞或曰哀辞而名不同迨宋南丰东坡诸老所作则总谓之哀辞大抵诔则多叙世业故今率仿魏晋以四言为句哀辞则寓伤悼之情而有长短句及楚体不同焉
　　祭文古者祀享史有册祝载其所以祀之之意考之经可见若文选所载谢惠连之祭古冡王僧防之祭顔延年则亦不过叙其所祭及悼惜之情而已迨后韩栁欧苏与夫宋世道学诸君子或因水旱而祷于神或因防葬而祭亲旧真情实意溢出言辞之表诚学者所当取法者也大抵祷神以悔过迁善为主祭故旧以道逹情意为尚若夫防辞巧语虚文蔓说固弗足以动神而亦君子之所厌听也
　　碑解　　　　　　　　　　孙　何
　　进士鲍源以文见借有碑二十首与之语颇熟东汉李唐之故事惜其安于所习犹有未变乎俗尚者作碑解以贶之碑非文章之名也盖后假以载其铭耳铭之不能尽者复前之以序而编録者通谓之文斯失矣陆机曰碑披文而相质则本末无据焉铭之所始盖始于论譔祖考称述器用因其镌刻而垂乎鉴诫也铭之于嘉量者曰量铭斯可也谓其文为量不可也铭之于景钟者曰钟铭斯可也谓其文为钟不可也铭之于庙鼎者曰鼎铭斯可也谓其文为鼎不可也古者盘盂几杖皆有铭就而称之曰盘铭盂铭几铭杖铭则庶几乎正若指其文曰盘曰盂曰几曰杖则三尺童子皆将笑之今人之为碑亦由是矣天下皆踵乎失故众不知其非也蔡邕有黄钺铭不谓其文为黄钺也崔瑗有坐右铭不谓其文为坐右也檀弓曰公室视丰碑三家视桓楹释者曰丰碑斵大木为之桓楹者形如大楹谓之桓植防大记曰君塟四綍二碑大夫二綍二碑又曰凡封用綍去碑释者曰碑桓楹也树之于圹之前后以绋绕之间之辘轳挽棺而下之用綍去碑者纵下之时也祭义曰祭之日君牵牲既入庙门丽于碑释者曰丽系也谓牵牲入庙繋着中庭碑也或曰以纼贯碑中也聘礼曰賔自碑内听命又曰东西北上碑南释者曰官必有碑所以识日影引隂阳也考是四说则古之所谓碑者乃祭飨聘之际所值一大木耳而其字从石者将取其坚且久乎然未闻勒铭于上者也今防令其螭首龟趺洎丈尺品秩之制又易之以石者后儒増耳尧舜夏商周之盛六经所载皆无刻石之事管子称无懐氏封泰山刻石纪功者出自寓言不足信又世称周宣王搜于岐阳命从臣刻石今谓之石鼔或曰猎碣洎延陵墓表俚俗目为夫子十字碑者其事皆不经见吾无取焉司马迁着始皇本纪着其登峄山上防稽甚详止言刻石颂徳或曰立石纪颂亦无勒碑之说今或谓之峄山碑者乃野人之言耳汉班固有泗水亭长碑文蔡邕有郭有道陈太丘碑文其文皆有序冠篇末则乱之以铭未尝斥碑之材而为文章之名也彼士衡未知何从而得之由魏而下迄乎李唐立碑者不可胜数大抵皆约班蔡而为者也虽失圣人述作之意然犹髣髴乎古迨李翺为高愍女碑罗隠为三叔碑梅先生碑则所谓序与铭皆混而不分集列其目亦不复曰文考其实又未尝勒之于石是直以绕绋丽牲之具而名其文戾孰甚焉复古之士不当如此贻误千载职机之由今之人为文揄前哲谓之赞可也警防官守谓之箴可也鍼砭史阙谓之论可也辨析政事谓之议可也祼献宗庙谓之颂可也陶冶情性谓之謌诗可也何必区区于不经之题而専以碑为也设若依违时尚不欲全咈乎譊譊者则如班蔡之作存序与铭通谓之文亦其次也夫子曰必也正名乎又曰名不正则言不顺君子之于名不可斯须而不正也况歴代之误终身之惑可不革乎何始寓家于颍以渉道犹浅尝适野见荀陈古碑数四皆穴其上若贯索之为者走而问故起居郎张公观公曰此无足异也盖汉实去圣未逺犹有古丰碑之象耳后之碑则不然矣五载前接栁先生仲涂仲涂又具道前事适与何合且大噱昔人之好为碑者久欲发挥其说以贻同志故为生一辨之噫古今之疑文章之失尚有大于此者甚众吾徒乐因循而惮改作多谓其事之故然生第勉而思之则所得不独在于碑矣
　　文艺传论　　　　　　　　唐　书
　　唐有天下三百年文章无虑三变高祖太宗大难始夷沿江左余风絺句绘章揣合低昂故王杨为之伯宗好经术羣臣稍厌雕琢索理致崇雅黜浮气益雄浑则燕许擅其宗是时唐兴已百年诸儒争自名家大厯贞元间美才軰出擩哜道真涵泳圣涯于是韩愈倡之栁宗元李翺皇甫湜等和之排逐百家法度森严抵轹晋魏上轧汉周唐之文完然为一王法此其极也若侍从酬奉则李峤宋之问沈佺期王维制册则常衮杨炎陆防权徳舆王仲舒李徳言诗则杜甫李白元稹白居易刘禹锡谲怪则李贺杜牧李商隠皆卓然以所长为一世冠其可尚矣然尝言之夫子之门以文学为下科何哉盖天之付与于君子小人无常分惟能者得之故号一艺自中智以还恃以取败者有之朋奸饰伪者有之怨望讪国者有之若君子则不然自能以功业行实光明于时亦不一于立言而垂不朽有如不得试固且阐绎优防异不及排怨不及诽而不忘纳君于善故可贵也今但取以文自名者为文艺篇若韦应物沈亚之阎防祖咏薛能郑谷等其类尚多皆班班有文在人间史家逸其行事故弗得而述云
　　文章有体　　　　　　　　罗大经
　　杨东山尝谓余曰文章各有体欧阳公所以为一代文章冠冕者固以其温纯雅正蔼然为仁人之言粹然为治世之音然亦以其事事合体故也如作诗便几及李杜作碑铭记序便不减韩退之作五代史记便与司马子长并驾作四六便一洗昆体圆活有理致作诗本义便能发明毛郑之所未到作奏议便庶几陆宣公虽游戯作小词亦无愧唐人花间集盖得文章之全者也其次莫如东坡然其诗如武库矛防已不无利钝且未尝作史借令作史其渊然之光苍然之色亦未必能及欧公也曾子固之古雅苏老泉之雄健固亦文章之杰然皆不能作诗山谷诗骚妙天下而散文颇觉碎局促渡江以来汪孙洪周四六皆工然皆不能作诗其碑铭等又亦只是词科程文手段终乏古意近时真景元亦然但长于作奏疏魏华甫奏疏亦佳至作碑记虽雄丽典实大槩似一篇好防耳又云欧公文非特事事全体且是和平深厚得文章正气盖读他人好文章如吃饭八珍虽美而易厌至于饭一日不可无一生吃不厌盖八珍乃竒味饭乃正味也
　　答李翊书　　　　　　　　韩　愈【后同】
　　生之书辞甚高而其问何下而恭也能如是谁不欲告生以其道道徳之归有日矣况其外之文乎抑愈所谓望孔子之门墙而不入于其宫者焉足以知是且非邪虽然不可不为生言之生所谓立言者是也生所为者与所期者甚似而几矣抑不知生之志蕲胜于人而取于人邪将蕲至于古之立言者邪蕲胜于人而取于人则固胜于人而可取于人矣将蕲至于古之立言者则无望其速成无诱于势利养其根而竢其实加其膏而希其光根之茂者其实遂膏之沃者其光晔仁义之人其言蔼如也抑又有难者愈之所为不自知其至犹未也虽然学之二十余年矣始者非三代两汉之书不敢观非圣人之志不敢存处若忘行若遗俨乎其若思茫乎其若迷当其取于心而注于手也惟陈言之务去戛戛乎其难哉其观于人不知其非笑之为非笑也如是者亦有年犹不改然后识古书之正伪与虽正而不至焉者昭昭然白黒分矣而务去之乃徐有得也当其取于心而注于手也汨汨然来矣其观于人也笑之则以为喜誉之则以为忧以其犹有人之说者存也如是者亦有年然后浩乎其沛然矣吾又惧其杂也迎而距之平心而察之其皆醇也然后肆焉虽然不可以不养也行之乎仁义之途防之乎诗书之源无迷其途无絶其源终吾身而已矣气水也言浮物也水大而物之浮者大小毕浮气之与言犹是也气盛则言之短长与声之高下者皆宜虽如是其敢自谓几于成乎虽几于成其用于人也奚取焉虽然待用于人者其肖于器邪用与舎属诸人君子则不然处心有道行已有方用则施诸人舎则传诸其徒垂诸文而为后世法如是者其亦足乐乎其无足乐也有志乎古者希矣志乎古必遗乎今吾诚乐而悲之亟称其人所以劝之非敢褒其可褒而贬其可贬也问于愈者多矣念生之言不志乎利聊相为言之
　　答刘正夫书
　　凡举进士者于先进之门何所不往先进之于后軰茍见其至宁可以不答其意邪来者则接之举城士大夫莫不皆然而愈不幸独有接后軰名名之所存谤之所归也有来问者不敢不以诚答或问为文宜何师必谨对曰宜师古圣贤人曰古圣贤人所为书具存辞皆不同宜何师必谨对曰师其意不师其辞又问曰文宜易宜难必谨对曰无难易惟其是尔如是而已非固开其为此而禁其为彼也夫百物朝夕所见者人皆不注视也及覩其异者则共观而言之夫文岂异于是乎汉朝人莫不能为文独司马相如太史公刘向雄为之最然则用功深者其收名也逺若皆与世沈浮不自树立虽不为当时所怪亦必无后世之传也足下家中百物皆頼而用也然其所珍爱者必非常物夫君子之于文岂异于是乎今后进之为文能深探而力取之以古圣贤人为法者虽未必皆是要若有司马相如太史公刘向雄之徒出必自于此不自于循常之徒也若圣人之道不用文则已用则必尚其能者能者非他能自树立不因循者是也有文字来谁不为文然其存于今者必其能者也顾常以此为说耳愈于足下忝同道而先进者又常从游于贤尊给事既辱厚赐又安得不进其所有以为答也足下以为何如
　　文章论　　　　　　　　　李徳
　　魏文典论称文以气为主气之清浊有体斯言尽之矣然气不可以不贯不贯则虽有英词丽藻如编珠缀玉不得为金璞之宝矣鼔气以势壮为美势不可以不息不息则流宕而忘返亦犹丝竹繁奏必有希声窈听之者悦闻如川流迅激必有回洑迤观之者不厌从兄翰常言文章如千兵万马风恬雨霁寂无人声葢是谓也近世诰命惟苏廷硕叙事之外自谓文章才实有余用之不竭沈休文独以音韵为切重轻为难语虽甚工防则未逺夫荆璧不能无瑕隋珠不能无纇文防高妙岂以音韵为病哉此可以言规矩之内未可以言文外意也较其师友则魏文与王陈应刘讨论之矣江南惟于五言为妙故休文长于音韵而谓灵均以来此秘未覩不亦诬人甚矣古人辞高者盖以言妙而工适情不取于音韵【曹植七哀诗有徊泥谐依四韵王粲诗有举原安三韵班固汉书赞及当时词赋多用协韵猗欤元勲佐汉举信是也】意尽而止成篇不拘于只耦【文选诗有五韵七韵十一韵十三韵二十一韵者今之文自四韵六韵以至百韵无有只者】故篇无足曲词寡累句譬诸音乐古辞如金石琴瑟尚于至音今文如丝竹鞞鼔迫于促节即知声律之为也甚矣世有非文章者曰词不出于风雅思不越于离骚摸写古人何足贵也余曰譬诸日月虽终古常见而光景常新此所以为灵物也余尝为文箴今载于此曰文之为物自然灵气惚怳而来不思而至杼轴得之澹而无味琢刻藻绘弥不足贵如彼璞玉磨砻成器奢者为之错以金翠美质既雕良宝斯弃此为文之大防也
　　答呉充秀才书　　　　　　　欧阳修
　　夫学者未始不为道而至者鲜焉非道之于人逺也学者有所溺焉尔盖文之为言难工而可喜易悦而自足世之学者徃徃溺之一有工焉则曰吾学足矣甚者至弃百事不闗于心曰吾文士也职于文而已此其所以至之鲜也昔孔子老而归鲁六经之作数年之顷尔然读易者如无春秋读书者如无诗何其用功少而能极其至也圣人之文虽不可及然大抵道胜者文不难而自至也故孟子皇皇不暇著书荀卿盖亦晩而有作若子云仲淹方勉焉以模言语此道未足而彊言者也后之惑者徒见前世之文传以为学者文而已故愈力愈勤而愈不至此足下所谓终日不出于轩序不能纵横高下皆如意者道未足也若道之充焉虽行乎天地入于渊泉无不之也
　　答谢孝亷　　　　　　　　苏　轼
　　所示书教及诗赋杂文观之熟矣大约如行云流水初无定质但常行于所当行常止于不可不止文理自然姿态横生孔子曰言之不文行之不逺又曰辞逹而已矣夫言止于逹意则疑若不文是大不然求物之妙如系风捕影能使是物了然于心者盖千万人而不一遇也而况能使了然于口与手者乎是之谓辞逹辞至于能逹则文不可胜用矣雄好为艰深之词以文浅易之说若正言之则人人知之矣此正所谓雕虫篆刻者其太法言皆是物也而独悔于赋何哉终身雕虫而独变其音节便谓之经可乎屈原作离骚经盖风雅之再变者虽与日月争光可也可以其似赋而谓之雕虫乎使贾谊见孔子升堂有余矣而乃以赋鄙之至与司马相如同科雄之陋如此者甚众可与知者道难与俗人言也因论文偶及之耳欧阳文忠公言文章如精金美玉市有定价非人所能以口舌贵贱也
　　答李推官书　　　　　　　张　耒
　　南来多事久废读书昨送简人还忽辱惠及所作病暑赋及杂诗诵咏爱叹既有以起其竭涸之思而又喜世之学者比来稍稍追求古人之文章述作体制徃徃已有所到也耒不才少时喜为文词与人游又喜论文字谓之嗜好则可以为能文则世有人决不在我足下与耒平居饮食笑语忘去屑屑而忽持大轴细书题官位姓名如卑贱之见尊贵此何为者岂妄以耒为知文缪为恭敬若请教者乎欲持纳而贪于爱玩势不可得舍虽怛然不以自宁而既辱勤厚固不敢隠其所知于左右也足下之文可谓竒矣捐去文字常体力为瓌竒险怪务欲使人读之如见数千嵗前科斗鸟迹所记匏之歌钟鼎之文也足下之所嗜者如此固无不善者抑耒之所闻所谓能文者岂谓其能竒哉能文者固不专以能竒为主也夫文何为而设也知理者不能言世之能言者多矣而文者独岂独哉因其能文也而言益工因其言工也而理益明是以圣人贵之自六经下至于诸子百氏骚人辩士论述大抵皆将以为寓理之具也是故理解者文不期工而工理愧者巧为粉泽而隙间百出此犹两人持牒而讼直者操笔不待累累读之如破竹横斜反覆自中节目曲者虽使假词于子贡问字于雄如列五味而不能调和食之于口无一可惬何况使人玩味之乎故学文之端急于明理夫不知为文者无所复道如知文而不务理求文之工世未尝有是也夫决水于江河淮海也水顺道而行滔滔汨汨日夜不止冲砥柱絶吕梁放江河而纳之海其舒之为沦涟鼔之为涛波激之为风颷怒之为雷霆蛟龙鱼鼋喷薄出没是水之竒变也而水初岂如此哉顺道而决之因其所遇而变生焉沟渎东决而西竭下满而上虚日夜激之欲见其竒彼其所至者蛙蛭之玩耳江淮河海之水理逹之文也不求竒而竒至矣激沟渎而求水之竒此无见于理而欲以言语句读为竒之文也六经之文莫竒于易莫简于春秋夫岂以竒与简为务哉势自然耳曰吉人之辞寡彼岂恶繁而好寡哉虽欲为繁而不可得也自唐以来至今文人好竒者不一甚者或为缺句断章使脉理不属又取古人训诂希于见闻者衣被而说合之或得其字不得其句或得其句不知其章反覆咀嚼卒亦无有此最文之陋也足下之文虽不若此然其意靡靡似主于竒矣故预为足下陈之愿无以仆之言质俚而不省也
　　答张洞书　　　　　　　　孙　复
　　夫文者道之用也道者教之本也故文之作也必得之于心而成之于言得之于心者明诸内者也成之于言者见诸外者也明诸内者故可以适其用见诸外者故可以张其教是故诗书礼乐大易春秋之文也总而谓之经者以其终于孔子之手尊而异之耳斯圣人之文也后人力薄不克以嗣但当左右名教夹辅圣人而已或则发列圣之防防或则擿诸子之异端或则发千古之未寤或则正一时之所失或则陈仁政之大经或则斥功利之末术或则圣人之声烈或则写下民之愤叹或则陈天人之去就或则述国家之安危必皆临事摭实有感而作为论为议为书疏歌诗赞颂箴解铭说之类虽其目甚多同归于道皆谓之文也若肆意构虚无状而作非文也乃无用之瞽言尔徒汚简册何所贵哉明逺无志于文则已若有志也必在潜其心而索其道潜其心而索其道则其所得也必深其所得也既深则其所言也必逺既深且逺则庶乎可望于斯文也不然则浅且近矣曷可望于斯文哉噫斯文之难至也久矣自西汉至李唐其间鸿生硕儒齐肩而起以文章垂世者众矣然多以杨墨佛老虚无报应之事沈谢徐庾妖艶邪哆之言杂乎其中至有盈箱满架发而视之无一言及于教化者此非无用瞽言徒汚简册者乎至于终始仁义不叛不杂者惟董仲舒雄王通韩愈而已由是而言之则可容易至之哉若欲容易而至之则非吾之所闻也明逺熟察之无以吾言为忽
　　答程伯大论文　　　　　　朱　夏
　　古今能言之士孰不欲雄峙百代之上而垂声乎百世之下哉然而卒抱竒志而不见泯泯以老死者何其多也岂非才识之不逮故不能成一家之言以至此耳三代之后卓然成一家之言者才十数人而止其余皆磨灭澌尽则信乎得之于天者非超然而不羣则难乎其以文章自命矣比辱赐书大抵未能达夫雄深雅健之作而务为浮薄靡丽之文而已此甚不可也仆闻古之为文者必本于经而根于道其纪志表记序铭赞则各有其体而不可以淆焉而莫之辨也至其发言遣辞又奚以剽贼为工哉今不本于经不根于道而杂出于百家传记之说则其立论不自其大而自其细固已自小矣尚何能与古人齐驱并驾哉老苏之文顿挫曲折苍然郁然镵刻峭厉几不可与争锋然而有识之士犹有讥焉者良以其立论之驳而不能尽合乎圣人之道也今无苏公之才而立论又下苏公逺甚则何望其言之立而不仆耶古之用兵其合散进退出竒制胜固神速变化而不可测也至其部伍行阵之法则绳绳乎其弗可以乱为文而不以法是犹用师而不以律矣古之论文必先体制而后工拙譬诸梓人之作室也其栋梁榱桷之任虽不能以大相逺也而王公大人之居与浮屠老子之庐官司之署庶民之室其制度固悬絶而不相侔也使记也而与序无异焉则庶民之室将同于浮屠老子之祠亦可乎铸剑而肖于刀且犹不可斵车而肖于舟奚可乎韩子之于文也惟陈言之务去今虽全未能如韩子亦宜少刋落矣乃悉古书竒字而骈集鳞次焉不几于天呉紫鳯颠倒短褐也邪苏子谓锦绣绮縠服之美者也然尺寸而割之错杂而纽之以为服则绨缯之不若今先生乃欲集羣英以为花为卉其亦异于作者之见矣世有窭人焉覩其邻之富也日夜攻钻而剽之幸而得其货寳财贿以为得计矣一日徼者获之则薾然盗也今为文者至死不悟且役役焉割裂而缀辑之则其气固已薾然矣又何能浑浩如江河而有排奡之力哉且古之为文非有心于文也若风之于水适相遭而文生也故鼓之而为涛含之而为漪蹙之而为縠澄之而为练激之而为珠玑非水也风也二者适相遭而文生也天之于物也独不然乎纎者秾者丹者垩者莫不极其美丽而造物者岂物物而雕之哉物各付物而天下之巧莫加焉彼有昧于此者三年而刻叶且文犹乐也太古之音和平雅淡而风俗以淳人心以正桑间濮上淫哇烦趣而人心风俗荡而忘返使先生而与闻制作将安取乎则何独疑于文也先生教之曰茍无毛嫱西施之美质则不能不借夫粉黛之假以掩其陋是朽木可得而雕粪土之墙可得而杇矣无盐天下知其恶也被珠玑曵罗绮不足以欺天下之目使天下而皆瞽也则可柰之何天下之不皆瞽也先生殆未覩夫正色也先生又谓吾五常论其犹耶太拟易而作然易出于造化之自然而也者出于智虑之私而已故不能免夫牵合艰难之态先儒固已讥其劳且拙矣故今去雄千余年而卒无好之者今先生乃欲着书以拟吾恐其不堪为覆瓿用矣先生又谓吾常作诗命其集曰胡卢且鲁论诗序言诗之用若彼其博也而先生直以资人之笑视古诗之风亦少贬矣此亦好怪之过也先生卒教之曰其观吾古文也还以一言庶有以知君子之是是非非也宋之季年文章败壊极矣遗风余习入人之深若黒之不可以白当此之时非反之则不足追乎古先生之心自以为过之矣而乌知其不异于彼也先生之文始欲其竒也而卒以拙始欲其丽也而卒以恶始欲其雄也而卒以弱其风格言论莫不叛于古矣则亦难乎摭而言之矣且先生既与吾异则仆虽言之而无当于其心矣仆欲挽先生于迷途则愿悉吐其其中之蕴取韩孟文日夜诵之觉己之见与向者异焉然后一吐其辞庶有合乎


　　稗编卷七十五
<子部,类书类,稗编>
　　钦定四库全书
　　稗编卷七十六　　　　　明　唐顺之　撰文艺五【文】
　　文章宗防　　　　　　　　陶宗仪
　　卢疎斋云大凡作诗须用三百篇与离骚言不关于世教义不存于比兴诗亦徒作夫诗发乎情止乎礼义关雎乐而不淫哀而不伤斯得性情之正古人于此观风焉赋者古诗之流也前极宏侈之规后归简约之制故班固二都之赋冠絶千古前极铺张钜丽故后必称典谟训诰之作终焉厥后十数作者仿而效之盖诗人之赋必丽以则也古今文章大家数甚不多见六经不可尚矣战国之文反覆善辨孟轲之条畅庄周之竒伟屈原之清深为大家西汉之文浑厚典雅贾谊之俊健司马之雄放为大家三国之文孔明之二表建安诸子之数书而已西晋之文渊明归去来辞李令伯陈情表王逸少兰亭叙而已唐之文韩之雅健栁之刻削为大家夫孰不知然古文亦有数汉文司马相如雄名教罪人其文古唐文韩外元次山近古樊宗师作为苦澁非古宋文章家尤多老欧之雅粹老苏之苍劲长苏之神俊而古作甚不多见盖清庙茅屋谓之古朱门大厦谓之华屋可谓之古不可太酒谓之古八珍谓之美味可谓之古不可知此者可与言古文之妙矣夫古文以辨而不华质而不俚为髙无排句无陈言无赘辞夫记者所以纪日月之远近工费之多寡主佐之姓名叙事如书史法尚书顾命是也叙事之后略作议论以结之然不可多盖记者以备不忘也夫叙者次叙其语前之説勿施于后后之説勿施于前其语次第不可颠倒故次叙其语曰叙尚书序毛诗序古今作序大格样书序首言画卦书契之始次言皇坟帝典三代之书及夫子定书之由又次言秦亡汉兴求书之事诗序首言六义之始次言变风变雅之作又次言二南王化之自碑文惟韩公最髙每碑行文言人人殊面目首尾决不再行蹈袭神道碑揭于外行文稍可加详埋文圹记最宜谨严铭字从金一字不泛用善为文者宜如古诗雅颂之作行实之作当取其人平生忠孝大节其余小善寸长书法宜略为人立传之法亦然跋取古诗狼跋其胡之义犯前则躐其胡跋语不可多多则冗尾语宜峻峭以其不可复加之意説则出自己意横説竪説其文详赡抑无所不可如韩公师説是也眞公编次古文自西汉而下他并不录迄唐惟尊韩公四记栁公防西山六记而已古文之难岂其然乎
　　文原　　　　　　　　　　宋　濂
　　其上篇曰人文之显始于何时实肇于庖牺之世庖牺仰观俯察画竒偶以象隂阳变而通之生生不穷遂成天地自然之文非惟至道含括无遗而其制器尚象亦非文不能成如垂衣裳而治取诸乾坤上栋下宇而取诸大壮书契之造而取诸夬舟楫牛马之利而取诸涣随杵臼棺椁之制而取诸小过大过重门击柝以取诸豫弧矢之用以取诸睽何莫非粲然之文自是推而行之天衷民彛之叙礼乐刑政之施师旅征伐之法井牧州里之辨华夷内外之别复皆则而象之故凡有关民用及一切弥纶范围之具悉囿乎文非文之外别有其他也然而事为既着无以纪载之则不能以行逺始托诸辞翰以昭其文略举一二言之禹敷土随山刋木奠髙山大川既成功矣然后笔之为禹贡之文周制聘觐燕享餽食昏丧诸礼其升降揖让之节既行之矣然后笔之为仪礼之文孔子居乡党容色言动之间从容中道门人弟子既习见之矣然后笔之为乡党之文其他格言大训亦莫不然必有其实而后文随之初未尝以徒言为也譬犹聆众乐于洞庭之野而后知音声之抑缀兆之舒疾也习大射于矍相之圃而后见观者如堵墙序防之觯也苟逾度而臆决之终不近也昔者防夏以文学名谓观其防通而酌其损益之宜而已非专指乎辞翰之文也呜呼吾之所谓文者天生之地载之圣人宣之本建则其末治体着则其用彰斯所谓乗隂阳之大化正三纲而齐六纪者也亘宇宙之始终类万物而周八极者也呜呼非知经天纬地之文者恶足以语此
　　其下篇曰为文必在养气气与天地同茍能充之则可配序三灵管摄万彚不然则一介之小夫尔君子所以攻内不攻外图大不图小也力可以举鼎人之所难也而乌获能之君子不贵之者以其局乎小也智可以搏虎人之所难也而冯妇能之君子不贵之者以其骛乎外也气得其养无所不周无所不极也揽而为之文无所不参无所不包也九天之属其髙不可窥八柱之列其厚不可测吾文之量得之防燬魄渊运行不息基地万荧躔次弗紊吾文之焰得之昆仑圃之崇清层城九重之严防吾文之峻得之南桂北瀚东瀛西溟杳而无际涵负而不竭鱼龙生焉波涛兴焉吾文之得之雷霆鼓舞之风云翕张之雨露润泽之鬼神恍惚曽莫穷其端倪吾文之变化得之上下之间自色自形羽而飞足而奔潜而泳植而茂若洪若纎若髙若卑不可以数计吾文之随物赋形得之呜呼斯文也圣人得之则传之万世为经贤者得之则放诸四海而准辅相天地而不过昭明日月而不忒调爕四时而无愆此岂非文之至者乎天道湮微文气日削骛乎外而不攻其内局其小而不图其大此无他四瑕八九蠧有以累之也何谓四瑕雅郑不分之谓荒本末不比之谓断筋骸不束之谓缓防趣不超之谓凡是四者贼文之形也何谓八讦者将以贼夫诚撱者将以蚀夫圜庸者将以溷夫竒瘠者将以胜夫腴觕者将以乱夫精碎者将以害夫完陋者将以革夫博昧者将以损夫明是八者伤文之膏髓也何谓九蠧滑其眞散其神糅其氛徇其私灭其知丽其蔽违其天昧其防爽其贞是九者死文之心也有一于此则心受死而文丧矣春葩秋卉之争丽也防号林而蛩吟砌也水涌蹄涔而火萤尾也衣被土偶而不能视听也蠛蠓死生于瓮盎不知四海之大六合之广也斯皆不知养气之故也呜呼人能养气则情深而文明气盛而化神当与天地同功也与天地同功而其智卒归之一介小夫不亦可悲哉
　　予既作文原上下篇言虽大而非夸唯智者然后能择焉去古逺矣世之论文有二曰载道曰纪事纪事之文当本之司马迁班固而载道之文舍六籍吾将焉从虽然六籍者本与根也迁固者枝与叶也此固近代唐子西之论而予之所见则有异于是也六籍之外当以孟子为宗韩子次之欧阳子又次之此则国之通衢无荆榛之塞无蛇虎之祸可以直趋圣贤之大道去此则曲狭僻径耳荦确邪蹊耳胡可行哉予窃怪世之为文者不为不多骋新竒者钩摘隐伏变更庸常甚至不可句读且曰不诘曲聱牙非古文也乐陈腐者一假塲屋委靡之文纷揉厐杂不见端绪且曰不浅易轻顺非古文也予皆不知其何説大抵为文者欲其辞达而道明耳吾道既明何问其余哉虽然道未易明也必能知言养气始为得之予复悲世之为文者不知其故颇能操觚遣辞毅然以文章家自居所以益摧落而不自振也今以二三子所学日进于道聊一言之
　　文训　　　　　　　　　　王　祎
　　华川王生学文于豫章黄太史公三年而不得其要伥伥焉食而不知其味皇皇焉寝而不安其居望望焉如有求而不获也太史公一日进生而训之曰子之学文有年于兹志则勤矣吾闻天地之间有至文焉子岂尝知之乎夫云汉昭囘日星宣朗烟霞卷舒风霆鼓荡者天文之所以畅山岳错峙江河流行鸟兽蕃衍草木荣茂者地文之所以成天地之文不能以自私诞赋于人人则受之故圣贤者出以及瓌人畯士相继代作莫不大肆于厥辞盖自孔氏以来兹道大阐家脩人励致力于斯其间鞫明究曛疲岁月刓精竭思耗费简札者纷趋而竞驰孰不欲争裂绮绣牙攀日月髙视万物之表雄峙百代之下卓然而有为然而踯躅而不进骫骳而不振思穷力蹙吞志而没者徃徃而是而登名文章之箓者其实无防则所谓至文者固夫人所罕知是故文有大体文有要理执其理则可以折乎羣言据其体则可以剸裁乎众制然必用之以才主之以气才以为之先驱气以为之内卫推而致之一本于道无杂而无蔽惟能有是则统宗防元出神入天惟其意之所欲言而言之靡不如其意斯其为文之至乎凡吾之説子岂尝知之苟知之其试以语我生曰文之为物贵适时好粲然相接合喜投乐有如正始不完文气遂偏俗尚化迁而排偶之习兴焉四属六比骈谐俪聫抽黄对白调朱施铅五采相宣八音相便握摛秾纎啽哢寒暄丰腴醲酣丽媚妍珠玑溢缄脍炙满篇凡庆函与贺牍咸累幅而叠畨王公之门下逮闾阎彛仪缛典徃来交际率奉之以周旋又如大雅既逺诗歌日变玉台西昆其流也渐支为词曲争嫩竞艶字分重轻句协长短浮声切响清浊和间羽振宫潜商流徴泛笙簧触手锦绘迷盼风月畱连莺花凌乱振妙韵于沉防托葩辞于清婉性情因之而畅宣光景因之而呈献好防暌离欢忻悲叹莫不假是以托情固无间于贵贱也若是者其为文何如太史公曰古语变而四六古声变而词曲文之也甚矣请置勿道为言其他生曰命乡选士之法废而科举乃兴以文取士设为范程汉有射防唐有明经复有诗赋逮宋日益増经衍为义而三篇以明赋本于律而八韵以成咸各专其科各精其能其义则意融指切言粹辞达枝语蔓引丛论英发刬圣秘而立辩斡天机而生説其赋则句錬字戞音覈韵轧藻秀春撷花艶晴掇较妍丑于锱铢品抑于毫发他若宏辞制举六科别设文法靡不该文格防弗列又必学称博极才号宏杰乃能攻其业凡习于斯者皆贾勇词塲角雄艺闼不厉兵而白战争夺弧而先拔若工若拙三年是力若胜若劣一日而决及其中文衡入文彀则遂围棘声彻榜金名揭上贤书于天府承洪恩于帝阙乃跻膴仕乃展遐辙若卿若相鲜不由兹而出矣上以此而求贤士以此而致身文之用世信不可诬也欤太史公曰科举之文趋时好以取世资特干禄营宠之具耳学古之君子耻言之生曰文之古者登诸金石记志颂铭具有成式或钟鼎是勒或琬琰是刻或镌于丽牲悬繂之碑或镵在封岳磨厓之壁莫不炫燿崇勲烜焯茂徳载丕丕之嘉猷纪赫赫之休绩然皆一笔之力九鼎可扛一字之价千金是直尔其宏奥之思雅健之姿瑰玮之辞攟摭马班凌厉蔡陈蹂躏韩栁玉采金声焜焜煌煌鍧鍧锵锵衮章綉纹炳炳焞焞缤缤纭纭诡然而蛟龙翔蔚然而虎凤昻翕然而律吕张正音谐防韺变态类云霆劲气排甲兵沈以之而开褰幽閟以之而着宣逖逺以之而绵延然非儒林宗匠艺营宿将道徳为世之模楷名位为国之仪望堂堂马章章焉擅鸿笔揽魁柄称文章之大家者孰当仁而不让宜其嫓美古昔传信今后照四裔以无伦垂千载而不朽此其为文也不亦古乎太史公曰文至于是谓之古宜也虽然其为用殆不止是己生曰朝廷之上有巨文焉典谟誓诰制册令诏蔼为王言涣为大号而帝王之制作存焉灏灏噩噩浑浑洋洋凌厉蓬孛挥霍奋或温润而精粹或宏伟而秀雄或严肃而简重或衍裕而深长经纬天地槖籥隂阳黼黻万化轇輵三光封职则气含隂雨之润授官则义炳重离之明勅戒则吐星汉之华治戎则洊雷之轰肆赦则垂滋于春露明罚则示烈于秋霜一字之褒沛漏泉于下地一言之感被挟纩于黎蒸朝出九重暮行四方如风动而草偃如山鸣而谷应奋迅乎防外旁薄乎域中鼓舞乎夷夏陶镕乎帝皇文章之用盖与造化而侔功矣若是何如太史公曰礼曰王言如丝其出如纶诗曰辞之辑矣民之协矣辞之绎矣民之莫矣文之为用诚莫盛于此也姑舍是岂无复有可闻者乎生曰文之难者莫难于史故良史之才古今或无皇道帝徳王略霸图运祚兴衰治道隆汚将相卿士武烈文谟贤智忠孝凶慝奸谀天文五行地理河渠礼乐兵刑食货赋租选举职官冕服车舆蛮夷戎狄遐方异区恍惚诡变俗怪习殊凡一代之本末皆载乎史故曰史者一代之成书是故事以实之辞以给之法以立之例以律之作史之要必备乎此然非其能足以通古今之体明足以周万事之理智足以究难知之意文足以发难显之义者曽乌足以称良史盖自纪表志传之制马迁创始班固继作纲领昭昭条理凿凿三代而下史才如二子者可谓特起拔出隽伟超卓后之为者世仍代袭率莫外乎其榘彠论者以为迁固之书其与善也隐而彰其惩恶也直而寛其贱夷也简而明其防僣也防而严是皆合乎圣人之防意而非庸史之敢干及乎范陈夀之流则遂肆意妄纂曲笔滥笺暧昧其本防而义驳以偏破碎其大体而辞谫以纎况乎夀之不若者则又卑陋而无足观矣故史所以明乎治天下之道而为之者亦必天下之才然后胜其任兹其所为难乎太史公曰噫史之为文诚难乎其尽美矣文而为史诚极天下之任矣抑吾闻之文有二有纪事之文有载道之文史者纪事之文于道则未也生曰圣人既没道术为天下裂诸子者出各设户分门立言以为文是故管夷吾氏以霸略为文邓析氏以两可辩説为文老聃氏以秉要执本持谦处卑为文列御防氏以黄老清浄无为为文墨翟氏以贵俭兼爱上贤明鬼非命上同为文公孙龙氏以坚白名实为文庄周氏以通天地之统序万物之性达死生之变为文慎到氏以刑名之学为文申不害氏韩非氏复流于深刻之文尹文氏又合黄老刑名为文鬼谷氏以捭阖为文苏代氏张仪氏因肆为纵横之文孙武氏呉起氏以军形兵势图国料敌为文荀卿雄氏则以明先圣之学为文淮南氏则以总统道徳仁义而蹈虚守静出入经道为文凡若此者殆不可遽数也虽其文人人殊而于其道则未始不有明焉譬犹水火相灭亦以相生和敬相反亦以相承易所谓天下一致而百虑同归而殊途者言本于一揆而已文以载道其此之谓乎太史公曰诸子之文皆以明夫道固也然而各引一端各据一偏未尝揆夫道之大全人奋其私智家尚其私谈支离颇僻驰骋凿穿道之大义益以乖大体益以残矣此固学术之而道之所以不传也生曰圣人之文厥有六经易以显隂阳诗以道性情书以纪政事之实春秋以示赏罚之明礼以谨节文之上下乐以着气运之亏盈凡圣贤传心之要帝王经世之具所以建天衷奠民极立天下之大本成天下之大法者皆于是乎有徴斯盖羣圣之渊源九流之权衡百王之宪度万世之凖绳犹之天焉则昭云汉而揭日星布烟霞而鼓风霆犹之地焉则山岳峙而江河行鸟兽蕃而草木荣故圣人者参天地以为文而六经配天地以为名自书契以来载籍以徃悉莫与之京斯其为文不亦可以为载道之称也乎太史公冁然而惊喟然而叹曰尽之矣其蔑有加矣此固载道之器而圣人之至文矣嗟乎世之学者无志乎文则己苟有志乎文舍此无以议为矣是故本之诗以求其恒本之易以求其变本之书以求其质本之春秋以求其断本之乐以求其通本之礼以求其辨夫如是则六经之文为我之文而吾之文一本于道矣故曰经者载道之文文之至者也后圣复作其蔑以加矣今子知及乎此则于文也其进孰御焉特在加之意而已矣生于是再拜谢曰谨受教敢不拳拳服膺是则是效以无忝夫子之训吿
　　染説　　　　　　　　　　苏伯衡
　　凡染象天象地象东方象南方象西方象北方象草木象翟象雀以为色取蜃取栀取蓝取茅搜取槖卢取豕首取象斗取丹秫取涚水取栏之灰以为材炽之沤之暴之宿之淫之沃之涂之挥之渍之以为法一入再入三入五入七入以为天下染工一也于此有布帛焉众染工染之其材之分齐同其法之节制同其之多寡同其色之浅深明暗枯泽美恶则不同其深而明泽而美者必其工之善者也其浅而暗枯而恶者必其工之不善者也盖天下之技莫不有妙焉染之妙得之心而后色之妙应于手染至于妙则色不可胜用矣夫安得不使人接于目而爱玩之乎此惟善工能之非不善工可能也夫工于染者之所染与不工于染者之所染其色固有间矣然虽工者所染之布帛与天地四方草木翟雀其色则又有间矣无他天地四方草木翟雀之色二气之精华天之所生也天下之至色也布帛之色假乎物采人之所为也非天下之至色也学士大夫之于文亦然经之以杼轴纬之以情思发之以议论鼔之以气势和之以节奏人人之所同也出于口而书于纸而巧拙见焉巧者有见于中而能使了然于口与手犹善工之工于染也拙者中虽有见而词则不能达犹不善工之不工于染也天下之技莫不有妙焉而况于文乎不得其妙未有能入其室者也是故三代以来为文者至多尚论臻其妙者春秋则左丘明战国则荀况庄周韩非秦则李斯汉则司马迁贾谊董仲舒班固刘向雄唐则韩愈栁宗元李翺宋则欧阳脩王安石曽巩及吾祖老泉东坡頴濵上下数千百年间不过二十人尔岂非其妙难臻故其人难得欤虽然之二十人者之于文也诚至于妙矣其视六经岂不有迳庭也哉六经者圣人道徳之所着非有意于为文天下之至文也犹天地四方草木翟雀之为色也左丘明之徒道徳不至而其意皆存于为文非天下之至文也犹布帛之为色也学者知词气非六经不足以言文非天黄非地青非东方赤非南方白非西方黒非北方夏非翟緅非雀红緑非草木不足以言色可不汲汲于道徳而惟文辞之孜孜乎天台方希直从太史宋公学为文章其年甚少而其文甚工今将归其乡大肆其力于文故因以此勉焉
　　文筌序　　　　　　　　　陈绎曽
　　文者何理之至精者也三代以上行于礼乐刑政之中三代以下明于易诗书春秋之防秦人以刑法为文靡而上者也自汉以来以笔札为文靡斯下矣呜呼经天纬地曰文笔札其能尽诸战国以上笔札所着虽舆歌巷谣牛毉狗相之书类非汉魏以来髙文大防之所能及其故可知也彼精于事理之文假笔札以着之耳非若后世置事理于精神之表而惟求笔札之文者也余成童剽闻道徳之説于长乐敖君善先生痛悔雕虫之习乆矣比游京师东平王君继志讲论之隙索书童时所闻笔札之靡者以为不直则道不见直书其靡使人人之感于是者晓然知所谓笔札之文不过如此则靡者不足以玩时愒日而吾道见矣因感其言悉书童习之要命曰文筌焉夫筌所以得鱼也得鱼则筌忘矣文将以见道也岂其以笔札而害道哉且余闻之诗者情之实也书者事之实也礼有节文之实乐有音声之实春秋有褒贬易有天人莫不因其实而着之笔札所以六经之文不可及者其实理致精故耳人人之好于文者求之此则鱼不可胜食何以筌为
　　文章杂论上
　　韩昌黎上于襄阳书云文章言语与事相侔变化若雷霆浩瀚若河汉正声谐韶濩劲气沮金石丰而不余一言约而不失一词
　　栁子厚曰文有二道辞令褒贬本乎著作者也导讽谕本乎比兴者也著作者流盖出于书之谟训易之象系春秋之笔削其要在于髙壮广厚辞正而理备谓宜藏于简册者也比兴者流盖出于虞夏之咏歌商周之风雅其要在于丽则清越言畅而意美谓宜流于谣诵者也
　　顔之推曰夫文章者原出五经诏诰防檄生于书者也序述论议生于易者也歌咏赋颂生于诗者也祭祀哀诔生于礼者也书奏箴铭生于春秋者也故凡朝廷宪章军旅誓诰敷畅仁义发明功徳牧民建国皆不可无【文章辨体】
　　欧阳公答徐秘校书云所寄近着尤佳论议正宜如此然着撰苟多他日更自精择少去其繁则峻洁矣然不必勉强勉强简节之则不流畅须待自然又云作文之体初欲奔驰乆当撙节使简重严正或时肆放以自舒勿为一体则尽善矣【庐陵文集】
　　孙元忠朴尝问欧阳公为文之法公云于吾侄岂有惜只是要熟耳变化姿态皆从熟处生也
　　东坡云顷岁孙莘老识文忠公乗间以文字问之云无他术唯勤读书而多为之自工世人患作文字少又懒读书每一篇出即求过人如此少有至者疵病不必待人指擿多作自能见之此公以其尝试者吿人故尤有味
　　东坡与侄帖云文字亦苦无难处止有一事与汝説凡文字少小时须令气象峥嵘采色绚烂渐老渐熟乃造平淡其实不是平淡乃绚烂之极也汝只见爹伯而今平淡一向只学此様何不取旧日应举时文字看髙下抑如虎虵捉不住当且学此书字亦然善思吾言吕居仁曰东坡云意尽而言止者天下之至言也然言止而意不止尤为极至如礼记左氏传可见【文断】黄山谷与王观复书云所送新诗皆兴寄髙逺但语生硬不谐律吕或词气不逮初造意时此病亦只是读书未精博耳长袖善舞多钱善贾不虚语也南阳刘勰尝论文章之难云意飜空而易竒文徴实而难工此语亦是沈谢辈为儒林宗主时好作竒语故后生立论如此好作竒语自是文章一病但当以理为主理得而辞顺文章自然出羣拔萃观杜子美到防州后诗韩退之自潮州还朝后文章时不烦绳削而自合矣徃年尝请问东坡先生作文章之法东坡云但熟读礼记檀弓当得之既而取檀弓二篇读数百过然后知后世作文章不及古人之病如观日月也文章盖自建安以来好作竒语故其气象衰薾其病至今犹在唯陈伯玉韩退之李习之近世欧阳永叔王介甫苏子瞻秦少游乃无此病耳又云所寄释权一篇词笔纵横极见日新之效更须治经深其渊源乃可到古人耳青琐祭文语意甚工但用字时有未安处自作语最难老杜作诗退之作文无一字无来处盖后人读书少故谓韩杜自作此语耳古之能为文章者真能陶冶万物虽取古人之陈言入于翰墨如灵丹一粒防鐡成金也文章最为儒者末事然须索学之又不可不知其曲折幸熟思之至于推之使髙如泰山之崇崛如垂天之云作之使雄壮如沧江八月之涛海运吞舟之鱼又不可守绳墨令俭陋也谓王立之云若云欲作楚词追配古人直须熟读楚词观古人用意曲折处讲学之然后下笔譬如巧女文绣妙一世若欲作锦必得锦机乃能成锦尔【并南昌文集】
　　曽南丰辟陈无己邢和叔为英宗皇帝实录检讨官初呈藳无己便许可至邢乃遭横笔又微声数称乱道邢尚气跽以请曰愿善诱南丰笑曰措辞自有律令一不当即是乱道请公读试为公櫽括邢疾读至百余字南丰曰少止涉笔书数句邢复读南丰应口以书略不经意既毕授归就编凡阅数十过终不能有所増损始大服自尔识关键以文章轩轾诸公间
　　陈后山云永叔谓为文有三多看多做多商量多也余以古文为三等周为上七国次之汉为下周之文雅七国之文壮伟其失骋汉之文华赡其失缓东汉而下无取焉
　　庄荀皆文士而有学者其説劒成相诸篇与屈骚何异子云之文好竒而卒不能竒也故思苦而词艰善为文者因事以出竒江河之行顺下而已至其触山赴谷风搏物激然后尽天下之变子云唯好竒故不能竒也寜拙毋巧寜朴毋华寜粗毋弱寜僻毋俗诗文皆然【并后山集】
　　李方叔云凡文章之不可无者有四一曰体二曰志三曰气四曰韵述之以事本之以道考其理之所在辨其义之所宜卑髙巨细包括并载而无所遗左右上下各在有职而不乱者体也体立于此折衷其是非去取其可否不徇于流俗不谬于圣人抑损益以称其事弥缝贯穿以足其言行吾学问之力从吾制作之用者志也充其体于立意之始从其志于造语之际生之于心应之于言心在和平则温厚典雅心在安敬则矜庄威重大焉可使如雷霆之奋鼓舞万物小焉可使如络脉之行出入无间者气也如金石之有声而玉之声清越如草木之有华而兰华之臭芬芗如鸡鹜之间而有鹤清而不羣犬羊之间而有麟仁而不猛如登培塿之丘以观崇山峻岭之秀色涉潢污之泽以观寒溪澄潭之清流如朱之有遗音大之有遗味者韵也文章之无体譬之无耳目口鼻不能成人文章无志譬之虽有耳目口鼻而不知视听臭味所能若土木偶人形质皆具而无所用之文章之无气譬之虽知视听臭味而血气不充于内手足不卫于外若奄奄病人支离顦顇生意消削文章之无韵譬之壮夫其躯干枵然骨强气盛而神色昏瞢言动凡浊则庸俗鄙人而已有体有志有气有韵夫是之谓成全四者成全然于其间各因天姿才品以见其情状故其言迂踈矫厉不切事情此山林之文也其人不必居薮泽其间不必论岩谷也其气与韵则然也其言鄙俚猥近不离尘垢此市井之文也其人不必坐廛肆其间不必论财利也其气与韵则然也其言丰容安豫不俭不陋此朝廷卿士之文也其人不必列官寺其间不必论职业也其气与韵则然也其言寛仁忠厚有任重容天下之风此庙堂公辅之文也其人不必位台鼎其间不必论相业也其气与韵则然也正直之人其文敬以则邪谀之人其言夸以浮功名之人其言激以毅苟且之人其言懦以愚捭阖纵横之人其言辩以私刻核忮忍之人其言深以尽则士欲以文章显名后世者不可不谨其所言之文不可不谨乎所养之徳也如此史记其意深逺则其言愈缓其事繁碎则其言愈简此诗春秋之义也【并李本集】
　　晁以道言近见东坡説凡人作文字须是笔头上挽得数万斤起可以言文字也余曰岂非兴来笔力千钧重乎【王归叟诗文发源】
　　李格非善论文章尝曰诸葛孔明出师表刘伶酒徳颂陶渊明归去来词李令伯乞养亲表皆沛然自肺肝中流出殊不见斧凿痕是数君子在后汉之末两晋之间初未尝欲以文章名世而其词意超迈如此是知文章以气为主气以诚为主【冷斋夜话】
　　老坡作文工于命意必超然独立于众人之上如赵清献碑世间称治郡者曰寛立朝者曰直盖已大矣则进于二者又有説焉故曰其于治郡不专于寛时出猛政严而不残其在朝廷不专于直为国爱人掩其疵疾如吾家蜀公坚卧不起人知其髙而不称其用则为碑铭曰世皆谓公贵身贱名孰知其功圣人之清然后知其有功于世也又曰君实之用出而时施如彼水火寜除渴饥公虽不用亦相其行如彼山川出云相望然后知其相为表里废一不可也此皆非世人所能到者平日得意处多如此其原盖出于庄子故其论刘伶庄子阮千里阎立本皆于世人意外别出眼目其平日取舍文章亦多以此为法【潜溪诗眼】
　　吕居仁云老苏尝自言升里转斗里量因闻此遂悟文章妙处　文章纡余委曲説尽事理惟欧阳公为得之至曽子固加之字字有法度无遗恨矣文章有本末首尾元无一言乱説观少游五十防可见
　　吕居仁云文章须要説尽事情如韩非诸书大略可见至于一唱三叹有余音者则非有所养不能也如论语礼记文字简淡不厌似非左氏所可及也列子气平文缓亦非庄子步骤所能到也东坡晩年叙事文多法栁子厚而豪迈之气非栁所能及也
　　班固叙事详密有次第专学左氏如叙霍光上官相失之由正学左氏记秦穆晋惠相失处也
　　孙子十三篇论战守次第与山川险易长短小大之状皆曲尽其妙摧髙发隐使物无遁情此尤文章妙处读庄子令人意寛思大敢作读左传便使人入法度不敢容易此二书不可偏废也近世读东坡鲁直诗亦类此
　　韩退之答李翺书老苏上欧公书最见为文养气妙处西汉自王褒以下文字专事词藻不复简古而谷永等书杂引经传无复已见而古学逺矣此学者所宜戒作文必要悟入处悟入必自工夫中来非侥幸可得之也如老苏之于文鲁直之于诗盖尽此理矣【并吕氏训】




　　稗编卷七十六
　　钦定四库全书
　　稗编卷七十七　　　　　明　唐顺之　撰文艺六【文】
　　文章杂论下
　　凡为文章须是文字外别有一物主之方为髙胜韩愈之文济以经术杜甫之诗本于忠义太白妙处有轻天下之气此众人所不及也【蒲氏漫斋语録】
　　东坡在儋耳时葛延之自江隂担簦万里絶海徃见畱一月东坡尝诲以作文之法曰儋州虽百家之聚州人所须取之市而足然不可徒得也必有一物以摄之然后为己用所谓一物者钱是也作文亦然天下之事散在经子史中不可徒使必得一物以摄之然后为己用所谓一物者意是也不得钱不可以取物不得意不可以用事此是作文之要也延之拜其言而书诸绅【韵语阳秋】
　　吕祖谦云文字一意贵生段数多
　　文字若缓须多看杂文杂文须看他节奏处若意思杂转处多则自然不缓善转者如短兵相接盖谓不两行又转也讲题若转多恐碎了文字须转虽多只是一意方可若使搅得碎则不成文字若铺叙处间架令新不陈多警防句则亦不缓
　　文字有三等上焉藏锋不露读之自有滋味中焉步骤驰骋飞沙走石下焉用意庸常专事造语
　　鼓气以势壮为美势不可以不息不息则流宕而忘返亦犹丝竹繁奏必有希声窈眇听之者悦闻如川流迅激必有洄洑逶迤观之者不厌【并丽泽】
　　杨山云大凡为文须要有温和敦厚之气章防告君文字盖尤不可无也【辩体】
　　朱晦庵云作文须是靠实説得有条理不可架空纎巧大要七分实只二三分文如欧文好者只是靠实而有条理如张承业宦者传自然好东坡如灵璧张氏园亭记最好亦是靠实秦少游龙井记之类全是架空説全不起发人意思又云今人作文好用难字如读汉书便去收拾三两个字曽南丰尚解使一二字欧苏全不使一难字而文字如此好作文自有稳字古之能文者才用便用着
　　倪正父云文章以体制为先精工次之失其体制虽浮声切响抽黄对白极其精工不可谓之文矣
　　叶正则云为文不关世教虽工何益
　　金石例云前辈作文各有入门处退之本孟子永叔亦祖孟子故其议论纯正少疵子厚明允皆自言其所得处明允多自战国防中来视子厚为不纯子瞻亦祖其家学气焰赫奕人多慕之然少纯正要之自六经来则源深而流长人但见其正大温粹不知其所养者有本也此最当谨所习之始若不谨则末可知本既立必学问充就而后识见造诣凡见之议论言语者皆正大纯粹如冠冕佩玉入宗庙之中人自起敬学力既到体制亦不可不知如记赞铭颂序跋各有其体不知其体则喻人无容仪虽有实行识者几人哉体制既熟一篇之中起头结尾缴换曲折反覆难应关锁血脉其妙不可以言尽要须自得于古人
　　扪虱新话云文章不使事最难使事多亦最难不使事难于立意使事多难于遣辞能立意者未必能造语能遣辞者未必能免俗大抵为文者多知难者少萤雪丛説曰尝见陈同甫亮在太学议论作文之法经句不全两史句不全三不用古人句只用古人意若用古人语不用古人句能造古人所不到处至于使事而不为事使或似使事而不使事或似不使事而使事皆是使他事来影带出题之意非直使本事也若夫布置开阖首尾该贯曲折关键意思常新若方若圆若长若短断自有成摹不可随他规矩尺寸走也苟自得作文三昧又非常法所能尽也
　　纬文琐语云篇中不可有冗章章中不可有冗句句中不可有冗字亦不可有龃龉处　为文当要转常为竒囘俗入雅纵横出没圆融无滞乃可与言逺
　　文章精义云作文须要血脉贯穿造语用事妥帖前世号能文者无不知此文字须要数行整齐处数行不整齐处意对处文却不必对文不对处意着对　学文切不可学怪句且须明白正大务要十句百句只作一句贯串意脉説得通处尽管説去説得反覆竭处自住所谓行乎其所当行止乎其所不得不止也　文章不难于巧而难于拙不难于曲而难于直不难于细而难于粗不难于华而难于质
　　容斋随笔云退之自言作为文章上规姚姒盘诰春秋易诗左氏庄骚太史子云相如闳其中而肆于外子厚自言毎为文章本之诗书礼春秋易参之谷梁孟荀庄老国语离骚太史公此韩栁为文之防要学者宜思之作议论文字须考引事实无差忒乃可传信后世东
　　坡作二防赞云孝宣中兴以法驭人杀盖韩杨盖三良臣先生怜之振袂脱屣使知区区不足骄士其立意超卓如此然以其时考之元康三年二防去位后二年盖寛饶诛又三年韩延夀诛又三年杨恽诛方二防去时三人无恙
　　谢叠山云凡学文初要胆大终要心小由粗入细由俗入雅由繁入简由豪宕入纯粹　圣人立言与庸众人异贬一人不必多言只一字一句贬之其辱不可当褒一人不必多言只一字一句褒之其荣不可当孔子褒管仲只四句一匡天下民到于今受其赐微管仲吾其被发左衽矣孟子学孔子者也褒百里奚只三句相秦而显其君于天下可传于后世不贤而能之乎韩文公学孔孟者也褒孟子初只两句然赖其言而今学者尚知宗孔氏崇仁义贵王贱霸而已终只两句向无孟氏则皆服左衽而言侏离矣与孔子褒管仲之语同　欧阳公作苏老泉墓志云眉山在西南数千里外公父子一日隐然名动京师而苏之文章遂擅天下亦得此法东坡作史评必有一段万世不可磨灭之理使吾身
　　生其人之时居其人之位遇其人之事当如何处置妙法从老泉来凡议论好事须要一段歹説凡议论一段不好事须要一段好説文势亦圆活义理亦精微意味亦悠长
　　王小畜云文以传道古圣人不得已而为之谓欲句之难通义之难晓必不然矣诗三百篇皆可以播管弦荐宗庙书者二帝三王之世之文也文之古无出于此则曰惠迪吉从逆凶又曰徳日新万邦惟懐志自满九族乃离在礼儒行夫子之文也则曰衣冠中动作慎在易则曰乾道成男坤道成女日月运行一寒一暑夫岂句之难通义之难晓耶今为文而舍六经又何法哉若第取书之吊由灵易之朋盍簪者法其语而谓之古是岂谓之古文哉
　　元遗山云文章要有曲折不可作直头布袋然曲折太多则语意繁碎整理不下反不若直头布袋之为愈也文则云文有以繁为贵者若檀弓石祁子沐浴佩玉庄子之大块噫气用者字韩子送孟东野序用鸣字上宰相书至今称周公之徳其下又有不衰二字凡此类则以繁为贵又有以简为贵者若舜典至于中岳如岱礼西岳如初史记事在某人传凡此类则又以简为贵也但繁而不厌其多简而不遗其意乃为善矣　文有助辞犹礼之有傧乐之有相也礼无傧则不行乐无相则不谐文无助则不顺檀弓曰勿之有悔焉耳矣孟子曰寡人尽心焉耳矣檀弓曰我吊也与哉左氏传曰独吾君也乎哉凡此一句而三字连助不嫌其多也左氏传曰其有以知之矣又曰其无乃是也乎此二句六字成句而四字为助亦不嫌其多也檀弓曰南宫縚之妻之姑之丧乐记曰不知手之舞之足之蹈之也凡此不嫌用之字为多礼记曰言则大矣美矣盛矣此不嫌用矣字为多檀弓曰美哉轮焉论语曰富哉言乎凡此四字成句而助辞半之不如是文不健也左氏传曰美哉泱泱乎大风也哉表东海者其太公乎国未可量也此又每句终用助读之殊无龃龉艰辛之态　诗人用助辞多用韵在其上有用也辞若何其处也必有与也有用而辞若俟我于着乎而充耳以素乎而有用矣辞若陟彼砠矣我马瘏矣有用忌辞若抑磬控忌抑纵送忌有用兮辞若其实七兮迨其吉兮有用之辞若知子之顺之杂佩以问之有用止辞如既曰庸止曷又从止有用且辞若椒聊且逺条且又礼记散文亦有韵协如曰礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉
</div>
    <div class="pagination">
<a href="稗编_page40.html">上一页</a><span>...</span><a href="稗编_page36.html">36</a><a href="稗编_page37.html">37</a><a href="稗编_page38.html">38</a><a href="稗编_page39.html">39</a><a href="稗编_page40.html">40</a><span class="current-page">41</span><a href="稗编_page42.html">42</a><a href="稗编_page43.html">43</a><a href="稗编_page44.html">44</a><a href="稗编_page45.html">45</a><a href="稗编_page46.html">46</a><span>...</span><a href="稗编_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
