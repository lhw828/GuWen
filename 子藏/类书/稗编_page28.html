<!DOCTYPE html>
<html>
<head>
    <meta charset="UTF-8">
    <title>稗编 - 第 28 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稗编 - 第 28 页/共 67 页</h1>
    <div class="content">　　班志曰阳厯者先朔而月生隂厯者后朔而月生一行曰月道表曰阳厯其里曰隂厯夫朔而后月生所谓三月哉生明月之三日为朏是也先朔之月为晦今而曰月生何也按邓平等法一月之日止于二十九日半强是一月犹余半日弱也其曰先朔月生后朔月生此必半日之间合朔有迟速故月生有先后借之以厯明之曰阳曰隂也又不然则太初厯犹用平朔而未用定朔也一行所谓日道表为阳厯里为隂厯者此以日道为主而配验月道之交有表有里故厯之名亦曰阳曰隂也一行九道议曰隂阳厯交或在四立或在分至所交并同而出入之行异葢九道者月道也青道二朱道二白道二黑道二八行兼黄道而为九也曰隂阳厯交者月道自里而交于日道之表或自表而交于日道之里故曰隂阳交厯也曰所交则同而出入之行异者以月道交日道春分与秋分同冬至与夏至同其于四立也亦然特其所以不同者黄道居中月道或出其东而入其西或入其北而出其南也所谓东交于角西交于奎是也又有朔交望交者朔交为初交望交为中交也皆视隂阳厯而正其行也然则隂阳厯之名正为日月之会朔望之交设耳青赤为阳白黑为隂隂为里阳为表九岁而一终谓之九道百七年而小终八十一章而九终










　　稗编卷五十三
<子部,类书类,稗编>
　　钦定四库全书
　　稗编卷五十四　　　　　明　唐顺之　撰诸家十二【厯】
　　日蚀议　　　　　　　　　唐一行
　　一行日议云日君道也无朏魄之变月臣道也逺日益明近日益亏人臣之象也望而正于黄道是谓臣干君明则阳斯蚀矣又曰十月之交日有食之于厯当蚀君子犹以为变诗人悼之然则古之太平日不食星不孛葢有之矣又曰月或变行以避日或五星潜在日下御侮以救日或涉交数浅或阳盛隂防则不蚀或德之休明则天为之隐虽交不蚀此四者皆德教之所由生也又曰刘歆贾逵近古大儒岂不知轨道所交朔望同术哉【日行黄道月有九道其所行之道遇交则有剥蚀之变也至于合朔如合璧则不蚀其交不轨道则食也故验日食者必以日躔月道之交验之耳】以日食非常故阙而不论魏黄初以来治厯始课日食疎宻张子信刘焯贾曽元之徒又谓日月可以宻率求以戊寅麟德厯推春秋之时于厯应食而春秋不书者尚多则日食必交限其入限者必不尽食开元十二年七月朔于厯当食半强自交趾至于朔方候之而不食十三年十二月朔于厯当食太半而亦不食然后知德之动天不俟终日若因开元二蚀不验遽变交限而从之则差者益多杜预以日月动物虽行度有大量不能不少有盈缩故有交会而不食者是也一行因以员仪度日月之经令二经相掩以验食分之限又曰日月相会大小相若而月在日下自京师斜射而望之假令中国食之既而南方戴日之下所亏才半日外反观则交而不食【此则随地而验之也】又曰使日食皆不可以常数求则无以稽厯数之疎宻若可以常数求则无以知政之休咎矣
　　按通鉴开元二年日食不验姚崇表请书之史册其后太史奏麟德厯疎日食屡不效遂令一行改造新厯今一行乃云开元十二年七月十三年二月于厯当食而不食乃曰德之动天不俟终日孰谓一行防言复蹈姚崇之武耶何者太史奏日食屡不效实开元九年也是年诏一行作新厯十五年而草成十七年而颁行按一行所论开元十二年日食尚以麟德旧厯验之而新厯犹未成也旧厯日食屡不效此乃厯疎之故而一行乃云德之动天不俟终日恐未免蹈姚崇之武也
　　交食起复方位【二节】　　　　沈　括【后同】
　　或问予以日月之形如丸邪如扇也若如丸则其相遇岂不相碍予对曰日月之形如丸何以知之以月盈亏可验也月本无光犹银丸日耀之乃光耳光之初生日在其傍故光侧而所见才如钩日渐逺则斜照而光稍满如一弹丸以粉涂其半侧视之则粉处如钩对视之则正圆此有以知其如丸也日月气也有形而无质故相直而无碍
　　又问日月之行日一合一对而有蚀不蚀何也予对曰黄道与月道如二环相叠而小差凡日月同在一度相遇则日为之蚀在一度相对则月为之亏虽同一度而月道与黄道不相近自不相侵同度而又近黄道月道之交日月相值乃相凌掩正当其交处则蚀而既不全当交道则随其相犯浅深而蚀凡日蚀当日道自外而交入于内则蚀起于西南复于东北自内而交出于外则蚀起于西北而复于东南日在交东则蚀其内日在交西则蚀其外蚀既则起于正西复于正东凡日蚀月道自外入内则蚀起于东南复于西北自内出外则蚀起于东北而复于西南月在交东则蚀其外月在交西则蚀其内蚀既则起于正东复于西交道每月退一度余凡二百四十九交而一朞故西天法罗睺计都皆逆歩之乃今之交道也交初谓之罗睺交中谓之计都
　　论蚀限
　　庆厯中有一术士姓李多巧思尝木刻一舞钟馗髙二三尺右手持铁简以香饵置钟馗左手中鼠缘手取食则左手扼鼠右手运简毙之以献荆王王馆于门下会太史言月当蚀于昏时李自云有术可禳荆王试使为之是夜月果不蚀王大神之即日表闻诏付内侍省问状李云本善厯术知崇天厯蚀限太弱此月所蚀当在蜀中以防贱不能自通始以机巧干荆邸今又假禳禬以动朝廷耳诏送司天监考验李与判监楚衍推歩日月蚀遂加蚀限二刻李补司天学生至熈宁元年七月日辰蚀东方不效却是蚀限大强厯官皆坐谪令监官周琮重修复减去庆厯所加二刻茍欲求熈宁日蚀而庆厯之蚀复失之议久纷纷卒无巧算遂废明天复行崇天至熈宁五年卫朴造奉元厯始知旧蚀法止用日平度故在疾者过之在迟者不及崇明二厯加减皆不曾求其所因至是方究其失
　　昼夜刻数　　　　　　　　马端临
　　书尧典日永日短蔡氏传日永昼六十刻夜四十刻日短昼四十刻夜六十刻授时厯夏至昼六十二刻夜三十八刻冬至昼三十八刻夜六十二刻按先儒说此等不同处皆云昼夜刻数与日出入刻数不同葢日未出前二刻半而天已明即属乎昼日已入后二刻半而天未暝亦属乎昼故昼刻常多于日出入刻五刻或以昼夜刻数言或以日出入刻数言所以不同近代三山林永叔齐如此説然今授时厯日出入刻数即是昼夜刻数观于春秋分昼夜皆五十刻则日必出夘中入酉中可见往往地有在南在北之不同蔡氏据地中而言故昼夜刻数长极于六十短止于四十授时厯据今燕都而言故昼夜刻数长极于六十二短极于三十八其不同如此而已愚盖因国朝名臣事略郭太史守敬之说而推之如此郭氏之说极明偹观者盍亦攷焉
　　分至昼夜长短　　　　　　管　窥
　　厯中昼夜刻数长短大抵冬夏至左右皆十二日十日进退一刻春秋分左右皆只五六日进退一刻日之长短系黄道过北之不同葢北极出地三十六度故自赤道北之天体皆以近北极之故在地上多在地下少南极入地三十六度故自赤道南之天体皆以近南极之故在地下多在地上少所以黄道自北过南则日入地渐深出地渐少而刻数渐昼减而夜增黄道自南过北则日入地渐浅出地渐髙而刻数渐画增而夜减但春秋分是黄道与赤道交处日就竪处行则过北之势直而速故只五六日进退一刻冬夏至黄道与赤道相去各三十四度为最逺日就横处行或自西而趋东或自东而趋西其过为南北之势斜而缓故十日二十日方进退一刻按图可见矣
　　五星议【三节】　　　　　　　唐一行
　　嵗星自商周迄春秋之季率百二十余年而超一次至战国其行浸急及汉哀平间八十四年而超一次因以为常此其与余星异也姬氏出于威灵仰之精受木行正气嵗星主农祥后稷慿焉故周人常阅其禨祥而观善败其始王也次于鹑火以逹天鼋及其衰也淫于枵以害乌帑又其后也嵗星失行于上而侯王不宁于下则木纬失行之势宜极于大运之中理数然也唐开元十二年上距西汉河平三年七百五十年考其行度犹未甚盈缩则哀平后不复每嵗渐差也春秋僖公六年嵗隂在夘嵗星在析木昭公三十二年亦星隂在卯嵗星在星纪三统厯因以为超一次之率考其实犹百二十余年超一次近代诸厯以八十年齐之或行速而用缓率故或差三次于古或差三次于今一行因为嵗星差合术且曰五事感于中而五行之祥应于下五纬之变彰于上王者失典刑之正则星辰之乱行汨彛伦之叙则天事为之无象当其乱行无象又可以厯纪齐乎故襄公二十八年嵗在星纪而滛于枵至三十年始及娵訾之口超次而前二年守之其余皆此类也又曰五星留逆伏见之数表里盈缩之行皆系之于时而象之于政不然皇天何以隂隲下民警悟人主哉近代算者昧于象占者迷于数覩五星失行皆谓之厯舛故校厯必稽古记注入气行度上下相距反覆相求茍独异常失行可知矣
　　一行既谓五星失行不可以厯纪齐覩五星失行者亦不可归罪于厯舛犹且详为嵗星差合之术又参较诸厯五星行度数百事其故何也太史公之言曰五星失轨度则占又曰虽有明天子必占荧惑之所在是知五星迟留伏见足以验政治之得失故古人详为之法也五星行度有舒有速金水辅日而行谓之辅星一嵗一周天火曰荧惑二嵗周天木曰嵗星嵗易一次十二嵗而周天土曰镇星三十嵗而周天其盈缩也近日而疾逺日而迟去日极逺势尽而留此其大畧也
　　五星行度　　　　　　　　沈　括
　　予尝考古今厯法五星行度唯留逆之际最多差自内而进者其退必向外自外而进者其退必由内其迹如循栁叶两末鋭中间往还之道相去甚逺故两末星行成度稍迟以其斜行故也中间成度稍速以其径防故也厯家但知行道有迟速不知道径又有斜直之异熈宁中预领太史令卫朴造厯气朔已正但五星未有候簿可验前世修厯多只增损旧厯而已未曾实考天度其法须测验每夜昏晓夜半月及五星所在度秒置簿録之满五年其间剔去云隂及昼见日数外可得三年实行然后以算日缀之古所谓缀术者此也是时司天厯官皆承世族名食禄本无知厯者恶朴之术过己羣沮之屡起大狱虽终不能摇朴而候簿至今不成奉元厯五星歩术但增损旧厯正其甚谬处十得五六而已朴之厯术今古未有为羣厯人所沮不能尽其艺惜哉
　　三正若循环説【主夏时】　　　　章俊卿
　　太史公律书言兵之当用与否以配隂阳之周旋言神生于无而成于有以配律声之相因及其论厯也先言古厯作于孟春必验子规嘷为寅月鸡鸣三声为寅时次言王者之正必率天由人三苖乱德而孟陬【正月】殄灭舜禹相命而寅正以建又其次言商丑周子若循环然穷则反本秦人未睹其真汉初复仍其旧至于武帝太初而始用夏正也观太史公之言之意即夫子行夏之时之说也其意若曰三王之正若循环然夏寅商丑周子亦既穷矣秦人当复建寅而反建亥汉当反秦而复因秦是穷当反本而不知反也葢至于太初之元方反本耳其论忠质文之尚亦曰三王之道若循环葢言周秦文弊汉当复用夏忠也其言汉得天统亦述汉除秦暴所以承天顺人继三王之统也班固不悟此意乃以断蛇着符为得统之证则非矣虽然太史公之论厯也既主寅正而言律则本黄钟建子之月且曰万事根本者何哉嗟乎此太史公所以深得以律起厯率天由人之意也
　　三统厯谱说【易春秋天人之道】
　　刘氏谓春秋书一元以统始易有太极也春秋二以目嵗太极生两仪也于春每月书王【王正月王二月王三月是也】易象三极之统也于四时虽无事必书时月两仪生四象也时月以建分至启闭之分四象生八卦也象事成败八卦定吉凶也朝聘防盟吉凶生大业也易天也春秋人也故易春秋天人之道也夫易有太极是生两仪两仪生四象四象生八卦八卦定吉凶吉凶生大业易上系之文也刘氏从而附合春秋之条是则然矣惟于春每月书王象易三极之说厠于两仪生四象之间未免牵合附会强生一说观歆之意葢欲以此数条附太衍之数耳其说曰元始一也春秋二也三统三也四时四也一二三四合为十也以五乗十大衍五十之数也道据其一故其用四十九也歆之意如此乌得不加书王象三极之极厠诸两仪四象之间哉大衍之数分而为二以象两挂一以象三揲之以四以象四时归竒于扐以象闰此与太极生两仪之文不相属而歆附防之所以有拘而不通者也况歆以太极三统两仪四象合为大衍之数其八卦定吉凶吉凶生大业之说则又不言其所以合大衍之数之意又何谓哉杜预言其最疎班固误以为最宻隋志言其辨而非实班固惑之遂采以为志其谓是欤【厯谱乃曰以某法乘某法得某数始推大衍象得月法合天地始终得闰法之类半是半非不可以尽信也】夫易春秋之道未尝不贯通正不必牵合其文而强合其义亦不必以春秋虚数合大衍实数也人之耳目鼻口脉络未尝不贯通而必欲强合其形则拘矣唐志厯法曰汉厯一本于律刘歆以春秋易象推合其数盖附会之説也唐志之言尽之矣刘子政以五福配六极一极无所附遂足之以厥罚眊之说歆葢蹈此其父说矣向以王鳯擅权之故而推洪范之应其意则忠歆以王莽即真之故而多为附会之谈其意则佞此尤不可不辨者也
　　古日法月法会数通数之类不可悉纪每一厯各垂一法要其归则一而已一行更积法【积算之法】曰演法更日法曰通法更周天曰干实与夫班志以纪为统姜岌以元为纪其名不齐考论其实斯可矣邉韶之议曰数出于秒忽以成毫厘毫厘积以成分寸两离既定日月离行初行生分积分成度日行一度一嵗而周故为法者各生度法法有疎宻两科其归一也斯言可以类通矣
　　论大衍厯
　　一行倚大衍之数立推歩之法是一行求合于大衍者也非大衍合一行之数也大衍之数无穷倚此数立此法庶乎其有所据依亦犹太初以律起厯之意也一行厯本议曰天数五地数五五位相得而各有合所以成变化而行鬼神也此易系之文一行举以为议厯之本葢其意所主在乎五位相得而各有合之一言是以推而广之无往而不合也欧阳修志唐厯曰厯起于数数者自然之用也其用无穷而无所不通以之于律于易皆可合也是亦一行之意欤虽然一行亦岂能外诸厯家之法而独推大衍而为法欤一行变诸家之法之名而从大衍之数也诸厯虽不倚大衍以立法而其中亦有与大衍暗合之道矣一行之言曰天数始于一地数始于二此即易系天一地二之説诸厯之所用同也所谓天数中于五地中于六为二中此即班固志五六者天地之中合之说也所谓天数终于九地数终于十为二终此即班固十九年为章合天地终数得闰法之说也所谓天有五音所以司日地有六律所以司辰此即子云声生于日律生于辰之说也此其与诸家之説同者如是也自一而降为五行生数自六以往为五行成数一六而退极五十而增极【中极居五六之间故六退极五增极也】一六为爻位之统五十为大衍之母【大衍之説五十或者以为五为十者一生而六成之一与六合所以为爻位之统五生而十成之五与十合所以五与十为大衍之母也又曰五至十则六七八九在其中间矣大衍之数五十而六为太隂七为少阳八为少隂九为老阳皆自五十之数之揲也故曰五十大衍之母也自一至六则二三四五在其中间即六爻之数也故曰一六爻位之统也】成数乗生数其算六百为天中之积【成数六七八九十生数一二三四五成数共成四十也生数共为十五也以四十乘十五则是四十个十五共得六百之数也以十五乗四十亦得六百之数也】生数乗成数其算亦六百为地中之积合千有二百以五十约之则四象周六爻也【千二百之数五十个二十四也四六二十四四象周六爻也】以二十四约之则太极包四十九用也【千二百之数亦得二十四个五十也虚一不用太极包四十九用也】综生数约中积皆十五【成数四十也四十个十五则得中积六百之数故日成数约中积者十五】综成数约中积皆四十【生数十五也十五个四十亦得中积六百之数故曰生数约中积四十也十五四十乗六百之数可也复约之而归于十五四十亦可也】兼而推天地之数以五位取之复得二中之合也【四十与十五即五十五天数二十五地数三十天地之数五十有五与地合也天之中数五地之中数六也五五二十五五六三十共成五十有五故曰以五位取之复得二中之合也】蓍数之变九六各一乾坤之象也【干为九九老阳坤为六六老隂各居其一也】七八各三六子之象也【七为少阳震长男坎中男艮少男凡三少阳也八为少隂巽长女离中女兊少女凡三少隂也】故爻象通乎六十策数行乎四百四十是以大衍为天地之枢如环之无端此一行取以为起厯之法也其候卦则本乎月令【七十二候之卦也】日卦则本乎孟氏章句【十二卦主十二月复遘之类也】定朔则本乎刘孝孙傅仁均嵗差则本乎虞喜何承天更积法曰演法变日法曰通法改周天曰干实此又一行变诸厯法之名以从大衍之类也唐志曰自太初至麟德厯有二十三家与天虽近而未宻也至于一行密矣其倚数立法固无以易也后世虽有改作皆依仿而已唐志之言诚是也特其知大衍之厯倚易数之法而不知其变诸厯之衍以从大衍之数是以表而出之
　　大衍演天地之数
　　以大衍起数者自伏羲始以大衍名厯者自一行始夫衍者演天地之数也后世之厯多以古律起而一行太衍厯独以易数起焉勾稽防秒分积毫厘葢有得于伏羲之遗画君子安可以疎议一行哉今以大衍厯观之一六为爻位之统五十为大衍之母合二始以位刚柔所以明天一地二之数也合二中以通律吕所以正天五地六之数也合二终以纪闰余所以穷天九地十之数也以生乗成吾于六百而得天中之积焉以成乗生吾又于六百而得地中之积焉自一六至五六一七至五七一八至五八一九至五九一十至五十生成相乗各有六百吾又于是而得千二百之算焉一行固非拘于数者葢积黍之法可行而黍之小大则不可积断竹之制可仿而孔之厚薄则不可均按尺之説可验而尺之长短则不可证又孰若以无形而御有形以不物而制有物哉吁此大衍厯起于易所以为后世之精宻者欤不然唐自太初至麟德凡二十三家何以独称美于大衍乎然而大衍起算亦不专于易也葢嵗星得于虞喜日食得于羌岌定朔得于傅仁均九道得于张子信而演纪之瑞日在虚一度又得于尧之甲子此尤足以见其通而不溺于术数也
　　总论诸厯【三节】
　　西汉之厯莫善于太初东汉之厯莫善于四分由魏至隋莫善于皇极在唐则大衍为善在五代则钦天为善然其立法各有不同太初以八十一为日法四分则用蔀月九百四十皇极则用一千二百四十二大衍则用二千四十钦天则用七千二百其多寡之异何耶太初以三百八十五为斗分四分则用章法十九皇极则用万二千一十有六大衍又以七百七十九为虚分钦天则一千八百八十四其损增又如此之异何耶太初诸厯则日为一法度为一法至大衍又合日度为一法太初诸厯则余分置于斗分至大衍则余分置于虚分此又何耶太初之厯本于钟律以八十一分为统母其数起于黄钟之籥而终汉之厯号为最详开元之厯本乎大衍以四十九分为算而终唐之世号为最宻是非所祖之多门而为数则同也黄帝造厯元起辛夘高阳氏起乙夘虞舜用戊午夏商周以三统改正朔是非立元之多门为数则同也汉灵帝时刘洪作乾象厯以五百八十九为纪四百四十五为斗分魏文帝时韩翊造黄初厯以四千八百八十三为纪法千二百五为斗分汉之厯或八十一为法鲁之厯或以九百四十为算是非倚数之多门而为数则一也
　　自刘歆作三统厯推易以合春秋然后知作厯不可无所本自杜预序长易以为天运必有差而后知用厯之不可有所拘秦汉以来古厯不传所存者自黄帝至鲁凡七家其用于汉初惟颛帝厯耳然度数之失服色之乖议者已非之岂非法久则弊变而通通而久固有所待耶且太初之厯非不宻也然可行于武帝之时至章帝则复失矣四分之厯非不精也然可用于章帝之时至百年而复差矣唐髙祖始用大衍厯至髙宗之麟德则变至中宗之景龙则又变殆明皇时大衍用而景龙又废矣大衍之精宻宜可传逺也未几而复差则为五纪为正元为观象为崇元又何其纷纷耶葢随时变通正大易革象之义宋朝之厯率二十年一差又复订正其以是欤
　　天之髙也日月星辰之逺也寒燠雨旸气数之不齐章蔀纪元余分之所积以千百年计之犹可运之掌上及其久也有非巧之所能计者此厯久则必差势之所必至也治厯明时之君子因其差之未逺革而正之无难也其或尽更前人之法而更复疎逺其或增损前人之旧而更加诋毁则非矣自昔黄帝以来厯凡五十余家皆由气朔躔度或先天或后天防有不应厯象则厯法从而变黄帝始调厯颛帝为厯宗至汉则不能定疎宻汉人课之详矣由汉以来太初厯法为第一三统四分乾象或因革焉而复在疎宻之间葢三统则甚疎而乾象则甚宻也乾象之厯为推歩之师表韩翊杨伟咸遵其旧法而不及深妙翊又复据其术而背其言唐自开元大衍之厯行算数备悉其后虽屡有变更皆不外于一行之数改厯者又从而指其疎谬不特此也北齐文宣悦宋景业防纬之佞而改行天寳厯隋髙祖喜张賔陈代谢之证而改行开皇厯上之人所以改厯者悦喜防佞初不为敬天授民而设也刘孝孙厯法甚精辄为刘晖所抑刘焯推占至详常不为张胄元所容下之人所以造厯者冒宠嗜利初不揆其法之是非也操是心以往其何以议厯为哉是以知天道逺厯法推测不能每事中程其曰日食不效更考日度可也其曰斗分有差更定宻率可也其曰五星疎逺更验星躔可也其或一事不中程乃尽更前人之法大抵因其实而实其名异其所入之门而同其所归之极如宋何承天厯法齐用之则为齐厯隋张宾用之则为隋厯也如刘孝孙厯法刘焯更名七曜厯其后又更为皇极厯也一法而异用一厯而数名大抵然也然则自古迄今五十余厯其立法之异者太初厯本于律大衍厯本于易是也其余皆袭其法而增损焉耳
　　论厯疎密【五节】　　　　　　朱　熹
　　今之造厯者无定法只是赶趂天之行度以求合或过则损不及则益所以多差因言古之钟律纽等寸分毫厘丝忽皆有定法如合符契皆自然而然莫知所起古之圣人其思之如是之巧然皆非私意撰为之也意古之厯书亦必有一定之法而今亡矣三代而下造厯者纷纷莫有定议愈精愈密而愈见差舛不得古人一定之法也尧舜以来厯至汉都防失了不可考缘如今是这大总纪不正所以都无是处康节厯十二万九千六百分大故密今厯家所用只是万分厯万分厯亦自是多了他如何肯用十二万分
　　天之外无穷而其中央空处有限天左旋而星拱极仰观可见四游之説则未可知然厯家之説乃以算数得之非凿空而言也若果有之亦与左旋拱北之説不相妨此虚空中一圆毬自内而观之其坐向不同而常左旋自外而观之则又一面四游以薄四表而止也厯法要当先论太虚以见三百六十五度四分度之一一一定位然后论天行以见天度加虚度之嵗分嵗分既定然后七政乃可齐耳
　　谓天之运无常日月星辰积气皆动物也其行度疾速或过不及自是不齐使我之法能运乎天而不为天之所运则其疎密迟速或过不及之间不出乎我此虚寛之大数虽有差忒皆可推而不失矣何者以我法之有定而律彼之无定自无差也
　　古人厯法疎阔而差少今厯法愈密而愈差界限愈密则差数愈逺何故以界限密而愈越多也其差则一而古今厯法疎密不同故尔看来都只是不曾推得定只是移来辏合天之运行所以当年合得不差明后年便差元不曾推合天运只是旋将厯去合那天之行不及则添些过则减些以合之所以一二年又差如唐一行大衍厯当时最谓精密只一二年后便差
　　论作厯【三节】　　　　　　　章俊卿
　　汉之厯大率百年而一变唐之厯大率四十年而一变近年以来作厯委之星翁厯家专政故大率二十年一变由今而欲考新厯之异同验交蚀之得失盍亦委之儒者乎至宋朝司天有监太史有局皆以儒臣提举之今日能举行其制则推五星聚奎必有如窦公俨者定浑仪占象必有如苏公颂者
　　善言厯者当因天以求合不为合以验天不善言厯者为合验而已矣善言厯者有三説一曰气二曰象三曰数不善言厯者数而已矣葢数可以类推而日月星辰之行有象而见于上四时寒暑之炁无形而运于下二者皆动物也其可执其一定之数以验其运行而不息者乎故尝谓清台之候乃厯象之龟也一晷度之差吾志矣一星辰之动吾着焉旦旦而求之歩其前者推其后来而毫髪无遗算奈之何预为合以验天而执其一定以验二者之常动此汉唐以来治厯者无虑数十家其始未尝不密而后未尝不疎者岂非以此欤【所贵乎治厯明时之君子正以随时变通也】革卦第四十九象言治厯明时或者以为合大衍之数非也葢厯久必差不可不改革耳蔡氏曰当初造厯便合并天运所蹉之度都算在里几年蹉几分几年蹉几度将这蹉数都做正数算直推到尽头如此庶几厯可以正而不差也
　　论授时厯　　　　　　　　叶子竒
　　厯自上古黄帝以后莫不随时考验以与天合故厯法无数更之及秦灭先世之术置闰于嵗终古法殚废矣由汉而下以积年日法为推歩之凖以至于今夫天运流行而不息欲以一定之法拘之未有久而不差之理差而必改其势有不得不然者乃命改造仪象日测月验以与天合庶永终无弊元诏定厯名曰授时取尧典敬授人时之义自古厯多用一定之法故未久而差由不知天为动物而嵗亦畧有差也古厯虽立差法五十年差一度又太过一百年差一度又不及七十五年差一度稍为近之尚未精密元朝以八十一年而差一度算已往减一算算将来加一算始为精密
　　论回回厯　　　　　　　　余冬序録
　　汉律厯志曰三代既没五伯之末史官防纪畴人子弟分散或在夷狄夷狄之有厯亦自中国而流者也然东夷北狄南蛮皆不闻有厯而西域独有之葢西域诸国当昆仑之阳于夷狄中为得风气之正故多异人若天竺梵学婆罗门伎术皆西域出也自隋唐以来已见于中国今世所谓回回厯者相为西域马可之地年号阿喇必时异人玛哈穆特之所作也以今考之其元实起于隋开皇十九年己未之嵗其法常以三百五十五日为一嵗嵗有十二宫宫有闰日凡百二十有八年闰三十有一日又以三百五十四日为一周周有十二月月有闰日凡三十年闰十有一日厯千九百四十一年而宫月甲子再防其白羊宫第一日日月五星之行与中国春正定气日之宿直同其用以推歩分经纬之度着陵犯之占厯家以为最密元之季世其厯始东逮我高皇帝之造大綂厯也得西人之精乎厯者于是命钦天监以其厯与中国厯相推歩迄今用之今按嵗之为义于文从歩从戌谓推歩从戌起也白羊宫于辰在戌岂推歩自戌时见星为始故与御制文集有授翰林编修马沙亦黒玛哈穆特敇文谓大将入胡都得秘藏之书数十百册乃干方先圣之书我中国无解其文者闻尔道学本宗深通其理命译之今数月测天之道甚是精详时洪武壬戌十二月也二人在翰林凡十余年岂所译者即此厯书当俟知音考诸
　　唐志九执厯者出于西域开元六年诏太史监瞿昙悉逹译之断取近距以开元二年二月朔为厯首度法六十月有二十九日余七百三分日之三百七十三厯首有朔虚分百二十六周天三百六十度无余分日去没分九百分度之十三二月为时六时为嵗三十度为相十二相而周天望前曰白博义望后曰黒博义其算皆以字书不用筹策其术繁碎或幸而中不可以为法名数诡异初莫之辨也陈景等持以惑当时谓一行冩其术未尽妄矣
　　策厯问对　　　　　　　　防海正
　　自古帝王之治天下莫不以治厯明时为首务羲和钦天之法其详不可得而闻矣汉作三统厯始立积年日法为推歩之准后世因之厯唐及宋作者无虑数十家然行之未久辄复更易其故何耶尧典以闰月定四时而后世又有所谓嵗差之説不知昉于何人岂置闰之外复有所谓差之説欤我朝大綂厯法悉用胜国授时厯之制不用积年日法以嵗实加气应求冬至以中积加闰应求经朔行之二百余年无有改者诸家之厯皆有元顾不能久授时厯不立元乃能久而无弊何欤夫天运无形而难知所可见者日月之交而已书诗春秋所载日食俱在朔汉魏以后日食或在晦何欤近年以来歩交食者率多先后不同而不能一一密合或谓授时厯法久而不能无差建议欲增损之者不知果真有所见欤今论厯者或曰有一定之法或曰无一定之法不过随时考验以合于天而已若果有一定之法则皆可以常数求而修德格天之説为不足信若果无一定之法则不可以常数求而考测推歩之术为不足慿矣是皆载诸史册班班可考
　　造厯者有一定之法乎其无一定之法乎日月之运行星辰之次舍凡可以推歩而知之者亘古今而不变者也而曰无一定之法吾不信也日月之有盈缩脁朒之不齐焉星辰之有迟留疾伏之不同焉而错综往来出入于二道之间虽竭天下之智巧而不能尽者也而曰有一定之法吾不知也于不可一定之中而叅之随时考验之术是乃所以为一定之法也则于厯也其庶几乎杜预有曰治厯者当顺天以求合非为合以验天知乎此则可与言厯矣请因明问而敬陈之厯数之说其来逺矣书曰钦若昊天厯象日月星辰敬授人时曰在璿玑玉衡以齐七政曰协用五纪若者顺之谓也在者察之谓也协者合之谓也即顺天以求合之意也易曰泽中有火革君子以治厯明时革者改也即随时以更改之意也由是言之则二帝三王之所以治厯者其法虽不尽传其意可得而知矣自汉刘歆作三綂厯以一十四万四千五百一十有一为积年以黄钟八十一为日法行之一百八十余年而后天七十八刻其法不行迨及魏晋以迄唐宋作者无虑数十家皆有积年日法而行之愈不能久有百年而改者矣有三四十年而改者矣有一二年而即改者矣是何也天有不齐之运而厯拘一定之法不知以顺天求合故也元许衡郭守敬之造授时厯也一以考测为主取二至逺近日酌其中而用之以至元辛巳嵗前冬至日时分秘为气应以冬至距朔之日为闰应而厯代所谓积年之法俱废矣以日为万分分爲百秒而厯代所谓日法俱废矣今以其法推之以嵗实加气应即来嵗之冬至也以嵗实加闰应满朔实去之即来嵗之闰余也上考往古则每百年长一下验将来则每百年消一何其密而备也简而明也所以顺天以求合而不为合以验天者也夫厯法之所以易于差忒者以宿度之未真而宿度之未真以天运之不齐耳何也周天三百六十有五四分之一言其常数也殊不知天运常有余而嵗运常不足其差甚防人初不觉晋虞喜以为五十年退一度何承天以为太过倍之而又不及刘焯折取二家中数为七十五年折之近似矣然天有自然之运而以己意断之可乎故郭守敬始测景验气减周嵗为三百六十五日二十四分二十五秒加周天为三百六十五度二十五分七十五秒强弱相减差一分五十秒积六十六年有竒而退一度定为嵗差夫古未有闰也至尧而后置闰闰法立则四时之气候齐矣古未有嵗差也至虞喜诸人而后有嵗差嵗差立则七政之躔度明矣二者相用而不可偏废者也天运之可验者莫显于日月之交食而交食之不爽又系乎朔望之有定耳何也日行一度月行十三度有竒言其平行也二十九日有竒而防言其经朔也殊不知日者阳之精也行南陆则盈行北陆则缩月者隂之精也近日则行疾逺日则行迟古者止用经朔故月一大一小日食或在朔二月食或在望之前后汉魏以后日食多在晦其葢坐此也张衡以月行迟疾分为九道何承天以日行盈缩推定小余唐李淳风作甲子元厯始立定朔之法淳风又以晦月频见乃以朔日小余在日法四分之三已上者虚进一日谓之进朔进之诚是矣然日躔有自然之度而以己意附之可乎故虞尝曰朔在防同茍躔次既合何疑于频大日月相离何拘于间小一行亦曰天事诚密虽四大三小庸何伤郭守敬祖用其说一以辰集时刻所在之日为定朔夫定朔立则交防之时日不紊矣交防准则天运之先后可验矣二者相因而不可失一者也我朝大綂厯法悉用授时厯之制洪武中漏刻博士元统节取其法以洪武十七年甲子为厯元其实因之而未尝改也迄今百十余年行之而无弊近年以来因交食之际有先天后天之不同而不能一一密合议者遂谓其法已久不能无差而欲增损之者愚以为得其人则可不得其人恐未可轻议也葢尝读元史李谦厯议而玩其测验之法自近日以至逺日自近地以至逺地东极高丽西极滇地南逾朱崖北尽铁勒不可谓不精矣而又上考往古自春秋献公以来二千一百六十余年类皆脗合不可谓不密矣何所据而增损之乎或者又疑元綂有年逺数盈渐差天度之説殊不知所谓嵗差云者谓冬至日躔赤道之度耳是固当改者也非谓气朔也气朔不可改也若曰天运难测或有未尽之数久而方觉则其要又在乎测验而已今许衡郭守敬所造简仪仰仪及诸仪表之制具载于史或可仿而行之否乎虽然愚又有説焉戴记有曰圣人有国则日月不食星辰不孛朱子曰王者修德行政用贤去奸能使阳盛足以胜隂则月常避日而不食是或一道也君天下者于日月之薄蚀岂可一诿于数哉







　　稗编卷五十四
　　钦定四库全书
　　稗编卷五十五　　　　　明　唐顺之　撰诸家十三【地理】
　　天地修衍中邉等论　　　　朱　熹【后同】
　　天问东西南北其修孰多南北顺防其衍几何朱子曰修长也防狭而长也衍余也此问四方长短若何若谓南北狭而长则其长处所余又计多少也答曰地之形量固有当穷但既非人力所能徧厯算术所能推知而书臆説又不足信惟灵宪所言八极之广原于厯算若有据依然非専言地之广狭也栁对直谓其极无方则又过矣　问周公定豫州为天地之中东南西北各五千里今北邉无极而南方交趾便际海道里长短夐殊何以云各五千里朱子曰此但以中国地段四方相去言之未説极邉与际海处南邉虽近海然地形则未尽如海外有岛夷诸国则地犹连属彼处海犹有底至海无底处地形方尽周公以土圭测天地之中则豫州为中而南北东西际天各逺许多至于北逺而南近则地形有偏耳所谓地不满东南也　或问周礼以土圭之法测土深正日景以求地中日南则景短多暑日北则景长多寒日东则景夕多风日西则景朝多隂郑注云日南谓立表处太南近日也日北谓立表处太北逺日也景夕谓日昳景乃中立表处太东近日也景朝谓日未中而景中立表处太西逺日也朱子曰景夕多风景朝多隂此二句郑注不可非但说倒了看来景夕者景晩也谓日未中而景已中盖立表处近东则取日近午前景短而午后景长也景朝谓日既中而始得朝时之影盖立表太西则取日逺午前景长而午后景短也问多隂多风之説曰今近东之地自是多风如海邉诸郡极多风每如期而至如春必东风夏必南风不如此间之无定葢土地广阔无髙山之限故风各以其方至某旧在漳泉验之早间则风始生至午而盛午后则风力渐微至晩则更无一风色未尝少差葢风随阳气生日方升则阳气生至午而阳气盛午后则阳气微故风亦从而盛衰如西北邉多隂非特山高障蔽之故自是阳气到彼处衰谢盖日到彼方午则彼己甚晚不久即落故西邉不甚见日古语云蜀之日越之雪言其少也所以蜀有漏天言其地多雨如天漏然以此观之天地亦不甚濶以日月所照及寒暑风隂观之可以验矣朱子曰河图言昆仑者地之中也地下有八柱互相
　　牵制名山大川孔穴相通素问曰天不足西北地不满东南注云中原地形西北髙东南下今百川满凑东之沧海则东西南北髙下可知矣　或问天竺国去处极阔朱子曰以昆仑山言之天竺直昆仑之正南所以土地阔而所生亦多异人水经云昆仑去嵩山五万里看来不防如此逺盖中国至于阗二万里于阗去昆仑无缘更有三万里文昌杂録记于阗遣使来贡献使者自言其西千三百余里即昆仑山今中国在昆仑之东南而天竺诸国在其正南水经又云黄河自昆仑东北流入中国如此则昆仑当在西南上或又云西北不知如何恐河流曲折多入中国后方见其东北流耳佛书所説阿耨山者即昆仑也云山顶有阿耨大池水分流四面去为四大水入中国者为黄河入东海其三面各入南西北海如弱水黒水之类大抵地形如馒头其撚尖则昆仑也　朱子曰自古无人穷至北海想北海只挨着天殻邉过缘北海地长其势北海不甚阔地之下与地之四邉皆海水周流地浮水上与天接天包水与地问佛家所谓天地四州之説果有之否曰佛家有之中国为南禅部州天竺诸国皆在南禅部州东弗于逮西瞿耶尼北郁单越亦如邹衍所说赤县之类四州统名娑婆世界如是世界凡有几所而娑婆世界独居其中其形正圆故所生人物亦独圆正象其地形葢得天地之中气其他世界则形皆偏侧尖缺而环处娑婆世界之外不得天地之正气故所生人物亦多不正但其言日初出时先照娑婆世界故其气和其他世界则日之所照或正或昃故气不和只他此说便自可破彼言日之所照必经厯诸世界了然后入地则一日之中须厯照四处方得周匝今才得照娑婆一处即已曛黒若更照其他三处经多少时节如此则夜须极长何故今中国昼夜有均停时而冬夏漏刻长短相去亦不甚逺其説于是不通矣
　　论九州山水支脉
　　朱子曰冀州正是天地中间好风水山脉从云中发来云中正高脊处自脊以西之水则西流入于龙门西河自脊以东之水则东流入于海前靣一条黄河环绕右畔是华山耸立为虎自华来至中为嵩山是为前案遂过去为泰山耸于左是为龙淮南诸山为第二重案江南诸山及五岭又为第三重案　或问天下之山西北最髙朱子曰然自闗中一支生下函谷以至嵩少东尽泰山此是一支又自嶓冢汉水之北生下一支至州而尽江南诸山则又是岷山分一支以尽乎两浙闽广朱子曰大凡两山夹行中间必有水两水夹行中间
　　必有山江出岷山岷山夹江两防而行那邉一支去为江北许多去处这邉为湖南又一支为建康又一支为福建二广　朱子曰岷山之脉其一支为衡山者已尽于九江之西其一支又南而东度桂岭者则包湘源而北经袁潭之境以尽于庐阜其一支又南而东度庾岭者则包彭蠡之源以北尽于建康其一支则又东包浙江之源而北其首以尽会稽南其尾以尽乎闽粤也朱子曰江西山皆自五岭赣上来自南而北故皆逆闽中山却是自北而南故皆顺又曰闽中之山多是北来水皆东南流江浙之山多自南来水多北流
　　又论九州山水　　　　　　蔡　沈【后同】
　　九峰蔡氏曰河北诸山根本脊脉皆自代北寰武岚宪诸州乘髙而来其脊以西之水则西流入于龙门西河之上流其脊以东之水则东流而为桑干幽冀以入于海其西一支为壶口太岳次一支包汾晋之源而南出以为析城王屋而又西折以为雷首又次一支乃为太行又次一支乃为恒山此大行北境之山也其江汉南境之山则岷山之脉其北一支为衡山而尽于洞庭之西其南一支度桂岭北经袁筠之地至德安之敷浅原二支之间湘水间断衡山在湘水西南敷浅原在湘水东北孔氏以为衡山之脉连延而为敷浅原者非也淮南子地形训言阖四海之内东西二万八千里南北二万六千里禹乃使大章歩自东极至于西极二亿三万三千五百里七十五歩使竖亥歩自北极至于南极二亿三万三千五百里七十五歩
　　明分野地名郡邑同异别术
　　百王制度代有沿革考究实难况地名同异古今混淆尤难辩诚以山川所留时各有异名而郡邑之名又复非古或沿其地而异其名或袭其名而迁其地或地亦迁而名亦革是必仰观推候有失之且如河东一名也有兖州之河东有并州之河东黄河北流故河北东路在河之东秦汉以还河决东下故河东移在并州河西一名也有雍州之河西有凉州之河西河南一名也有中土之河南有沙塞之河南银下诸州是也河北一名也有中国之河北有隂山之河北加之百王疆理代有不同有指一郡言者有指一州言者有指一道言者故周之河内异乎汉之河内周之河内冀州今河北路汉之河内今懐卫二州是也汉之河东异乎唐之河东汉河东今河中府唐河东今河东路古之淮南及今淮北宿亳之州是也今之河北及古之河东河北东路是也以至淮西一名也有在京西有在京东汉立楚王今京东西路唐裴度平淮西今京北路江西一名也有在江北有在江南魏武帝纪称江西遂空今淮南东路江南一名也有称江右江南今金陵江右今中原也山东一名也有指河南言据华山言有指河北言杜牧之言此山川所留时各异名也尝考厯代州郡之名多异于古有履其地而不没其名者如有称河亶甲居河今相州是也春秋卫侯燬灭邢邢州也楚子入陈即今陈州齐师灭莱即今莱州楚子围郑即今郑州之新郑县齐侯侵蔡今蔡州之上蔡县若此之类也有非其地而空存其名者如春秋吴入郢近今之郢州而非也古郢在今荆南府界去郢州三百里楚人灭舒非今之舒州古舒州在庐州舒城去舒州三百里楚人灭黄非今之黄州古黄州在今光州定城县去黄州四百五十里有西亳南亳北亳皆非古之亳州西亳在洛阳偃师县南亳在南京谷熟县北亳在东京考城县东楚西楚南楚皆非今之楚州东楚今平江西楚今徐州南楚今荆州若此之类也是州之名既异于古县之名抑又戾有名同于古而地非于古今之酒泉非左传王与虢公酒泉之邑今之酒泉在河西闗夷地为酒泉郡古之丹阳在荆南左楚子为子丹阳今之丹阳在江东润州丹阳郡古之豫章在江北史记楚败吴于豫章今庐州也今之豫章在江南今江西隆兴是古之澶渊在河南防于澶渊春秋时濮州今之澶渊在河北东路古之南阳在河北左晋于是始啓南阳今怀州也今之南阳在河南今京西南路邓州皆晋地也古之东阳在淮北今之东阳在浙西皆吴地也古之汉阳在陜西汉之汉阳郡即今秦州今之汉阳古湖之汉阳军湖北路皆居汉水阳以至楚一地也有两方城左楚方城在唐州北阳县又楚师侵州庸方城房州上庸县也汉一时也有两广武汉髙祖与项王对语广武在郑州又代州亦为广武也当时在英哲之辩悠悠千载其可考哉前史所载山川地名皆本一时纪而遂为信史厯代志必混淆验其名则初无异同考其地则一彼一此仰观推测几何而不误哉故百王制度考正实难而地名异同尤难辩也
　　解天问川流之故　　　　　朱　熹
　　屈子天问九州安错川谷何洿东流不溢孰知其故朱子曰水注海曰川注川曰溪注溪曰谷此章三问今答之曰九州所错天地之中也川谷之洿众流之防也不溢之故则列子曰渤海之东不知几亿万里有六壑焉实惟无底之谷名曰归墟八纮九野之水天汉之流莫不注之而无增无减焉庄子曰天下之水莫大于海万川归之不知何时止而不盈尾闾泄之不知何时已而不虚栁子曰东穷归墟又环西盈脉穴土区而浊浊清清坟垆燥防渗渇而升充融有余泄漏复行器运浟浟又何溢焉三子之言递相祖述而栁又明归墟之泄非出之天地之外也但水入于东而复绕于西又渗缩而升乃复出于髙原而下流于东耳此其说亦近似矣然以理验之则天地之化往者消而来者息非以往者之消复为来者之息也水流东极气尽而散如沃焦釡无有遗余故归墟尾闾亦有沃焦之号非如未尽之水山泽通气而流注不穷也
　　河源志　　　　　　　　　潘昂霄
　　延祐乙卯春圣天子以四海万国之广轸念庶民艰虞罔控告也分使诸外郡诸道布德威戚休兴替之清洿激之畿甸密迩独不得均其泽越五月诏前翰林学士承防臣库库楚翰林侍读臣昻霄奉使宣抚京畿西道臣昻霄承命惊悸罔措唯务罄竭忠赤尽民瘼后已库库楚公一日语昻霄曰余尝从余兄荣禄公都实特扺西国穷河源闻之不觉瞿然以骇有是乎哉请毕其语公曰世祖皇帝至元十七年嵗在庚辰钦承圣谕黄河之入中国夏后氏导之始自积石粤汉唐所不能悉其源今为吾地朕欲极其源之所出营一城俾蕃贾互市防置航凡物贡水行逹京师古无有也朕为之以永后来无穷利益难其人都实特汝旧人且习读国语往图汝谐授招讨使佩金虎符以行是嵗至河州州东六十里有宁河驿驿西南五六十里山曰捉杀马闗林麓穷隘译言达实达巴启足寖髙一日程至巅西迈愈髙四阅月约四五千里始抵河源冬还图城位置以闻上恱往营之授土蕃等处都元帅仍金虎符置寮宷督工工师悉资内地造航为艘六十城措土物完库库楚驿闻适相哥征昆哥臧不廻力沮遂止翼歳兄都实特旋都河源在止蕃朶甘思西鄙有泉百余或泉或潦水沮洳散涣方可七八十里且泥淖弱不胜人迹逼观弗克旁复髙山下眎灿若列星以故名鄂端诺尔鄂端译言星宿也羣流奔凑近五七里滙二巨泽名阿拉克诺尔自西徂东连属吞噬广轮马行一日程迤东骛成川号赤宾河二三日程水西南来合流入赤宾其流寖大始名黄河然水清人可涉又一二日岐裂八九股名伊逊鄂罗木译言九度通广六七里马亦可度又四五日程水浑浊土人抱革囊乗骑过之民聚落纠木干象舟毛革以济仅容两人继是两山峡东广可一里二里或半里深叵测矣朶甘思东北鄙有大雪山名伊拉玛博啰其山最髙译言腾格哩哈达即昆仑也山腹至顶皆雪冬夏不消土人言逺年成氷时六月见之自八九股水至昆仑行二十日程河行昆仑南半日程地又四五日程至地名库济及库特二地相属又三日程地名哈喇博勒齐尔四逹之冲也多冦盗有官兵镇防昆仑迤西人简少多处山南山皆不穹峻水亦散漫兽有髠牛野马狼狍羱羊之类其东山益高地亦渐下岸狭隘有狐可一跃越之者行五六日程有水西南来名纳琳哈喇译言细黄河也又两日程水南来名竒尔穆苏二水合流入河河北行转西至昆仑北二日程地水过之北流少东又北流约行半月程至贵德州地名博勒齐尔始有州事官府州河州置司土蕃等处宣慰司所辖又四五日程至积石州即禹贡积石五日程至河州安乡闗一日程至打罗坑东北行一日程洮河水南来入河又一日程至兰州其下过北度至鸣沙州过应吉里州正东行至宁夏府南东行即东胜州西京大同路地靣自发源至汉地南地涧溪细流傍贯莫知纪极山皆草山至积石方林木畅茂世言河九折彼地有三折盖竒尔穆苏及贵徳州博勒齐尔也汉张骞使絶域羁聮拘执艰危百罹厯大宛月氏等数国其傍大国五六皆称闻以为穷河源乌能覩所谓河源哉史称河有两源一出于阗一出葱岭于阗水北流合葱岭河注蒲类海不流洑至临洮出焉今洮水自南来非蒲类明矣询知土人言于阗葱岭水其下流散之沙碛又有言河与天河通寻源得织女支机石以归亦妄也昆仑去嵩髙五万里阆风圃积瑶华盖仙人所居又何耶唐史土蕃河上流由洪济梁南二千里水益狭春可涉秋夏乃胜舟其南三百里三山中髙而四下曰紫山故所谓昆仑其言颇类然止称河源其间云国家敞天威亘天所覆帱无间海内外冠万国罔非臣妾视汉唐为不足讶故穷河源去万里若歩闺闼嘻盛典也不可不志因志之都实特族女真蒲察氏统乌思臧路暨招讨都元师凡三至吐蕃库库楚今除甘肃行省叅知政事
　　河源志序　　　　　　　　　柯九思
　　河源有志自本朝始前乎此曷为未有志河源者道路辽阻所闻异辞莫能究河之源也山经曰敦薨之水西流注于泑泽出于昆仑之东北陬实惟河源而水经载河出昆仑经十余国乃至泑泽山经又称阳纡之山河出其中陵门之山河出其中穆天子亦云阳纡之山曰河伯冯夷所居是惟河宗氏释氏西域志称阿耨逹大山上有大渊水即昆仑山也地里志亦称昆仑山在临羗西而汉书载河出两源或称有或称无河源所着异同况世殊代易名地亦异终莫能有究之者我太祖皇帝二十有一年春正月征西夏夏取甘肃等城秋取西凉府遂过沙陀至黄河九渡按昆仑当九渡下流则昆仑固已归我职方氏矣宪宗皇帝二年命皇太弟旭烈帅诸部军征西域凡六年辟封疆四万里于是河源及所注枝出者尽在封域之内当时在行有能记其说皆得于目击非妄也逮世祖皇帝功成治定天下殷富遂命臣都实特置郡河源故翰林侍读学士潘公得究其详实搜源析派而作斯志乃知更昆仑行一月始穷河源于戏当四海混一之盛闻广见覈致数千载莫能究者俾后世有攷而信焉岂斯文之光实邦家无疆之休也元统元年奎章阁博士柯九思序
　　河渠书　　　　　　　　　司马迁
　　夏书曰禹抑鸿水十三年过家不入门陆行载车水行乗舟泥行蹈毳山行即轿以别九州随山浚川任土作贡通九道陂九泽度九山然河菑衍溢害中国也尤甚唯是为务故导河自积石厯龙门南到华隂东下砥柱及孟津雒汭至于大邳于是禹以为河所从来者髙水湍悍难以行平地数为败乃厮二渠以引其河北载之高地过洚水至于大陆播为九河同为逆河入于勃海九川既防九泽既洒诸夏艾安功施于三代自是之后荣阳下引河东南为鸿沟以通宋郑陈蔡曹卫与济汝淮泗防于楚西方则通渠汉水云梦之野东方则通鸿沟江淮之间于吴则通渠三江五湖于齐则通淄济之间于蜀蜀守氷凿离碓辟沬水之害穿二江成都之中此渠皆可行舟有余则用溉浸百姓飨其利至于所过往往引其水益用溉田畴之渠以万亿计然莫足数也西门豹引漳水溉邺以富魏之河内而韩闻秦之好兴事欲罢之母令东伐乃使水工郑国间説秦令凿泾水自中山西邸瓠口为渠并北山东注洛三百余里欲以溉田中作而觉春欲杀郑国郑国曰始臣为间然渠成亦秦之利也秦以为然卒使就渠渠就用注填阏之水溉泽卤之地四万余项收皆畆一钟于是闗中为沃野无凶年秦以富强卒并诸侯因命曰郑国渠汉兴三十九年孝文时河决酸枣东溃金湜于是东郡大兴卒塞之其后四十有余年今天子元光之中而河决于瓠子东南注钜野通于淮泗于是天子使汲黯郑当时兴人徒塞之辄复坏是时武安侯田蚡为丞相其奉邑食鄃鄃居河北河决而南则鄃无水菑邑收多蚡言于上曰江河之决皆天事未易以人力为彊塞塞之未必应天而望气用数者亦以为然于是天子久之不事复塞也是时郑当时为大农言曰异时闗东漕粟从渭中上度六月而罢而漕水道九百余里时有难处引渭穿渠起长安并南山下至河三百余里径易漕度可令三月罢而渠下民田万余顷又可得以溉田此损漕省卒而益肥闗中之地得谷天子以为然令齐人水工徐伯表悉发卒数万人穿漕渠三嵗而通通以漕大便利其后漕稍多而渠下之民颇得以溉田矣其后河东守畨系言漕从山东西嵗百余万石更砥柱之限败亡甚多而亦烦费穿渠引汾溉皮氏汾隂下引河溉汾隂蒲坂下度可得五千顷五千顷故尽河壖弃地民茭牧其中耳今溉田之度可得谷二百万石以上谷从渭上与闗中无异而砥柱之东可无复漕天子以为然发卒数万人作渠田数嵗河移徙渠不利则田者不能偿种久之河东渠田废予越入令少府以为稍入其后人有上书欲通褒斜道及漕事下御史大夫张汤汤问其事因言抵蜀从故道故道多阪回逺今穿褒斜道少阪近四百里而襃水通沔斜水通渭皆以行船漕漕从南阳上沔入襃襃之絶水至斜间百余里以车转从斜下下渭如此汉中之谷可致山东从沔无限便于砥柱之漕且襃斜材木竹箭之饶拟于巴蜀天子以为然拜汤子卬为汉中守发数万人作襃斜道五百余里道果便近而水湍石不可漕其后荘熊罴言临晋民愿穿洛以溉重泉以东万余顷故卤地诚得水可令畆十石于是为发卒万余人穿渠自徴引洛水至商顔下岸善崩乃凿井深者四十余丈往往为井井下相通行水水頽以絶商顔东至山岭十余里间井渠之生自此始穿渠得龙骨故名曰龙首渠作之十余嵗渠颇通犹未得其饶自河决瓠子后二十余嵗嵗因以数不登而梁楚之地尤甚天子既封禅廵祭山川其明年旱干封少雨天子乃使汲仁郭昌发卒数万人塞瓠子决于是天子已用事万里沙则还自临决河沉白马玉璧于河令郡臣从官自将军以下皆负薪寘决河是时东流郡烧草以故薪柴少而下淇园之竹以为楗天子既临河决悼功之不成乃作歌曰瓠子决兮将奈何晧晧旰旰兮闾殚为河殚为河兮地不宁功无已时兮吾山平吾山平兮钜野溢鱼沸郁兮柏冬日延道弛兮离常流蛟龙骋兮方逺游归旧川兮神哉沛不封禅兮安知外为我谓河伯兮何不仁泛滥不止兮愁吾人齧桑浮兮淮泗满久不反兮水维缓一曰河汤汤兮激潺湲北渡迂兮浚流难搴长茭兮沈羙玉河伯许兮薪不属薪不属兮卫人罪烧萧条兮噫乎何以御水颓林竹兮楗石菑宣房塞兮万福来于是卒塞瓠子筑宫其上名曰宣房宫而道河北行二渠复禹旧迹而梁楚之地复宁无水灾自是之后用事者争言水利朔方西河河西酒泉皆引河及川谷以溉田而闗中辅渠灵轵引堵水汝南九江引淮东海引钜定太山下引汶水皆穿渠为溉田各万余顷佗小渠披山通道者不可胜言然其著者在宣房太史公曰余南登庐山观禹防九河遂至于防稽太湟上姑苏望五湖东闚洛汭大邳迎河行淮泗济漯洛渠西瞻蜀之岷山及离碓北自龙门至于朔方且曰甚哉水之为利害也余从负薪塞宣房悲瓠子之诗而作河渠书
　　论水土生民异剂　　　　　【管　仲杜　牧】
　　管子曰齐之水道躁而复故其民贪麤而好勇楚之水淖弱而清故其民轻果而贼越之水浊重而垍故其民愚疾而姤秦之水泔最而稽滞而杂故其民贪戾罔而好事齐晋之水枯旱而运滞而杂故其民謟防而葆诈巧佞而好利燕之水萃下而弱沉滞而杂故其民愚戆而好贞轻疾而易死宋之水轻劲而清故其民简易而好正是以圣人之化世也其解在水故水一则人心正水清则民心易此即汉志所谓系水土之风气也杜牧云山东之地称其水土与河南等常重十三故其人沈鸷多材力重许可能辛苦
　　辩三家论潮之误【附岭外录】　　　史伯璿
　　卢肇海潮赋序其畧潮之生因乎日也近代言潮者皆以水为隂类牵于月而高下随之也殊不知月之与海同物也物之同能相激乎易曰天地睽而其事同也夫物之形相睽而后震动焉譬犹烹饪水盈鼎而不防之欲望饍羞之熟得乎潮亦然也天之行健日傅于天天左旋入海而日随之日之至也水其可以附之乎故因其灼炖而退焉退于彼盈于此则潮之往来不足怪也其大小之期则制于月日月合朔之际则潮始微絶以至隂之物迩于至阳是以阳之威不得肆焉隂之辉不得明焉是以月之与潮皆隐乎晦此潮生之实验也其朒其朓则潮亦随之乃知日激水而潮生月离日而潮大斯不刋之理也按肇谓潮生因日朔微望大与潮候全不相应肇住在北方之人但闻海之有潮而不知潮之为候遽欲立言其差失皆不足辩但其言天旋入海日之所至水不可附则不惟不知潮亦不知天天所运日所至之处岂复有海乎海虽极大然不有天之大气举之则海亦何所至止哉是知天之气不极其厚则不能束海与地于其中然则日所传之处正在天气之中吾意其内与海水相距不知凡隔几万里至劲极厚之气曾谓天有入海之理日有激海之势乎若肇者真不知而言者也余安道讥之岂为诬哉余安道海潮图序其略曰古之言潮者多矣皆下经据唐世卢肇着海潮赋自谓极天人之论世莫敢非予尝东至海门南至武山广州旦夕候潮之进退望视潮之消息乃知卢氏之谈盖不知而作者也夫阳燧取火于日隂鉴取水于月从其类也葢月之所临则水往从之故月临夘酉则水涨乎东西月临子午则潮平乎南北皆系于月不系于日何以知其然乎夫朔望前后月行差疾故晦前三日潮势长朔后三日潮势极大望亦如之非谓逺于日也月之际其行差迟故潮之去来亦合沓不尽非谓近于日也夫春夏昼潮常大秋冬夜潮常大盖春为阳中秋为隂中嵗之有春秋犹月之有朔望也故潮之极涨常在春秋之中潮之极大常在朔望之后此又天地之常数也今通东南二海之盈缩以志其期西北二海所未尝见故阙而不纪昔尝候于海门月加卯而潮平者日月合朔则旦而平上则午而平望已前为昼潮望已后为夜潮月加酉而潮平者日月合朔则日入而潮平上则夜半而平望则明日之旦而平望已前为夜潮望已后为昼潮此东海之潮候也又尝候于武山月加午而潮平者日月合朔则午而潮平上则日入而平望则夜半而平上已前为昼潮上已后为夜潮月加子而潮平者日月合朔则夜半而潮平上则日出而平望则午而平上已前为夜潮上已后为昼潮此南海之潮候也按余氏所以讥卢氏之失当矣而所志东南二海之潮候亦可谓详审非不知而作也但其所谓月之临水往从之之说则亦卢氏天旋日海日之所至水不可附之见也月所在之处与海水不知相去凡几万里曾谓水有可以从月之理乎至曰潮涨潮平皆系于月亦未必然谓之皆与月相应可也谓系于月则拘矣及其论朔望春秋潮之极涨极大则又皆归之气数然后知向也水之从月潮系乎月之说皆未得为通论也何则谓朔望两月行有疾有迟故潮大潮小因之以为皆系于月似矣春阳中秋隂中潮当其时而极涨岂亦系于月乎非不通之论而何余于后段究之临安志论潮其畧曰潮汐往来为天地之至信古人尝论之率未之尽大抵天包水水承地而一元之气升降于太空之中地乗水力以自持且与元气升降互为抑方其气升而地沉则海水溢上而为潮及其气降而地浮则海水缩而为汐然昼夜之攻击乗日升降如应乎月日临于子则阳气始升月临于午则隂气始升故也夕潮之期日皆临子昼潮之期月皆临午焉日月之防谓之合朔故月朔之夜潮日亦临子月朔之昼潮月亦临午焉以时有交变气有盛衰而潮之所至亦因之为小大当夘酉之月则隂阳之交也气以交而盛故潮之大也独异于余月朔望之后则天地之变也气以变而盛故潮之大也独异于余日是篇之论又不若卢氏余氏之犹有所主也既以为气有升降又以为地有沉浮既以为乗日升降又以为如应乎月初无的见但务臆度正医家所讥譬犹猎不知兎而广络原野冀一人之获术之疎也甚矣况皆以升降属之气又以升降属之日所谓升降一欤二欤且地之与水俱为有形之物则气有运动形皆随之可也今乃气之一升一降独地为之一沉一浮而水则皆与气不相干唯因地之浮沉而有溢有缩焉岂理也哉况形随气动则气升而地浮气降而地沉可也今乃气升而地反沉气降而地反浮是地与气亦不相干矣不但水也凡此又皆病之小者独地有沉浮之説其病最大浮沉则动上动下无宁静时矣吾闻天动地静矣未闻地亦动也意者地本不动特论者无以为潮汐之説故强之使动耳又何足辩乎唯篇末时有交变气有盛衰之言似有可取当存之以备一说右三家论潮之说皆有疑处愚己畧辩之矣独以月与气为说者有可取而未尽也葢谓潮与月相应则可谓水往从月潮系乎月则不可谓水随气而往来则可谓水因气而溢缩则不可何则夫水为隂物乃隂气之成形者月为隂精乃隂气之成象者同一隂物固宜有相应之理矣所以海潮朔望则大两则小而每月潮之长落与月之升降其数皆合不谓之相应不可也虽则相应不过同此一气则自然为流通不约而符初非形相从而势相系也若谓水之与月必须相从相系则二者何常可以相及而拘拘如是哉前论已详此不再述凡天地间有形之物未有不随气而运动者岂有潮汐去来而独不由乎气哉但以为气有升降故海有溢缩今则东南二海之潮候皆不同时是则潮乃水之流来流去而非海之溢上缩下也明矣然则潮汐之所以然果无定説乎曰余氏候东南二海之潮则平于东者常先平于南者常后每以三时为差但不知其所以有如此之先后者何故既而博询海上之行舟者皆以为惟近海有垠潮处可以测海之长落耳巨海之中茫无畔防欲知潮之长落不过以北水南水候之而已是故北水南来则为长南水北来则为落是测潮之长必自北而南也然后知东南二海潮候有不同者自此而已然犹未知潮之长必自北而南者又何故也以愚度之天以河图示象于圣人圣人以易象示教于天下后世不信天与圣人尚谁信哉河图以一六水居北而后天八卦之方位亦以坎为北方之卦坎之象非水乎是则北固水之定位也潮之自北而南所以然岂必外此而他求哉虽然潮特有形之物耳非有气以运之水亦不能以自行也气即水之气耳是故气有翕张则潮有长落方其气之始张于地也则水为气所运而南奔而潮长张之极则水益南而潮以平张极而翕翕则水北还而潮落矣翕极复张张极复翕则潮又长而又落矣气之张于北也有定所则潮之长也宜同时矣是故东已平而南方生南既平而东已落东既落则北复生矣气之一翕一张如循环然无停机也潮之一往一来应期不爽此理之常无足怪者区区之愚仅止于此至扵潮有大小早晩之异则未得其说不敢以臆决也无已则信以与月相应之言可也惟潮大夘酉之月则终莫知其故恐亦不过由于一气之运而已必深求其如何以质之则凿矣当阙之以俟知者【岭外録江浙之潮自有定候钦廉之潮则朔望大潮谓之先水日止一潮谓之小水琼海之潮半月东汍半月西流潮之大小随长短星不系月之盛衰岂不异哉】
　　论三江水味别　　　　　　　杨　慎
　　苏子瞻志林有三江味别之説蔡深非之然以禹贡本文论之州言三江既入而于荆言江汉朝宗于海则同流而自为道可知矣许敬宗谓济入河伏地南出亦以味别以今子江心有南泠北泠之异则知其入而不合正不疑也古有五行之官水官得职则能辩其性味潜而复出合而更分皆可辩之故师旷易牙张华陆羽张又新品天下之水性味不同葢古水官之遗法岂独为口腹哉苏子之说盖本于此味别之説恐不可废况蔡氏于后章之亦性别醎苦之説何独怪苏子哉
　　又考郭缘生述征记缘生于河上遇一书生问之曰何知济与河上源不异物之不同犹铅锡也比济既入于河性与河别不能合混渗漉入地伏行而溢为荥尔今之厯下发地悉是流水济所过也东阿之水正济所溢故今阿胶上浊任吐下膈踈痰正以性趋下清而且重故治于浊逆上之疴譬如油之与水固不同情九夏之辰冷热之风亦各为队岂必谓无水过水哉泾渭分曹南北异零此理不少郑樵谓山过山则分水过水则合世无山过山水过水之理谓汉入于江其文止此有脱文沇入于河其文亦止于此而溢为荣之上当更有导沇水数句説经不通不以为脱必以为误此书生之笃疾也慎尝辟其説云山过山则分虽分而性不分如罗浮二碣以风雨而合离蓬莱两山随波涛而上下中记云名山有孔窍相通是也水过水则合虽合而性不合沈括云水以漳名者从水于章章者别也文也谓两物相合有文章可别也清漳浊漳合于上党当阳者沮漳合流也灨上者章贡合流也鄣郡者西江合流也亳漳者漳涡合流也云梦者漳郧合流也凡此数处皆清浊合流色理如防蝀又数十里如璋璋者判合之器也白公问于孔子曰以水投水何如孔子曰淄渑之味易牙能知之斯固味别之説也蔡氏之讥苏子亦过矣或问余水味之説则详矣水性之别何如曰班固司马迁货殖地理志备矣论其极则庭州防水金铁皆漏【庭州防水在大荒之外以金铁承之皆漏惟角与瓠叶则否拘夷山中有流水亦如之】鄜延之川日夜脂流【即延安石油也以为烟墨松脂不及唐诗二郎山下雪纷纷石烟多于洛阳尘】弱水弱毛黒溪【南荒有黒溪水其水以涂水象至辙不去昆仑儿以涂皇即能乘象如家畜古所谓黒昆仑今之象奴也】悉唐制角防怯腐手【见佛经】水性不同有如此者学所以贵博物也
　　稗编卷五十五
<子部,类书类,稗编>
　　钦定四库全书
　　稗编卷五十六　　　　　明　唐顺之　撰诸家十四地理
</div>
    <div class="pagination">
<a href="稗编_page27.html">上一页</a><span>...</span><a href="稗编_page23.html">23</a><a href="稗编_page24.html">24</a><a href="稗编_page25.html">25</a><a href="稗编_page26.html">26</a><a href="稗编_page27.html">27</a><span class="current-page">28</span><a href="稗编_page29.html">29</a><a href="稗编_page30.html">30</a><a href="稗编_page31.html">31</a><a href="稗编_page32.html">32</a><a href="稗编_page33.html">33</a><span>...</span><a href="稗编_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
