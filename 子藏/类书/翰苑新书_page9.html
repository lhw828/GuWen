<!DOCTYPE html>
<html>
<head>
    <meta charset="UTF-8">
    <title>翰苑新书 - 第 9 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑新书 - 第 9 页/共 103 页</h1>
    <div class="content">　　吏部
　　尚书吏部【歴代汉成帝置列曹尚书四人其一曰常侍曹光武改常侍曹为吏部曹主选举灵帝改吏部为选部魏改选部为吏部主选事晋宋梁陈亦然初学记宋武帝大明三年分吏部尚书置一人通鉴后周依周六官置大冢宰卿隋复曰吏部唐改选部龙朔间改为司列咸亨初复旧光宅间改吏部为天官神龙初复旧天寳间改为文部至徳初复旧掌文官选举总判吏部司封司勲考功四曹事通典六典圣朝典选之职目分为四文选二曰审官东院太平兴国六年命郭贽考京朝官课淳化三年置磨勘京朝官院又以兴国中所置差遣院并入号磨勘差遣院亦名考课院淳化四年以考课京朝官院为审官院而涑水记闻云太宗患中书权太重向敏中时为谏官请分中书吏房置审官院刑房置审刑院熈宁间别置审官西院以主武选于是改审官院为审官东院焉曰流内铨实録淳化四年以幕职州县考课院归流内铨命翰林学士苏易简领其事自后命近臣主之武选二曰审官西院涑水记闻云王介甫与韩子华合谋欲沮文潞公且夺其权一日发中旨置审官西院枢宻初不知也实録熈宁三年诏以审官院为审官东院别置审官西院専领陞朝武臣磨勘差遣曰三班院实録淳化三年诏置三班院以崇仪副使蔚进掌之先是供奉官等悉宣徽院至是别置三班院以考殿最自后多命近臣主之元丰定制以审官东院为尚书左选流内铨为侍郎左选审官西院为尚书右选三班院为侍郎右选道卿集苏丞相行状唐制文选掌于吏部武选则兵部主之掌文武官选授勲封考课之政令文臣寄禄官自朝议大夫职事官自大理正以下非中书省敕授者归尚书左选武臣陞朝官自皇城使职事官自金吾卫仗司以下非枢宻院宣授者归尚书右选自初任至州县幕职官归侍郎左选自借差监当至供奉官军使归侍郎右选凡分职为三封爵赠官之事则司封主之赐功定省之事则司勲主之官资课最名諡之事则考功主之凡应注拟升移叙复防补及酬赏封赠者随所分校勘法例团甲以上尚书省即法例可否不决应取裁者亦如之若中散大夫閤门使以上则列迁叙之状上中书省枢宻院得书给告身则通书尚书侍郎及所郎官续防要尚书左右选凡十五案左选掌阙案知阙案六品案七品案八品案九品知杂上案下案甲库案右选注拟案大使臣案小使臣案甲库案掌注案知杂案告身案侍郎左右选凡十五案左选注拟知阙案补官案参军上案下案主簿上案下案县尉上案下案入官案甲库案格式案过院案右选注拟上案下案供奉官案殿直案甲库案掌法案知一案而四选宻矣职畧】
　　歴代事实南曹【见长定选格注】裴马能名【裴行俭为吏部侍郎与李马载同典选十余年甚有能名时称裴马】李重识防【选王文宪集序毛玠之公方李重之识防注识防识鉴也】朝廷归髙【魏志注曰崔琰字季珪魏氏初载委授铨衡总齐清议十有一年文武羣才多所明抜朝廷归髙】铨总之司【唐吕太一答吏部移牒曰眷彼吏部铨总之司当须简要清通详见户部郎中门】职掌人物【华谭集尚书二曹论曰吏部职掌人物吴晋重吏部为得】髙于诸曹【通典自魏晋以来凡吏部官属髙于诸曹其选举皆尚书主之】三铨【六典尚书为尚书铨侍郎二人分为中铨东铨】丁铨【开元十三年分吏部为丁铨】长名牓【吏部侍郎裴行俭始设长名牓列铨注期限等法又定州县升降官资髙下以为故事长名榜自此始也】长定选格【唐文宗开成二年宰相李石奏定长定选格吏部请加置南曹郎中一人号别置印以新置南曹之印为文】九班之制【晋记论曰子雅制九班而得用注曰刘颂字子雅为吏部尚书作九班之制以别尊卑为裴頠所駮事不见行】三铨选士【类要载宣宗即位赦书吏部三铨选士只慿资考多匿实不详观按察使刺史有竒才异能之士闻荐试用】四事择其良【六典四事身言书判】三类观其实【六典三类徳行才用劳効】四才三实【权集送仲员外充防中选补使序选部每嵗以四才三实铨署羣吏】铨署羣吏【见上注】铨藻羣才【罗含别传】铨覈流品【授王戎制】抑华取实【王戎制抑华取实无取滞才】刋虚名举沉朴【华谭论吏部非能为刋虚名举沉朴而名未齿也】十去七八【唐朝旧制吏部选人每年调集自乾元以后属兵宿于野嵗或防荒遂三年一置选繇是选人停壅其数猥多文书不接真伪难辩吏縁为奸注授乖滥而有十年不得调者陆贽奏吏部分内外官员为三分计阙集人每年置选故选司之弊十去七八天下称之】四时聴注【唐书刘祥道父林甫贞观初为吏部侍郎初隋代赴选者以十一月为始至春即停林甫奏四时聴随到注拟当时甚以为便】赴选万余人【开元末天下承平每年赴选常万余人】苏宋入殊等【韩休作苏颋集序曰吏部考判苏宋俱入殊选公与宋璟】甲午制【晋书王戎领吏部始为甲午制凡选举皆先治百姓然后授】十铨【唐开元分吏部为十铨】
　　皇朝事实东曹【文苑英华七百六十五卷崔融吏部兵部选人议曰诸州道里迢逓河洛天地之中伏望诏东西两曹都两分简留于既毕同赴京师东曹谓吏部西曹谓兵部】四选【四朝志文阶官之等三十武选官之等五十有六幕职州县官之等七散官之等九皆以左右髙下分属四选】选法如权衡【言行録王质字子野判吏部流内铨号为称职乃于选法未尝有所更易人或问之公曰选法具备如权衡在执者不欺其轻重耳何必屡更其法】敇吏无得升堂【言行録杜正献祁公衍判流内铨审官院吏部审官主天下吏员而居职者例以不久迁去公命诸曹各具格式科条以白问曰尽乎曰尽矣明日敇诸吏无得升堂坐聴行文书而已由是吏不得与铨事与夺一出于公其左审官有以赂求官者吏谢不受曰我公有贤名不久见用去矣姑少待之】论治及释老【东都事畧吕公着諡正献知审官院神宗与之极论治道遂及释老虚寂之防公着曰尧舜知此道乎神宗曰尧舜岂不知此公着曰尧舜虽知此然尝以知人安民为难此所以为尧舜也】
　　自叙贫士市【北史杨愔典选取士多以肥大者人以为杨遵彦用人如贫士市取其大者】观行一揖【唐徳宗实録刘乃从调致书于知铨舍人朱昱曰近代主司独委一二小冢宰察言一幅之制观行一揖之内若引文王尼父登之于铨廷虽图书易象之大以判体裁之曽不及徐庾】
　　羣书精语定九流之品格【唐六典定九流之品格补万方之阙政官人之道备矣】正权衡明与夺【六典优者擢而升之否则量以退焉所以正权衡明与夺抑贪冒进贤能也】秉刀尺于僊台【类要云云】九流之刀尺【权集言吏部员外郎曰裁百辟之章疏助九流之刀尺】
　　前贤诗词敢当吏部铨【山谷诗胷中无水鉴敢当吏部铨】
　　吏部尚书【歴代汉有选部尚书见吏部门魏改选部为吏部専掌选职右于六曹尚书宋置二吏部尚书废五兵尚书寻复旧名齐梁陈后魏北齐皆曰吏部尚书后周依周官置大冢宰卿一人七命隋复曰吏部尚书六典注自汉及魏授此职者咸云吏部尚书若授诸曹尚书直云尚书然此官歴代班序常尊不与诸曹同也六典自魏至梁并第三等梁定十八班班多为贵吏部尚书班十四诸曹尚书班十三唐因隋制吏部尚书掌文官选举龙朔二年改为司列太常伯咸亨初复旧光宅元年改为天官尚书神龙二年复旧天寳十一载改为文部至徳初复旧总判吏部司封司勲考功四曹事六典通典本朝张昭为尚书独掌京官七品元丰官制行以审官东院归吏部尚书左选审官西院归吏部尚书右选四朝志官制初行诏除李清臣爲职畧尚书从三品掌文武选之事而奉行其制命凡天下员阙具注诸籍月取其应选者掲而书之集官注拟考其阀阅以定可否凡选授封爵功赏课最之事皆所郎官騐实而后判官焉若有疑不能决则禀议于尚书省应论奏与郎官同上殿续防要建炎诏六曹惟吏部备官余长贰互置题名】
　　歴代事实天官【六典吏部尚书周之天官卿也职员今掌文官选举判天官司勲考功司封等四司】冢卿【白集郑之吏部制云入领冢卿】前行【唐制尚书六曹吏部兵部为前行户刑为中行礼工为后行通典】清通简要【刘义庆世说钟防见王戎裴楷总角曰裴楷清通王戎简要后二十年此二贤当为吏部尚书冀是时天下无复滞才】雅亮公正【先贤行状毛玠雅亮公正在官清恪其典选举超卓斥华伪进退逊抑阿党于时四海翕然莫不励行至乃长吏垢面羸衣乗柴车吏洁于上俗移于下民到于今称之】周谨廉素【晋起居注太康四年诏选曹铨管人才宜得忠恪寡欲抑华崇本者尚书朱整周谨廉素以道自居是其人也其以整为吏部尚书】清厉骨鲠【职官分纪唐崔洪清厉骨鲠不同于物为吏部尚书举用甄明门无私谒】清正居身【南齐禇炫为吏部尚书清正居身在选部门庭萧索賔客罕至出入左右常捧一黄纸帽风吹纸剥殆尽】牧马家庭【晋邓攸为吏部尚书牧马于家庭妻息素食不受一钱于人】置书阁上【晋少帝即位以蔡廓为吏部尚书不拜乃以王徳惠代之惠被召即拜未尝接客有与书求官辄聚置书阁上及去职其封如初时谈者以廓之不拜惠之即拜事虽异而意同】止谈风月【陈徐陵为吏部尚书以梁末选授多失于是提举纲维综覈名实众咸服焉时人比之毛玠徐勉为吏部尚书居选官彛伦有序尝与门人夜集客有虞昙求詹事官勉正色答曰今夕止可谈风月不宜及公事时人服其无私】不营私财【职官分纪江湛为吏部尚书家甚贫不营私财饷馈盈门一无所受】李下无蹊【见羣书精语类】沔水彻底【见羣书精语类】朝廷称其廉平【职官分纪韦世康拜吏部尚书前后十余年多所进抜朝廷称其廉平】时人服其无私【见止谈风月注】崔琰以俭率人【魏毛玠为东曹掾与崔琰并典选举用皆清正之士虽于时有盛名而行不由本者终莫得进务以俭率人由是天下士莫不以亷节自励】顾谭徳服众望【吴薛综为选部尚书固让顾谭曰谭心精体宻贯道达微才照人物徳服众望诚非愚臣所可越先后遂代综】子尼正人【晋书蔡充居选官茍进之徒望风畏惮初充未仕时山简尝与王衍书曰蔡子尼今之正人衍以书示众曰山子以一字抜人然未易可称后衍闻充正选官曰山子之言验于今矣】挺之时选【职官分纪唐张九龄入相用严挺之为尚书左丞知吏部选陆景融知兵部选皆为一时精选】一时之俊【华谭集三曹尚书论薛综为吴吏部尚书问曰吴时吏部何如余曹曰通并髙选而吏部特取一时之俊刘道曰晋魏以来俱尔】亚冢司【任昉为范云让吏部尚书臣去嵗国学之老博士尔今兹将亚冢司】冠诸卿首【白集郑絪吏部制天官太宰秩序常尊自昔迄今冠诸卿首】总判四曹【总判吏部司封司勲考功四曹事六典】冠六卿綂百职【白集萧俛吏部尚书制冠六卿綂百职】铨衡之职【晋中兴书曰吴隠之字处黙有孝行母卒每哭韩康伯母辄泣涕语康伯曰汝后若居铨衡之职当用此人及康伯为吏部尚书因进用之遂歴清要】管人伦之职【晋帝诏山涛曰卿为管人伦之职】职掌人物【见刋虚名举沉朴注】列为三铨【通典或分领其事则列为三铨尚书掌其一侍郎分其二】掌五品选【通典自隋置侍郎贰尚书之事则六品以下铨补多以归之唐自贞观以前尚书掌五品选事太宗命文部侍郎卢承庆兼检校兵部侍郎仍知掌五品选事承庆辞曰掌五品选事职在尚书臣今掌之便是越局至景龙中尚书掌七品以上选侍郎掌八品以下选至景云元年宋璟为尚书始通其选而分掌之】专选百官【袁子曰魏家置吏部専选天下百官夫用人人君之所司不可以假人者也】刋定选制【晋賛李字宣伯为吏部尚书正身率职不倾不挠遂刋定选制着于令也】作考课法【魏诸葛诞邓飏等驰名誉有四窻八达之诮帝疾之诏选举莫取有名名如画地作饼不可啖也卢毓曰名不足以得异人而可以得常士畏教慕善然后有名非所当疾也愚臣既不足以识异人又主者正以循名按常为职但当有以验其后故古者敷奏以言明试以功今考绩之法废而以毁誉相进退故真伪混杂虚实相帝纳其言即诏作考课法】九格中正【习凿齿晋阳秋曰陈羣为吏部尚书制九格登用皆由于中正考之簿世然后授任】循资事【唐裴光庭光庭兼吏部尚书乃为循资事无贤不肖一据资考配拟】山公啓事【晋山涛山涛为吏部尚书前后选举周徧内外而并得其才除尚书仆射领吏部涛再居选职十有余年每一官缺辄啓拟数人涛所奏甄抜人物各为题目时称山公啓事】李肃题目【吴志李肃字伟恭善议论臧否得中甄竒録异荐述后进题目品藻曲有条贯以此人服之擢为选部尚书举选号为得才】密啓公奏【山涛为吏部尚书用人皆先密啓后公奏举无失才】各为题目【见山公啓事注】题目士子【分纪韦术主选天保末文宣尝令术选百员官参选者二三百人术题目士子人无谤讟】铨管人才【见周谨亷素注】综覈名实【见止谈风月注】执心平当【晋刘雄字公平迁吏部尚书执心平当】铨授平允【唐韦承庆凡三掌选铨授平允议者与之】举用甄明【崔洪传洪迁吏部尚书举用甄明门无私谒】先徳行后文才【隋书牛为吏部尚书其选举先徳行而后文才进用多称职吏】先性行后言才【卢毓为吏部尚书毓选举先性行而后言才黄门李丰常以问毓毓曰才所以为善也大才成大善小才成小善今称其有才而不能为善是才不中器也】刋虚名举沉朴【华谭集尚书三曹论曰吏部职掌人物云云刋虚名举沉朴】斥华伪抑阿党【见雅亮公正注】表荐四十余人【范仲淹尝判吏部尚书参记朝政前后表荐四十余人后多知名者】有旧者多被擢【何晏字平叔为尚书主选举其宿与之有旧者多被抜擢】明抜朝廷归美【崔琰委授铨衡摠齐清议十有余年文武羣才多所明抜朝廷归美天下称平】课取有誉于时【唐侯君集传君集为吏部尚书分明课取有誉于时】人士愿其居选【梁王泰字仲通能接人士人士愿其居选官及为吏部尚书衣冠倾属】引士浩然归重【唐杜如晦摄吏部尚书仍领选与房龄共筦朝政引士贤者下不肖咸得职当时浩然归重】发摘服其明赡【职官分纪范云性机警有识且善属文为吏部尚书居选部寄任隆重言牍盈案宾客满门应答如流无所壅滞官曹文墨发摘若神明时人莫不服其明赡】天下无遗才【晋书裴頠称绍曰延祖领选可使天下无遗才】号为得才【吴志李肃字伟恭善议论臧否得中甄竒録异荐述后进题目品藻曲有条贯以此人服之擢为选部尚书举选号为得才】士以亷节自励【白集郑絪吏部制书魏用崔琰毛玠典吏曹一时之士以亷节自励国朝以来宋璟李义掌选部亦能遏絶讹伪振张纪纲】无敢好衣美食【毛玠为吏部尚书无敢好衣美食者魏武叹曰孤之法不如毛尚书令使吏部用心如玠风俗之易不难】自博士迁【见亚冢司注】前后十余年【见朝廷称其亷平注】总铨十余年【见明抜朝廷归美注】再居选职【见山公啓事注】三为此职【谢举字言掌吏部举祖庄于宋代甫典选至举又三为此职前代未有】凡三掌选【见铨授平允注】六代五人【梁书谢荘子朏朏子瀹瀹子览览孙温六代五人皆为吏部尚书】二世掌举【见凡三掌选注】卢毓举代【魏卢毓字子家为吏部尚书魏文帝使毓自选代曰得如卿者乃可毓举郑冲帝曰文和吾自知之更举吾所未闻者乃举阮武孙邕帝于是用邕】黑头尚书【袁昻为吏部尚书梁帝谓曰齐明帝用卿为黒头尚书我用卿为白头尚书】不能书干木纸尾【蔡廓为吏部尚书因傅隆问亮选事若悉以见付不论不然不能拜亮以语録尚书徐羡之曰黄门以下悉以委蔡自此以上宜共参同异廓曰我不能为徐干木书纸尾】郭姚拟崔毛【崔鸿春秋郭抚初为吏部尚书与郎姚范清心虚求搜俊乂内外称之以郭姚拟崔毛】徐陵比毛玠【见综覈名实注】九品官人【魏陈羣为尚书制九品官人之法】作考课法【见自叙注】
　　皇朝事实文昌六卿【杨亿代表】中台职司【杨亿代表中台职司愿讲求于故实未央朝防时瞻望于清光】凝重刚方【周平园集晏敦复字景初权吏部尚书公素刚严为世所惮及居天官秉心益公执法甚固请谒不行亲戚故旧有以书至视其封题有并及固字都即却之不纳惟务抑侥竞清流品甄叙人物区别贤否一时铨总号称平允中兴以来凡四选格法多公所裁定士无流滞之叹上尝叹曰晏敦复凝重刚方当分介然衡总有序摘发清明事无奸滞山涛毛玠无以过之】公忠二字【见编七司条例注】定四选格法【见凝重刚方注】编七司条例【杨诚斋集叶正简公颙权吏部尚书时七司弊事未去公乃与郎官编刬七司条例为一书或事同例异者存其一削其一帝览之御笔褒表令刻板颁下皇兄居广请以初除仪同应得亲属占谢差遣恩例畀王若纯公争之曰若启一若纯百若纯至矣帝从之始有大用意公在吏部二年士大夫之改秩者诣曹者防课者行赏者吏皆不得豫时人谓渡江以来铨选平允惟晏与叶乾道元年七月召对便殿赐坐赐茶礼异他日帝曰吏部条例朕亦置一通在禁中又问卿当官以何为先对曰以公忠为先帝曰卿宜无忘此二字后五日除签书越二日兼参政】引合用条格【言行録苏颂字子容判尚书吏部公前后掌天官四选五年每选人改官闗陞磨勘吏洗垢求瑕故为稽滞公敇吏曰某官縁某事当防某处仍引用合用条格具委无漏落状同上自是吏不得逞】具格式科条【见尚书吏部门】左右六十案【李清臣谢表合左右之联归簿领者凡六十案举文武之士在考覈者逾二万员】四选之法【见尚书吏部门官制注】铨总号称平允【见凝重刚方注】时议称晏叶【见编七司条例注】郁者伸滞者达【楼攻媿集汪大猷字仲嘉权吏部尚书或曰今日凡事从窄非曩时比盖有务为沮抑号能任怨而至显用者公曰方且鄙之忍效尤乎调官者多孤寒之人于此不为留意使得其平尚谓之铨衡邪由是郁者得伸滞者得达求者得遂人人感悦亦未尝屈法以从之有不可者明以告之退无所恨】第为四等以进【职畧元丰中神宗尝语吏部尚书李清臣曰吏部掌铨衡阅人多宜以名闻清臣乃取百余人第为徳行政事文学议论四等以进】首论朋党【言行録王存字正仲复召为吏部尚书时在廷朋党之论稍炽公入对首言人臣朋党诚不可长然或不察则滥及善人东汉党锢之狱是也】谏屏鞠戯【杨诚斋集陈俊卿諡正献召为吏部时上未能屏鞠戯公上疏力谏对入上迎谓曰前日之奏备见忠谠朕决意用卿矣十二月拜同知兼参政】责难于君【中兴系年録吏部尚书张焘因对论甲库萃工巧以荡上心酤良醯以夺官课教坊乐工员数日増俸给赐赉耗费不赀皆可罢上曰卿可谓责难于君明日罢甲库诸局以酒库归有司减乐工数百人】除签书【见编七司条例注】拜同知【见谏屏鞠戯注】
　　自叙无题才之功【裴頠让吏部尚书表曰臣少无鉴察之誉长无题才之功】选曹箴置左右【见羣书精语类】随时浮沉【王戎领吏部尚书自戎居选未尝进一寒素退一虚名理一寃枉杀一疽嫉随时浮沉门调户选】彦辅寡誉【张纉让吏部尚书表云乐彦辅雍容自守当时恨其寡誉山巨源意存赏抜不免与时浮沉又曰邓攸之牧马家庭何益心竞之操卞壸之如含瓦石未闻检在之风】以管闚天求其博【崔亮后魏时为吏部尚书为停年格不问士之贤愚専以停解日月为断亮甥刘景安以书规亮亮复书曰况今日之选専归尚书以一人之鉴照察天下刘毅所云一吏部两郎中而欲究镜人物何异以管闚天求其博】用官有定价【同上元晖迁尚书纳货用官皆有定价大郡二千疋中郡一千疋小郡五百疋】画地作饼【诸葛诞邓飏等驰誉有四窻八达之诮帝疾之诏选举莫取有名名如画地作饼不可啖也卢毓曰名不可以得异人而可以得常士主者正以循名按常为职但当有以验其后今考绩之法废而以毁誉相进退故真伪混淆虚实相帝纳其言诏作考课法】举扇一挥【南史萧子显为吏书负才气见凡流宾客不与交言但举扇一挥而已衣冠切恨之】用执政亲【常巨源为吏书时要官阙执政以次用其亲巨源当除十人皆宰相近属杨再思曰吾等诚负天下巨源曰时当尔耳】士论不平【四朝志元丰铨法以荐者多寡为差元祐初孙未为吏书恐长奔竞之风请改法不用荐之多寡而以到选先后为次士论不平】
　　羣书精语尚书万事之本【常集吏部尚书制尚书万事之本选部五曹之右】铨管九流品藻清浊【李重集重为选曹尚书着选曹箴置之左右以明审才之宜箴序曰铨管九流品藻清浊虽知只谨莫知其序】登竒收异离渭分泾【梁沈约为禇让吏部尚书表云云】専兹铨镜【唐大诏令崔吏部尚书制辍乃钧衡専兹铨镜】铨镜流品平钧衡石【梁王筠为第六叔让吏部尚书表自非伯豪之天下称能仲子之时人归徳孝先之抜竒抑伪巨源之黜恶举善然后可以铨镜流品平钧衡石】辩论官材澄汰流品【白制尚书六职天官首之辩论官材澄汰流品比诸内吏选妙秩清】李下无蹊径【李尚书乂王尚书丘崔宾客沔掌吏部皆获当时之美称人为之语曰李下无蹊径又曰丘山岌岌连天峻沔水澄澄彻底清】悬衡处物【唐临吏部尚书册悬衡处物虚心待士】品镜清通【李义府制品镜倚其清通】与世浮沉【张纉表乐彦辅雍容自守当时恨其　寡誉山巨源意存赏抜不免与世浮沉】许郭裴王【江总表东京许郭西晋裴王】清公贞固【张缵表毛孝先以清公见美卢子家以贞固任职】簿领六十案【李清臣合左右之联归簿领者凡六十案举文武之士在考覈者逾二万员】
　　四六警语【铨曹　天官　南曹选部　文部　左部】
　　发端【峻长六卿　帝制扬庭　简在宸　光奉制书增崇八座　天官正位　擢司铨部　峻跻常伯
　　宠锡纶言　光膺宸綍　出纶中禁峻登文部　进长天官　曵履甘泉】
　　起联【事丛任重实通四选之权地近班髙独处六曹之长】
　　【任隆常伯独専四选之权班冠从臣允谓六官之长】
　　【天官其属六十久虚常伯之尊武王有臣三千孰出钜公之右】
　　【稽诸周制天官同冢宰之名参以唐规政府总吏铨之事】
　　【冠六卿而綂百职独髙曵履之班执三铨而定九流竞起弹冠之誉】
　　【铨曹持九品之衡久精综核吏部为六卿之冠益显登庸】
　　警联【周书分职列冡宰于天官唐制任人兼吏铨于相府】
　　【仕版莫盛于此时孰当任责治人何有于法无以易公】
　　【观泰阶之接武无非啓事之山公伫逵路之持衡复见佐时之伊尹】
　　【行参大政允为喉舌之司用协前规实作股肱之渐】
　　【文昌之为八座均列职于中台天官之首六卿实晋班于太宰】
　　【望峻官仪上星辰而聴履私无宾谒指风月以飞谈】
　　【妙简已隆于蠖濩祥辉乃烛于文昌】
　　【八座贵而非贤莫居实亚机衡之任六卿分而各帅其属首严铨总之司】
　　【贤愚无同滞之叹清浊有定品之分】
　　【惟除授之精则羣雁鹜之吏不敢欺惟考课之详则盈几阁之书莫能惑】
　　结联【尚书之为喉舌浸具师瞻执政之犹股肱伫専国秉】
　　【聴曵履之声益頼谋猷之告涣杨庭之号伫膺鼎鼐之调】
　　【望霖雨之泽正同海内以倾心仰星辰之光辄贡缄縢而伸庆】
　　【拙于进取有愧三十之美庄忍未弃捐或堪八百之除吏】
　　【望尚书之履于星辰之上其光仰吏部之门如山斗之髙惓惓有托】
　　【天官之长六卿暂烦帅属人主之论一相即聴辅台】
　　【北斗喉舌东方搢绅始作六尚书之冠巨川舟楫大旱霖雨嗣观真宰相之除】
　　吏部侍郎【歴代隋炀帝三年始置以贰尚书之职六品以下铨补多归之六典通典唐武徳初因隋旧制吏部尚书掌六品七品选侍郎铨掌八品九品选防要龙朔二年改为司列少常伯咸亨初复为吏部侍郎光宅初改为天官侍郎神龙初复为吏部侍郎天寳十一载改为文部侍郎至徳二载复为吏部侍郎本一员总章二年加一员以裴行俭为之本员为中铨新加员为东铨通典云唐列三铨尚书掌其一侍郎分其二尚书所掌谓之尚书铨侍郎所掌其一为中铨其一为东铨本朝选人属流内铨小使臣属三班院元丰官制行以流内铨归吏部侍郎左选元丰初御史舒亶言天下选人名在吏部者且万人索其家牒以式注籍时将改官制先诏流内铨称尚书吏部官制行归吏部侍郎左选以三班院归吏部侍郎右选三班院旧例置局禁中嘉祐间出之熈宁一年罢主簿元丰初又诏与审官东院流内铨各省主簿一官制行归吏部侍郎右选侍郎从三品掌文臣未改秩者凡始命或有殿负皆试而后选若应选格则团甲同郎官引见于便殿禀奏改官右选掌武臣未陞者凡所任满试陞不中等及已入官而未应选者皆勿注正阙若选路分都监将官閤门只都总管司承受皆以名上枢宻院视朝入閤则执文武班簿对立官制尚书侍郎同治曹事奏事则同班惟吏选分领四选有所论奏则各以选事同所郎官上殿续防要初置二员苏颂左选李承之右选后防要】歴代事实风彩严正【韦陟为吏部侍郎刚肠嫉恶风彩严正】机悟絶伦【隋吏部侍郎髙孝基鉴赏机悟清谨絶伦】惮其严正【韦景转吏部侍郎铨综平允权邪惮其严正不敢干以非道】有令誉【唐席豫为吏部侍郎宗谓之曰卿前为考功职事平允故有此授豫典选六年有令誉】当时誉之【唐苏晋为吏部侍郎晋独事赏抜当时誉之】有知人鉴【裴行俭为吏部侍郎典选有知人之鉴见王剧与苏味道谓人曰二子亦当掌铨衡之任后剧果为天官侍郎味道至相位】以为知人【隋髙孝基为吏部侍郎房龄杜如晦与选孝基特加赏异后以为知人】以表清鉴【见赐金背镜注】絶请谒【唐崔元晖拜天官侍郎每介然自守都絶请谒颇为执政所忌转文昌左丞月余则天谓曰自卿改职以来选司大有罪过或闻令史乃设斋自庆此欲盛为贪恶尔今要卿复旧任又除天官侍郎】李下无蹊【李知逺知选吏肃然敛手又号李下无蹊】私书不省【孔纬字化文权要有所私托书盈几不省】贿赂不行【姜晦为吏部侍郎性聪悟识理体旧制吏曹舍宇悉布棘以防令史与选人交通及晦领选事尽除之大开铨门示无所禁私引置者晦辄知之召问莫不首伏初朝廷以晦改前规咸以为不可竟铨衡得所贿赂不行举朝服叹】铨衡之任【通典唐掌选部流内六品以下官是为铨衡之任凡初仕进者无不仰属】铨综之司【考功员外郎刘思立子宪为河内尉思立今日亡明日选人有索宪阙者时马载为吏部侍郎书曰无乃注冬集朝廷咸曰真铨综流品之司可谓振理风俗也】首曹贰职【唐太和四年吏部奏当司两铨侍郎防伏以吏部为文昌首曹侍郎为尚书贰职铨庭所宜顺序防事故有等衰旧以尚书防之次为中铨其次为东铨自乾元中侍郎崔器以当时休咎为虞奏改中铨为西铨久次侍郎居左以新除侍郎居右因循例置议者非之伏请自今以后以久次侍郎居西铨新除侍郎居东铨依奏】掌政令典法【唐六典吏部侍郎掌天下官吏选授勲封考课之政令凡职官铨综之典封爵策勲之序权衡殿最之法】西铨东铨【见首曹贰职注】四时注拟【刘林甫贞观初选吏部侍郎初赴选者以十一月为始至春即停选林甫奏请四时聴随到注拟当时咸以为便时天下初定州府及诏使多有赤牒授官至是停省尽来赴集将万余人林甫随才铨擢咸得其宜时人以林甫典选比隋之髙孝基】甄别士庶【陆彦师为吏部侍郎隋承周制官无清浊彦师在职凡所任人颇知甄别于士庶】问为治术【唐崔郓判吏部东铨事文宗召三铨谓之曰卿等比选令録如何注拟郓曰资序相当问以为治之术视可否而拟之帝曰依资合得而才劣者何授对曰与边逺慢官帝曰以不肖之才治边民则疾苦可知也朝廷逺近皆愿得人茍非其才人受其寻拜吏部侍郎】铨综有叙【唐宋璟为吏部尚书与侍郎李乂卢从愿等大革前取舍平允铨综有叙】铨综平允【见以表清鉴注】铨擢得宜【见四时注拟注】铨叙称允【杨纂长于吏道所在皆有声绩俄又除吏部侍郎前后典选十余载铨叙人伦称为允当】奨用皆一时秀【唐王丘传丘迁吏部侍郎典选复号平允其奨用如孙逖张镜微皆一时茂秀】时称裴马【唐裴行俭马载为吏部侍郎同时典选十余年甚有能名时人称为裴马】前有马裴后有卢李【卢从愿睿宗时拜吏部侍郎中宗之后选司颇失纲纪从愿精心调理大称平允李朝隠同时典选时人称曰吏部前有马裴后有卢李】时称髙选【李元纮杜暹为相以宋璟为吏部尚书苏晋齐澣为吏部侍郎时以为髙选】时称举职【唐兴元初刘滋为吏部侍郎往洪州知选事时言师兴之后天下蝗旱谷价翔贵选人不得赴调乃命滋江南典选以便江岭之人时称举职】省内以为神明【唐防要天官郎中李至逺权知侍郎时有选人姓刁又有王元忠并被放乃宻与令史相知减其防画刁改为丁王改为士拟授官后即添成文字至逺一览便曰今年铨覆万人摠识姓名安有丁士姓者此必刁某也省内以为神明】自考功为【见有令誉注】以左丞复【见絶请谒注】典选六年【见有令誉注】典选十余年【见时称裴马注】前后十余载【见铨叙称允注】奉使宣抚【李季卿拜吏部侍郎俄而兼御史大夫奉使河南江淮宣抚振抜幽滞进用忠亷时人称之在铨衡数年季卿有宇量性识博达与善人交襟懐豁如其在朝以进贤为务士以此多附之】赐金背镜【贞观中髙季辅为吏部侍郎凡所铨综时称平允太宗赐金背镜一面以表清鉴焉】四代居选部【房頴叔拜天官侍郎自其髙祖至頴叔四代咸居选部时论荣之】比髙孝基【见四时注拟注】玉山照人【晋裴楷为吏部侍郎风神髙迈容仪俊爽时谓之玉山照人】端坐西斋【蔡拟为吏部侍郎常端坐西斋非素贵名流罕与交接】不负朝廷【吏部侍郎郑果注韩思复为太常博士元希声为京兆士曹尝谓人曰今年得韩元二子则吏部不负朝廷矣】
　　皇朝事实小宰之职【曲阜除傅尧俞制吏部古之天官而侍郎小宰之职】贰卿【又除陆佃文昌贰卿位次八座】书格令掲之门【韩粹彦传粹彦諡文惠迁吏部侍郎右选至为杂冗承积之后厘正簿书遣决滞务増损废置五万四千一百余事奏请増置郎官一员因取当注之阙附以格令大书而掲之门】取条目置座侧【神宗实録曽公亮諡宣靖字明仲勾当三班院三班吏世所贱薄老胥抱文书升堂取判者皆髙下在口异时长官漫不省察惟占名而已公亮尽取前后条目置座侧案以从事吏皆束手无能为后至者皆莫能易】书科条掲庑下【长编鲁宗道判流内铨在选调久患铨格繁及吏所以为奸状于是多厘改之又悉书科条掲庑下以便人】裁定七司法【洪迈撰晏尚书敦复墓志公为吏部侍郎掌右选改左选公又典选事知吏部七司法多有踈舛于是孜孜究心纎悉参攷奏请裁定至今有司守之莫能易也】建明悉着于令【李益能撰綦北海先生崈礼行状维兵革之后诸曹簿书残毁几尽公再执铨衡时为吏部侍郎熟于典故衣冠调集与朝政沿革讨论漫无成案可考者公援据该审徐出一言以决吏不得容其私诏重刋七司条敇公所建明悉着于令自是省曹除授皆有案验】军功补指使【孙觉传迁吏部侍郎领右选员多阙少有三年不得调者觉拟自军功保甲进者补指使一日得阙数千】吏不得肆【言行録洪文安公遵字景严公为吏部侍郎先是选人诣曹改秩予夺一出吏手公乃随事防理吏不得肆】持心近厚【楼攻媿集赵粹中字大雅迁吏部侍郎爱惜名器而持心近厚有蜀士数人当改秩而吏以微文沮格累嵗公立为申改有恩科得官而复衰病求赴铨量公慰藉周至或问之曰一官姑以慰其蹉跎待次尚数年何忍沮之闻者感叹】升擢孤寒【仁宗实録陈尧咨諡康肃判流内铨旧制选人皆用奏举乃得改京寺官而士有孤寒不为上知者尧咨特为陈其功状而升擢之】论近习逐正人【楼攻媿集孙逢吉諡献简字从之进吏部侍郎朱公熹之去公力救之侍郎彭公年补外又论不应为近习而逐正人一日防食部中或报王喜除閤门只公曰此乃优伶尝于内廷效朱侍讲容止以儒为戯者岂可以汚清选当抗防力争否则于经筵论之飞语上闻内批为郡】言优伶不可汚清选【见上注】上七事【东都事畧李常常字公择哲宗立进吏部侍郎上七事曰崇亷耻存乡举别守宰废贪赃谨疑狱择师儒修役法】
　　自叙芜我清司【王泠然上燕公书曰吏部侍郎芜秽我清司改张我旧贯】遮贤路【唐温彦博为吏部侍郎有选人自称解嘲谑彦博令嘲墙畧曰髙下八九尺东西六七步突兀当防坐多少遮贤路彦博惭而与官】非钱不行【郑愔掌选赃污狼籍有选人系百钱于靴上曰当今之选非钱不行】羣书精语择其良观其异【唐六典以三铨分其选以四事择其良以三类观其异】徳钧以才才钧以劳【同上徳钧以才才钧以劳其优者擢而升之否则量以退焉所以正权衡明予夺抑贪冒进贤能也】当励濯缨之操【晏公类要云司小宰之职任佐平邦典选重朝伦参宻啓属于清鉴当励濯缨之操不遗刈楚之才】辩论官材澄汰流品【白集栁公绰除吏部侍郎制云尚书六职天官首之辩论官材澄汰流品比诸内史选妙秩清尔宜以裴王崔毛为心】衡镜之职【唐大诏令韦贯之吏部侍郎制用解枢机之务俾居衡镜之职】掌铨衡之品藻【亿代表掌铨衡之品藻宜叙九流】
　　前贤诗词聴履上星辰【杜甫上韦左相持衡留藻鉴聴履上星辰注见素为吏部侍郎铨选平允上星辰以言其亲帝之旁】南宫吾故人【杜甫寄吏部贾侍郎南宫吾故人白马金盘陁雄笔映千古见贤心靡他旧注以南宫为礼部非也按天官书南宫朱鸟权衡太微三公之庭将相执法郎位众星咸在汉建尚书百官省名曰南宫】
　　四六警语【小宰铨衡】
　　发端【疏荣昕陛　中丞作命　宠颁帝制擢贰天官　小宰得贤　荣佐天官】
　　起联【振骢马之威棱久凝宪表袭神龙之典制新秉铨衡】
　　【天官小宰之职莫重左铨甘泉法从之班尤髙员拜】
　　【东壁之萃羣玉久进长于天蓬天官之冠六卿亟跻荣于小宰】
　　【国子先生已著作成之誉天官小宰正资裁鉴之公】
　　【对红药之翻堦方覩舍人之様佩紫囊而簮笔峻跻小宰之班】
　　【法从畴庸久稔六联之望天官与选独髙四禁之班】
　　【帝倚老成之重将求旧以图新士知鉴裁之公必举直而错枉】
　　【儒馆防书卓尔天蓬之望铨曹典选兼兹小宰之荣】
　　【并九里之润以福京师效称异等掌六典之式以治官府众孰间言】
　　【文昌政事之本原莫髙选部法从朝廷之羽翼尤贵贰卿】
　　警联【山涛在晋灼知啓事之公行俭居唐讵使长名之滥】
　　【惟九流人物之凡必区以别矧六典邦家之要将举而行】
　　【以抑华崇本之志证铨综于九流推献可替否之言参论思于四近】
　　【清如水镜岂容一毫之或欺公若权衡何有十年之不调】
　　【方将陈善闭邪纳君于唐虞之盛岂止扬清激浊审官如裴马之能】
　　【称当年清议之公判行朱绂伫此日禁途之武身到黄扉】
　　【自非明一代之宪章　既资精鉴以审官曷足寄四铨之刀尺　尤俟嘉猷之告后】
　　【日趋龙尾之阶名列鸡翘之从】
　　吏部【禁闼望论思之益　当循名责实之朝人材頼铨选之工　任激浊扬清之柄】
　　【纶綍敷播班行清明】
　　结联【抜淹振滞岂惟选部之清熈载奋庸行有政涂之拜】
　　【人惟求旧姑小试于铨曹道之将行即峻参于揆路】
　　【为国得贤既已坐清于流品得时行道自能参干于钧枢】
　　【江海漫疎分隔文昌之步云龙方际伫占霖雨之私】
　　【前马后卢寒素洽弹冠之喜左周右召迩遐指调鼎之期】
　　【君子在内自然表着之尊大匠抡材尝出铨衡之外】
　　【事问髙崔尝辱舍人之疏笔才惭湜籍倘依吏部之师门】
　　【欣闻善类得清鉴于阳秋俯与苍生待至和于霖雨】
　　吏部郎中【歴代周官太宰属官有下大夫汉置吏部郎中职在选举魏晋用人妙于时选其诸曹郎功髙者迁吏部郎中歴代品秩皆髙于诸曹郎魏晋宋齐吏部郎品第五诸曹郎第六梁吏部郎班第十一诸曹郎班第十二陈因梁隋炀帝改吏部郎为选部郎唐为吏部郎中有二人龙朔二年改为司列大夫咸亨光宅神龙并随曹改复六典一人掌考天下文吏之班秩品命一人掌小选未入仕而吏京司者复分九品通谓之行署其应选之人以未入九流故谓之流外铨六典本朝元丰官制行置吏部郎中四人尚书选二人侍郎选各一人参掌选事而分治之凡序位有品选官有格分任有职寓禄有阶皆以事稽考审核其状质成于长贰而后行焉四朝志建炎三年诏三选各一员中兴防要】
　　歴代事实小选【见官制】清直寡欲【世说山涛举阮咸为吏部郎中曰清直寡欲万物不能移也】明雅迈时【山涛为吏部郎中晋文帝与书曰足下任事明雅迈时】亷谨明决【后魏孝文帝欲创革旧制选置百官谓羣臣曰为朕举一吏部郎合即三日假寻曰朕已得之矣乃征崔亮字敬孺自参选事垂二十年亷谨明决尚书曰非崔郎中选事不办】清平【魏袁偘歴选部郎号清平】亷平【晋李字伯重为吏部郎铨综亷平】海岱清士【庾亮每属桓彝覔一佳吏部彝曰有舆县宰徐宁海岱清士即迁吏部郎】一时之俊【类要吴时诸曹通并髙选吏部特一时之俊】名显朝廷【晋桓彝迁吏部郎名显朝廷】甚有称誉【晋阮放为吏部郎甚有称誉】铨序著称【梁王亮为吏部郎铨序著称】参六典【席豫杨仲宣碑曰迁吏部郎中参我六典冠于诸曹】典碎事【山涛啓事吏部郎典碎事日夜相接非但当正己而又当能正人议郎杜黙徳履亦佳太子庶子崔谅中郎陆准皆有意正人其次不审有可用者否】参选大事【南齐庾杲之迁吏部郎中参选大事】铨管之任【见甚有清誉注】整风俗理人伦【山公啓事曰吏部郎主选举宜得整风俗理人伦者】铨衡庶品【梁陆倕拜吏部郎表铨衡庶品歴选宾僚】究识流品【宋书王僧绰为吏部郎参选掌大选究识流品谙悉人物抜才举能咸得其分】选举精宻【晋周复为吏部郎选举精宻论望益着】抜才举能【见究识流品注】斥华竞塞私谒【李重字茂増迁吏部郎询朝众而斥华竞存公平而塞私谒】覔佳吏部【见海岱清士注】召崔亮为【见亷谨明决注】歴选宾僚【见铨衡庶品注】有器局者迁【白集除李建制六官之属选曹郎首之厯代以来选诸曹郎中其践歴久孝弟交加以有器局律度者迁焉】二十四为【王戎少年頴悟二十四为吏部郎中】参选事垂二十年【见召崔亮为注】典剧多超迁【通典后汉吏部郎典剧多超迁者】为二千石【通典后汉郑为仆射奏以台职任尊而赏薄人无乐者诸吏郎为二千石自此始也】太守召为【禇翔为义兴太守召为吏部郎去郡百姓老少追送出境翔居小选公清不为请属易意号为平允迁侍中】有喉舌之任【宋张续迁吏部郎裴子野曰张吏部有喉舌之任已恨其晚】庭植佳树【顾宪之为吏部郎其祖凯之尝为吏部于庭中植佳树曰吾为宪之植耳后果为此职】物不能移【山涛举阮咸为吏郎曰清直寡欲万物不能移也】
　　皇朝事实天官之属【初寮除王琮制天官之属号为剧曹】冢卿之属【公是行刘元瑜制云其陟冢卿之属】外宾铨曹【又除陶悦制外宾铨曹】任参六典【类要任参六典选重一时】不附时宰【言行録李殿撰浩字徳逺公于孝宗时为吏部员外郎宰相召同为郎者四人欲有所进用最属意于公公不发一语明日同舍皆迁公如故】部无留事【丁未録晁补之字无咎为吏部郎中有岭外尉为获盗八人法当改官考功为获盗不同处曲沮其赏持之不决尉客京久窘甚诣公诉之公悯然一日当奏即为上之七日得迁官于是吏畏服部无留事又见张文潜集】躬阅案椟【言行録察为吏部郎最号烦剧在职者画诺而已公取案椟躬为省阅每至申刻方归日以为常使臣咸悦出入望之人皆以手加额焉】发运巧以取民【杨诚斋集张栻南轩召为吏部员外郎庙堂用史正志为发运使夺州县财赋逺近骚然栻为上言之上曰正志以为非取之民对曰今州郡财赋大抵无余不过巧为之名以取之于民耳上闻之矍然顾栻曰论此事者多矣未有能及此者如卿之言是朕假手于发运使以病吾民也阅实如栻言即诏罢之】闻卿直谅【周平园集胡铨諡忠简入对乞修徳结民心链兵观敌衅上曰久闻卿直谅拜吏部尚书郎官】知卿学问【楼攻媿集陈傅良奏事入修门须髩如雪丞相留公止一见叹曰几年陈君举尚可使外补邪奏留为吏部员外郎初对上曰卿去国几何时朕欲见卿久矣知卿抱负学问深醇有所著书进来时上临朝渊黙罕有玺诏公敬谢而退以周礼说进擢秘书少监】目送出殿门【杨山撰行状曽肇諡文昭官制行除吏部郎中每使殿引选人上常目送之出殿门乃已】
　　自叙有表让之礼【通典齐依宋元嘉制其拜吏部郎有表让之礼齐谢朓除吏部郎上表三让中书疑朓官未及让以问沈约约曰宋元嘉中范让吏部三表诏荅其事宛然】正己正人【见典碎事注】不作余曹【晋王国寳躁竞补尚书郎国寳曰中兴以来膏腴惟作尚书吏部不作余曹固辤不拜】倾朝送别【南史何尚之迁吏部郎告休定省倾朝送别其父曰此是送吏部郎耳非闗何彦徳也】
　　员外郎南曹【唐六典吏部员外郎掌选院谓之南曹注曰其曹在铨曹之南故谓之南曹】省眼【唐吏部郎中二防先小铨次格式员外郎二防先南曹次废置旧说吏部为省眼】南宫眉目【刘禹锡为韦陟字商衡神道碑云为吏部员外郎是曹在南宫为眉目在选士为司命公执直笔阅簿书纷挐盘错一瞬而剖】选士司命【见上注】吏事第一【唐裴遵度迁吏部员外郎専判南曹天寳中海内无事九流辐凑防府每嵗吏部选人盈万遵度敏识强记精覈文赡详而不滞时称吏事第一由是大知名】簿最详致【韩滉迁吏部员外郎性强直明敏吏事在南曹五年簿最详致】钤制官吏【唐皇甫鏄为吏部员外郎判南曹凡三年颇能钤制官吏改吏部郎中】涤除宿【刘崇望字希徒转吏部员外郎崔安潜为吏部尚书崇望判南曹涤除宿弊复清选部】判析有条【唐李栖筠迁吏部员外郎判南曹栖筠判析有条吏气夺号神明】铨叙之美【唐崔郾姿质秀伟神清量雅人望而爱之为吏部员外郎奸吏不敢欺孤寒无援者不至留滞铨叙之美为时所称】旌别见称【唐牛徽迁吏部员外郎干符中选曹猥滥吏为奸每嵗选人四千余徽性贞刚特为起请由是铨叙称正能否旌别物议称之】
　　皇朝事实思制吏奸【绍兴三十年以刘珙为吏部员外郎珙在铨曹时苦吏为奸思有以制之一日命张幕设案置令式其中使选集者得出入繙阅与吏辩吏无得蔵其巧人甚便之】
　　羣书精语剖疑析滞挥翰如流【唐席豫杨吏部郎中碑序铭有簿书以旌别淑慝择刀笔以决臧否剖疑析滞挥翰如流选部以清繄公是頼】才盛居东之佐【常集十三郑叔则吏部员外郎制才盛居东之佐礼处司南之重髙选髦士以分剧曹】
　　前贤诗词文锋振竒响【梁沈约悼齐谢朓诗曰吏部信才杰文锋振竒响调与金石谐思逐风云上】吏部提英鉴【黄山谷诗吏部提英鉴片善采録】今日君先捧紫泥【桞公绰裴度俱为判官公绰先入为吏部郎中度有诗饯别云】
　　四六警语【小铨中选】
　　发端【简在帝衷　大廷分命　疏宠大廷　显膺纶綍冠于郎省　小宰登贤　进司小宰　进宰铨衡
　　恪分朝委　参订礼文贰賛铨衡　式司诰命】
　　起联【南宫牋奏之司夙擅望郎之誉西府基命之宻今资列属之贤】
　　【君门逺乎万里久宣使者之威天官长乎六卿进陟郎闱之峻】
　　警联【系东西铨对掌之权为南北衙甄收之地】
　　【周家量六卿之职小宰以贰天官汉世表百职之仪长吏实参丞相】
　　【衣绣春归留甘棠之蔽芾给绫夜直对嘉木之婆娑】
　　【惟郎选甚髙在汉上符于列宿矧吏曹最重自周首列于天官】
　　【山涛在晋灼知啓事之公行俭居唐肯使长名之滥】
　　【风飘水浮梦舞江头之逆旅天髙星逺心降省眼之英游】
　　结联【拜赤管隃麋之赐未足为荣草紫诏玉玺之封即应有命】
　　司封郎中【歴代旧主爵郎职员至北齐置主爵郎中一人隋曰主爵郎中龙朔二年改为司封大夫咸亨元年复故光宅元年改为司封郎中神龙元年复故开元二十四年复故司封掌邦之封爵凡有九等六典国朝司封判司事一人以无职事朝官充凡封爵之制一出于中书本司但掌定諡先期戒本部赴集而已元丰官制行郎中员外郎始实行本司事初除王祖道为司封郎中参掌官封叙赠之事凡宗室赐官授官亲王内外命妇以下封爵诸亲保任其宗属陞朝官褒赠其妻皆隶焉列爵有九自王至男分国有三大中小国内外命妇之品五自贵妃至贵人外命妇之号九自大长公主至县君叙赠之制三三代二代一代皆辨其位序以进之加食邑实封则视其髙下之品以为户数多寡之节凡事之可否与司勲通决于尚书侍郎续防要】歴代事实执秩【左传晋文公作执秩注曰执秩主爵之官】典封【后汉冯勤为郎中给事尚书使典诸侯封事】直声彰闻【桞文杨懋功墓碣云为司封员外郎直声彰闻】心正笔正【桞公权为司封员外郎帝问笔法对曰心正则笔正】三列宿【贞观中常孝武为主爵郎中与兄弟同省时号三列宿】
　　皇朝事实主封爵【南丰除王祖道制曰封爵之恩施于内外国之典也主以郎吏宠秩甚优】左曹之秩【胡文恭制宜宠左曹之秩用优主俸之名】掌官封叙赠之事【神宗正史职官志参掌官封叙赠之事凡宗室赐名授官亲王内外命妇以下封爵诸亲保任其宗属陞朝官褒赠其祖考妻皆焉】
　　司郎中【周官有司上士二人凡有功者司诏之后周夏官有司一人掌功之赏隋文帝立司侍郎二人炀帝改为司郎武徳初为司郎中龙朔元年改为司大夫咸亨二年复故掌邦国官人之级凡十有二等十二转上柱国至武骑尉凡十二有功之人合授官者皆委之覆定然后奏拟六典本朝司判司事一人以无职事朝官充凡官之赐一出于中书本司无所掌元丰官制行郎中员外郎始实行本司事初除穆恂为参掌赏事凡十有二级有上柱国至武骑尉自从七品推而上之至正二品三嵗一迁必因其除授以加之凡赏有格皆设于此以逆其至焉若事应赏从其所之司考实以报则审核其状以格覆之非格所载则参拟轻重以上尚书省用前代帝系及臣之后则考验奉行其制命隆兴诏省并司郎中以司封郎中兼领】
　　歴代事实府【唐志蔵于府】右闼【白集独孤郁自考功迁司郎中制选员外郎推居右闼】书簿【并见唐志】以等其功【周礼司掌六乡赏地之法以等其功王功曰国功曰功民功曰庸事功曰劳治功曰力战功曰多凡赏无常轻重眡功】校定绩【职员令掌校定绩】词人称首【张九龄迁司员外郎张说谓人曰后来词人称首】
　　皇朝事实不附秦相【言行録陈文正公康伯字长卿自公为郎时为司勲郎官秦桧方擅事公雅有素里澹然其中桧虽称公静重常越用他人公不以为意在省五年始为军器监】论安石不当配飨【言行録赵忠简公鼎字元镇公为司勲郎官乃言自王安石用事肆为纷更祖宗之法扫地而生民始病蔡京托名绍述尽祖安石之政以致大患今安石犹配飨庙廷而京党未族何以收人心而召和气哉】
　　考功郎中【汉元帝时京房作考功课吏之法然其职不在尚书至光武改尚书三公曹主嵗书考课课诸州郡通典魏有考功郎中宋齐并置功论郎中隋文帝置考功侍郎炀帝改考功郎唐武徳初复为考功郎中龙朔改为司绩大夫咸亨初复故掌内外文武官吏之考课六典及功臣家传碑颂诔諡等事通典考课之法有四善二十七最六典武徳旧令考功郎中监试贡举人贞观以来乃以考功员外郎専掌贡举省郎之殊美者至开元移贡举于礼部而考功员外郎分判而已通典本朝考功判司事一人以带职朝官或无职事朝官充凡考课之法分他司或以他司専领本司但掌覈太常拟諡及幕府州县官流外较考之事元丰官制行郎中员外郎始实行本司事续会要初除蔡峋蔡京职畧掌文武迁叙磨勘资任考课之政令凡命官随所选以其职事具注于歴给之于其属州若司嵗书其功过应升迁选授者验厯按法而叙进之有负殿则正其罪罚以七事考监司以四善三最考守令凡改服色者以年劳计之应諡者或太常所定行状报尚书省官集议以闻凡立碑碣名额之事掌之旧置考课院其定殿最皆有考辞元丰悉罢分案十有七五品案六品案七品案八品案九品案职官案参军案令丞案主簿案县尉案使副案供奉官案资任案校定案法案知杂案元祐三年诏知州课法吏部上其事于尚书省送中书省取旨县令以下本部専行四朝志】
　　歴代事实司绩【见官制】南曹【见疾风劲草注】鹤防【西京杂记唐考功员外郎防事有薛稷画鹤宋之问为賛】才望【见诗词注】敏识【职官分纪郑澣为考功员外郎刺史有驱迫人吏上言政绩请刋石纪者澣探得其情条奏亷使巧迹遂露人服其敏识】疾风劲草【裴谞迁考功郎中代宗幸陜谞徒步挟考功南曹印赴行在上曰疾风知劲草】考功定课【晋职官志云】研覈精宻【裴垍】黜陟详当【唐赵宗儒贞元六年领考功事黜陟详当无所回惮】不避权幸【穆宗即位召李渤为考功员外郎校定京官考不避权幸皆行黜陟】墨书絶吏奸【王徽字昭文转考功员外郎时考簿上中下字朱书吏縁为奸多有楷改徽白仆射请以墨书】采録平允【唐王丘传开元初迁考功员外郎异时多请托廷考滥冒丘务覈实才登科才满百议者谓采録平允无丘比】吏无以欺【韩文王仲舒中神道碑在考功吏部提约明故吏无以欺】非苏君莫言【韩休作苏颋集序云属考功员外郎阙时中书令李峤执笔曰考功郎非苏君不可遂拜考功员外郎】为文馆学士【宋之问善为五言诗当时无能出其右者景龙中为考功郎中唐中宗増置修文馆学士择朝中文学之士之问与薛稷等首膺其选当时荣之】
　　皇朝事实左曹【南丰除吕和卿置计羣吏之治而明黜陟之法台郎典引列于左曹】主计羣吏【南丰除蔡京制主计羣吏之课而议其诛赏郎于天台任属尤重】细节不圆处放行【中兴系年録考功员外郎魏矼字邦达守监察御史矼在考功郎选案牍不存吏縁为奸川陜官到部者多以微文沮抑往反辄经时矼请细节不圆处悉先放行人以为便】得王信铨曹遂清【王信字成孚权考功郎有选人张公选初一年免铨至是当改秩吏妄引复令扼之公钩察其故吏怖服又有三蜀士实碍式吏受赂为选地赵卫公为士书以嘱公持弗聴已而转临天官阅审成牍拊掌愧叹嗟激不已至白于上前他日上谓尚书蔡洸曰考功得王信铨曹遂清逻者私相语指为神明】论夏竦不当諡文正【东都事畧刘敞传敞字原父判尚书考功郎仁宗赐夏竦諡曰文正敞言諡者有司之事也竦之行邪而陛下諡之以正不应法疏三上仁宗为更竦諡曰文庄】
</div>
    <div class="pagination">
<a href="翰苑新书_page8.html">上一页</a><span>...</span><a href="翰苑新书_page4.html">4</a><a href="翰苑新书_page5.html">5</a><a href="翰苑新书_page6.html">6</a><a href="翰苑新书_page7.html">7</a><a href="翰苑新书_page8.html">8</a><span class="current-page">9</span><a href="翰苑新书_page10.html">10</a><a href="翰苑新书_page11.html">11</a><a href="翰苑新书_page12.html">12</a><a href="翰苑新书_page13.html">13</a><a href="翰苑新书_page14.html">14</a><span>...</span><a href="翰苑新书_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
