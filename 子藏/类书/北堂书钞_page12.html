<!DOCTYPE html>
<html>
<head>
    <meta charset="UTF-8">
    <title>北堂书钞 - 第 12 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北堂书钞 - 第 12 页/共 42 页</h1>
    <div class="content">　　○散骑常侍六十四 

　　献可替否 【应劭汉官云秦及前汉置散骑及中常侍各一人官无员散骑乃是骑马夹乘舆车献可替否○今案初学记十二引中上无及字官下有并字无乃是骑三字陈本已照改惟汉官下增入仪字平津馆亦收入汉官仪卷上】 承答顾问 【华峤集云诏曰散骑以从容侍从承答顾问为职又掌赞诏命平处文籍故前世多参用言语文学之才议郎华峤有论议著作之才其以峤为散骑常侍○今案陈本及类聚四十八引华集才作士无议郎以下余同初学记十二引为职又三字误作有职文又文籍作分籍无故前以下】 同掌规谏 【魏志云文帝延康元年置散骑常侍为一官省中字置四人与侍中同掌规谏○王石华校者改省今案陈本同】 朝夕规献 【应据新诗云散骑常师友朝夕进规献○今案百三家本应集新作杂陈俞本注内作献规与标目岐出】 俱掌直谏 【王隐晋书傅玄字休逸为散骑常侍晋受禅进爵加驸马都尉与皇甫陶俱掌直谏志在拾遗多所救正○今案陈俞本无字休三字爵下有为子二字无志在以下俱掌句标目与本钞同而注内又作共掌谏职乃参用今晋书四十七卷语是以房书冒王隐书非也】 集比诏策 【晋中兴书云熙宁二年桓温奏请散骑常侍二人复置四人凡一省文书奏表意异者为散骑常侍比于侍中貂珰插石黄初始置四人出入侍从与上谈议不典事后因以为加官○今案陈俞本奏请作春省又陈本初下有中字无后因句俞本无黄初以下考散骑比侍中至典事廿九字亦见御览二百三十四引魏略】 貂珰之晖 【顾恺之拜散骑常侍表云不悟陛下圣恩所加逮在庸伊登之常伯之列饰以貂珰之晖○今案本钞员外散骑常侍篇引无逮在四字严辑顾恺之文及陈俞本亦然】 夹乘舆车 【汉书百官公卿表云中常侍得入禁中与侍中受尚书事散骑常侍并侍夹乘舆车○今案俞本脱陈本改注汉官仪非也考汉书十九上与侍中作诸曹二字散骑常侍作散骑骑三字乘舆句无侍夹二字考南监本北监本及毛子晋本皆如此似不及旧钞之完好也】 入侍左右 【环济要略云散骑常侍从侍郎入侍左右出则侍事于廊庑下○王石华校民改济今案初学记十二御览二百廿四引要略无从侍郎三字陈本玉函山房辑本皆然】 郑思元参乘 【王隐晋书晋郑默字思元为散骑常侍世祖祀南郊侍中已乘诏曰使郑常侍默曰卿知何参乘昔州内举卿同辈常媿有累清谈○王石华校亦改祀京改郊今案类聚四十八引王晋书无字思三字知误之同误相余同陈本脱曰卿知以下】 司马骏侍讲 【傅畅晋诸公赞云司马骏五六岁能书数魏王为帝骏入岁为散骑常侍侍讲十二迁步兵校尉○洪氏校时改能又常侍下添常字恐误未便照改今案御览二百廿四引诸公赞脱十二以下余同陈俞本脱五六岁十一字及侍讲二字】 谢万宜居献替 【晋起居注云升平五年诏曰前西平中郎将谢万字石才义简亮宜居献替其以为散骑常侍○今案初学记十二引晋起居注及陈本脱平字将字及字石二字类聚四十八引晋中兴书亦与陈同】 王珣宜进拾遗 【晋起居注云太始元年诏曰给事黄门侍郎王珣字符琳理通厚笃志好学不殒先业及朝有干事之才给事何遵字公亮笃烈有才干器任日久厯朝陪职用有效宜各叙集拾遗左右其以珣遵并为散骑常侍皆从分与内常侍更读文书者也○今案此条有讹脱陈俞本脱字符琳六字及朝至任日廿二字各叙集三字遵并二字皆从二句又陪作班】 孟达容观 【蜀志云孟达字子庶降魏魏文帝善达之容观以为散骑常侍○今案陈俞本及蜀志十刘封传无字子度三字又蜀志容作雄陈俞本容上有姿才二字】 庾阐文章 【晋中兴书庾阐字仲初有文章才义谈者以为宜综国史于是召为散骑常侍○王石华校瘦改庾开改阐宗改综名改召今案陈本及类聚四十八引中兴书无字仲初三字谈作议】 谯周博物洽闻 【于宝晋纪云诏曰骑都尉谯周字允南闲居中道不仕危国蜀亡之际劝刘禅归降有忠上济民之谋又躭习典艺博物洽闻朕甚嘉之其以为散骑常侍○王石华校朝改都士改亡补中字今案陈俞本脱字允南三字降作命上作君又俞本闲作闲谯作焦】 程咸博学洽通 【王晋书云程咸字延祚太始十年诏曰王门郎咸博学洽通文藻清敏其以为散骑常侍○今案陈俞本同亦见本钞通直散骑常侍篇引臧荣绪晋书】 阮嗣宗非好事 【竹林七贤传云阮籍字嗣宗高贵乡公以为散骑常侍非其好也○今案陈俞本无字嗣宗三字又陈本标目亦作好事恐误类聚四十八引七贤传脱公字乡误卿】 王永元时论清之 【吴志云王蕃字永元孙休立与贺劭薛莹虞泛皆为散骑常侍加驸马都尉时论清之○今案见魏志二十王蕃传本钞作吴恐误余同陈俞本亦作吴蕃作藩元作年】 

　　○通直散骑常侍六十五 

　　东平王懋为通直之始 【晋起居注云太始十年诏东平王懋为员外常侍通直殿中兼散骑常侍通直之号盖自此始也○今案陈俞本殿上无直字兼作直恐误】 日新匪懈 【又云惠帝永寍元年诏曰散骑常侍琅邪王睿讥清才日新匪懈宜在机近以言者其令睿为通直○王石华校求改才今案陈俞本无识清才三字以言者三字又陈本近误进余同考今晋书三十八琅邪王名其子有觐澹繇漼四人无名睿者惟伷尝迁散骑常侍亦无此文】 夙夜不懈 【臧荣□晋书云未始十年诏曰程咸字延祚博学洽通文藻清敏厯职左右劬劳内侍乃心在公又夜不湿以咸为散骑常侍左通直郎○今案陈俞本脱字延至清敏十一字余同考清敏以上三句亦见本钞散骑侍郎篇引王隐书】 

　　○员外散骑常侍六十六 

　　掌问应对 【应劭汉官云汉武元鼎三年初置散骑俱掌问应对世祖省之案汉初有散骑侍郎常侍省皆为骑郎赀满五万为常侍郎张释之以赀为常侍盖谓此官也○今案陈俞本汉官下有仪字盖谓作盖为又陈本常侍省作掌侍省余同平津馆本汉官仪卷上盖下无谓字余与陈本同】 为宾宴臣 【桓氏家传云延康元年初置散骑之官皆选新旧文武之才以为宾宴之臣迁桓范字符则为散骑常侍郎官○今案陈俞本无字符则三字及常字御览二百廿四引桓家传亦然又新作亲郎下无官字】 诏集羣书 【魏书云刘劭字孔才为散骑侍郎受诏集五经羣书以类相从作皇览○王石华校鲁改皇今案见魏志廿一亦同】 撰正音训 【晋中兴书云徐邈字仙民迁散骑侍郎直西省撰正音训前后十年多所补益○今案初学记十一引中兴书仙民作景山无迁散句前后二句直作在本钞中书舍人篇引亦作仙民陈俞本已改今晋书】 帝室茂亲 【束皙集云员外侍郎皆帝室茂亲或贵游子弟○今案百三家集脱陈俞本严辑束皙文及本钞给事中篇引同】 皆贵子弟 【魏志云孟康字公休以郭后外属并受九亲赐拜遂为散骑侍郎是时散骑侍郎多贵戚子弟或以高才英儒充其选而康独缘妃嫱杂其间故皆轻之不复呼其姓字而谓之阿九康既有才敏又好学在冗官博读书传迩有文义雅而切要众人乃更加意○今案魏志无此文考御览二百廿四引魏略郭上有为字无贵戚句呼其句及又好学三字或作皆余同陈俞本阿九作何元余亦有删易】 荀恺擢拜 【晋阳秋云荀恺字景伯宣帝见而奇之曰荀令君之子也擢拜散骑侍郎○今案魏志十裴注引晋阳秋伯作倩陈俞本已改注今晋书】 谢颐显侍 【谢知表云兄息颐除员外散骑侍郎得显侍帷幄○今案陈俞本脱息字得字】 清和著称 【晋中兴书云王悦字长预弱冠每侍讲东宫以清和著称除散骑侍郎○今案陈俞本脱字长预三字今晋书六十五预作豫无清和二句】 知名美称 【晋中兴书云王洽字散和公子中最知名与颖川荀羡俱有美称弱冠除散骑侍郎○今案世说新语卷中之下注引晋中兴书王洽五字作洽于二字无弱冠以下陈俞本公子作王导诸子又散骑下有中书二字陈本又删侍字】 张贺孙七岁拜散骑 【汉书云张贺有孙霸年七岁拜散骑中郎将○今案见汉书五十九陈俞本脱有孙霸三字及中郎将三字】 锺毓十四为散骑 【魏志云锺毓字稚叔年十四为散骑侍郎机捷谈笑有父风○今案见魏志卷十三】 

　　○散骑侍郎六十七 

　　公族闲任 【晋诸公赞云任恺王俊齐王攸皆为魏员外散骑常侍于时公族务在闲任故置外位○今案陈俞本同考今晋书三十九王俊传言元康初转员外常侍与本钞魏字不合又晋书四十五任恺传言尚魏明帝女累迁员外散骑常侍而又非王俊与本钞亦不合】 登之常伯 【顾恺之拜员外散骑常侍表曰不悟陛下圣恩所加登之常伯之列饰以貂珰之晖○今案详本钞散骑侍郎篇】 嘉之宜补 【王晋书云吏部郎李重合启东莞太常博士曹嘉之才干学义不及公曹志而良素修洁姓业踰之宜补员外常侍○今案陈俞本部下脱郎字重下脱合字启下脱东莞二字又无才干十八字魏志卷二十裴注引王晋书无合字太常四字作太守嘉下脱之字公曹志三字作志翕】 孙朝宜给 【晋起居注云咸康八年司徒三导表员外常侍孙朝年八十告老弃身茨宇永绝荣禄宜给本官秩俸以终余年○今案御览二百廿四引晋起居注年八十误作八年余同陈俞本脱年八十句弃身二句终误给】 天锡归国 【臧荣绪晋书张天锡字纯嘏为符融征南司马谢安等大破符坚于淮肥天锡于阵归国诏以为散骑常侍左员外○今案晋书八十六略同陈俞本已改今晋书】 符郎归化 【晋中兴书符郎深识逆顺望风归化可员外散骑常侍○今案陈本脱俞本已改注今晋书载记考御览二百廿四引晋中兴书作符朗又常侍作侍郎旧钞作符郎者宋人转钞避始祖讳也】 

　　○给事中六十八 

　　掌顾问 【汉书百官公卿表云给事中秦官也所加或大夫博士议郎掌顾问应对位次中常侍侍中黄门又有给事黄门又云左右曹诸吏晋灼注云诸吏给事中日上朝谒平尚书奏事于殿中故曰给事中○今案汉书十九上秦作加无于殿八字陈本亦作加官大下脱夫字士下又衍士字无侍中黄门以下】 常侍从 【胡伯始云给事中常侍从左右无员位次侍中中常侍或名儒或国亲汉东方朔拜中郎为给事中刘向谏议大夫拜给事中也○今案类聚四十八引中常侍作之下常侍非也又脱汉东方以下本钞标目常作掌盖沿上条误入因小注仍作常可证陈本俱作掌亦非又按初学记十二引亦无书名祇两拜字作两为字余悉同】 帝室茂亲贵游子弟 【束皙集云员外侍郎及给事中从皆帝室茂亲或是贵游子弟○今案类聚四十八引及严辑束皙文同亦详本钞散骑侍郎篇】 郑明经 【范晔后汉书云郑众字仲思以明经拜给事中○今案范书六十六作仲师】 陈劭儒教 【王晋书云陈劭字节良太始六年诏曰敦悦典诰老而不倦宜在左右以笃儒叙其以为给事中○王石华校补倦字在字今案初学记十二引王晋书无敦悦以下陈本六年作中字敦作躭笃下脱儒字亦见今晋书九十一】 苏林文学 【魏略云苏林字孝友为五官中郎将文学黄初中为博士给事中○今案俞本同陈本脱字孝友三字魏志廿一刘劭传注引魏略无中郎二字】 袁淮俊才 【荀绰兖州记云袁淮字孝尼有俊才太始中为给事中○今案俞本同陈本绰误纬无字孝尼三字类聚四十八引兖州记准误淮初学记十二引与原钞悉同】 

　　○奉朝请六十九 

　　朝会而已 【如湻注汉书云诸侯春朝天子曰朝秋曰请虽国戚及勋门子弟为之俱预会朝请而已○今案御览二百四十三引汉官解诂如湻注俱预七字作但预期请会而已余同陈俞本皆改沈约宋志】 从容闲豫 【晋起居注云武寍三年诏曰前相国掾主簿虽奉朝请并从容闲豫若大县缺宜以治民也○今案陈本鈌误关俞本作阙余同】 皆奉朝请 【汉书云霍光昆弟诸族外孙皆奉朝请给事中董贤亲属皆侍中诸曹奉朝请宠在丁傅之右○今案霍光四句见汉书六十八霍光传族作壻董贤四句见汉书九十三董贤传陈本删董贤以下据本钞下文在丁傅之右一条已引此文此疑转写者误入】 独奉朝请 【汉官解故云三辅职如郡守独奉朝请成帝时丞相张禹避位位特进奉朝请又以关内侯萧望之大司马嘉皆进奉朝请光武时司徒魏标卿禹孙资加特进奉朝请也○今案陈俞本故作诂又陈本脱光武以下特误时俞本标作骠无卿禹二字平津馆辑本独奉误独奏又司徒下无魏标卿禹四字】 位次三公 【续汉书云前汉列侯奉朝请在长安者位次三公○今案见续汉百官志五】 宜兼三公 【晋太常刘实□云廊庙诸王见在奉朝请宜兼三公奏可○今案俞本脱陈本实下补表字】 在丁傅之右 【汉书云董贤为大司马董亲属皆侍中诸曹奉朝请宠在丁傅之右○今案见汉书九十三】 与太子游处 【晋武诏曰陇西王世子越驸马都尉杨邈并可奉朝请俱与太子游处地○今案俞本脱陈本俱误付考御览二百四十三引晋起居注与旧钞脗合】 

　　北堂书钞卷第五十八 

　　●北堂书钞卷第五十九　　　　设官部十一 

　　隋秘书郎虞世南撰 
　　南海孔广陶校注 
　　尚书惣七十　　　　　　录尚书七十一 
　　尚书令七十二　　　　　尚书仆射七十三 

　　○尚书惣七十 

　　尚书唐虞官也 【汉官仪云唐虞官也书曰龙官纳言帝命惟允明帝诏曰尚书盖古之纳言出纳朕命○今案平津馆本汉官仪卷上龙官作龙作帝作朕明帝以下别为一条陈本脱帝命以下考御览二百十二引明帝以下作应劭汉官无仪字与类聚四十八引异】 唐虞曰纳言周官为内史 【汉官解故云士之权贵不过尚书唐虞曰纳言周官为内史○今案御览二百十二引故作诂陈俞本无士之二句故亦作诂】 铜印墨绶执笏负符 【晋官品令云尚书仆射尚书六人皆铜印墨绶进贤两梁冠纳言帻绛朝服佩水苍玉执笏负符加侍中者武官左貂金蝉○今案陈本脱纳言二字绛字在帻上余同初学记十一引荀绰晋百官表注有尚书令铜印墨绶五时朝服纳言帻十四字据此则旧钞纳言二字断非误衍足订陈本之脱类聚四十八引百官表亦然】 管主喉舌 【尚书云龙作纳言出入帝命注曰纳言如今尚书管主喉舌也○今案尚书龙作汝入帝作纳朕注曰以下与孔传不同王西庄尚书后案谓书钞此条必系郑注佚文】 天之喉舌 【续汉书李固上书云陛下之有尚书犹天之有北斗北斗天之喉舌尚书陛下之喉舌也○今案类聚四十八引及汪辑续汉书上书作上疏天之作为天陛下之作为陛下余同姚本脱陈本已改范书】 王之喉舌 【崔骃尚书箴云龙惟纳言是机是密出入朕命王之喉舌○今案陈俞本崔骃皆作杨雄百三家本亦入子云集本钞下文引龙惟四句亦作杨雄】 喉舌之任 【傅子云尚书者出入王命喉舌之任也○今案严辑傅子补遗据书钞引同】 出纳诏命 【汉官解故云尚书出纳诏命齐众喉舌○今案陈本平津本故作诂初学记十一故误志】 献善宣美 【杨雄尚书箴云龙惟纳言是机是密出入朕命王之喉舌献善宣美而谗谄是折我视云明我听云听载夙载夜惟允惟恭○今案百三家本子云集及陈俞本惟作为又陈俞本谄作说】 机事所惣号令攸发 【汉官解故云尚书机事所惣号令攸发○今案陈本平津本故作诂】 省案平处 【韦昭辨释名云尚者上也辨云言当省案平处奏上故曰尚书也○今案类聚四十八御览二百十二引辨释名奏上作奉之陈本玉函山房辑本已照改】 处议持平 【桓子新论云昔尧试舜于大麓者乃领录天下之事如今之尚书矣宜得大贤智乃可使处议持平焉○今案本钞下文引天下作天子尚书下有官字余同续汉志注引亦有官字严辑全后汉文卷十三麓下更有麓字亦作尚书官】 主计官 【周官天官司会职郑注云会大计也司会王天下之大计计官之长也若今之尚书令矣○今案司会注若今句无之令矣三字】 掌计要 【礼记王制云司会以岁之成质于天子郑玄注云司会冢宰之属掌计要者质犹平也平其计要○今案南昌本王制注无犹字阮校勘记云惠栋校宋本宋监本有犹字】 典机密 【应劭汉官仪云尚书唐虞官也书曰龙官纳言帝命惟允诗云惟仲山甫王之喉舌宣王以中兴秦改称尚书大汉受命亦尊此官典机密也○今案平津辑本龙官作龙作帝命作朕命本篇上文引仍作官作帝】 典枢机 【华峤汉书韦彪上疏曰欲急民所其原在尚书典枢机天下事一决之也○今案详本篇下文】 统庶事 【应劭汉官志诗云侍中王喉舌万机无不建尚书统庶事官人垂法宪○今案陈俞本建作理又脱汉官四字】 万事之本 【晋起居注云建元二年诏曰尚书万事之本朕所责成者也而廪禄俭薄茎非治体令虽军国多费不为元凯惜禄其依令仆给尚书各亲信五十人廪赐○今案山堂考索卷七引晋起居注无建元四字余同亦详本钞下文八元八恺条下】 民物所原 【华峤汉书云韦彪上疏云欲急民所务当先除其恶其原在尚书典枢机天下事一决之不可不故也○今察陈本急误给脱当先句及不察句类聚四十八引恶作患无故也二字汪辑本华书据类聚】 录天下事 【桓子新论云昔尧试舜于大麓领录天子事如今之尚书官矣宜得大贤智乃可使处议持平焉○今案详本篇上文】 补我衮阙 【挚虞尚书箴云山甫辅周靡刚靡柔补我衮阙关我王猷○今案俞本同百三家本挚虞集辕作翼陈本脱山甫二句】 分为四曹 【续汉书百官志云成帝建始四年罢中书宦官置尚书官五人一人仆射余分为四曹通掌众事秘记章奏各有曹任常侍曹主丞相御史公卿事二千石曹主剌史郡国事民曹主吏上书事客曹主外国夷狄事又置三公曹主断狱是为五曹也○今案续汉百官志三章奏以上意同辞异无三公以下余四曹大略相同俞本改注通典陈本改引汉书颜师古注谬甚】 谓之八座 【续汉书百官志云世祖分增三公曹为二公其一曹主岁尽诸州郡事改常侍曹主选举祠祀民曹主缮功作监池苑囿客曹主护驾芫胡朝贺二千石曹主词讼中都官主水火盗贼与三公为六曹并令仆二人谓之八座尚书唯有六曹以为号也○今案近续汉志无此文考初学记十一引续汉书二公作二曹尽作终诸州上有书课二字监作盐无为号句余同陈俞本亦脱百官志三字改字及为号句】 士之权贵 【汉官解故云士之权贵不过尚书诗云王之喉舌四方爰发○今案诗云以下见蒸民篇亦是汉官解诂原文御览二百十二引同陈俞本妄删诗云二句谬矣】 士之枢机 【皇甫谧集云尚书文士之枢机也○今案陈俞本同】 宜得大贤 【桓子新论云尚书宜得大贤乃可使处议持平也○今案本篇上文引贤下有智字】 非贤莫居 【晋中兴书蔡谟为尚书上疏曰八座之任非贤莫居孔愉诸葛恢并以清节令才少着名望今猥以轻鄙超伦踰等上乱圣朝贯鱼之序下违士庶准平之论岂惟微臣斯亡之诚乃实贻圣政惟尘之累○今案御览二百十二引中兴书少著作素有序作次士庶准平作羣士准平余同陈俞本已改注今晋书】 八元八恺 【春秋左传云昔高阳氏有才子八人苍舒隤敳捣救戭大临庞降庭坚仲容叔谓之八恺高辛氏有才子八人伯仲堪叔献季仲伯虎仲熊叔豹季狸谓之八元谨按晋起居注云建元二年诏曰尚书万事之本朕所责成者也而廪禄俭薄甚非治体今虽军国多费不为元恺惜禄其依令仆给尚书各亲信五十人廪赐○今案左传文十八年捣戭晋起居以下陈本全脱俞本脱朕所四句及其依以下御览二百十二引晋康帝起居注无建元句余同考建元即是康帝年号】 

　　○录尚书七十一 

　　大录万机 【沈约宋书云诸公录尚书古制也王肃解尚书纳于大麓曰尧纳舜于尊显之官使天下大录万机之政也○今案宋书三十九百官志无诸公二字古制二字解作注又无使天下三字】 百官揔已 【应劭汉官云和帝丁酉策书故太尉邓彪元功之族三让弥高海内归仁为羣贤首其以彪为太傅录尚书事百官揔已以听又殇帝策云太尉张禹三世在位黄发罔誉忠孝弥笃其以禹为太傅录尚书事百官揔己以听○今案汉官一条本钞五十二太傅篇引同殇帝策一条亦见本钞太傅篇引諐作愆余同考諐古愆字陈本脱殇帝以下】 录六条 【晋中兴书云会稽文孝王以录尚书六条开府领司徒又领扬州录尚书事公卿奏进位丞相扬州牧黄钺羽葆○王石华校越改钺今案陈本同】 参七牒 【沈约宋书云晋惠帝初使尚书七牒大事经关张华有异得不议○今案陈本议作识余同考近本宋书三十九百官志上只云江右张华并经关尚书七条余无今晋书三十六张华传亦无此文】 宜参机衡 【晋起居注云元康元年诛杨俊诏曰司徒王浑秉法清正思量宏远厯位内外文武勋庸着在方策宜参弼机衡以亮天工其可录尚书事也○今案本钞尚书令篇引元年作十年无诔杨三字法作德末句作其以为尚书令余同考今晋书四十杨骏传四十二王浑传皆脱此诏俞本俊作骏陈本亦脱话杨俊三字】 宜赞朝政 【晋起居注云太兴二年八月诏司徒荀组赞朝政令录尚书事给班剑六十人也○今案陈本同俞本赞作赞】 大司马平尚书事 【沈约宋书云霍光以大司马大将军平尚书事○今案陈本同考近本宋书百官志无此文】 丞相录尚书事 【晋中兴书云太初元年诏曰会稽王导体道冲虚识理明允登贤显亲或之典也其以为丞相录尚书事入朝不趋赞拜不名剑履上殿○今案御览二百一十引中兴书太初作泰和识理作理识余同陈本脱导字显误题贤字在亲字下】 初揔万机 【王隐晋书云司马景王为抚军大将军持节都督中外诸军录尚书事上初揔万机正身平法朝政肃然○今案陈俞本持节误侍郎余同】 恒揔万机 【晋中兴书云王导为骠骑扬州领中书监录尚书事时丞相参将罗弘父母没贼贼平不奔赴御史中丞熊远奏清议而吏部尚书周颛选弘导以署过其事为有司所奏导上疏请免录中宗令曰卿恒揔万机何解录除节而已○今案今晋书六十五王导传亦脱此文陈俞本导作遵?寸又陈本脱丞相十七字奏清六字选弘八字余同俞本参将作参佐赴作丧御史作又字又脱奏清六字选弘导三字】 张安世职典枢机外内无间 【汉书张安世拜大司马车骑将军领尚书事职典枢机以谨慎周密自着外内无间○今案见汉书五十九】 蒋公琰处羣僚右众望渐服 【蜀志蒋琬字公琰录尚书事时新丧元帅远近危悚琬处羣僚之右既无戚容又无愧色神宇举止有如平日由是众望渐服○今案蜀志卷十四字作守陈俞本已照改】 赵峻不贰李固不回 【应劭汉官云冲帝丁酉策书云舅氏辅翼股肱三公国之桢干朝廷所取以成断金太尉赵峻三世掌典机衡有匪石不贰其心大司农李固忠贞不回今以峻为太傅固为太尉与大将军冀参录尚书之事○今案类聚四十八引汉官仪脱丁酉二字舅氏四字三世作二世无军冀句陈本改从类聚平津馆辑本所取作取正】 桓焉太傅入授 【华峤汉书云桓焉明经笃行有名称以尚书入授安帝拜太傅录尚书事复入授顺帝于禁中因晏见建言宜引三公尚书入省事天子从之○今案亦见范书六十七同汪辑本姚辑本华书下脱入字脱事字建言作奏余同陈俞本焉误乌余与姚汪同】 李固太尉参录 【司马彪续汉书云冲帝以太尉李固参录尚书事帝崩梁太后诏固议所征王侯至乃发丧对曰帝虽少犹天下之父今日崩人臣感痛岂有臣子反掩之平太后从之○今案姚辑本汪辑本续汉书脱陈本改注汉官仪】 司马元显为西录 【王韶之晋纪云隆安三年时论谓会稽王为东录司马元显为西录西府车骑填凑东第门下可设雀罗○今案陈俞本改注今晋书】 桓玄遥录尚书 【晋中兴书征祥说云元兴元年八月庚子尚书下舍火是时桓玄用事出镇姑熟虽名在外实遥录尚书事○今案御览二百一十引中兴书遥录句无事字余同陈本脱征祥说三字八月十一字符年作八年】 

　　○尚书令七十二 

　　尚书令承秦置汉武改为谒者令 【续汉书百官志云尚书令一人汉承秦置武帝元鼎二年为中书谒者令○今案续汉百官志三无元鼎四字余同陈本已照刚】 铜印墨绶 【晋百官表注云尚书令唐虞官也铜印墨绶五时朝服○今案初学记十一引晋百官表注无唐虞句余同】 纳言帻进贤冠 【又云尚书令服纳言帻进贤两梁冠佩水苍玉○王石华校慎改帻今案初学记十一类聚四十八引晋百官表注同亦见本钞尚书揔篇引晋官品令】 古之冢宰 【晋公卿礼秩云尚书令拜皆策命薨则于堂发哀古之冢宰荀勖集云昔六官分掌冢宰为首秦汉公卿赞以丞相御史为冠今者尚书令揔此三者非臣驽闇所宜忝窃○今案陈俞本脱拜皆二句分作所秦下脱汉字初学记十一引晋公卿礼秩策作册堂上有朝字严辑荀勖集与陈俞同】 周之冢宰 【曹嘉之晋记云荀勖字公曹为守尚书令诏曰周之冢宰今尚书令皆古百揆之任以其亮采惠畴熙帝之载实允于此勖肆力先朝庸勋典格受终之揆协于大麓故受以此位也○今案陈俞本脱字公曹四字典作超余同】 揔典纲纪 【汉官典职云尚书令主赞事揔典纲纪无所不综秩千石铜印墨绶尚书两梁冠纳言帻○今案縎下书二字当作进贤类聚四十八引汉官仪职替字作赞奏综作统无铜印以下平津馆辑本无两梁二句陈本讹作后汉典职小注亦多异】 揔摄诸曹 【晋百官表云尚书令官品第三俸月三十五斛领揔摄诸曹出纳王令○今案类聚四十八引晋百官表无官二句余同陈本亦脱官品二句】 出纳王命 【又云尚书令出纳王命敷奏万机○今案类聚四十八引晋百官表同】 宪范王猷 【晋中兴书陈郡谢石字石奴迁尚书令上疏逊位曰尚书令宪范王猷式造羣辟○今案本篇下文引晋中兴书无陈郡二字石奴三字余同陈本已改晋书】 掌曹文书 【续汉书百官志云尚书令一人承秦所置武帝用宦者成帝建始四年依旧用士人掌凡选署及奏下尚书曹文书○今案续汉百官志三文书下有众事二字余同】 赞尚书事 【汉书云元鼎二年以张安世为尚书令改为中书赞者乃命赞尚书事司马迁弘恭石显焉○今案见汉书五十九张安世传】 敷奏万机 【晋中兴书熊远启伏见吏部以荀组为尚书令复领预州牧为朝之素望遐迩所瞻式今旧典王度始达宪章未备咨询以弼大化宜入领百揆敷奏万机不应处分偏领之任自三代以来未闻以纳言而出领州牧伯者○今案初学记十一引熊远启有素望以上牧误组陈本改注晋百官表注亦己见本钞上文与此条无涉】 揔括百揆 【晋中兴书云谢石迁卫将军尚书令加散骑常侍上疏逊位曰尚书令国之冢宰揔括百揆宪范王猷式造羣辟故必简德而授厘才而定也○今案本篇上文引晋中兴书无卫将军三字加散五字国之二句简德二句余同今晋书七十九只有逊位以上陈本已改引今晋书】 百揆之首 【晋起居注云武帝太始元年诏曰尚书令百揆之首乃揔齐机衡出纳朝政治绩之所由也○王石华校照陈本齐改参非也今案本篇下文引无所由句余同考事文类聚新集卷四引晋起居注无武帝八字乃字余同】 七政以齐 【挚虞尚书令箴云虞帝纳麓七政以齐内成外平风雨不迷虽曰圣明必赖良才无曰我智官不任能发言如丝其出如纶千里之应枢机在身○今案类聚四十八引挚虞尚书令箴帝纳作纳大曰此箴无千里二句惟挚虞作张华与本钞及类聚异百三家本收入挚虞集】 端右之职 【晋起居注云太始元年诏曰夫尚书令揔百揆之得失管王政之开塞者端右之职也是以自汉代以来每选此官必慎其人○今案陈本脱之得失十字余同】 端右之重 【晋中兴书太原王录云王恭常冥于司马道于室尚书令谢石为吴歌恭曰居端右之重进宰相之坐而効妖俗之音乎石有惭色○今案御览四百九十一引中兴书无太原四字令字进坐作集座効作放石有作并有陈本已改今晋书】 文昌天府 【晋百官表注曰尚书令唐虞官也是谓文昌天府○今案类聚四十八引晋百官表注无唐虞四字余同】 揔齐机衡 【晋起叵注云武帝太始元年诏曰尚书令揔齐机衡出纳朝政○今案详本篇上文】 明习汉事 【汉书孔光传云孔光字子夏为博士选三科高第迁尚书观故事品式数年明习汉事及法令上甚信之转为仆射尚书令又诏光周密谨慎未尝有过○今案汉书八十一高下脱第字迁作为汉事作汉制宋祁云监本浙本高下有第字】 明习故事 【东观汉记云樊准拜尚书令沈深博雅明习汉故事○今案类聚四十八准作准故作旧拜作为无沈深句聚珍本东观记拜作转余同类聚姚辑本仍作准余亦与类聚同陈本仍作故余从类聚改】 军国大事皆与寿焉 【魏志荀彧字文若为汉侍中守尚书令常居中军侍从太祖虽征伐在外军国大事皆与彧筹焉○今案魏志卷十居中五字作居中持从陈俞本已照改】 朝之大事无不得判 【晋中兴书琅琊王录云王彪之迁尚书令谢安与共掌朝政数称之曰朝之大事众人所不能决者咨之王公无不得判也○今案陈本与共作无事　称下无之字余同亦见今晋书七十六无与字数称之曰作每曰二字众下无人所二字咨作谘】 条撰善政 【续汉书云侯霸拜尚书令条撰善政有便于民者余其烦苛时令乃立每春下宽大诏书由霸始也○今案姚辑本汪辑本续汉书脱此条范书五十六撰作奏无除其八字诏下有奉四时之令句】 朝无粃政 【谢汉书张修字子慎拜尚书令有故官下卿剌史三千石昔为谗谤所废慎固不顺者以次征用奏罢中官贵臣弟子在官者治罪国政肃清朝无粃政○今案俞本姚辑本无昔字慎固四字及治罪二字又俞本政作教粃作秕余同汪辑谢书与俞姚本同陈本脱有故廿五字余与俞同】 奏崇经术 【谢汉书左雄字伯豪拜尚书令奏令崇经术除郡国耆年六十已上为郎不满四十不得察举若茂异奇才弗拘年帝从之○今案姚本汪本谢书脱陈俞本已改范书】 奏正分职 【魏氏春秋云裴潜字文行入为尚书令朝廷有疑义帝特进见决谟幄帝深嘉之擢拜京兆尹○王石华校云按注两条复出必有一误今案朝廷以下五句系由下条窜入考魏志廿三裴潜传令下有奏正分职句无朝廷以下余同陈本已删正】 决谟帷幄 【谢汉书邳寿字伯考为尚书令朝廷有疑义帝特进见决谟帷幄帝深嘉之擢拜京兆尹○今案姚辑本汪辑本脱陈本帝深句作肃宗奇其智策】 选举高妙 【谢承后汉书云杨淮字伯川拜尚书令存心正直选举高妙能进善疾恶不爽毫厘也○今案姚本汪本谢书脱陈本进上脱能字】 拔擢英俊 【谢承后汉书云卫良字叔贤拜尚书令每当选举常先谘访拔擢天下英俊及二千石长吏必依功次用之州里同郡虽有佳者避远嫌疑犹后他州也○今案姚辑本汪辑本谢书脱陈本每下无当字余同】 旌贤退恶 【谢承后汉书云洋陟字嗣祖拜尚书令明审选举旌贤退恶○今案姚辑本汪辑本谢书脱陈本羊误平】 推贤进士 【魏氏春秋云荀攸为魏尚书令推贤进士太祖曰二荀今之论人而益信后世不忘也○今案陈俞本荀今作荀令御览二百一十引魏氏春秋脱推贤以下】 勤力忧公 【东观汉记云黄香为如书令上爱其才每朝台阁遂见尊重香之勤力忧公畏慎周密每用奏议所建画未尝流布然执事平法常持轻类全活非一○今案聚珍本东观记卷十九令作仆射苶上爱十二字执事作事执余同姚辑本脱上爱以下十四字余与原钞同】 志在匡益 【晋中兴书云刁协字玄亮为尚书令加金紫旋光性刚亮志在匡益中宗甚信重之○今案御览二百一十引中兴书性刚七字作抗志高亮无加金句及字玄亮三字陈本刚亮作刚悍】 正身机密 【谢承汉书云邓儒字伯祖补尚书令正本机密剪邪截曲不挠强臣○今案陈俞本及姚本汪本谢书皆脱剪邪句又陈本无邓字只空一格】 正色于朝 【邓粲晋纪云大宁二年王太子将即位羣臣进玺司徒王导以疾不至尚书令卞壸正色于朝日王公岂社稷之臣耶大行在殡嗣皇未立宁是人臣辞疾之时也○今案亦见大晋书七十无大宁句余同陈俞本改晋中兴书】 数犯颜色 【续汉书云申屠刚字巨卿拜侍御史迁尚书令在尚书数犯颜正色百僚惮之常慕史鳅汲汲黯之为人○今案陈俞本姚辑本汪辑本续汉书同汪脱字巨师三字】 数有直言 【谢汉书唐约字仲谦拜尚书令约先服事台阁闲习旧典质素密静自典枢机数有直言美策以称于上每作表疏皆手自书之不宣于外处官不言货利之事当法不阿所私京师咏曰治身无嫌唐仲谦○今案俞本及姚辑本汪辑本谢书无令约七字及以称句咏作谣陈本仍作咏余与俞同】 数纳策谋常合上意 【华峤汉书云永平七年宋均字叔庠为尚书令忠正直言数纳策谋每会议未尝不合上意常剪起上未喻其意以为奸大怒博即着□□尚书郎皆叩头服有奸均顾叱之曰夫惟忠臣执义守正畏威人臣以二事主国主当谁据均惟据约虽死不易志小黄门在旁其以闻上善之即遣归台悉责诸尚书郎○今案剪起二字据约二字有误陈本无常剪以下及每会议三字汪辑华书亦然姚本脱此条】 数陈便宜多见省纳 【谢承汉书云王防字文始为尚书令典任枢机竭忠于国数陈便宜讥判时政以为阙失者言旨切道多见省纳○王石华校任改在从陈本误也今案姚辑本汪辑本谢书讥判作议判为阙作辅阙失下无者字省纳作纳省陈本亦作议作纳省】 周荣尽心奉职 【东观汉记云周荣字平孙为尚书令在纳言管机密尽心奉职夙夜不怠○今案聚珍本东观记十九脱字平孙三字姚辑本及陈本亦然陈本并脱在纳六字】 吕乂节俭自守 【荆州先德传云吕乂为尚书令躬亲万机清白廉素不畜妇妾车马之好以节俭自守○今案亦见蜀志吕乂传大同小异陈本已改蜀志惟俞本与影钞同】 牟融勤劳不怠 【应劭汉官云章帝诏曰司空牟融典职六年勤劳不怠其以融为太尉录尚书事○今案平津馆辑本陈本官下有仪字】 王浑秉德清正 【晋起居注云元康十年诏曰司徒王浑秉德清正思量弘远厯位内外文武勋庸着在方册宜参弼机衡亮天工其以为尚书令○今案详本钞录尚书篇】 安世奇才 【汉书云张安世字子弼少以父任为郎上行幸河东尝亡书三箧诏问谁能知惟安世识之具作其事后复求得书以相校无所遗失上奇其才擢为尚书令○今案汉书五十九弼作孺谁作莫陈本亦改莫】 费袆识悟 【费袆别传云袆代蒋琬为尚书令于时军国多事众务烦猥袆识悟过人每省读书记举目暂视即究其意旨常以朝晡听事其间饮食嬉戏加之博奕每尽人之欢事亦不废故得休息也○今案蜀志十四裴注引费袆别传无袆代句及得休句余同陈本军国误战国众作公无不废二句】 沈勋名冠百僚 【会稽先贤传云沈勋字子异征调南宫祭酒拜尚书令持节临辟雍名冠百僚○今案陈本同俞本调作诣御览二百一十一引会稽先贤传亦作诣又无字子异三字】 羊佑肃整朝廷 【山涛启事云尚书令李胤迁缺处宜得其人征南大将军羊佑为人体仪正宜可以肃整巿廷讥剌时政以为阙失者言旨切直于朝廷○今案类聚四十八引山公启事缺处作处缺正直作玉立无讥剌以下陈本脱李胤九字为人二字讥剌十六字又令下有缺字】 天下慎选 【张璠汉记云左雄为尚书令限年四十先试经然后举孝廉时称曰左伯豪为尚书令天下皆慎选○今案姚本脱时称以下汪辑本张璠汉记与原钞同陈本先误九】 举朝惮之 【晋中兴书云卞壸为尚书令奏王导居位无敬御史中丞谁何挠不糺至今惮肃事寝不行举朝惮之○今案初学记十一引中兴书无御史十三字居位作专任余同陈本已照删】 号为补职 【华峤汉书云黄琼字世英迁尚书令朝廷事号为补职○今案姚辑本华书朝廷事三字作明习故事汪辑本作习见故事余同】 号为清能 【蜀志吕乂传云乂字季阳为尚书令众事无留门无停宝乂厯试内外治身俭约谦静少言为政简而不烦号为清能然持法刻深好文俗吏故居大官声名损于郡县○王石华校裕改俗今案蜀志卷九试作职静作靖好下有用字余同】 视尚书如参佐视曹郎如掾属 【王隐晋书曰卫瓘加侍中守尚书令卞壸曰闻瓘视诸尚书如视参佐视诸郎如视掾属○今案亦见今晋书三十六无卞壸五字诸郎作尚书郎陈本已照今晋书改仍冒称王隐书谬矣】 谢石脚疾于府综摄 【晋中兴书云谢石迁尚书令石表以月却疾不敢朝拜乞依故尚书令王彪之例于府综摄诏听之○今案陈本听下脱之字亦见今晋书七十九谢石传】 王述患脚于府摄事 【徐广晋纪云王述不拜中书监患脚就拜尚书令于府摄事也○今案陈本同亦见今晋书七十五无患脚以下】 

　　○尚书仆射七十三 

　　仆射秦官领事之号 【汉书百官表云仆射秦官也自侍中尚书博士郎皆有古者重武官有主射者以督课之军屯吏驺宰永巷宫人皆有取其领事之号注曰皆有仆射随所领之事以为号也秩比千石元始元年更名虎贲郎置中郎将秩比二千石○今案见汉书十九上百官公卿表注曰上有孟康二字秩比千石以下五句亦是汉表正文陈本多改易】 铜印墨绶 【晋百官表注云仆射一人铜印墨绶○今案类聚四十八引脱晋字】 纳言帻进贤冠御 【又云仆射五时朝服纳言帻进贤两梁冠佩水苍玉官品第三建安中以执金吾邵荣为尚书左仆射仆射之有左右自此始也○今案类聚四十八引百官表注中以误以来邵荣作荣劭余同陈从类聚又白帖七十一引作荣邵】 主开封 【汉旧仪云尚书仆射主开府府尚书令主赞奏封下书又汉官典职尚书令仆射主开府掌授廪给钱谷也○今案俞本作汉书典官兼职余同陈本脱汉书仪又讹作汉书典官职皆非也考平津本旧旧仪卷一开误闭又令主赞句在仆射句上又平津本汉官典职无令字】 典选举 【魏志云陈泰为尚书右仆射典选举之贡事也○今案魏志廿二无之贡二字陈本并脱之贡事也四字】 署尚书事 【续汉书百官志尚书仆射秩六百石承秦所置尚书事○今案见续汉百官志三】 省录台事 【谢汉书云尹昆字□渊为侍御七日特拜尚书仆射诏曰惟君公曹时以太尉之术克奖王室其省录台事勿令谬误○今案严辑全后汉文九十七据书钞未改本引同陈本昆下脱九字拜作迁俞本昆下脱三字七日作二空格特误时姚辑汪辑本谢书与俞同】 官之师长 【先贤行状云贾翊字文和时欲以为仆射师长之官天下所重翊名不素重非以服人也纵翊澹于荣利柰国朝何○今案亦见魏志贾诩传不作翊文略同陈本改从魏志仍冒称先贤行状之名非矣】 端右之副 【晋中兴书云顾和字君孝为尚书仆射以母老辞诏敕谕特听暮出朝还其见优遇如此寻朝议以端右之副不宜处外更拜银青光禄大夫复领国子祭酒○今案初学记十一引中兴书无字君孝三字无见字及复领句陈本已照删】 典官人之任 【晋起居注云太康元年诏曰山涛自典官人之任志在尚书仆射澄清风俗朕将倚之以弘训范庶人伦有日新之美迁为左仆射○今案陈本志在下脱四字又无朕将三句亦见今晋书四十三大同小异】 揔枢机之重 【干宝晋记云武帝诏曰散骑常侍中军将军羊祜秉德清绍经纬文武虽处腹心之任不惣枢密之重非垂拱无为委任责成之意也其以祜为尚书左仆射卫将军○今案御览二百十一引于晋纪绍作劲余同陈本多脱】 经始万机 【晋起居注云永昌元年正月诏曰尚书左右仆射所以广招贤俊经始万化之机仆射护军荀顗可进为左仆射尚书领选○今案御览二百十一引晋起居注脱正月二字化之二字护上脱仆射二字可下脱进为二字及尚书领选四字招作登陈俞本招误括余与旧钞同】 协宣庶绩 【晋起居注云永昌元年诏曰尚书置左右仆射所以恢演治典协宣庶绩也中间又废其复置也○今案初学记十一御览二百十一引晋起居注永昌作永康治作改无中间二句陈本已照改】 综详朝政 【晋起居注云泰始山年诏曰尚书□括万机以二纪纲综详朝政也○今案俞本括上增入仆射总三字二作贰陈本万机误可讥之三字余同】 综核名实 【王隐晋书云荀顗文帝辅政顗外归陈秦薨启顗代领吏部顗承秦后加之淑慎综核名实风誉益者○今案初学记十一引王隐书有顗代二句泰误秦亦见今晋书三十九无启字风誉句作风俗澄正陈俞本已照改仍冒称王隐书误矣】 弥缝遗阙 【华峤汉书云李膺字符礼迁仆射与太傅陈蕃戮力悉心弥缝遗阙○今案陈俞本姚辑汪辑本华书同】 内赞治道 【臧荣绪晋书云张安石自为仆射诏曰尚书安石冲允清纯识体弘道宜内赞治道外绥戎政可尚书仆射吏部后加将军○今案俞本张作谢余同陈本脱冲允二句】 称为廉平 【虞预晋书云卢钦字子若少好学为尚书仆射加侍中奉车都尉领吏部钦清实选举称为廉平○今案俞本同文选注四十六引虞晋书无字子若三字及加侍中七字陈本已改今晋书】 称为强正 【晋起居注云刀协字玄毫晋国迁左仆射时中兴草创制度未立朝廷之臣无练习旧仪者惟协以久在中朝知性所近多诸故事朝廷宪章出入威仪唱赞皆一禀于协当时称为强正○今案俞本朝廷十字作朝臣无习朝仪者又脱知性句陈本已改今晋书见卷六十九】 公清为称 【臧荣绪晋书云朱整字伟齐为尚书仆射领吏部以公清为性持直厉意内外郡县州乡人士皆见物卿乃不开其黄纸方游魏毛玠所见不同前后选官多加殷懃○今案俞本持直句作持真励守县作亲殷懃误恕懃余同陈本脱内外以下直厉作真励】 举台惮之 【司马彪续汉书云锺离意字子阿为棠邑令有能征拜尚书仆射有不便辄封还上谏举台惮之○今案俞本姚辑本汪辑本续汉书同陈本脱字子阿三字】 数见求谏 【汉书郑崇时擢为尚书仆射数见求谏诤上初纳用之每闻曳履上笑曰我识郑尚书履声○今案汉书七十七闻曳作见曳革陈本已照改惟类聚四十八引作闻与旧钞合足订今本汉书之误】 排阁入谏 【锺离意别传云意为尚书仆射其年匈奴兖州来降诏赐缣三百匹尚书侍郎广陵暨酆受诏误以三千匹赐匈奴诏大怒鞭酆数十欲死意独排省阁入谏曰海内遐迩谓陛下贵于财而贱人命也愚臣所不安明帝以意陈合大义恚损怒霁敕太官掾赐酒乐诏谓意曰非锺离尚书朕几降威于此郎○今案类聚四十八引意别传兖州来降作羌胡归义无数十两字独排四字于财作征财意陈作意谏合上有且酆错三字圭损五字误作贯酆初三字余同御览二百十一引无广陵二字霁作消陈本亦改征财】 桓虞据法断事 【东观汉记云桓虞字伯春时迁尚书仆射据法断事周密平正以为能擢为南阳太守○今案陈本姚本聚珍本东观记迁上皆无时字】 毛玠在官清恪 【先贤行状云毛玠为尚书仆射雅亮工正在官清恪典选举拔真实斥华伪抑阿党诸宰臣治民功绩不着而私财丰足者皆免废久不选用于时四海翕然莫不励行○今案初学记十一引先贀行状无雅亮句及典选以下魏志十二毛玠传注引免下有黜停二字真作贞陈本已改贞考本钞称职篇诸曹尚书篇引皆作真贞改真宋人转写因仁宗讳兼避也】 黄琼上言 【华峤汉书云黄琼字世英为仆射顺帝久废籍田琼曰上古圣帝莫不欲恭神明躬郊庙之礼亲籍田之勤书奏上从之次日还迁令也○今案姚本汪本华书钦作敬余同陈本亦作敬无书奏以下本钞敬改钦者宋人传钞避翼祖讳也】 山涛清虚 【王隐晋书太康诏旧置左仆射以山涛清虚恬简转为左仆射○今案类聚四十八引王晋书诏旧六字作元年无左字余同陈本左作右余与类聚同】 少时有令望众论为美 【晋诸公赞云司马珪少时有令望厯显职晋受禅后为尚书右仆射年四十七众论以为美者也○今案类聚四十八引诸公赞厯上有早字禅下无后字四十作三十陈本已照改考今晋书三十七亦作四十】 才学文章为上所昵 【晋中兴书云王珣字符琳拜侍中尚书左仆射领吏部时烈宗雅好典籍深领受之与殷仲堪徐邈并以才学文章为上所昵○仱案御览二百十一引中兴书无字符琳三字及侍中二字领受作钦爱陈本深领五字作珣与徐邈郄恢六字然与下文徐邈相复亦误矣】 徐宣揔统留事 【晋起居注云何澄字季玄迁左仆射领选以脚疾固辞诏听不朝坐家视事又领本州岛大中正○王石华校云此条大字应是何澄坐家视事六字今案石华此语是从陈本改订也筡宣揔统留事见魏志卷廿二徐宣传应别为一条传写者偶混为一耳晋起以下俞本脱大中正三字陈本脱又领句亦见今晋书九十三何澄传领作典辞作让余同】 李丰常多托疾 【魏略云李丰字安国为侍中仆射在台阁常多托疾时台制疾满百日当解禄丰未满百日辄蹔起已复卧如是数岁及太傅少病曹爽慑政丰依违三公间无所是非故时人有谤书曰曹爽之势热如汤太傅父子冷如桨李丰兄弟如游光其意以为丰虽外于清净而内图事有似游光也○今案魏志卷九裴注引魏略阁作省未满百作未满数十太傅少病作宣王久病摄作专三公作二公是非句作无有适莫余同俞本安国作安同余与旧钞脗合陈本作省作数十日作久病作二公】 周顗恒大饮酒 【世说云周伯仁风德凝重深达危乱过江年积恒大饮酒尝经三日不醒时人谓之三日仆射○今案惜阴轩世说任诞篇凝作雅年积作积年余同陈本已改今晋书】 

　　北堂书钞卷第五十九 



　　●北堂书钞卷第六十　　　　　设官部十二 

　　隋秘书郎虞世南撰 
　　南海孔广陶校注 
　　吏部尚书七十四　　　　诸曹尚书七十五 
　　诸尚书左右丞七十六　　尚书郎揔七十七 
　　尚书吏部郎七十八　　　尚书诸曹郎七十九 
　　尚书令史八十 

　　○吏部尚书七十四 

　　掌选举 【百官表注云尚书一人秩六百石掌选举事○今案陈本百上有晋书二字无举字俞本注详类聚亦无举字事下有斋祠二字考明本类聚四十八引亦然】 掌人物 【华谭集云尚书二曹论云刘道真曰汉氏重戎曹为是矣吴晋重吏部为非曰八座秩同班等选望宜同百揆以先廊庙不足偏有所重盖人才或多或少选例难精如不得已吏部职掌人物人物难明谓吴晋为得而君何是古而非今○今案通典二十三引华谭集戎作贼百作一无以先二句陈本戎作贼脱为是矣三字吴字为非二字曰作或谓八座十六字作八座望同一揆又脱盖人十一字人物难名以下作为差重焉舛误甚矣俞本真下有问薛令长四字戎亦作贼非下又有薛令长三字选上有其字望作并清百作一难明上脱人物二字余同】 专选百官 【袁子曰魏家署吏部尚书专选天下百官夫用人人君之所司不可以假人者也使治乱之柄制在一人之手权重而人才难得居此职称此才者未有一二也是百乱而一治者矣○王石华校未有句内补一字也字今案类聚四十八引袁子署作置无之柄字无二字无末句玉函山房辑本正书君之误君子脱二字及是百句谓据书钞六十御览二百十四引又云书钞作居比盖所见者陈本耳陈本又脱乱之柄三字称作有余与类聚同】 位处三曹 【华谭集尚书二曹论云今吏部非为能刊虚名举沈朴部盘石而名未齿也故录已成之人位处三曹署所采乡誉而用之者也○今案通典二十三引华谭集乡誉作公卿誉俞本所作听亦作公卿余同】 铨管为任 【晋起居注云惠帝元康元年诏曰夫与治成务要在官人铨管之为任不可假人授侍中中书令光禄大夫王戎经德秉正鉴诚明远其以戎为领吏部○今案陈本元作永兴作兴脱经德句俞本亦作兴秉作静余与原钞同又按元康乃惠帝即位之次年改元永康即位之十一年改元也以元康为是】 铨衡之常 【傅玄吏部尚书箴云周仲山甫亦允内言且表正而象平日夕而景倾处唯舌者患铨衡之无常不患于不明也○王石华校兴改夕今案类聚四十八引傅玄箴有周仲二句初学记十一引有且表以下与本钞同百三家集亦脱周仲二句倾作侧陈本与百三家同】 铨管人才 【晋起居注云太康四年八月诏曰选曹铨管人才宜得忠恪寡欲抑华崇本者尚书朱整是其人也○今案见本篇下再引又见翰苑新书前集卷四引晋起居注无八月二字御览二百十四引有八月二字陈本亦脱八月字诏作制得作以又脱寡欲二字华作末是其句作以道素自居其以为吏部尚书俞本写误宜整下作周慎敬让以道素自居九字余与原钞同】 刊定选制 【晋诸公赞云李胤字宣伯为吏部尚书正身率职不倾不挠遂刊定选制着于令○今案本篇下再引率作居刊作删无不倾句类聚四十八引诸公赞无字宣伯三字无不倾二字制作例白帖七十二引亦然陈本脱字宣伯脱着于合余亦同】 建九品之法 【魏略云陈羣字长文延康元年始建九品官人之法拜吏部尚书○今案白帖七十二引魏略同】 明审才之宜 【李重集云为选部尚书着选曹箴置之左右以明审才之宜○王石华校李下删部字衍文也今案初学记十一引李重此箴同严辑李重文脱此条】 吏部宜重 【华谭尚书二曹论云今吏部非为能刊虚名举沈朴部盘石而名未齿也故录成人耳然人有精粗而事有难易在于朝野者牵君子难精择吏部实为宜重者也○今案见通典二十三引华谭集亦见本篇上引故录句作已成之人无然人以下陈俞本从然人句起引无君子二字吏上有此字无实为二字】 选曹尤剧 【李重选吏部尚书箴云难以选曹尤锺其剧三季陵迟请裛方起书牍交横货贿苦而属请难从亦不可杜唯在善察断简举止○今案白帖七十二祇引李重为吏部尚书着箴事严辑李重文亦祇有箴序四句脱引箴文陈本仅得难以二句俞本方作互属请作浊清简作□余与原钞同】 易贵好爵书慎官人 【傅玄吏部尚书箴云修已以道弘道以身易贵好爵书慎官人○王石华校补修己二字以身下衍身字贵下衍乃字皆涂去今案初学记十一引傅玄箴及百三家集皆同】 刊虚名举沈朴 【华谭集尚书二曹论云今吏部非为能刊虚名举沈朴部盘石而名未齿也○今案详本篇上两引】 举无失才 【王隐晋书山涛为吏部前后所选周遍内外百官举无失才涛所题名目皆如其言惟诏用陆亮涛争之不得亮寻以贿败○王石华校据陈本走改才始改如涛下补所字今案陈本作前后选殆周遍无内外二字无诏字亮下有是诏所用与公意异二句得作从余同俞本照陈本略简】 无复滞才 【世说云王浚冲裴叔则二人揔角诣锺士季须臾去后客问二童是谁曰裴王曰何如锺曰裴楷清通王戎简要后二十年此二贤当为吏部尚书冀尔时天下无复滞才○今案近本世说新语识鉴篇后客十五字作后客问锺曰向二童何如锺曰十二字又滞上无复字惟类聚四十八引世说作此贤白帖七十二引误作十二年】 先举性行 【魏志云虚毓字子家迁吏部尚书选先性行而后言才李丰常以问毓毓曰才所以为善者也是故大才成大善小才成小善今称之有才而不能为善是才不中器也丰等服其言○今案魏志二十二虚毓传选先二字作选举先举余同陈本照魏志增引】 多被拔擢 【魏略云何晏字平叔迁侍中尚书主选举有旧者多被拔擢○王石华校升改叔今案魏志卷九何晏传注引魏略同陈本脱字平叔三字脱举字俞本举改宿余与原钞同盖从白帖七十二校改宿也】 心精体密 【吴志云薛综字敬文为选曹尚书固让顾评心精体密贯道达微才昭人物德服众望诚非愚臣所可越先后遂代综○王石华校宗改综补非字遇改愚今案吴志卷七顾雍附谭传无字敬文三字服作允惟本篇下再引白帖七十二引及俞本与原钞同陈本照吴志删改又才误十】 执心平当 【晋诸公赞云刘维字公平迁吏部尚书执心平当不能顾惮也○今案俞本同陈本维误雄脱不能句】 凌虚笃素 【晋起居注云武帝太始八年诏曰议郎山涛至性简静凌虚笃素立身行已足以励俗其以涛为吏部尚书○今案陈本性误为励误厉】 抑华崇本 【晋起居注云武帝太康四年诏曰选官宜得忠恪寡欲抑华崇本者尚书朱整周慎敬让以道素自居是其人也其以整为吏部尚书○今案翰苑新书前集卷四引晋起居注周慎九字作周谨廉素以道自居白帖七十一引与本钞同余详本篇上文陈俞本皆华改末】 不懈于位 【魏志云卢毓为侍中在职三年多所驳易诏曰官人任才圣帝所难必须良佐进可替否侍中虚毓禀性贞固心平体正可谓明试有功不懈于位者也其以毓为吏部尚书使毓自选代如卿者乃可毓举常侍郑冲帝曰文和吾自知之○王石华校其改贞今案魏志二十二卢毓传任作秩如上有曰得二字类聚四十八引亦然原钞驳误校自选误者百文误大已据订陈本照改秩无其以以下】 正身率职 【晋诸公赞云李胤字宣伯为吏部尚书正身居职遂删定选例而着于令○今案详本篇上引居作率删作刊例作制】 居职行其所见 【又云具上议也○今案类聚四十八引晋诸公赞李胤为吏部尚书正身率职故能行其所见本篇上两引此事而各有删节】 用人密启后奏 【王隐晋书云山涛为太常遭母丧手植松柏诏曰今风俗凌迟岂宜镇以退让山太常虽在谅闇古人亦墨绖从戎其以涛为吏部尚书涛用人皆先密启然后□奏○王石华校补柏字退字今案类聚四十八引王晋书闇作阴□作公陈本改引今晋书】 号为得才 【吴书云李肃字伟恭少以才闻孙权擢为选曹尚书加骑部尉知选举号为得才陈俞本才作方脱知字又陈删字伟恭三字余与原钞同】 官人称允 【晋诸公赞云山涛为吏部尚书官人称允也○今案陈本同】 当时清净内外肃然 【王隐晋书云邓攸迁吏部尚书牧马于家庭妻息素食不受一钱于人当时清净内外肃然○王石华校人下删家依载继四字衍文也今案类聚四十八引王晋书息作自钱作饭无当时二句余同初学记十一引迁作为无于人二字当时二句在牧马上白帖七十二引牧作饮息作悉钱亦作饭陈本与原钞同俞本节引】 无敢好衣美食 【傅咸集表云昔毛玠为吏部尚书无敢好衣美食魏武叹曰孤之法不如毛玠尚书令使吏吏部用心如毛玠风格之易不难矣乎○严氏校傅贤改傅咸今案御览二百十四引傅咸集表末句作在不难矣陈本照改俞本作何难乎】 薛综固让 【吴志云薛综字敬文为选曹尚书固让顾谭心精体密贯道达征才昭人物德服众望诚非愚臣所可越先后遂代综○王石华校遇改愚补可字末删正之可乎四字衍文也今案见吴志卷七顾雍附谭传亦详本篇上引】 阮孚不拜 【臧荣绪晋书云阮孚字遥集转吏部尚书领东阳王师称疾不拜诏就家用之尚书令郄监以为非体帝曰就家用之诚不快不尔便废才当轻重务推之耳○王石华校季改孚今案白帖七十二引臧晋书阮孚误玩李无领东句诏下有惜其大才四字无尚书令以下亦见今晋书阳作海监作鉴体作礼无当轻句俞本阳作旸称疾作辞脱郄字当上有为字余与原钞同陈本改引今晋书】 一时之俊 【华谭集尚书二曹论云刘道真弘阳开举才识高妙一代名俊昔与梁相薛令长往见之问曰薛君在吴何官答曰为吏部尚书问吴时吏部如何余曹曰通并高选而吏部特取一时之俊刘曰晋魏以来俱尔也○今案通典二十三引华谭集无弘阳句吴时作吴待通并作并通特下无取字俞本照通典改陈本节存末二句无字无刘曰二字】 二贤吏部 【世说云锺士季曰裴楷清通王戎简要后二十年此二贤当为吏部尚书冀尔时天下无复滞才○今案见世说识鉴篇亦详本篇上引】 

　　○诸曹尚书七十五 

　　再升紫微 【谢承汉书魏朗字少英为尚书再升紫微謇谔禁省不屈豪右为百僚所服○王石华校补禁字屈字今案初学记十一引谢书少作仲一本作美升作升姚辑本魏朗传从之汪辑本亦作升惟事文类聚新集卷十引与原钞同陈本脱字少英三字亦改升服下有以当事免句】 三为选官 【裴松之晋纪云江彪字思玄三为选官少有私荐素称之也○今案亦见今晋书五十江彪传字思玄无三为以下陈俞本脱字思玄三字并脱末句】 周厯三台 【谢承后汉书云蔡邕字伯喈以治书御书迁尚书三月之间周厯三台选侍中○今案初学记十一引谢书治作持选作迁姚辑汪辑本谢书蔡邕传治作侍余与初学记同陈本照初学记改】 损益万机 【朱凤晋书云杜预字符顗为度支尚书在内七年损益万机酬酢谘辄不可胜数朝野称焉号曰杜氏武库言其无所不有者也○王石华校用改有今案亦见今晋书三十四杜预传无酬酢句焉作美无氏字陈俞本已改引今晋书矣考翰苑新书前集卷四引王隐晋书无度支二字称作伏余同】 闲练旧典 【益部耆旧傅云太尉李固荐杨淮字伯川累世服事台阁闲练旧典具有干用宜在机密特拜尚书○今案翰苑新书前集卷四引益部传无太尉二字无字伯九字具作且陈俞本淮作准亦作且干误渐余与原钞同】 典定旧制 【袁山松汉书云伏湛字惠公建武二年拜尚书典定旧制○今案翰苑新书前集卷四引袁后汉无建武四字余同姚辑汪辑本建武以下亦同陈俞本与原钞悉同】 事无不综 【傅子云傅嘏字兰石为尚书事小大无不综也○今案严辑傅子据书钞引石改若陈俞本删字兰字】 内外不漏 【谢后汉王博字季习拜尚书明敏习汉家旧事在台厯载夙夜敬戒内外不漏○王石华校宇改字家下衍事字在下衍厯字删之今案姚辑汪辑本谢承后汉书王博传与原钞同陈本删字季习三字】 敏于众职 【谢后汉书云荀绲字伯条拜尚书绲性明亮敏于众职以勖羣僚秉机平正直道而行是时内外公卿大夫莫敢不惮○王石华校抹去外字非朼今案姚辑本谢书荀绲传脱正字道而行三字是时内外四字末句作莫不惮之汪辑本直道句作直而行之余悉同考事文类聚新集十引亮作宽勖作厉敢不作不敬余亦同陈本脱字伯条三字脱以勖下十六字俞本勖误最余与姚辑同】 干机密职 【又云杨高字圣达拜尚书高渊懿博雅治术又办优纳王事明习国家典故干机密之职夙夜周慎退食自公高仪表伟丽每朝贺天成属意百僚侧目○今案姚辑本谢承后汉书杨高传达作建又作亦脱天威四字俞本亦然惟本钞诸尚书左右丞篇引亦作达陈本节录】 台阁弹驳 【魏略云丁谧字彦静迁尚书谧为人外似疏略而内多忌其正台阁数有所弹驳台中患之事不复行○王石华校补内忌二字今案魏志卷九曹爽传注引魏略静作靖迁作转复作得陈俞本脱字彦静三字复亦作得余同原钞又谧误谥据订】 军粮校计 【朱凤晋书云文帝立度支尚书军粮校计一由之以司马孚为度支尚书○今案翰苑新书前集卷四引朱凤晋书军误年挍计作计较为度五字作为之陈俞本脱文帝句移以司马孚句在军粮句上】 文武羣才多所明拔 【先贤行状云崔琰拜尚书委受铨衡揔齐清议十有余年文武羣才多所明拔朝廷归高天下称平○王石华校方改才补高字今案魏志十二崔琰传注引先贤行状无拜尚书三字平作仁陈俞本受作授余同陈略增引】 内外众职各得其才 【傅咸陈事云正始中何晏典选举内外众职各得其才杰然之美于斯可观也○王石华校已造改选举今案陈俞本同】 朱穆谠言正直 【谢承后汉书云朱穆为尚书谠言正道○今案姚辑汪辑本谢后汉朱穆传同考类聚四十八初学记十一引及陈本皆同】 毛玠拔真斥伪 【先行状云毛玠为尚书典选举拔真实斥华伪长吏还者乃垢面嬴玄乘柴车○王石华校补标目真字今案魏志卷十二毛玠传注引先贤行状还误真作贞本钞称职篇引行状亦作还作真盖宋钞兼避仁宗讳也俞本还亦误选余同陈本无长吏以下】 黄琬方毅 【续汉书云黄琬字子琰方毅廉直为侍中尚书○今案姚辑汪辑本续汉书黄毅传直作贞余同初学记十一引续汉书无字子琰三字亦作直宋人改避详上】 淡泊无欲 【东观汉记云郑均字仲虞为尚书淡泊无欲章帝东巡过任城乃幸均舍敕赐尚书禄故时人号为白衣尚书又嵇康高士传曰均不事汉朝章帝自往终不肯起曰陛下何惜不为上世之君今臣得为偃息之士民上顾命百僚以尚书禄终其身○今案聚珍本东观记为尚作治尚余同御览五百一十引嵇康高士传上世作太上民上无士字又无顾命句余同又东观记条内章帝东巡五句误窜人高士传之下今移正陈本舛脱更甚】 许混见识 【魏志云许混邵子也清虚有见识明帝时为尚书○今案魏志二十三和洽传虚作醇见作鉴御览二百十二引虚作湻与陈俞本皆作鉴陈又删劭子五字】 王昶考课 【王昶考课事云尚书侍中考课一曰掌选六才以考官人二曰紑理万机以考庶绩三曰进规惟允以考谠言四曰出纳王命以考赋政五曰罚法以考典刑○今案御览二百十二引课事选作建规作视陈本选亦作建贤余同又原钞庶上衍课字纳下衍故以承三字已据刑】 翟酺高第补 【谢承后汉书翟酺字子庶为侍中有缺诏将军大夫六百石以上试对政事天文道术以高第者补之由是酺对第一拜尚书○王石华校据陈本涂去军字非也名改石是也今案姚辑谢书脱翟酺传汪辑本庶作超中下有时尚书三字余同御览二百十二引庶作广余亦同陈本删字子庶三字为作迁亦有时尚书三字又增引颇多俞本有字子庶三字余与陈同】 锺离至德 【锺离意别传云棠邑令锺离意至德仁和有养民之道得百姓之欢心孝明皇帝诏征诣阙拜此台之旧事政以大尚书大台也○王石华校删改以八字今案陈俞本删有养十二字删皇字删此台八字删末三字】 光耀紫微 【韦诞集太仆杜侯诔云入作纳言光耀紫微○今案严辑韦诞文杜侯诔祇据书钞一引惟讹作卷百亦十耳陈本脱太仆六字余悉同】 光翼明圣 【陆机祖道清正云□□□题允藩克正惟是喉舌光翼明圣○王石华校涂去云题允三字今案照石华涂去仍不可句允藩以上舛脱已甚无从引证陈本删存惟是二句】 

　　○诸尚书左右丞七十六 

　　掌百官威仪 【续汉书百官志云左右丞掌录尚书吏民上章百官威仪○今案近本后汉三十六百官志作左右丞各一人本注曰掌录文书期会左丞主吏民章报无百官句初学记十一引御览二百二十二引续汉志皆民作人是唐钞改避太宗讳耳余与原钞悉同陈本照改人字】 主台内体制 【晋百官表注云左右丞主台内宗庙祠祀朝仪体制弹按选用署吏督近道文书给假○今案御览二百十三引晋百官表注宗上有禁令二字体讹射督作稽余同陈本无右字俞本节录又原钞脱左右字弹字给假字皆据御览补】 皇朝司直天台管辖 【傅咸答辛旷诗序云尚书左右丞弹八坐以下居万机之会斯乃皇朝之司直天台之管辖余前为左丞具知此职之要忝此任侃俛从事日慎一日○严氏校补序字弹字具知字今案严辑傅咸文此序刑右字坐作座为左作为右僶俛作黾勉又注云初学记十一引两条前作傅元后作傅咸通典二十二御览二百十三并作傅咸考陈本无答辛五字云下有六字无弹字前下有后字余与原钞同又按明本初学记管辖注引作傅咸弹八座注祗云见管辖注中未尝前玄而后咸或严氏所见本不同耳】 职轻事重以贱制贵 【傅咸表云左丞职轻事重以贱制贵人所难居臣以闇劣猥忝斯任愧于不称惧罪之及也○严氏校补人字闇字不字惧字今案御览二百十三引傅咸表人所作所以陈本脱末二句俞本脱惧字】 揔典纲纪 【晋百官志云左丞揔领纲纪绪不去也○今案初学记十一引晋百官志有上句无绪不四字陈本纪下改作云云原钞末句实有舛脱】 掌廪钱谷 【汉官典职云左丞与仆射掌廪钱谷○今案续汉志补注引汉官典职作右丞与仆射对掌授廪假钱谷与左丞无所不统二字初学记十一引廪下有假字谷下有诸财用字本钞卷五十九尚书仆射篇亦引掌授廪给钱谷二句陈本注作蔡质汉仪】 领都令史 【晋百官表注云左丞领都令史七人史五人韩二蕃人八也○王石华校据陈本删韩句今案俞本仍之虽有舛脱存其原钞之面目诚是】 署诸财用 【续汉书百官志云右丞假署印绶及纸笔诸财用○王石华校据陈本添纸字今案陈本笔下有墨字用下有库藏字盖据后汉三十六百官志改也本钞是节引者俞本注云详通典】 量物多少 【晋百官表云右丞主台内库藏廨舍量物多少及禀赐民户租布刑狱兵器督录远道文书○今案御览二百十三引晋百官表原钞脱台字舍字赐误财据订陈本亦脱台字廨误斛脱舍字无及禀以下俞本上半与陈同及禀以下赐作假余与本钞同】 久次郎补 【汉官侍臣上注左右丞久次郎补也○今案平津本汉官仪据旧钞引同陈俞本上注作主法】 称左右君 【汉官典职云尚书郎见左右丞对揖无敬称左右君○王石华校从陈本抹去无字今案平津辑本典职脱尚书四字无敬二字亦据陈本者本钞八十五拜揖篇对揖无敬条下亦引此上二句惟御览礼仪部及续汉志补注引与原钞同】 攸摄百揆 【王导答别驾孔坦拜左右丞辞云省民慨然然卿在朝无赖端右康济时务拾遗损益者多矣众谈咸以左丞事要宜须谅道以摄百揆今天子事弊亦是急病攘夷之日岂得己者矣○今案陈本作晋中兴书引然卿以下删无赖四字俞本辞下有表字攘误让余与原钞同】 无弹外官 【江彪驳议云杜左丞荀蕤以见事弹免建康令孝怡等至于左右丞都无弹外官之事则免朝之明惟尊而勿失也○今案陈本祇存左右丞十字俞本与原钞同】 张稷言辞辩达帝深奇之 【谢承后汉书云张稷为卫君除尚书侍郎左丞朝贺陛见进对威仪辞令辩达明帝深奇异之拜胶东相○王石华校将东相二字旁勒今案姚辑汪辑本谢书张稷传及俞本与原钞悉同此条原脱胶字陈本遂删末句故石华疑之】 黄香功满当迁帝留增秩 【东观汉记云黄香拜左丞功满当迁和帝留增秩○今案陈本同聚珍本东观记十九黄香传和帝二字作诏书姚辑本脱初学记十一引续汉书与此亦同惟丞下衍相字耳原钞标目迁误选据聚珍改】 许奇有准绳节操 【傅畅晋赞云许奇字子秦为尚书左丞有准绳节操○今案初学记十一引晋诸公赞脱子字节字御览二百十三引无字子泰三字准作准陈本亦脱节字余同御览】 杨高陈国便宜 【谢承后汉书杨高字圣达拜尚书侍郎转左丞自在台阁闲练汉家故事前后上表陈国政便宜○今案姚辑谢书杨高传脱此条陈本脱字圣达三字转误辅俞本圣误至余亦同】 傅咸奏王懋 【王隐晋书云傅咸字长虞为右丞殿中尝火百官莫不趍救而尚书东平王懋郎温字桓昆等不赴台咸以懋等职在机近宜当风发先百僚就有患疾宜自扶力而晏然在外不赴警急奏免懋咸前后所弹奏辞皆深切及入坐以下莫不测目者○今案陈本无字长虞三字无右字无殿中十一字无郎温五字及八五字作公卿二字俞本脱右字脱郎温五字莫上有峻急二字余与原钞同】 郄诜奏崔洪 【干宝晋纪云郄诜为尚书左丞奏推吏部尚书崔洪洪曰我举诜左丞而诜奏我是挽弩自射也诜闻曰崔侯为国举才我以才见举唯官是亲各明至公何故私言洪闻悦服○今案本钞公正篇引干宝晋记左丞误右丞无悦服句为国作为相余同亦见汉书十一引王晋书无我左二字奏我上有还字私作其又今晋书四十五崔洪传悦服作重之奏推作紏皆与于氏纪相近陈本改引中兴书】 白褎奏山涛 【王隐晋书云武帝以山涛为司徒频让不许涛出遂归家左丞白褎表奏涛违诏诏杖褎五十○今案类聚四十七引王晋书遂作径无表字但本钞杖刑篇引亦作遂陈本改引今晋书俞本改径字余亦同】 百僚所惮 【又云祁隆字弘始为尚书郎转左丞在朝为百僚所惮○今案初学记十一引王晋书郝作郄无隆字两字僚作寮余同陈本脱弘始字三字余亦同】 在朝清肃 【又云刘暇字长升为尚书左丞正色在朝三台清肃出兼中丞○今案初学记十一引王晋书暇作恢原钞脱尚书二字脱三台二字据补陈本暇作□脱字长升三字亦脱尚书三台诸字】 违命加罚 【杨济与传咸书云昨违命相视受罚虽云太重以为相念怛然答曰违拒上命稽停诏罚退思此罪在于不测财如罚黜退用战悸何敢复以杖重为剧乎○今案御览百五十引杨济此书违命作遣人怛误恒财作纔本钞杖篇引亦作财财纔古通字陈本删非违以下作云云两字俞本脱虽字脱念字诏作招罪作非财作则黜作默用下有自字余与原钞同】 懦弱免官 【晋中兴书云王国宝因酒坐怒右丞祖台之诏曰国宝纵肆惰性甚不可长台之懦弱非监司体其各免官○王石华校补台字性字长字各字今案御览二百十三引中兴书无各字陈本改引今晋书俞本各作咎余与原钞同】 

　　○尚书郎揔七十七 

　　以孝廉郎 【应劭汉官仪云郎以孝廉年未五十先试笺奏初上称郎中满岁为侍郎○今案初学记十一引汉官先试以下平津辑本汉官仪祇据书钞一引】 选孝廉为郎 【汉旧仪云高后选孝廉为郎宿吏二千石以上视事满三年得任同产若子一人为郎○今案汉书哀帝纪应劭注引汉旧仪无宿字原钞廉误悌据订平津辑本旧仪以入补遗陈本廉作悌无宿吏以下俞本亦作悌任下有其字无若字余与原钞同】 满岁为侍郎五选太尉 【汉官仪云尚书郎四人一主匈奴单于营部一主羌戎吏民一主天下户口土田垦作一主钱帛贡献委输初上为郎中满岁为侍郎五岁迁太尉○今案平津辑本汉官仪谓书钞御览职官部引戎作夷又注谓吏民二字当在天下二字之上说见通典又谓初上三句另为一条今本篇上亦已另引矣然考初学记十一引一下怕有人字戎作夷民作人无天下二字土田四字作垦田是又一说也陈本委输上照初学记末三句照本钞】 郎极清望 【山涛启事云旧选尚书郎极清望也○今案翰苑新书前集卷四引启事同】 台清显 【郭璞辞尚书郎表云台郎清显论望宜允也○今案百三家本郭璞表脱此二句亦见本篇下再引惟表上脱郎字耳陈俞本与原钞同】 上应列宿出居百里 【应劭汉官仪云明帝时馆陶公主为子乞郎不许赐钱千万上曰夫郎上应列宿出居百里使非其人民受其伤故时称明慎之至也○今案平津辑本汉官仪明作武余同然祇据书钞一引陈本作华峤后汉书无明帝三字求作乞上曰作明帝谓羣臣曰郎下有中字使作苟伤作殃无末句盖据初学记卷十一所引耳】 选吏能者为之 【汉官典职云尚书郎从三署试初上台称守尚书三年御亲诏称侍郎凡三十四人精选吏能者为之○今案平津辑本典职谓据初学记及续汉志补注引考初学记十一引蔡质汉官典职与孙说异亦与原钞字句少异盖原钞节录自是不同陈本称侍郎以上照初学记改凡三以下与原钞同】 简良能以亲职 【裴秀奏事云谨按台阁简统万机动为法制是以特宜精简良能以亲其职台郎皆朝之儁选当之处事宜辨正疑滞也○今案严辑裴秀文其奏事亦据书钞引同本篇下再引儁作俊陈本改儁作俊余同俞本删台郎以下】 邦之俊茂 【晋起居注云台郎御史万邦之俊茂数出掌牧颂声兴矣○今案翰苑新书前集卷四引晋起居注无万字数作若掌作宰陈本删万字删数出二句俞本颂声误领□余与原钞同】 朝之俊选 【裴秀奏事云台郎皆朝之俊选当之处事宜辨正疑滞○今案详本篇上疑误欸已据改】 大臣之副 【山涛启事云旧选尚书郎极清望号称大臣之副州取光者以应雍州剌史久无郎前尚书郎傅祇人才无先之者请以补职○今案翰苑新书前集卷四引启事无号称以下严辑山涛文其启事据御览二百十五引亦脱剌史二字原钞脱极字雍字史字前尚书字傅祗误副之已据订补陈本无州取以下俞本脱雍字前尚八字作副之人三字余与原钞同】 宰士之儁 【又云荆州宜恒有郎王垣之以病出义阳邓选有才义论者以为宰士之儁而未满之年臣以为宜先用郎○今案本钞三十三荐贤篇引山公启事垣之作祖字选作选严辑山公启事宜恒作宜都王垣之作王恒选作遐余同又本钞六十八掾篇引宰士二句儁作隽邓选作刘遐陈本无注俞本恒亦作都用郎作用之也余与原钞同】 弥纶旧章 【谢后汉书云承父婴为尚书侍郎服事丹墀弥纶旧章策文通训条在宫禁秘于省阁为台承郎升复道取得为开览其余他官莫敢阚门?俞者也○今案姚辑谢承书承父婴传门?敔作窥余同事文类聚新集卷十引服作伏无策文以下翰苑新书前集卷四引亦然陈本脱承父四字脱禁字脱于省阁三字为作唯脱承字脱升复四字亦作窥余同俞本与原钞同】 繁剧之任 【郭璞辞尚书郎表云今当以劣弱之质充督责之官以无用之才管繁剧之任且台郎清显论望宜允者也○今案此条脱表字据本篇上引补严辑郭璞文据书钞引显改选陈俞本脱郎字显又作贵俞无末二句】 主文书 【续汉书百官志云侍郎三十六人一曹有六人主作文书起作草本○今案后汉书三十六百官志末句无作本二字是彪书十志收入范书后亦有不尽同也陈俞本照今范书删此二字】 受口宣诏 【百官表注云直郎一人尚书受主及受口宣诏皆书二通校侍郎一通付主者施行○今案陈本删尚书五字删皆书以下俞本与原钞同】 更直建礼门 【汉官典职云尚书郎昼夜更直五日于建礼门内给青缣白绫牒布被或以锦被帷帐毡褥大官供食○今案文选沈休文和谢宣城诗注引汉官典职无五日二字又初学记十一引无昼字无牒布二字无帷帐二句又后汉锺离意传注引给作供亦无牒布二字毡作??冉大作太白帖七十二引给青二句无牒布二字陈本删昼字更字牒布字大改太余同】 奏事明光 【汉官典职云尚书郎入直台廨中给女侍史二人皆选端正指使从直女侍执香炉烧熏从入台奏事明光殿省中也○今案亦见初学记十一引应劭汉官仪从入三字作以从入台中给使护衣服下接奏事句此节录耳陈本照初学记改】 握兰丹墀 【汉官仪云尚书郎握兰含香趍走丹墀奏事黄门郎与对揖天子五时赐服赤管大笔一双分墨一丸○今案初学记十一引汉官仪尚书郎含鸡舌香伏奏事黄门郎对揖跪受故称尚书郎怀香握兰趍走丹墀又御览二百十五引汉官仪握兰一条而无末二句此是节录者陈本服作珥余与原钞同】 珥笔华轩 【潘岳赠陆机诗云齐辔墀龙光赞纳言优游省闼珥笔华轩○今案文选潘岳为贾谧赠陆机诗墀作羣百三家亦然但本篇下再引亦作墀陈俞本均作龙墀】 给青缣被 【汉官典职云尚书给青缣白绫牒布被或以锦被帐毡大官供食○今案详本篇上引此脱帷二字陈本增引】 赐赤管笔 【又云尚书赐赤管大笔一双分墨一丸○今案本篇上握兰丹墀条下引作汉官仪陈俞本亦然俞本赤管上有尚书郎五时赐珥句本篇上引珥作服】 趍翔廊合 【华阳国志云杜轸起家入为齐尚书郎每升降趍翔廊合之下威容可观中朝伟之○今案廖刻顾校本华阳国志后贤志篇同又本钞尚书诸曹郎篇引伟作卫陈本脱齐字俞本与原钞同】 优游省闼 【潘岳赠陆机诗云齐辔墀龙光赞纳言优游省闼珥笔华轩○今案详本篇上引】 

　　○尚书吏部郎七十八 

　　慎其所举 【魏志云诸葛诞为吏部郎人有属托则显其言而承用之有当否则公议其得失自是羣僚莫不慎其所举○今案魏志二十八诸葛诞传原钞脱郎字显误题据订陈本失下有以为褎贬句余同又类聚四十八引亦无褎贬句】 清慎举选 【王晋书云李胤为吏部郎清慎举选号为廉平○今案类聚四十八引王晋书清作精余同陈禹谟或因其所据之本下条脱去标目误将注文移此抑知李重事与本条标目迥殊耶】 羣才毕举 【王晋书云李重字茂曾迁尚书吏部郎询朝众而抑华竞任公平而塞私谒是以羣才罔不毕举又特留心幽阻海内莫不归心也○严氏校云按晋书作茂曾原钞鲁字误今案俞本询朝四字作务任公五字作不通皆照今晋书改而仍存王晋书名诬妄极矣】 时无屈滞 【王蕴别传云蕴为吏部郎欲使时无屈滞草莱自书曾下鼓急出日吴乃至家○今案类聚四十八御览二百十六引蕴别传皆无草莱四字又类聚吴误迭陈本脱草莱以下】 许允多用其乡里 【郭子云许允为吏部郎多用其乡里帝收之允妇诫允曰明主可以理夺难以情求既至明市核之允答曰举尔所知臣之乡人臣所知也愿陛下检校为称职与否不称职臣宜受其罪皆官得其人也○今案类聚四十八引郭子官作郎度作夺已据订改又末句作既检校皆其人余同本钞百四十四粥篇再引部下亦无官字陈本改引世说非是】 杜锡不敢用乡亲 【王隐晋书云杜锡字世嘏补吏部郎不敢用乡亲一人也○今案陈俞本同陈删字世嘏三字】 山涛在事清明 【又云山涛为吏部郎文帝与书曰足下在事清明洁操迈时念多所之今致钱物○今案类聚四十八引王晋书钱下作二十万丝百勇谷三百斛无物字陈本洁作雅照补末二句】 阮放甚有称誉 【晋中兴书云阮放与从弟孚齐名在铨曹之任甚有称誉性约俭不治产业为吏部郎不免饥乏王导以其名士供给衣食○今案类聚四十八引中兴书曹作管约作清不上有终字导下有庾亮二字无供字陈本与弟六字作迁吏部郎誉作续乏作寒余与类聚同】 选举精密论望益美 【臧荣绪晋书云周馥字祖宣定九品迁吏部郎选举精密论望益美○今案亦见今晋书六十一周馥传密作切余同陈俞改引今晋书】 莅位称职名显朝廷 【又云桓彝字茂纶转尚书吏部郎莅官称职名显朝廷○今案亦见今晋书七十四桓彝传纶作伦无莅位四字余同陈俞本改引今晋书陈本标目莅位称三字误作竟厯显殊谬】 裴楷清通王戎简要 【世说吏部郎缺文帝问其人于锺会会曰裴楷清通王戎简要皆其选也于是用裴○今案见世说识鉴篇又本钞三十三荐贤篇亦引】 许允清吏 【魏氏春秋许允为吏部郎选郡守明帝疑其所用非人召入将加罪帝怒诘之对曰某郡太守虽满文书先至年限在后某守虽后年限在前帝取视事乃释遣出望其衣败曰清吏也○今案魏志卷九注引魏氏春秋人作次满上有限字年限在前之年字作日御览五百二十引书作字余与魏志注同陈俞本脱郎字脱召入二字脱帝怒句帝下衍前字余亦与魏志注同】 阮放名士 【晋中兴书陈留阮录云放为吏部郎在铨管之任性清约不治产业不免饥乏王导以其名士供给衣食○今案详本篇上阮放甚有称誉注但上引管作曹】 庾敳静默无为 【臧荣绪晋书庾敳字子嵩迁吏部郎是时天下多故机变屡起敳常静默无为○今案亦见今晋书敳作顗余同陈俞本改引今晋书】 阮咸清真寡欲 【世说云山涛举阮咸为吏部郎目曰清真寡欲物不能移○今案世说识鉴篇物上有万字本分三十三荐贤篇引郎误中类聚四十八引无目字有万字御览二百十六引无目字真作直陈本改引今晋书清真作真素】 非但正己乃当正人 【山涛启事云吏部郎与辟事日夜相接非但当正己而已乃当能正人议郎杜默德履亦佳太子庶子崔谅中书郎陈准皆有意正人其次不审有可用者不也○王石华校王改杜今案类聚四十八引山公启事碎作辟据订又翰苑新书前集卷四引与作典默误点脱书字陈作陆审上衍当字又御览二百十六引亦无书字余与原钞同陈本与作以无书字余亦同】 虽充人乏诚失其所 【袁宏与谢仆射书辞吏部曰闻欲见拟为吏部郎不知审尔果当至此诚相遇之过闻之惕然不能自默者顾以冠世羣才故当粗依其方苟得则小大成器纶经允中最以其先者仆之才性尽此无分虽以充人乏诚失其所也○今案御览二百十六引袁宏书至之过句正俞本脱袁字亦下有否字世误五余同陈本小注未详】 阮咸三上不用 【干宝晋纪云山涛选举阮咸宣子为吏部郎三上帝弗能用○今案亦见文选卷二十一注引曹嘉之晋纪选举六字作举咸帝上有武字余与本钞同俞本脱选字宣子字帝字用下有之字余同陈本改引今晋书】 毕卓饮酒废职 【晋中兴书云毕卓少亦放达为胡母辅之□□泰兴末为吏部郎常饮酒废职○今案类聚四十八引中兴书无胡母七字余同御览二百十六引与类聚同陈俞本亦作希□□作所知余同但陈作今晋书尚可俞作中兴书何耶】 坐稽迟免 【臧荣诸晋书云刘实字子真为吏部郎坐稽迟选免官○今案陈俞本真作直选字移坐字下余同】 以私被黜 【徐广晋纪云吏部陆亮山涛知其非才启可为左丞帝遂使为吏部郎其后果以私被黜也○今案陈俞本同】 

　　○尚书诸曹郎七十九 

　　马游卿甲第为郎 【汉书马宫字游卿治春秋以射策甲第为郎○今案见汉书八十一马宫传】 阮德猷上第拜郎 【阮德猷集云策在上第即拜尚书郎毁誉之徒或言对者因缘从托诏乃更延羣才廷对○今案陈本同俞本误延对亦见今晋书卷五十二】 王公仲明经为郎 【汉书云王嘉字公仲平陵人以明经射策甲科为郎○今案汉书八十六王嘉传原钞脱以字据补】 陆士衡文学转郎 【王隐晋书云陆机字士衡为尚书郎与吴王表曰以臣颇涉文学见转殿中郎○今案原钞与吴十二字今晋书作吴王出镇淮南陈俞本改引今晋书而仍存王晋书名谬甚】 祢衡正平性与道合 【抱朴子云汉有祢衡孔文举荐之以为宜起家作台郎祢衡目所一见必传于口耳所暂闻不忘于心性与道合思若有神○今案平津本抱朴子外四十七弹祢篇必传作辄诵暂作瞥陈俞本改引后汉本传】 夏侯湛理识明彻 【司马攸与山巨源书云太子舍人夏侯湛□心居正理识明彻应可郎也○今案陈俞本心上□作柔字余同】 乐彦辅人之水镜 【王隐晋书云乐彦辅为尚书郎卫瓘见奇之命诸子造焉曰此人之水镜每见此人莹然若开云雾覩青天○今案类聚卷二引王晋书彦辅作广曰此误曰或见此误见今开作披余同翰苑新书前集卷四引王隐晋书曰下无此字余同陈本改引今晋书而仍存王晋书名】 田凤仪状端正 【长陵碑云长陵田凤字季宗为尚书郎仪状端正入奏事灵帝月送之因柱题云堂堂乎京兆田郎○今案二百丛书张辑三辅决录卷二据御览引无长陵□云四字状作貌乎下有张字并谓颜氏家亦引作貌初学记引作容仪又白帖七十二引作容貌亦有张字陈本为上衍立字余与原钞同】 杜轸威容可观 【华阳国志云杜轸起家为齐尚书郎威容可观中朝伟之○今案详本卷上尚书郎揔篇趍翔合条下】 胡伯始兼始两曹 【续汉书云胡伯始举孝廉试为天下第一旬日拜尚书郎恪勤职事所掌辨让兼莅两曹转左丞相○今案初学记十一御览二百十五引日作月无恪勤以下又翰苑新书前集卷四事文类聚新集卷十引无辨让二字无转左四字日亦作月姚辑本续汉书辨让作辩护莅作理脱相字余与原钞同汪辑辨作办两作西余与姚同陈本亦作辨护余照翰苑新书略增引】 徐谒卿奉事三世 【东观汉记云徐防字谒卿举孝廉周密畏慎台阁典职十年奉事三世未尝有过者也○今案姚辑本脱聚珍本东观记徐防传亦脱此段祇夹注引范书谓字谒卿又考范书七十四防传云举孝廉职典枢机周密畏慎奉事二帝未尝有过与本钞事同词异陈本遂改引范书】 黄香数陈得失 【又云黄香字文强拜尚书郎数陈得失赏赐常增异同位时车驾居南宫尚书新成诏赐演什物以香父在赐卧几灵寿杖○今案姚辑本聚珍本东观汉记黄香传强作强无数陈至什物句亦见范书百一十上赏赐句作赏赉增加无异同以下陈俞本改引范书】 郭璞数言便宜 【晋中兴书云郭璞字景纯迁尚书郎数言便宜多所匡益○今案亦见今晋书七十二郭璞传同陈俞本删字景纯三字败题王隐晋书】 贾充定法令 【王隐晋书云贾充字公闾除尚书郎典定法令兼度支考课辨章制度事皆通行也○今案类聚五十四引王隐晋书有贾充定律令一条亦见今晋书四十贾充传法作科制作节通行作施用陈俞本已改今晋书】 刘颂定科律 【又云刘颂为尚书郎定科律理词讼数年转延尉正○今案亦见今晋书四十六刘颂传定作典理词作申冤转作守无正字陈俞本皆改今晋书】 龚遂处当平决口笔俱着 【谢承后汉书云龚遂字巨卿拜尚书郎性敏达弥纶旧章深识典故每入奏事朝廷所问应对甚捷桓帝嘉其才台阁有疑事百僚议不决遂常拟古典引故事处当平决口笔俱着转左丞○今案姚辑汪辑谢书纶作缝应对句作应时建白百僚十三字作一以委遂余同陈俞本与姚汪本同】 刘裕国家故事决于口笔 【又云刘裕字伯祖补尚书郎裕才辨有大笔自在台阁陈国家故事每有奏决于口笔为羣僚所服○今案姚辑汪辑本谢承后汉书刘裕传才上有有字脱有大笔三字故事作事故服作伏姚注云范书作刘佑又汪本亦作佑陈俞本仍作刘裕余与姚辑同】 俯伏省合 【华峤汉书云冯豹字冲文为尚书郎勤力不懈每奏事未报常俯伏省合下或从昏至明帝闻之加赏赐○今案姚辑华书冯豹传未作不无俯字或作每余同汪辑本仍作或余同姚陈本改引范书】 不离省闼 【东观汉记云黄香为尚书郎独宿台上昼夜不离省闼上闲善之○今案聚珍本东观记十九黄香传同陈本改引范书】 独直台上 【华峤后汉书云药崧为人朴素家贫为郎尝独直宿台上无被枕食乃糟糠明帝入台辄见崧问而嘉之○今案姚辑华书药崧传脱为人四字枕字乃字帝下有每字问下有其故字又案云范书锺离意传松作崧汪辑本亦附锺离传余与姚同又考御览七百七引无为人六字无尝字枕食以下作帝推被与之本篇下再引亦作药崧陈俞本改引范书】 有益台阁 【山涛启事云太子舍人夏侯湛有盛才而不长治民有益台阁在东宫已久今殿中郎缺宜得才学不审其可参此选不乎○今案御览二百十五引启事湛作孝若治改理参此五字作可迁此否余同陈俞本与原钞同】 龚遂清俭赐衣 【谢承后汉书云龚遂拜尚书郎桓帝嘉其才又见衣服不鲜左右称其清俭赐衣及车马○今案姚辑汪辑本谢书无又见以下陈俞本与原钞同不脱谢承后三字】 冯豹俯伏覆被 【三辅决录云冯豹为尚书郎勤力不懈每奏未报尝俯伏省阁下或从昏至明天子闻默使小黄门持被之曰勿惊也○今案说郛本决录无勤力句奏下有事字无俯字阁作闼无闻字无曰勿句余同白帖七十二引覆作盖有勿惊也三字二酉丛书张辑本决录小黄门作人字余与说郛同其注云据初学记御览考初学记十一末有勿惊之三字而张辑竟脱疏矣】 奏议为台合崇信 【华峤汉书云阳球字方正补尚书郎闲达故事其所奏议常为台合崇信○今案姚辑汪辑本华书脱字方正三字陈俞本亦然原钞阳误杨字误自闲误同尝据订】 据法为三台之表 【谢承后汉书云王谭字世容除尚书郎服事台阁传习国典议拟政事尝依旧据法为三台之表○今案姚辑本谢书脱字世容三字传作专脱议拟以下七字余同汪辑本谭作潭余与姚同陈俞本亦与姚辑同惟陈尚作传】 三署服其慎 【东观汉记樊梵字文高每当直事驻车待漏虽在闲署冠剑不解于身为郎二十岁未尝被奏三署服其慎也○今案聚珍本东观记十一樊梵传车作马十下有三字姚辑脱虽在四字余与原钞同陈俞本亦与原钞同】 谈者咏其高 【王隐晋书云魏舒字阳元为尚书郎时选部郎或有非其才者欲有沙汰之言舒曰吾即其人也同僚素无清论者或有自愧之色谈者莫不咏其高也○今案陈俞本时选以下十六字照今晋书改而仍用王晋书名如此类者不可屈数】 解系州里荣焉 【又云解系兄弟齐名清身洁己结厯常侍育任太子洗马舍人尚书郎州里荣焉○今案陈俞本改引今晋书俞本系作参】 王湛台阁益重 【王湛别传云湛为尚书郎外望简捷若有遗漏然事要机会辄大小之间无所不辨明台阁益归重之○今案陈俞本脱外望二句大小四字作中决之脱明字余同】 杜元凯擢拜 【王隐晋书云杜预字符凯以□□之恩擢拜尚书郎○今案亦见今晋书三十四杜预传以下作尚高陆公主五字余同或两□是尚主二字陈俞本则作婚亲仍恐是臆补耳】 王叔从超迁 【晋中兴书云王彪之字叔从王导谓曰选官以汝为尚书郎汝幸可作诸王佐郎彪之曰位之多少既不足计自当任之于时至于超迁是所不顾遂为郎○今案御览二百十五引中兴书叔从王导四字作叔虎从伯导五字以汝八字作欲以汝达四字顾作愿余同陈俞本叔虎五字照御览但虎改武唐人改避也余与原钞同又改题作晋书】 炜炜羣龙吐芳兰 【嵇含台中晏会诗云殿中日炜炜羣龙吐芳兰○今案陈俞本同】 谦谦君子美曾颜 【嵇含又诗曰三公曰谦谦君子美曾颜○今案陈俞本同】 不能为郎 【三辅决录于丁邯举孝廉为郎故事郎以令史久缺补之世祖始改用孝廉邯称病不就诏问病愈为郎否对曰臣实不病耻以孝廉为令史职耳世祖怒曰虎贲灭头杖之数十诏问欲为郎不邯曰能煞臣者陛下不能为郎者臣中诏遣出竟不拜郎○今案读汉书百官志注引决录注病愈五字作病羞为郎乎拜作为二酉辑本决录亦据后汉志注引但称病作称疾井增引取陈俞本事误侍脱实字耳误取脱虎贲句余照百官志注改】 □□□□ 【晋中兴书云王国宝浮动躁竞妇父谢安见其倾侧每抑不用补尚书郎国宝以中兴以来膏腴唯作吏部不见余曹固辞○今案原钞已脱标目陈俞本改引今晋书】 药崧走入床下 【华峤汉书云明帝福察常以事怒郎药崧崧走入床下上怒甚将自下撞之曰郎出郎出崧曰天子穆穆诸侯皇皇未闻人君自起撞郎○今案汪辑本华后汉书锺离意传福上有性字将自句作以杖撞松人君作天子余同御览二百十五引走作径将自五字作疾呼余同陈俞本改引范书锺离意传姚辑本脱】 韩宣职事受罚 【魏略云韩宣字景然为尚书郎曾以职事受罚已缚束杖未得行文帝辇过之问是谁左右以实对帝曰是子建所道韩宣耶特宥之○今案魏志二十二裴潜传注引魏畧作字景然曾作尝无得字宥作原本钞五十四鸿胪篇引韩宣他事又作字子景陈本脱字子景三字脱己缚七字道误通脱韩宣二字末作遂得原也俞本谁下有缚字曰是下作念临淄侯遂轻车解缚九字余与陈同盖从白帖七十二引改也】 

　　○尚书令史八十 

　　掌录上事 【百官表注云诸曹郎令史与郎并处事宜别掌录上事立草○今案陈俞本同】 掌发章表 【又云直事令史掌发内章表及上事上书条牒疏奏门下注发日月其启皆直注也○今案陈本引百官表注无及上以下俞本内作纳余同】 别录判按 【又云尚书令史恉左右丞共所司别掌录判按朝会也○今案陈本引百官表注皆左四字作录掌二字按作校余同俞本亦按作校余与原钞同】 别掌立草 【又云菛台御大二十八人朝是贤官一梁冠官第九与御史其诏何所典并处事宜别掌录上事立草者也○今案陈俞本皆注见前而本文疑有舛脱】 义士二人 【魏志云王思与习俱为四曹令史思因直日白事失太祖指太祖将加重辟习代往对已被收执矣思乃驰还自陈已罪太祖叹习之不言思之识分曰何意吾军中有义士二人也○今案魏志十五梁习传四作西二字在义上无人字余同陈俞本略增引】 国士之风 【王晋书赵孟字长舒入补尚书都官令史善于清谈有国士之风其面有疵黯○今案御览三百六十五引王晋书无官字黯下有诸事不怏皆言当问疵面也二句余同陈俞本皆脱赵字陈脱末句俞脱末一字】 傅正仲下笔不休 【班固与弟超书云傅武仲以能文为兰台令史下笔不休○今案百三家班固集休上有能自两字陈本文上有属字余与原钞同】 李伯仁文章见称 【李尤集云尤字伯仁好事台属时以文章见称和帝时召诣东观拜兰台令史○今案百三家李尤集附本传有此数语然无好事五字陈本改引后汉】 边让占对闲敞 【典略云边让字文礼何进闻其名诡以军事召之到署令史进以礼见之让占对闲敞养气如流宾客百数皆高慕之○今案御览二百十三引典略诡作托养作声陈俞本改引后汉】 黄浮奉公忧职 【汝南先贤传云黄浮为墟里所差次当路亭于是感激学书心遂开乃随人到京师入公府求学岁余为公府令入补尚书令史奉公忧职以功除昌虑长号为神君○今案御览二百六十八引汝南先贤传无心遂开字无入公府字无为公下十六字陈本脱为墟至令入三十六字职误民俞本路作洛余与原钞同】 孙铄遂起就职 【臧荣绪晋书云孙铄字巨业补吏部令史叹曰羣县自可不为铄礼而天台复尔乃以公府掾为令史若陈擒自表诸人并省列不阶卑杂而我独屯塞不通如何遂就职迁尚书郎○今案今晋书业作邺余文颇异陈本脱字巨业三字脱羣县九字脱复尔二字若作若哉脱陈擒四宇省作清余同俞本曰下空一口脱自可二字史下作哉苦自表作两□余与陈同】 高轸处法平允 【魏氏春秋云高轸为剌奸令史既处法平允又夙夜匪懈至拥膝抱文书而寐太祖见而哀之徐解裘覆之而去自是辟焉○今案魏志二十五注引及御览四百三十一引魏氏春秋轸皆作柔本钞三十六勤官篇引亦同陈本脱拥膝字脱末句俞有末句余与陈同】 李苾用法平整 【王隐晋书云李苾字升平刚简毅□羣礼命为功曹除吏部令史苾用法平整也○今案陈俞本删刚简七字余同】 

　　北堂书钞卷第六十 

　　●北堂书钞卷第六十一　　　　设官部十三 

　　隋秘书郎虞世南撰 
　　南海孔广陶校注 
　　司隶校尉八十一　　　　五校尉八十二 
　　城门校尉八十三　　　　护羌校尉八十四 

　　○司隶校尉八十一 
</div>
    <div class="pagination">
<a href="北堂书钞_page11.html">上一页</a><span>...</span><a href="北堂书钞_page7.html">7</a><a href="北堂书钞_page8.html">8</a><a href="北堂书钞_page9.html">9</a><a href="北堂书钞_page10.html">10</a><a href="北堂书钞_page11.html">11</a><span class="current-page">12</span><a href="北堂书钞_page13.html">13</a><a href="北堂书钞_page14.html">14</a><a href="北堂书钞_page15.html">15</a><a href="北堂书钞_page16.html">16</a><a href="北堂书钞_page17.html">17</a><span>...</span><a href="北堂书钞_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
