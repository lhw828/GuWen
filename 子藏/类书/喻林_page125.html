<!DOCTYPE html>
<html>
<head>
    <meta charset="UTF-8">
    <title>喻林 - 第 125 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 125 页/共 195 页</h1>
    <div class="content">　　犹乳犬攫虎伏鸡抟貍精诚之至也【何休解公羊庄公十二年】人欲上天而释其阶知其无由登也以言我欲事君而释忠信亦知终无以自通也【王逸注楚辞九章】
　　若葵藿之倾叶太阳虽不为之逥光终向之者诚也臣窃自比葵藿若降天地之施垂三光之明者实在陛下【文选曹植求通表】
　　奏六代之乐不能祈天具百神之歌无以动圣【初学记説官部太师太傅大保】
　　和衷
　　二人同心其利断金同心之言其臭如兰【易上繋】
　　大臣之乖争本无大讐其已相和顺而悦怿则如宾主饮酒相醻酢也【郑氏笺诗节南山】
　　俱为王臣其相比次如物之在绳索之贯宜应和相亲【毛诗正义何人斯】
　　有伯氏之兄吹壎又仲氏之弟吹篪以和之其情相亲其声相应和矣言我与汝何人其恩亦当如伯仲之为兄弟其情志亦当如壎篪之相应和不当有怨恶也【毛诗正义何人斯】
　　视彼中林之处乃见甡甡然众多者是其羣鹿鹿乃走兽犹以其类相善辈偶而行以喻朝廷羣臣亦当以善相与共处官位【毛诗正义桑柔】
　　夫将相大臣均体元首共舆而驰同舟而济舆倾舟覆患实共之【后汉书朱晖列传】
　　当此之防乃鼋鸣而鼈应也故能同心戮力勤恤人隠【后汉书张衡列传】
　　吾三人者之于齐国也譬之犹鼎之有足也去一焉则必不立矣【管子大臣】
　　投戈散地则六亲不能相保同舟而济则胡越何患乎异心【周易畧例明爻】
　　务在和光同尘共垢各竟其心为国蕃辅【艺文类聚人部鉴诫诗】众人同心者可共筑起一城同心共饮雒阳酒可尽也【艺文类聚居处部城】
　　求助
　　勿疑朋盍簪【易豫】
　　六四颠頥吉虎视耽耽其欲逐逐【易頥】
　　萚【音托】兮萚兮风其吹女【音汝】叔兮伯兮倡【去声】予和【去声叶户圭反】女　萚兮萚兮风其漂女叔兮伯兮倡予要【音腰】女【诗国风萚兮】
　　萚兮郑庄公卒公子争立而齐楚交伐忠臣忧之欲相率献谋以救其国故作此诗【诗説郑】
　　节然而髙峻者彼南山也既髙峻矣而又满之使平均者以其草木之长茂也以兴赫赫然而盛者彼太师之官也太师既尊盛矣而有益之使平均者以用众士之智能也【毛诗正义节南山】
　　有楚大夫于此欲其子之齐语也则使齐人傅诸使楚人傅诸曰使齐人傅之曰一齐人传之众楚人咻之虽日挞而求其齐也不可得矣引而置之庄岳之间数年虽日挞而求其楚亦不可得矣子谓薛居州善士也使之居于王所在于王所者长幼卑尊皆薛居州也王谁与为不善在王所者长幼卑尊皆非薛居州也王谁与为善一薛居州独如宋王何【孟子膝文公下】
　　夫苦匏不材于人共济而已【国语鲁】
　　唐睢见春申君曰臣闻之贲诸懐锥刃而天下为勇西施衣褐而天下称美今君相万乗之楚御中国之难所欲者不成所求者不得臣等少也夫枭棊之所以为能者以散棊佐之也夫一枭之不胜不如五散亦明矣今君何不为天下枭而令臣等为散乎【战国防楚考烈王】
　　二十八宿环北辰三十辐共一毂运行无穷辅拂股肱之臣配焉忠信行道以奉主上【史记太史公自序】
　　杜挚与母丘俭乡里相亲故为诗与俭求仙人药一丸欲以感切俭求助也【魏志刘劭传注】
　　鸟能逺飞逺飞者六翮之力也然无众毛之助则飞不逺矣【魏志崔琰传注】
　　今舍本土而托将军者非为妻子也欲济世务犹同舟渉海一事不牢即俱受其败【吴志吕范传注】
　　夫骍骝不总辔则非造父之肆日月不流光则非隋侯之掌【晋书王接传】
　　夫覆载垂化必由四气运其功曦曜望舒亦须五星助其晖【南齐书魏虏传】
　　土相扶为墙人相扶为王【北齐书尉景传】
　　单者易折众则难摧【北史土谷浑传】
　　夫方立之人维圣人而已如婴者仄陋之人也若夫左婴右婴之人不举四维将不正【晏子春秋襍上】
　　譬若筑墙然能筑者筑能实壤者实壤能欣者欣然后墙成也为义犹是也能谈辩者谈辩能説书者説书能从事者从事然后义士成也【墨子耕柱】
　　管仲隰朋从于桓公而伐孤竹春往冬反迷惑失道管仲曰老马之智可用也乃放老马而随之遂得道行山中无水隰朋曰蚁冬居山之阳夏居山之隂蚁壤一寸而仞有水乃掘地遂得水以管仲之圣而隰朋之智至其所不知不难师于老马与蚁今人不知以其愚心而师圣人之智不亦过乎【韩非子説林上】
　　婴仄陋之人也四维之然后能直【説苑臣术】
　　王之国相比目之鱼也外比内比然后能成其事就其功王曰何谓也逐女对曰朋其左右贤其夫妻是外比内比也【列女传周列国齐孤逐女】
　　夫道莫不成于三天有三光日月星地有三形髙下平人有三尊君父师故一公三卿佐之一卿三大夫佐之一大夫三元士佐之【白虎通封公侯】
　　盐人调盐醯人调酢则五味成矣譬梓里治材土官治墙则厦屋成【刘劭人物志材能注】
　　百足俱行相辅为强三圣翼事王室宠光【焦氏易林屯之履】拔剑伤手见敌不起良臣无佐困辱为苦【焦氏易林咸之归妹】言我令雷师丰隆乗云周行求隠士清洁若宓妃者欲与并心力也【王逸注楚辞离骚经】
　　言我使凤鸟明智之士飞行天下以求同志续以日夜冀相逢遇也【王逸注楚辞离骚经】
　　言已使清白之臣如望舒先驱求贤使风伯奉君命于后以告百姓【王逸注楚辞离骚经】
　　言飞鸟登髙木志意喜乐则和鸣求其羣而呼其耦鹿得美草口甘其味则求其友而号其侣也以言在位之臣不思贤念旧曾不若鸟兽也【王逸注楚辞七谏】
　　韩子曰鸟有周周者首重而屈尾将欲饮于河则以颠乃衔羽而饮今人之所有饮不足者不可以不索其羽矣【李善注文选阮嗣宗咏懐诗】
　　恐足下羞庖人之独割引尸祝以自助手荐鸾刀漫之羶腥【文选嵇康絶交书】
　　昔子奇年十八齐君使之治阿既行矣悔之使使之使者及之而不还君问其故对曰臣见所以共载者白首也夫以老者之智以少者决之必能治阿矣是以不还【艺文类聚职官部令长】
　　若能控奔骥以接驽乗则力追者万羣循矫翅以顾短翮则归飞者如云【太平御览兵部鞚】
　　不居
　　不耕而获不菑而畬代终已成而不造也不擅其美乃尽臣道【王弼注易无妄】
　　窃人之财犹谓之盗况贪天之功以为已力乎【左传僖公二十四年】
　　下邑之役董安于多赵简子赏之辞固赏之对曰方臣之少也进秉笔赞为名命称于前世义于诸侯而主弗志及臣之壮也耆【指】其股肱以从司马苛慝不产及臣之长也端委韠带以随宰人民无二心今臣一旦为狂疾而曰必赏女是以狂疾赏也不如亡趋而出乃释之【国语晋】
　　唐睢谓信陵君曰臣闻之曰事有不可知者有不可不知者有不可忘者有不可不忘者信陵君曰何谓也对曰人之憎我者不可不知也吾憎人也不可得而知也人之有徳于我也不可忘也吾有徳于人也不可不忘也今君杀晋鄙救邯郸破秦人存赵国此大徳也今赵王自郊迎卒然见赵王臣愿君之忘之也【战国防魏安厘王】桃李不言下自成蹊此言虽小可以喻大也【史记李将军传论】虽涓流赴海诚心屡竭轻尘集岳功力盖微【隋书杨素传】地出云为雨起气为风风雨者地之为为地不敢有其功名必上之于天命若从天气者故曰天风天雨也莫曰地风地雨也勤劳在地名一归于天非至有义其孰能行此故下事上如地事天也可谓大忠矣【春秋繁露五行对】为人下者其犹土乎种之则五谷生焉掘之则甘泉出焉草木植焉禽兽育焉生人立焉死人入焉多其功而不言为人下者其犹土乎【説苑臣术】
　　指踪非拟获兽何勤【文选任昉弹曹景宗】
　　戒妬
　　众无名之星随心噣在天犹诸妾随夫人以次序进御于君也【郑氏笺诗小星】
　　朝廷侈于妬上妇人侈于妬下【何休觧公羊成公十年】
　　女无美恶入室见妬士无贤不肖入朝见嫉美女者恶女之岂不然哉【史记外戚世家】
　　魏王遗楚王美人楚王説之夫人郑裒知王之説新人也甚爱新人衣服玩好择其所喜而为之宫室卧具择其所善而为之爱之甚于王王曰妇人所以事夫者色也而妬者其情也今郑裒知寡人之説新人也其爱之甚于寡人此孝子之所以事亲忠臣之所以事君也郑裒知王以已为不妬也因谓新人曰王爱子美矣虽然恶子之鼻子为见王则必揜子鼻新人见王因揜其鼻王谓郑裒曰夫新人见寡人则揜其鼻何也郑裒曰妾知也王曰虽恶必言之郑裒曰其似恶君王之臭也王曰悍哉今劓之无使逆命【战国防楚懐王】
　　蔽公者谓之昧隠良者谓之妒奉妒昧者谓之交谲交谲之人妒昧之臣国之薉孽也【荀子大畧篇】
　　士有妒友则贤交不亲君有妒臣则贤人不至【荀子大畧】夫国不乏于妬男也犹家不乏于妬女也近古以来自外及内其争功名妬过已者岂希也【潜夫论贤难】
　　害贤为嫉害色为妬【王逸注楚辞离骚经】
　　妬之欺善抑亦贸首之讐也【文选潘安仁马汧督诔】
　　僖侯时宰人上食羮中有生肝乃问之宰人曰当是人置之欲去宰自处也后僖侯将浴汤中有砾僖侯曰有人欲代汤者【意林韩子】
　　宋人有酤酒者斗槩甚平遇客甚谨醖酒甚美悬帜甚髙而酒不售遂致于酸问闾长倩倩曰汝狗恶也孺子懐钱挈壶往酤輙有狗齧之犹大臣齧有道之士也【意林韩子】
　　譬如有狗前至他家见后狗来心生瞠恚吠之内心起想谓是我家【法苑珠林卷九十】
　　戒随
　　股之为物随足者也进不能制动退不能静处所感在股志在随人者也【王弼注易咸】
　　腓体或屈或伸躁动之物腓动则足随之故谓足为随【周易正义艮】
　　以事类风切剀微之言如水之流忽然而过故不悖逆【郑氏笺诗雨无正】
　　文姜初嫁于鲁桓之时其从者之心意如云然云之行顺风耳【郑氏笺诗敝笱】
　　若世之所谓能言者以巧善为言从顺于俗如水之转流理正辞顺无所悖逆【毛诗正义雨无正】
　　若以水济水谁能食之若琴瑟之専一谁能听之【左传昭公二十年】
　　籧篨口柔也戚施面柔也夸毗体柔也【尔雅】
　　今日廷论局趣效辕下驹【前汉书灌夫传】
　　方今一朝羣臣如河中木耳泛泛东西耽禄畏害【后汉书陈蕃列传】
　　内外有司望风承防茍有所恶易于投卵【晋书石苞传】夫挑妾者爱其易求妻则敬其难若承命如响将焉用之【宋书武二王南郡传】
　　尔如狗耳为人所嗾【北史宋隐弁传】
　　所谓和者君甘则臣酸君淡则臣咸今据也甘君亦甘所谓同也安得为和【晏子春秋谏上】
　　有语我以忠臣者令之俯则俯令之仰则仰处则静呼则应可谓忠臣乎子墨子曰令之俯则俯令之仰则仰是似景也处则静呼则应是似响也君将何得于景与响哉【墨子鲁问】
　　晏子聘鲁哀公问曰语曰莫三人而迷今寡人与一国虑之鲁不免于乱何也晏子曰古之所谓莫三人而迷者一人失之二人得之三人足以为众矣故曰莫三人而迷今鲁国之羣臣以千百数一言于季氏之私人数非不众所言者一人也安得三哉【韩非子内储説上】
　　以水和水不可食一弦之瑟不可听【淮南子説林训】
　　吾以贤良为少愈乃反其幽明若胡车相随而鸣【盐铁论散不足】
　　草木秋死松柏独在水浮万物玉石留止【説苑谈丛】
　　百工不循绳墨之直道随从曲水屋必倾危而不可居也以言人臣不修仁义之道背弃忠直随从枉佞茍合于世以求容媚以为常法身必倾危而被刑戮也【王逸注楚辞离骚经】
　　当世之人见子胥被害则变心从俗以承上意若风靡草羣聚成行而罗列【王逸注楚辞七谏】
　　毛芥因异风而飞沙石遭猛流而转俗吏遇悖将而迁【王充论衡状留篇】
　　颉顽万乗之阶抵嘘公卿之席并顺风以托势莫能逆波而泝洄矣【文心雕龙论説】
　　论议委随不能持正如树木之无根柢也【前汉书注严助传】欲谈者卷舌不言待彼发而同其声欲行者拟足不前待彼行而投其迹【李善注文选子云解嘲】
　　鲁哀公问于孔子曰鲁有大忘徙而忘其妻有诸孔子曰此忘之小者也昔商纣有臣曰王子须务为谄使其君乐须臾之乐而忘终身之忧【太平御览人事部迷忘】
　　譬如白杨树随风而动揺【大智度论卷二十二】




　　喻林卷七十六
　　钦定四库全书
　　喻林卷七十七　　　　　明　徐元太　撰臣术门【四】
　　戒贪
　　九四晋如鼫鼠贞厉【易晋】
　　硕鼠硕鼠无食我黍三歳贯女莫我肯顾　硕鼠硕鼠无食我麦三歳贯女莫肯我徳　硕鼠硕鼠无食我苗三歳贯女莫我肯劳【诗国风硕鼠】
　　硕鼠大夫贪戾魏人怨之而作是诗【诗説魏】
</div>
    <div class="pagination">
<a href="喻林_page124.html">上一页</a><span>...</span><a href="喻林_page120.html">120</a><a href="喻林_page121.html">121</a><a href="喻林_page122.html">122</a><a href="喻林_page123.html">123</a><a href="喻林_page124.html">124</a><span class="current-page">125</span><a href="喻林_page126.html">126</a><a href="喻林_page127.html">127</a><a href="喻林_page128.html">128</a><a href="喻林_page129.html">129</a><a href="喻林_page130.html">130</a><span>...</span><a href="喻林_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
