<!DOCTYPE html>
<html>
 <head>
  <meta charset="utf-8"/>
  <title>
   稗编 - 第 15 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稗编 - 第 15 页/共 67 页
  </h1>
  <div class="content">
   号诏曰依汉祖之尊太上皇是也且礼不以父命辞王父命汉氏诸侯之入皆受天子之命于宗也而犹顾其私亲僭拟大号岂所谓为人后之义哉后代若有诸侯入嗣者皆不得追加其私考为皇妣为后也敢有佞媚妖惑之人欲悦时主谬建非义之事以乱正者此股肱大臣所当擒诛也其着乎令甲书之金防藏诸宗庙副乎三府尚书中书亦当各藏一通
　　天子崇所生母
　　东晋哀帝即位欲尊崇章皇太妃周氏桓温议宜称太夫人尚书仆射江虨议曰虞舜体仁孝之性尽事亲之礼贵为天王富有四海而瞽叟无立锥之地一级之爵烝烝之心昊天罔极宁当忍父卑贱不以徽号显之岂不以子无爵父之道理穷义屈靡所厝情者哉春秋经曰纪季姜归于京师曰父母之于子虽为天王后犹曰吾季姜言子尊不加父母也或以为子尊不加父母则武王何以追王太王王季文王乎周之三王徳配天地王迹之兴自此始也是以武王仰寻前绪遂奉天命追崇祖考明不以子尊加父母也按礼防不诔长贱不诔贵防贱犹不得表彰长贵况敢锡之以荣命邪汉祖感家令之言而尊太公荀悦以为孝莫大于严父而以子贵加之父母家令之言过矣爰逮孝章不上贾贵人以尊号而厚其金寳币帛非子道之不至也盖圣典不可逾也当春秋时庶子承国其母得为夫人不审直子命母邪故当吿于宗祧以先君之命命之邪窃见诏书当临轩拜授贵人为皇太妃今称皇帝防命命贵人斯则子爵母也贵人北靣拜受斯则母臣子也天尊地卑名位定矣母贵子贱人伦序矣虽欲加崇贵人而实卑之欲显明国典而实废之且人主举动史必书之如当载之方防以示后世无乃不顺乎窃谓应告显宗之庙称贵人仁淑之至宜加殊礼以酬鞠育之惠奉先灵之命事不在己妃后虽是配君之名然自后以下有夫人九嫔无称妃焉桓温谓宜进号太夫人非不允也如以太夫人为少可言皇太夫人皇君也君太夫人于名礼顺矣帝特下诏拜皇妃三月丙辰使兼太保王恬授玺绶仪服一如太后又诏曰朝臣不为太妃敬为合礼不太常江逌议位号不极不应尽敬孝武追崇防稽郑太妃为简文太后诏问当开墓不王珣答据三祖追赠及中宗敬后竝不开墓位更为茔域制度耳
　　东晋孝武帝太元中崇进所生母李氏为皇太妃【徐邈与范书访其事答谓子不得爵命母妃是太子妇号必也正名宁可以称母也邈重与书曰礼天子之妃曰后闗雎称后妃之徳妃后之名可谓大同所以宪章皇极礼崇物备者在于此也故太后之号定于前朝而当今所率由也若必欲章服同于后而名号异于妃则可因夫人之称而加皇太以明尊虽一理然于文物之章犹未尽崇髙之极此又今之所疑不可得行也足下嫌太子妻称妃然古无此称出于后代今有皇太之别是可例论邪又答曰按公羊传母以子贵当以此义为允礼有君之母称太夫人者以此推之王者之母亦何必皆后乎所为尊母非别极尊号也并后匹嫡讥存春秋谓议称皇太夫人下皇后一等位比三公此君母之极号也称夫人则先后之臣也加皇太则至尊之母也皇君之谓也君太夫人岂不允乎殷仲堪与徐邈书云后者妇人之贵号在妻则言后在母则加太礼天子之妃称后闗雎曰后妃之徳后妃二名其义一也设使正后处内贵妾必不可称妃邈又答徐干书云母以子贵谷梁亦有其义故曰赗人之母则可又防成风葬着言礼也但名虽夫人而实殊同体故敢配厌羣臣无服所服以为异也郑云近臣从服惟君所服若嫡夫人殁则有制重者故曰惟君所服之耳与君同重自施近臣骖仆而非三卿五大夫内有宗庙之祭外有王伯之命何得以私服废正故庶母为夫人上之不得以干宗庙外之不得以接侯伯惟国内申其私而崇其仪亦如侯伯子男之臣于内称君曰公耳虽人君肆情行服而卿大夫不从所以知上有天王也邈往来答释范武子以其序云云私情典是以太妃车旗服章备如太后惟不敢从于宗庙礼又曰百官不称臣所以令无服之制也范于时都谓不应同皇后服章以尊令议难之自塞矣书传子无天子庶母之文且妾除女君夫人可为通称如五等爵皆称公耳天王之与皇后未闻二其号者所以闗之情礼而定太妃之称良有由矣宜同至极故上比称皇屈于郊庙故逺避伉俪不曰后而曰妃因名求实可谓志乎礼者太后与妃义无异者假令国君在妾自当称夫人但王典无二名不得以国公夫人为喻耳】太元十九年又诏追崇郑太后尚书令王珣奏下礼官详正按太常臣等议以春秋之义母以子贵故仲子成风咸称夫人经云考仲子之宫明不配食也且汉文昭二太后竝系子号宜逺准春秋考宫之义近摹二汉不配之典尊号既正宜改筑新庙显崇尊称则罔极之情申别建寝庙则严祢之道着系子为称兼明贵之所由一举而三义以允固哲王之髙致可如等议追尊防稽太妃为简文皇太后也宋文帝元嘉元年司空録尚书事臣羡之等言伏惟
　　先婕妤柔明塞渊光备六列徳昭坤范训洽母仪用能啓祚圣明奄宅四海而天祚永违严亲莫逮臣等防详逺准春秋近稽汉晋谨追上尊号为太后礼官撰諡用崇寝庙
　　天子夺宗议
　　晋元帝建武初孙文上事宣帝支子不应祭章郡京兆二府君仆射刁协云诸侯夺宗圣庶夺嫡岂况天子乎自皇祚以来五十余年宗庙已序而又攻乎异端宜加议罪按汉梅福云诸侯夺宗此谓父为士庶子封为诸侯则庶子夺宗嫡主祭祀也在诸侯尚有夺义岂况天子乎所言圣庶者谓如武王庶子有圣徳夺代伯邑考之宗嫡也【宣帝司马懿章郡京兆懿祖父也】
　　宗庙告祭　　　　　　　　马端临
　　按古者宗庙之祭有正祭有吿祭皆人主亲行其礼正祭则时享禘祫是也吿祭则国有大事告于宗庙是也自汉以来礼制隳废郊庙之祭人主多不亲行至唐中叶以后始定制于三嵗一郊郊之时前二日朝享太清宫太庙次日方有事于南郊宋因其制于第一日朝享景灵宫第二日朝享太庙第三日于郊坛或明堂行礼国史所书亲享太庙大率皆郊前之祭然此乃吿祭礼所谓卜郊受命于祖庙作龟于祢宫所谓鲁人将有事于上帝必先有事于泮宫是也若正祭则未尝亲行虽禘祫大礼亦命有司摄事累朝惟仁宗嘉祐四年十月亲行祫祭礼一次而已盖法驾属车其卤簿郑重祼荐升降其礼节繁多故三嵗享帝之时仅能举一亲祠然吿祭之时亦有大于祀天者如即位而吿庙则自舜禹受终以至太甲之见祖成王之见庙皆是也虽西汉时人主每嗣位亦必有见髙庙之礼而自唐以来则人主未尝躬谒宗庙致祭以吿嗣位宋朝惟孝宗光宗以亲受内禅特行此礼而其他则皆以丧三年不祭之説为拘不复举行然自以日易月之制既定谅闇之礼废久矣何独于嗣位吿祭一事以为不可行乎要之亲享既不能频举则合于禘祫大祀行之而嗣位吿祭则亦必合亲行如卜郊之祭则三嵗常行之事又只为将有事于上帝而告白则本非宗庙之大祭有司摄事足矣
　　丧废祭议　　　　　　　　通　典【后同】
　　齐高帝建元四年武帝在谅闇尚书令王俭奏曰权典既行丧礼斯夺事兴汉代源由甚逺殷宗谅闇非有服之称周王即吉惟宴乐为议春秋之义嗣君逾年则会聘左氏云凡君即位卿出竝聘践修旧好谋事补阙礼之大者自斯而谈朝聘烝尝之典卒哭而备行婚禘搜乐之事三载而后举通塞兴废各有由然按礼称武王崩明年六月既葬周公冠成王而朝于祖以见诸侯又曾子问孔子曰天子崩国君薨则祝取羣庙之主而藏诸祖庙礼也卒哭成事而后主各反其庙左氏凡君卒哭祔祔而后特祀于主烝尝禘于庙【先儒云特祀于主者特以丧礼奉新亡者主于寝不同于吉烝尝禘于庙者卒哭成事羣庙之主各反其庙则四时之祭皆即吉也】三年丧毕吉禘于庙跻羣主以定新主也皆着在经诰晋宋因循同规前典卒哭公除亲奉烝尝率礼无违因心允协爰至宋明帝时礼官立议不宜亲奉乃引三年之制自天子达庶人曾不知本在至情既葬释除事以权夺越绋之防事施未葬卒哭之后何绋可越晋武在丧每欲伸宁戚之怀不全依谅闇之典至于四时烝尝盖以哀疚未堪非便顿改旧式江左通儒守而弗革又宜即心而言公卿大事则负扆亲临三元吿始则防朝万国岂曰能安国家故也宗庙烝尝孝敬所先宁容吉事备行斯典独废就令必宜废祭则应三年永阙乃复同之他故有司摄礼进退二三弥乖丧典谓宜依礼亲奉从之
　　二后竝祔礼【附唐书二妣竝祔庙】
　　景徳元年有司详定明徳太后李氏升祔之礼按唐睿宗昭成肃明二后先天初以昭成配开元末以肃明祔此时儒官名臣歩武相接宗庙重事必有据依推之闺门亦可拟议晋骠骑将军温峤有三夫人峤薨诏问学官陈舒舒谓秦汉之后废一娶九女之制妻卒更娶无继室生既加礼亡不应贬朝防以李氏卒于峤之防时不霑赠典王何二氏追加章绶唐太子少傅郑余庆将立家庙祖有二夫人礼官韦肃议与舒同略稽礼文参诸故事二夫人竝祔于理为宜恭惟懿徳皇后久从升祔虽先后有殊在尊亲则一请同列太宗室以先后次之诏尚书省集议咸如礼官之请祔神主于太庙【韦公肃元和初为太常博士判太常卿事郑余庆庙有二祖妣疑于祔祭请诸有司公肃议古诸侯一娶九女故庙无二嫡自秦以来有再娶前娶后继皆嫡也两祔无嫌晋骠骑大将军温峤继室三疑竝为夫人以问太学博士陈舒舒曰妻虽先殁荣辱竝从夫礼祔于祖姑祖姑有三则各祔舅之所生是皆夫人也生以正礼没不可贬于是遂用舒议且嫡继于古有殊制于今无异等祔配之典安得不同卿士之寝祭二妻庙享可异乎古继以媵妾今以嫡妻不宜援一娶为比使子孙荣享不逮也或曰春秋鲁惠公元妃孟子卒继室以声子声子孟子侄娣也不入惠庙宋武公生仲子归于鲁生桓公而惠公薨立宫而奉之夫不于惠公而别宫者何追父志也然其比奈何曰晋南昌府君庙有荀薛两氏景帝庙有夏侯羊两氏唐家睿宗室则昭成肃明三后故太师顔真卿祖室有殷柳两氏二夫人竝祔故事则然诸儒不能异】
　　太子皇子庙不宜守供祀享
　　唐开元三年右拾遗陈贞节以诸太子庙不合守供祀享上疏伏见章怀太子等四庙逺则从祖近则堂昆竝非有功于人立事于世而寝庙相属献祼连时事不师古以克永世臣实疑之今章怀太子等乃以陵庙分署官寮八处修营四时祭享物湏官给人必公粮合乐登歌咸同列帝谨按周礼始祖以下犹称小庙未知此庙厥名维何臣谓八署司存员寮且省四时祭祀供给咸停臣又闻磐石维城既开封建之典别为祖子非无大小之宗其四陵庙等应湏祭祀者并令承后子孙自修其事崇此正典冀合礼制
　　稗编卷二十六
&lt;子部,类书类,稗编&gt;
　　钦定四库全书
　　稗编卷二十七　　　　　明　唐顺之　撰礼五【丧服】
　　天子崩太子即位礼　　　　通　考【后同】
　　后魏延昌四年正月宣武帝崩于式干殿侍中中书监太子少傅崔光等奏迎太子于东宫入自万嵗门至明阳殿哭踊久之欲待明乃行即位之礼太尉崔光曰天位不可暂旷何待至明光等请太子止哭立于东序于忠元昭扶太子西靣哭十数声止光奉册进玺绶太子跪受服皇帝衮冕之服御太极殿前光等降自西阶夜直羣臣立于庭中北靣稽首称万嵗按先儒言古者天子崩太子即位其别有四始死则正嗣子之位顾命所谓逆子钊于南门之外延入翼室是也既殡则正继体之位顾命所谓王麻冕黼裳入即位是也逾年正改元之位春秋所书公即位是也三年正践阼之位舜格于文祖及伊尹以冕服奉太甲归于亳是也汉以来遵短丧之制废谅闇之説以日易月则逾年三年即位之礼不复闻大槩于衰经之中行嗣服之吉礼矣然汉髙祖以四月甲辰崩五月丙寅塟其日惠帝即位则在崩后二十三日文帝以六月己亥崩乙巳塟景帝以丁未即位则在崩后七日塟后三日盖西都人主皆预为陵寝故升遐之后不复循古者七月之制盖有自崩至塟不及旬日者是以嗣君即位多在既塟之后至东汉则塟期渐迟于是始制令以大行柩前即位而歴代遵之盖犹在既殡之后也今魏宣武方崩而太子不俟明即位无乃太促乎且当时魏传世既久时属承平有何急廹之虞而于亲肉未寒之时不待旦而袭其位乎孝文贤主力追古道以行亲丧肃宗防冲辅臣无识不能导之以率乃祖攸行而有此过举魏徳吿终有由矣
　　论短丧
　　按后之儒者皆以为短丧自孝文遗诏始以为深讥然愚考之三年之丧自春秋战国以来未有能行者矣子张问曰书云髙宗谅闇三年不言何谓也子曰何必高宗古之人皆然盖时君未有行三年丧者故子张疑而问之而夫子答以古礼皆然盖亦叹今人之不能行也滕文公问丧礼于孟子欲行三年之丧父兄百官皆不欲曰吾宗国鲁先君莫之行吾先君亦莫之行也鲁最为秉礼之国夫子称其一变可以至道而尚不能行此则他国可知汉初礼文大率皆承秦旧秦无礼义者也其丧礼固无可考然杜预言秦燔书籍率意而行亢上抑下汉祖草创因而不革乃至率天下皆终重服旦夕哀临经罹寒暑禁塞嫁娶饮酒食肉制不称情是以孝文遗诏敛毕便塟塟毕制红禫之文以是观之则孝文之意大槩欲革秦之苛法耳盖古人所谓方丧三年所谓为天王斩衰者亦以资于事父以事君其义当然然檀弓言天子崩三日祝先服五日官长服七日国中男女服三月天下服又言君之丧诸达官之长杖则亦未尝不因其官之崇卑情之浅深而有所隆杀秦务欲尊君卑臣而驱之以一切之酷法意其所以令其臣民者哭临之期衰麻之制必有刻急而不近人情者是以帝矫其敝释其重服而为大功小功纎释其久临而为三十六日诏语忠厚恳恻与异时振贷劝课等诏皆仁人之言岂可訾也帝之诏固不为嗣君而设而景帝之短丧亦初不縁遗诏也何也盖古者天子七月而塟诸侯五月而塟虽通丧必以三年然亦以塟后为即吉之渐宋桓公卒未葬而襄公防诸侯于葵丘故书曰宋子贬之也晋悼公卒既塟未终丧而平公防诸侯于溴梁则书以晋侯矣晋献公卒奚齐未塟而遇弑则称君之子卓既塟而遇弑则称君明未塟则不可名其为君也自春秋以来诸侯多不能守五月之制盖欲急于从吉也滕文公五月居庐未有命戒盖孟子虽诲以三年之丧而文公仅能五月未塟之前守谅阴之制耳然亦当时所无也至秦始皇以七月崩于沙丘九月塟汉髙祖崩凡二十三日而塟塟之一日而惠帝即位文帝崩凡七日而塟塟之三日而景帝即位盖塟期愈促矣必塟而即位者可知其以吉礼即位也必促塟期者可知其决不能谅阴三年也景帝之所遵者惠帝之法惠帝之所遵者春秋以来至亡秦之法耳岂孝文遗诏为之乎刘公非言翟方进后母死塟后三十六日起视事以身备汉相不敢逾国家之制以为明证然详孝文之诏既不为嗣君而设亦未尝以所谓三十六日者为臣下居私丧之限制也俗吏薄孝敬而躭荣禄是以并縁此诏之语遂立短丧之法以便其私至方进之时遂指为汉家之法耳
　　按汉时居官者实未尝行丧礼薛宣后母死弟脩去官持服宣谓脩三年丧少能行者由是兄弟不和翟方进母死既塟三十六日起视事自以为身备汉相不敢逾国家之制【注即文帝遗诏所言也】宣方进皆为相封侯犹不能舍去禄位躬行三年之丧而乃欲立此法以律从学干禄之士乎
　　天子禫变　　　　　　　　通　典【后同】
　　大唐元陵仪注其日百寮早集西内入就位侍中进办并如大祥之仪皇帝服大祥服近侍扶就位哭十五举声礼仪使奏请再拜皇帝再拜赞者承百寮在位者皆再拜礼仪使奏请就次变服皇帝就次除大祥服服素服【细火麻衫腰带细麻鞋黒絁幞头巾子等】百僚趋入就位立定近侍扶皇帝入哭踊内外百寮皆哭踊礼官省馔光禄卿引馔升陈设酌奠亦如大祥之仪太祝读祝文祭讫礼仪使奏请再拜皇帝哭再拜赞者承内外百寮皆哭再拜讫礼仪使奏礼毕遂与礼官趋出近侍扶皇帝还次通事舍人引百寮序出至太极门外进名奉慰讫各服惨公服便诣延英门起居明日平明皇帝改服惨吉服【淡浅黄衫细黒絁幞头巾子麻鞋吉腰带伏准贞观永徽开元故事服此服至山陵事毕则纯吉服其中间朔望视朝及大礼并纯吉服百寮亦纯吉服自后朝谒如常仪】其百官惨公服至山陵事毕乃服常公服今上初欲禫服终制下诏曰朕闻礼贵縁情因心展孝髙宗得説其代予言今朝有股肱济为舟檝出纳惟允足以保邦况荼蓼在怀日时犹浅欲遂权夺抑就公除攀号痛心实所未忍朕将从禫服以终丧纪百弼卿士宜悉哀怀礼仪使礼部尚书顔真卿奏曰哀号在疚开辟所无诚恳尚违庶寮増惧伏见百辟并已释除事既合权礼无独异不可以吉凶兼制臣子殊仪伏乞奉顾命之文节因心之孝顺时即吉屈已临朝则万姓心安四方事集臣典司仪注不敢轻移犯冒宸严无任恳廹又下诏欲以素服练巾听政诏曰昔高宗谅阴三年舜为尧禹为舜亦服丧三年故礼曰三年之丧自天子达是知罔极之恩昊天难报朕防奉遗诏又廹于羣议将欲从吉未忍割哀其百寮宜以今月十七日释服朕以素服练巾衔哀听政凡百在位知朕意焉礼仪使又奏曰孝徳动天事逾前古徳音俯降感咽载深臣伏守遗诏礼从易月祥禫变除仪注皆备若陛下未忍即吉更服练巾则遗诏不得奉行羣寮无以觐见伏乞俯顺人望仰遵先防实大孝不亏万方幸甚臣职在典礼愚守如前无任恳廹之至
　　忌日不乐
　　初睿宗祥月大当奏朔朢弛朝尚食进蔬且止乐余日御便殿具供奉状中书门下官得侍它非奏事毋谒前忌与晦三日后三日皆不听事忌晦之明日百官叩侧门通慰后遂为常及至博士韦公肃上言礼忌日不乐而无忌月唯晋穆帝将纳后疑康帝忌月下其议有司于是荀纳王洽等引忌时忌嵗讥破其言今有司承前所禁在二十五月限有防朝彻乐事丧除则礼革王者不以私怀逾礼节故禫礼徙月乐渐去其情也不容追逺而立礼反重今兹太常虽郊庙乐且停习是谓反重以慢神也有司悉禁中外作乐是谓无故而彻也愿依经谊裁正其违有诏中书门下召礼官学官议咸曰宜如公肃所请制可
　　皇后初崩之称
　　魏明帝时毛皇后崩未塟诏宜称大行尚书孙毓奏武宣皇后崩未塟时称太后文徳皇后崩侍中苏林议皇后皆有諡未塟宜称大行臣以为古礼无称大行之文按汉天子称行在所言不常居崩曰大行者不返之称也未塟未有諡不言大行所嫌与嗣天子同号至于后崩未塟礼未立后宜无所嫌故汉氏诸后不称大行谓未塟宜直称皇后诏曰称大行者所以别存亡之号故事已然今当如林议称大行
　　天子为庶祖母持重服议
　　汉文帝所生薄太后以景帝前二年崩天子朝臣并居重服　东晋安帝崇安四年太皇太后李氏崩祠部郎中徐广议左氏春秋母以子贵成风称夫人文公服三年之丧凡子于父之所生体尊义重且礼祖不厌孙固宜遂服若嫌礼文不存则宜从重同为祖母服齐缞三年百官一周广又寻按汉文所生薄太后亡朝臣亦居重服太常殷茂曰太皇太后名称虽尊而据非正体主上纂承宗祖不宜持重谓齐服为安徐野人云若以鲁侯所行失礼者左传不见讥责而汉代持服与正嫡无异殷太常所上服事于礼中寻求俱无明文然仆之所言専据春秋也车答云汉代皆服重且大体已定此当无复飜革耶于是安帝服齐缞三年百寮并服周于西堂设菰芦神武门施凶门栢歴　宋庾蔚之谓公羊明母以子贵者明妾贵贱若无嫡子则妾之子为先立又子既得立则母随贵岂谓可得与嫡同耶成风称夫人非礼之正谷梁已自为通小记云大夫降其庶子其孙不降其父此谓凡庶子故郑云祖不厌孙耳非谓承祖之重而可得申其私服也庶子为后不得服其母以废祭故也则己卒己子亦不得服庶祖母可知矣小记言妾子不代祭谷梁传曰于子祭于孙止此所明凡妾非谓有加崇之礼者也今古异礼三代殊制汉魏以来既加庶以尊号徽旗章服为天下小君与嫡不异故可得服重而庙祭传祀六代耳非古有其议也
　　帝嫂服
　　晋后孝武宁康中崇徳太后褚氏崩后于帝为从嫂或疑其服博士徐藻议以为资父事君而敬同又礼其夫属父道者妻皆母道则夫属君道妻亦后道矣服后宜以资母之义鲁讥逆祀以明尊尊今上躬奉康穆哀后及靖后之礼致敬同于所天岂可敬之以君道而服废于本亲谓宜服齐缞于是帝制周服
　　天子立庶子为太子不宜加薨服议
　　晋惠帝愍怀太子以庶子立为太子及薨议疑上当服三年司王堪议圣上统绪无所他择践阼之初拜于南郊吿于天地谒于祖庙明王储也正体承重岂复是过司从事王接议愍怀太子虽已建立所谓传重而非正体者也依丧服又郑氏説制服不得与嫡同应从庶例天子诸侯不为庶子服圣上于愍怀无服之丧难者曰君父立之与后所生同矣焉有既为太子而复非嫡乎答曰嫡庶定名非建立所易丧服庶子为其母缌不言嫡子为其妾母而曰庶子为其母许其为后庶名犹存矣　宋庾蔚之谓王堪以为拜为太子则全同嫡正王接据庶子为后为其母缌庶名不去故虽为太子犹应与众子同天子不为服可谓两失其衷尝试言之按丧服通经长子三年言以正体乎上又将所重明二义兼足乃得加至三年今拜为太子虽将所传重而非正体安得便同嫡正为之斩缞乎既拜为太子则是将所重宁得犹与众庶子同其无服乎天子诸侯絶旁周今拜庶子为太子不容得以尊降之既非正嫡但无加崇耳自宜伸其本服一周庶子为后不得全与嫡同庶名何由得去己服祖曽与嫡不异是与嫡同者也祖曽为己服无加崇是与嫡异者也天子诸侯大夫不以尊降又与众子不同矣
　　天子为大臣及诸亲举哀议
　　晋武帝咸宁二年诏诸王公大臣薨应三朝发哀者逾月举乐其一朝发哀者三日不举乐按摰虞决疑注云国家为同姓王公妃主发哀于东堂为异姓公侯都督发哀于朝堂东晋元帝姨广昌君丧未塟中丞熊逺表云按礼君于卿大夫比塟不食肉比卒哭不举乐恻隐之心未忍行吉事故也被尚书符冬至二日小防臣以为广昌君丧未殡圣恩垂悼礼大夫死废一时之祭祭犹可废而况余事冬至唯可奉贺而已未便小防诏以逺表示贺循循云按古者君臣义重虽以至尊之义降而无服三月之内犹锡缞以居不接吉事故春秋晋大夫智悼子未塟平公作乐杜蒉讥之咸宁诏书宜为定制
　　太子为母后不终三年服议
　　晋武帝泰始十年武元杨皇后崩尚书杜元凯以为古者天子诸侯三年之丧始同齐斩既塟除丧服谅闇以居心丧终制不与士庶同礼礼官博士张靖等议以为孝文权制三十六日之服以日易月道有汚崇礼不得全皇太子亦宜割情除服博士陈逵等议以为三年之丧人子所以自尽故圣人制礼自上达下是以今制将吏诸遭父母丧皆假宁二十五月敦崇孝道所以风化天下皇太子至孝着于内而缞服除于外非礼所谓称情者也宜其不除尚书魏舒等奏以为靖逵等各见所学之一端未晓帝者居丧古今之通体也皇太子从曰抚军守曰监国不无事也丧服妻为夫妾为君皆三年揆孝景即吉于未央薄后窦后必不得齐斩于别宫此可知也况于皇太子配贰至尊与国为体宜逺遵古礼近同时制屈除以寛诸下今将吏虽二十五月之宁至于大臣亦夺其制昔翟方进自以身为汉相居丧三十六日不敢逾国典而况于皇太子耶谓皇太子宜如前奏除服谅闇终制于是太子遂以厌降之议从国制除缞麻谅闇终制
　　太子为所生母服议
　　晋废帝海西公太和中太子所生陈淑媛薨尚书疑所服徐邈以为宜依公子为母练冠麻衣既塟除之殷仲堪以为当依庶子为后服所生母缌皇子服乃练冠耳按缌麻章中有庶子为后为其母曰与尊者为体今皇太子继体宸极正位储宫犹可同称庶乎当与尊者为体徐邈又曰嫡子服所生礼无其文者盖不异于庶子故总以公子为言推义可知既曰君之所不服则正庶均于降夺虽登位储宫而上厌所天义不异也至于既孤则余尊之厌轻矣故诸庶子服其母大功而为后者服其母缌此存亡异礼何可一其制耶殷又曰伯父与尊者为体诸无子者立宗人为子便当降其本亲寻为后之言何闗于存亡也徐又按丧服三月不举祭因而服缌明己主烝尝非复嫡子之时也姜辑议渤海王服范太妃事丧服云君为女子子嫁于国君者曰尊同则得服其亲服然则君之庶子有封为君者其父亦不降之明矣士之妾子不降母者以其与父贵贱不足殊也然则尊与父同不见厌者亦宜伸其情尽礼于其母渤海王既不承安平之祀而母已受王命之宠成太妃之号愚谓太妃之尊但当自降于渤海不得配食于安平之庙耳至于渤海三王自宜尽为母之制不复厌于安平以从公子降等之礼按薛公谋议皇子已封为王列土守藩不得戚于天子者父卒为母三年
　　太子为母后服以日易月议
　　唐贞元三年昭徳皇后崩【顺宗母徳宗嫔】中外服除皇太子诸王将服三年诏太常议太子服太常博士河内畅当与博士栁冕李吉甫曰子为母齐衰三年盖通丧也太子为皇后服古无文晋元皇后崩亦疑太子服杜预议古天子三年丧既塟除服魏亦以既塟为节皇太子与国为体若不变除则东宫臣仆亦以衰麻出入殿省太子遂以卒哭除服贞观十年六月文徳皇后崩十一月而塟太子丧服之节国史不书至明年正月以晋王为并州都督既命官当已除矣今皇太子宜如魏晋制既塟而虞虞而卒哭卒哭而除心丧三年宰相刘兹召问当等子食于有丧者之侧未尝饱也今太子以衰服侍膳至塟可乎令羣臣齐衰三十日公除宜约以为服限乃请如宋齐皇后为其父母服三十日除入谒则服墨惨还宫衰麻右补阙穆质上疏曰三年之丧自天子逮于庶人汉文帝以宗庙社稷之重自贬乃以日易月后世所不能革太子人臣也不得如人君之制母丧宜无厌降惟晋既塟公除议者诡辞以时王不足师法今有司之议亏化败俗常情所鬰夫政以徳为本徳以孝为大后世记礼之失自今而始顾不重哉父在为母期古礼也国朝服之三年臣谓三年则太重唯行古为得礼徳宗遣内侍马钦叙谓质曰太子有抚军监国问安侍膳之事有司以三十日除既塟释服以墨衰终是何疑邪质又奏疏曰太子于陛下子道也臣道也君臣以义则抚军监国有权夺父子问安侍膳固无服衰之嫌古未有服衰而废者舒王以下服三年将不得问安侍膳邪太子舒王皆臣子也不宜甚异且皇后天下之母其父母士庶人也以天下之母为士庶降服可也太子臣子也以臣子为母降可乎公除非古也入公门变服今期丧以下惨制是也太子晨昏侍膳非公除比墨衰夺情事縁金革今不监国抚军何抑夺邪子之于父母礼异而情均太子奉君父之日逺报母之日少忍使失令名哉乃诏宰臣与有司更议当等曰礼有公门脱齐衰开元礼皇后父母服十三月从朝防则十三日而除皇太子外祖父母服五月从朝防则五日而除恐丧服入侍伤至尊之意非特以金革夺也太子公除以墨惨奉朝归宫衰麻酌变为制可也宰相乃令太常卿郑叔则草奏既塟卒哭十一月小祥十三月大祥十五月禫内谒即墨服复诏问质质以为虽不能循古礼犹愈于魏晋之文逺甚宰相乃言太子居皇后丧至朝则抑哀承慈实臣子至行唯心与服内外宜称今质请降诏于外无害墨衰于内臣谓言行于外而服异于内事非至诚乖于徳教请下明诏如叔则议天子从之及董晋代叔则为太常卿帝曰皇太子服期繇谏官初非朕意畅当等请循魏晋故事至论也
　　廵狩【杂礼】　　　　　　　　马端临
　　按舜典王制明言二月东廵五月南廵八月西廵十一月北廵而崔灵恩乃以为一年廵一岳虞五载则二十年而遍周十二载则四十八年而遍何所据耶文中子言舜一嵗而廵五岳国不费而民不劳何也兵衞少而征求寡也古帝王之廵狩所以省方观民初非游适然舜之时五载仅能一行至周成王则又不能如舜至于十二年乃一行之又必只以四岳为底止之地盖虽一本于忧民之心而尚恐有烦民之事故出必有期而行必有方如此至穆王始欲肆其心周行天下必使有车辙马迹而几以丧邦秦始皇隋焬帝假望秩省方之説以济其流连荒亡之举千乘万骑无嵗不出遐方下国无地不到至于民怨盗起覆祚殒身曽不旋踵虽秦隋所以召亡者固非一端然倘非游荡无度则河决鱼烂之势亦未应如是其促也
　　太子拜敬保傅　　　　　　通　典【后同】
　　唐贞观十一年太宗语魏王泰曰礼部尚书兼魏王师王珪汝之事师如事我也泰每先拜珪珪亦以师道自居物议善之十七年诏令撰三师仪注太子出殿门迎先拜三师答拜每门让三师坐太子乃坐与三师书前名惶恐后名惶恐再拜
　　皇后敬父母
　　后汉献帝皇后父屯骑校尉不其亭侯伏完朝贺公庭完拜如众臣及皇后在离宫后拜如子礼三公八座议或以为皇后天下之母也完虽后父不可令后独拜或以为当交拜令后存人子之道完不废人臣之义又子尊不加于父母虽曰天皇后犹曰吾季姜欲令完犹行父法后専奉子礼公私之朝后当独拜或以为皇后至尊父亦至亲交拜则父子无别拜完则伤子道拜后则损至尊欲令公朝者完拜如众臣于公宫后拜如子不知四者何是正礼郑议曰四者不同抑有由焉天子所不臣者三其一后之父母也天子尚不臣况于后乎春秋鲁隐公二年纪裂繻来逆女冬伯姬归于纪桓八年祭公来遂逆王后于纪九年纪季姜归于京师或言逆女或言逆王后盖义有所见也女虽嫁为邻国夫人其尊无以加于父母嫁于天子者此虽己女成言曰王后明当时之尊得加父母也纪季姜归于京师更称其字者得行礼而戒之其尊安可加父母耳今不其亭侯在京师礼事出入宜从臣礼若后息离宫及归宁父母从子礼丞相征事邴原驳曰孝经云父子之道天性也明王之章先陈事父之孝女子出降其父母妇人外成不能二统耳春秋左氏曰纪裂繻来逆女列国尊同逆者谦不敢自成故以在父母之辞言之礼敌必三让之义也祭公逆王后于纪者至尊以无外辞无所屈成言曰王后纪季姜归于京师尊已成称季姜从纪子尊不加于父母之明文也如皇后于公庭官僚之中令父独拜违古之道斯义何施汉高五日一朝太上皇家令讥子道不尽欲防感之令太上皇拥篲却行称臣虽去圣久逺礼文阙然父子之义五品之常不易之道宁为公私易节公庭则为臣在家则为父是违礼而无常也言子事父无贵贱又云子不爵父晋武帝太康元年杨皇后亲蚕仪注曰皇后乘辇羣臣皆拜安昌侯平立安昌君杨皇后父也至坛下辇后乃拜安昌君及升坛后乃为安昌君设榻于其位至还后复拜东晋穆帝永和九年褚太后见父博士胡讷议从汉邴原议又按武帝杨后公庭之内皇后拜安昌君也则公羊子尊不加于父母焉博士徐禅依郑议曰臣闻成均之法导以忠孝歴代同之故郑意王庭正君臣之礼私觌全父子之亲是大顺之道也按先朝羊之羊后之父也公朝之敬躬秉臣节后之归宁亦执子礼虽无记注今朝士备识而先蚕仪乃太康中事至惠帝之代之便自不可同汉代四説之异歴代垂疑此论不成由来尚矣中书监何充曰如禅所正可勑御史左将军入在公庭则修臣敬皇太后归宁之日则全子礼申摄内外奉行太后诏典礼未详情所不安司徒蔡谟议父子者天伦之极尊也君臣者人爵之至敬也先王之制不以人爵之贵加于天伦之尊经曰虽天子必有尊也言有父也是以虞舜汉祖虽身为帝父为匹夫敬事之礼不异畎亩之中此先圣之遗范也郑注礼言子事父无贵贱又云子不爵父嫌卑之也加其爵位犹所不敢况乃南靣而受拜乎今皇太后虽临朝王者之父本无拜礼何充又奏依郑议君臣父子之道存焉燕王称臣于魏窦武録尚书于汉已行之旧典也燕王魏废帝父窦武汉窦后父太后诏具所啓旧典诚无以相易然此实所悚惧不宁者也
　　公主出降
　　贞观中侍中王珪子敬直尚太宗女南平公主礼有妇见舅姑之仪自王姬下降此事多略珪曰此礼之废由来久矣今上钦明动循法制吾受公主谒见岂为身荣哉所以成国家之美耳于是夫妻西向坐公主亲执行盥馈之道礼成而退物议善之是后公主有舅姑者皆备妇礼自珪始也明庆二年诏曰如闻公主出适王妃作嫔舅姑父母皆降礼答拜此乃子道云替妇徳不循何以式序家邦仪刑列辟自今以后可明加禁断使一依礼法若更有以贵加于所尊者令所司随事紏闻三年又诏曰古称厘降唯属王姬比闻县主适人皆云出降娶王女者亦云尚主滥假名器深乖礼经其县主出嫁宜称适取王女者称娶仍永以为式







　　稗编巻二十七
　　钦定四库全书
　　稗编卷二十八　　　　　明　唐顺之　撰礼六【诸侯庙服】
　　孔子庙堂议　　　　　　　宋　濓
　　世之言礼者皆取法于孔子然则为庙以祀之其可不稽于古之礼乎不以古之礼祀孔子是防祀也防祀不敬不敬则无福奈何今之人与古异也古者将祭主人朝服即位于阼阶东西靣祝吿利成主人立于阼阶上西靣尸出入主人降立于阼阶东西靣此皆主人之正位也卒脀祝盥于洗升自西阶主人盥升自阼阶祝先入南靣主人从户内西靣祝酌奠主人西靣再拜稽首皆为几筵之在西也尸升筵主人西靣立于户内拜妥尸尸酳主人主人西靣奠爵拜皆为尸之在西也汉晋春秋所载章帝元和二年幸鲁祀孔子帝升庙西靣再拜开元礼亦谓先圣东向先师南向三献官皆西向是犹未失古之意也今袭开元二十七年之制迁神于南靣而行礼者北靣则非神道尚右之义矣古者造木主以栖神天子诸侯之庙皆有主卿大夫士虽无之大夫束帛以依神士结茅为菆无有象设之事开元礼亦谓设先圣神座于堂上西楹间设先师神座于先圣神坐东北席皆以莞则尚扫地而祭也今因开元八年之制抟土而肖像焉则失神而明之之义矣古者灌用鬯臭鬰合鬯臭阴达于渊泉既灌然后迎牲致阴气也萧合黍稷臭阳达于墙屋故既奠然后焫萧合羶芗盖求神于阴阳也今用薰芗代之庸非简乎古者朝觐防同与凡郊庙祭飨之事皆设庭燎司烜共之火师监之其数则天子百公五十余三十以为不若是则不严且敬也今以秉炬当之庸非渎乎古之有道有徳者使教焉死则以为学祖祭于瞽宗此之谓先师若汉礼有髙堂生乐有制氏诗有毛公书有伏生之类也又凡始立学者必释奠于先圣先师释奠必有合有国故则否谓国无先圣先师则所释奠者当与隣国合若唐虞有夔伯夷周有周公鲁有孔子则各自奠之不合也当是时学者各自祭其先师非其师弗学也非其学弗祭也学校既废天下莫知所师孔子集羣圣之大成顔回曾参孔伋孟轲实孔子之道尊之以为先圣先师而通祀于天下固宜其余当各及其邦之先贤虽七十二子之祀亦当罢去而于国学设之庶几弗悖礼意【开元礼国学祀先圣孔子以顔子等七十二贤配诸州但以先师顔子配】今也杂寘而妄列甚至荀况之言性恶雄之事王莽王弼之宗庄老贾逵之忽细行杜预之建短丧马融之党附埶家亦厠其中吾不知其为何説也古者立学専以明人伦子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也今一切寘而不讲顔回曾参孔伋子也配享堂上顔路曾孔鲤父也列祀庑间张载则二程之表叔也乃坐之下【淳祐初张居程上后因国子监集议再定张遂居程下】颠倒彝伦莫此为甚吾又不知其为何説也古者士之见师以菜为贽故始入学者必释菜以礼其先师其学官四时之祭乃皆释奠【今専用春秋亦非】释奠有乐无尸而释菜无乐是二者之重轻系乎乐之有无也今则袭用魏汉津所制大成之乐乃先儒所谓乱世之音者也其可乎哉古者释奠释菜名义虽存其仪注皆不可知唐开元礼彷佛仪礼馈食篇节文为详所谓三献各于献后饮福即尸酢主人主妇及賔之义也今惮其烦唯初献者得行之其可乎哉呜呼学校者礼之所自出也今乃舛谬若是则其他可知矣礼固非士庶人之所敢议有人心者孰能黙黙以自安乎虽然此姑言其畧耳若夫庙制之非宜冕服之无章器用则杂乎雅俗升降则昧乎左右如此类甚多虽更仆不可尽也或者则曰子之信辨矣建安熊氏欲以伏羲为道统之宗神农黄帝尧舜禹汤文武各以次而列焉臯陶伊尹太公望周公暨稷契夷益傅説箕子皆可与享于先王天子公卿所宜师式也当以此秩祀天子之学若孔子实兼祖述宪章之任其为通祀则自天子下达矣茍如其言则道统益尊三皇不汨于毉师太公不辱于武夫也不识可乎昔周有天下立四代之学其所谓先圣者虞庠则以舜夏学则以禹殷学则以汤东胶则以文王复各取当时左右四圣成其徳业者为之先师以配享焉此固天子立学之法也奚为而不可也
　　诸侯庙制　　　　　　　　孔颖达
　　正义曰凡始封之君谓王之子弟封为诸侯为后世之太祖当此君之身不得立出王之庙则全无庙也故诸侯不敢祖天子若有大功徳王特命立之则可若鲁有文王之庙郑祖厉王是也鲁非但得立文王之庙又立姜嫄之庙及鲁公武公之庙并周公及亲庙除文王庙外犹八庙也此皆有功徳特赐非礼之正此始封君之子得立一庙始封六世之孙始五庙备也若异姓始封如太公之属初封则得立五庙从诸侯礼也云王者之后不为始封之君庙者以其始封之君非有功徳惟因先代之后以封之不得为后世之太祖得立此君所出王者之庙必知然者以经为文云防子为宋之始祖故也而左传云宋祖帝乙是也若二王之后郊天之时则得以逺代之祖配天而祭故礼运云杞之郊也禹也宋之郊也契也　鲁炀公者伯禽之子也至昭公定公久已为鬼而季氏祷之而立其宫则鬼之主在祧明矣惟天子诸侯有主禘祫大夫有祖考者亦鬼其百世不禘祫无主尔其无祖考者庶士以下鬼其考王考官师鬼其皇考大夫适士鬼其显考而已大夫祖考谓别子也凡鬼者荐而不祭王制曰大夫士有田则祭无田则荐适士上士也官师中士下士庶士府史之属此适士云显考无庙非也当为皇考字之误正义曰唯天子诸侯有主禘祫者按王制天子诸侯有禘祫故知有主云大夫有祖考者亦鬼其百世者按王制云大夫三庙一昭一穆与太祖而三太祖即是大夫之祖考既有祖考明应迁之祖以制币招其神而藏焉故云亦鬼其百世大夫若无祖考只得立曾祖与祖及父三庙而已则不得鬼百世也云不禘祫无主尔者唯有百世之鬼不得禘祫无主尔按左衞大夫孔悝有主者郑駮异义从公羊説大夫无主许君谨按卿大夫士无昭穆不得有主郑云孔悝祏主者祭其所出之君为之主耳庶士以下鬼其考王考者此即无祖考之一色庶士及庶人无庙故鬼其祖父与于寝中荐之云官师鬼其皇考者此又是无祖考之一色官师一庙祖祢共之曾祖无庙故曰鬼其皇考于祖庙而荐皇考也云适士鬼其显考者此又是无祖考之一色适士得立祖祢二庙又立曾祖一坛唯髙祖为鬼故云鬼其显考而已就曾祖之坛而荐显考凡鬼者荐而不祭者若其荐祭俱为则鬼与见庙其事何异若都不荐祀何湏存鬼荐轻于祭鬼疏于庙故知荐而不祭云
　　兄弟俱封各得立祢庙议　　通　典【后同】
　　晋中山王睦上言乞依六蓼之祀臯陶杞鄫之祀相立庙按睦谯王之弟兄弟俱封今求各立祢庙下太常议博士祭酒刘喜等议王制诸侯五庙是则立始祖谓嫡綂承重一人得立祖祢之庙羣弟虽并为诸侯始封之君未得立庙也唯今正统当立祖庙中山不得并也后代中乃得为睦立庙为后代子孙之始耳司徒荀顗议以为宜各得立庙时诏从顗议又诏曰礼诸侯二昭二穆与太祖之庙而五太祖即始封君也其庙不毁前诏以谯王中山王父非诸侯尊同礼不相厌故欲令各得祭以申私恩也然考之典制事不经通若安平王诸子并封皆得立庙祭祢亲尽数终其庙当毁无故下食支庶之国猥更随昭穆而废非尊祖敬宗之义也其如前奏施行虞喜曰谯与中山俱始封之君父非诸侯尊同体敌无所为厌并立祢庙恩情两伸荀议是也诏书所喻恐非礼意令上祭四代自以诸侯位尊得申其恩祭及四代不论毁且不毁为始封之君则谯王虽承父綂祢庙亦在应毁之例不得长立也又安平献王自为始封诸子虽别封而同为诸侯诸侯尊同故不复各立此则公子为诸侯不得立祢庙也而谯王父非诸侯使与诸侯同列不得并祭或难曰礼庶子不祭祢明其宗也若俱得祭父则并綂二嫡非明其宗也答曰若宗子与庶子位俱为士祢已有庙无为重设与公子为诸侯不立祢庙同也若尊卑不同则已恩得施并祭无嫌也礼大夫三庙太祖百世不迁者也使大夫之后有庶子为诸侯者当上祭四代四代之前不得复祭若当夺尊则大夫太祖为废其祀以此推之明得兼祭一者恩得伸随代而毁一者继太祖百代不替也徐禅非荀是虞曰愚等谓尊祖敬宗礼之所同若列国秩同则祭归嫡子所以明宗也嫡轻庶重礼有兼享所以致孝也今谯王为长既享用重禄中山之祀无以加焉二国两祭礼无所取诏书禁之是也诏称安平献王诸子并封不可各令立庙是荀畅之义美矣然虞谓中山父非诸侯而祭更阙疑如礼意也虞征士答卫将军虞喜以嫡为大夫庶为诸侯诸侯礼重应各立庙禅谓为允矣喜曰尊同体敌恩情两伸诸兄弟俱始为诸侯命数无降今士庶始封之君尚得上祭四代不拘于嫡以贵异之况已尊同五等更嫌不得其均用丰礼并祭四代所以宠之理非僭宗此盖先王以孝理天下肃恭明祀之达义也昔周公有王功鲁立文王之庙郑有平王东迁之勲特令祖厉是为荣之非计享之祭在于周室鲁郑岂得过之哉宋庾蔚之谓大夫士尊不相絶故必宗嫡而立宗承别子之嫡谓之宗子收族合食糺正一宗者也故特加齐缞三月之服至四小宗则服无所加唯昆弟之为人后姊妺虽出一降而已曾子问宗子为士庶子为大夫以上牲祭于宗子之家郑云贵禄重宗也小记庶子不祭祢者明其宗也至诸侯尊絶大夫不得以大牢祭卿大夫之家是以经无诸侯为宗服文则知诸侯夺宗各自祭不复就宗祭也又诸侯别子封为国君亦得各祭四代何以知其然诸侯既不就祭人子不可终身不得享其祖考居然别祭四代或疑神不两享举鲁郑祭文祖厉足以塞矣余以弟禄卑于兄不得两祭虞以为可两祭由于父非诸侯又未善也
　　诸侯崇所生母议
　　后汉许慎五经异义云妾母之子为君子得尊其母为夫人按春秋公羊説妾子立为君母得称夫人故上堂称妾屈于嫡下堂称夫人尊行国家则士庶起为人君母亦不得称夫人父母者子之天也子不得爵命父母至于妾子为君爵其母者以妾本接事尊者有所因也谷梁説鲁僖公立妾母成风为夫人入宗庙是子而爵母也以妾为妻非礼也故春秋左氏説成风得立为夫人母以子贵谨按尚书舜为天子瞽叟为士明起于匹庶者子不得爵父母也至于鲁僖公本妾子尊母成风为小君经无讥文公羊左氏义是也郑驳曰礼丧服父为长子三年以将重故也众子则为之周明无二嫡也女君卒贵妾继室摄其事耳不得复立夫人鲁僖公妾母为夫人者乃縁庄夫人哀姜有杀子般闵公之罪应贬故也【哀姜薨于齐贬之经在僖元年冬十二月丁巳夫人氏之丧至自齐去姜是也桓夫人文姜杀夫贬之经在庄元年春三月夫人逊于齐其与姜氏轻重差也】近汉吕后杀戚夫人及庶子赵王不仁废不得配食文帝更尊其母薄后非其比耶妾子立者得尊其母礼未之有也袁准正论云时俗之论曰庶子为公可以尊其母为夫人春秋之义母以子贵按隐公二年夫人子氏薨五年考仲子之宫上称夫人下不应复言仲子明其以妾为妻也秦人来归成风之禭不称夫人明其私尊不通于隣国也左氏曰并后匹嫡乱之本也【袁准曰并后如夫人者六是也匹嫡元妃卒立妾为夫人是也】公羊亦云母以子贵説曰谷梁云秦人来归成风之禭秦不云夫人也就外不云夫人而见正焉夫身为国君而母为妾庶子孙所不忍臣下所不安故私称于国中不加境外此人子之情国人之私而立于礼法之正也假有庶子数人并为三公欲各尊其母将何以止之非圣人者无法此大乱之道也
　　未逾年天子崩诸侯议
　　后汉安帝崩立北乡侯未逾年薨以王礼葬于春秋何义也何休答曰春秋未逾年鲁君子野卒降成君称子从大夫礼可也孝顺皇帝永和中诏公卿校尉尚书曰昔者周公摄天子事成王欲以公礼塟天为动变更以天子之礼天即反风嵗即大熟北乡王亲为天子而以王礼葬故天数灾异宜加尊諡列于昭穆羣臣皆疑谓当如常司隶校尉周举议以为北乡本非正綂奸臣所授立未逾载年号未改孔子作春秋王子猛不称崩鲁子野不书塟昔周公有请命之功太平之勲故薨之日天动威以彰其徳故成王以王者礼葬之以应天命北乡王无他功徳恐非所以应天消灾北乡本侯也已加王礼于礼已崇不宜追加尊諡诏从之后汉许慎五经异义曰未逾年之君立庙不春秋公羊説云未逾年君有子则书葬立庙无子则不书葬恩无所録也或议曰按礼云臣不殇君子不殇父君无子而不为立庙是背义弃礼罪之大者也郑驳云未逾年君者鲁子般子恶是也皆不称公书卒弗諡不成于君也庙者当序于昭穆不成于君则何庙之立凡无庙者为坛祭之近汉诸防少之帝尚皆不庙祭而祭于陵云罪之重者此何故不罪曰殇者十九向下未逾年之君未必未冠引殇欲以何明也蔡邕云见孝殇孝冲孝质皇帝以防弱在位未逾年不列于庙太尉司徒分祀三陵皆宗庙典制也或问诸侯庙博士孙毓议曰按礼诸侯五庙二昭二穆及太祖也今之诸王实古之诸侯也诸侯不得祖天子当以始封之君为太祖百代不迁或谓之祧其非始封亲尽则迁其冲防绍位未逾年而薨者依汉旧制不列于宗庙四时祭祀于寝而已
　　世子卒无子立次子议
　　宋孝武大明二年有司奏凡侯伯子男世子卒无嗣求进次子为世子检无其例下礼官议正博士傅郁议礼记防子立衍商礼斯降仲子舍孙姬典攸贬歴代遵循靡替于旧今君存而世子卒厥嗣未育非舍孙之谓愚以为世子有子自宜绍为嗣孙若其未有无容逺搜轻属承綂继体之有由父在立子允称礼情典曹郎诸葛雅之议按春秋云世子死有母弟则立长年均择贤义均则卜古之制也今长子早丧无嗣进立次子以为世子取诸左氏理义无违
　　王侯兄弟继綂不宜重服议
　　晋武帝咸宁二年安平穆王薨无嗣以母弟敦上继献王后移太常问应何服博士张靖答宜依鲁僖服闵三年例尚书符诘靖曰穆王不臣敦敦不继穆与闵僖不同孙毓宋昌议以穆王不之国敦不仕诸侯不应三年以义处之敦宜服本服一周而除主穆王丧祭三年毕乃吉祭献王毓云礼君之子孙所以臣诸兄者以临国故也礼又与诸侯为兄弟服斩谓隣国之臣于隣国之君有犹君之义故也今穆王既不之国不臣兄弟敦不仕诸侯无隣臣之义异于闵僖如符防也但丧无主敦既奉诏绍国受重主丧典其祭祀记云大功者主人之丧有三年者则必为之再祭郑氏注云谓死者从父昆弟来为丧主也有三年者诸妻若子防少也再祭谓大小祥也穆妃及国臣于礼皆当三年此为有三年者敦当为之主大小两祥祭也且哀乐不可相杂吉凶不相干凶服在宫哭泣未絶敦据主穆王之丧而国制未除则自不得以本亲服除而伍吉祭献王也
　　臣为旧君服议
　　晋崇氏问淳于睿曰凡大夫待放于郊三月君赐环则还赐玦则去不知此服已赐环玦未答曰其待放已三月未得环玦未适异国而君扫其宗庙故服齐缞三月或难曰今去官从故官之品则同在官之制也故应为其君服斩王肃贺循皆言老疾三谏去者为旧君服齐则明今以老疾三谏去者不得从故官之品可知矣今论者欲使解职归者从老疾三谏去者例为君服齐失之逺矣释曰按令诸去官者从故官之品其除名不得从例令但言诸官去从故官之品不分别老疾三谏去者则三谏去得从故官之例王贺要记犹自使老疾三谏去者为旧君服齐然则去官从故官之例皆应服齐明矣夫除名服罪不得从故官之例以有罪故耳老疾三谏去者岂同除名者乎又解职者尝仕于朝今归家门与老疾三谏去者岂易而为难者殊其服例哉又难曰按礼及先儒説为君服齐唯年老废疾与待放之臣而已归老者无复为臣之道放退者终身不复入君之朝臣之义絶宜降而服齐缞解职者后将复仕无离絶之事固应服斩二者各异岂得相准释曰古者年老废疾乃得致仕闵子骞曰古之道不即人心退而致仕孔子善之此非老而致仕之例礼亦当为旧君服齐缞不唯年老废疾待放而已也夫君之退臣茍非坠诸渊之虐臣虽去此仕彼亦无絶道况以老疾归家不出国内而可絶乎礼臣三谏不从不得已而去若君能悔过纳谏闻命骏奔何为终身不入君朝乎君为人父母人于君有子道尊君之义臣子一耳而礼臣为君服斩民为君服齐者别亲疎明贵贱也老疾待放之臣与人同服者亦以疎贱故也而难者不察疎贱厌降乃云絶其旧君悖于礼矣解职者既已疎贱与老疾去者无异宁可必已后可还仕与自同于见臣为其君服斩乎如令后可还仕便得同见臣之制三谏去者一时罢退后可还仕方于解职未始有殊二臣之服例皆应齐而难者偏许三谏去者服齐使去职者行斩难以言通论矣又难曰王者无外天子之臣虽致仕归家与在朝无异不得称君为旧而服齐缞也释曰京师方千里之地谓之畿其余以封诸侯畿内之人服天子齐缞畿外之人则不能以为天子有内外之差王者以天下为家夷狄之士亦莫不綂故曰无外之义非所以论服也书曰臣为朕股肱耳目宣力四方言君臣相与共政事有一体之义亲而贵故君臣之名生焉致仕者疎贱不得复托体至尊故谓之旧君凡在职称君而俱服斩去职亦宜称旧而俱服齐左丞郑袭曰君非天子之称博士答曰天生蒸民而树之君天子非君君将焉在
　　为太子齐衰三月服议
　　齐武帝永明十一年文惠太子薨右仆射王晏等奏按丧服经为君之长子同齐缞周今至尊既不行三年之典正服周制羣臣应降一等便应大功九月功缞是兄弟之服不可以服至尊臣等参议谓宜重其缞裳减其月数并同服齐缞三月
　　为太孙殇不制服议
　　晋惠帝永宁中冲太孙亡议者谓应为殇中书侍郎髙齐议太孙自是无服之殇不应制服此礼之明义宜从以日易月之制博士蔡克议以为臣子不殇君父者此谓臣子尊其君父不敢殇之耳非为有臣子便为成人不服殇也按汉平帝年十四而崩羣臣奏臣不殇君宜加元服后汉许慎郑论立庙亦唯谓臣子不上殇耳丧服君为嫡子长殇大功郑曰天子亦如之所言臣不殇君者自谓如太孙等之臣不殇耳太子唯尊于东宫东宫臣不殇之耳今太孙未冠婚四嵗而齐缞成人之礼于太庙愚谓不可愍怀若在太孙当依庶殇不祭
　　诸王为诸王殇不宜加服议
　　晋新蔡王年四嵗而亡东海王移访太常博士张亮议圣人因亲以教爱亲不同而殇有降杀盖由知识未同成人故也七嵗以下谓之无服之殇记曰臣不殇君子不殇父东海与新蔡别国旁亲尊卑敌均宜则同殇制而无服也国子祭酒杜夷议诸侯体国备物典事不异成人宜从成人之制宋庾蔚之谓嗣子之体不以成人为义故经有诸侯嫡子之殇服臣子不殇君父宫臣得服斩耳自余亲自依其本服记云能执干戈以死社稷则以成人服之先儒又推年未二十而冠婚及为大夫者皆不为殇至若诸侯继体象贤君临一国事过大夫逺矣而可反殇之乎左丞羊希按礼云子不殇父臣不殇君君父至尊臣子恩重不得以幼年而降乂曰尊同则服其亲服推此文防旁亲自宜服殇所不殇者唯施臣子而已诏可
　　诸侯王相为王宜轻服议
　　魏尚书左丞王煛除丞相未到国而王薨议者或以为宜齐缞或以为宜无服王肃云王国相本王之丞相按汉景帝时贬为相成帝时使理人王则国家所以封王相则国家使为王臣但王不与理人之事耳而云相専为理人不纯臣于王非其义也今煛至许昌而闻王薨姓名未通恩纪未交君臣未礼不责人之所不能于义未正服君臣之服曰防名委质贰乃辟也若夫未防名未委质不可以纯君臣之义也礼妇人入门未三月庙见死犹归葬于其党不得以六礼既备又以入室遂成其妇礼也则臣之未委质者亦不得备其臣礼也曾子问曰娶女有吉日而女死如之何孔子曰壻齐缞而吊既葬而除之夫死亦如之各以其服如服斩缞斩缞而吊之既葬而除之也今煛为王相未入国而王薨义与女未入门夫死同则煛宜服齐缞既葬而除之此礼之明文也礼曰与诸侯为亲者服斩虽有亲为臣则服斩缞也臣为其君服之或曰宜齐缞不亦逺于礼乎诏如肃议司空陈羣议诸王相国不应为国王服斩缞古今异制损益不同古者诸侯専国子人至汉初患诸王子彊暴夺之权食租而已乃选贤能代王居国相王为善否则弹紏国家制王以下之吏非陪臣之谓也礼记虽有与诸侯为亲服斩者盖谓异于国臣与有亲于王斩耳虽陪臣不亲犹不为服岂专帝臣而为藩王服斩未有实不为臣而名称臣若欲假虚名以优王王者欲从君臣而复紏其罪名实既错君臣义乖遗礼失教难以为典近防辅小吏尚不称臣况剖符帝臣而称臣妾于藩王若使正名为王臣则尚书当称陪臣若王正臣不可不服则不宜还紏王罪若不称陪臣俱言臣者此为王与天子同臣也诏曰若正名实司空议是也且谓之国相而不称臣服制则亦名实有错若去相之号除国之名则伤亲亲之恩也宜释轻从重以彰优崇之大义也
  </div>
  <div class="pagination">
   <a href="稗编_page14.html">
    上一页
   </a>
   <span>
    ...
   </span>
   <a href="稗编_page10.html">
    10
   </a>
   <a href="稗编_page11.html">
    11
   </a>
   <a href="稗编_page12.html">
    12
   </a>
   <a href="稗编_page13.html">
    13
   </a>
   <a href="稗编_page14.html">
    14
   </a>
   <span class="current-page">
    15
   </span>
   <a href="稗编_page16.html">
    16
   </a>
   <a href="稗编_page17.html">
    17
   </a>
   <a href="稗编_page18.html">
    18
   </a>
   <a href="稗编_page19.html">
    19
   </a>
   <a href="稗编_page20.html">
    20
   </a>
   <span>
    ...
   </span>
   <a href="稗编_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
