<!DOCTYPE html>
<html>
<head>
    <meta charset="UTF-8">
    <title>宋稗类钞 - 第 10 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋稗类钞 - 第 10 页/共 23 页</h1>
    <div class="content">文潞公以枢密直学士知成都。时年未四十。成都风俗喜行乐公多燕集。有蜚语至京师。御史何圣从因谒告归。上遣伺察之。何将至。潞公亦为之动。幕客张少愚谓公曰。圣从之来无足虑少愚与圣从同郡。因迎见于汉州。命酒设乐。有营妓□舞。圣从狎之问其姓。妓曰姓杨。圣从曰。所谓杨台柳者。少愚自取妓项帕罗题诗曰。蜀国佳人号细腰。东台御史惜妖娆。从今唤作杨台柳。舞尽春风万万条。命其妓作柳枝词歌之。圣从极相赏洽。后数日圣从至成都。颇严重。一日潞公大作乐以燕圣从。迎其妓杂府妓中。歌少愚之诗以侑觞。圣从每为之醉及还朝。潞公之谤遂息。绍兴中。王□帅番禺。有狼藉声。朝廷除司谏韩璜为广东提刑。令往廉按宪治在韶阳。韩纔建台。即行部指番禺王忧甚。寝食俱废。有妾故钱塘倡也问主公何忧。王告之故。妾曰。不足忧也。璜即韩九。字叔夏。旧游妾家。最好欢须其来强邀之饮。妾当有以败其守。已而韩至。王郊迎不见。入城乃见堂上。不交一谈。次日报谒。王宿治具于别馆。茶罢。邀游郡圃不许。固请乃可。至别馆。水陆具陈。伎乐大作。韩踧踖不安。王麾去伎乐。阴命诸倡淡籹。诈作姬侍。迎入后堂。剧饮酒半。妾于帘内歌韩昔所赠词。韩闻之心动狂不自制曰。汝乃在此耶。即欲见之。妾隔帘故邀其满引。至于再三。终不肯出。韩益心急。妾乃曰。司谏曩在妾家。最□舞。今日能为妾舞一曲。即当出也。韩醉甚。不知所以。即索舞衫涂抹粉墨踉跄而起忽仆于地。王急命索舆。诸倡扶掖而登归船。昏然酣寝。五更酒醒。觉衣衫拘绊。索烛照镜。羞愧无以自容即解舟还台。不敢复有所问。此声流播。旋遭弹劾。王迄□罢
国初。朝廷遣陶榖使江南以假书为名。实使觇之。丞国李献以书扺韩熙载曰五柳公骄甚。其□待。谷至。则如李所言。熙载谓所亲曰。陶秀实非端介者。其守可隳。当令诸君一笑因令歌姬秦蒻兰衣弊衣。诈为驿卒女。谷见之而喜。遂犯慎独之戒。作长短句赠之。明日。中主燕客。榖凛然不可犯。中主持觞立。使蒻兰出歌续断弦之曲侑觞。榖大惭而罢。词名风光好。好因缘恶因缘祇得邮亭一夜眠。别神仙琵琶拨尽相思调。知音少再把鸾胶续断弦。是何年
宣城有俗子娶妇甚都。而悍于事姑。每夫外归。必泣诉其姑凌虐之苦。夫常默然。一夕于灯下出利□示妇。妇曰。将安用此夫好谓之曰。我每见汝诉。我以汝姑之不容。我与汝持此去之如何。妇曰。心所愿也。夫曰。今则未也。汝且更与我谨事之一月令汝之勤至。而俾姑之虐暴。四邻皆知其由。然后我与汝可密行其事。人各快其死。亦不深穷暴死之由也妇如其言。于是怡颜柔语晨夕供侍。及市珍羞以进。姑即前抚接蝢加和悦。及一月。复乘酒取□玩于灯下。呼妇语之曰。汝姑日来与汝若何。曰。已非前日比。又一月复扣□问之妇即欢然曰。姑今与我情好倍加前日之事。慎不可作也。再三言之。夫徐握□怒视之曰。汝见世间有夫杀妇者乎。曰有之。复见有子杀母者乎。曰未闻也。夫曰。人之生也。以孝养为先。父母之恩。杀身莫报。及长而娶妇。正为承奉舅姑。以长子息耳。汝归我家。我每察汝恃少容色。不能承顺我母。乃反令我为此大逆。神明其容之乎。姑贷汝两月。使汝□过。怡颜尽为妇之道与我母待汝之心。知曲不在母。而安受我刃也。其妇战惧。泪如倾雨。拜于床下曰。幸恕我死。我当毕此生承顺姑如今日不敢更有少懈也。久之乃许其后妇姑交穆。播于亲党。闻者皆谓此虽俗子而□于调御转恶为良。虽士君子有不能处者矣。
郭逵为西帅。王韶初以措置西事至边。逵知其必生边患。因备边财赋。连及商贾。移牒取问。韶读之。怒形颜色。掷牒于地者久之乃徐取纳怀中。入而复出。对使者碎之。逵奏其事。上以问韶。韶以元牒进。无一字损坏也。上不悟韶计。不直逵言。自是凡逵论韶皆不报。而韶遂得志矣。
种世衡知渑池县。县旁山上有庙。世衡葺之。其梁重大。□不能举。世衡乃令县干剪发如手抟者。驱数对于马前。云欲诣庙中较手抟。倾城随观。既至。谓观者曰。汝曹先为我致庙梁。然后观手抟。□欣然趋下山共举之。须臾而上。 
【 世衡字仲平。放之兄子。】 
雄山在南安。其上有飞□岩。相传僧初结庵时。因山伐木。但恐山高运□之艰。积□山下。诳欲作法飞□砌屋。不用工师。卜日已定。远近观者数千人。僧伪为佣人挑□上山。观者欲其速于作法。争为搬运。顷刻都尽。僧笑曰。吾飞□只如是耳。
上官苏慕恩部落最强。世衡皆抚而用之。尝夜与慕思饮。出侍姬以佐酒。既而世衡起入内。□于壁隙窥之。慕恩窃与侍姬戏。世衡遽出掩之。慕恩惭惧请罪。世衡笑曰。君欲之耶。即以遗之由是得其死力。诸部有贰者。使慕恩讨之无不克。
诗人鲍郎中当知睦州日。尝言桐庐县一民。兼并刻剥。闾里怨之。尽诅以死则必为牛。一旦死。邻村产一白牛。腹旁分明题其乡社名姓牛主□报兼并之子。亟往窥之。悲恨无计。恐其事之暴。欲以价求之。勒百千方售。如数赠之。赎归豢于家。未几。一针笔者持金十千首于郡曰。某民令我剌字于白牛腹下。约得金均分。今实不均。故首之。吏鞠剌时之事曰。以快刀剃去氄毛。以针墨刺字。毛起则宛如天生。鲍深嫉之。黥二奸窜于鸟。
夏英公竦知。安陆日。受□举幕职令录为京朝官。有节度推官王某者。粝食弊衣。过为廉慎。一马瘦瘠。仅能移步。席鞯弊不胜骑。自贰车以下。列状乞以斯人应诏。夏亦自知之。遂改官宰邑。去安陆数百里。洎至任素履忽变。侈衣靡食。恣行贪墨。夏俾亲旧谕之答曰。某乃妙攫也。必无败露。请舍人无虑。夏尝谓僚属曰。世之矫伪有如此者。时有世赏官王氏。任浙西一监。初莅任日。吏民献钱物几数百千。仍白曰下马常例。王见之。以为□已。便欲作状。并物中解上司。吏辈祈请再四。乃令取一柜。以物悉纳其中。对□封缄。寘于厅治。戒曰。有□小犯即发。由是吏民警惧。课息俱倍。比终任荣归。登舟之次。吏白厅柜。公曰。寻常既有此例。须有文牍吏赍案至。俾舁柜于舟载之而去。
康倬字为章。元佑名将识之子。少日不拘细行。游京师。生计荡析。遂偶一娼始来。即诡其姓名曰李宣德。情意既洽。为章诳以偕老之计。娼□中所蓄甚富。分其半以给姥。指天誓日。不相弃背。买舟出都门。□汴行纔数里。相与登岸小酌旗亭。伺娼之醉。为章解缆亟发。娼拗怒□手于河浒。为章弗顾也。娼既为其所绐。仓皇还家。后数年为章再到京师。过其门娼母子即呼街卒录之。为章□无惮色。时李孝寿尹开封。威令凛然。既至府。为章自言平时未尝至都下。无由识此曹。恐有貌相肖者。愿试询之。尹以问娼。娼曰。宣德郎李某也。为章遽云。已即右班殿直康倬也。尹曰。诚倬也。取文书来。为章探怀中取吏部告示文字以呈之。尹抚案大怒。扙娼之母子。令□通衢慰劳为章而遣之为章自此折节读书。易文资。有名于世。后来事浸露。孝寿闻之尝以语人曰。仆为京兆。而康为章能作此奇事。可谓大胆矣。与之其子也。
建康缉捕使臣汤某者。于侪辈中着能声。盖□盗巨擘也。一日有少年衣裳楚楚背负小笈投汤自通为鄯沙王小官人。趋前致拜。汤亦素知其名。因使小□。辞曰。观察在此不敢留。只今往和州拟假一力。负装至东阳镇问渡。汤疑有它。遂择其徒狙黠者偕往。俾侦伺之。自离城闉。遇肆□饮。已而大吐。几不能步。同行者左负笈。右扶醉人。殊倦甚。恚曰汤观察以其为好手。不过一酒徒耳。凡七十里扺镇。委顿投床。终夕索水。喧呶不少休。黎明有骑马扣门者。乃汤也。密叩同行。已悉在途及至邸□醟状。亟造卧所。少年闻汤来。则亦扶头强披衣问故。汤谩以他语对之。少年笑曰。得非疑某沿途有作过否。因指同行为证。且曰。虽然。尚有他故。愿□区区之力。汤嗫嚅久之曰。不敢相欺。实以夜来有酒楼失银器数百两。总所移文制司。立限购捕严甚。少违则受重谴。束手无措。用是急□求策耳。少年微笑曰。若然。则关系甚大。恐妖异所为。非人力能措手。惟有哀祈所事香火。或可徼神物之庇。汤哂其醉中语诞荒。不复诘。力邀同还。扺家。谩用其说祷之圣堂。则所失器物皆灿然横陈供□矣。汤始大惊以为神。方欲出谢之。则其人已去。盗亦有道。其是之谓乎。
王舒王吴夫人好洁成疾。舒王至性任率。每不相合。自江宁乞归科第。有官藤床吴假用未还郡吏来索。左右莫敢言。舒王一日跣而登床。偃卧良久。吴望见。即命送还。
节序交贺之礼。不能亲至者。每以束剌佥名于上。使仆遍投之俗以为常。刘贡父为馆职节日。同舍有令从者以书筒盛门状□散于人家。贡父知之。乃呼所遣人坐于别室犒以酒肴因取书筒视之凡与贡父一面之旧者。尽易以巳门状。其人既饮食。再三致谢。□走巷陌。实为贡父投剌。而主人之剌遂不得达。癸辛杂识载吴四丈事亦同。然类说载陶谷易剌之事正与此相类恐二公□之为戏耳。
张邓公当国。有遗其子友直珠冠者。使者不能径通。刘相沆谓曰。我识学士为汝通之。因以归。破其书别录一通。用已图书印之。留其真本。又于珠冠之角。小书己名。乃复封题如故。以授使者使自通之。他日以语友直。友直大惊。刘时权三司判官。寻即真俄知制诰。苗刘之乱。勤王兵向阙。朱忠靖胜非。从中调护。六龙反正。有诏以二凶为淮南两路制置使。令将部曲之任。时正彦有挟乘舆南走之谋传不从。朝廷微闻而忧之。幸其速去。其属张逵为画计使请铁券。既朝辞。遂造堂袖札以□。忠靖曰。上多二君忠义。此必不吝。顾吏取笔判奏行绐赐。令所属详检故事。如法制造。不得稽滞。二凶大喜。是夕遂引遁。无复哗者时建炎三年四月己酉也。明日昧爽将朝郎官传宿扣漏院白急速事。命延之入。传曰。昨得堂帖。给赐二将铁券。此非常之典。今可行乎。忠靖取所持帖偕执政秉烛同阅。忽顾问曰。检详故事。曾检得否。曰无可检又问。如法制造。其法如何曰。不知。又问曰。如此可给乎。执政皆笑传亦笑曰。得之矣。遂退。后传论功迁一官。
靖康之乱柔福帝姬随北狩建炎四年。有女子诣阙称为柔福自北潜归。诏遣老宫人视之。其貌良是。问宫禁旧事。□能言彷佛但以足长大疑之。女子颦蹙曰。金人驱逐如牛羊。跣行万里宁复故态哉。上恻然不疑。即诏入宫。授福国长公主。下峰高世。荣汪龙溪。行制词云。彭城方急。鲁元尝困于面驰。江左既兴益寿宜充于禁脔资妆一万八千缗。绍兴十二年。显仁太后回銮。言柔福死沙漠久矣。始执付诏狱。讯状乃一女巫也。尝遇一宫婢谓之曰。子貌甚类柔福。因告以宫掖秘事。教之为诈。遂伏诛。前后请给赐赉计四十七万九千缗。古今事未尝无对。成方遂遇隽不疑故其诈不行。此女巫若非显仁之归。富贵终身矣。
绍兴间。一郎官□荡不检。一朝士与之□。朝士家有数妓。客至必出以侑酒。郎官者与一妓私相悦慕。而未得间。一日。郎官折简寄妓。与为私约。朝士适见之妓不敢隐。具言其故。朝士曰然则非尔之过。当为尔辈一笑资姑答简与之。期以来夕密会于西厢且云主人适有故之城外。越日乃归。此机不可失。郎官得简喜不自胜。如期赴之。妓已先待于会所。引入屏后曲房。妓先登榻垂幔。命郎官解衣而登暨前褰幔。则妓已自榻后□去。朝士者方偃卧榻上瞠目视之。郎官臝露。惶遽欲走。则门已闭。朝士谩为好辞谑之曰与公厚□。何为如此。妓女鄙陋。不足奉君子之欢。已遣归矣。惟公勿讶。徐起复曰。某家使令稍□。不□相惩。彼将观望。无所畏惮。乃呼□仆掖之于柱。以巨竹挺挞之二十流血及髁。呼服谢罪。复谓曰。与公素□。故不欲闻官薄示庭训亦不泄于他人也。乃遣出亦不与衣。其人狼狈遁还明日朝路亦复相见如故云。
绍兴中。刘光世在淮西军无纪律。张魏公为都督。奏罢之。命□谋吕祉往庐州节制。光世颇得军心。祉儒者不知变绳束顿严。诸军忿怨统制郦琼。率□缚祉渡淮归刘豫。魏公方宴僚佐。报忽至。满座失色。公意气如常。徐曰。此有说。恐事泄耳。因乐饮至夜分。乃为蜡书。遣死士持遗琼言事可成成之不可速全军以归。金人得书疑琼分隶其□困苦之边赖以安南轩言符离之役。诸军皆溃惟存帐下千人。某终夕彷徨而先君方熟寝。鼻息如雷。
何氏备史云。张魏公素轻锐喜功。好合□誉。专以金帛官爵相牢笼无所靳惜。士之贪利嗜进者争趋之。厥嗣南轩。复以道学倡。父子为当时宗主。在朝通要。□出其门。悉自诡为君子。举世无敢訾贬者。淮西郦琼之叛。公论沸腾。言路不得已。遂疏其罪。既而并逐言者于外及符离军溃国家数十年所积资械。荡弃无余。方且甘寝晏然。称是心学然当万□崩解时。一人心法遽能收拾否。大扺一时党佞成风。掩恶掩美。亦何可尽言也。
绍兴间。有代北人□校尉者。从襄汉来。时杨和王为殿前帅。曩在行伍中。与结义为兄弟。首往投谒。杨一见驩如平生。仍事以兄礼。且令夫人出拜。复招饮于堂。□曲殷勤。而不问其所向。两日后忽浸□之来则见于外室□雅意以为杨方得路。志在一官。故百舍间关赴之。至是大失望。栖泊过半年。疑为人所嫉□。乃告辞。又不得通。或教使伺其入朝回。遮道陈状杨亦□不与语。判状尾云。执就常州。于本府某庄内。支钱一百贯。□愈不乐。念已无可奈何。倘得钱尚可治归装。而一身从北来。何由访杨庄所在。正彷徨旅邸。遇一客自云是程副将。谓之曰无庸忧。吾将往常润。当陪君往奉为取之。既得钱相从累日。情好无间。遂密语之曰吾实欲游中原。君能扶我□往否。□欣然许之。迤□抵长安。入河东。以至代郡。倩□买田。我欲作一窟于此□使牙侩为寻置。无何。得膏腴千亩。□治具待程。程亦报席。久之乃言曰。吾本无意于斯。此行尽出杨相公处分。初虑公贪小利。轻舍乡里。当今兵革不用。非展奋功名之秋。故遣我相追随为办生计。所买良田。已悉作卫氏名。敬以相付于是悉取□券付之厥值万缗。黯然而别。其事甚类苏秦舍人之资给张仪也。
和王第六女。性极贤淑。适向子豊。居于霅。未有所育。王甚念之。一日向妾得男。杨氏使秘之以为己出。且亟报王。正喜甚。即请告。命轻舟往视之。向氏闻王来。窘甚。无策以泥其行。时王以保宁昭庆两镇领殿岩。于湖为本镇。乃使人讽郡将往迓之。□属櫜鞬伺于界首。王初以人不知其来。及闻官吏郊迎。深恐劳烦生事。遂中道而返。因厚以金缯花果遗其女。且拨吴门良田千亩以为粥米。故向氏有昆山粥米庄云。
殿帅杨存中。有所亲爱吏。平居赐予无筭。一旦无故。怒而逐之。吏莫知得罪之由。泣拜辞去。存中曰。无事莫来见我。吏悟其意。归以厚赀。俾其子入台中为吏。居无何。御史欲论存中干没军中粪钱十万余。其子闻知告其父。其父奔告存中。存中即具札奏言。军中有粪钱若干。椿管某处。惟朝廷所用。不数日。御史果以为言。高宗出存中札示之。御史坐妄言被黜而存中之眷日隆。逐吏亦兵法之余智也。
秦桧当国。京下忽阙见钱。市间颇皇皇。忽一日。秦相呼一镊工栉发。以五千当二钱犒之。谕曰。此钱数日有旨不使。可早使也。镊工遂与外人言之。不三日。京下现钱顿出一云。民间以乏现镪告。货壅莫售。日嚣而争。京尹曹泳以白桧。桧笑曰。易耳。即席命召文思院官。未至。趋者络绎。奔而来。亟谕之曰。适得旨欲变钱法烦公依旧夹锡样铸一缗。将以进入。尽废现镪不用。约以翼午毕事。院官唯而退。夜呼工□液将以及期富家闻之。大窘。尽辇宿藏。争取金粟。物价大昂。泉溢于市。既而样上省。寂无所闻矣。都堂左揆阁前有榴。每着实。桧默数焉。忽亡其二。不之问。一日将排马。忽顾谓左右。取斧伐树。有亲吏在傍。仓卒对曰。实甚佳。去之可惜。桧反顾曰。汝盗吾榴吏叩头服
文彦尃知永兴军。舍人母湜。鄠人也。上言陜西铁钱不便于民乞一切废之。朝廷虽不从。其乡人多知之。市以铁钱买物者不肯受。长安为之乱。民多闭肆。僚属请禁之。彦博曰。如此是愈使扰也。召丝绢行人田其家缣帛数百疋使卖之。曰。纳其直。尽以铁钱。勿以铜钱也。于是□晓然知铁钱不费。市肆遂安。
秦桧之当国。四方馈遗日至。方务德帅广东。为蜡炬。以□香实其中。选驶卒持诣相府。厚遗主藏吏。期必达吏使候命。一日宴客吏白烛尽适广东方经□送烛一□□奄。未敢启。命取用之俄而异香满座。察之则自烛中出也。亟命藏其余枚。数之适得四十九。呼来卒问故。曰。经□专造此烛供献。仅五十条既成恐不佳试□其一。不敢以他烛充数。秦大喜。以为奉己之专。待方益厚。郑仲为蜀宣抚。格天阁毕工。郑书适至。遗锦地衣一铺。秦命铺阁上。广狭无尺寸差。秦默然不乐。郑竟失志。
秦桧之夫人尝入禁中。显仁太后言近日子鱼大者绝少。夫人对曰。妾家有之。当以百尾进。归告桧。桧咎其失言。与其馆客谋。进青鱼百尾。显仁抚掌笑曰。我道这婆子村。果然。盖青鱼似子鱼而非。特差大尔。桧之奸。盖有鉴于刘宋彭城王义康东府进棋。大于供御故事耳。
秦桧自遭施全狙刺之后。常独处一阁。虽奴仆非命不敢□入。季年违豫。三衙杨存中成闵赵密住间。疾召入室中。□语久之。言及近日表勋酒颇佳。表勋乃赐酒名也。各赠两器。皆降阶谢。复坐。顾无仆使。自□出室。此亦寓驾驭之意。
葛天民字无怀。初为僧名义铦。号朴翁。后返初服。居西湖上。交游。皆名胜士有二侍姬。一名如梦。一名如幻。一日天大寒。方拥炉煎茶。忽有皂衣闯户。将大珰张知省之命。即水张太尉也。招之至总宜园。清坐高谈竟日。雪甚寒剧。且腹馁甚。张初不言相招。乃似葛自来相访。惟茶话。不设杯酌。延论至晚。一揖而别。天民大恚步归。悔为皂衣绐辱。扺家。见庭户间罗列筐篚布囊楮帛薪炭米酒殽品。以至香药适用之物。充牣于前。盖此珰欲馈是物。故先戏之。使怒而复喜耳。
华亭金山庙濒海。乃汉霍将军祠。相传云当钱武肃霸吴越时。尝以阴兵致助。故崇建灵宫。淳熙末。县人因时节竞集。一巫方焚香启祝。唱说福沴。钱寺正家干沈晖者。独不生信心。语谑玩侮。所□交相劝止。恐其掇祸。巫宣言詈责甚苦。晖正与争辨。俄踉跄仆地。涎流于外。若厥晕然。从仆奔告其家。妻子来视。拜巫乞命。巫曰。悔谢不早。神已盛怒。既执录精魂付北酆。死在顷刻。不可救矣。妻子彷徨无计。但拊尸泣守。晖忽奋身起。旁人惊散。谓强魂所驱。沈笑曰。我故戏诸人耳。初无所□也。巫悚然潜遁阖庙之人亦舍去。
京师闾阎多信女巫。有武人陈五者厌其家崇信之笃。莫能治。一日含青李于腮。绐家人疮肿痛甚。不食而卧者竟日。其妻妾忧甚。召女巫治之。巫降。谓五所患是名疔疮。以其素不敬神。神不与救。家人罗拜恳祈。然后许之。五佯作呻吟甚急。语家人云。必得神师入视救我可也。巫入按视。五乃从容吐青李视之。捽巫批其颊而出之门外。自是家人无信崇者。
韩彦古字子师。诡谲任数。处性不常尹京日。范仲西叔为谏议大夫。阜陵眷之。大用有日矣范素恶韩。将奏黜之。语颇泄。韩窘甚。思所以中之。范门清峻。无间可入。乃以白玉为小合。满贮大北珠。缄封于大合中。厚赂铃下老兵。使因间通之。范大怒。叱使持去。时有所爱妾在旁。怪其奁大而轻。试启观之则见玉合。益怪之。方复取视。玉滑而珠圆。分迸四出。失手堕地。合既碎。益不可收拾。范见而益怒。自起捽妾之冠。而气中仆地。竟不起。其无状至此。李仁甫焘。亦恶其为人。弗与交。请谒尝。瞰其□。一日知其出。往见之。则实未尝出也。既见。韩延入书室而请曰。平日欲一攀屈而不能。今幸见临。姑解衣盘□可也。仁甫辞再三不获。遂为强留。室有二□贮书。牙签黄袱。□护甚严。仁甫问此为何书。答曰。先人在军中日。得于北方。盖本朝野史编年成书者。是时仁甫方修此编既成。有诏临安给笔札。就其家□录以进。而卷帙浩博。未见端绪。彦古尝欲□观不可得。至是仁甫闻其言。亟欲得见之。则曰。家所秘藏。将即进呈。不可他示也。李益窘。再四致祷。乃曰。且为某饮酒续当以呈。李于是为尽量。每杯行□请至酒罢。笑谓仁甫曰。前言戏之耳。此即公所著长编也。已为用佳纸作副本装治。就以奉纳。便可进御矣。李视之。信然。盖阴戒书吏传录。每一板酬千钱。吏畏其威利其偿。□先录送韩所。故李未成帙。而韩已得全书矣。仁甫虽愤媿不平。而亦幸蒙其成。竟用以进。其怙富玩世狡猾每若此。
宁宗恭淑皇后崩。中宫未有所属杨贵□与曹美人俱有宠。韩□冑见□任权术。忌之。而曹性柔顺。劝帝立曹□性复机警。各设席以邀羊车。欲决此举二阁皆同日。杨固逊曹使朝而已候于夜。曹不悟。逮旴。酒甫一再行。曹未及有请则杨已奏肃帝辇矣。上遂起至杨所。则得从容且留寝。故能□笔展纸以请奎章。上醉。即书贵□杨氏可立为皇后。付外施行。而长秋复进笔。乞又书其一付其兄次山。逮晓。双出之。中贵所受者未至省。而次山已持御笔自白庙堂矣。盖后虑韩匿上批。事或中变故两行之使不可遏耳。
杨后会稽人其母张氏。旧隶德寿乐部。诞后东朝禁中。自是养于宫中。既久新乐纯熟。所生母还民间。后在杨才人位下。以琵琶隶慈福宫。举动当太后意。宁宗朝长信宫。悦之。后宪圣以赐宁宗。进位为婕妤。后丑其母家。会有杨次山者。亦会稽人。后自谓其兄也。遂姓杨氏。 

　颐养
采药且寻苍耳。休粮岂羡赤松。熊之经。吸新吐故。禽之戏。便体轻踪。不化丁公鹤。其犹老氏龙。集颐养。
东坡云。养生之方以胎息为本。此固不刊之语。更无可议。但以气若不闭。任其出入。则渺绵滉漭。无卓然近□待其兀然自住。恐终无此期。若闭而留之。不过三五十息。奔□而出虽有微暖养下丹田。此一于迂决。非延世之术。近日□思。似有所得。盖因看孙真人养生门中调气第五篇。反复寻究。恐是如此。其□曰。和神之道。当得密室。闭户安床暖席。枕高二寸半。正身偃仆。瞑目闭气于胸膈间。以鸿毛□鼻上而不动。经三百息。耳无所闻。目无所见。心无所思。则寒暑不能侵。蜂虿不能毒。寿三百六十岁。此邻于真也。此一□要诀。且静心细意字字研究看。既云闭气于胸膈中。令鼻端鸿毛不动。初学之人。安能持三百息之久哉。恐是元不闭鼻中气。只是意坚守此气于胸膈中。令出入息似动不动。氤氲缥缈。如香炉盖上□。汤饼嘴上气。自在出入。无呼吸之重烦。则鸿毛可以不动。若心不起念。虽过三百息可也。仍须一切依此本诀。卧而为之。仍须真以鸿毛粘□鼻端。以意守气于胸中。遇欲吸时。不免微吸。及其呼时。不免微呼。但任其氤氲缥缈。微微自出。出尽气平。则又吸入。如此出入元不断而鸿毛自不动。动亦极微觉其极微动。则又加意则勒之。以不动为度。虽云则勒然。终不闭。至数百息出者多。则内守充盛。血□流通。下相灌输。而生理备矣。余悟此玄意。甚以为奇。又记张安道养生诀云此法此之服药。其力百倍非言语所能形容。其诀大□具于右。以子时后 
【 三更三四点。至五更以来。】 披衣坐。 【 床上拥被坐亦可】 面东或南盘足坐。叩齿三十六通。握固 【 两母指捏第三指手文或以四指都握母指。两手拄腰腹间亦可。】 
闭息。 【 闭息最是道家要妙。先须闭目静虑除灭妄想。使心源湛然。诸念不起。自觉出入调均微细。即闭口并鼻。不令出气。方是工夫也】 内视五脏肺白肝青脾黄心赤肾黑 【 
当先求五脏图或□萝子之类。常挂壁上。使目常熟识五脏六腑之形状也】 次想心为光明洞彻。入下丹田。 【 丹田在脐下三寸是】 时腹满气极。则徐徐出气。 【 不得令耳闻声。】 
候出息均调。即以舌搅唇齿内外。□炼津液 【 若有鼻涕。亦须□炼。不可嫌其秽。□炼良久。自然甘美。即此真□也。】 未得咽下复。前法闭息观。纳心丹田。调息□津。皆依前法。如此者三。津液满口。即低头咽下丹田中。须用意精猛。令津与气谷谷然有声。径入丹田中。又依前法为之。凡九闭息。三咽津而止。然后以左右手热摩两□心。 
【 此涌泉空彻顶门气诀之妙。】 及脐下腰脊间。皆令热彻。 【 徐徐摩手微汗不可力不可喘】 次以两手摩熨眼面耳顶。皆令极热。仍按捏鼻左右五七次。梳头百余梳。散发而卧。熟寝分明。右其法至简易。惟在常久不废。即有深功。且试行二十日。精神便自不同。觉脐下实热。□力轻快。面目有光。久之不己。去仙不远。但当存闭息。使渐能持久以□候之。五至一息。某近来闭渐久。每一闭一百二十至而开。盖已闭得二十余息也。又不可强闭多时。使气错乱。或奔突而出。则反为害也。慎之慎之。又须常节晚食。令腹中□虚。气得回转。昼日无事。亦得闭目内观。□炼津液咽之。摩熨耳面。以助真气。但清静为法。专一易见功矣。神仙至术。不可学者三一忿躁。二阴险。三贪欲
道家胎息之法。以元牝为鼻。鼻者气之所由出入以为息也佛藏中有安般守意经云其法始于调身简息。以为凡出入鼻中而有声者。风也。虽无声而结滞。犹粗悍而不细者气也。去是二者。乃谓之息。然后自鼻端至脐下。一二数之至于十。周而复始。则有所系。而趋于定则又数。以心随息听其出入。如是反复调和。一定而不可乱则生灭道断。一切三昧。无不现前。道士陈彦真。常教人令常寄其心。纳之脐中。想心火烈烈。下注丹田。如是坐卧起居不废行之既久觉脐腹间如火。则旧疾尽除矣。
东坡谓李方叔与李社言曰。某生平于寝寐时。自得三昧吾初睡时。且于床上安置四体。无一不稳处。有一未稳须再安排令稳。既稳或有些小倦痛处。□按摩讫。便瞑目听息既匀直宜用严整其天君。四体虽复有□痒。亦不可少有蠕动。务在定心胜之如此食顷则四肢百骸。无不和通。睡思既至。虽寐不昏。吾每日须于五更初起。栉发数百。□面尽服裳衣毕。须于一凈榻上再用此法。假寐数刻。其味甚美无涯。通夕之味殆非可比。平明吏徒既集。一呼即兴。冠带上马。率以为常。二君试用吾法。自当识其趣。慎无以语人也。天下之理。能戒然后能慧。盖慧性圆通。必从戒谨中入。未有天君不严。而能觉悟圆通者此也。二君试识之。
东坡云。岭南天气卑陋。气蒸溽。而海南尤甚。秋夏之交。物无不腐坏者。人非金石。其何以能久。然儋耳颇有老人。百有余岁者。往往皆是。八九十岁者不论也。乃知寿天无定。习而安之。则冰蚕火鼠。皆可以生。吾当湛然无思。寓此觉于物表。使折胶之寒。无所施其洌。流金之暑无所措其毒。百余岁何足道哉。彼愚老人初不知此。特如蚕鼠生于其中。兀然受之而已一呼之温。一吸之□。相续□有间断。虽长生可也。庄子曰。天之穿之。日夜无间。人则固塞其窦岂不然哉。九月二十七日。秋霖不已。顾视帏帐间有蝼蚁。帐已腐烂。感叹不已。信手书此。时戊寅岁也。
孟子曰。养心莫□于寡欲。老子曰。不见可欲。使心不动。圣贤拳拳然以欲为害道。可不慎乎刘元城南迁日。尝求教于湅水翁曰。闻南地多瘴。设有疾以贻亲忧奈何。翁教以绝欲少疾。元城时盛年。乃毅然持戒惟谨。赵清献张乖崖至抚□自誓。甚至以父母影像。设之帐中。盖遣欲之难如此。坡翁亦云。服气养生。难在去欲苏子卿啮雪啖□。蹈背出血。无一语少屈。可谓了然生死之际。然不免与胡妇生子。穷海之上且如此。□洞房绮纨之下乎。乃知此事未易消除香山翁佛地位人晚年病风放妓。犹赋不能忘。情吟王处仲凶悖小人。知体敝于色。乃能一旦感悟。开合放妓。盖天下事。勇决为之。乃可进道。
坡公云。前日与欧阳叔弼晁无咎张文□同在戒□。子病目昏。将以热水洗之。文□曰。目忌点洗。目有病当存之。齿有病当劳之。不可同也。又记鲁直语云。治目当如治民。治齿当如治军。治民当如曹参之治齐。治军当如商鞅之治秦。颇有理。故追录之。
晁文元公年四十始娶。前此未尝知有女色早从刘海蟾。自言得长生之术。六十后即兼穷佛理。尝闻天乐和雅之音。有不可胜言者。自见其形。每每在前。既久而加小。类数寸不违□睫之间。此恐是所得于海蟾者
弁阳老人曰。饱食缓行初睡觉。一瓯新茗侍儿煎。脱巾斜倚绳□坐。风送水声来耳边。丁崖州诗也。细书妨老读长簟惬昏眠。取簟且一息抛书还少年。半山翁诗也。相对蒲团睡昧长主人与客两相忘。须臾客去主人觉。一半西□无夕阳。放翁诗也。读书已觉眉棱重。就枕方欣骨节和。睡起不知天早晚。西□斜日已无多。吴僧有规诗也。老读书文兴易阑。须知养病不如闲。竹床□枕虚堂上。卧看江南雨后山。吕荣阳诗也纸屏□枕竹方床。手倦抛书午梦长。睡起莞然成独笑。数声渔笛在沧浪。蔡持正诗也。余习懒成癖。每遇暑。昼必须偃息客有嘲孝先者。必哦此以自解然每苦枕热。展转数四。后见前辈言荆公嗜睡。夏月常用方枕。或问何意。曰睡久气蒸枕热。则转一方冷处。此非真知睡味。未易语此也。杜牧有睡癖。夏侯隐号睡仙。其亦知此乎。　又云。花竹幽□午梦长此中与世暂相忘华山处士如容见。不觅仙方觅睡方然则睡亦有方耶。希夷之说。不过谓举世以为息魂离神不动耳。遗教经有烦恼毒蛇。睡在汝心。睡蛇既出。乃可安眠之说。近世西山蔡季通有睡诀云。睡侧而屈觉正而伸。早晚以时。先睡心。后睡眼。晦庵以为此古今未发之妙。然睡心睡眼之语。本出千金方。季通特引之耳。
郑示望蒙斋笔谈云。余中年少睡。□老人之常。无足怪者。每夜寐过分。□不能再睡。展转一榻间胸中既无□尘。颇觉心志和悦。神宇凝静。有不能名者。时闻鼠啮唧唧有声。亦是一乐事。当门老仆鼻如雷。间亦为呓语。或悲或喜或歌。听之为启齿意其亦必自以为得而余不得与也。昔在□州时。居后圃三间小屋。旁无与邻。左右惟一黥意□已如此。尝有诗云。城头晓漏已丁丁。□间落月□未明。衡阳归雁过欲尽。汝南荒鸡初一鸣。悠悠断梦了不记。萆草微吟还独成。人生得意须几许一睡稍足无余情。迨今四十年了无异者。每自料非世间享福人。平生大得志处。不过如是耳。佛与波斯匿王论见恒河性有味其言也。护圣杨老说被当令正方。则或坐或睡。更不须觅枝头。此言大是又云。平旦粥后就枕。粥在腹中暖而宜睡。天下第一乐也
官中隐士骆耕文道。常言修养之士。当书月令置坐左右。夏至宜节嗜欲。冬至宜禁嗜欲。盖一阳初生。其气微矣。如草木萌生。易于伤伐。故当禁之。不特节也。且嗜欲四时皆损人。但冬夏二至。阴阳相争之时。大损人耳仆曰。不独月令如此。唐柳公度年八十有强力。人问其术。对曰。吾生平未尝以脾胃熟生物。暖冷物。以元气佐喜怒。此亦可为座右铭也。耕道曰然
李博。宣和间仕大府卿。因职事陛对。徽宗问曰。知卿年弥高而色不衰。中外称卿有内丹之术。可具术以进。博曰。陛下盛德广渊。睿智日新。学有缉熙于光明。臣虽不学敢以诚对。谨领圣训。容臣具术以进明日乃进曰。臣闻内观所以存其心也。外观所以养其气也。存其心。养其气则真火炉鼎日炎。神水革池日盛矣。长生久视。上下与天地同流。天道运而不积圣人知而行之。大道甚易。知其易。行以简以简易而天下之理得也。人之所恃以生者气也。气住则神住。神住则形住。形住则长生久视。自此始矣。盖日月运转。寒暑□来。天地所以长久吹嘘呼吸吐故纳新。真人所以治世。故丹元子曰。形以神住。神以气集。气体之充也。形神之舍也。气实则成。气□则敓。气住则生。气耗则灭。此广成子所以保气而烟萝子所以炼气也。然则一言而尽保炼之妙者。其惟咽纳乎。故曰。一咽二咽。云蒸雨至。三咽四咽。内景充实。七咽九咽。心火下降。肾水上升。水火既济。则内丹成。可以已疾。可以保生。可以延年。可以超升。臣谨删其繁紊。撮其枢要直书其妙。以着于篇上篇曰进火候。每日子后午前。若于五更初阳盛时尤佳。就坐榻上。面东或南。握固盘足。合目主腰而坐。澄心静虑。内藏五藏仰面合口。鼻中引出清气。气极则生。要而咽之。每一咽。缩榖道一缩。再引。则再如之。至再至三。若气极不能任。则低头微开口以吹。宁出勿令耳闻出气之声。如此凡三次。是为进火一周天。俟气调匀。然后行水。下篇曰。行水候。进火鼻中取鼻涕。口中取液。聚为一处。多多益办。俟甘而热。即闭口仰面亚腰。左顾一咽。正中一咽。分三咽而下内想一直下丹田。每一咽亦缩谷道一缩。如此一遍。是为行水一周。人每进火行水毕。然后下榻。行履自如。后叙曰。五行水火为初。人生水火为急。此是极易之要法。上夺天地造化。学道修真之士。初行顿觉脐下如火。饮食添进。四肢轻快。是其□也。行而久之则发白再黑。齿落重生。精神全具。复归婴儿。寒暑不能侵。鬼神不能寇。千二百岁。寿比彭老。渐为真人矣。徽宗见而嘉纳之。梁师成录其说以示人。乃简易之道。第行之者不能悠久耳。或曰。虞谟君明修养有得。亦祇行此法也。
唐仲俊年八十五六。极康宁。自言少时因读千字文有所悟谓心动神疲四字也。平生遇事未尝动心故老而不衰
导引家云心不离田。手不离宅此语极有理又云真人之心如珠在渊□人之心如泡在水此□譬喻者叶石林曰。天下真理。日见于前。未尝不昭然与人相接。但人役于外。与之俱驰自不见耳。惟静者乃能得之余少尝与方士论养生。因及子午气升降累数百言犹有秘而不肯与□共者有道人守荣在傍笑曰。此何难。吾尝坐禅至静定之极每子午觉气之升降。往来于腹中。如饥饱有常节。吾岂知许事乎。惟心内外无一物耳。非止气也。凡寒暑燥湿有犯于外。而欲为疾者。亦未尝悠然不逆知其萌余长而验之知其不诬也。在山居久。见老农候雨旸十中七八。问之。无他。曰。所更多耳。问市人则不知也余无事常早起。每旦必步户外。往往僮仆。皆未兴其中。既洞然无事。仰观云物景象与山川草木之秀。而志其一日为阴为晴。为风为霜。为寒为温。亦未尝不十中七八。老农以所更。吾以所见。其理一也。乃知惟一静。大可以察天地。近可以候一身。而□理之至者乎。
豊城李仲武。尝言丹徒令以捕寇徙官令。初尉临海得寇魁年八十。筋力绝人。盛寒卧地饮□了不畏。人皆妖妄疑之既就捕。令讯无他。自言年三十许时。有道人告云。凡物经火乃能寿。土赴水即溃。为□砾乃至千年木仆地即朽。炭之埋没更坚致。人之灼艾犹是也。用其语。岁炙丹田百炷。行之盖四十余年矣。盗既坐弃市令密使人决其腹视之。有白膜总于脐脐若芙蕖状。披之凡数十重岂一岁一膜耶 

　闲情
娇真诟谇极妍尽态。乡人温柔。卿缘亲爱。非之云英。岂皆天妹。高人玷璧。祇赋闲情。才士香奁。偏吟粉黛。疏记裙□。鉴昭环佩□管采风。于是乎在。集闲情。
李煜在国。微行娼家。遇一僧张席。煜遂为不速之客。僧酒令讴。吟吹弹。莫不高了。见煜明俊酝藉。甚□合相爱重。煜乘醉大书右壁曰浅斟低唱。偎红倚翠大师。鸳鸯寺主传持风流教法。久之僧拥妓之屏帷。煜徐步而出。僧妓竟不知。煜尝密谕徐铉。铉言于所亲焉
宋子京多内宠。后庭曳绮罗者甚□尝宴于锦江。偶微寒。命取半臂。诸婢各送一枚。凡十余枚俱至子京视之茫然。恐有厚薄之嫌。竟不敢服。忍冻而归。
颍妓曹苏奇。往岁与悦己者密约相从。而其母禁之至苦。不胜抑悒以盛春美景。邀同约者联骑出城。登高冢相对恸哭。既而酣饮。诸客闻之。赏其旷绝于流□。晏元献闻之为戏题绝句曰。苏奇风味逼天真。恐是文君向上人。何日九原芳草绿。大家□酒哭青春。
丁讽病废常令两妓女挟侍。见客于堂中讽以好色致疾。既废无赖。益求妙年殊质以厌其心客至不能送。令一婢子送至中门。曰谢访。以故□客之至者加多。乃数倍于未病时。
欧阳永叔任西京留守推官时亲一妓。钱文僖一日开宴。客集而永叔与妓俱不至。移时方来。公责妓曰。末至何也。妓曰。患暑往□堂睡□觉失金□。竟未觅得。公曰。得欧阳推官一词。当为偿汝。永叔即席云。柳外轻雷池上雨。雨声滴碎荷声。小楼西角断虹明。阑干倚遍待得月华生。燕子飞来栖画栋。玉□垂下帘旌。□波不动箪纹平。水晶双枕。傍有堕□横。坐客皆称□遂命妓满酌赏永叔而令公库偿□。
欧阳公坐甥女事。谪知滁州。时刘辉挟省闱见黜之恨。作醉蓬莱词以丑之其事之诬不待辨也。然世所传甥适张氏。夫死□孤女归父家。年方七岁。公见而笑曰。年方七岁。正是学簸钱时也。公有辞云。江南柳叶小未成阴。人为丝轻那忍折。莺怜枝嫩不胜吟。留取待春深。十四五。闲抱琵琶寻。堂上簸钱堂下走。恁时相见已留心。何□到如今。此词载钱氏私志。当是钱世昭因公五代史中多毁吴越。故假作以□之耳。
欧公闲居汝阴时。二妓甚□而文公歌词尽记之筵上戏约他年当来作守后数年公自维扬果移汝阴。其人已不复见矣视事之明日饮同官湖上。种黄杨树子。有诗留撷芳亭云。柳絮已将春色去。海棠应恨我来迟。后三十年。东坡作守见诗笑曰杜牧之绿叶成阴之句耶
王都尉晋卿诜。既丧蜀国。贬均州。姬侍尽逐。有歌者号啭春莺。色艺双绝。平居属念。不知流落何许。后二年内徙汝阴。过许昌市傍小楼。闻泣声甚怨。晋卿异之问乃啭春莺也。恨不可复得。因赋一联云。美人已属沙叱利。义士今无古押衙。晋卿每话此事。客有足其章者。晋卿览之尤怆然。其词云。几年流落在天涯。万里归来两鬓华。翠袖香残空悒泪。青楼云渺定谁家。佳人已属沙叱利。义士今无古押衙。回首音。尘两□绝。春莺休啭沁园花。 
【 啭春莺为密县马氏所得。后晋卿还朝寻访微知之。作诗云云。此云过许昌见之。传讹也。】 
范文正公守鄱阳郡□庆朔堂而妓籍中有小鬟妓尚幼。公颇属意。既去。以诗寄魏介曰。庆朔堂前花自栽。便□官去未曾开。年年长有别离恨。已托东风干当来。介因鬻以遗公。今州治有石刻。
司马才仲初在洛下昼寝。梦一美姝牵帷而歌曰。妾本钱塘江上住。花落花开不管流年度。燕子衔将春色去。纱□几阵黄梅雨。才仲爱其词。因询曲名。云是黄金缕。且曰后日相见于钱塘江上及才仲以东坡先生荐应制举中等。遂为钱塘幕官。其廨舍后堂。乃苏小小墓在焉。时秦少章为钱塘尉。续其词后云。斜插犀梳云半吐。□板轻敲。唱彻黄金缕。梦断彩云无觅处夜□明月生南浦不逾年而才仲得疾。所乘画舫。舣泊河塘。柁工遽见才仲□一丽人登舟。即前声喏。继而火起舟。用狼狈走报。家已恸哭矣。
蜀路泥溪驿。天圣中有女郎卢氏者。随父往汉州作县令。归题于驿舍之壁。其序□云。登山临木。不废于讴吟。易羽移商。聊纾于羁思因成凤栖梧一曲。书之驿壁。后之君子览之者。无以妇人窃弄翰为罪。词曰。蜀道青天□霭翳帝里繁华。迢递何时至。回望锦川挥粉泪。凤□斜亸乌云腻细带双垂金缕。玉佩珠珰。露滴寒如水。从此鸾妆添远意。画□学得遥山翠。
晁无咎谪玉山过徐州。时陈无已废。居里中无咎置酒。出小姬娉娉舞梁州。无已作□字木兰花云娉娉袅袅。芍药稍头红样小。舞袖低徊。心到郎边客已知。金尊玉酒。劝我花间千万寿。莫莫休休。白发□花我自羞。无咎叹曰。人疑宋开府梅花赋。清艳不类其为人。无已此词过于梅花赋矣。
长沙义妓者。不知其姓氏。□讴。尤喜秦少游乐府。得一篇□手笔口哦不置。久之。少游坐钩党南迁。道经长沙。访潭土风俗。妓籍中可与言者。或举妓。遂往访。少游初以潭去京师数千里。其俗山獠陋劣。虽闻妓名。意甚易之。及□其姿容既美。而所居复潇洒可人。即京洛间亦未易得。咄咄称异。坐语间。见几上文一编。就视之。目曰秦学士词。因取阅皆已平日所作者。环视无他文少游窃怪之。故问曰。秦学士何人也。妓不知即少游。具道其才品。少游曰。能歌乎。曰。素所习也。少游益怪之曰乐府名家无虑数百。若何独爱此。不惟爱之而又习之歌之似情有独锺者彼泰学士亦尝遇若乎曰妾僻陋在此彼秦学士京师贵人焉得至此即至此岂顾妾哉少游乃戏曰。若爱秦学士徒悦其词耳使亲见其貌未必然也。妓叹曰嗟乎。使得见秦学士虽为之妾御死复何恨少游察其诚因谓曰若果欲见之即我是也。以贬黜道经于此妓大惊色。若不怿者稍稍引退入告母媪媪出设位坐少游于堂妓冠帔立堂下北面拜少游起且避媪掖之坐以受拜已乃张筵饮□左席示不敢抗母子左右侍觞酒一行率歌少游词一阕以侑之饮卒甚欢比夜乃罢止少游宿衾枕席褥必躬设夜分寝定妓乃寝。平明。先起饰冠帔奉沃匜立帐外以俟。少游感其意。为留数日妓不敢以燕惰见。愈加敬礼。将别嘱曰。妾不肖之身幸侍左右。今学士以王命。不可久留妾惧贻累。又不敢从行惟誓洁身以报他日北归。幸一过妾。妾愿毕矣。少游许之一别数年。少游竟死于藤。妓自与少游别。闭门谢客。独与媪处官府有召。辞不获然后往。誓不失身以负少游一日昼寝寤。惊曰吾与秦学士别未尝见梦今梦来别。非吉兆也。亟遣仆沿途觇之数日得报。乃谓媪曰。吾昔以此身许秦学士。今不可以死故背之。遂衰服以赴行数百里。遇于旅馆将入门者御焉告之故而后入。临其丧。拊棺绕之三周举声一号而绝。左右惊救之已死矣。
秦少游侍儿朝华。姓边氏。京师人。元佑癸酉纳之。尝为诗云。天风吹月入阑干。乌鹊无声子夜闲。织女明星来枕上。了知身不在人间。时朝华年十九后三年。少游欲修真断世缘。遂遣归父母家。以金帛。嫁之。朝华临别。涕泣不已。少游作诗云。月雾茫茫晓柝悲。玉人挥手断肠时。不须重向灯前泣。百岁终当一别离。朝华既去二十余日。使其父来云。不愿嫁□乞归。少游怜而复取归。明年。少游出倅钱塘。至淮上。因与道友议论。叹流光之遄速。谓朝华曰。汝不去。吾不得修真矣。亟使人走京师呼其父来。遣随去。复作诗云。玉人前去□重来。此度分□更不回。肠断□山别离处。夕阳孤塔自崔巍。时绍圣元年五月十一日。少游尝手书记其事。未几。遂窜南荒。
张文□初官通许。喜营妓刘淑女。为作诗曰。可是相逢意便深。为郎巧笑不须金。门前一尺春风髻。□外三更夜雨衾。别燕从教灯见泪。夜船惟有月知心。东西芳草浑相似。欲望高楼何处寻。又云。未说蝤蛴如素领。固应新月学蛾□。引成密约因言笑。认得真情是别离。尊酒且倾浓琥珀。泪痕更着旧臙脂。北城月落乌啼夜。便是孤舟肠断时。
刘贡父知长安。妓有茶娇者。以色慧称。贡父惑之。事传一时。贡父被召造朝。茶娇远送之。为夜宴痛饮。有别诗曰。画堂银烛彻宵明。白玉佳人唱渭城。唱尽一杯须起舞。关河风月不胜情至阙。欧阳永叔出城迓贡父。贡父适病酒未起永叔问故。贡父曰。自长安路中亲识留饮。颇为酒病。永叔戏之曰。贡父。非独酒能病人。苶亦能病人多矣。
国香。荆州田氏侍儿名也。山谷自南溪召为吏部□外郎。留荆州。乞守当涂。待报。所居与此女为邻。偶见之。以为幽闲端美。目所未见后其家以嫁下里贫民。因赋水仙花诗寓意云。淤泥解出白莲藕。粪壤能开黄土花。可惜国香天不管。随缘流落小民家。俾高子勉和之。后数年。山谷卒。当时□客云散此。女既生二子矣会荆南岁荒。其夫鬻之田氏家。田氏一日邀子勉置酒出之。掩袂困瘁。无复故态。坐间话当时事相与感叹。子勉请田氏名曰国香。以成太史之志。政和三年春。子勉客京师。会王性之问山谷诗中本意。因道其详。且为赋诗云。南溪太史还朝晚。息驾江陵颇婉□。彩毫曾咏水仙花。可惜国香天不管。将花托意为罗敷。十七未有十五余。宋玉门墙迂贵从。蓝桥庭户怪贫居。十年目色遥成处。公更不来天上去。已嫁邻姬窈窕姿。空传墨客殷勤句。闻道离鸾别鹄悲。□砧无赖鬻蛾眉。桃花结子风吹后。巫峡行云梦足时。田郎好事知渠久。酬赠明月同石友。憔悴犹疑洛浦□。风流固可章台柳。□髻犀梳金凤翘。尊前初识董娇娆。来迟杜牧应须□愁杀苏州也。合消□把水仙花说似。猛省西家黄学土。乃能知妾。妾当时悔不书空作黄字。王子初闻此语详。索诗裁与漫凄□。只今驱遣无方法。徒使田郎号国香。
豫章先生弟黄元明宰庐陵县。赴郡会座上巾带偶脱。太守谕妓令缀之。既毕且俾。元明撰词云。银烛画堂明如昼。见林宗巾垫羞蓬首斜插花枝。线□罗袖。须臾两带还依旧倒带休。今后也不须更漉渊明酒□箧深藏。浓香熏透为经十指如□手盖七娘子也。
豫章寓荆州。除吏部郎中。再辞守当涂。才到官七日而罢。又数日乃去。有诗云。欧借腰枝柳一涡。大梅酌酒小梅歌。舞余细点梨花雨。奈此当涂风月何盖欧梅当涂营妓也。李之仪曰。人之幸不幸。欧梅偶见录于豫章。遂传不朽。与杜诗黄四娘何异。然豫章又有木兰花令序云。庭坚假守当涂。故人庾元镇。穷巷读书。不出入州县。因作此以劝庾酒云庾郎三九常安乐。便有万钱无处着。徐熙小鸭水边花。明月清风都占□。朱颜老尽心如昨。万事休休莫莫。尊前见在不饶人。欧舞梅歌君更酌。自批云欧梅当时二妓也。
龙舒人阮闳字闳休。能为长短句。见称于世。政和间。官于宜春。官妓有赵。佛奴籍中之铮铮也。尝为洞仙歌赠之云。赵家姊妹。合在昭阳殿。因甚人间有飞燕。见伊的尽道独步江南。便江北也何曾惯见。惜伊情性。不解。瞋人长带桃花笑时脸。向尊前酒底得见。皆特似恁地好。能得几回细看。待不眨眼儿□□见□伊将贬眼的工夫看一遍。元官至中大夫。累任监司郡守他词皆相类。
政和间。一贵人未达时尝游妓崔念四之馆。因其行第。作踏青游词云。识个人人。恰正年年欢会。似赌赛六只浑四。向巫山重重去。如鱼水两情美。同倚画楼十二。倚画楼又还重倚。两日不来。时时在人心里。拟问卜常古归计。□□□三八清斋。望永同鸳被。蓦然被人惊觉。梦也。有头无尾。都下盛传。
徐干臣伸。三衢人。政和初。以知音律为太常典乐。出知常州。尝自制转调二郎神词云。闷来弹鹊。又搅碎一帘花影。谩试□春衫。还思纤手熏彻金□烬冷。动是愁端如何向。更怪得新来多病。嗟旧日沈腰。而今潘鬓。怎堪临镜。重省别时泪滴罗襟犹凝。料为我恹恹日高慵起。长托春酲未醒。雁足不来。马蹄难驻。门掩一亭芳景。空伫立。尽日阑干倚遍。昼长人静。既成。会开封尹李孝寿来牧吴门。李以严治京兆。人号阎罗。道出郡下干臣合乐大燕劳之谕□娼令讴此词必待其问乃止娼如戒歌至三四。李果询之。干臣蹙頞云。某顷有一侍婢。色艺冠绝。前岁以□室不容逐去。今闻在苏州一官兵处。屡遣信欲复来。而主人靳之。感慨赋此。词中所叙。多其书中语今适有天幸。公拥旄于彼。不审能为我之地否。李云。此甚不难。可无虑也。既次无锡□赞者请受谒次第。李云。郡官当至枫桥。距城十里而远。翼日。舣舟其所。官吏上下。望风股栗。李一阅剌。忽大怒云。都监在法不许出城。□亦至此。使郡中万一有火盗之虞。岂不殆哉。斥都监下□。荷校送狱。又数日。取其供牍判奏字。其子震惧求援。宛转哀鸣致恳。李笑云。且还徐典乐之妾了来理会。即日承命。然后舍之。
崇宁中有王生者。贵家子也。随计入都。尝薄暮被酒。至延秋坊过一宅。有女子甚丽。独立于门徘徊。徙倚若有所俟。生方注目际。忽有驺骑呵□而至。下马于此女子亦避去。匆匆遂行。扺夜归。复过之。则寂然无人声。循墙而东。有隙地丈许。忽自内掷一□出。拾视之。有字云。夜于此相候。生以墙上剥粉戏书□背云。三更后宜出也。复掷入焉。因稍退十余步□之。少顷。有一男子至。周视地上。无所见。微叹而去。既而三鼓。月高雾合。生已倦睡欲归矣。忽墙门轧然而开。一女子先出。一老媪负箧从后。生遽就之。乃适门间所□者。熟视生。□然曰。非也。回顾妪。妪亦曰非也。将复入。生挽其袂而劫之曰。汝为女子。夜与人期天明执告官。辱门户矣今邂逅遭合。亦是前缘。不若从我去。女泣而从之。生□归逆旅。匿小楼中。女自言曹氏父早丧。独有己一女。母钟爱之。为择良配。女素悦姑之子。使乳媪达意于母。以其无官弗许。遂私约宵奔。墙下微叹。而去者当是也。生既南宫不利迁延数月。无归意。其父使人询之颇知有女子共居。大怒。促生归□之别室女所赍甚豊强半为生费余与媪坐食垂罄。更遣侦其母。则以女逸故抑郁而死久矣。女不得已与妪谋。下汴访生所在时生侍父官闽中。女至广陵。资尽不能进。遂隶乐籍。易姓名为苏媛。生后宦游四方。亦不知女消息数年自淛幕召赴阙过广陵。女以娼侍燕。识生生亦讶其似。屡目之酒半。女捧觞劝釂。不觉双泪堕酒中。生凄然曰。汝何以至此。具以本末告生亦媿叹流涕。不终席。称疾而起。密召女纳为侧室。其后生子。仕至尚书郎历数郡。
章子厚惇。初来京师赴省试。年少美丰姿。当日晚独步御街见雕舆数乘从□甚都。最后一舆有一美人美而艳。揭帘以目挑章。章因信步随之。不觉至夕。妇人以手招与同舆载。至一甲第甚雄壮妇人者。蔽章杂□人以入一院甚深邃。若无人居者。少选。前妇人始至备酒馔甚珍。章因问其所。妇人笑而不答。自是妇人引侪辈迭相往来。甚□俱亦姝丽询之皆不顾而言他每去则以巨锁□之。如是累日夕。章体为之疲。意甚彷徨。一姬年差长。忽发问曰此岂郎所游之地。何为至此耶。我主翁行□多不循道理。宠婢多而无嗣息。每钩至少年之徒与□婢合。久则毙之此地数人矣。章惶骇曰。果尔为之奈何。姬曰观子之容。盖非碌碌者似必能脱。主人翊日入朝甚早。今夕解我之衣以衣子。我且不复锁门俟。至五鼓吾来呼子。亟随我登厅事。我当以□役之服被子随前驺以出可以无患矣。尔后慎勿以语人。亦勿复由此街。不然。吾与若皆祸不旋踵矣。诘旦果来扣户。章用其术。遂免于难。及既贵。始以语族中所厚□者。云后得其主翁之姓名。但不欲晓于人耳。少年辈不可不知戒也
周美成为江宁府溧水令。主簿之室有色而慧。美成每□洽于尊席之间。世所传风流子盖所寓意焉。新绿小池塘。风帘动。碎影舞斜阳。金屋去来。旧时巢燕。土花缭绕。前度莓蔷。□阁凤帏深几许。听得理丝簧。欲说又休。虑乖芳信未歌先噎愁转清商暗想新妆了开朱户应自待月西厢。最苦梦魂今宵不到伊行。问甚时说与佳音密耜拟将秦镜偷换韩香。天便教人霎时□见何妨。新绿待月。皆簿厅亭轩之名也。
道君幸李师师家。偶周邦彦先在焉知道君至匿于床下道君自□新枨一颗。云江南初进来。遂与师师。谑语。邦彦悉闻之□括成少年游云。并刀如水。吴盐胜雪。□手破新枨。锦帐初温。兽□不断相对坐调笙低声问向谁家宿。城上已三更马滑霜浓不如休去直是少人行。他日师师因歌此词。道君问谁作。师师云。周邦彦词。道君大怒坐朝语蔡京云。开封府有监税周邦彦。课税不登。如何京尹不按发来。京罔知所以奏云容臣退朝。呼京尹叩问。京尹至蔡以圣意谕知。京尹云。惟周邦彦课增羡。蔡云。上意如此。只得迁就将上。得旨。周邦彦职事废弛。可日下押出国门。隔一二日。道君复幸李师师家。不见师师问之。知送周监税。道君方以邦彦出国门为喜坐久至更深始归愁□泪睫。憔悴可掬。道君怒云。汝从何往。师师奏臣妾万死。知周邦彦得罪。押出国门。□致杯酒相别。不知官家来。道君问有词否。李奏云。有兰陵玉词。道君云。试唱一遍。李云。容臣妾献一觞歌此。词云。柳阴直。□里丝丝弄碧。隋堤上几番拂水飘绵送行色。登临望故国谁惜京华倦客。长亭路年去岁来。折柔条过千尺。闲寻旧□迹。酒□哀弦。灯照离席。梨花榆火催寒食。愁一帆风快。半篙波暖。回头迢递便数驿。望人在天北凄恻恨堆积渐别浦萦洄津日□□岑寂斜阳冉冉春无极。念月榭□手吹笛。□思前事。梦里泪偷滴。曲终。道君大喜。复召为大晟乐正。后官至大晟乐府待制
张安国守临川。王宣子解庐陵郡归。安国置酒郡斋。招郡士陈汉卿参会。适散乐一奴言学作诗。汉卿语之曰。太守呼为五马。今日两州使君对席。遂成十马。汝体此意。做八旬妓即高吟曰。同是天边侍从臣。江头相遇转情亲。莹如临汝无瑕□暖作庐陵有□春。五马今朝成十马。两人前日压千人便看飞诏催归去。共坐中书秉化钧。安国为之嗟赏竟日。赏以万钱。
宋宗室赵不敏。与钱塘名娼盻奴甚洽。久之。不敏日益贫。盻奴周给之。使笃于业。遂捷南省。得官授襄阳府司户。赴官三载。想念成疾而卒。有禄俸□赀嘱其弟院判某均分之。一以膳院判。一以遗盻奴。且言盻奴有妹小娟俊雅能诗。可谋致佳偶也。院判至钱塘。则盻奴亦以忆司户一月前死矣。小娟以于□官绢诬攀系狱。院判素与杭倅□托倅从狱中召出。诘之曰。汝诱商人官绢百疋何以偿之。小娟叩头言。此亡姊盻奴事。乞赐周全倅喜其词气婉顺以赵司户所寄付之。小娟启柬。惟一诗云。当时名妓镇东吴。不好黄金只好书。借问钱塘苏小小。风流还似大苏无小娟得书默然倅索和。援笔书云。君住襄江妾住吴。无情人寄有情书。当年若也来相访还有于□绢也无倅大喜尽以所寄物与之。免其偿绢。且言于太守。谋为脱籍。归院判得偕老焉。
方务德侍郎帅绍兴。赴召。士人姚某以书投诚。自陈失身娼馆。岁月滋深。生育男女。义不可负。望为脱籍。无任哀祈。方题其书后云姚某解元。文词英丽早以俊称。杯酒流连。至于忘返。露由衷之恳。不媿多言。遂成家之名。何爱一妓。韩公之于戎昱。既□所求奇章之望牧之更宜自爱。
马光祖尹京日。有士人踰墙盗人室女。事觉到官。勘令当厅面试光祖出踰东家墙搂处子诗。士人操笔云。花柳平生债。风流一□愁。踰墙乘兴下。处子寓心搂。谢砌应□越。韩香计暗偷。有情还爱欲。无语强娇羞。不负秦楼约。安知汉狱囚。玉颜丽如此。何用读书求。光祖判云。多情多爱。还了平生花柳债好个□郎。室女为妻也不妨。杰才高作。聊赠青蚨三百索烛影摇红。记取媒人是马公。
宣和中。有题于陕府驿壁者云。幼卿少与表兄同研席。雅有文字之好。未笄兄欲缔姻好父母以兄未禄。难其请。遂适武弁公。明年。兄登甲科。职教洮。而良人统兵陜右。相与邂逅于此兄鞭马□不相顾。岂前憾未平耶。因作浪淘沙以寄情云。目送楚云空。前事无□。漫留遗恨锁眉□。自是荷花开较晚。辜负东风。客馆笑飘蓬聚散匆匆。扬鞭那忍骤花骢。望断斜阳人不见满袖啼红。
开封富民杨氏子。馆客颇豪俊。有女未笄。窃慕之。遂有偷香之说。密约登第结姻。既过省。乃弃前盟。屡约相会。了不可得。登第后密遣人谕女曰。若遂成婚好。则先奸后娶。在法当离。必不能久尔或落发。则我亦不娶。朝夕游处。庶能长久。女信之然思慕已成疾。遂恳请于父母求。祝发焉。或告客于某氏结婚者。女闻之闷绝良久。索笔书曰黄乘无风自落彩云不雨空归就归字落笔。放手而绝
近时有士人不欲。书名尝于钱塘江涨桥为狭邪之游。作乐府名玉珑璁云城南路桥南树。玉□帘卷香横雾。新相识旧相识浅颦低笑嫩红轻碧惜惜惜刘郎去阮郎住。为云为雨朝还暮。心相忆空相忆露荷心性柳花□迹。得得得其后朝廷复收河南士人陷而不返其友不欲书名作诗寄之。且附以龙涎香云江涨桥边花发时故人曾共着征衣请君莫唱桥南曲。花已飘零人不归士人在河南得诗。酬之云认得吴家心字香。玉□春梦紫罗囊一熏未歇人何许。洗破征衣更断□。
唐仲友平生恃才轻朱晦庵而陈同府颇为朱所进与唐每不相下同甫游台尝狎一妓属唐为脱籍许之。偶郡集唐语妓云。汝果欲从陈官人耶。妓谢唐曰。汝须能一饥忍冻乃可。妓闻大恚。自是陈至妓家。无复前之□接矣。陈知为唐所卖。亟往见朱朱问近见小唐云何答曰唐谓公尚不识字。如何作监司。朱□之遂以部内有□狱。乞再□按既之台适唐出迎少稽。朱益以陈言为信。立索郡印付其倅。乃摭唐罪具奏而唐亦作奏驰上时唐乡相王淮当轴上问王。王奏此秀才争闲气耳。遂两平其事。 
【 朱按唐事或曰。吕伯恭尝与仲友同书会有隙朱主吕故抑唐实不然也】 
天台营妓严□。字幼芳。□琴奕歌舞丝竹书画。色艺冠一时间作诗词有新语。颇通古今□逢迎。四方承其名。有不远千里而登门者。唐与正守台日酒边尝命赋红白桃花。即成如梦令云。道是梨花不是。道是杏花不是。白白与红红别是东风情味。曾记曾记。人在武陵微醉与正赏之双缣七夕郡斋开宴坐有谢元卿者豪士也。夙闻其名。即席命缀词。以己姓为韵酒方行而已成鹊桥。仙云碧梧初坠桂香纔吐。池上水花微谢穿针人在合欢楼正月。露玉盘高泻。蛛忙鹊懒耕慵织倦空做古今佳话。人间刚道来年期天上方纔隔夜元卿为之心醉留其家半载。尽客囊赠之而归其后朱晦庵以庾节行部至台欲摭与正之罪。遂指其尝与□为滥系狱月余。□虽备受棰楚。而一语不及唐然犹不免受杖。移籍绍兴。且复就越置狱。鞫之久不得其情狱吏以好言诱之曰汝何不早认。罪不过杖。□前已经断。法无重科何为枉受此惨毒耶。□答云。身为贱妓。纵令与太守有滥。料亦不至死。然是非真伪。岂可妄言以□士大夫。虽死不可诬也。其辞既坚。于是复痛杖之仍系于籍两月之间。一再受罚。委顿几死。然□声价愈腾至彻阜陵之听未几。朱公改除而丘霖商卿为宪。因贺朔之际怜其病瘁。命之作词自陈□□不构思即口占卜筭子云不是爱风尘似被前缘□花落花开自有时。总赖东君主去也终须去。住也如何住。若得山花插满头。莫问奴归处。即日判令从良。既而宗室近属。纳为小妇以终身焉
嘉泰间。内臣李侯大谦。于行都九里松玉泉寺侧。建功德寺。役工数内有漆匠章生者。乃天台人。偶春夜出浴回。于道中遇一老妪。挽入一小门。暗中以手摸壁。随妪而行。且觉是布为幙。转经数曲。至一室中。使就暗坐。此妪乃去。继有一尼□灯而至。又见四壁皆青赤衣帏遮护。终不知何地。尼又引经数曲。又至一室灯烛帷帐。酒殽器皿。一一毕具。俱非中下人家所有之物。章生见之惊异。不敢问其所以。且疑且喜尼师往顷时。有一妇人随至。容质非常。惟不冠饰。章生畏惧。尼逼使共坐。遂召前妪。命酒殽数杯。妇人更不一语。尼师云已晓矣。章生但恳祷尼师云。匠者无钱。尼师终不顾允。遂令就寝尼师执灯□户而去章生屡询所来及姓名。而斯人竟无一言。疑为瘖疾。至钟动。其尼复至。启钥。唤起章生出。令前妪引出。亦扪布壁而行。觉至一门。非先来所经。此妪令出街。可至役所。章生如梦寐中。行至一街。至晓即离所造之寺二里许。后循路归。其董□者怪责其不归。及具此语。使□访之终不得其元所入门域。□皆谓遇鬼物而有一木匠云。此固宠借种耳。
湘人陈诜登第授岳阳教官夜踰墙与妓江柳狎。颇为人所知时孟之经守岳。闻其故。一日公燕。江柳不侍。呼至杖之又其眉鬓间以陈诜二字。乃押隶辰州。妓之父母诣学宫咎诜云。自岳去辰州八百里。且求资□。陈且泣且悔。罄其所有。并质衣物。得千□。以六百赠柳余付监押吏卒。令□视之。且以词饯别云鬓边一点似飞鸦。休把翠钿遮。二年三载。千栏百就。今日天涯。杨花又逐东风去。随分入人家。要不思量。除非酒醒休照菱花。柳将行会陆云西□□湖制司干官。沾檄至岳与陈有旧。将至。陈先出迎以情告陆。陆即取空名制干札。填陈姓名。檄入制幕既而孟迎陆入。即开宴。陆曰。闻籍中有江柳者。□讴谁是也。孟即呼至。柳花钿隐眉间所文。饮间。陆戏语孟曰。能以柳见予否。孟曰。唯命陆笑曰。君尚不能容一陈教。岂能予我。孟因□诜之过。陆叹慨。既而酒罢。陆呼柳问其事柳出诜送别词。陆大嗟赏。而再登席。举词示孟。且诮之曰。君试目此作。可谓不知人矣。今制司檄诜入幕。将若之何孟求解于陆。并召诜同宴。明日列荐诜。且除柳名。陆遂将诜如江陵。见之阃公秋壑。俾充墓僚。至今巴陵传为佳话。
谢希孟在临安。狎猖陆氏象山责之曰。士君子乃朝夕与贱娼女居。独不愧于名教乎。希孟敬谢。请后不敢。他日复为娼造鸳鸯楼。象山闻之。又以言责希孟。复谢曰。非特建楼且有记。象山喜其文。不觉曰。楼记云何。即口古首句云。自逊抗机云之死。而天地英灵之气不锺于世之男子。象山默然。希孟在娼所。忽起归意。遂不告而行。娼追送江浒。涕泣恋恋。希孟毅然取领巾书一词与之云。双浆浪花平。夹岸青山锁。你自归家我自回说着如何过。我断不思量你莫思量我。将你从前爱我心。付与傍人可。希孟与乡友陈伯益好相调戏伯益黑面。身狭多髯希孟见其写真挂壁上。题云。伯益之面。大无两指。髭髯不仁。侵扰乎其旁而不已于是乎伯益之面。所余无几。此语喧传。伯益病之。而莫能报。希孟后避宁宗讳。改名直。字古民。伯益于是以两句□其名云。炊饼□头挑取去。典衣铺上唱将来。闻者绝倒。伯益又尝写真。衣皂道服蹑僧□布孟□之曰。禅□髭须鬓发。道衣行藏梗直。乌肌狭小面皮。秋水长天一色。
陆放翁宿驿中。见题壁云玉阶蟋蟀闹清夜。金井梧桐辞故枝。一枕凄□眠不得。呼灯起作感秋诗询之驿卒女也。遂纳为妾。方余半载。夫人逐之。妾赋卜筭子云。只知眉上愁。不识愁来路。窗外有芭蕉。阵阵黄昏雨。晓起理残妆。整顿教愁去。不合画春山。依旧留愁住。
婺州刘鼎臣赴省试濒行。其妻自制彩花一枝赠之。侑以鹧鸪天词云金屋无人夜剪缯。□□□过齿痕轻。临行执手殷懃送。衬与萧郎两□青。听嘱付。好看承十金不抵此时情。明年□□□林晚酒面微红相映明潭州易彦章祓以优等为前□□□归其妻作一前梅寄之云染泪修书寄彦章贪□前廊忘□回廊功名成。遂不还乡石做心肠铁做心肠红日三□懒画妆□度韶光瘦损容光不知何日得成双羞对鸳鸯懒对鸳鸯秀州郑文为太学生久寓行都其妻寄以忆秦蛾词云花深深一勾罗袜行花阴行花阴闲将柳带试结同心日边消息空□□画眉楼上愁登临愁登临海棠开后望到而今此词为同舍见者传扬酒楼妓馆皆歌之
</div>
    <div class="pagination">
<a href="宋稗类钞_page9.html">上一页</a><span>...</span><a href="宋稗类钞_page5.html">5</a><a href="宋稗类钞_page6.html">6</a><a href="宋稗类钞_page7.html">7</a><a href="宋稗类钞_page8.html">8</a><a href="宋稗类钞_page9.html">9</a><span class="current-page">10</span><a href="宋稗类钞_page11.html">11</a><a href="宋稗类钞_page12.html">12</a><a href="宋稗类钞_page13.html">13</a><a href="宋稗类钞_page14.html">14</a><a href="宋稗类钞_page15.html">15</a><span>...</span><a href="宋稗类钞_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
