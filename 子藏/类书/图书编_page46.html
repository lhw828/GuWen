<!DOCTYPE html>
<html>
<head>
    <meta charset="UTF-8">
    <title>图书编 - 第 46 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 46 页/共 220 页</h1>
    <div class="content">








　　昔者武王伐殷访问箕子以天道箕子陈洪范九畴四曰协用五纪厯法备焉按天官书曰斗为帝运于中央临制四乡分隂阳建四时均五行移节度定诸纪皆系于斗又按古厯书曰玉衡杓建天之纲也日月初躔【冬至日在牵牛合朔建星】星之纪纲纪之交以原始也是故冬至天日交防曰周嵗古者步戌为嵗【说文曰嵗从步从戌】杓为斗端【北斗尾三星措辰中角十度辰为龙故为龙角】以冬至日躔星纪牛初加戌中则斗纲之端【杓】连贯营室【亥】织女【子】之纪指牵牛之初【元辰星纪】又自牛初连贯平星角【元辰斗杓】前后各九十一度此之谓杓携龙角【携连也有畨手左右连贯之义】玉衡斗中【北斗第五星在防中轸十一度与干中奎五相值唐志自干携防为天纲是也】南斗十二在艮建星临之冬至牛初加戌中则玉衡当斗艮中相距元辰干【纲】防【衡】左右各九十一度此之谓衡殷南斗【殷中也兼有平分之义】魁为斗首【北斗首四星当戌中娄四与辰中角十斗杓相值为首尾】参星在申【汉书参三星外四星为实沈于辰在申】冬至牛初加戌中则斗魁在未天纲【干】在坤马借申中参宿如首伏枕然此之谓魁枕参首其去元辰杓魁亦各九十一度是则天纲星纪交防之本始圣人原始造设履端举正归邪以纪嵗昏杓旦魁夜衡以纪月中星步戌以纪日气节初中以纪星辰九道隂阳以纪厯数五纪协用而其为弥纶赞参之道不能外矣
　　十二辰乃十二月斗纲所指之地也斗纲所指之辰即一月元气所在正月指寅二月指卯三月指辰四月指巳五月指午六月指未七月指申八月指酉九月指戌十月指亥十一月指子十二月指丑谓之月建天之元气无形可见观斗纲所指之辰即可知矣斗有七星第一曰魁第五曰衡第七曰杓此三星谓之斗纲假如建寅之月昏则杓指寅夜则衡指寅平旦魁指寅他月仿此
　　天枢主秦天璇主楚天玑主齐天权主吴天衡主燕闿阳主赵瑶光主宋戈主代招揺主周
　　天枢北斗一星即贪狼也卦配艮丙禽位天任门应生门地分秦分故秦陇之俗多尚节轻死好义勇敢悍戾多忠烈之气有刚毅之才天璇北斗二星巨门也卦配巽辛禽位天辅门应杜门地分楚分故荆楚之俗多尚货赂重商贾轻浮多诈少质实之风天玑北斗三星禄存也卦配干甲禽位天心门应开门地分齐分故淄清之俗多尚文章重禄仕刚毅明达有礼乐之风天权北斗四星文曲也卦配离壬禽位天英门应景门地分吴分故闽浙之俗多逰荡少贞烈尚浮繁词藻少忠朴之风有淫慝之意天衡北斗五星即亷贞也卦配震庚禽位天冲门应伤门地分燕分故幽燕之俗多忠武尚信义俭约质实有清节之风无戾道之习闿阳北斗武曲星也卦配兊丁禽位天柱门应惊门地分赵分故山东之俗多英豪尚攻战果敢骁勇有死忠轻己之心无奸诈欺人之习瑶光北斗七星破军也卦配坎癸禽位天蓬门应休门地分宋分故宋地多武节尚忠义忠厚诚实有明达朴忠之风少浮靡奢华之习招揺北斗九星左辅右弼也卦配坤乙禽位天芮天禽门应死门地分周壤故河南三河之俗多忠良少奸诈然美恶亦相半文武兼资
　　邵子曰天浑浑于上而不可测也故观斗数以占天也斗之所建天之行也又曰夏则日随斗而北冬则日随斗而南故天地交而寒暑和而物乃生也斗一南而万物生一北而万物死日一北而万物生一南而万物死斗日互行而成嵗功也
　　斗随天而左旋故一日而进一度日退天而右转故一日而不及天一度斗日一周而成一嵗也












　　图书编卷十七
<子部,类书类,图书编>
　　钦定四库全书
　　圗书编卷十八
　　明　章潢　撰
　　七政总叙
　　七政者肇于虞书至汉刘歆张衡雅善星理厥术犹精歆曰太极运三辰五星于上元气转三统五行于下三辰合于三统五行合于五星三辰五星而相经纬也衡曰文曜丽乎天其动者七为日月五星故曰七政皆纬又曰日阳精宗也月隂精宗也五星五行宗也日行黄道月与五星皆出入黄道也是故圣人有作齐七政以立元测圭箭以气明九道以步月交迟速以推星攷黄道之斜正辨天势之升降而交蚀详焉噫明乎此其于王政也视诸掌乎夫先王之以时齐七政也非曰文也以时作息保和也辨氛祲先防也审象器定制也裁成范围賛化也推衍徳运明统也是以人神式序天地官也故日月合璧五星聨珠数之值不得已也非所以为祥然王者道吉丁辰亦可庆焉日月之防是谓合朔防之极不得已也非所以为沴然圣人扶阳抑隂必谨候焉春秋传曰先王之正时也履端于始举正于中归余于终又曰龙见而戒事火见而致用水昏正而裁日至而毕凡此皆以钦若其道者也










　　日太阳之精主生养恩徳人君之象也人君有道则日五色失道则日露其慝谴告人主而儆戒之如史志所载日有食之日中乌见日中黒子日色赤日无光或变为孛星夜见中天光芒四溢之类是也日体径一度半自西而东一日行一度一日一周天所行之路谓之黄道与赤道相交半出赤道外半入赤道内冬至之日黄道出赤道外二十四度去北极最逺日出辰日入申故时寒昼短而夜长夏至之日黄道入赤道内二十四度去北极最近日出寅日入戌故时暑昼长而夜短春分秋分黄道出赤道相交当两极之中日出夘日入酉故时和而昼夜均焉
　　月太隂之精主刑罚威权大臣之象大臣有徳能尽辅相之道则月行常道度或大臣擅权贵戚宦官用事则月露其慝而变异生焉如史志所载月有食之月掩五星五星入月月光昼见或变为彗星陵犯紫宫侵扫列舎之类是也月体径一度半一日行十三度百分度之三十七二十七日有余一周天所行之路谓之白道与黄道相交半入黄道内半出黄道外出入不过六度如黄道出入赤道二十四也阳精犹火隂精犹水火则有光水则防影故月光生于日之所照魄生于日之所不照当日则光明就日则光尽与日同度谓之朔【月行潜于日下与日防也分天体为四分谓初八及三十日月行近日一分谓之近一逺日三分谓之遐三通旦分受日光之度故半明半魄如弓张上昏见故光在西下旦见故光在东也】冲分天中谓之望【谓十五日之昏日入月出东西相望光满而魄死也】光尽体伏谓之晦【谓三十日月行近于日光体皆不见也】月行于白道与黄道正交之防在朔则日食在望则月食日食者月体掩日光也月食者月入暗虚不受日光也【暗虚者日正对照防】
　　木星者东方木之精也其名歳星又名摄提星其色青其性仁君王之象也太歳在子午夘酉之歳上行三宿太歳在寅申巳亥辰戌丑未之年歳行二宿寅申巳亥辰戌丑未歳四四一十六子午夘酉歳三月一十二而行二十八宿十二年而周天
　　火星者南方火之精也其名荧惑应朱雀之位其色赤其性礼为执法之象火星常以十月入太微垣受制而出入无常晨始见去日半次顺日行九十二分度之五十三二百七十六日始留不行而旋退逆日行六十二度度之十七六十日复留十日不行而旋复顺日行九十二分度之五十三二百七十六日而伏晨伏七十一日行五十一度去日二十度晨见东方夕伏七十一日
　　土星者中央土之精也其名镇星应勾陈之位其色黄其徳信尊王之象常以甲辰元始建斗之歳晨始见去日半次顺日行十五度之一八十日始留三十四日不行而旋退逆日行八十一分度之五一百一日复留三十三日有竒而旋复日行十五分度之一八十五日而伏晨伏二十一日有竒行二度七十五分去日十九度而晨见于东方夕伏二十一日有竒与日防五十九年周天
　　金星者西方金之精也其名太白主白虎之位其色白其性义为将军之象金星出以辰戌入以丑未晨见东方二百四十日而一入又夕出西方二百四十日又一入三十五日而复出晨始见去日半次逆行日一分度之二六日始留八日不行而旋退始顺日行四十六分度之一三十三秒四十六日顺疾日行一度九十二分度之十五一百八十四日而伏夕伏二十九日行四十九度五十分半而夕见晨伏三十九日行四十九度五十分
　　水星者北方水之精也其名辰星其色黒应武之位其性智为卫尉之象春见奎娄夏见东井秋见角亢冬见牛出于辰戌入于丑未晨见东方夕见西方晨始见去日半次逆日行二度十日始留二日不行而旋顺日行七分度之六十七日顺疾日行一度三分度之一顺迟十日共三十一度五十分十八日而伏伏十八日行三十四度五十分而夕见于西方晨伏十八日
　　纬星五行之精木曰歳星火曰荧惑土曰塡星金曰太白水曰辰星并日月而言谓之七政皆丽于天天行速七政行迟迟为速所带故与天俱东出西入也五星辅佐日月斡旋五气如六官分职而治号令天下利害安危由斯而出至治之世人事有常则各守其常度而行其或君侵臣职臣専君权政令错谬风教陵迟乖气所感则变化多端非复常理如史志所载荧惑入于匏在黄道北三十余度或勾已而行光芒震曜如王十器大白或犯狼星狼星在黄道南四十余度或昼见经天与日争明甚者变为妖星歳星之精变为欃枪荧惑之精变为蚩尤旗塡星之精变为天贼太白之精变为天狗辰星之精变为枉矢之类如日之精变为孛月之精变为彗政教失于此变异见于彼故为政者尤谨焉
　　临川呉氏曰天与七政八者皆动今人只将天做硬盘却以七政之动在天盘上行古来厯家盖非不知七政亦左行但顺行不可算只得将其逆退与天度相值防算之因此复遂谓日月五星逆行也譬如两船使风皆趋北其一船行缓者见前船之快但觉自己之船如倒退南行然其实只是行缓赶前船不着故也今当以太虚中作一空盘却以八者之行较其迟速天行最速一日过了太虚空盘一度镇星之行比天稍迟于太虚盘中虽畧过了些子而不及于天积二十八月则不及天三十度歳星之行比镇星尤迟其不及于天积十二个月与天争差三十度荧惑之行比歳星更迟其不及于天积六十日争差三十度太阳之行比荧惑更迟但在太虚之盘中一日行一周匝无余无欠比天之行一日不及天一度积一月则不及天三十度太白之行稍迟于太阳但有疾时迟疾相准则与太阳同辰星之行又稍迟于太白但有疾时迟速相准则与太白同太隂之行最迟一日所行比天为差十二三四度其行迟故退度最多今人不晓以为逆行则谓太隂之行最疾也今次其行之疾迟天一土二木三火四日五金六水七月八天土木火其行之速过于日金水月其行之迟又不及日此其大率也
　　七政行道【附】
　　行两角间行亢外三尺行氐外四尺行房中间行心内二尺行尾外十二尺行箕内六尺行斗柄一尺行牛上间行女外四尺行虚外六尺行危外七尺行室外十三尺行壁外十四尺行奎外十三尺行娄外九尺行胃外九尺行昴外十五尺行毕左角行觜内八度行参内十三尺行井中行鬼外四尺行星内十五尺行张内十八尺行翼内六尺行轸内三尺【已上日月五星常行黄道也】
　　月行遇木火水金四星向之则速背之则迟五星行四方列宿各有所好恶所居遇其好者则留多行迟见早遇其恶者则留少行速见迟与常数并差至五度多至三十度许其辰星之行见伏之异晨见在雨水后立夏前夕应见在处暑后霜降前并不见惊蛰立夏立秋霜降四气之内晨夕去日前后三十六度内十八度外有水火土金一星者见无者不见
　　五星为五徳之主其行或入黄道里或出黄道表犹月行出有隂阳也然出入无常不可以算数求也其东行曰顺西行曰逆顺疾逆迟通而率之终为东行矣不东行不西行曰留与日相近不见曰伏与日同度曰合
　　列宿所以定经天之体七曜所以布四时之政月因日而有晦朔望而迟疾不由日而定也五星却因日而有迟留伏逆
　　日总叙
　　日者众阳之宗人君之象也光明外发魄体内全匿精阳辉圆而常满人君之体也昼夜有节循度有常春生夏长秋收冬藏人君之政也星月资其光辰宿宣其气生灵仰其照葵藿慕其恩人君之徳也故日主道徳养生佑仁恩人君有瑕必露其慝以告示焉日行于天一昼一夜行一度日出地上谓之昼日没地下谓之夜谓之一日积三百六十五日有竒而周天谓之一嵗日寅也言光明盛也寅也日之先后不可名状假甲子乙丑以异之其行乎天去极近而日长为暑去极逺而日短为寒去二极中昼夜均暄凉等以入大槩未能尽其微妙故圣人作厯以推歩焉序之以时分之以八卦正之以中气变之以节为二十四气其详着之厯法兹不能载也天文志曰日月行有道之国则有色光明人主吉昌百姓安宁其君无徳其臣乱国则日为之失色不明日食者隂侵阳臣掩君也有亡国有死君有大水日食见星臣夺其君天下分争故有变人君必脩徳以禳之
<子部,类书类,图书编,卷十八>
<子部,类书类,图书编,卷十八>
　　日乃阳精一日绕地一周而在天为不及一度厯家遂以其度为行度而推其右行至三百六十五度四分度之一复与天防为一嵗其行黄道与天腹赤道交于卯酉而横距于子午二道宿度多寡不同而各次宿度亦不等者葢由冬夏二至之日平近两极其度敛狭毎度约得十之九春秋二分斜行赤道之交赤道所在为度既广而又斜毎度为十有一惟四立之日度在酌中之防余则以渐而广狭矣故隋刘焯推其有盈缩自冬至行一度五分渐减一二分至三四分以及赤道之交则正行一度从此复渐减之极于夏至止行九十五分自夏至后其行渐増与所减之数相似及冬至则复如前盖一日行一度有余日疾不及一度日迟以増亏之数相补一日止为一度从冬至距春分以行疾而积盈从春分距夏至以行迟而消其积盈比之常度犹差前故冬至距夏至皆曰盈段从夏至距秋分以行迟而积缩从秋分距冬至以行疾而消其积缩比之常度犹差后故夏至距冬至皆曰缩段然春分二日之前已交赤道则盈二度有余秋分二日之后才交赤道则缩二度有余故二分之际盈缩最多授时厯谓日在赤道之南行疾赤道之北行迟而后厯亦以春分距秋分行迟秋分距春分行疾虽然此一嵗日行之数也其积久必差嵗差一分余而斜络于二十八宿之间嵗久皆其经厯之道如卷苎丝为团丝丝虽纒络重复而为周之数则一也唐虞时冬至日躔在子今未四千年而日躔在寅矣计其差以五十度则由尧舜而后万余年日躔反在午若复旧躔当在二三万年之间逆而推之尧舜之前想亦如是日躔之起虽有不同姑以起于虚者立春定式而斟酌以用之可也均为二十四气一气得一十五日二十一分八十四秒七十三毫半
　　黄道日之所行也半在赤道半在黄道内与赤道东交于角五少弱西交于奎十四少强赤道外极逺者去赤道二十四度斗二十一度是也其入赤道极逺者亦二十五度是也日南至在斗二十一度去极一百一十五度少强是也日最南去极最逺故景最长黄道二十一度出辰入申故日亦出辰入申昼行地上一百四十六少强故日短夜行地下二百一十六度少弱夜长自南至之后日去极稍近故景稍短日昼行地上度稍多故日稍长夜行地下度稍少故夜稍短日所在度北以至于夏至日在井中二十五度去极六十七少强是日最北去极最近景最短黄道井二十五度出寅入戌故日亦出寅入戌日昼行地上二百一十九度少弱故日长夜行地下一百四十六度少强故夜短自夏至之后日去极稍逺故景稍长日昼行地上度稍少故日短夜行地下度稍逺故夜长日所在度稍南故日出入稍南以至于南至而复初焉斗二十一井二十五南北相应四十八度春分日在奎十四少强秋分日在角五少弱此黄赤二道之交中也去极俱九十一度少强南斗防斗二十一井二十五之中故景居二至短长之中奎十四角五出夘入酉昼行地上夜行地下俱一百八十二度半强故日见之漏五十刻谓之昼夜同夫天之昼夜以日出没为分人之昼夜以昏明为限日未出二刻半而明日入酉二刻半而昏故损夜五刻以益昼是以春秋分漏昼五十刻也洛书甄曜春夏考异皆云周天一百七万一千里一度为二千九百三十二里七十一歩二尺七寸四分周礼日至之景尺有五寸谓之地中郑众説土圭之长尺有五寸以夏至之日立表八尺其景与土圭等谓之地中郑云凡影于地千里而差一寸景尺有五寸者南戴日下万五千里也以此推之日当去地下八万里矣则天径之半也以勾股法言之以周率乗之径率约之得五十一万三千六百八十七里六十八歩一尺八寸二分周天之数减甄曜度考异邮五十五万七千百一十二里有竒凡一千四百六里二十四歩六寸四分减旧度一千五百二十五里二百五十六歩三尺三寸黄赤二道相与交错其间相去二十四歩以两仪推之二道俱三百六十五度有竒而黄道差十一秒是以知天体圆如弹丸也
　　万厯五年十二月朔日日牛初度









<子部,类书类,图书编,卷十八>
　　十二月太阳过宫
　　正月在子二月在亥三月在戌四月在酉五月在申六月在未七月在午八月在巳九月在辰十月在卯十一月在寅十二月在丑
　　二十四气太阳过宫
　　立春子雨水壬惊蛰亥春分乾清明戌谷雨辛立夏酉小满庚芒种申夏至坤小暑未大暑丁立秋午处暑丙白露己秋分巽寒露辰霜降乙立冬卯小雪甲大雪寅冬至艮小寒丑大寒癸
　　二十四气太阳躔度
　　正月立春虚四度　　水危九度后四日入亥躔娵訾之次二月惊蛰室九度　　春分璧五度后七日入戌躔降娄之次三月清明奎十一度　谷雨娄九度后八日入酉躔大梁之次四月立夏胃十一度　小满昴十度后九日入申躔实沈之次五月芒种毕十三度　夏至井二度后八日入未躔鹑首之次六月小暑井十七度　大暑鬼一度后七日入午躔鹑火之次七月立秋栁十二度　处暑张七度后九日入巳躔鹑尾之次八月白露翼五度　　秋分轸一度后十二日入辰躔夀星之次九月寒露轸十五度霜降角十一度后十三日入卯躔大火之次十月立冬氐五度　小雪房四度后十一日入寅躔析木之次十一月大雪尾八度　冬至箕五度后八日入丑躔星纪之次十二月小寒斗十一度　大寒牛四度后四日入子躔枵之次
　　日行天分昼夜别寒暑一日一周天昼夜行三百六十五度不及天一度积三百六十五度而与天防是一嵗一周天也一嵗十二月二十四气其过宫分宫躔度悉依上所载而推步之不爽矣








　　天人之道中而已矣天虽覆冐运旋变化莫测得其中焉莫能逃乎筭也虽日用云为动静靡常得其中焉莫能违其则也盖天之中日也人之中心也人得天地之中以有生人心惟危道心惟微惟精惟一允执厥中者执中而人道管是矣曽谓日而不定位于天之中乎孟子曰天之髙也星辰之逺也茍求其故千歳之日至可坐而致也以日之中有定在歳歳日至定于此也是故天本无度周天三百六十五度以列宿而分其度也二十八宿无次以十二辰而分其次也虽日之运旋不离乎天之度星辰之次而度也次也皆以日而推歩之耳天一昼夜一周而过一度日不及一度月不及十三度有竒果日行迟而不及乎天哉因天之过而谓日不及耳其实过者天之度也日之中如故也不及天者月之行也日之中如故也何也天以南北二极分中故十二辰以子午为中八卦以坎离为中坎象一阳在中所以子为天中也万古一中不变惟日而已矣自日分为时时分为刻以至分秒皆由日起子中而分之也自日积为月月积为歳以至章蔀纪元皆由日起子中而积之也故以一日言之日起于子则为子时出夘入酉则时为夘酉厯十二辰而为日一日如是日日如之而毎日起于子中者无改移焉以一月言之晦朔之间日与月交会于壬子则为朔周三十日而为月一月如是月月如之而毎月交于子中者无改移焉以一歳言之冬至日与天防于子故十一月建子周十二月而为歳一歳如是歳歳如之而毎歳防于子中者无改移焉可见厯数以日为主筭厯当以子中为主而其有改移者天之宿度与星辰之次舎不齐耳日起子中曷尝有过不及哉或曰日行黄道在南北二极之中谓子为天中定位可也然一歳之间或出黄道表或入黄道里故时有寒暑昼有短长谓其一于子中可乎曰子午分天之中也试自日之昼行易见者观之春秋二分出入卯酉正值黄道之中日当午谓之午时其八刻无増损也出黄道表谓之北陆则夏日至而昼极长矣日当午位斯为午时八刻果因之而加欤入黄道里而行乎南陆则冬日至而昼极短矣日当午位斯为时之午也八刻岂因之而损欤虽陆有南北昼有短长之不齐而昼夜子午则一知昼之午则知夜之子矣曰防歳月日时而论信乎子为日之定位也然尧时日短星昴冬至日在虚固虚为子中矣夏商在女周在牛汉至宋在斗元在箕史册班班可考今积大明厯冬至箕三四度矣谓子为定位可乎曰天度宻移惟其一日过一度也积一歳过三百六十五度积而至于六七十年则实移一度矣当其嵗嵗宻移人莫之觉及移一度人始知之矣其实左旋而过之者日之起子终亥无改移也试以今厯太阳行度言之列宿三十余度为一宫十一月冬至日躔析木寅寅宫也自至日积之三十日则过三十度而移一宫矣故十二月日躔星纪非丑宫乎然其所以躔丑宫者由天之过度星纪适当乎子非日过丑宫与月交也自十一月建子积至来歳十月建亥则过三百六十五度移十二宫而一周矣故十月日躔大火非夘宫乎然其所躔夘宫者由天之过度大火适当乎子非日过夘宫与日交也知一歳太阳之躔度则十百千歳可知矣尧时日躔虚宿由虚宿恰当子宫本位也从此天度宻移数千百年厯虞夏商周冬至日躔女越牛去虚宿逺矣由天之过度牛女各适值子宫故日与天会由当时正值牛女之宿也而其防于子者何异尧之时哉又从此宻移数百千年厯汉唐宋元冬至日躔经斗越箕去虚宿愈逺矣由天之过度各适值子宫故日与天防当时皆实在箕与斗之宿也而其防于子者何异尧之时哉若谓日躔于箕乃日之实过于箕宿次舎则今厯冬至当在建寅之月矣曷为仍在建子之月也可见宻移者天之度而日位子中不可得而易也谓盘中之珠滚来滚去不在旧防者误矣然则厯家歳差之説非欤曰彼亦非谓差在日也天有三百六十五度歳有三百六十五日余分积算气盈朔虚因而置闰其实天行盈乎日故盈月行缩乎日故虚盈虚原不繋日特防日行有定在者以为筭而闰于是乎定焉斯中气正嵗功成也治厯明时取诸事者此也若必先为一定之法以算天谓天有差者误矣然则中星不必考欤曰考中星以察天度固矣岂曰夜半日不起子冬至日与天交晦朔月与日交皆不在子而必考中星以定日哉然则子之説与古人异甚果厯法欤抑厯理欤曰予匪知厯者但子为天中日起子中坎为阳中离交坎中理也天地全数本起天一水生坎中辰肇子位孰谓厯法起算不由日起子中者以肇其端而天之髙星辰之逺不縁日有定位以审其过不及哉然则子如何而知之也曰知以吾之心耳万事万化未有不从中心起者故随其事物变化而中心如故也心在人之中日在天之中不信然哉观尧咨舜厯数执中足以蔽天人之道矣所以尧典莫先钦天厯象









</div>
    <div class="pagination">
<a href="图书编_page45.html">上一页</a><span>...</span><a href="图书编_page41.html">41</a><a href="图书编_page42.html">42</a><a href="图书编_page43.html">43</a><a href="图书编_page44.html">44</a><a href="图书编_page45.html">45</a><span class="current-page">46</span><a href="图书编_page47.html">47</a><a href="图书编_page48.html">48</a><a href="图书编_page49.html">49</a><a href="图书编_page50.html">50</a><a href="图书编_page51.html">51</a><span>...</span><a href="图书编_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
