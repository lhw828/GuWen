<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 307 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 307 页/共 320 页
  </h1>
  <div class="content">
   虎熟视衔符随吏至望公闭目蹲伏公数其罪挞之约三日出境不然尽杀虎去死化为石今呼虎石也　宋史曰朱泰家贫百里鬻薪飬母虎负之去朱厉声曰食我不足惜但母无托耳虎遂弃泰于地里人以为孝感醵金遗之目为虎残云　虚谷闲抄曰清源人陈褎隠居别业临窗夜坐外即旷野忽闻人马声见一妇人骑虎自窗下过径之屋西室内壁下先有一婢卧妇人即取细竹杖从壁隙中刺之婢即云腹痛开户如厠褎方骇愕未及言婢始出已为虎所搏遽前救之仅免乡人云村中恒有此怪所谓鬼虎者也　辽史曰开泰五年秋大猎帝射虎以马驰太速矢不及发虎怒奋势将犯跸左右辟易陈昭衮舍马捉虎两耳骑之虎骇且逸上命卫士追射昭衮大呼止之虎虽逸昭衮终不堕地伺便防佩刀杀之　金史曰熙宗猎于海岛三日之间亲射五虎获之勗献东狩射虎赋【勗宗室也】　元史曰博特音授信阳府达噜噶齐信阳多虎一日以马裼置鞍上出猎命左右燔山虎出走博特音以马裼掷虎虎裼据地而吼因旋马射之虎立死
　　虎三
　　原风从　人化【易曰风从虎　淮南子曰牛哀病七日化为虎其兄入视哀搏而杀之思幽赋曰牛哀病而化虎虽逢兄而必噬】　渡河　出柙【刘琨为农守有异政虎乃负子而渡河去　论语曰虎兕出于柙是谁之过与】　射石　啸风【李广射草中石以为虎射之没羽视之石也复射终不能入事与熊渠子同　虎啸而谷风生】　蹈尾　编须【心之忧危若蹈虎尾庄子撩虎头编虎须几不脱虎口】　履尾　摧斑【易履虎尾不咥人亨七启拉虎摧斑】措爪　傅翼【老子曰善摄生者虎无所措其爪为虎傅翼将飞入邑檡人肉而食】
　　委肉　皮【侯嬴曰公子欲赴秦军譬如委肉于饿虎之口　传城濮战晋胥臣马以虎皮先犯陈蔡奔楚右师溃】　狐假　鼍为【江乙谓楚王曰狐假虎威抱朴子曰鼍之为虎夀千嵗五百年色白也】　隂精　鲜食【魏志夫虎隂精而居于阳依木长啸　食鲜肉也】　钩爪　锯牙　攫拏　哮阚【灵光殿赋奔虎攫拏以梁倚仡奋亹而轩防仡鱼乙切阚火槛切】　类狗　献鹿【马援戒兄子曰画虎不成反类于狗也　晋郭文尝有虎忽张口向文文视其口有横骨乃以手探去之虎至明日乃献一鹿于堂前】　遗患　称寃【张良曰所谓养虎自遗患也谓汉不取楚　童恢字汉宗为太守有虎害人槛捕生得二虎恢祝曰杀人者当垂头非者当号吼称寃于是一虎低头闭目如惧即时杀之其一鸣吼自奋即放之】　不惧　足畏【勇者不惧　貌足畏色足惮】　自卫　徒搏【先主入蜀至巴郡严顔拊心而叹曰此所谓坐空山放虎自卫】　卞庄刺　周处射【卞庄子刺虎管坚子止之曰两虎方食牛牛甘必鬬鬭则大者伤小者亡从伤而刺一举必有两获庄子然之果获两虎　周处射南山白额虎以除害也】　乳子文　状越椒【令尹子文初生弃于梦泽虎乳之楚人谓乳为谷谓虎为于菟命之曰鬭谷于菟　传楚司马子良生子越椒熊虎之状】　大人变　女子搤【象曰大人虎变其文炳也异苑杨丰为虎啮有女年十四手无刀刃直搤虎头免父难】　七月而生　三代俱
　　死【家语三九二十七阳气成虎七月生　孔子过泰山闻妇人哭子问之曰吾舅与夫及子俱死于虎子曰何为不去曰无苛政孔子曰苛政猛于虎】　呪刀伏　言市有【西京杂记东海黄公有幻术制蛇虎佩赤金刀及衰饮酒过度遇白虎以赤金刀厌之遂为虎所食　甘茂曰今有一人言市有虎信之乎曰二人言犹疑三人言信之今防臣岂非三人乎】　疑而注矢　感而存树【疑而注矢讶飞将之雄感孝而存树】　不与生物　投畀譛人【不以生物与之谓其有杀之之怒不以全物与之谓其有决之之怒诗取彼譛人投畀豺虎豺虎不食投畀有北】　鞹犹犬羊　文岂彩饰【论语虎豹之鞹犹犬羊之鞹　蜀志夫虎生而文炳岂以彩自饰画哉性自然也】　风嘷雨啸　乳血餐肤　眈眈之视　逐逐之欲　増山君　虞吏【说文虎西方兽曰兽君以其为山兽之君也亦曰山君】　寅客　斑奴【真诰寅兽白齿亦能见机亦云寅客　焦氏昜林登山履谷与虎相触猬为功曹斑奴奔北】　戾虫　英兽【春秋后语虎者戾虫　水经注上虞杨威少失父事母至孝尝与母入山采薪为虎所逼自计不能脱于是抱母且号且行虎见其情遂弭耳而去自非诚实精微孰能理感于英兽矣】啸谷　入庐【骆賔王集枢精啸谷韵清籁于惊苹法苑杀生部穷兽入庐乃祈生于区氏】探穴　攀栏【吴志吕欲从军其母止之曰不探虎穴安得虎子　魏明帝于宣武塲上】
　　【断虎爪纵百姓观之时王戎方十嵗亦看虎虎乗间攀栏而吼其声震地观者无不辟易颠仆戎湛然无惧色】食牛　寝木【尸子曰虎豹之驹未成文而有食牛之气　孙卿子曰见寝木以为伏虎】
　　金玉精　爪牙伏【吴越春秋吴王阖闾阊门外金玉精化为白虎　韩子虎之所以能伏狗者爪牙也使虎释其爪牙而使狗用之则虎反伏于狗矣】　臯比　在槛穽【左传宋师次于郎公子偃自雩门窃出臯比而先犯之司马迁书猛虎在山百兽震恐及在槛穽揺尾求食积威约之渐也】　投千金　点两睛【吕氏春秋衣人在寒食人在饥投虎千金不如一豚肩　拾遗记始皇二年謇防国画工名烈裔者刻两白玉虎其毛如生不防两目睛始皇使他工夜徃防之旦虎飞去眀年南郡献白虎二视之乃玉虎也命去目睛乃不能复去】
　　虎四
　　原绣虎【魏曹植有文人号绣虎】　雕虎【焕乎执雕虎以拭虎】　始交【月令大寒之日虎始交】　何为【不义自毙虽猛何为】　暴【论语暴虎冯河死而无悔者吾不与也】　鬭【蔺相如曰今两虎相鬭势不俱全】　猛噬　咆哮　増卑势【吴越春秋吴王将赦越王伍子胥谏王曰夫虎之卑势将以有击也】　弭毛【大夫扶同谓越王曰猛兽将击必弭毛帖伏】虎牢【穆天子传天子猎于郑圃虞人掠林有虎在于葭中天子将至七萃之士髙奔戎生擒虎而献】
　　【之天子命为之柙畜之束虞是曰虎牢】　虎市【髙僧传南海始兴有虎市山峯岭高絶虎之渊薮世受其灾天竺沙门跋摩改名灵鹫住锡于斯昼行夜徃或时值虎以杖按头抒之而去于是山旅水濵去来无梗】　虎媒【陈氏家义兴山中夜闻虎当门大虓开视之乃一少艾虽衣襦凋损而妍姿不伤问知是商女随母上冢作寒食为虎所至此陈妇见其端丽讽之曰能为吾子妇乎女谢惟命乃配其季子逾月其父母踪迹得之喜甚遂为婚姻目曰虎媒】　骑虎防须【酉阳杂俎仙人郑思逺常骑虎故人许隠齿痛求治郑曰惟得虎须及热揷齿间即愈为拔数茎与之因知虎须治齿也】　乗虎夜归【明兴杂记瑞安卓敬年十五六读书寳香山尝夜归值风雨路迷偶得一牛乗之以行及门视之则虎也】
　　虎五
　　原行晋陆机猛虎行曰渇不饮盗泉水热不息恶木隂饥食猛虎窟寒栖野雀林　増唐储光羲猛虎词曰寒亦不忧雪饥亦不食人人肉岂不甘所恶伤眀神太室为我宅孟门为我邻百兽为我膳五龙为我賔马一何威浮江亦以仁彩章曜朝日爪牙雄武臣髙云逐气浮厚地随声震君能贾余勇日夕常相亲　韩愈猛虎行曰猛虎虽云恶亦皆有匹侪羣行深谷间百兽望风低身食黄熊父子食赤豹麛择食于熊豹肯视兔与狸正昼当谷眠眼有百歩威自矜无当对气性纵以乖朝怒杀其子暮还食其妃匹侪四散走猛虎还孤栖狐鸣门两旁乌鹊从噪之出逐猴入居虎不知所归谁云猛虎恶中路正悲啼豹来衔其尾熊来攫其頥猛虎死不辞但惭前所为虎坐无助死况如汝细微　张籍猛虎行曰南山北山树冥冥猛虎白日绕树行向晩一身当道食山中麋鹿尽无声年年养子在空谷雌雄上山不相逐谷中近窟有山村长向村家取黄犊五陵年少不敢射空来林下看行迹　李贺猛虎行曰长戈莫舂彊弩莫抨乳孙哺子教得生狞举头为城掉尾为旌东海黄公愁见夜行道逢驺虞牛哀不平何用尺刀壁上雷鸣泰山之下妇人哭声官家有程吏不敢听　宋刘宰杀虎行谢宜兴赵大夫诗曰君不见阳羡周将军射杀南山白额虎千古万古声流闻又不见宜兴赵大夫南山三十有六虎令行杀取无复余古阳羡今宜兴大夫邑之主将军邑之民主賔多寡事不同千古万古同清芬　元李俊民宣差射虎诗曰北原风劲霜草枯草间出没藏于菟眈眈来此被谁驱不防邂逅冯妇车将军胆气勇有余手中笑撚金仆姑等闲如射兔与狐两眼错莫精光无深山大泽失所居或撩汝头编汝须可怜肉食无逺圗伎俩不及黔之驴　周震霆虎堕井诗曰郭西猛虎势莫当攫人白昼来神冈【地名距郡十里】暗中推堕若有物眢井百尺篱根藏冻泉收声甃为土辘轳绠断苔藓苍眼花误落爪牙废弃置有待摧彊梁酸风飞沙寒日黄四郊流血皆战塲乗时吞噬恒妥尾翼以伥鬼髙驼翔北平将军老且死泰山哭声哀怨长岂知凿地古设险邂逅一蹶由天亡吁嗟此物肆无忌妄意流毒窥城墙千夫骇汗手莫指造次坎窞侔干将贯盈有兆此未悟来者纷纷投土囊　眀沈周虎来诗曰成化十一年九月伪言虎至争慌惚前村渐报咥老翁西村少年扑见骨昨闻邻子说果见夜闻噭哮竦毛发起从壁孔稍窥觇恰有微月映屋缺翻乌骇雀不安树偃草落叶悲风发阔行卓尾自破来意搏不得怒气勃耸躯哆吻首闯地瞠目眈眈两杯凸侵朝出门迹宛在湿泥载涂五爪没口中且言尚惊怕转首四顾疑冲突呜呼猛兽猛不知平郊独行无乃忽弯弧倘有裴将军老命须臾应没不如徙恶南山深安我民心汝安窟
　　増序唐符载畋获虎颂序曰节度使樊公畋于郢城修军礼先是里人之讼乳虎为暴极于兵冦既卜其穴乃大捜而取之爽气凌厉士抝余怒敲扣拍扑芟杀防防观其怒气之所狡愤迅躯之所腾跱锯牙之所噉咋钩爪之所拏攫杰作人立呀若箕张声轻暴雷目烁燃炬有一人乌获之伦威鬰乔杰狡犷决鐏长防以撑拒乃匐身而掩刃势倾力絶四偃在地穿喉贯背爪有余搏于是腾气射虹霓酣噪破山林淋漓赑屃献于公所
　　豹一
　　増本草释名曰豹性暴故曰豹按许氏说文豹之脊长行则脊隆豸豸然具司杀之形故字从豸从勺王氏字说豹性勺物而取程度而食故字从勺又名曰程沈氏笔谈秦人谓豹为程至今延州犹然东人谓之失刺孙本草集解曰豹状似虎而小白面团头自惜其毛采
　　其文如钱者曰金钱豹宜为裘如艾叶者曰艾叶豹次之又西域有金线豹文如金线海中有水豹上应箕宿禽虫述云虎生三子一为豹　穆天子传曰舂山百兽所聚也爰有赤豹熊罴　山海经曰泰山多赤豹　陆玑疏曰尾赤而文黒谓之赤豹　庄子曰丰狐文豹栖于山林伏以岩穴静也夜行昼居戒也虽饥渇隠约犹且胥疏于江湖之上而求食焉定也然且不免于罗罔机辟之患其皮为之灾也　淮南子曰猬使虎申蛇令豹止物各有所制也　武昌记曰樊口南有大姥庙孙权尝猎于山下依夕见一姥问权猎何所得曰正得一豹姥曰何不竪豹尾忽然不见应劭汉官仪曰豹尾过后执金吾罢解围天子卤簿中后属车施豹尾于道路豹尾之内为省中盖权事应在此故为立庙也
　　豹二
　　原似虎　名程【说文云豹似虎圜文黄纹黒如钱豹一名程列子曰程生马注曰豹也】隠南山　受北国【陶答子妻曰南山有黒豹隠雾雨而十日不下食　宣王时锡韩侯奄受北国因以献其赤豹也】　君子变　管中窥【易君子豹变其文蔚也　晋王子敬数嵗门生辈曰此郎管中窥豹时见一斑也】　在槛　为裘【庄子虎豹在槛穽之中揺尾而求食管子武王侈靡命豹襜豹裘方得入庙故豹皮曰千金功臣之家粜千钟粟得一豹皮】　九闗
　　即谷【楚辞曰虎豹九闗　瑞应圗幽都即谷山上多黒豹】　鞹犹犬羊　威同鼷鼠【上详虎三　韩子虎豹不用爪牙与鼷鼠同威】　増留皮　为枕【五代王彦章曰豹死防皮人死留名　五行志韦后妹尝为豹枕以辟邪】　炮脯　煮胎【洞冥记元封中起神明之台炮青豹之脯青豹出浪坂之山状如虎色如翠杀之为脯食之不愚　杜牧诗归来煮豹胎】
　　豹三
　　原为罪【韩子翟人献黒豹皮晋文公叹曰皮美自为罪也】　骇人【其骇人也】　号飞豹【晋王弥膂力过人号飞豹】　乗赤豹【楚辞曰乗赤豹兮从文狸】　文蔚之皮【尔雅曰西方之美有文蔚之皮焉】　炳蔚之姿【文选虎豹以炳蔚凝姿】　水豹　土豹　豹落【吴都赋云剽掠虎豹之落落居处也】　増豹韬【太公六韬有豹韬】　文采炳焕【后秦记狄伯竒少曽游猎得豹见其文采炳焕遂自感叹始学书艺】　徃而不反【其为物徃而不反故曰豹死则首山军之殿后者豹尾以入】　羑里献【懐壅山有黒豹虎身白防文王囚羑里散宜生得之以献纣】　罗山兽【道书南海博罗县有罗山髙入云雾诸仙人所游之山也上有豹兽如猕猴南海人名之为果下】　豹袪豹褎【诗羔裘豹袪自我人居居羔裘豹褎自我人究究豹袪下大夫也豹褎上大夫也晋人刺在位不恤其民】　豹饰豹幨【诗羔裘豹饰饰谓领縁人君之服也管子上大夫豹饰列大夫豹幨埤雅云此齐一时之数非古也】　海豹【海豹形如豹文身五色丛居水涯常以一豹防守如雁奴类其皮可饰鞍褥】　它牛豹【南蛮传室利佛逝国有槖它豹文而犀角以乗且耕名曰它牛豹】　五豹将军【宣室志张鋋次巴西巴西侯邀五豹将军乃豹也】
　　豹四
　　増诗唐李峤豹诗曰车法肇宗周鼷文阐大猷还将君子变来蕴太公筹委质超羊鞹飞名列虎侯若令逢雨雾长隠南山幽　宋梅尧臣文豹篇曰壮哉南山豹不畏白额虎泽雾毛虽杂鼮鼠朝捋其须暮饮乳文章子云久已许还笑大夫费五羖天子仗中仪物举尾与斾常愿看取
　　貔貅一
　　原尔雅曰貔白狐其子豰　说文曰貔豹属出貉国尚书曰如虎如貔　毛诗曰献其貔皮赤豹黄罴　礼记曰前有挚兽则载貔貅　増史记曰黄帝敎熊罴貔貅防虎以与炎帝战于坂泉之野
　　貔貅二
　　原賛晋郭璞貔賛曰书称猛士如虎如貔貔盖豹属亦曰执夷白狐之云似是而非
　　狼一【狈豺附】
　　原说文曰狼似犬鋭头白颊前高后广　尔雅曰牡獾牝狼其子獥絶有力迅　增本草集解曰狼豺属也南人呼为毛狗其居有穴其形大如犬而尖喙骈脇脚不甚高能食鸡鸭鼠物其色杂黄黒亦有苍灰色者其声能大能小野俚尤恶其冬鸣其肠直故鸣则后窍皆沸其性贪戾践借老则其胡如袋所以跋胡防尾进退两患其象上应奎星　毛诗疏曰狼能为小儿啼声以诱人去数十歩止其猛健者人不能制其膏可以煎和其皮可以为裘　禽书曰狼卜食狼将逺逐食必先倒立以卜所向故猎师遇狼辄喜盖狼之所在兽之所在也古之造式者木用槐瘿枣瘤而以狼牙为柱取其灵知也　李竒曰豺从才狼从良兽之有才智者　原瑞应圗曰白狼王者仁徳明哲则见一本王者进退动凖法度则见　山海经曰盖山兽多白狼　毛诗曰狼跋其胡载防其尾美周公也　又曰竝驱从两狼兮揖我谓我臧兮齐哀公好田猎也　周礼曰兽人冬献狼【注时之味也】　増抱朴子曰山中当路君者狼也
　　狼二
　　原尚书中曰汤牵白狼握禹箓　田俅子曰商汤为天子都于亳有神手牵白狼口衔金钩而入汤庭　増国语曰周穆王征犬戎得四白狼四白鹿以归自是荒服者不至　原周宣王时白狼见犬戎灭　増汉宫殿疏曰秦故虎圈周匝三十五歩狼圈广八十歩长二十歩西去长安十五里　捜神记曰王业为荆州刺史山无豺狼　后周书曰突厥之先匈奴之别种也为邻国所破其族有一小儿弃草泽中有牝狼以肉饲之及长与狼交合遂有孕焉逃于髙昌国北山洞穴生十男其后各为一姓阿史那即其一也　宣室志曰张鋋夜次巴西巴西侯相邀置酒邀沧浪君至一人苍衣其质魁岸夜半鋋亦假寐天将晓鋋悸而寤见一狼卧于前盖所谓沧浪君也　旧唐书曰薛延陁部落尝有一客乞食于主人者主人引与入帐命妻具馔其妻顾视客乃狼头人也主人不之觉妻告邻人共视之狼头人已食主人而去相与逐之见二人追者告其故二人曰我是也我即神人薛延陁当灭我来取之追者惧而反走南部新书曰武后时游击将军朱佛儿于魏县长夀乡界内逢白狼驯狎无惧人意遂系得送于县县令孟神符牒称崔融为表贺　江南野録曰嗣主如南都诘旦殿廷忽见有残獐一脚询宿衞莫知所以使徃询陈陶陶曰昨暮乃狼星直日故尔嗣主叹曰真鸿儒矣　稽神録曰晋州神山民黄张妻忽梦一黄褐人腰腹甚细留淫之两接而去遂娠好食生肉防唇咬齿而性狠戾生二狼生即走其夫击杀之　元五行志曰至正十年彰徳境内狼狈为害夜如人形入人家哭就人懐抱中取小儿食之　酉阳杂俎曰狼狈是两物狈前足絶短毎行常驾两狼失狼则不能动故世言事乖者称狼狈本草集解曰狈足前短能知食所在狼足后短负之
　　而行故曰狼狈　埤雅曰豺狗足似狗而长尾白颊髙前广后其色黄季秋取兽四面陈之以祀其先世谓之豺祭兽故先王之以田汲冡周书霜降之日豺乃祭兽豺不祭兽爪牙不良　又俗云羣豺噬虎言其猛健且众可以窘虎也史云豺见虎睡则绕而溺之虎不能起遂噬之又云豺舌似棘防舌似锯骨痩如豺豺柴也豺体细痩故谓之豺棘人骨立谓之柴毁义取诸此本草集解曰豺狼属也其牙如锥噬物羣行虎亦畏之又喜食羊其声如犬人恶之以为引魅不祥其气臊臭可恶罗愿云世传狗为豺之舅见狗辄跪亦相制耳酉阳杂俎曰猎者不杀豺以财为同声　韵府曰湖南李玉猎深山见豺数只逐之其豺合爪人立而号若乞命状玉遂舍弓弩更业
　　狼三
　　原金精　钩瑞【瑞应圗曰白狼金精也下详狼二田俅子】　衔衣　当道【宋王懿字仲徳义兵窘廹暴雨洪潦不知津梁有一白狼至前仰天而号讫衔王懿衣因渡随之得济也　汉张纲为御史充八使之数纲埋轮于都亭曰豺狼当道安问狐狸遂劾梁冀】　善顾　憙还【狼善顾其后　狼性怯走憙还】　似犬　逐羊【选宣王得白狼而戎狄賔服注白狼头白似犬也　史譬使豺狼之逐羣羊也】　啮宫人　配二女【江都昜王非卒子建立宫人有过纵狼啮杀之观以为乐　北史单于二女甚美置高堂上有老狼守台遂为狼妻产子后遂为高昌国】　増佛寺童子　道旁女人【宋王懿三临徐州威徳着于彭城立佛寺作白狼童子像于塔中以报白狼衔衣救已之徳也详前衔衣注　白泽圗百嵗狼化为女人名曰知女坐道旁告丈夫曰我无父母兄弟丈夫娶为妻三年而食人以其名呼之则逃去】
　　狼四
　　原去肠【礼狼去肠不堪食】　解变【抱朴子曰狼夀三百嵗则解变化为人形】　乳乌孙【乌孙昆莫弃于野狼乳之时初生也】　入咸市【洪范五行传秦时狼入咸市也】　知殷兴【白狼知殷家之兴】　増狼村【穆天子传舂山百兽所居爰有狼村】　狼堠【埤雅古之烽用狼粪取其烟直而聚风吹不斜故曰狼堠】　狼藉【杂志狼起卧游戏多借草草多秽乱】　狼噬【李林甫以王鉷险刻倚之使鸷击狼噬】　狼乳沟【地里志陜西庆阳府有狼乳沟乃稷弃于野狼乳之地后人遂以名沟】　避狼城【述异记周幽王时牛化为虎羊化为狼洛阳有避狼城】
　　狼五
　　増诗宋陈师道捕狼诗曰一狼将四子一岭走千羊意得无前敌时乖阙后防宁知射生手已发弩机张会使乌鸢饱空令豺虎伤
　　原賛晋郭璞白狼賛曰矫矫白狼有道则游应符变质乃衔灵钩惟徳是适出殷见周
　　増表唐崔融贺白狼表曰金精累烁鼓铸于隂阳玉毳霜翘腾倚于郊甸应时乃出野心狎而无惊有道则游贪性驯而不搏





　　御定渊鉴类函卷四百二十九
&lt;子部,类书类,御定渊鉴类函&gt;
　　钦定四库全书
　　御定渊鉴类函卷四百三十
　　兽部二【犀　象　兕　解廌　熊　罴附　魋附鹿　麋　増麈　麞　増麂　増麝】犀一
　　原尔雅曰犀似豕形似牛猪头大腹库脚脚有三蹄黒色　刘欣期交州记曰犀出九德县其毛如豕蹄有三甲头如马有二角鼻上角长额上角短　増本草释名曰犀字篆文象形梵书谓犀曰朅伽　林邑国记曰犀行过丛林不通便开口露齿前向直指棘林自开　岭表録异曰额上者爲兕犀有奇文鼻上者食角也差小爲胡帽犀一云有三角一在顶一在额一在鼻亦有一角者　原抱朴子曰通天犀有白理如线者以盛米置羣鸡中鸡欲往啄米至辄惊却故南人名爲骇鸡也得其角一尺以上刻爲鱼而衔以入水水常爲开方三尺可得息气水中以其角爲叉导者得煑毒药爲汤以此叉导搅之皆生白沫无复毒势　増北户録曰通犀置
　　大雾重露下终不沾濡又堪辨毒药酒药酒生沫或中毒箭刺于疮中立愈盖犀食百毒棘刺故也　宋书曰骇鸡犀王者贱难得之物则出　酉阳杂俎曰犀之通天者必恶影常饮浊水当其溺时人趁不复移足角之理形如百物或云犀角通者是其病然其理有倒插正插腰鼔插倒者一半以下通正者一半以上通腰鼔者中断不通故波斯谓象牙为白暗犀角为黒暗取犀先于山路多植木犀前脚直常倚木而息木烂折则不能起又犀牛一名奴角有鸩处必有犀也犀三毛一孔刘孝标言犀堕角埋之以假角易之　原南州异物志曰黝犀处自林麓食惟棘刺体兼五肉或有神异表灵以角含精吐烈望若华烛置之荒野禽兽莫触　増犀有特神者角有光耀白日视之如角夜暗之中理皆粹然光由中出望如火炬欲知此角神异置之草野飞鸟走兽过皆惊　广志曰犀角之好者称鸡昧白　世言犀望星而星入角续夷坚志凡犀角遇山川日月草木鸟兽随寓成形惟韩魏公琦犀带中央一片乃鹿衔花孝宗犀带一片乃南极老人星像　本草集解曰通天犀乃胎时见天上物过形于角上故曰通天但以月下以水盆映之则知　又犀角纹如鱼子形谓之粟纹纹中有眼谓之粟眼黒中有黄花者为正透黄中有黒花者为倒透花中复有花者为重透并名通犀乃上品也花如椒豆斑者次之乌犀纯黒无花者为下品　五溪记曰山犀食竹木其小便即竟日不尽夷獠以弓矢采之名曰黔犀　南越志曰海中出离水犀似牛其出入有光水为之开　原汉书曰乌弋国出犀牛　増唐书曰堕和国多美犀世谓堕和罗犀【犀中最大者堕罗犀一株有重七八斤者云是牯犀额角其花多作撒豆斑色深者堪带胯斑散而色浅者即拍为盘楪器皿之类】　五代史曰占城兽之竒犀　归田録曰翡翠屑金人气粉犀【埤雅犀最难捣锯成小块以薄纸包置怀之中令近肉候人气蒸润乘热捣之应手如粉】　王粲游海赋曰羣犀代角
　　犀二
　　原韩诗外传曰太公使南宫适至义渠得骇鸡犀以献纣　战国策曰张仪爲秦破纵连横说楚王楚王遣车百乗献骇鸡之犀夜光之璧于秦王　蜀王本纪曰江水爲害蜀守李氷作石犀五枚二枚在府中一枚在市桥下二在水中以厌水精因曰石犀里　汉书曰尉佗献文帝犀角十　又曰元始二年黄支国献犀牛　増东观汉纪曰章帝元和元年日南献白雉白犀　续齐谐记曰东海蒋潜常至不其县见林下踣一尸已臭烂乌来食之辄见一小儿长三尺许来驱乌乌乃起如此非一潜异之乃就看之见死人头上着通天犀导价数万钱乃拔取之既去众乌争集无复驱者潜后以此导上晋武陵王后落禇太宰处禇以饷齐豫章王王死后内人江夫人断以爲钗每夜辄见小儿绕床头啼叫云何爲见屠割必当相报江夫人月余遂薨　名苑曰宋岑获通犀卖与庐陵王义眞　开元遗事开元元年冬至交阯国进犀角一株色如金使者请以金盘置放殿中温然暖气袭人上问其故使者曰此辟寒犀也　英华曰贞元十二年南海献驯犀诏纳苑中至十三年冬大寒驯犀死　杜阳编曰寳厯元年南昌国进夜明犀其状类通天夜则光明可照百歩覆缯千重终不能掩其辉焕上令解爲腰带每游猎夜则不施蜡炬有如书日　又曰文宗延学士于内廷李训讲周易时方盛夏上命取辟暑犀以赐之　宋史曰周显德五年占城国贡方物有云龙形通犀带　钱武肃王时有献云鹤水犀带者武肃登碧波亭命许彦方系带试水水开七尺许　大中初女蛮贡双龙犀有二龙鳞鬛爪牙悉备洪武初九真国贡独角犀
　　犀三
　　原骇鸡之寳　通天之珍【并犀角】　驱周　献纣【上详象二孟子下详犀二韩诗外传】　食榆　刻石【尔雅注犀有三角一在顶一在额一在鼻鼻上食角】
　　【也小而不椭好食棘　下详犀二】　驰乌弋之名　擅黄支之美【皆出犀处】増却尘　辟水【述异记却尘犀海兽也其角辟尘置之于座尘埃不入】　蠲忿镇帷【物类相感志同昌公主有蠲忿犀犀株如弹丸入土不朽带之令人蠲去忿怒　杜牧诗金盘】
　　【犀镇帷】　骇狐　卧鱼【淮南万毕术犀角骇狐　北梦琐言杨收女适裴坦长子嫁赀丰厚坦尚俭闻之不乐一日夫人至新妇院台上视果楪乃卧鱼犀遽拂袖出】　照渚　入海【晋书温峤过牛渚矶深不可测遂燃犀角而照之湏臾见水族竒形异状或乗车马着赤衣者峤其夜梦人谓巳曰与君幽明自别何意相照也意甚恶之未几峤卒　欧阳修诗何但入海求灵犀】　戴戈　爲簟【北戸注元康末妇人以犀角爲斧鈛戈防戴之　唐五行志张易之爲其母爲犀簟】
　　犀四
　　原梁山之美【尔雅南方之美者有梁山犀象焉】　巴浦之犀【其可尽乎】　捩角【蜀都赋曰捩犀角】　尚多【传犀兕尚多弃甲则那】　増闻乐【异物志海中水犀乐闻丝竹人动乐则出甞爲人所获】　毛竒【韩愈诗毛竒覩象犀】　押放【六帖山南西道观察使奏渠州犀牛见差官押赴阙廷既至上于便殿阅之宣示百官云上虑伤物性命中使押还本道放于渠州之野云】　投珍【孔帖李勉为岭南节度使被召至石门尽捜家人所畜珍犀投之江中】　影犀【洞防记武帝时疏勒贡文犀四头状如水兕角表里有光因名明犀置暗中有光影亦曰影犀织以爲簟有锦绮之文】　灵犀【一统志灵犀在广西鬰江上流潭中有二犀每风息浪静则出于潭岸顶有光彩】　响犀【杜阳编文宗时宫人沈阿翘呉元济之妓女进玉犀方响光明皎洁可照十数歩玉犀槌即响犀也凡物有声乃响应其中焉】　异犀【交广志西南夷土有异犀三角夜行如大炬火照数千歩或时解脱则藏于深密之处不欲令人见之王者贵其异以爲簪能消除凶逆】　剸犀【孟郊诗匣龙期剸犀】
　　犀五
　　増行唐白居易驯犀行曰驯犀驯犀通天犀躯貌骇人角骇鸡海蛮闻有明天子驱犀乗传来万里一朝得谒大明宫欢呼拜舞自论功五年驯养始堪献六译语言方得通上嘉人兽俱来逺蛮馆四方犀入苑秣以瑶刍鏁以金故乡迢递君门深海鸟不知钟鼔乐池鱼空结江湖心驯犀生处南方热秋无白露冬无雪一入上林三四年又逢今岁苦寒月饮氷卧霰苦踡局角骨冻伤鳞甲缩驯犀死蛮儿啼向阙再三顔色低奏乞生归本国去恐身冻死似驯犀君不见建中初驯象生还放林邑君不见贞元末驯犀冻死蛮儿泣所嗟建中异贞元象生犀死何足言
　　原赞晋郭璞犀赞曰犀之爲状形兼牛豕力无不倾吻无不靡以贿婴灾因乎角掎
　　原序晋傅咸犀钩铭序曰世称骇鸡之犀闻之父常侍曰犀之美者有光鸡见影而惊故曰骇鸡有以此钩见遗者乃爲之铭
　　象一
　　原尔雅曰南方之美者有梁山之犀象焉　春秋运斗枢曰瑶光之精散爲象变江淮之桐斩伐无度则瑶光不明　许慎说文曰象长鼻牙南越之大兽三岁一乳象身四足而大　増本草集解曰象出交广云南及西域诸国有灰白二色形体拥肿面目丑陋大者身长丈余髙称之大六尺许肉倍数牛目才若豕四足如柱无指而有爪甲行则先移左足卧则以臂着地其头不能俯其颈不能回其耳下軃其鼻大如臂下垂至地鼻端甚深可以开合中有小肉爪能拾针芥食物饮水皆以鼻卷入口一身之力皆在于鼻故伤之则死耳后有穴薄如鼔皮刺之亦死口内有食齿两吻出两牙夹鼻雄者长六七尺雌者才尺余耳交牝则在水中以胸相帖与诸兽不同古训云五歳始产六十年骨方足　翻译曰象一名那先　韩子曰象之大者谓之豫贾侍中云不害于物　原呉録地理志曰九真郡厐县多象生山中郡内及日南饶之　大宛传曰身毒国其人乗象以战　増山海经曰祷过之山多象　原又曰巴蛇食象三歳而出其骨　増酉阳杂爼曰环王国野象成羣一牡管牝三十余牝者牙才二尺迭供牡者水草卧则环守牝象死共穵埋之号吼移时方散国人养驯者可令代樵　岭表録异曰广之属郡潮循州多野象牙小而红最堪作笏潮循人或捕得象争食其鼻云肥脆堪作炙楚越之间象皆青黒惟西方拂菻大食国多白象瑞应图曰王者自养有道则白象至负不死药来　援神契曰神灵滋液百宝爲用则白象至虞衡志佛书云白象又云六牙今无有　又曰交阯出象处曰象山山有石室惟通一路周围皆石壁先置刍豆于中驱一驯雌入焉布甘蔗于道以诱野象象来食蔗则纵驯雌入野象羣诱以归石室随以巨石窒门象饥人缘以饲之益狎则鞭之少驯则骑而制之久则渐解人意又爲立名字呼之则应牧者谓之象奴　又曰羣象虽多不足畏惟独象最可畏盖孤象者败羣之物不容于羣象蕴毒无所发故尤可畏也　埤雅曰服驯巨象以小斧刃斲之其金疮见星月则合　又曰兽之象以鼻致用而不以口天之象以气致用而不以言故天之象与兽之象同字　又曰象身具十二肖物惟鼻是其本肉　原万震南州异物志曰俗传象牙歳脱犹爱惜之掘地而藏之人欲取当作假牙潜往易之觉则不藏故处鼻爲口役望头若尾　増韵府曰象被逼将死以牙触石折之以牙爲身害也　原左传曰象有齿以焚其身　増真蜡风土记曰象牙杀取者上也自死者次之蜕于山中多年者下矣或谓一歳一换者非也　本草发明曰世人知然犀可见水怪而不知沉象可驱水怪按周礼壶涿氏掌水虫欲杀其神者以橭木贯象齿而沉之则其神死而渊爲陵注云橭木山榆也以象齿作十字贯于木而沉之则龙罔象之类死也又陶贞白云凡夏月合药宜置象牙于傍合丹灶以象牙夹灶得雷声乃能发光观此则象之辟邪又不止于驱怪而已也　南人言象尤恶犬声猎者裹粮登髙树伺之有羣象过则爲犬声悉举鼻吼呌循守不复去或经五六日困倒则潜下刺杀之胸前小横骨灰之酒服令人能浮水出没食其肉令人体重　寰宇记曰象被伤则羣党相扶将去向南跪拜鸣三匝以木覆之　视听抄曰象性嗜酒闻酒香辄破屋壁入饮之独畏烟火光用长竿接茅把于其杪望见其来共然火把持竿以指之即去随之三数里方敢回恐其复来也眼恶蝇蚋有日色则不出　草木子曰象行能别虚实稍虚辄不肯过故帝王卤簿以爲前导　谈苑曰象耳中有油出谓之山性发往往奔逸伤人牧者视象耳有油出则多以索縻之　安南志曰林邑人杀象象怒布阵以鬭人人登树取衣挂树枝缘他树而走象见衣以爲人存以鼻汲水灌树及枝倒不见人怒蹋碎其衣而去象病首必向南而死肉麤连皮煑易熟牙笋足掌肉稍佳　原吕氏春秋曰肉之美者髦象之约【髙诱曰髦象肉之美者】　増韩子曰人希见生象而得死象之骨按其圗以想其生故诸人之所以意想者皆谓之象也
　　象二
　　増帝王世纪曰禹葬防稽祠下有羣象耕田　原孟子曰周公驱犀象而逺之天下大悦　増豫章记曰仙人王子乔驾白象游于髙安之荷山其象化爲石　汉书曰武帝时南海献驯象　原万岁历成帝咸康六年林邑王献象一知跪拜御者使之则从　博物志曰昔日南有四象各有雌雄其一雌者死百有余日其雄泥土著身独不饮酒食肉长吏问其所以辄流涕焉若有哀状　法显记曰迦维罗衞国从佛生处东行五由旬有国名蓝莫此国王得佛一分舎利还归起塔塔边有池池中有龙常守护此塔昼夜供养乃有羣象以鼻取水洒地取杂花香而供养诸国道人来欲礼拜塔遇象大怖依树自翳见象如法供养道人太息悲感即舍大戒还作沙弥自挽水平治处所使得洁净　吴时外国传曰扶南王盘况少而雄桀闻山林有大象辄生捕取之教习乗骑诸国闻而服之　吴志曰贺齐爲新都郡守孙权出祖道作乐舞象权谓齐曰今定天下都中国使殊俗贡珍百兽率舞非君而谁　江表传曰孙权遣使诣献驯象二头魏太祖欲知其斤重咸莫能测其理邓王冲尚幼乃曰置象大船上刻其所至秤物以载之校可知也太祖大悦　又曰魏文帝遣使于吴求象牙羣臣以非礼欲不与孙权敕付之　又曰蜀将诸葛亮讨贼还成都孙权遣劳问之送驯象二头于刘禅　増拾遗记曰魏文帝时南越献白象子在帝前任城王曹彰手顿其鼻象伏不动　原晋诸公赞曰晋时南越致驯象于皋泽中养之爲作车黄门鼓吹数十人令越人骑之每正朝大防皆入充庭帝行则以象车导引以试桥梁后象以鼻击害人有司祝之而杀象垂鼻泣血流地不敢动自后朝议以象无益于事悉送还越　异苑曰防稽张茂甞梦大象以问万推推曰君当爲大郡而不能善夫象者大兽取其音兽者守也象有齿以焚其身后必爲人所杀茂永昌中爲吴兴太守值王敦问鼎执正不移敦遣沈充杀之　増南史曰沈攸之爲荆州刺史时有象三头至江陵城北数里攸之自出格杀之伽蓝记曰元魏永平二年干罗国献白象背施五防屏风七宝坐床容数人真是异物常养象于乗黄曹象常坏屋败墙走出于外逢树即防遇墙亦倒百姓惊怖奔走交驰太后令徙于永桥南道象坊　三国典略曰周军逼江陵梁人出战梁以二象被之以甲束刃于鼻令昆仑奴驼之以战杨忠射之象反走　北史曰隋文帝遣大将刘方等击林邑其王梵志乗巨象而战方军不利乃多掘小坑草覆其上因与战僞北梵志逐之其象陷军遂乱方大破之　唐书曰髙宗时周澄国遣使上表云诃伽国有白象首垂四牙身运五足象之所在其土必丰有大象者弭灾患力兼十象彊制百人以水洗牙饮之愈疾请兵迎取以献之上谓侍臣曰朕安用奇象令其逺献乃劳其使而遣之　又曰自永徽以来文单国累献驯象凡三十有二皆豢于禁中颇有善舞者以备元防充庭之饰及德宗即位悉放于荆山之阳又曰骠国王宫有巨白象髙百尺讼者焚香跪象前自思是非而退有灾疫王亦对象跽自咎其王近适则舁以金绳床逺适则乗象　又曰南蛮环王卫兵五千战乗象率象千马四百分前后不设刑有罪者使象践之西域记曰有一僧行遇羣象上树避之象随倒树负
　　之至林中有一病象足疮而卧引沙门手至所苦处乃竹刺沙门爲拔去之裂裳与裹俄顷一象持金函授病象病象转授沙门发视之乃佛牙也　类苑曰宋淳化中上苑一象毙太宗命取胆不获徐铉曰当在前左足果得之问其故曰象胆随四时在足今方春故知之【酉阳杂俎象胆随四时在四足春前左夏前右秋后左冬后右如无定体】　癸辛杂志曰燕京昔有一雄象甚大凡伤死数人官使杀之不得已乃明其罪象随帖耳就杀凡得象油四十八大瓮
　　象三
　　原藏牙　役鼻【沈怀逺南越志象牙长一丈余脱其牙则深藏之削木代之可得不尔穷其主得乃已也　万震南州异物志象之爲兽形体特诡身倍数牛目不逾狶鼻爲口役驯良承教听言则诡素牙玉洁载籍所美服重致逺行如丘徙】　泣子　哀雌【蒋子万机论曰庄周妇死而歌曰通性命者以卑及尊死生不悼周不可论也夫象见子皮无逺近必泣周何忍哉　下详象二博物志】　焚身燧尾【上详象一左传　左传曰呉伐楚鍼尹固与王同舟王使执燧象奔呉师杜预曰烧燧火系象】
　　【尾使呉师惊却之】　天竺战　苍梧耕【范蔚宗后汉书东离国治陟竒城在天竺东南三千余里大国也男女皆长八尺而怯弱乗象骆驼往来邻国有宼乗象以战　皇甫谧帝王世纪舜葬苍梧下有羣象常爲之耕】　身倍数牛　目不逾豕【万震南州异物志象身倍数牛鼻长六七尺大如臂其所食物皆以取之　下详郭璞赞】　南方之美　瑶光之精【上详象一尔雅　下详象一春秋运斗枢】　行孕　出骼【文白象行孕垂耳　象出骼】　巴蛇吞　师子击【楚辞曰巴蛇吞象蛇大若何　下详师子】　刻舟称　垂鼻泣【魏太祖欲知象轻重而不可称少子苍舒曰置象于舟刻其水痕而以土实则知其数也　下详象二诸公赞】　孔阜孔硕　既闲既佶　身毒之战　昆阳之阵【上详象一大宛传　王莽与世祖战昆阳驱羣象】　垂鼻辚囷　増瞠目愤怒【明皇杂録明皇每赐酺御楼引大象犀牛或拜或舞动中音律及西幸蜀禄山驱掠舞马舞象尽入洛阳一日大设声乐幽燕戎王蕃胡酋长多未之见因出象绐之曰此自南海奔至以吾有天命虽异类必拜舞左右教之象皆瞠目愤怒略无拜舞者禄山慙怒尽坑杀之】　大客　伽那【异苑始兴郡阳山县人行田遇象以鼻卷之入深山见一象脚有巨刺此人牵挽得出病者即起载人入一纡曲地以鼻掘长牙数条送还本处本境苖稼常爲象所困其象俗呼大客因语曰我田稼在此常爲大客所犯若念我者勿见侵便觉踯躅如有驯解于是一境絶无其患　北戸録梁翔法师曰象一名伽那】　感雷　识水【字说象齿感雷莫之爲而文生埤雅象牙生理必因雷声　又曰象性识水能浮水出没】　吐丹　化石【纪异録道士李终南以玉象子如拳许与李德裕曰以丹砂置象鼻下象服其砂复吐出乃可服又出一金象云与玉爲偶赞皇服之顔面愈少乃求采姝异数百人后南迁逢道士怒索象公不与至鳄鱼潭二象自船飞出光焰烛天公寻卒　山川纪异河南府有象庄旧传汉时西域僧以象防经至洛阳化爲石今石象犹存】　合节奏　知曲直【岭表録异刘恂有亲表曽奉使云南彼中豪族各家养象负重致逺如中夏之畜牛马也蛮王宴汉使于百花楼楼前入舞象曲动乐作优倡引入象以金覉络首锦绣垂身随拍腾蹋动头揺尾皆合节奏　朝野佥载安南有象能知人曲直有鬬讼者行立而齅之有理者即过负心者以鼻卷之掷空中数丈以牙接之应时碎矣莫敢竞者】　添迹　埋牙【栁宗元诗山腹雨余添象迹　元稹诗野象埋牙劚石矶】　竒毛覩　赤手缚【韩愈诗奇毛覩象犀　王安石诗赤手缚象犀】
　　象四
　　原蹈土若耕【论衡象耕虚也苍梧多象蹈土若耕】　任重若马【云南象负重致逺若牛马】　驯象　奇兽　増香象渡【内典同在佛所闻说一味之法然所证各有浅深譬兔马象三兽渡河渡则浮马渡及半唯大香象彻底截流有异耳】　越童钩【范至能虞衡志凡制象必以钩象奴正跨其颈以铁钩钩其头欲其左钩头之右欲右钩左欲却钩额欲前不钩欲其跪伏以钩正按其脑按之痛则号呜其行列之齐皆有钩以前却左右之其形虽大而不胜痛故人得以数仞之钩驯焉驯之久者象奴来则低头跽前左膝人蹈之以登则奋而起行】　不畜淫子【说文象性有别不畜淫子　山经象性妒不畜淫子】　必泣子皮【酉阳杂爼象性久识见其子皮必泣】　青象【北户録凡象白者西天有之又供御陀国有青象】　鬭象【后魏书干陁国好征战有鬭象七百头十人乗一象皆执兵仗象鼻持刀】　摸象【僧顺法师三破论或有二盲摸象得象耳者争云象如簸箕得象鼻者争云象如舂杵虽获象一方终不得全象之实说泥洹是死真摸象之一盲矣】　牺象【左传牺象不出门】　象鞋【宋莘视听抄象鞋者用厚木当中凿深窍方容其足中植大锥其末上向窍之外周围浚凿之如今唾盂而加峻密密埋于其往来之所以草覆之傥投足木上必滑下窍中其既着锥洞贯其足不能自抜即仆负其痛不能食展转谓之着鞋然犹能以牙伤人人未敢近数日后稍困则众鎗攅杀之而分其肉留其皮趁湿切作条絣干连枷等用】　象带【象蹄底似犀可作带】　象邸【周礼皮弁玉璂象邸】　象路【周礼象路朱樊缨七就建大赤以朝异姓以封】　象笼【西京杂记汉制天子以象牙爲火笼】　象揥【诗佩其象揥注揥所以摘发以象爲之贵者之饰也】
　　象五
　　増诗唐李峤象诗曰郁林开郡毕维扬作贡初万推方演楚惠子正焚书执燧奔呉战量舟入魏墟六牙行致逺千叶奉髙车
　　増赋唐人驯象赋曰乗之便习或讹或立动髙足以巍峩引脩鼻而嘘吸尘随踪而忽起水将饮而廻入牙栉比而槮槮眼星翻而熠熠驱之则百兽风驰翫之则万夫云集　杜泄驯象赋曰维彼驯象产乎南夷其形大也因地而受气其性顺也从心之所资食丰草于幽岩之麓饮清流于长江之湄不忌于人如得其时　独孤授放驯象赋曰返诸林邑之野归尔梁山之隅时在偃兵岂婴乎燧尾上惟贱贿宁惜乎焚躯知拜跪兮则有谢渥恩兮岂无复得顾侣求羣跨川登陆食丰草以垂鼻出平林而瞠目
　　原賛晋郭璞賛曰象实魁梧体巨貌诡肉兼十牛目不逾豕望头至尾动若丘徙
　　増文唐常衮贺文丹国献白象表曰黄帔饰冠白珰玩耳伏柔羣象牵置阙前低回驯扰稽颡屈膝随万国而来庭与百兽而率舞
　　兕一
　　原尔雅曰兕似牛【一角肉重千斤】　说文曰兕似野牛青皮坚厚可以爲铠嶓冢之山其兽多兕　増山海经曰祷过之山其下多犀兕　交州记曰兕有一角长二尺余形如马鞭柄　本草集解曰牸是雌犀文理腻细斑白分明俗谓之斑犀　本草释名尔雅翼云兕与牸字音相近犹羖之爲牯也大抵犀兕是一物古人多言兕后人多言犀北音多言兕南音多言犀爲不同耳　原毛诗曰酌彼兕觥　论衡曰太师尚父爲周司马将帅伐纣到孟津之上杖钺把旄号其众曰仓兕夫仓兕水中之兽也善覆人船因神以化令汝急度　战国策曰楚王游于云梦有狂兕忽至王弯弓而射之应发而殪仰天而叹曰乐矣今日之游万歳千秋之后谁与乐此　増吕览曰荆庄哀王猎于云梦射随兕中之申公子培刼王而夺之王命立诛之左右諌乃止未三月子培死荆兴师战于两棠大胜晋归而赏有功者子培之弟进请赏于军旅曰臣兄之有功也于车下王曰何谓也对曰臣之兄甞读故记曰杀随兕者不出三月是以惊惧而争之故欲王持千歳之寿也伏罪而死王令人视之于故记果有乃厚赏之【说苑作射科雉】
　　兕二
　　原殪弓　出柙【诗率彼旷野既张我弓殪此大兕周宣时　下详虎】　投角　触缟【老善摄生者兕无所投角　文若奔兕之触鲁缟未足以喻其易】　触蹷　増齹□【西都赋狂兕触蹷　卢肇海潮赋驱虎与兕象呀偃蹇而矍铄忽划砾而齹□】　雷咆　山吼【郭璞江赋水兕雷咆乎阳侯杜甫诗云雾埋山苍兕吼】
　　兕三
　　原不遇【老子陆行不遇兕虎】　不避【荘陆行不避兕虎猎夫之勇】　増伏兕【淮南子两虎不鬭于伏兕之旁】　水兕【五代史占城水兕】　白兕【唐六典白兕爲上瑞】　弹兕【楚辞君王亲发弓弹青兕】　兕觥【诗兕觥其觩旨酒思柔兕善抵触酒能发人之刚其过则在抵触故先王以兕角爲罚爵以示戒也】　兕甲【晋语叔向曰昔我先君唐叔射兕于徒林殪以爲大甲以封于晋】　却走【李白大猎赋施犇兕以却走】　寒呌【杜甫诗山寒青兕呌】　幕前致【杜甫诗幕前生致九青兕】　东南有【陆防诗东南有狂兕猎者西北矢利尘白冥冥独此清夜止】
　　兕四
　　原賛晋郭璞山海图賛曰兕惟壮兽似牛青黒力无不倾自焚以革皮充武备角助文德
　　獬廌一
　　増獬廌广韵作□【獬同】□【豸同】一名解东　酉阳杂俎曰开元二十一年冨平县产一角神羊肉角当顶白毛上捧议者以爲獬豸
　　獬廌二
　　原奇兽　神羊【说文獬豸神奇之兽一名任法状如羊古者决讼令之以触不直黄帝时有遗者帝问何食饮曰食荐春夏处水泽秋冬处松栢　舆服志獬廌神羊也】　触邪　识罪【神异经獬廌性忠而邪则触之困则未止故立狱皆东北依所在也东北荒之兽也　论衡獬廌一角羊也青色四足或曰似熊能知曲直性识有罪狱疑者令羊触之臯陶敬羊跪坐事也】　増爲冠　铭笏【类林獬廌见不直者触之穷竒见不直者喣之均是兽也其好恶不同故君子以獬豸爲冠小人以穷奇爲名魏征笏铭獬廌荐角比干献骨合以愤烈在公爲笏】
　　獬廌三
　　原毛爲帐【田俅子尧时有獬廌缉其毛爲帝帐】　増不识字【武后时侍御史侯思止以告密进用髙元礼敎之曰如问君不识字宜对以獬豸不识字而能触邪思止以对后大悦】
　　熊一【罴魋附】
　　原说文曰熊兽似豕山居春出冬蛰　诗义疏曰熊能攀缘上髙树见人则顚倒投地而下冬入穴而蛰始春而出　异苑曰熊兽藏于山穴穴里不得见秽及伤残则合穴自死人欲捕者便令一人卧其藏内余伴执仗隐在崖侧熊辄共舆出人不致伤损傍人仍得骋其矛又有居大树孔中东土呼熊爲子路以物击树云子路可起于是便下不呼则不动也　増本草释名曰熊者雄也熊字篆文象形俗呼熊爲猪熊罴爲人熊各因形似以爲别也在陆曰熊在水曰能即鲧所化者故熊字从能　原抱朴子曰玉策记称熊寿五百歳则能化本草经曰熊脂一名熊白味甘微温无毒止风痹　増又曰其脂燃灯烟损人眼令失光明　齐东野语曰熊胆善辟尘试之以净水一器尘幕其上投胆米许则凝尘豁然而开也　酉阳杂俎曰熊胆春在首夏在腹秋在左足冬在右足冬蛰不食饥则自防其掌故其美在掌亦有两种猪熊其形似猪马熊其形似马　琐碎録曰熊食少许盐即宛转而死胡孙亦然　穆天子传曰舂山百兽所聚也爰有赤熊罴瑞兽也　宋书曰赤熊佞人逺奸猾息则入国　原毛诗曰维熊维罴男子之祥　孟子曰鱼我所欲也熊掌亦我所欲也
　　熊二
　　増纒子曰纣王天下熊蹯不熟而杀厨人　原六韬曰文王囚羑里散宜生得黄熊而献之于纣　周书曰成王时不屠国献青熊　左传曰晋灵公使宰夫胹熊蹯不熟杀之寘诸畚遂使妇人载以过朝　又曰郑子产聘于晋晋侯有疾韩宣子曰寡君寝疾于今三月并走羣望有加而无瘳今梦黄熊入于寝门其何厉鬼对曰以君之明子爲大政其何厉之有昔尧殛鲧于羽山其神化爲黄熊实爲夏郊三代祀之晋爲盟主其或者未之祀乎韩子祀夏郊晋侯有间史记曰赵简子病不知人五日寤而曰我之帝所见一熊欲攫我帝命我射之中熊熊死后有当道者曰帝令主君灭二卿熊其祖也増西京杂记曰广陵王胥于文帝别圃学格熊后遂
　　能空手搏熊莫不絶脰　汉五行志曰昌邑王贺闻人声曰熊视而见大熊左右莫见以问龚遂遂曰熊山野之兽而来入宫室王独见之此宫室将空危亡象也王卒不寤　原汉书曰孝元帝冯昭仪上幸虎圈鬭兽后宫皆坐熊出圈攀槛欲上殿昭仪乃当熊而立及左右格杀熊上问人情惊惧汝何故前当昭仪对曰夫猛兽得人而止妾恐熊至御座故身当之耳帝咨叹以此倍敬重之　东观汉记曰安帝永和九年永昌献象牙熊子　建武故事曰咸和七年左右啓以米饴熊上曰此无益而费于谷且是恶兽所不宜畜使遣打杀以肉赐左右直人　续捜神记曰晋升平中有人入山射虎忽堕一坎窅然深絶内有数头熊子须臾有一大熊来入瞪视此人人谓必害已良久出藏得果栗分与诸子末后作一分以着此人前人饥久于是冒死取噉之既转相狎习熊每旦觅食果还辄分此人此人赖以支命后熊子大其母每负将出子既尽人分死坎中穷无出路熊母寻复还入坐人边人解其意便抱熊之足于是跳出遂得无他　异苑曰邵陵髙平黄秀以元嘉三年入山经月不还其儿根生寻觅不见秀蹲空树中从头至腰毛色如熊问其何故答曰天谴如此汝但自去生哀恸而归逾年伐山人见形尽爲熊矣　増宋书曰元嘉二十年白熊见新安歙县太守到元度以献　宣室志曰张鋋夜次巴西巴西侯请见置酒邀六雄将军至黒衣其状屃然天将晓鋋悸寤见巨熊卧于前所谓六雄将军也　酉阳杂俎曰唐髙宗时伽毘叶国献天铁熊大如狗苍色作声诸窍皆沸能擒白象师子　熊罴魋三种一类也如豕色黒者熊也大而色黄白者罴也小而色黄赤者魋也建平人呼魋爲赤熊陆玑谓罴爲黄熊是矣　尔雅曰罴如熊黄白文注曰罴似熊而长头似马有髦髙脚猛憨多力能拔树木关西呼曰猳熊陆玑曰有黄罴赤罴大于熊其脂如熊白而麤理不如熊美　埤雅曰罴纵目能缘能立遇人则擘而攫之俗云熊罴眼直恶人横目秋冬则有春夏则亡一说罴有黄赤二种披发人立絶有力者　尔雅翼曰猎者云熊是其雄罴则熊之雌者罴力尤猛而甚害人　唐柳宗元罴说曰鹿畏防防畏虎虎畏罴　宋陈师道罴说曰晋人大猎以五犬逐一罴罴鸷而力长于用大所与敌者皆天下彊有力也犬弱而健巧于用小顾左而右逐前而后罴不能搏也行不数十里罴败而伏犬更前而杀之兽之鸷者爪莫如虎齿莫如豕而罴食之故称勇力必曰罴罴而受制于犬者遇非其敌困于羣也诗云忧心悄悄愠于羣小罴之谓矣　载记曰苻健母姜氏梦大罴而孕
　　熊三
　　原帝师之兆　男子之祥【周文王卜猎曰非熊非罴天遗汝师乃太公吕望也　下详熊一毛诗】　食蹯　碎掌【楚太子以宫甲围成王王请食熊蹯而死不听乃缢死注熊蹯难熟冀外救也　七啓曰批熊碎掌】　状似越椒　梦入晋寝【传楚司马子越椒熊虎之状而豺狼之声下详熊二左传】　増蔽泥　能火【西京杂记贰师得天帝马以緑地五色锦爲蔽泥后稍以熊罴毛有緑光皆可二尺者直百金卓王孙有百余双诏使献二十枚　宋绍兴己酉永嘉有熊自南溪至江渡到城下倅日熊于字爲能火宜愼之果延烧官民舎十七八独州治存焉】窥屏　置柜【琐语晋平公梦见赤熊窥屏而病使问子产子产曰昔共工之御曰浮游既败于颛顼自没深涯之渊其色赤状如熊常爲天下祟见之堂则王天下者死见堂下□人骇见门近臣忧见庭则无伤窥君之屏病而无伤祭颛顼共工则瘳公如其言而疾间　酉阳杂俎宁王常猎于鄠县界草中得一柜发之乃一少女也自言姓莫氏庄居昨夜贼刼某至此贼巾二人是僧王命载以后乗时方获一生熊置柜中如旧琐之时上方求极色王即日表上之具其所由上令充才人经三日京兆奏鄠县食店有僧赁居作法事惟舁一柜入店中夜久腷膊有声店户人怪日出不啓门撤户视之有熊冲人走出二僧已死骸骨悉露上大笑书报宁王曰宁哥大能处置此僧】　设席　爲冠【周官田猎则设熊席以莅众尚毅也亦以其温传曰居则狐裘坐则熊席　南蛮东谢蛮贞观三年其酋元深入朝冠乌熊皮】　和丸　试赋【六帖柳仲郢母韩善训子故仲郢幼嗜学尝和熊胆丸使夜咀啮以助勤　金史施宜生试一日获熊三十六赋擢第一人】　咆深林　守翠微【熊罴咆深林　熊罴守翠微并杜甫诗】
  </div>
  <div class="pagination">
   <a href="御定渊鉴类函_page306.html">
    上一页
   </a>
   <span>
    ...
   </span>
   <a href="御定渊鉴类函_page302.html">
    302
   </a>
   <a href="御定渊鉴类函_page303.html">
    303
   </a>
   <a href="御定渊鉴类函_page304.html">
    304
   </a>
   <a href="御定渊鉴类函_page305.html">
    305
   </a>
   <a href="御定渊鉴类函_page306.html">
    306
   </a>
   <span class="current-page">
    307
   </span>
   <a href="御定渊鉴类函_page308.html">
    308
   </a>
   <a href="御定渊鉴类函_page309.html">
    309
   </a>
   <a href="御定渊鉴类函_page310.html">
    310
   </a>
   <a href="御定渊鉴类函_page311.html">
    311
   </a>
   <a href="御定渊鉴类函_page312.html">
    312
   </a>
   <span>
    ...
   </span>
   <a href="御定渊鉴类函_page308.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
