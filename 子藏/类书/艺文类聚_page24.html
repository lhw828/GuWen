<!DOCTYPE html>
<html>
 <head>
  <meta charset="utf-8"/>
  <title>
   艺文类聚 - 第 24 页/共 154 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   艺文类聚 - 第 24 页/共 154 页
  </h1>
  <div class="content">
   【诔】汉傅毅明帝诔曰：惟此永平，其德不回，恢廓鸿绩，遐方是怀，明明肃肃，四国顺威，赫赫盛汉，功德巍巍，躬履圣德，以临万国，仁风弘惠，云布雨集，武伏蚩尤，文腾孔墨，下制九州，上系皇极，丰美中世，垂华亿载，冠尧佩舜，践履五代，三雍既洽，帝道继备，七经宣畅，孔业淑著，明德慎罚，尊上师傅，薄刑厚赏，惠慈仁恕，明并日月，无有偏照，譬如北辰，与天同曜，发号施令，万国震惧，庠序设陈，礼乐宣布，璇玑所建，靡不奄有，贡篚纳赋，如归父母，正朔永昌，冠带儋耳，四方共贯，八极同轨。
    ◇汉和帝
    《东观汉记》曰：孝和皇帝，章帝中子也，上自歧嶷，至於总角，孝顺聪明，宽和仁孝，帝由是深珍之，以为宜承天位，年四岁，立为太子，初治尚书，遂兼览书传，好古乐道，无所不照，上以五经义异，书传意殊，亲幸东观，览书林，阅篇藉，朝无宠族，惠泽沾濡，外忧庶绩，内勤经艺，自左右近臣，皆诵诗书，德教在宽，仁恕并洽，是以黎元宁康，万国协和，符瑞八十馀品，帝让而不宣，故靡得而纪。
    《帝王世纪》曰：孝和之嗣世，正身履道，以奉大业，宾礼耆艾，动式旧典，宫无嫔嫱郑卫之燕，囿无般乐游畋之豫，躬履至德，虚静自损，是以屡获丰年，远近承风。
    范晔《後汉书》曰：自中兴以後，逮于永元，虽颇有施张，而俱存不扰，是以齐民岁增，辟土世广，偏师出塞，则汉［○後汉书和纪作漠。］北地空，都护西指，则通驿四万，岂其道远三代，术长前世，将服叛怀来，自有数也。
    【诔】後汉苏顺和帝诔曰：天王徂登，率土奄伤，如何昊穹，夺我圣皇，恩德累代，乃作铭章，其辞曰：恭惟大行，配天建德，陶元二化，风流万国，立我蒸民，宜此仪则，厥初生民，三五作刚，载藉之盛，著於虞唐，恭惟大行，爰同其光，自昔何为，钦明允塞，恭惟大行，天覆地载，无为而治，冠斯往代，往代崎岖，诸夏擅命，爰兹发号，民乐其政，奄有万国，民臣咸礻失，大孝备矣，宫有亻血，由昔姜原，祖妣之室，本枝百世，神契惟一，弥留不豫，道扬末命，劳谦有终，实惟其性，衣不制新，犀玉远屏，履和而行，威棱上古，洪泽滂流，茂化沾溥，不少留，民斯何怙，欷成云，泣涕成雨，昊天不吊，丧我慈父。
    後汉崔瑗和帝诔曰：玄景寝曜，云物见徵，冯相考妖，遂当帝躬，三载四海，遏密八音，如丧考妣，擗踊号吟，大遂既启，乃徂玄宫，永背神器，升遐皇穹，长夜冥冥，曷云其穷。
    ●卷十三 帝王部三
    ○魏武帝  魏文帝  吴大帝  晋武帝  晋元帝  晋成帝  晋康帝  晋穆帝晋简文帝  晋孝武帝  宋武帝  宋孝武帝
    ◇魏武帝
    《魏志》曰：太祖武皇帝，沛国谯人，讳操，字孟德，汉相曹参之後也，时曹腾为中常侍大长秋，养子嵩，嗣父，嵩官至太尉，太祖少机警，有权数，而任侠放荡，不治行业，故世人未之奇也，唯梁国乔玄南阳何，谓太祖曰：天下将乱，非命世之才，不能济也，能安之者，其在君乎，初，桓帝时，有黄星见於楚宋之分，辽东殷馗善天文，言後五十岁，当有真人起於梁沛之间，其锋不可当也，至是凡五十年，而公破袁绍，天下莫敌矣。
    【诔】魏陈王曹植武帝诔曰：於惟我王，承运之衰，神武震发，群雄殄夷，拯民于下，登帝太微，德美旦，功越彭韦，九德光备，万国作师，寝疾不兴，圣体长归，华夏饮泪，黎庶含悲，神翳功显，身沉名飞，敢扬圣德，表之素旗，乃作诔曰：於穆我王，胄稷胤周，贤圣是绍，元懿允休，先侯佐汉，实惟平阳，功成绩著，德昭二皇，民以宁一，兴咏有章，我王承统，天姿时生，年在志学，谋过老成，奋臂旧邦，翻身上京，表与我王，兵交若神，张陈背誓，傲帝虐民，拥徒百万，虎视朔滨，我王赫怒，戎车列陈，武卒阚，如雷如震，扌抢北扫，举不浃辰，绍遂奔北，河朔是宾，振旅京室，帝嘉厥庸，乃位承相，总摄三公，光受上爵，临君魏邦，九锡昭备，大路火龙，玄监灵蔡，探幽洞微，下无伪情，奸不容非，敦俭尚古，不玩珠玉，以身先下，民以纯朴，圣性严毅，平修清一，唯善是嘉，靡疏靡昵，怒过雷霆，喜逾春日，万国肃虔，望风震栗，既总庶政，兼览儒林，躬著雅颂，被之瑟琴，茫茫四海，我王康之，微微汉嗣，我王匡之，群桀扇动，我王服之，喁喁黎庶，我王育之，光有天下，万国作君，虔奉本朝，德美周文，以宽克众，每征必举，四夷宾服，功逾圣武，翼帝王世，神武鹰扬，左钺右旄，威凌伊吕，年逾耳顺，体愉志肃，乾乾庶事，气过方叔，宜并南岳，君国无穷，如何不吊，祸锺圣躬，弃离臣子，背世长终，兆民号兆，仰上穹，既以约终，令节不衰，既即梓宫，躬御缀衣，玺不存身，唯绋是荷，明器无饰，陶素是嘉，既次西陵，幽闺启路，群臣奉迎，我王安厝，窈窈玄宇，三光不入，潜闼一扃，尊灵永蛰，圣上临穴，哀号靡及，群臣陪临，伫立以泣，去此昭昭，於彼冥冥，永弃兆民，下君百灵，千代万叶，曷时复形。
    【策文】魏文帝为武帝策文曰：痛神曜之幽潜，哀鼎俎之虚置，舒皇德而咏思，遂臆以莅事，矧乃小子，夙遭不造，在疚，呜呼皇考，产我曷晚，弃我曷早，群臣子辅，夺我哀原，猥抑奔墓，俯就权变，卜葬既从，大隧既通，漫漫长夜，窈窈玄宫，有晦无明，曷有所穷，卤簿既整，三官骈罗，前驱建旗，方相执戈，弃此宫庭，陟彼山阿。
    ◇魏文帝
    《魏志》曰：文皇帝讳丕，字子桓，武帝太子也，为五官中郎将，嗣丞相为魏太子，太祖崩，继位为丞相魏王，延康元年，受禅于汉为帝，初，帝自许昌南征，诸军兵并进，孙权临江拒守，帝幸广陵收［○《太平御览》九十三作故。］城临江观兵，戎卒十馀万，旌旗数百里。
    《江表传》曰：魏文帝出广陵，欲伐吴，临大江叹曰：吴据洪流，且多粮，魏虽武骑千队，无所用之，乃还。
    《吴录》曰：魏文帝至广陵，临江观兵，见波涛汹涌，叹曰：此固天之所以隔北也，遂归。
    【诔】魏陈王曹植文帝诔曰：天震地骇，崩山陨霜，阳精薄景，五纬错行，哀殊丧考，思慕过唐，擗踊郊野，仰穹苍，考诸先纪，寻之哲言，生若浮寄，德贵长传，朝闻夕逝，死志所存，皇虽殪没，天禄永延，何以述德，表之素旃，何以咏功，宣之管弦，乃作诔曰：元光幽昧，道究运迁，乾回历数，简圣授贤，乃眷大行，属以黎元，龙飞践祚，合契上玄，五行定纪，改号革年，明明赫赫，授命自天，风偃物化，德以礼宣，详惟圣质，岐嶷幼龄，研机六典，学不过庭，潜心无内，抗志高明，才秀藻朗，如玉如莹，听察无响，视睹未形，其刚如金，其劲如琼，如冰之洁，如砥之平，爵功无重，戮违无轻，心镜万机，鉴照下情，宅土之中，率民以渐，道义是图，弗营厥险，六合通同，齐契共检，导下以纯，民由朴俭，绋冕崇丽，衡ヨ惟新，尊肃礼容，瞻之若神，方牧妙举，钦於恤民，虎将荷节，镇彼四邻，朱旗所剿，九壤披震，畴克不若，孰敢不臣，悬旌海表，万里无尘，回回凯风，祁祁甘雨，稼惟岁丰，登我稷黍，家佩惠君，户蒙慈父，在位七载，九功仍举，将承太和，绝迹三五，宜作物师，长为神主，寿终金石，等东父，如何奄忽，摧身后土，俾我，靡瞻靡顾，嗟嗟皇穹，胡宁忍予，明鉴吉凶，体达存亡，深垂典制，申之嗣皇，圣上虔奉，是顺是将，乃启玄宇，基于首阳，拟迹林，追尧纂唐，合山同阪，不树不疆，涂车萏灵，珠玉靡藏，百神警侍，宾于幽堂，於是侯大隧之致功，陈元辰之叔祯，潜华体於梓宫，凭正殿以居灵，悼晏驾之既俟，感容车之速征，浮飞魂於轻霄，就黄墟以藏形，背三光之昭，归窀穸之冥冥，嗟一往之不返，痛闼之长扃。
    【章】魏陈王曹植庆文帝受禅章曰：陛下以圣德龙飞，顺天革命，允答神符，诞作民主，乃祖先后，积德累仁，世济其美，以暨于先王，王勤恤民隐，劬劳戮力，以除其害，经营四方，不遑启处，是用隆兹福庆，光启于魏，陛下承统，缵戎前绪，克广德音，绥静内外，绍先周之旧迹，袭文武之懿德，保大定功，海内为一，岂不休哉。又庆文帝受禅上礼章曰：陛下以明圣之德，受天显命，良辰即祚，以临天下，洪化宣流，洋溢宇内，是以溥天率土，莫不承风欣庆，执贽奔走，奉贺阙下，况臣亲体至戚，怀欢踊跃。
    【表】魏文帝让授禅表曰：臣闻尧禅重华，举其克谐之德，舜授文命，采其齐圣之美，犹下咨四岳，上观璇玑，今臣德非虞夏，行非二后，而承历数之诏，应选授之命，内自揆抚，无德以称，且许由疋夫，犹拒帝位，善卷布衣，而逆虞诏，臣虽鄙蔽，敢忘守节。
    魏辛毗等劝进表曰：古先圣王，所以受天命而不辞者，诚急於答皇天之意，副四海之望，不得已也。
    魏桓阶等劝进表曰：臣等以为天命不可稽，神器不可黩，昔周武中流有白鱼之应，不待济而大号以建，舜受禅大麓，桑阴未移，而已陟帝位，所以祗承天命者，若此之速也，故无固让之义，不以守节为贵，必信於神灵，而符合於天地也。
    ◇吴大帝
    《吴志》曰：孙权，字仲谋，汉以孙策远修贡职，遣使者刘琬加锡命，琬语人曰：吾观孙氏兄弟，虽各才秀明达，然皆禄祚不终，唯中弟孝廉，形奇伟，骨体不恒，有大贵之表。又最寿，策薨，以事授权。
    《江表传》曰：坚为下邳丞时，权生，方颐大口，目有精光，坚异之，以为贵象，及坚亡，策起事江东，权常随从，性度弘朗，仁而多断，好侠养士。
    《吴历》曰：曹公出濡须，权数挑战，乃自乘舡，从濡口而入，公见舟舡器仗，徒伍整肃，喟然叹曰：生子当如孙权为，刘景升子，若纟屯犬耳。
    吴志，孙权屈伸忍辱，任才尚计，有勾践之英奇，人之杰矣，故能自擅江表鼎峙之业，性嫌忌，果於杀戮，既於末年，弥以滋甚，至于谗说殄行，胤嗣废毙，岂所以贻厥孙谋，以燕翼子者哉，其後叶凌迟，遂致覆国，未必不由此也。
    【诔】晋陆机吴大帝诔曰：我皇明明，固天生，体和二合，以察三精，濯晖育庆，怀详载荣，率性而和，因心则灵，厥灵伊何，克圣克仁，茂对四象，克配乾坤，齐明日月，考祥鬼神，诞自幼冲，哲宿照，甄化无形，探景绝曜，巍巍圣姿，文武既俊，有觉德徽，兆民欣顺，将熙景命，经营九围，登迹岱宗，班瑞旧圻，上玄匪惠，早零圣晖，神庐既考，史臣献贞，龙盾启殡，宵载紫庭，辰旒飞藻，凶旗举铭，崇华熠烁，翠盖繁缨，千乘结驷，万骑重营，箫鼓振响，和銮流声，动轸阊阖，永背承明，显步万官，幽驱百灵，随化太素，即宫杳冥，亿兆同慕，泣血如零。
    ◇晋武帝
    王隐《晋书》曰：世祖武皇帝，文帝太子也，文帝初开晋国，立为世子，拜抚军大将军，嗣相国文帝崩，魏帝命上为相国晋王，十一月，受禅于魏，有献雉头裘者，上曰：异服奇伎，典制所禁也，宜於殿前烧裘，上与羊祜张华谋伐吴，朝士莫知也，潜乃筹量虚实，为战备，孙皓面缚舆榇降，有司奏，晋德隆茂，光被四表，吴会既平，六合为一，宜勒封岳，以彰圣德，诏曰：此盛德之事，所宜未议。
    帝谱曰：世祖武皇帝，讳炎，字安世。
    【诔】晋潘岳世祖武皇帝诔曰：粤若稽古帝皇，诞受休命，作我晋室，赫赫文皇，配天并日，大行龙飞，创制改物，沉恩汪，流泽洋溢，上齐七政，下绥万邦，四门穆穆，五典克从，惟清缉熙，於变时雍，爱尽事亲，教加百姓，于丧过哀，在祭馀敬，后蚕冕服，躬籍粢盛，六代毕奏，九功咸咏，行敦醇朴，思贯玄妙，莅政端位，临朝光曜，胄子入学，辟雍宗礼，国老恂恂，贵游济济，莫孝匪子，莫悌匪弟，化自外明，训法以礼，犷彼吴楚，称乱三代，世历五伪，年几百载，边垂虔刘，王化阻阂，羽檄星驰，钲鼓日戒，帝御群师，奉辞奋旅，腹心庭争，爪牙疑沮，天监独照，圣策乃举，朝服济江，止戈曜武，野无交兵，役不淹月，僭号归命，稽颡晋阙，邪界蛮流，傍纳百越，表闾旌善，德音爰发，虞人献箴，周书垂诰，酒惧其彝，兽戒其冒，于我大行，纵心所好，动不逾矩，性与道奥，厌厌酣饮，乐不辨颜，桓桓振旅，田无游盘，我德如风，民应如兰，靡不夙夜，无敢宴安，务农望岁，时或不稔，小心翼翼，恤民以甚，御坐不怡，撤膳振廪，西流垂精，南金仰施，咏言孝思，天经地义，问谁赞事，英彦髦士，问谁翼侍，博物君子，潜明神鉴，从众屈己，道济群生，为而不恃，先天弗违，後天降时，万物熙熙，怀而慕思，绅，不谋同辞，岩岩岱宗，想望翠旗，恭惟大行，功成不居，议寝封禅，心栖冲虚，策告不足，太平有馀，七十二君，方之蔑如，思乐天德，等寿嵩华，如何寝疾，背世登遐，迁幸梓宫，孤我邦家，龟筮既袭，吉日惟良。永指太极，宁神峻阳，群后擗踊，长诀せ京，圣灵斯顾，岂伊不伤，家无远迩，邦靡小大，四海供职，同轨毕会，茫茫原野，亭亭素盖，缟辂解驾，白虎弭旆，龙盾即定，玄闼载扃，如天斯崩，如地斯倾，哀哀庶寮，自愍，彼苍者天，胡宁斯忍，圣君不返，我独旋轸。
    【哀策文】晋张华武帝哀策文曰：感大飨之无亏，哀樽俎之虚设，叩龙盾以长叫，痛灵晖之潜逝，其辞曰：钦惟皇考，体道之真，德侔乾坤，齐曜三辰，应期登禅，协于天人，上虔郊祀，下惠兆民，宪章唐虞，允得其津，搜扬仄陋，故老是宾，百揆时序，盛业日新，恩从云翔，威犹霆震，江海静波，岷岳无尘，四夷率服，莫不来臣，肃慎奉贡，越裳效珍，化此弊俗，归之至淳，昔在上圣，咸享百年，哀哀皇考，用不是臻，遘厉弥侵，景命殒颠，舍此昭，即彼幽玄，仰瞻靡怙，廓若无天，终制尚俭，率由典度，华幕弗陈，器必陶素，不封不树，所在惟固，贻法来世，是则是慕，大隧既启，吉日将征，锺鼓雷震，白虎抗旌，龙螭骧首，良驷悲鸣，倡者振铎，挽夫齐声，背此崇殿，将下庭，玄宫窈窕，修夜冥冥，光灯永戢，幽闼长扃，仰诉皇穹，零泪屏营，云谁能忍，寄之我情，结心坟陇，永凭圣灵。
    【论】晋干宝晋武革命论曰：帝王之兴，必俟天命，苟或代谢，非人事也，文质异时，兴建不同，故古之有天下者，柏皇栗陆以前，为而不有，应而不求，执大象也，羲黄世及，以一民也，尧舜内禅，体文德也，汉魏外禅，顺大名也，汤武革命，应天人也，高光争伐，定功业也，各因其运，而天下随时，随时之义大矣哉，古者敬其事，则命以始，今帝王受命，而用其终，岂人事乎，其天意乎。
    ◇晋元帝
    《晋中兴书》曰：中宗元皇帝，讳睿，字景文，世祖咸宁二年，生于洛阳，初诞有神光之异，一室尽明，所藉藁，如始刈，及长，白豪生日角之左，眼有精曜，唯侍中谯国嵇绍，少而异之，谓其友曰：琅琊王毛骨非常，殆非人臣之相，惠帝幸临漳，中宗从驾，是时中宗叔父东安王繇，为成都王颖所害，惧祸及，谋出奔，其夜月明，禁卫甚严，不能得去，有顷，天暴风雨晦暝，徼者四散，中宗间得脱，及迁镇建邺，以顾荣为军司马，礼接名豪，设官分职，隐恤士庶，百姓归心焉，初性好酒，王导深以为诫，乃命左右进觞，躬引覆之，自是不复饮也，愍帝为胡贼刘粲所没，中宗素服出次，举哀三日，於是百僚称上尊号，帝固让，百僚又固请，中宗慨然流涕曰：吾本琅琊王，诸贤见逼不已，乃呼私奴命驾，将反国，群臣不敢复逼，乃求依魏晋故事，为晋王，许之，愍帝崩于平阳，百僚更上尊号，是日即皇帝位。
    《晋阳秋》曰：太安中，童谣曰：五马浮渡江，一马化为龙，永嘉大乱，王室沦覆，唯琅琊西阳汝南南顿彭城五王获济，至是中宗登祚，先是五铎见于晋陵，灵数玄感，若合符契。
    【策文】晋郭璞元皇帝哀策文曰：永惟殿宇之廓寂，悲彝奠之莫歆，感鸾辂之晏驾，哀衮裘之委衿，痛圣躬之遐往，长沦景於太阴，乃作策曰：王之不极，百六作艰，集琼林，鲸跃神渊，怀愍失据，海覆岳巅，蠢蠢六合，冈不倒悬，灵庆有底，见龙在田，谁其极哉，我后先天，大人承运，重明继作，抚征淮海，骏命再廓，仁风旁靡，神化潜铄，处冲思挹，居简行约，圣敬日迈，玄心逾漠，用物与能，总揽群略，林无滞才，山无遗错，恩靡不怀，化靡不被，茫茫海域，款塞慕义，万里同尘，冈匪王隶，熙熙遗黎，莫知其寄，括终宇宙，混同天地，曰功永年，曰德庆隆，奈何氛厉，奄集圣躬，大业未恢，皇龄未中，天よ其景，昆颓其崇，小子，藐藐孤冲，靡天何戴，靡地何凭，恍惚极慕，若存若终，蔑焉无闻，廓焉长寂，聆音靡，瞻颜失觌，穷号曷诉，叩心谁告，何悲之哀，何痛之酷，呜呼我皇，逢天之戚，呜呼哀哉，眇然升遐，即安玄室，煌煌火龙，赫赫朱，终焉永潜，曷其有出，明训长绝，小子何述，望阜增欷，临崩恸栗，哀兼陟方，痛过遏密，灵爽安之，反真复质，永合元漠，终始得一。
    【令】晋元帝答刘琨等令曰：今方岳牧伯之任，股肱腹心之臣，万邦之内，九服之外，咸见翼戴，以隆天威，是用辞不获已，而居王位，寻览所陈，弘旨优远，孤方当匡复帝祚，岂可猥居极位，昔有夏克复，赖靡艾之勋，周宣中兴，由申邵之佐，二公镇御幽朔，忠以卫上，建功极难，实凭远略，夷难雪耻，於是乎在。
    【表】晋刘琨劝进元帝表曰：否泰之运，古今迭有，宗子有明德，曷常不由多难以隆中兴，故犭佥狁残周，以启宣王，巨猾窃汉，乃发光武，陛下天授至德，聪明神武，劳谦恭己，卑以自牧，体伯禽经营之诚，行公旦吐握之事，上崇勤王之义，下垂庇民之量，收罗俊，任贤以能，绥爰陕东，化流无外，戎狄荒服，请事率职，重译纳贡，不远万里，功高德邵，遐迩归心，况陛下道迈大宗，勋莫与二，且以亲以贤，义实兼之，是以琨敢缘天文人事徵祥之应，昧死上事，以奉尊号，原陛下无常心，以群心为心，忘其身，以万物为公，则宗庙蒸尝，不替於今，逆虏逋寇，一讨而灭，无负於天下，无愧於七后矣。
    又表曰：臣闻台宿在天，实承辰极，股肱虽卑，同体元首，臣负乘前朝，过充三吏，国之崇替，有与忧喜，臣闻德合两仪者，固以四海为公，智周万物者，不以一身为私，舜禹揖让，以陟帝位，汤武征伐，以济时难，彼四王者，遘会不同，登受有异，至夫外己存物，忧世遗躬，其致一也，期於爱民治国，应变合道，以为天下利而已矣，况宗庙是陛下之宗庙，百姓是大晋之百姓耶，陛下若忽七庙之重，距天人之心，绝而不继，困而不拯，则宗庙不歆其祀，群生无所措其手足矣，况臣班具臣之列，荷累世之恩，上怀国家之统，俯绝乌鸟之情者哉，昔伍员发怒，手挞平王之墓，灌夫慷慨，身搴吴濞之旗，皆能宣其臣节，摅其私忿，戮尸斩将，存亡冈恨，臣诚无若人之才，实有此人之愤，苟得上凭天威，展其微效，虽陨九泉，犹以明白。
    又表曰：陛下之躬执谦光，允恭克让，俯从吏议，示总万机，布旷荡之诏，开自新之路，海隅渐惠，朔南暨声，有生之伦，咸被嘉庆，陛下量包宇宙，明侔三辰，灵稽应，华戎同戴，加以王室中微，邦基将绝，遗民元元，属命陛下，陛下以德则无所与让，言事固所负荷，诚宜遗小礼，存大务，援据图录，居正宸极，上副祖宗之心，下一兆庶之望，臣闻必也正名，前圣大之，春秋传曰：名以出信，名苟不正，则事有不从，信苟不立，则礼义或愆，乃载籍之明诫，开塞之所由也。
    又表曰：臣闻天生蒸民，树之以君，所以对越天地，司牧黎元，圣帝明王，鉴其若此，知天地不可以无飨，故屈其身以奉之，知黎元不可以无主，故不得已而临之，社稷时难，则戚蕃定其倾，郊庙或替，则宗哲纂其祀，所以弘振遐风，式固万世，自元康已来，艰祸繁兴，永嘉之际，氛厉弥昏，宸极失御，登遐丑裔，国家之危，有若缀旒，天不悔祸，大灾荐臻，国未亡难，寇害寻兴，逆胡刘曜，纵逸西都，主上幽劫，复沉虏庭，神器流离，再辱荒逆，臣每览史籍，观之前载，厄运之极，古今未有，在食土之毛，含气之类，莫不叩心绝气，行号巷哭，况臣荷宠二世，位厕鼎司，承问震惶，精爽飞越，臣闻昏明迭用，否泰相济，天命无改，历数有归，或多难以固邦国，或隐忧以启圣明，是以齐有无知之祸，而小白为五伯之长，晋有骊姬之难，而重耳以主诸侯，陛下玄德通於神明，圣姿合於两仪，应命世之期，绍千载之运，符瑞之表，天人有徵，中兴之肇，图谶垂典，自京畿殒丧，九服崩离，陛下抚宁江左，奄有旧吴，柔服以德，伐叛以刑，抗明威以慑不类，杖大顺以肃宇内，纯化既敷，则率土宅心，义风既畅，则遐方企踵，昔少康之隆，夏训以为美谈，宣王之兴，周诗以为休咏，况茂勋格于皇天，清晖光于四海，苍生，莫不欣戴，声教所加，原为臣妾者哉，且宣皇之胤，唯有陛下，亿兆攸归，曾无与二，天祚大晋，必将有主，主晋祀者，非陛下而谁，是以迩无异言，远无异望，讴歌者无不吟咏徽猷，狱讼者无不思于圣德，天地之际既交，华裔之情允合，一角之兽，连理之木，以为休徵者，盖有百数，冠带之伦，要荒之众，不谋而同辞者，动以万计，是以臣等敢考天地之心，因函夏之趣，昧死上尊号，原陛下存舜禹至公之情，狭巢由矫抗之节，以社稷为务，不以小行为先，以黔首为忧，不以克让为事，上以慰宗庙乃顾之怀，下以释普天顿首之望，臣闻尊位不可久虚，万机不可久旷，虚之一日，则尊位以殆，旷之浃辰，则万机以乱，陛下虽欲逡巡，其若宗庙何，其若百姓何。
    ◇晋成帝
    《晋中兴书》曰：显宗成皇帝，讳衍，字世根，肃祖长子也，即位後，苏峻及祖约，阻兵作逆，诏庾亮卞距之，战于青，等败绩，死之，亮奔江州，共陶亻品温峤，率众下讨峻，临阵斩之。
    【策文】晋成帝哀策文［阙撰人姓名。］曰：宸极寥廓，圣灵遐之，哀备物之虚在，痛永往之无期，乃命史官，述德寄辞，其辞曰：五德代兴，素灵启曜，离光叠晖，三辰重照，明明我皇，含贞挺妙，玄秀夙达，履德冈违，凤栖遐邈，神宇凝夷，文明外润，仁简内绥，举无遗中，鉴无幽微，韵隆汾阳，道侔垂拱，静恭清穆，冥功日用，神轨，固天攸纵，爰在阳九，皇纲中替，奸竖肆逆，牢罗失卫，升降艰难，协应神契，灵祚既保，显扬天命，雾朝，两仪开镜，训谘阿衡，虚己纳正，九功潜流，七德将表，方振宏罗，棱威电扫，芟荡神衢，一我王道，昊天不吊，降兹大悔，天倾其仪，地覆其载，大业未究，神爽迁背，哀贯三灵，痛流万代，爰初不豫，大渐在躬，启手归全，神气夷冲，凝哉达识，体正履终，衮龙既袭，玉容斯幽，澄醪虚设，觞爵靡酬，坟牍莫启，圣迹谁修，冥冥我皇，神焉何游，抚膺遐叫，迸涕交流，三筮告期，将归陵墟，陛殒羽翼，庭纳龙舆，玉轮动运，锡鸾鸣衢，铭旆徘徊，六骥踟蹰，轻云荫轨，流风翼车，哀哀同轨，崔々免夫，长号永慕，泣涕涟洳，大块独运，终归其始，我后永往，宁神千祀，悠悠上天，惟己，眇然靡凭，廓焉无恃，目范令仪，徽音在耳。
    ◇晋康帝
    《晋中兴书》曰：康皇帝，讳岳，字世同，成皇帝崩，上即位，忧哀不忍言政，一委中书监庾冰。
    【策文】晋康帝哀策文［阙撰人姓名。］曰：感广厦之空寂，悲俎奠之虚陈，痛皇神之邈远，哀灵景之长泯，仰瞻宸极，俯凭鸾轩，五情摧裂，号恸烦冤，遂命国史，述德铭勋，事以言显，功以名存，其辞曰：招拒降灵，笃生我皇，歧嶷妙哲，幼有璋，含真发曜，兰风载芳，厥初肇建，宗国是胤，祗承师友，执心淑慎，徽猷恺悌，金质玉润，固天所启，应兹灵运，入继皇祚，龙腾凤迅，因假任物，惟精委顺，穆穆我皇，风流凝广，聪鉴遐照，思心内朗，应变无方，从善如响，矩仪可虑，法物可象，覆焘群生，靡物不养，如何一旦，神游灵爽，仰攀擗踊，触物咸想，卜吉有期，将即玄冥，太常既建，千乘列庭，皓皓舆服，翩翩素旌，笳箫寥咧，免夫齐声，六骥踌躇，萧萧悲鸣，是用增哀，雨泣г缨，痛贯五内，哀切三情，道隆名贵，德享弥光，灼灼皇猷，终然允臧，垂美兆祀，芳风休扬。
    ◇晋穆帝
    《晋中兴书》曰：孝宗穆皇帝，讳聃，字彭子，康帝子也，崩时年十九。
    【策文】晋穆帝哀策文［阙撰人姓名。］曰：钦明文思，允恭克让，忽若布衣，忘其矜尚，体有示无，德充神王，冕旒两楹，委政元辅，内倚公旦，外仗尚父，郁哉惟文，赫斯惟武，西廓岷河，北清伊渚，园陵聿修，旧京式叙，方振长慧，风扫天宇，休牛归马，卷旗卧鼓，俾我蒸民，击壤容与，昊天不吊，奄背率土，哀同遏密，痛方创钜，日月不居，神道之幽，三辰吉良，五谋同休，祖载华庭，晏驾崇丘，俯执馈奠，仰攀龙，岌岌黼た，飘飘素ヵ，感想平昔，人怀崩抽，号声如震，洒涕成流。
    ◇晋简文帝
    《晋中兴书》曰：太宗简文帝，讳昱，字道方，中宗少子也。
    《晋阳秋》曰：桓温始以雄盛入辅，系以废立，帝虽登祚，内不自安，初，荧惑入太微，寻废海西公，至是荧惑犹在太微，帝恶之，谓郄超曰：命之修短，大所不计，故无复往日事耶，超云，大司马温，方内固社稷，外布经略，非常之事，臣以百口保之，超假还东，帝谓之曰：致意尊公，家国之事，遂至於此，由吾不能以道匡树，思患豫防，愧叹之深，言何能喻。又诵庾阐诗云，士痛朝危，臣哀主辱，泣下沾衣，涟如相续。
    《续晋阳秋》曰：帝弱而惠异，中宗深器焉，及长，美风姿，好清言，举心端详，器服简素，与刘忄炎王蒙等为布衣之游。
    【策文】晋简文帝哀策文［阙撰人姓名。］曰：同轨毕至，内外成列，素旗宿悬，せ京首辙，执祖行於前殿，奉灵舆而迁逝，悲神宇之长违，痛圣仪之幽翳，攀龙盾以孺慕，抚素膺以泣血，爰命史臣，叙述圣德，扬徽音於飞旌，写哀心于翰墨，乃作策曰：淳曜发晖，皇历攸应，圣祖启运，哲王遐承，蒸哉元后，光我中兴，天基徙构，朝阳再升，皇矣圣考，合一履中，道心玄玄，文明内融，湛湛神仪，穆穆灵风，望之凝秀，即之深冲，爰在初龄，至性自然，水镜一世，堂室重玄，素庭，翳若丘园，遂阿王室，婉迹经纶，时有隆，道无屈伸，如彼平流，泯矣其津，大过之时，皇德不竞，天人革心，讴歌徒咏，时惟伊霍，辅运以政，钦若昊天，祗此明命，龙飞九五，飨兹万国，居宗举契，允恭玄默，绸缪哲辅，虚己仗德，天明方曜，离晖翳朗，玄化谁陶，苍生曷仰，四运忽其遥迈，日月飘以飞沉，将宁神於玄宇，迁玉辂於中林，背华殿之昭，即幽隧之重深，奉神榇以永诀，邈终天而莫寻，神恍惚其若寄，泣横坠以流襟。
    ◇晋孝武帝
    《晋中兴书》曰：烈宗孝武皇帝，讳昌明，中宗第三子也。
    【策文】晋王孝武帝哀策曰：同轨毕至，百司胥亚，法物夕陈，せ京夙驾，亲执馈奠，长号永夜，惧鼓刻之遄尽，哀良辰之莫借，悲宫宇之寥廓，痛圣仪之幽化，夫至德无名，固理绝称喟，然祝史陈辞，亦臣子所贵，寄穷情於翰墨，庶遗尘之仿佛，其辞曰：惟皇作极，五德迭胤，康实复夏，武亦隆晋，太宗，希夷其韵，镜之者玄，抚之者顺，於穆皇考，嗣徽绝轨，前圣後哲，契合一揆，心去其伐，行遗其美，废华任诚，舍筌存旨，惟深通志，群方咸秩，惟几成务，能事斯毕，未若我皇，至则不疾，恢恢天网，疏而莫失，居有以虚，宰多以少，简则可从，易则不扰，信及豚鱼，泽被亿兆，湛然司契，坐一八表，园陵既卫，威灵赫赫，子来既构，寝庙弈弈，武曰止戈，戎不极役，文教聿，有耻且格，迹有远迩，感无高深，道之所被，改色革音，皓兽驯苑，素羽栖林，殊柯通理，异蒂同根，方融玄液，陶铸斯民，云韶候奏，比屋思淳，积莫应，天罚奄臻，太山颓构，洪渎竭津，何殃之甚，何酷之殷，自罹凶，二气代变，霜繁广除，风回高殿，帷幕空张，肴俎虚荐，极听无闻，详视冈见，人神道殊，吉凶有礼，龟筮参谋，埏隧告启，史臣考吉，警者在陛，攀援忪忪，惟兄及弟，龙舆肃以引迈，前鹿纷以抗旒，城阙俨以整列，驰道亘以通，感平昔之所幸，岂斯路之复由，免哀唱以翼衡，驷悲鸣而顾，违华宇之晰晰，即永夜之悠悠，奉灵榇而长诀，缅终天而莫收，诉穹苍以叫踊，洞五内其若抽，傥性命之可赎，甘人百於山丘，茫茫大运，靡始不终，哲王遗世，贵在道融，昭哉我皇，万代流风，良史式述，德音永隆。
    ◇宋武帝
    徐爰《宋书》曰：武皇帝，彭城县绥兴里人，夜生有神光之异，室内尽明，是夕，甘露降于墓树，少尝游下邳，遇一沙门于逆旅舍，沙门言及中原多故，因云江表寻复丧乱，能拯之者，其唯君乎，其意甚切至，初高祖患手创，积年未瘳，沙门因出怀中黄散一裹留之，沙门既去，高祖追而望之，倏忽不见，以散治创，一傅而愈，馀散宝录之，每被金创，辄用有验，高祖举目瞻睐，常见二龙在焉，始尚微小，及贵，龙形渐长，光色转明，左右侍者，亦数见徵异，晋陵人韦薮，少以占相为事，其言多验，尝相高祖曰：君当位至方伯，久之又曰：君相转进，贵不可言，唯原富贵无相忘，高祖北征，至洛阳，常有紫云见於军上。
    沈约《宋书》曰：帝讳裕，字德舆，小字寄奴，初为冠军孙［○宋书武帝纪孙下有无终二字。］司马，桓玄篡帝位，迁天子於浔阳，桓修入朝，高祖从至京邑，玄见高祖，语司徒王谧曰：昨见刘裕，风骨不恒，盖人杰也，上清简寡欲，严整有法度，未尝视珠玉舆马之饰，後庭无丝竹之音，宁州尝献琥珀枕，光色甚丽，将北征，以琥珀治金创，上大悦，命捣碎，分赋诸将，平关中，得姚兴从女，有盛宠，以之废事，谢晦谏，即时遣出，宋台建，有司奏东西堂施局脚床，银涂钉，上不许，使用直脚，钉用铁，孝武帝大明中，坏上所居阴室，其处起玉烛殿，与群臣观之，床头有土障壁，上挂葛灯笼麻蝇拂，侍中袁ダ，盛称上俭素之德，故能光有天下，克成大业者焉。
    【诔】宋谢灵运武帝诔曰：九有同悲，四海等哀，矧伊下臣，思恋徘徊，敢遵前典，式述圣徽，乃作诔曰：舜潜历岩，高晦泗渚，龙德而隐，风积乃举，皇之遁世，屯难方阻，眷此区寰，闵尔沦胥，太元之季，权戚携薄，隆安之初，主相蒙弱，岳牧纠虔，朝庭纷错，妖横乘隙，蛟喷鲸跃，既扰奥区，遂斥帝廛，乱离斯瘼，不後不先，赖明哲，授手康旃，纪度回薄，馀分成闰，旧晋中微，伪楚籍衅，蹑彼潜机，整此英阵，推亡必朽，固存斯振，卢循负险，肆慝遐岭，殄我江豫，迫我台省，民既摇荡，国将迁鼎，乘驺归辕，式固皇境，弘危济险，弭难释殆，虎骑鹜隰，舟师涨海，倾穴寻窠，穷幽测昧，昔去洛，息肩江，世更十君，年逾百祀，国绝兴复，家成桑梓，荒默莫恤，颓国谁耻，夏典载禹，九道是行，商诰述汤，兼攻是并，勤彼周流，协此经营，杖钺伐鼓，赫赫明明，乃敕众师，竟执戎昭，诲以三略，惠以六，云撤周京，席卷秦郊，复礼前茔，雪愧旧朝，既清西关，将旋东道，中憩徐豫，兼应燕赵，业盛曩代，惠侔大造，泽及四海，功格八表，悠悠声教，绵绵川陆，北献毡裘，南贡金竹，ヮ首冠弁，穿匈敛服，寒穴欣日，巢栖玩屋，匪惟遐谭，灵物偕就，孰是人事，自天所，甘露芝草，祥云瑞宿，嘉禾连木，素鸟皓兽，昔之所感，讴颂同音，今之所应，幽显一心，宋充虞德，晋犹唐钦，曰总八，于兹三龄四维开张，九流昭明，敦俭务素，钦贤爱萌，制规作训，阐校修经，礼乐已甄，云雨未弘，将陟井陉，薄扫白登，北朔渴望，飞旌衡朋，东岱灵迟，玉牒金，天地不仁，苍生寡福，已荷一遇，弃我何速，梁颠太颓，甘殒以赎，同轨毕至，率土咸哀，殊方均服，栾栾素，洒泪成雨，响叫如雷，史臣考卜，高山开基，贞龟无远，迁灵有期，嗣皇擗В，群后崩悲，孰云不戚，痛百在兹，惟祖之夕，流火始变，秋月未永，飞漏急箭，鸣箫哀敫，金觞虚奠，列驾长隧，发辇华殿，华殿既谢，长隧是幸，双盖踌蹰，六闲引领，攀援容貌，眷恋俄顷，哀哀百僚，长辞含鲠，奉教百朝，执鞭王始，从履五牧，年历十祀，天光下济，谬蒙眷齿，愧微刀笔，颇预游止，垂幕侍讲，接筵餐理，曙朗夕，登台泛沼，匪月匪日，无晏无早，如何一旦，缅邈穹昊，徽容未远，圣灵超然，收泪即路，含戚何言，风霜萧瑟，山海苍茫，地苦情矜，节速心伤，孰是幽哀，实恋我皇，情思如环，萱苏岂忘。
    【议】宋颜延之武帝谥议曰：以为圣哲同风，功美殊称，盖出乎道者无方，故刑于物者不一，伏惟道塞人神，信通期运，爱敬所禀，因心则远，英粹之照，正性自天，体苞潜跃，虑周卷舒，龙德在阴，虽艰贞而不闷，因时而惕，故有来其必亨，在晋之季，皇涂荐阻，扌抢干纪，璇玑失驭，天鉴灵武，民属圣明，不假十室之资，不籍百乘之赋，首义驰风，一鼓静乱，涤除太阶，消殒薄蚀，斯亮登庸之基，经纶之始者也，内难虽弭，外图未辑，河华海岱，负固相望，荆濮燕亳，侯服交侵，眷言帝畿，思康王路，戎不称驾，遗珉即序，斥候之所末羁，亭徼之所不译，莫不饰诚请罪，款塞来宾，故能洒扫中岳，致庙九山，神道会昌，宝命既集，损之而益，後身愈先，既而仪形帝载，揖让天历，改玉乎文祖，班瑞于神宗，贯革寝机，文武笏，故辰居两楹，坐一八表，国训成均之学，家沾抚辜之仁，大美配天，必终之以俭德，道固万叶，犹申之以话言，允所谓教思无穷，树之长世，取高上代，顾邈前王矣。
    ◇宋孝武帝
    沈约《宋书》曰：帝讳骏，字休龙，小字道民，文帝第三子也，元凶杀逆，举义兵，克定京邑，乃践帝位，年三十五，崩，在位八年。
    【策文】宋谢庄孝武帝哀策文曰：应门洞望，驰道南除，涂已撤，郁鬯将虚，哀子嗣皇帝，擗В池，周遑旌轸，攀七纬之崩沦，恸三灵之徂尽，百神慕而行云沉，万国哀而素霜，衣冠缅邈，弓剑不追，敢缉讴颂，仿佛希夷，其辞曰：枢电皇根，月瑶国绪，胤裔丹陵，蝉联华渚，二后在天，大行纂武，克睿克圣，重规袭矩，昭昭金式，明明玉温，望云其远，就日其尊，雨零露湛，冬暖春暄，声芳纳麓，道昭宾门，上德无称，至功不器，怊怅四始，优游六位，缀响兰深，缉言琼秘，悠哉梁践，眇焉汾肆，敬业开，离经作翰，鸿起荆河，鸾游楚汉，泗滨г明，江区承奂，陕左清郊，棠阴虚馆，地维不纽，乾纲弛机，羲庭薄蚀，紫路流飞，泣血氵瓜，顾瞻川沂，孝贯枢极，义震寰围，誓钺皇郊，诏师牧甸，七景缔华，五云卷煽，雪怨园邑，扫耻瀛县，启圣宸居，集宝龙见，王室多故，国步方蹇，淮济裂冠，江荆毁冕，东楚乱常，西华汨典，动挥图，爰戡爰剪，浃宙斯澄，绵区咸镜，修风晓逸，德星夕映，溽露飞甘，舒云结庆，祯被动植，信泊［○疑当作洎。］翔泳，缺礼克宣，坠章必构，方堂飨极，圆流肆胄，南耸郊宫，北清灵囿，瑶轩春藉，翠华冬狩，经纬穷文，克定尽武，高阝上呈祥，介丘载伫，在盈念冗，成功弗处，荣镜中世，舄弈前古，睿业初远，鸿化方亭，丹云承日，素景媵星，玉几去袭，缀衣在庭，辞重阳之昭昭，降大夜之冥冥，气贸炎凉，史诏龟筮，文物空严，銮和虚卫，动蜃辂之逶迟，顾壁羽之容裔，出国门，分天地，向幽途，异身世，龙旌郁而青槐远，惊葭乱而白杨翳，观初霜之变条，听秋风之下蒂，桥山ㄌ云，林亏日，辇道结寒，松庭尽密，芝盖迫令，上骧眷辔，万肃其北炎，灵阿阒其深隘，南维有时倾，离光不常镜，腾英声与茂实，方流华於舞咏。
    ●卷十四 帝王部四
    ○齐高帝  齐武帝  齐明帝  梁武帝  梁元帝  北齐文宣帝陈武帝  陈文帝陈宣帝
    ◇齐高帝
    《齐书》曰：高帝讳道成，字绍伯，兰陵人，受禅于宋，在位四年。
    【哀策文】齐王俭高帝哀策文曰：降阶执礼，泣血缠心，感客台之罢御，哀恭馆之不临，仰神仪而邈绝，视区物而凄阴，俾兹良史，敬修旧则，敢图鸿规，式扬至德，其辞曰：灵源遥裔，肇惟商丘，圣功宁夏，贤识归周，我皇踵武，超冠前猷，英风允迪，德音孔修，月准敷仁，日精表孝，则地均和，体天合照，外弘三至，内隆七教，水祚将倾，乾维晦象，韦弁长袭，鼓磬属响，声化已沦，政刑遂往，国图靡缉，民规载爽，康世以德，拨乱资武，威以雷霆，润以风雨，六术允昭，四义克举，自东徂北，遐方即序，功被河济，化隆江汉，帝仰式，王维伫，改步藩屏，来登翼赞，绸缪总章，因循阳馆，昔在保衡，君违斯正，爰兹博陆，亦鉴灵命，放昏以忠，登明资敬，义焕金石，功昭舞咏，蠢尔荆汉，悖乱人经，谋连枢禁，兵接神，御宄以德，御宄以刑，献捷宗寝，饮至王庭，政教云行，徽猷天造，山鉴紫璇，苑茂朱草，玉检腾晖，金绳荐宝，天镜既穆，地维既肃，遐迩一体，表里礻是福，乃眷斯民，昧旦杼轴，兴文偃武，缵禹旧服，所尚惟简，所保惟贤，居尊弥约，无善不延，胶庠载缉，风轨克宣，上洞清仪，下达玄泉，听览闲日，应物馀景，怡虑以文，栖心以静，鸿章晨英，徽言夕永，迹庇区服，情深箕颖，万餐和，百神受职，梁甫欣仪，云亭望式，辅德伊何，奄捐民极，嵩岳长倾，宸晖斯昃，机照惟寂，达鉴靡伤，慎终敬始，知微知章，立言垂范，玉润金相，瞻仰遗式，哀结流霜，旋玉大之敫镜，动云旗之逶迤，振哀笳於八极，响清跸於咸池，顾应掖而稍远，视机衡而长离，风迟迟而怀暮，日よよ其若垂，感衣冠於乔岳，追弓剑之在斯，悼丁年之薄，诉穷心於两仪。
    【表】梁江淹齐高帝让禅表曰：陛下远视唐虞永揖之典，近摹汉魏高谢之礼，既鉴金水昏明之数。又协云雷兴替之徵，若乃与能之交，禅锡之会，岂伊虚薄，所可遵拟，昔傅岩佐商，礻失终上公，溪翼周，名极列伯，臣才非半古，功愧逮圣，狱讼不往，讴歌宁归，河乏马图之宝，天无乘龙之锡，伏原陛下遗舜禹之心，俾臣守巢由之节，则道曜日月，泽浸飞泳。
    ◇齐武帝
    《齐书》曰：武帝讳绩，字宣远，在位十一年。
    【议】梁沈约齐武帝谥议曰：臣闻天德平分，而四时之名或异，圣功一揆，而皇王之称不同，盖迹因随事，名由义立，尧臣禹佐，咸率兹典，伏惟尽寂穷微，含神独照，德茂始裳之主，道冠初耜之君，含精灵於五纬，驾贞明於三象，初九勿用，英气凌云，负揭日月，抑扬霄汉，龙姿凤采，焕若丽天，登庸在试，盛绩云举，虽屈景潢，降情尺木，而拯世济民，浚发怀抱，昔成汤百家，仁被比屋，文王十里，化先寡妻，前圣後贤，重规沓矩，震雄图於九江，播灵威於夏，旌旆未麾，鲸鲵自殒，弗劳羌之长，无待六事之人，义等伐谋，功高善阵，建有国之符，成定鼎之业，会朝清明，事资於牧野，受命作周，非止於西伯，视瞻寝门，孝德光备，守器宗祧，元良载远，嗣大宝以君百辟，敷景化以致隆平，守在四夷，威行海内，囹圄寂寞，礼让交兴，八柄驭下，九官咸事，临朝凝默，尊严若神，风行日ピ，无思不畅，至仁与造化争流，灵威与雷霆齐轨，上贯苍昊，下洞深泉，春无凄风，夏无苦雨，时若冈愆，多稔如积，三革不累，五刃不砥，庠塾大启，儒雅云集，训阅得宜，狩有序，丹徼青丘之野，踵反户之民，浮深驾阻，回首革面，北夷畏力，献琛内款，不藉终军之使，无假绝漠之威，嘉祥雾合，秘瑞泉涌，史不辍文，简无虚日，方当垂七曜之旗，驾八龙之乘，望礼中岳，肆觐群后，造化不仁，穆卜愆应，慕切遗弓，哀同遏密，晦朔不居，殡宫将启，勤兹大名，宜尽徽极。
    ◇齐明帝
    《齐书》曰：明帝讳鸾，字景栖，在位五年。
    【哀策】梁沈约齐明帝哀策文曰：龙既撤，备物已陈，殡宫无夜，夕燎终晨，号环京幄，攀В应路，容卫弗改，轩槛如故，望东川而不追，仰昊天而自诉，列圣同轨，谥法树声，爰诏掌牍，式播遗英，其辞曰：五曜在天，递作民主，赫矣帝高，蒸哉嗣武，多难固业，隐忧启圣，时惟我皇，功符受命，爰始濡足，坐运机深，鹏逝风举，龙动云阴，之郢南溯，即豫西临，体兹大德，怀此小心，宾于四门，四门穆穆，纳于百揆，百揆肃肃，德浸堇荼，仁被比屋，何远何迩，无思不服，嗣君丧道，不式典谟，神器业业，事等瞻乌，民怀奥主，后来其苏，皇天眷命，授以图，临朝凝，昧旦丕显，斟酌前王，择其令典，不言斯应，不行斯践，路台靡营，离宫弗宴，眷言胶塾，弘启上庠，轨仪四代，祖述三王，德晖内动，英华外扬，礼行樽俎，义及幽荒，仰庶天德，降年永久，北极齐光，南山献寿，沧溟奄竭，嵩岱皆朽，非昊穹，惟余之咎，攀龙讵几，大隧方玄，厌世崇陛，即宫下泉，殡阶已遽，素幕高褰，端闱洞启，蜃绋徐前，背朱阙以南转，乘翠龙而东度，经原野之荒凉，属西成之云暮，伐金鼓以清道，扬悲笳而启路，极厚地而不追，终苍天而永慕，苍梧晦远，徽不泯，纪事寂寞，龟书可循，哲王违世，克播遗尘，猗欤万古，晖光日新。
    【谥策】齐谢明皇帝谥策文曰：仰惟早弃万邦，圣列方远，式遵帝世，俾鬯鸿猷，咸以为无名以化，则言系莫宣其道，有来斯应，则影响庶图其功，所以永言配命，寄心宗极，光昭令德，允树风声，伏惟合信四时，齐光日月，创保大於登庸，通机神於受命，因时以惕，藉九万而轻举，天保既定，运四海而高临，及开物成务，重维国纽，风行草偃，化往如神，左贤右戚，内乐外礼，辑五材以教民，申三驱而在宥，用能盛德殷荐，美善斯毕，皇矣之业既孚，蒸哉之道咸备，景化方远，厌世在天，龟筮告期，远日无改，仰则前王，俯询百辟，累德称睿，允极鸿名。
    【议】梁沈约齐明帝谥议曰：臣闻君德靡二，辟王之名不一，圣功无爽，尧禹之称或殊，兼以拯世宁乱，致平未必同道，崇单增祧，嘉号不可相袭，伏惟自天诞睿，英圣在躬，皇矣之符夙著，蒸哉之谣早集，宾门纳揆，天平地成，自南自北，无思不韪，任属负图，导扬末命，值嗣主狂凶，人伦道尽，宗社阽危，瞻乌靡，国难立长，乱极治刑，四海乐推，三灵以眷，东向而让天下，功高代入，流涕而膺宝位，如就重负，日昃劬劳，躬亲庶事，抚辜纳隍之念，义同於罪己，振民厚下之情无废於终食，聪明神武，逖听迩闻，万目备张，纲靡漏，御辔不迷，宁藉听於襄野，大川可济，不待备於舟楫，峥嵘之下，泽靡不怀，寥廓之上，明无不烛，包以宇宙，润以风雨，霜露所交，人迹所至，百姓仰之而不知其始，万物用之而冈识其终，上庠废业，忽焉已久，三载弗为，沦弛将及，临朝引领，思隆雅训，贵游胥萃，俊造成群，方将驱世反本，既仁且寿，告成东岳，高宴汾阳，造化不仁，厌世云及，放勋之慕不追，负乡之思空远，殡宫将撤，盾轸难留，英声茂实，於是乎在。
    梁任齐明帝谥议曰：以为穷神之迹，无继於成名，教思所宗，言归於有称，是以则天为大，义尽於翼善，武功受命，理贯於斯文，伏惟功高五让，道冠三极，爱敬始於扬名，孝飨终乎严配，寥廓大度，诞君人之符，闺庭小节，应轨物之训，历试允谐，纳揆时序，贻厥之寄，义均负图，榱栋惟新，压焉将及，於是承制宣德，定策公卿，登嗣后於西锺，反独夫於侯服，既而主幼时艰，仍离屯蹇，应当璧之祥，注息肩之原，立德以长，绍开中兴，拟度天行，取则乾健，日昃罢朝，幽枉必达，官曹寂寞，圄犴空虚，虎门肆义，大足协律，岩廊有绅之谈，乡塾无横议之士，既富而教，弘此孝治，遂使家无荡子，野有栖亩，天下於掌握，览八荒於户牖，宠微金穴之家，恩绝椒风之馆，天应民和，祥符总暨，故能上变云物，下漏深泉，若乃青丘丹陵之国，黄银紫玉之瑞，幽符远萃，询德报功，方将驰道日观，清宫鸣泽，为而不恃，高揖成功，百川所以朝宗，参辰於焉取正，岂所谓中衢均奠，悬衡共轨者欤。
    【表】齐谢为百官劝进齐明帝表曰：臣闻时乘在御，必待先天之业，神化为皇，乃叶应期之运。况复汤孙有绪，纂尧惟德。旧邦伫新，复禹归祉。大齐之权舆宝历，孕育前古，昭假四海，克酬三灵。而嗣命疾威，蕃鄙叛换，委裘御，彝鼎如忽。陛下文思体道，徇齐作圣。剪应龙於冀州，戮长蛇於沮水。荣光之瑞昭回，延喜之宝润色。天卷爰发，人谋咸赞。伏原陛下，仰答灵，弘宣景命，诞受多方，奄宅万国。
    【启】梁沈约贺齐明帝登祚启曰：窃惟皇源浚远，帝宝连晖，基深庆厚，道贯万叶，而郁林凶德早树，行悖人经，逖听之所未书，宗庙之殆如缀，百灵耸动，九服回遑，结后来之望，思庇民之主，日月以冀，遐迩翘心，伏惟陛下，大圣在躬，君德夙表，龙章日采，焕若丽天，纳麓宾门，道风遐被，睿化神行，无思不洽，狱讼允归，天人戴仰，屈飞龙之眇辔，纡汾阳之远情，运尧心以临亿兆，敷舜烈以膺宝命，虽中宗之兴殷道，宣后之隆汉德，异世同符，千载一揆，刑措之业方远，隆平之基在焉，率土含欣，怀生戴赖，况臣早蒙覆润，夙荷恩灵，踊跃外畿，心不胜庆，谨缉民和，式流星泽，涂歌里，戴怀凫藻。
    ◇梁武帝
    《梁书》曰：武帝讳衍，字叔达，兰陵人，受禅于齐，在位四十九年。
    【议】梁元帝高祖武皇帝谥议曰：臣闻翼善传圣曰尧，仁圣盛明曰舜，受禅成功曰禹，除虐去残曰汤，谥者行之迹，号者功之表，虽贱不诔贵，卑不诔尊，而彰乎名者，盛德之嘉号也，被於物者，治定之实录也，斯所以声明焕乎锺石，昭晰备於弦管者焉，伏惟天纵钦明，惟睿作圣，功超三五，声逾七十，仰之弥高，就之弥远，载潜载跃，乃武乃文，先是木运告终，群后改属，乾维冈构，地纽如崩，祧祀阽危，公卿旰食，九牧有沦胥之悲，八表兴横流之叹，乃凝威黑水，表瑞丹陵，云合景从，表里礻是福，受终文祖，允恭克让，知黔首不可以无归，苍生不可以无主，降汾阳之远志，不得已而临之，於是类帝宗，革命创制，郊式展，殷荐斯洁，临兹大宝，化与和气俱宣，扇此王风，政与秋霜并肃，言悬日月，功格区宇，不以紫宸为贵，不以黄屋为尊，政谧刑措，民殷国阜，虹旌式卷，堡燧载清，胥象相因，环苦无旷，天衢亭泰，王道升平，南海候风，东溟奉赆，膏露凝枝，庆云触石，山开苍璧，地出玄，骠骑把钺，则休屠款塞，太尉抗旌，则名王蹶角，声教所渐，浃灵蛇之都，威令所行，通烛龙之外，开庠建序，布於成均，正俗移风，氛氲於司乐，虚纳十乱，引谅直之规，广辟四门，弘招贤之德，青衿知击壤之性，黄发恣鼓腹之欢，加以钻味微言，研精至道，文终所牧之典，史倚所读之书，无辍万机，日且千遍，驰郁郁之声，表乾乾之德，允所谓皇哉君哉，日用而不知者矣，方旦告成岱岳，镂升中之玉简，昭事梁甫，秘社首之金绳，而文王明夷，事侔往册，黄帝桥山，痛深前典，万有沦伤，三辰掩曜，人轸慕，山海含悲，恸切陟方，哀深遏密，烦冤荼毒，贯切心髓，风树不静，陟岵何期，思所以钦若九功，仰稽七德。
    【敕】梁沈约武帝践祚後与诸州郡敕曰：钦惟遂古，爰及近代，虽禅代异时，而成功一揆，岂惟静民宁乱，实由符运总集，故能启业垂统，光宅区夏，齐氏遘兹昏讠皮，斯亡奄及，民命蠢蠢，倒悬非喻，朕大惧四海舟覆，二象云倾，亿兆与昆岗并燎，绅与蕴崇共日，永言凄悼，发愤经营，推锋投袂，电击风扫，藉上天之灵，因熊罴之用，德未半古，功侔前烈，齐氏既钦若虞夏，高揖万邦，兼以冥符先著，乐推攸在，幽显宅心，辞不获命，猥以虚寡，君临万国，川壑之怀，寤寐盈虑，方欲昧旦丕显，日昃忘劳，思与贤能，康济世道，卿拥旄万里，共治是寄，当求民瘼，留念狱市，威断以御强猾，仁惠以抚贫孤，使远近幽深，咸得其所，方虚位钦能，悬爵伫效，勿令汉代玺书，独行於自古，晋世班条，靡用於兹日，想加克勉，副其侧席。
    【令】梁任齐宣德皇后临朝答梁王令曰：承固兹谦揖，未膺大典，敬复雅旨，良有怃然，夫至寂难原，言象所绝，教思有律，感通斯在，所以异人者神明，同人者用舍，王诞兹上睿，对越天行，德冠二仪，化周群动，生民以来，一人而已，但达节弘道，每濡迹於中庸，神照惟几，不抑心於钻仰，范宣既让，其下取则，况圣图睿范，歌思是归，廉约虽弘，庆赏遂替，诚贤者悦义，长难进之风，不肖者矜功，沮竭力之效，劝沮之间，所差已远，王何得不暂纡雅尚，允答天人，使朕夜艾以安，早朝有预，今遣率兹百辟，申荐诚款，万致一涂，烦言可略。
    又敦劝梁王令曰：夫功在不赏，故庸勋之典盖阙，施侔造物，则谢德之涂已冥，要不得不强为之名，使铨宰有寄，王实天生德，齐圣广渊，重构参辰，而九星仰止，不易日月，而二仪贞观，在昔晦明，隐鳞戢翼，博通群籍，而让齿乎一卷之师，剑气凌云，而屈迹於万夫之下，辩析天口，而似不能言，文擅龙，而成辄削藁，爰在弱冠，首膺弓旌，客游梁朝，声华藉甚，隆昌季年，勤王始著，建武惟新，缔构斯在，功隆赏薄，嘉庸莫畴，一马之田，介山之志愈厉，六百之礻失，大树之号斯存，及拥旄司部，代马不敢南牧，推毂樊邓，胡尘罕尝夕起，惟彼狡童，穷凶极虐，衣冠泯绝，礼乐崩丧，既而鞠旅誓众，言谋王室，白羽一麾，黄马底定，甲既鳞下，车亦瓦裂，致天之届，拱揖群后，丰功厚利，无得而称，是以祥光总至，休气四塞，五老游河，飞星入昴，元功茂勋，若斯之盛，而地狭乎四履，势卑乎九伯，帝有恶焉，轩萃止，今遣率兹百辟，人致其诚，庶匪席之旨，不远而复。
    重敦劝梁王令曰：朕闻疋夫好仁，义在磨踵，君子行道，达斯兼济，未有尽器穷神，蕴徽章乎天植，高奠中樽，睹倾而弗拯，惟王德冠往初，功无与二，四时等契，两曜齐明，拟度天行，取则乾健，而运距艰季，道极百王，援义而起，一戎大定，罗山革草，冈不率从，用使商庭产{艹悉}，周阙树梓，倾宫既散，鹿台靡蓄，盛德大业，巍巍若此，日者亭歧之号，爰发帝言，殊物备礼，率由寡昧，虽复云竿载路，清跸启行，昭德报功，未臻其极，而高揖天休，远存克让，俾予未亡，兴惭日昃，今遣率兹百辟，人致诚请，庶有感睿心，霈然降志。
    【笺】梁任为百辟劝进，梁王笺曰：伏承嘉命伫策，明公逡巡盛礼，斯实谦尊之旨，未穷远大之致，何者，嗣君弃常，自绝宗社，国命民生，剪为仇雠，折栋崩榱，压焉自及，卿士怀脯之痛，黔首惧比屋之诛，明公亮格天之功，拯水火之切，称踵日月，重缀参辰，反龟玉於涂泥，济斯民於坑岸，使夫疋妇童儿，羞言伊吕，乡校里塾，耻谈五霸，位卑乎阿衡，地狭於曲阜，明公宜祗奉天人，允膺大礼，无使後予之歌，同彼胥怨，兼济之仁，翻为独善。又笺曰：近以朝命蕴崇，冒奏丹诚，奉披还令，未蒙虚受，绅，深所未达，盖闻受金於府，通人之弘致，高蹈海隅，疋夫之小节，是以履乘石而周公不以为疑，增玉璜而太公不以为让，况世哲继轨，先德在民，经纶草昧，叹深微管，加以朱方之役，荆河是依，班师振旅，大造王室，虽复累迹救宋，重氐存楚，居今观古，曾何足云，而惑甚盗锺，功疑不赏，皇天后土，不胜其酷，是以玉马骏奔，表微子之去，金版出地，告龙逢之怨，明公据鞍辄哭，厉三军之志，独居掩涕，激义士之心，故能使海若登，磬图效祉，山戎孤竹，束马景从，伐罪吊民，一匡靖乱，匪叨天功，实勤濡足，且明公本自诸生，取乐名教，道风素论，坐镇雅俗，不习孙吴，构兹神武，驱尽诛之氓，济必封之俗，龟玉不毁，谁之功欤，独为君子，将使伊周何地，某等不达通变，实有愚诚，不任忄空款，棘心重谒，伏原特膺典策，式副民望。
    【序】梁沈约武帝集序曰：文思安安，钦明所以光宅，日月光华，南风所以兴咏，日角之主，出自诸生，锐顶之君，少明古学，汉高宋武，虽阙章句，歌大风以还沛，好清谈於暮年，夫成天地之大功，膺乐推之宝运，未或不文武兼资，能事斯毕者也，我皇诞纵自天，生知在御，清明内发，疏通外举，爰始贵游，笃志经术，究淹中之雅旨，尽曲台之奥义，莫不因流极源，披条振藻，若前疑往滞，旧学罕通，而超然直诣，妙拔终古，善发谈端，精於持论，置垒难逾，推锋莫拟，有同成诵，无假含毫，兴绝节於高唱，振清辞於兰畹，至於春风秋月，送别望归，皇王高宴，心期促赏，莫不超挺睿兴，发神衷，及登庸历试，辞翰繁蔚，笺记风动，表议云飞，虫小艺，无累大道，怀君人之大德，有事君之小心，为下奉上，刑於辞旨，虽密奏忠规，遗必削，而国谟藩政，存者犹多，逮乎俯应归运，仰修乾录，载笔握简，各有司存，如纶之旨，时或染翰，暨於设ね灵囿，恺乐在镐，鹿鸣四牡，皇华棠棣之歌，伐木采薇，出车大杜之宴，皆咏志ゼ藻，广命群臣，上与日月争光，下与锺石比韵，事同观海，义等窥天，睹之而不测，游之而不知者矣，窃唯左史记言，右史记事，君举必书，无论大小，况乎感而後思，思而後积，积而後满，满而後言，若斯而已哉，谨因事立名，随源编次。
    ◇梁元帝
    《梁书》曰：元帝讳绎，字世诚，武帝第七子也，嗣位三年。
    【表】陈沈为群臣劝进梁元帝初表曰：蠢尔羯胡，遂凭天邑，阊阖受白登之辱，象魏致尧城之疑，臣闻丧君有君，春秋之茂典，以德以长，先王之通训，少康则牧众抚职，祀夏所以配天，平王则居正东迁，宗周所以卜世，汉光以能补不道，故景历重昌，中宗以不违群议，故江东可立，天其祚梁，必将有主，轩辕得姓，存者二人，高祖五王，代实居长，功高九有，道济生民，非奉圣明，谁嗣下武，日月贞明，太阳不可以阙照，天地贞观，乾道不可以久忄，宝器存乎至重，介石慎於易差，黔首岂可以少选无君，宗┙岂可以一日无主。
    又第二表曰：紫宸旷位，赤县无主，百灵耸动，万国回遑，虽醒醉相扶，同归景亳，或讴且诵，总赴唐郊，陛下沈首讠劳然，让德不嗣，臣闻星回日薄，击雷鞭电者之谓天，岳立川流，吐雾蒸云者之谓地，包天地之混成，洞阴阳之不测，而以财成万物者，其在圣人乎，故云，天地之大德曰生，圣人之大宝曰位，黄屋庙堂之下，大非获己所安，明镜四衢之樽，盖由应物取训，陛下稽古文思，英雄特达，比以周旦，则文王之子，方之放勋，则帝挚之季，千年旦暮，可不在斯，庭阙湮亡，锺鼎沦覆，嗣膺景业，非陛下而谁，岂可使赤眉更立盆子，隗嚣置高庙，陛下方复从容高让，用执谦尊，展其矫行伪书，诬罔正朔，见机而作，断可识矣，不疑何卜，无待蓍龟，日者公卿失驭，祸缠霄极，獯羯凭凌，奸臣互起，师戎伐颖，无处不然，劝乎诛晋，侧足皆尔，宗社不坠，ム在圣明，今也何时，而申帝启之避，凶危若此，方陈太伯之辞，国有具臣，谁敢奉诏。
    又第三表曰：日者百司岳牧，仰祈宸鉴，以锡之功，既归有道，当璧之礼，允属圣明，而优诏谦冲，然凝邈，讴歌载驰，是用翘首，楚人固执，熏丹穴以求君，周民乐归，越歧山而事主，汉王不即位，无以贵功臣，光武止萧王，岂谓绍宗庙，陛下英威茂略，雄图武，指则丹浦不战，顾眄则阪泉自荡，地维绝而重纽，天柱倾而更植，纵陛下拂衣而游广成，登山而去东土，群臣安得仰诉，万物何所归仁，况郊祀配天，篚礼旷，斋宫清庙，匏竹不陈，岂可久稽众议，有旷彝典。
    陈徐陵劝进梁元帝表曰：臣闻封唐有圣，还承帝喾之家，居代维贤，终纂高皇之祚，至如金行重作，源出东莞，炎运犹昌，枝分南顿，莫不因时多难，俱继神宗者也，陛下握符执钺，将在御天，玉胜珠衡，先章元后，神所命，非惟太室之祥，图书斯归，何止尧门之瑞，星躔东井，时破崤潼，雷震南阳，初平寻邑，宗王启霸，非劳武德之侯，清跸无虞，何事长安之邸，正应扬龙以飨帝，御凤以承天，历数在躬，畴与为让，岂可逡巡固让，方求石户之农，高谢君临，徒引箕山之客，未知上德之不德，唯见圣人之不仁。
  </div>
  <div class="pagination">
   <a href="艺文类聚_page23.html">
    上一页
   </a>
   <span>
    ...
   </span>
   <a href="艺文类聚_page19.html">
    19
   </a>
   <a href="艺文类聚_page20.html">
    20
   </a>
   <a href="艺文类聚_page21.html">
    21
   </a>
   <a href="艺文类聚_page22.html">
    22
   </a>
   <a href="艺文类聚_page23.html">
    23
   </a>
   <span class="current-page">
    24
   </span>
   <a href="艺文类聚_page25.html">
    25
   </a>
   <a href="艺文类聚_page26.html">
    26
   </a>
   <a href="艺文类聚_page27.html">
    27
   </a>
   <a href="艺文类聚_page28.html">
    28
   </a>
   <a href="艺文类聚_page29.html">
    29
   </a>
   <span>
    ...
   </span>
   <a href="艺文类聚_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
