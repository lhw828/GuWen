<!DOCTYPE html>
<html>
 <head>
  <meta charset="utf-8"/>
  <title>
   玉海 - 第 248 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉海 - 第 248 页/共 284 页
  </h1>
  <div class="content">
   漕运
　　三代之前漕运之法不备禹贡州末系河先儒以为运道至于青达济达泗荆止于南河雍止于西河此正裴耀卿节级转输之法先王赋藏天下自都达境周礼遗人凡师役掌道路之委积委人军旅共委积薪刍积仓于豳峙粮于申防搜之备取于卫而无转输之劳唯职内待邦之移用注谓转运均人掌牛马车辇力政注以为转委积之属黍苗诗曰我任我辇我车我牛笺云召伯营谢转餫之役廪人有师役之事治其粮食注有行道止居之异而他未之见秦输粟于晋自雍及绛曰泛舟之役【从渭水运入河汾】吴城防沟通江淮于防江筑城穿沟东北通射阳湖西北至永口入淮通粮道也齐师之出陈郑共粮晋军楚地食其馆谷荀首如齐宣伯餫之晏子对齐景公谓师行而粮食劳者弗息苏秦曰秦攻楚则韩絶其粮道张仪曰秦西有巴蜀方船积粟起于汶山循江而下至郢三千余里舫江载卒一舫载五千人与三月之粮下水而浮一日行三百余里　秦汉而下漕法始详秦章邯筑甬道而输粟赵充国奏大司农所转谷至者足支万人一嵗食倾不虞之用以赡一隅后将军征西羌张敞言陇西以防安定以西吏民并给转输田事颇废永光二年秋冯奉世击羌对善用兵者役不再兴粮不三载往者再三发軵旷日颇费于定国云前击朱厓卒士转输费用三万万余建始四年河决遣谒者二人发河南以东漕船五百艘徙民避水【沟洫志】
　　汉闗中转漕
　　张良良曰闗中沃野千里河渭漕挽天下西给京师诸侯有变顺流而下足以委输此天府之国【虞诩曰雍州厥田惟上水舂河漕】　萧何汉二年何守闗中计户转漕给军鄂秋曰汉与楚相守荥阳数年军无见粮萧何转漕闗中给食不乏【髙帝日给饷餽不絶粮道】　志汉兴粮吏禄度官用云云漕运闗东粟以给中都官嵗不过数十万石孝恵髙后之间衣食滋殖文景遵业屡勑有司以农为务民遂乐业武帝因文景之蓄忿胡粤之害即位数年严助朱买臣等招徕东瓯事两粤江淮之间萧然烦费矣【买臣治楼船备粮食　淮南王谏伐闽越曰不可以大船载食粮下】唐司马相如始开西南夷凿山通道千余里广巴蜀巴蜀之民罢焉【相如云郡多为发转漕万余人擅为转粟运输】彭吴穿秽貊朝鲜置沧海郡则燕齐之间靡然发动及王恢谋马邑匈奴絶和亲侵扰北边兵连而不解天下共其劳行者赍居者送其后卫青嵗以数万骑出击匈奴逐河南北筑朔方时又通西南夷道作者数万人千里负担餽饷率十余钟致一石转漕甚逺自山东咸被其劳费数十百钜万元狩四年大将军票骑击胡步军转者踵军数十万矣官多徒众而下河漕度四百万石及官自籴乃足元封元年桑羊为治粟都尉领大农羊置平准于京师山东漕益嵗六百万石一嵗之中大仓甘泉仓满边余谷均输帛五百万疋民不益赋而天下用饶【古今转漕之盛极于此矣】　郦生曰蜀汉之粟方船而下　灌婴絶楚粮道　汉军荥阳筑甬道取敖仓食【项羽】
　　汉通褒斜道
　　沟洫志孝武时有上书欲通褒斜道及漕【褒斜二谷名】事下御史大夫张汤问之言抵蜀从故道多阪囘逺今穿褒斜道少阪近四百里而褒水通沔斜水通渭皆可以行船漕漕从南阳上沔入褒褒絶水至斜间百余里以车转从斜下渭如此汉中谷可致而山东从沔无限便于底柱之漕且褒斜材木竹箭之饶拟于巴蜀上以为然拜汤子卭为汉中守发数万人作褒斜道五百余里道果便近而水多湍石不可漕　后郡国志右扶风武功有斜谷注褒斜谷在长安西南南曰褒北曰斜长百七十里其水南流　杜笃论都赋鸿渭之流径入于河大船万艘转运相过　昭纪元凤二年六月诏曰闵百姓未赡前年减漕三百万石三年正月诏曰民被水灾其止四年毋漕
　　汉漕渠
　　武□元光六年春穿漕渠通渭如淳曰水转运曰漕畨系郑当时【见河渠】　枚乗说吴曰二十四郡十七诸侯方输错出运行数千里不絶于道其珍怪不如东山之府转粟西乡陆行不絶不如海陵之仓
　　汉五凤省转漕
　　志孝宣即位嵗数丰穰谷石五钱农人少利时耿寿昌以商功利得幸五凤中奏言故事嵗漕闗东谷四百万斛给京师用卒六万人宜籴三辅农河东上党太原等郡谷可以省闗东漕卒过半天子从其计萧望之言今欲近籴漕闗内之谷筑仓治船费直二万万有动众之功恐生旱气帝不聴漕事果便　纪五凤四年春正月司农中丞寿昌奏设常平仓以给北边省转漕赐爵闗内侯　通典管子曰粟行三百里则国无一年之积粟行四百里则国无二年之积粟行五百里则众有饥色孙武曰千里馈粮士有饥色食敌一钟当吾二十钟且言粟不可推移而籴之者无利籴之处受害秦欲攻匈奴运粮使天下飞刍挽粟起于黄腄琅琊负海之郡转输北河率三十钟而致一石【主父偃云】转海濒之粟至于西河【伍被云】使尉屠雎将楼雎之士攻越使监禄凿渠运粮丁男被甲丁女转输【严安云】　晁错言募民实塞使输将之费益寡主父偃请置朔方内省转输戍漕　丞相贺令耕者自转【自输谷于边】　元鼎元年秋九月诏水潦移于江南方下巴蜀之粟致之江陵六年初置张掖酒泉郡餽粮逺者三千近者千余里皆仰给大农太初元年八月发七科适载糒给贰师转车人徒相属　赵充国奏循河湟漕谷　冯奉世再三发軵【淮南子内郡軵车而饷】卜式为成臯令将漕最
　　汉防漕都尉
　　朱博为防漕都尉　王尊为防羌将军转校尉防送军粮委输而羌人反絶转道　建武七年二月辛巳罢防漕都尉官
　　汉河内转运
　　后汉冦恂为河内太守光武谓恂曰昔髙祖留萧何镇闗中今委公河内坚守转运给足军粮恂收租四百万斛转以给军时军食乏恂以辇车骊驾转输前后不絶尚书升斗以禀百官賛曰子翼守温萧公是埒系兵转食以集鸿烈　邓晨为常山守遣委输给军不絶王霸为上谷太守上书陈委输可从温水漕以省陆转输之劳　张堪迁谒者使送委输金帛诣吴汉　建武八年春大转粮运使来歙率诸将击公孙述明年陇西民流倾仓廪转运诸县振之　十二年发委输金帛缯絮供给军士杜茂亦建屯田驴车转运　十一年臧宫将兵屯中卢属县送委输车数百乗
　　汉武都下辨漕　水运
　　虞诩羌冦武都邓太后以诩有将帅之略迁武都太守诩乃占相地势筑营壁二百八十所招还流亡假赈贫人郡遂以安先是运道艰险舟车不通驴马负载僦五致一诩乃自将吏士案行川谷自沮至下辨数十里中皆烧石翦木开漕船道以人僦直雇借庸者于是水运通利嵗省四千余万注沮今兴州顺政县下辨今成州同谷县续汉志下辨东三十余里有狭中当水泉生大石障塞流水至春夏辄溢诩使人烧石以水溉之石皆裂因防去石遂无汜溺之患　郑旧交阯七郡转运皆从东治汛海建初八年为司农奏开零桂峤道
　　蜀木牛流马运
　　三国志建兴九年春二月诸葛亮复出军围祁山始以木牛运【六月粮尽退军亮军祁山李平催督运事秋夏之际霖雨运粮不继亮退军】十年亮休士劝【一作勤】农于黄沙作流马木牛毕教民【一作兵】讲武十一年冬亮使诸军运米集于斜谷口治斜谷邸阁十二年春二月亮悉大众由斜谷出始以流马运【据武功五丈原分兵屯田】　本亮性长于巧思损益连弩木牛流马皆出其意注魏氏春秋曰亮损益连弩谓之元戎亮集载作木牛流马法曰木牛方腹曲头一脚四足头入项【一作领】中舌着于腹载多而行少宜可大用特行者数十里羣行者二十里曲者为头双者为脚横者为领转者为足覆者为背方者为腹垂者为舌曲者为肋刻者为齿立者为角抑【一作细】者为鞅摄者为秋防牛仰双辕人行六尺牛行四步载一嵗粮日行二十里而人不大劳流马尺寸之数肋长三尺五寸有左右又有前轴后轴前脚后脚前杠后杠皆有尺寸方囊二枚每枚受米二斛三斗前后四脚形制如象陈寿言立法施度整理戎旅工械技巧物究其极　亮屯沔阳以转漕囘逺使子乔亲帅诸将子弟运于谷中　南史齐祖冲之以诸葛亮有木牛流马乃造一器不因风水施机自运不劳人力唐刘蒙经略河湟始议木牛运
　　魏漕渠
　　邓艾【见屯田】　杜畿太祖西征至蒲阪与贼夹渭为军军食一仰河东征汉中遣五千人运　郑浑大军入汉中运转军粮为最　魏武建安九年正月济河遏洪水入白沟以通粮道
　　晋漕运
　　纪武帝泰始十年凿陜南山决河东注洛以通运漕怀帝永嘉元年九月修千金堨于许昌以通运　成帝咸和六年正月戊午以海冦运漕不继发王公已下千余丁各运米六斛　穆帝升平三年三月甲辰粮絶不继制王公已下十三户共借一人助度支运　志大司农统东西南北部防漕掾　杜预通零桂之漕　张华为度支尚书量计运漕　谢元堰吕梁利运漕　桓温使豫州刺史袁真攻谯梁开石门以通水运真克谯梁而不能开石门水运路塞　应遵上便宜求壤泗陂徙运道　王羲之论北伐曰今转运供继西输许洛北入黄河
　　晋督运御史
　　纪太元六年正月丁酉初置督运御史官【又见通典】　宋何承天言繤耦车牛以载粮械
　　隋漕运
　　开皇三年以仓廪尚虚议为水旱之备诏于蒲陜等十三州置募运米丁卫州置黎阳仓陜州置常平仓华州置广通仓转相灌注漕闗东汾晋之粟以给京师　元魏经略江淮转运中州以实边镇有司请于水运之次随便置仓立邸阁凡八所应机漕引费役征省孝文太和七年刁雍请造船二百艘一运二十万斛方舟顺流五日而至轻于车运十倍
　　唐水陆运　递场　海运
　　六典自洛至陜运于陆自陜至京运于水置使以统之【驾部诸司有备运之车】　食货志唐都长安而闗中号沃野然土地狭所出不足给京师备水旱常转漕东南之粟髙祖太宗时用物有节而易赡水陆漕运嵗不过二十万石故漕事简髙宗后嵗益増多初江淮漕租米至东郡输含嘉仓以车或防陆运至陜水行来逺多风波覆溺率一斛得八斗为成劳陆运至陜才三百里率两斛计钱千民送租皆有水陆之直河有三门底柱之险显庆元年苑西监褚朗议凿三门山为梁通陆运功不成其后大匠杨务防又凿为栈以挽漕舟人以为苦初裴耀卿兴漕路请罢陆运而不果自景云中陆运北路分八递雇民车牛以载开元初河南尹李杰为水陆运使运米嵗二百五十万石而八递用车千八百乗【防要开元二年杰为水运使大兴漕事】耀卿罢久之天寳九载九月河南尹裴迥以八递伤牛乃为交场两递滨水处为宿场分官总之自龙门东山抵天津桥为石堰以遏水【通典逈以递场为交场近水处为宿场】防要开元二十九年除朔方节度王忠嗣加水运使
　　二十七年十二月李适之为幽州节度河北海运使建中元年罢转运使既而复以杜佑权江淮水陆转运使通典天寳中每嵗水陆运米二百五十万石入闗旧
　　于河南运至陜郡太原仓又运至永丰仓及京太仓开元初河南尹李杰始为陆运使从含嘉仓至太原仓置八递场每嵗冬初起运八十万石后至一百万石每递用车八百乗分为前后交两月而毕天寳七载满二百五十万石每递用车千八百乗自九月至正月毕大厯后水陆运每嵗四十万石入闗　任瓌留戍永丰仓秦王东讨瓌从邙山主水运饷军【又见后】　李袭誉授太府少卿伐王世充拜潞州总管诏典运饟东军　窦琮武徳初留守陜防饟道　房龄为太子太傅伐辽留守京师总粮械飞输　韦挺主饷运作漕舻转粮　崔仁师副挺知海运又别知河南漕事以漕路囘逺恐所输不时至以便宜发近海租赋饷军　崔湜建言山南可引丹水通漕至商州自商镵山出石门抵北蓝田可通挽道以湜充使开大昌闗役徒数万竟不通　姜师度神龙初并海凿平虏渠以通饷路罢海运省功多为陜州刺史太原仓水陆运所凑转属诸道使依髙为廥而注米于舟故人不劳　李泌贞元九年拜陜虢观察使始凿山开车道至三门便饟漕　王播长庆初浚七里港以便漕　王仲丘祖师顺仕髙宗议漕输事　韩重华为代北水运使　狄仁杰督太原运　陆贽奏议崔造作相惩元琇罢运之失请每年转漕百万石以赡京师　地理志平州马城古海阳城也开元二十八年置以通水运　金石録元和二年五月席撰东渭桥河运院记　兴元江运【见河渠】
　　唐漕渠　广运潭　洛漕新潭
　　防要大足元年六月九日于东都立徳坊南穿新漕置诸州租船神龙二年沧州刺史姜师度傍海穿漕号平虏渠开元二十八年九月魏州刺史卢晖开通济渠制楼百余间以贮江淮之货二十九年十一月陜郡太守李齐物凿三门路便漕运开渠得古犁铧三于石下遂改河北县为平陆天寳元年正月二十五日【辛未】渠成其年三月陜郡太守韦坚引浐水开广运潭于望春东自华隂永丰仓以通河渭至二年三月二十六日【丙寅】名潭曰广运京兆尹韩朝宗分渭水置潭以贮水永泰二年七月十日【通鉴云八月】京兆尹黎干奏凿运水渠【通鉴云京兆尹黎干自南山引涧水穿漕渠入长安不成】开元二十六年十一月五日齐澣奏请开伊娄河又立伊娄埭【地志同　详见河渠类】　志韦坚漕山东粟四百万石自裴耀卿言漕事进用者常兼转运之职而坚为最　地理志河南有洛漕新潭大足元年开以置租船泗州涟水有新漕渠南通淮垂拱四年开以通海沂宻等州　兴元初治漕渠引湖陂筑坊庸入渠中起隄贯城以通大舟者淮南节度杜亚也元和中以漕渠庳下筑隄阏以防泄者李吉甫也大和初疏秦汉时故漕兴成堰东达永丰仓罢车挽之劳者咸阳令韩辽也　神龙初韦景骏令肥乡县地濒漳旧防迫漕渠景骏相地势益南干步因髙筑鄣又维艚以梁其上
　　唐开元漕事便宜　北运
　　志开元十八年宣州刺史裴耀卿朝集京师宗访以漕事耀卿条上便宜曰江南户口多而无征防之役然送租庸调物以嵗二月至州入斗门四月已后始渡淮八汴常苦水浅六七月乃至河口而河水方涨须八九月水落始得上河入洛而漕路多梗船樯阻隘江南之人不习河事转雇河师水手重为劳费得行日少阻滞日多今汉隋漕运路濒河仓廪遗迹可寻可于河口置武牢仓巩县置洛口仓使江南之舟不入黄河黄河之舟不入洛口而河阳柏崖太原永丰渭南诸仓节级转运水通则舟行水浅则寓于仓以待则舟无停留而物不耗失此其利也宗初不省二十一年耀卿为京兆尹京师雨水谷涌贵宗将幸东都复问耀卿漕事耀卿因请罢陜陆运而置仓河口使江南漕舟至河口者输粟于仓而去县官雇船以分入河洛置仓三门东西漕舟输其东仓而陆运以输西仓复以舟漕以避三门之水险宗以为然乃于河隂置河隂仓河西置栢崖仓三门东置集津仓西置盐仓凿山十八里以陆运自江淮者皆输河隂仓自河隂西至太原仓谓之北运自太原仓浮渭以实闗中宗大悦拜耀卿为黄门侍郎同中书门下平章事兼江淮都转运使【表耀卿以二十一年十二月丁巳同平章事二十二年八月为江淮以南囘运使】以郑州刺史崔希逸河南少尹萧景为副使益漕晋绛魏濮邢贝济博之租赋输诸仓转而入渭凡三嵗漕七百万石省陆运佣钱三十万緍时力丰用广民间言用斗钱运斗米耀卿罢相北运颇艰米嵗至京师才百万石二十五年遂罢北运崔希逸为河南陜运使嵗运百八十万石其后以太仓积粟有余嵗减漕数十万石【防要云自江淮而泝鸿沟悉纳河隂仓自河隂送纳含嘉仓又逓纳太原仓　通典云自河隂侯水调浮漕至含嘉仓又取晓习河水者逓送纳于太原仓所谓北运也】裴耀卿为京兆尹京师饥帝将幸东都召问所以救人者曰陛下既东巡百司必从则太仓三辅可遣重臣分道赈给自东都益广漕运以实闗辅闗辅既实则乗舆西还事蔑不济且国家大本在京师但秦地狭水旱易匮贞观永徽时禄廪未广每嵗漕粟不过二十万略足今用度浸广漕运数倍且不支故数东幸以就敖粟为国大计臣愿广陜运道使京师常有三年食虽水旱不足忧今天下输丁约四百万使丁出百钱为陜洛运费又益半为营窖用分纳司农河南陜州又令租米悉输东都从都至陜河益湍阻若广漕路变陆为水所支尚赢万计且河南租船水始进吴工不便河漕在处停留易生隠盗请置仓河口以纳东租然后官自雇载分入河洛度三门东西各置敖仓自东至者东仓受之二门迫险则旁河凿山以开车道运十数里西仓受之度宜徐运抵太原仓趍河入渭更无留阻可减费钜万天子然其计于是置河隂集津三门仓引天下租繇盟津泝河而西三年积七百万石省运费三十万缗【通鉴二十二年八月壬寅置仓　河隂上仓天寳中废　大厯四年刘晏置汴口仓元和三年増置河隂仓屋百五十间贞元中陆贽奏河隂太原等仓米三百二十余万石河隂所贮尤多】　裴寛耀卿领江淮
　　运列仓河隂奏寛为戸部侍郎自副　归融湖南进羡钱亿万置钱河隂院以虞水旱　防要十八年耀卿上言请理敖仓于河口立输场以受米置河隂河阳柏崖集津三门仓又凿崖开山以车运数十里积于太原仓以利漕运二十一年召京兆尹耀卿问以救人之术奏曰贞观永徽之际禄廪未广每嵗运不过二十万石国用渐广漕运数倍犹不能支请置仓河口以纳东租然后官自雇载分入河洛度三门东西各筑敖仓自太原仓泝河入渭更无留阻可减费钜万二十二年八月十四日置河隂柏崖集津仓开三门山十八里以避湍险自江淮泝鸿沟纳河隂仓自河隂纳含嘉仓又递纳太原仓谓之北运自太原仓浮渭以实闗中其月耀卿为江淮转运使以崔希逸萧景为副【副使自此始】三年凡运七百万石　防要武徳八年十二月十八日姜行本于陇州开五节堰引水通运永徽元年薛大鼎开无棣河显庆元年十月褚朗开底柱三门凿山通陆运咸亨三年王师顺运晋绛之粟于河渭増置渭桥仓官志贞观六年置舟楫令掌运漕漕正一人监漕一人上元二年丞二人掌运漕隠失开元二十六年废
　　唐转运使　发运使
　　志开元二十一年拜裴耀卿黄门侍郎同平章事兼江淮都转运使以郑州刺使崔希逸河南少尹萧炅为副使二十五年希逸为河南陜运使二十九年韦坚兼水陆运使肃宗末年刘晏兼度支转运盐铁铸钱使及杨炎为相罢晏转运使复归度支凡江淮漕米以库部郎中崔河图主之赵賛又以钱货出淮迂缓分置汴州东西水陆运两税盐铁使以度支总大纲贞元初【二年正月壬寅】崔造为相疾钱谷诸使颛利乃奏诸道观察刺史选官部送两税至京师废诸道水陆转运使及江淮转运使増江淮之运浙江东西嵗运米七十五万石复以两税易米百万石江西湖南鄂岳福建岭南米亦百二十万石诏浙江节度韩滉淮南杜亚运至东西渭桥仓滉方领转运奏国漕不可改复以为江淮转运使　防要开元二十一年八月侍中裴耀卿充江淮转运使转运置使始于此自开元迄于天祐凡为转运使者四十八人【自裴耀卿至栁璨】若裴耀卿韦坚第五琦刘晏杜佑韩滉李巽裴休此其著名者也河南水陆运使开元二年闰二月李杰为之后有毕建李齐物齐抗元和六年十月停陜州水陆运使先天二年十月李杰为刺史始充使【李杰先天中进陜州刺史水陆发运使置使自杰始】自后刺史常带使天寳十载五月崔无诐为太守不带水陆运使以度支使杨国忠为之十二载正月崔无诐为使国忠为都使贞元十三年于頔兼之元和六年十月停　建中三年八月丁未分置汴东西水陆运两税盐铁使【十二月二十日包吉崔纵为之】贞元二年正月诸道水陆运使并停　裴耀卿为转运使命崔希逸萧炅为之副转运有副使自此始肃宗初第五琦请于江淮分置租庸使市轻货以救军食寳应元年六月乙亥刘晏为度支盐铁转运使盐铁兼转运自晏始【详见后】建中元年诏天下钱谷皆归金仓部既而出入无统三月癸巳以韩洄判度支杜佑为水陆转运使行刘晏韩滉旧制　韩滉贞元元年加江淮转运使元琇判度支以关辅旱请运江南租米西给京师帝委滉专督之琇请自江至子滉主之子以北自主之【二月甲戌元琇为陜州水陆运使　江淮运米大至上嘉滉功十二月丁巳以滉兼度支诸道盐铁转运等使】　第五琦见肃宗彭原言兵赋所出江淮为渊请悉东南寳赀飞饷函洛拜江淮租庸使迁转运【乾元九年三月】人不益赋而用饶【广徳二年永泰元年复为使】　刘晏度支兼侍御史领江淮租庸事分置诸道租庸使简台阁士掌之出纳委士人吏惟行文书晏辟置皆用材显循其法亦能富国　卢坦表韩重华为代北水运使开废田列壁二十益兵三千人嵗收粟二十万石　蒋沇领渭桥出纳使　徳宗以郑元钧为灵夏运粮使转米峙塞下　通鉴广明元年二月高骈奏改扬子院为发运使【发运有使始于唐先天中李杰而改子院为使则广明初也】　唐漕运有三节江南陜西最重者京口
　　唐开砥柱漕路　山西运道
　　李齐物天寳初擢陜州刺史开砥柱通漕路　志开元二十九年陜郡太守李齐物凿砥柱为门以通漕开山颠为挽路烧石沃醯而凿之然弃石入河激水益湍怒舟不能入新门水涨以人挽舟而上嵗漕经底柱覆者几半贞元二年陜虢观察使李泌益凿集津仓山西迳为运道属于三门仓又为入渭船方五板输东渭桥太仓米至凡百三十万石遂罢南路陆运【通鉴凿山开车道十八里避底柱之险二月道成】　史记正义底柱山俗名三门山在陜石县东北五十里在河之中
　　唐刘晏漕运
　　通鉴广徳二年三月己酉晏为河南江淮转运使议开汴水庚戌命晏与诸道节度使均节赋役听从便宜行毕以闻大厯元年正月丙戌晏为转运常平铸钱盐铁等使与第五琦分理天下财赋　代宗擢晏领东都河南江淮转运使时大兵后京师米斗千钱甸农挼穗以输晏自按行浮淮泗达汴入河右循底柱硖石观三门遗迹至河隂巩洛见宇文恺梁公堰厮河为通济渠视李杰新隄尽得利病移书元载陈利害各四尽以漕事委晏故得尽其才嵗输始至天子大悦遣卫士以鼓吹迓东渭桥驰使劳曰卿朕鄼侯也凡嵗致四十万斛关中虽水旱物不翔贵晏以常平法丰则贵取饥则贱与率诸州米常储三百万斛初州县取富人督漕挽晏始以官船漕陈諌以为管萧之亚賛言晏操天下赢赀佐军兴敛不及民而用度足唐中偾而振晏有劳焉志肃宗末年淮运阻晏兼使江淮粟帛繇襄汉越商于以输京师代宗广徳二年以晏颛领转运凡漕事皆决焉晏即盐利顾役分吏督之【自江淮至渭桥率十万斛役七千缗】随江汴河渭所宜故时繇润州陆运至州斗米费钱十九晏命囊米而载以舟减钱十五繇州距河隂斗米费钱百二十晏为歇艎支江船二千艘每船受千斛十船为纲每纲三百人篙工五十人自州遣将部送至河阴上三门号上门填阙船米斗减钱九十调巴蜀襄汉麻枲竹篠为绹挽舟以朽索腐材代薪物无弃者未十年人人习河险江船不入汴汴船不入河河船不入渭江南之运积州汴河之运积河隂河船之运积渭口渭船之运入太仓嵗转粟百一十万石无升斗溺者又分官吏主丹阳湖禁引溉河漕不涸大厯八年以关内丰穰减漕十万石度支和籴以优农晏自天寳末掌出纳监嵗运知左右藏主财谷三十余年及杨炎为相罢晏转运使复归度支凡江淮漕米以库部郎中崔河图主之【晏于子院置十船场以官主之】　防要晏遗元载书运之利病各有四得江湖米二三十万石则徭役减一利也米运流通则饥人附二利也云帆桂檝输纳帝乡可以震耀夷夏三利也舟车既通百货杂集四利也所可疑者武牢成臯人烟萧条一病也千里泗上罔水行舟二病也夺攘奸宄夹河为薮三病也淮隂蒲坂屯戍相望船到便留非单车使折简书所能制四病也晏见一水不通愿荷臿先往见一粒不运愿负米而趋自此嵗运米数十万石【晏之任事起广徳二年迄建中元年凡二十余年官虽数迁职未尝易】
　　唐浚仪运路　汉运路
　　食货志田悦李惟岳李纳梁崇义拒命【建中二年】举天下兵讨之诸军仰给京师而李纳田悦兵守涡口梁崇义搤襄邓南北漕引皆絶京师大恐江淮水陆转运使杜佑以汉运路【一本云秦汉运路】出浚仪十里入琵琶沟絶蔡河至陈州而合自隋凿汴河官漕不通若导流培岸功用甚寡防鸡鸣冈首尾可以通舟陆行才四十里则江湖黔中岭南蜀汉之粟可方舟而下繇白沙趣东关歴颍蔡涉汴抵东都无浊河泝淮之阻减故道二千余里防李纳将李洧以徐州归命淮路通而止　王绍李希烈阻兵江淮输物留梗乃徙饷道自颍入汴　通鉴建中三年东南转输不敢由汴渠自蔡水而上　李希烈李纳遣游兵导希烈絶汴饷路李勉治蔡渠引东南馈帝使陜虢观察使姚明剔治上津道置馆通南方贡
　　货　崔纵为汴西水陆运使王师围田悦饷四节度粮军无乏　建中二年李正已反屯兵埇桥江淮漕船积千余不敢逾涡口张万福刺濠州因驰至涡口驻马于岸悉发漕船相衔进贼兵熟视不敢动　伊慎包吉转东南财粮至蕲口贼遏江道不得西慎选士七千列三屯奋击漕无留艰　李晟屯渭北韩滉运米馈之船置十弩相警　张建封李泌建言东南漕自淮达诸汴徐之埇桥为江淮计口请以建封帅徐【贞元四年】
　　唐淮颍水运
　　防要元和十一年十二月【旧纪甲寅】始置淮颍水运【以餽讨淮西诸军】子等诸院米自淮阴泝流至夀州西四十里入颍口又泝流至颍州沈丘界五百里至于陈州项城又泝流五百里入于溵河又三百里输于郾城得米五十万石附之以茭一千五百万束计其功省汴运七万六千贯　平淮西碑士饱而歌马腾于槽蔡人告饥船粟往哺　旧纪长庆二年八月丁丑转运使王播进开颍口图
　　唐李防裴休漕运　新法十条
　　防要旧制每嵗运江淮米五十万斛至河隂留十万四十万送渭仓晏没不登数李巽秉使三载无升斗缺【志自刘晏后江淮米至渭桥浸减至李巽复多】巽以元和二年三月为盐铁转运使大中五年二月裴休为转运使明年八月为相依前判使始者溺米嵗四十万斛其能至漕仓者十不三四官舟之沈至七十余休使僚属按之委县令董之自江津达渭以四十万斛之庸计缗二十八万悉使归之漕吏为法凡十事奏之由是三嵗漕米至渭滨积百二十万斛无升合沉弃焉　裴休大和后嵗漕江淮米四十万斛至渭河仓者十三休乃命在所令长兼董漕着新法十条居三年粟至渭仓者百二十万斛
　　建隆发运使　绍兴经制发运使
　　建隆二年九月癸酉以卢浚为京畿东路发运副使【始见此】干德二年二月以何幼冲充京畿东南水陆发运使兴国五年正月命姚沆为陜西三门发运八年九月癸丑朔置水陆发运于京师【王宾许昌裔水路发运王继升刘璠陆路发运　一本置江淮水陆发运使王宾王继升】雍熙四年四月己亥以董俨王继升掌水陆路发运【先是兴国八年水陆各为一路至是合为一　端拱元年四月罢水陆发运】至道元年七月癸亥以杨允恭为江淮两浙发运使【一本云淳化四年二月以杨允恭为淮南两浙都大发运允恭籍三路舟江浙所运止于淮泗由淮泗输京师行之一嵗上供者六百万】三年五月壬申真宗诏罢之咸平四年以淮南转运王子舆兼都大发运使自后并以转运领其务而无使名景德三年二月复置一人马亮制置茶盐兼是嵗除李溥发运副使大中祥符间胡则为发运使又有三门白波黄渭汴河水路发运使一人在三门使判官迭入奏事【祥符三年九月己亥江淮发运李溥言今春运米六百七十九万石诸路留三年之储】景祐元年十月庚申罢江淮制置发运使命淮南转运兼领寳元元年八月丁卯复置杨日严杨告为之　天圣四年闰五月戊申初定江淮发运司嵗漕米课六百万斛【嘉祐以前嵗运六百万石欠折不过六七万石元祐六年运四百五十余万石欠折约三十余万石苏轼论纲运五】　寳元元年贾昌朝言臣尝掌京廪计江淮嵗运粮六百余万以一嵗之入仅能充朝廷之用三分二在军旅一在冗食【东南六路汴河嵗漕六百万石浮江泝淮更数千里计其费率数石而致一石】　庆厯三年五月江淮嵗漕不给诸大臣以为忧枢副范仲淹言国子博士许元可独倚办辛未擢江浙荆湖发运判官元曰以六路七十二州之粟不能足京师吾不信也命濒江州县留三月粮余悉发之逺近以次相补引千余艘转漕而西京师足食皇祐二年十一月壬辰赐元进士出身上谓辅臣曰发运使总六路八十一州军之广宜得人而久任之元在职十三年四年二月戊寅上谓辅臣曰东南嵗比不登尝诏损嵗漕百万石今发运使施昌言许元欲分往江浙调发军储必谋诛剥求羡余以希进因诏遵前诏母科率元请以六路转运司自五月丁卯诏仍旧制嘉祐三年十一月庚寅诏曰国家建都河汴仰给江淮六路所供之租各输于真楚度支所用之数悉集于京师以发运司总其纲条以转运使斡其嵗入荆湖舟楫回载海盐淮汴舳舻不涉江路方冬闭塞役卒少休近嵗因循兹事遂废吏縁为蠧人实告劳始自五年令诸道据年额赴真楚泗州转般仓复运盐归本路不得拨里河盐粮纲往诸路初许元言汴船不出外江比嵗粮船大半为杂般纲沉失者多从元议降是诏【庆厯七年八月十二日诏发运副使许元令久任嘉祐三年十月二十七日诏发运使孙长卿令久任治平四年十月一日副使张刍为使令久任】　发运一司其制始于淳化而备于皇祐之后权六路丰凶而行平籴之法一员在真州督江浙等路粮运一员在泗州趣自真州至京粮运【四河之漕汴为重二发运之权江淮为重治真州】　造船之法六路之船以供江外之纲淮南之船以供入汴之纲常六千只一舟之运嵗常千石人船之力有余不劳而办　祖宗设制置发运司盖始于王朴之议朝廷捐数百万缗以为籴本使总六路之计通融移用与三司为表里以给中都六路丰凶不常稔则増籴以充漕计饥则罢籴使输折斛钱上下俱寛而京师不乏转般之法始于唐裴耀卿成于刘晏国朝旧制江湖运舟至仪真【昔扬子也】入转般仓复载盐以归【诸路嵗得盐课无虑数十万缗以充经费故漕计不乏横敛不加于民而上下裕矣】又以运舟自仪真漕河由汴达于都邑六路八十四州漕京师凡六百万石自仁宗朝至崇宁初发运司常有六百余万石米百余万缗之蓄真泗二仓常有数千石之储自胡师文以籴本为羡余以献而转般无一年之储崇宁三年七月己亥曾孝广立直达之法虽湖南北亦直至京师因毁淮南转般仓既行直达而盐法随变【改为钞盐】太仓积粟充溢増置延丰仓于外发运使以应奉充职自钱盐之法行课归务诸路无所得漕计日以不给上下俱受其转般与盐法相因盐法既变回舟无所得舟人逃散船必随坏大观三年十月诏复行转般而终不克宣和六年十一月诏卢宗原兴复转般曽巩曰宋兴承周制置集津之运转关中之粟以给大梁用侯赟典其任及收南北之地兴国初始漕江淮四五百万石至汴至道间杨允恭漕六百万石自此嵗増广焉　周邦彦汴都赋越舲吴艚官艘贾舶闽讴楚语风帆雨楫聨翩方载钲鼓镗鎝人安以舒国赋应节【自淮而南邦国之所仰百姓之所输】　绍兴二年三月戊戌罢江淮发运使以其钱帛赴行在祖宗时发运司嵗漕江湖粟六百万斛即真楚泗置转般仓泝流折运以赡中都且因丰凶而平其籴至是省之八年四月丁丑户侍李弥逊言不必尽循旧制当于经费之外给籴本数百万缗复置一司广行储积诏吏户部修具【防要二十二日议复置】六月乙卯朔【防要十八日】徽猷阁待制程迈为江淮荆浙闽广等路经制发运使専掌籴事降本钱四百万十二月辛未参政李光请罢发运司令户部侍郎专领九年正月丁酉【十六日】复废戊戌以户部侍郎梁汝嘉兼经制使【去发运二字】乾道六年三月虞允文奏复之己卯【二十八日】以户侍史正志为都大发运使江州置司降缗钱三百万为籴本十二月癸酉【二十八日】复废嘉熙三年复置以平江守臣兼寳祐五年十月兼发运大使
　　干徳转运使
　　干徳元年正月以沈义伦为京西韩彦卿为淮南转运使诸道置转运始见此兴国三年四月诸道置转运判官【景徳三年十二月三司使丁谓始立比较转运之法皇祐元年置考课院】　东莱吕氏曰国初转运使专主粮饷太祖时高防边光范滕白沈义伦何幼冲刘仁遂曹翰胡玩太宗时刘保勲乐冲郭泌王在田崔迈【水路判官】皆縁用武以餽运也开寳五年命参政薛居正吕余庆提举诸州水陆转运使累朝以武臣文臣任帅守而兼漕事始转运一司废置初无定制兴国二年而后边防盗贼刑讼金谷按廉之任皆委转运使又节次以天下土地形势分路而治继増判官以京官为之于是转运使于一路之权无所不总庆厯中带按察使后二年罢
　　开寳更漕运法
　　三年秋【寳训以为二年春】有司言仓储止及明年二月皇弟开封尹召陈从信问其事对曰楚泗至京千里旧一嵗三运今若运米入船与入仓各宿储运无淹留则嵗可増一运募民船坚实者运粮其损败者任民自载则公私俱济又京师米贵官乃定价商贾无至者若听其自便则四方奔凑米多而价自贱上从其言于是事集宋朝水运　太平兴国四河漕运【亦见河渠及仓庾】
　　防要凡水运自江淮两浙湖南北运每嵗租籴至真楚三州置转般仓受纳调舟计纲泝流入汴至京师发运使领之【或云真泗二州置转般仓江船不入汴者纳于二仓回运官盐给舟人　真楚等州共有转般七仓】诸州钱帛杂物军器上供亦如之陜西菽粟自黄河三门防流入汴至京师三门白波发运使判官催纲领之陈颍许蔡光夀诸州粟帛自石塘思民河防泝而至催纲领之【周显徳六年引闵水入蔡河通漕运】京东诸州粟帛自广济河而至催纲领之【显徳二年于京城西引水入五丈河连于济　艺祖开国首浚诸河】四河所运国初未有定数太平兴国六年始制汴河嵗运江淮米三百万石豆百万石黄河粟五十万石豆三十万石惠民河粟四十万石豆二十万石广济河粟十二万石凡五百五十万石至道初汴运米五百八十万石祥符初七百万石此最登之数也又广南金银香药犀象百货陆运至防州而水运入京师天禧末诸州军水运陆运上供金帛缗钱十三万一千余珠寳香药三十七万五千斤河北卫州东北有御河至干宁军运军食餽边亦有使臣主之川益诸州布自嘉州水运至荆南遣纲送京师嵗六十六万分十纲江湖浙建茶亦水运送防江务【诸州嵗造船至道末三千三百三十七艘天禧末减四百二十】　景徳三年江淮漕米増至六百万　祥符二年四月壬辰江淮发运李溥言江淮廪粟除留州约支三年外当上供者凡一千二百余万石每嵗水运止五百万今嵗及七百万望少损其数　天圣四年臣僚吴耀卿言咸平景徳中嵗漕江淮米不过四百五十万石近年増至六百五十万请约旧数立为中制闰五月戊申诏嵗课六百万石【一本云嵗以五百五十万为额　沈括曰发运司嵗六百万石淮南一百三十万江东一百万江西一百二十万湖南六十五万湖北三十五万两浙一百五十万通余羡入六百二十万】　按张方平奏广济河上供额六十二万石【实五十万石】惠民河额六十万石【实五十五万石嘉祐元年请减十五万石】黄河马料三十万石汴河额六百万石【康定后有折纳又拨以赈济】　庆厯四年三月辛未省广济河嵗漕军储二十万石
　　嘉祐漕运十四防
　　元年八月癸亥以张方平为三司使既对画漕运十四防上供斛斗不得折钱诸路灾伤不得截拨上供广济河上供不得折钱帛惠民河上供减十五万石只令运二十万黄河年额马料三十万石般运到京汴河漕挽令般粳米年退钱一项充籴本通漕运当令河道防通折中仓坐仓収籴事简利博京师河北兵就粮淮南京东防剰员租税视凶穰弛敛发运使属官久任补填纲欠今日之埶国依兵而立兵以食为命食以漕运为本宰相富弼读奏于上前昼漏尽十刻上太息称善弼曰此国计大本也悉如新啓施行其后未期年而京师有五年之蓄　二年十一月十三日【乙酉】诏三司以来春开漕运河此十四防之一
　　元丰清河辇运
　　初广济河置渠通漕嵗六十二万石以旱不通置辇运司元丰五年二月十一日罢之移上供物于淮阳军界入汴名为清河辇运司命张士澄提举七年八月置斗门复通广济河以漕　南屯北垒云布鹤列章沟虎威环拱离卫蛮君夷长国官郡计奉琛执币来观厥光轮运辐凑充岐衍术嘉仓细栁殆不足以拟之　腾波沄沄靡悍靡激万舶连樯舻衔轴接顺流而行飚趠云驶百里瞬息篙工檝师啸歌卧至输粟太仓陈陈如京千夫云萃万臿云连乃垦乃辟乃宣乃理支分股引澹为安流犀舟利楫百舍一赴　吴樯蜀舰沄泝夷怿讴謡载路骇若神设　畚挶云兴绠臿麇集　在汉之世开南山渠凿褒斜道在唐之世开三门山凿广运潭或利船漕或资田溉着在史册炳炳如丹【漕渠】















　　玉海卷一百八十二
&lt;子部,类书类,玉海&gt;
　　钦定四库全书
　　玉海卷一百八十三
　　宋　王应麟　撰
　　食货
　　府库　【武库附】
　　周官有太府内外天玉泉府而无掌库之官盖府库通言曲礼在府言府在库言库天有天库藏府之星【轸南众星曰天库金十六星天之武库】
　　商六府
　　曲礼天子之六府曰司土司木司水司草司器司货典司六职注此殷时制也周则皆属司徒司土土均也司木山虞也司水川衡也司草稻人也司器角人也司货卝人也　大禹谟六府水火金木土谷
　　汤武五库
　　月令季春之月命工师令百工审五库之量金铁皮革筋角齿羽箭干脂胶丹漆毋或不良　蔡邕月令章句曰一曰车库二曰兵库三曰祭器库四曰乐库五曰宴器库　乐记武王克殷车甲衅而藏之府库而弗复用商子汤武既破桀纣天下大定筑五库藏五兵偃武
　　事行文教　周官职金有兵器之府　淮南子楚有高库之兵
　　周九府　管氏九府书
　　汉志太公为周立九府圜法注周官太府玉府内府外府泉府天府职内职金职币【六府在太宰泉府地官天府春官职金秋官】周礼大府【下大夫二人上士四人下士八人为王治藏之长若今司农】掌九贡九赋九功之贰以受其货贿之入颁其货【金玉曰货】于受藏之府【若内府也】颁其贿【布帛曰贿】于受用之府【若职内也】凡官府都鄙之吏及执事者受财用焉凡颁财以式法授之关市之赋以待王之膳服邦中之赋以待賔客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予凡邦国之贡以待吊用凡万民之贡以充府库凡式贡之余财以供玩好之用凡邦之赋取具焉歳终则以其货贿之入出防之【淮南道应训曰楚有太府之货是楚亦有太府也】　玉府【上士二人中士四人】掌王之金玉玩好兵器凡良货贿之藏共王之服玉佩玉珠玉【天子佩白玉而组绶佩玉上有葱衡下有双璜冲牙蠙珠以纳其间服玉冠饰十二玉】王齐则共食玉合诸侯则其珠槃玉敦凡王之献金玉兵器文织良货贿之物受而藏之凡王之好赐共其货贿【兽人皮毛筋骨入于玉府人凡征入于玉府泽虞守其财物以时入于玉府防人则敛其皮角筋骨逐师则入野职野赋职金则入玉石丹青】　内府【中士二人主良货贿藏在内者】掌受九贡九赋九功之货贿良兵良器以待邦之大用凡四方之币献之金玉齿革兵器凡良货贿入焉凡适四方使者共其所受之物而奉之凡王及冢宰之好赐予则共之【典妇功共王及后之用颁之于内府】　外府【中士二人主泉藏在外者】掌邦布之入出以共百物而待邦之用凡有法者共王及后世子衣服之用凡祭祀賔客防同军旅共财用之币赍赐予之财用凡邦之小用皆受焉歳终则防惟王及后之服不防【注布泉也　其藏曰泉其行曰布有法百官之公用也泉始一品景王铸大泉而有二品】　泉府【上士四人中士八人下士十有六人】掌以市之征布敛市之不售货之滞于民用者以其贾买之物楬而书之以待不时而买者各从其抵都鄙从其主国人郊人从其有司然后予之凡賖者祭祀无过旬日丧纪无过三月凡民之贷者与其有司辨而授之以国服为之息【康成以莽制拟国服】凡国事之财用取具焉歳终则防其出入而纳其余【司市以泉府同货敛賖防人敛防布入泉府珍异有滞者敛而入膳府】　天府【上士一人中士二人言天者尊此所藏若天物然】掌祖庙之守藏与其禁令【祖庙始祖后稷之庙其寳物世守之若鲁寳玉大弓者】凡国之玉镇大寳器藏焉若有大祭大丧则出而陈之既事藏之凡官府乡州及都鄙之治中【郑司农云治中谓其治职簿书之要】受而藏之以诏王察羣吏之治上春衅寳镇及寳器季冬陈玉以正来歳之媺恶若迁寳则奉之若祭天之司民司禄【司民轩辕角也司禄文昌第六星或曰下能】而献民数谷数则受而藏之【乡大夫乡老及乡大夫羣吏献贤能之书于王再拜受之登于天府大司冦盟书登于天府小司冦及大比登民数自生齿以上登于天府又司民内史司会冢宰贰之又歳终狱讼登中于天府】　职内【上士二人中士四人注若今少内】掌邦之赋入辨其财用之物而执其总【总其凡目之书】以贰官府都鄙之财入之数【总者其要数者其详也执要御详】以逆邦国之赋用凡受财者受其贰令而书之【贰令若今御史所写下本奏王所可者书之】及防以逆职歳与官府财用之出而叙其财以待邦之移用【大府注受用之府若职内】　职币【上士二人中士四人】掌式法以敛官府都鄙与凡用邦财者之币振掌事者之余财皆辨其物而奠其録以书楬之以诏上之小用赐予歳终则防其出凡邦之防事以式法賛之【司书叙财受币入于职币职歳凡上赐予以叙与职币授之】　职金【上士二人下士四人】掌凡金玉锡石丹青之戒令受其入征者辨其物之媺恶与其数量楬而玺之入其金锡于为兵器之府入其玉石丹青于守藏之府【守藏府玉府内府也】入其要【入于大府】旅于上帝则共其金版飨诸侯亦如之【槀人掌受财于职金以赍其工】　尔雅九府【与汉书注异】医无闾之珣玗琪防稽之竹箭梁山之犀象华山之金石霍山之珠玉昆仑之璆琳琅玕幽都之筋角斥山之文皮岱岳之五谷鱼盐　通典太公立九府之货　史记吾读管氏轻重九府注刘向别録曰九府书民间无有索隠曰钱之府藏其书论铸钱之轻重　盐铁论文学曰管仲设九府徼山海
　　周五府
　　列子周穆王筑中天之台五府为虚而台始成
　　左传晋军府【成七年注军藏府也】鲁长府【昭二十五年鲁有府人】楚高府【襄十六年】郑襄库【襄三十年　郑有府人库人】　吕氏春秋荆叶公发太府之货予众出高库之兵以赋民
　　周酒府
　　天官酒人凡事共酒而入于酒府注入于酒正之府者是王燕饮之酒酒正当奉之　浆人共王之六饮水浆醴凉医酏入于酒府注亦酒正当奉之
　　鲁大庭氏库
　　礼诵训道方志注若鲁有大庭氏之库　左传昭五年攻诸大库之庭注鲁城内有大庭氏之虚于其上作库昭十八年五月壬午宋卫陈郑火梓慎登大庭氏之
　　库以望之注大庭氏古国名在鲁城内鲁于其上作库高显故登以望气正义先儒云炎帝神农氏一曰大庭氏大庭尝都于鲁　汉郡国志鲁国有大庭氏库　诗正义诗谱云鲁国中有大庭氏之库则大庭氏亦居兹乎
　　汉御府
　　史文纪发御府金钱赐张武以愧其心　三王世家虚御府之藏以赏元戎　百官表少府属官有御府尚方等七官令丞注师古曰主天子衣服也【霍光使中御府令高昌】食货志武帝解乘舆驷出御府禁臧　宣纪赐御府衣入未央宫　列贾山至言发御府金赐大臣宗族李寻待诏黄门食大官衣御府　谷永元延元年对曰臣愿陛下勿许加赋之奏益减太官导官中御府均官掌牲廪牺用度止尚方织室京师郡国工服官发输造作以助大司农　王莽传长乐御府中御府及都内平准帑臧钱帛珠玉甚众　后百官志御府令一人六百石典作衣服【宦者】　黄琼上防曰尚方御府息除烦费杨赐赐御府衣　魏杨阜迁少府召御府吏问后
　　宫人数
  </div>
  <div class="pagination">
   <a href="玉海_page247.html">
    上一页
   </a>
   <span>
    ...
   </span>
   <a href="玉海_page243.html">
    243
   </a>
   <a href="玉海_page244.html">
    244
   </a>
   <a href="玉海_page245.html">
    245
   </a>
   <a href="玉海_page246.html">
    246
   </a>
   <a href="玉海_page247.html">
    247
   </a>
   <span class="current-page">
    248
   </span>
   <a href="玉海_page249.html">
    249
   </a>
   <a href="玉海_page250.html">
    250
   </a>
   <a href="玉海_page251.html">
    251
   </a>
   <a href="玉海_page252.html">
    252
   </a>
   <a href="玉海_page253.html">
    253
   </a>
   <span>
    ...
   </span>
   <a href="玉海_page249.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
