<!DOCTYPE html>
<html>
 <head>
  <meta charset="utf-8"/>
  <title>
   册府元龟 - 第 368 页/共 736 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   册府元龟 - 第 368 页/共 736 页
  </h1>
  <div class="content">
   唐唐俭太宗时为民部尚书尝盐州刺史张臣合收其私羊为御史所劾以旧恩免罪贬授光禄大夫许敬宗高祖时为礼部尚书坐嫁女与蛮酋冯益之子多纳金宝为有司所劾出为郑州刺史。
    来俊臣则天时为御史中丞监察御史纪履中劾奏之其罪有五其三曰：赃赂贪浊。
    宋浑玄宗时为御史中丞天宝九载四月坐赃伏罪诏曰：浑幸因门绪累升荣秩顷委以澄清擢居风宪而公心有害私欲弥彰冒法受赃既坠於家业败名犭旬利载犯於国章特申念旧之恩俾从流放之典宜除名长流岭南高要郡。
    吉温为御史中丞天宝十三载十二月贬为澧州长史先是河东太守韦陟恣其利欲盛以河东土物入馈权要为部人所发诏下御史讯鞫陟时朝谒在华清宫惶怖不安乃厚遗温求救於禄山事泄为杨国忠奏遂坐贬。
    王昂代宗时为刑部尚书与元载深相结专事奢靡广修第宅多畜妓妾以逞其志在刑部虽公务有程昂耽私第宴连日不视曹事性贪氵不常在公乃鬻公廨菜园收其价钱以自润甚为时论所鬼载诛昂贬连州刺史。
    张涉德宗居春宫时为侍读及即位累迁散骑常侍俄授湖南观察使幸京果金事觉以旧恩不之罪废於家。
    李齐运德宗时为礼部尚书荐李为浙西受财贿不可胜计。
    韦执谊德宗时为右拾遗充翰林学士性贪婪诡贼从祖兄夏卿为吏部侍郎执谊受赂为人求科第夏卿不应执谊乃探怀中金以纳夏卿袖夏卿惊曰：吾与汝赖先人之德致其名位幸各以达，岂可如此毁摆袖引身而去执谊大惭恨。
    卢景亮为中书舍人性贪[A092]好求取以敛人竭欢时议以此薄之。
    王亻丕顺宗时为左散骑常侍充翰林待诏亻丕下劣茸唯务金帛宝玩置无门大柜上开一孔使足以受物夫妻寝止其上。
    ●卷四百八十三
    ○邦计部　总序
    天地以生物为大德圣人以富有为大业治国务本体乎！阜养之和聚人以财贵乎！敛施之节食货之利不亦博乎！攸司之设其来久矣。少昊氏以九扈为九农正随其宜以教人事此其始也。帝舜命弃播是百以为稷官命伯益奏庶艰食实山虞之官帝禹代父鲧为司空平水土之官以有天下夏商之制方册罕纪周文王之在岐用平水土之法为治人之道建司马之法以为田制武王成王绍兴统绪周公行政厥职大备天官太宰之属大府下大夫（为王治藏之府长。若司农矣。）掌以九贡九赋九功之贰以受其货贿之入颁其货于受藏之府颁其贿于受用之府（秦汉以来不置大府然其职在司农少府至梁天监七年始置大府卿）。又有玉府掌王之金玉玩好兵器凡良货贿之藏。又内府掌受九贡九赋九功之货贿良兵良器以待邦之用。又外府掌邦布之入出以贡百物而待邦之用。又有司会中大夫二人下大夫四人（主天下大计计官之长。若尚书矣。）掌以九贡之法致邦国之财用以九赋之法令田野之财用以九功之法令民职之财用以九式之法均节邦之财用掌国之官府郊野县都之百物财用凡在书契版图者之贰以逆群吏之治而听其会计。又司书掌邦之六典八法八则九职九正九事邦中之版土地之图以周知入出百物以叙其财受其币使入於职币。又职内掌邦之赋入辨其财用之物而执其总以贰官府都鄙之财入之数以逆邦国之赋用。又职岁掌邦之赋出以贰官府都鄙之财出赐之数以待会而考之。又职币掌式法以敛官府都鄙与凡用邦财者之币振掌事者之馀财。又地官大司徒之职卿一人掌建邦之土地之图与民之数（。若户部尚书也。一云：案户部之职与地官之任虽亦颇同。若徵其氵公袭则户部合出於度支度支在计之官计之任本出於天官之司会矣。）小司徒之职掌建邦之教法以稽国中及四郊都鄙之夫家九比之数。又乡师之职各掌其所治乡之教而听其治以国比之法以时稽其夫家众寡辨其老幼贵贱废疾马牛之物辨其可任者与其施舍者掌其戒令纠禁听其狱讼。又乡大夫之职各掌其乡之政教禁令以岁时登其夫家之众寡辨其可任者。又州长各掌其州之教治政令之法。又党正各掌其党之政令教治。又族师各掌其族之戒令政事。又地官载师掌任土之法以物地事授地职而待其政令。又闾师掌国中及四郊之人民六畜之数以任其力以待其政令以时徵其赋。又县师掌邦国都鄙稍甸郊旅之地域而辨其夫家人民田菜之数及其六畜车辇之稽三年大比则考群吏而诏废置。又均人掌均地政均地守均地职均人民牛马车辇之力政。又司市掌市之治教政刑量度禁令。又质人掌城市之货贿人民牛马兵器珍异。又质人掌敛布纟次布总布质布罚布质布而入于泉府。又胥师各掌其次之政令而平其货贿宪刑禁焉。又贾师各掌其次之货贿之治辨其物而均平之展其成而奠其贾然後令市。又司掌宪市之禁其斗嚣者与其乱者。又泉府掌以市之征布敛布之不售货之滞於民用者司稽掌巡市而察其犯禁者。又司关掌国货之节以联门市司货贿之出入者。又遂人掌邦之野以土地之图经田野造县鄙形体之法。又遂师各掌其遂之政令戒禁以时登其夫家之众寡六畜车辇辨其施舍与其可任者。又遂大夫各掌其遂之政令以岁时稽其夫家之众寡六畜田野辨其可任者。又县正各掌其县之政令徵比以颁田里以分职事掌其治讼趋其稼事而赏罚之。又鄙师各掌其鄙之政令。又ガ长各掌其ガ之政令以时校正登其夫家比其众寡。又里宰掌比其邑之众寡与其六畜兵器治其政令。又邻长掌相纠相受。又旅师掌聚野之&lt;耒助&gt;粟屋粟间粟而用之以质剂致民平颁兴其积施其惠散其利而均其政令。又稍人掌令丘乘之政令。又委人掌敛野之赋敛薪刍土均掌土地之政以均地守以均地贡。又山虞掌山林之政令物为之厉而为之守禁。又川衡掌巡川泽之禁令而平其守。又泽虞掌国泽之政令为之厉禁使其地之人守其财物以时入于玉府颁其馀于万民。又廪人掌九之数以待国之匪颁赐稍食。又司稼掌巡邦野之稼而辨童之种周知其名与其所宜地以为法。又舂人掌共米物槁人掌共内外朝冗食自天官太宰以下咸有大夫士府史胥徒以属焉诸侯之国则齐用管仲制国以寓军政及谨正盐铁官之数越王勾践用范蠡计然之术以胜吴魏文侯相李悝作尽地力之教平籴之法秦孝公任商鞅废井田制阡陌至始皇并天下有治粟内史掌货有两丞少府掌山海地泽之税以给其养属官有太官汤官官。若卢考工室东织西织东园匠令丞胞人都水均官长丞。又上林十八池监尚方御府官令皆主货食工作之事汉高祖封张苍为北平侯迁为计相（能计故号计相）一月更以列侯为主计四岁（以列使典授郡国传书。又云：以为官号与计相同时所卒立非久施也。）是时萧何为相国而苍乃自秦时为柱下史时习天下图书计籍苍。又善用律历故令苍以列侯居相府领主郡国上计。又有尚书郎四人内一人主户口垦田一人主财帛委输景帝後元年更名治粟内史为大农令丞亦二人，或谓之中丞武帝太初元年更大农令为大司农秩中二千石属官有大仓均输平准都内籍田五令丞官铁市两长丞郡国诸仓农监都水六十五官长丞。又有搜粟都尉武帝军官不尝置。又都水铁官两长丞属京兆尹。又左都水铁官及长安四市长丞皆属左冯翊右都水铁官属右扶风孝武帝大兴征伐孔仅为大农上盐铁丞及东郭咸阳奏置小铁官使属在所县使仅及咸阳乘传行天下盐铁作官附除故盐铁家富者为吏初大农斡盐铁官布多置水衡欲以主盐铁及杨可告缗上林财物众乃令水衡主上林上林既充满乃分缗钱诸官而水衡少府大仆大农各置官往往即郡县比没入田田之其没其所主因以入奴婢分诸苑养狗马禽兽及与诸官益杂置多（谓杂置掌众官员分事耳）後桑弘羊为治粟都尉领大农请置大农部丞数十人分部主郡国各往往置均输盐铁官其水衡都尉掌上林苑有五丞属官有上林均输御羞禁圃楫棹锺官技巧六厩辨铜九官令丞。又有衡官水司空都水农仓甘泉上林都水七官长丞上林有八丞十二尉均输四丞御羞两丞都水三丞禁圃两尉甘泉上林四丞元帝时盐铁官及比假田官常平仓其後用度不足独复盐铁官成帝建始二年省技巧六厩官。又置尚书五人其三曰民曹典膳治功作盐池苑囿之事河平元年省东织更名西织为织室哀帝初少府省乐府平帝。又置司农部丞十三人人部一州劝农桑矣。东汉承前制大司农卿一人中二千石掌诸钱金帛诸货币郡国四时上月旦见钱簿其逋未毕各具别之边郡诸官请调度者皆为报给损多益寡取相给足丞一人比千石部丞一人六百石部丞主帑藏属官有大仓令一人主受郡国转漕丞一人平准令一人掌知物贾主练染作采色丞一人官令一人主舂御米及作乾Я丞一人廪牺令一人掌祭祀牺牲雁骛之属丞一人雒阳市长一人丞一人荥阳敖仓官中兴皆属河南尹馀均输等皆省初郡国盐官铁官并属大司农中兴皆属郡县少府卿一人中二千石掌中服御诸物衣服宝货珍膳之属少者小也。故称少府王者以租赋为公用山泽陂池之税以供王之私用丞一人比千石属官有太官令掌御饮食守宫令一人主御纸笔墨及尚书财用诸物上林苑令一人及鸿德苑令主苑中禽兽颇有民居皆主之濯龙监直里监各一人并主雒阳园中藏府令一人掌中币帛金银诸货物尚方令一人掌上方工作御刀剑诸好器物及宝玉作器魏大司农因汉之制。又置典农中郎将主屯田典农中郎典农校尉所主如中郎。又置度支尚书掌军国大计。又有度支金部虞曹比部库部农部水部仓部民曹等郎皆主食货之事蜀吴多如旧制而蜀先主定益州置盐府校尉较盐铁之利属官有典曹都尉晋受命罢农部置比部金部仓部度支左民右民虞曹屯田起部水部等曹郎後。又置运漕及渡江无左民屯田运曹虞曹。又省起部水部曹大司农统太仓籍田官三令襄国都水长东西南北部护曹掾及渡江省并都水孝武复置焉少府统材官校尉中左右三尚方中黄左右藏左校甄官平准奚官等令左校坊邺中黄左右藏油官等丞及渡江省并丹阳尹孝武复置焉宋有大司农一人丞一人掌九六畜之供膳羞者属官有太仓官藉田等令丞。又少府一人丞一人掌服御之物领左右尚方御府东冶平准等令丞。又度支尚书领度支金部仓部起部四曹。又有左民尚书自此以降民曹或为左民或为右户。又有比部水部郎中其虞部郎中省都官尚书领水部焉南齐大司农水官属并如晋制其少府。又加领左右尚钅署梁高祖天监七年以大司农为司农卿班第十一（是为春卿梁初犹依宋齐皆无卿名至是增焉）司农卿位视散骑常侍主农功仓廪统太仓官籍田上林令。又管乐游北苑丞左右中部三仓丞荚库箬库丞湖西诸屯主九年。又置劝农谒者亲殿中御史。又有司农主簿一人初置大府卿掌金部府帑统右藏令上库丞掌大仓南北市令关津亦属焉。又以少府为夏卿统材官将军左右中尚方甄官平水南塘邸税库东西治中黄细作炭库纸漆等署令丞属焉。又置左右尚书并掌户籍兼知工官之事其户部度支金部仓部屯田虞部并有侍郎郎中陈并因之其司农卿。又有主簿其户部尚书领屯田後魏初大司农第二品孝文太和二十年改为第三品少卿第三品亦改为正第四品上丞第五品中改为第七品下其主簿省之。又改少府为大府卿品第三後改少府复为太府其尚书省则祠部尚书省之属有虞曹掌地图山川远近园囿田猎ゾ膳杂味等事屯田掌籍田诸州屯田等事起部郎掌诸兴造工匠等事都官尚书之属有比部掌勾检等事水部掌舟公津梁公私水事膳部掌侍官百司礼食饣肴馔等事度支尚书之属统度支掌计令凡军国损益及军役粮廪事仓部掌诸仓帐出入事左户掌天下计帐户籍等事右户掌天下公私田宅租调等事金部掌权衡量度内外诸库藏文帐等事库部掌戎仗器用所须事北齐因之司农寺省卿少卿各一人掌仓市薪米园池果实复置主簿其左右三尚方司染诸治及细作甄官等署并隶太府後周司农上士一人掌三农九稼穑之政令属大司徒大府有中大夫掌贡赋货贿以供国用属大蒙宰。又有计部大夫其户部度支金部仓部工部屯田虞部水部咸准六官各以其差次属焉隋初司农卿与北齐同太府寺卿一人统左藏左右内三尚方司染右藏掌冶甄官等署各置令丞炀帝分太府等置少府监管三尚方及司染掌治等署而太府寺管左右藏及两市平准等署焉少府置监一人少监一人丞二人统左尚内司织司染铠甲弓弩掌冶等署其後。又改监为令少监为少令并司织司染为织染令铠甲弓弩二署司农卿但统上林太仓钩盾官四署罢典农上林二署以平准令隶司农寺掌苑囿薪刍炭市易度支加司农少卿二人。又尚书省兵部尚书之属有库部都官尚书之属有工部度支尚书之属有度支户部金部仓部工部尚书之属有工部屯田虞部水部等侍郎并分掌兵仗勾检出纳国计户口金铁廪庾工役官田山泽舟公之事焉唐制司农卿之职掌邦国仓储委积之事总上林太仓钩盾官四署与诸监之官属谨其出纳而修其职务少卿为之贰少卿二人丞六人属官有上林署令二人大仓署令三人官署令二人太原永丰仓监一人龙门等诸仓每监一人司竹监一人汤泉汤监一人京都苑总监监各一人京都苑四面监各一人诸屯监监一人也。凡城宫总监监一人太府寺卿之职掌邦国赋货之事总京都四市平准左右藏常平八署之官属举其纲目修其职务少卿二人丞四人两京储市署令各一人平准署令二人左藏署令三人右藏署令二人常平署令一人少府监之职掌供百工技巧之事总中尚左尚右尚织染掌冶五署之官属庀其工徒谨其缮作少监为之贰少监二人丞四人中尚署令一人左尚署令一人右尚署令一人织染署令一人掌冶署诸冶监每冶监一人北都军器监一人甲坊署令一人弩坊署令一人诸铸钱监各一人互市监每市监一人咸有丞副主簿录事府史之徒以属焉户部尚书侍郎之职掌天下户口井田之政令其属曰：户部度支金部仓部户部郎中员外郎各二人掌领天下州县户口之事分十道以总之度支郎中员外郎各一人掌支度国用租赋多少之数金部郎中员外郎各一人掌库藏出纳之节金宝财货之用仓部郎中员外郎各一人掌国之仓庾受纳赋税出给禄廪之事刑部尚书侍郎之属曰：比部郎中员外各一人掌勾诸司百僚俸料调敛逋欠因知内外之经费工部尚书侍郎之职掌天下百工屯田山泽之政令其属曰：工部屯田虞部水部工部郎中员外郎各一人掌经营兴造之众务屯田郎中员外郎各一人掌天下屯田之政令虞部郎中员外郎各一人掌天下虞衡山泽之事水部郎中员外郎各一人掌天下川渎陂池之政令咸有令史主事等员以属焉（其官名氵公革并具卿监台省门）其後财货之任多专置使以主之不独归於台阁睿宗景二年以蒲州刺史充关内盐池使盐铁之有使自此始也。（其後朔方节度常带盐铁使）明皇先天二年始以陕州刺史李杰充陕州水陆运使漕运之有使自此始也。是年。又以豳州刺史强循充盐池使即盐州池也。开元二年。又以河南尹李杰充水运使大兴漕事明年毕构为河南尹不带水陆运使。又十一年以殿中侍御史宇文融勾当租庸地税使十二年融迁御史中丞充诸色案年户口使十八年拜户部侍郎裴耀卿为江淮转运使仍以郑州刺史崔希逸河南少尹萧景为之副转运盐铁之有副使自此始也。二十一年以侍中裴耀卿充江南淮南转运使明年九月萧景除太府少卿知度支事充江淮处置转运使二十三年以太府少卿李元知度支使二十五年以监察御史罗文信充诸道铸钱使是年。又令诸屯隶司农寺明年以侍御史杨矜充太府出纳使天宝二年陕郡太守韦坚加兼知勾当租庸使。又加兼勾当缘河及江淮转运处置使三载以御史中丞杨矜充铸钱使。又以李齐物除江南尹复带水陆运使四载以户部郎中王钅共加勾当户口色役使。又以殿中侍御史杨钊充司农出纳钱物使。又充水陆转运使五载诏以司农钱是司其官人等并不在差使限。又以侍御史杨钊充木炭使六载以户部侍郎杨矜。又充两京含嘉仓出纳使诸道铸钱使仍加诸郡租庸使七载。又以给事中杨钊兼御史中丞专判度支八载废帐坊为户部员外厅次北为户部郎中厅皆至宏丽。又於省街东取都水监地以诸州籍帐钱造考堂制度。又过於省中移都水监於省西北割右武卫园地置之（元以後毁折并尽今为户部园）十载度支使杨国忠奏请自勾当陕郡水陆运加国忠陕郡水陆运使太守崔无讠皮遂不带使名十二载。又诏陕运使宜令崔无讠皮充使杨国忠充都使勾当肃宗至德元载以监察御史第五琦充江淮租庸使乾元元年以度支郎中第五琦。又充河南五道度支使兼诸道盐铁使是年。又充两京司农太府出纳使及充诸色转运使是年升司农寺中署为上署二年十二月以兵部侍郎同中书门下平章事吕充勾当度支使并转运使上元元年户部侍郎勾当度支使刘晏。又充勾当铸钱盐铁等使。又以殿中监李辅国加京铸钱使元年建子月以户部侍郎勾当度支使元载充江淮转运及盐铁使宝应元年以侍御史穆宁为河南道转运使租庸盐铁使。又以通州刺史刘晏为户部侍郎京兆尹勾当度支并转运使兼充勾当铸钱使度支盐铁兼漕运自晏始也。广德元年代宗居陕御史中丞裴为河东道租庸盐铁等使二年第五乾琦充诸道盐铁铸钱转运使专判度支。又以简校户部尚书刘晏为河南及江淮以来转运使其年六月礼部尚书兼御史大夫李岘充江南西道勾当铸钱使永泰元年正月刘晏充东都淮南浙江东西湖南山南东道转运盐铁铸钱等使第五琦充京畿关内河东剑南山南西道铸钱转运盐铁等使是年闰十月京兆尹黎翰充木炭使（自後京兆尹常带此使）二年以刘晏为东道转运常平铸钱盐铁使第五琦为关内河南剑南三川转运常平铸钱盐铁等使大历四年以吏部尚书兼御史大夫刘晏充东都河南江淮山南东道转运盐铁铸钱使五年停诸铁钱监监以所在州府都督刺史判之副监以上佐判之是年停木炭使。又诏停关内河东三川转运常平盐铁使自此刘晏与户部侍郎韩分领关内河东山南剑南租庸青苗使至十四年天下财赋皆以晏掌之德宗建中元年言事者称转运之职可罢乃罢刘晏为右仆射天下钱皆归金仓两部委中书门下简两司郎官准格式条理于时天下钱归尚书省本司职事久废无复纲纪徒收其名而莫总其任国用出入无所统之是年三月以户部侍郎韩泗判度支金部郎中杜权勾当江淮水陆运使行刘晏韩旧制十一月。又以杜兼御史中丞江淮水陆运使十二月停江淮水陆运使转运事委度支处置三年八月分置汴东西水陆运两税盐铁使（建中三年正月户部郎判度支杜奏天宝以前户部事繁所以郎中员外各二人判署自兵兴以後户部事简度支事繁度支郎中员外各一人请回辍户部郎中员外各一人分判度支案待天下兵革息却归本曹）十二月。又分置汴东汴西水陆运盐铁租庸使汴东以包佶为之汴西以崔纵为之贞元元年以浙西节度使检校左仆射平章事韩为江淮转运使。又加诸道转运盐铁使藩镇领诸道盐铁始於此也。二年诸道水陆运使及度支巡院江淮转运使等并停五年以中书侍郎同中书门下平章事窦参充盐铁度支使诸道转运等使八年以户部尚书班宏加转判度支诸道盐铁使。又诏东南两税财赋自河南江淮岭南东道至渭桥以户部侍郎张滂主之河东剑南山南西道以户部尚书度支使班宏主之（时宏滂互有所短命宰相赵景陆贽以其事上闻由是遵大历故事如刘晏韩所分焉）其年七月司农少卿裴延龄加权判度支九年张滂奏立税茶法郡国有茶山及商贾以茶为利者委院司分置诸场茶之有税自滂始也。自後裴延龄专判度支度支与盐铁益殊涂而治矣。十年润州刺史王纬代张滂为盐铁使治于京口俄兼诸道转运盐铁使十一年户部侍郎裴延龄充京西木炭采运使十二年户部尚书裴延龄判度支。又以仓部郎中判度支案苏弁除度支郎中兼御史中丞副知度支事立位於正郎之首副知之号自弁始也。（度支自贞元以前他官未判者甚众自後多以尚书侍郎主之别官兼者希矣。故事度支案郎中判入员外判出侍郎总统案而已官衔不言专判度支开元以後时事多故遂有他官来判者或尚书侍郎专判乃曰：度支使，或曰：判度支使，或曰：知度支，或曰：知度支事，或曰：勾当度支使虽名目不同其事一也。）是月停木炭使十三年以陕虢观察使于ν兼陕州水陆运使十六年置榷盐使先是两池盐务隶度支及职使诸道巡院使弁子以金部郎中主安邑解州两池弁主池务耻同诸院遂奏署使（崔榷盐使一员推官一员巡官十员安邑院官一员解院县官一员胥吏防池官健及池户。若干人其後杜兼领盐铁度支以度支既称使所管不合更有使名遂与东渭桥使同奏罢之）十九年太仓奏请依六典置太仓令二员丞六员监事十员支计官驱使官三人典六人府使六人。又乌池在盐州置榷税使一员推官两员巡官两员胥吏一百三十人防池官健及池户四百四十人顺宗即位有司重奏盐法以杜判盐铁转运使治於扬州永贞元年以司空平章事杜再兼诸道转运使。又兼诸道盐铁使宪宗元和元年以兵部侍郎李巽充诸道转运盐铁使二年以李巽代杜判盐铁转运使（先是李判使天下酤漕运由其操割专事贡献守其宠渥中朝秉事者悉以利之盐铁之利积於私室而国用日耗巽既为使大正其事其堰埭先隶浙西观察使者悉归之因循权置者尽罢之增置河阴敖仓置桂阳监铸平阳铜山为钱。又奏江淮河南陕西兖郓岭南盐法院去年收盐价缗钱七百二十七万比旧法张其估千七百八十馀万非实数也。今请以其数除为煮盐之外付度支收其数盐铁使煮盐利系度支自此始也。）三年七月判度支裴均以两池职转繁剧後以留後为榷盐使八月司农少卿丰阝奏停仓丞一员监事二员十月度支使郑元奏当司判案郎中官先有六员今请留四员为定四年加度支判案郎中一员。又诏其盐铁使杨子留後宜兼充淮南浙西浙东宣歙福建等道两税使其江陵留使宜兼充荆南山南东道鄂岳江西湖南岭南等道两税使度支山南西道分巡院官兼充剑南东西川及山南西道两税使其陕内五监旧属盐铁使宜割属度支使便委山南西道两税使兼知粜货峡内盐铁属度支使自此始也。五年诛李师道收复淄青十二州未定户籍诏命谏议大夫王彦威充十州勘定两税使。又诏停河南水陆运使十四年郓青兖三州各置盐铁院。又改河北税盐使为榷盐使穆宗长庆三年十二月度支奏判案郎中比有六人近减置四员请更置郎官一员判案以主客员外郎白行简充从之四年诏东都江陵盐铁转运留後并改为知院官（从盐铁使王涯请也。）敬宗初王播复以盐铁使为扬州节度使（又云：宝历元年正月王播为淮南节度。又充诸道转运使）文宗即位王播入觐以宰相判盐铁转运其後王涯复判二使太和二年诏潼关以东度支分巡院宜并入盐铁江淮河阴留後院及王涯以事诛而令狐楚以尚书右仆射主茶法充诸道转运盐铁使以是年茶法复贞元之制开成二年敕盐铁户部度支三使下盐院皆郎官御史为之使虽更改院官不得移替三年诸道转运盐铁使户部尚书杨嗣复以本官平章事主茶法多革钱盐院之陈事（至宣宗大中壬申凡一十五年多任以元臣以集其务崔珙自刑部尚书拜杜以淮南节度领之既而皆践公台薛元赏李执方卢洪正马植敬晦五人於九年之中相踵理之植自是亦居相位）五年九月敕税茶法起来年却付盐铁使收管武宗会昌元年二月以南省六曹户部度支两司尚书侍郎多奏请诸行郎官判钱文案遂令本司郎吏束手居至於厅事皆他官所处自今以後其度支户部钱文案本行郎官分判不在更请诸行郎官限仍委尚书侍郎同诸行例便自於行内选择差判其户部一行郎官仍委中书门下皆选择与公务相当除授如本行员数欠少亦任於诸行稍司中选才质资序相当者奏请转授五年九月敕置备边库收纳度支户部盐铁三司钱物宣宗大中三年十月诏改备边库为延资库内之度支郎中判四年因收复河陇诏渑池盐令度支收管仍以灵州分巡院官专勾当（税使一员推官两员巡官两员胥吏三十九人防池官健及池户二百六十五人是年党项羌叛扰馈运不通供军使请榷市河东白池盐共食其白池属河东节度使不系度支胡雒池在丰州界隶河东供军使每年采盐约一万四千馀石供振武天德两军及营田水运官健）。又诏以宰相判延资库，於是白敏中崔铉相继判（其钱三司率送）五年二月以刑部侍郎裴休为盐铁转运使俄。又立税茶之法僖宗乾符四年六月以宣歙观察使高骈为润州刺史诸道转运盐铁使六年移节淮南领使如故中和元年车驾出狩兴元府以兵部侍郎萧遘中书侍郎平章事韦昭度掌判盐铁（及命侍中王锷为行营都统发出诸道之兵收复京城虑调度不时乃以昭度兼供运使）光启二年以刑部尚书孔纬充诸道转运盐铁使是时所在征镇自擅兵赋皆不上供岁时但贡奉而已由是江淮转运路绝国命所能判者唯置唯河西山南剑南岭南西道洎中官田令孜自蜀中扈从召募新军号左右神策共四十四部并南衙官属仅万馀三司转运无调发之所旧日两池唯盐税课盐铁使时置盐官以总其事自乱离之後河东节度使王重荣兼领唯务至是令孜以军食阙供乃举广明前故事请以两池务归之盐铁诏下重荣上章论诉竟不能夺梁太祖开平元年四月置建昌院以博王友文判院事太祖在藩时四镇所管兵车赋税诸色课利按旧部籍而主之其年五月中书门下奉请以判建昌院事为建昌宫使仍以东京太祖在龙旧宅为宫二年以侍中韩建判建昌宫事。又以尚书兵部李皎为建昌宫副使三年九月以门下侍郎平章事薛贻矩兼延资库使判建昌宫事乾化二年六月废建昌宫以河南尹魏王张宗为国计使凡天下金兵戎旧隶建昌宫者悉主之後唐庄宗同光元年十一月以左监门卫将军判内省寺李绍宏兼内勾管天下钱簿书悉委裁遣自是州县供帐烦费议者非之二年诏盐铁度支户部三司凡关钱物并委租庸使管辖四年以吏部尚书李琦为国计使自後废其名额不置明宗天成元年诏废租庸院依旧为盐铁户部度支三司委宰臣一人专判长兴元年以许州节度使张延明行工部尚书充三司使班右宣徽之下三司置使自延明始也。初延明自许州入再掌国计白於枢密使请置三司使召宣中书议其事宰臣以旧制覆奏授延明特进工部尚书充诸道盐铁转运等使兼判户部度支事从旧制也。明宗不从终以三司使为名此并唐室已後诸使掌钱之任者焉夫主计之重治本攸系历代而下莫不决择贤彦资其经略故有深明国体周知地利究消息盈虚之数而取之有时辩耗登聚散之宜而用之有节必也。平其轻重析其毫杪无爽备预用成济以兹荷宠无忝厥职其有掊克以敛怨贪墨而犭旬私缔结党与矫诬县官因而速尤诚取众弃。若乃敦惠养之道下蠲除之令仰赖王者之泽则非臣下所专以时次之用明厥旨凡邦计部三十九门。
    ○邦计部　选任
    周以太宰节财用汉以丞相主国计所以总天下之要会权岁杪之出入邦本攸重图任斯难在乎！器识精通机术周敏务持久之要道明兼济之大略经常而不阙敛下而无刻俾贿货通流用度均赡斯为任职也。是故选受之际慎拣斯至，或以其义更烦剧博习书数平可以操心枰细可以析秋毫，或以其善商功利深识治体著於行事形於论议故得时望充塞佥谋载洽应畴次之命分内外之务然後盘结是解铁刃益精无忝於厥服者矣。
    汉张苍高帝以代相迁为计相（以能计故号曰：计相一说专主计籍故号计相）一月更以列为主计（去计相之名更号主计）是时萧何为相国苍乃自秦时为柱下御史明习天下图书计籍。又善用律历故令苍以列侯居相府领主郡国上计东郭咸阳孔仅武帝时为大农丞（姓东郭名咸阳姓孔名）领盐铁事而桑弘羊贵幸咸阳齐之大鬻盐（仅古煮字）仅南阳大冶皆置产累千金故郑当时进言之弘羊雒阳贾人子以心计年十三侍中故三人言利事析秋毫矣。仅使天下铸作器三年中至大司农列九卿而弘羊为大司农中丞管诸会计事後为治粟都尉领大农仅斡天下盐铁（斡本音管亦作）。
    赵过能为代田一每三川（川音工犬切或作畎垄也。）岁代处。故曰：代田（代易也。）古法也。武帝末年悔征伐之事乃封丞相为富民侯（沛蕲县也。欲百姓之殷实故取其嘉名也。）下诏曰：方今之务在於力农以赵过为搜粟都尉。
    耿寿昌宣帝时以善为能商功利得幸於上（商度也。）为大司农中丞。
    魏任峻为骑都尉太祖每征伐峻尝居守给军是时岁饥旱军食不足羽林监[A13C]川枣祗建置屯田太祖以峻为典农中郎将数年中所在积粟仓廪皆满国中之饶起於枣祗而成於峻也。
    晋安平王孚司马懿之弟也。初仕魏为清河太守魏文帝置度支尚书专掌军国支计朝议以征讨未息动须节量及明帝嗣位欲用孚问左右曰：有兄风不答云：似兄天子曰：吾得司马懿二人复何忧哉！转为度支尚书。
    张华字茂先武帝潜与羊祜谋伐吴而群臣多以为不可唯华赞成其计及将大举以华为度支尚书乃量计运漕决定庙。
    杜预为秦州刺史领东羌校尉石鉴时为安西将军奏预乏军兴遣御史槛车徵诣廷尉以预尚公主八议以侯赎论会匈奴帅刘猛举兵反武帝诏预以散侯定计省闼俄拜度支尚书。又坐免官以侯兼本职数年复拜度支尚书。
    後周寇隽初仕後魏孝明为左将军孝昌中朝议以国用不足乃置盐池都将秩比上都前後居职者多有侵隐乃以隽为之。
    唐第五琦天宝末以北海郡录事参军奏事至蜀中得谒见玄宗因奏言方今之急在兵兵之强弱在赋赋之所出江淮居多。若假臣职任使济军须臣能使赏给之资不劳圣虑玄宗大喜即日拜监察御史勾当江淮租庸使寻迁殿中侍御史肃宗乾元元年加江南等五道度支使促办应卒事无违阙累迁度支郎中户部侍郎兼御史中丞专判度支领河南等道度支都勾当转运租庸盐铁铸钱司农太府出纳山南东西江西淮南馆驿等使二年以本司同中书门下平章事寻贬忠州刺史入为太子宾客京兆尹代宗广德还琦专度支永泰二年充京畿关内河东剑南山南西道转运常平铸钱盐铁等使前後领赋十馀年。
    刘晏肃宗上元初为京兆尹户部侍郎判度支号为称职无何为酷吏敬羽所构贬通州刺史宝应元年自通州召至复为户部侍郎兼御史大夫京兆尹充度支转连盐铁诸道铸钱等使二年迁吏部尚书平章事代宗广德初罢相为太子宾客诸道转运使寻加御史大夫充东都河南江淮转运使永泰二年加东都畿内河南淮南江南东西湖南荆南山南东道转运常平铸钱盐铁转运等使。
    元载自洪州刺史除度支郎中载智性敏悟善奏对肃宗嘉之委以国计俾充使江淮都领漕免之任寻加御史中丞数月徵入迁户部侍郎度支使并诸道转运使。
    穆宁代宗宝应初转侍御史为河南转运租庸盐铁等使明年迁户部员外郎无几加兼御史中丞为河南江淮转运使广德初迁库部郎中是时河南不通漕免由汉沔自商山达京师选镇夏口者代宗诏以宁为鄂州刺史鄂岳沔都团练使及淮东西鄂岳租庸盐铁缘江转运使。
    韩代宗大历六年以尚书右丞改户部侍郎判度支初自肃宗至德乾元以後所在军兴赋税无度帑藏给纳多务因循既掌计司清勤捡辖不容奸妄後为镇海军节度使至德宗贞元二年来朝时右丞相元判度支以关辅旱俭请运江淮租米以给京师德宗以浙江西东节度素著威名加江淮转运使。又加度支运盐铁等使。
    杜佑以肃宗大历末为金部郎中充水陆转运使改金部度支郎中兼和籴等使时方军兴饣鬼运之务悉委於佑迁户部侍郎判度支。
    韩洄德宗建中元年以谏议大夫为户部侍郎判度支先是大历末罢判度支并其务令转运使刘晏兼领之晏既罢黜令天下钱各归尚书省令本司各废罢职事久矣。徒收其名而莫综其权国用出入未有所统故复命洄还判度支而令金部郎中杜佑为权勾当江淮水陆运使如刘晏韩旧制也。
    包佶建中二年以驾部郎中权勾当诸道轻货盐铁使兼充江淮水陆运使。
    崔纵建中末为汴西水陆运两税使兼充魏州四节度行营都粮料使时马燧李怀光等计田悦久无功，或以军食不继为辞故命纵於泽潞之郊督促饣鬼运齐抗兴元初为工部员外郎充江淮宣慰判官会朱Г初平旱蝗之後国用空耗转运使元以抗有才奏为仓部郎中条理江淮盐务贞元初。又奏抗为水陆运副使督江淮漕运以给京师。
    班宏贞元初为吏部侍郎是岁仍岁旱蝗帝以赋调为急改户部侍郎为度支使韩之副。
    苏弁贞元中为仓部郎中仍判度支案时裴延龄卒德宗闻其才特开延英面赐金紫授度支郎中副知度支事仍命立於正郎之首副知之号自此始也。
    王绍贞元中为仓部员外郎时属兵革旱蝗之後令户部收阙官俸兼税茶诸色无名之钱以为水旱之备绍自拜仓部使准诏主判及迁户部郎中皆独司其务擢拜户部侍郎寻加判度支至宪宗元和七年以兵部尚书权判户部。
    李巽贞元末为兵部侍郎时司徒杜佑判度支盐铁运使以巽理奏为副使累月代佑全领度支盐铁等使。
    孟简元和中代崔群为户部侍郎是官有二员其判使案者别居一署谓之左户元和以还号为清重之最宰辅登用多由此而去故群入相以简代焉。
    王遂元和中自司农卿出为柳州刺史数年用兵淮西天子藉钱吏以集财赋知遂强乃用为宣州刺史宣歙观察使淮蔡平王师东讨召拜光禄卿充淄青行营诸军粮料使。
    薛王知柔昭宗乾宁二年以京兆尹兼户部尚书判盐铁度支事制曰：国家自盗螫中原兵缠九县支度牢笼之务施张经制之宜率烦台臣旁综使务纲条既正丰阜可期宜择通才俾继成绩佥曰：叔父膺予拣求询谋协同毗赖惟允即以虚位并而授之匪私吾宗示张王室惟尔嗣同薛王知柔我之近属国之材人识大体以立朝蕴嘉谋而致用粤自典司宗┙尹正神皋庇本枝而敦序有伦临帝甸而污莱尽辟政惟务本生灵怀衣食之源令著先庾豪右屏椎埋之迹人怀其惠吏不敢欺封畿新转置之规园寝备荐羞之礼府署完葺京师底宁畴兹多能孰可加尔朕言念铜盐之重赋舆之殷劳於钧衡多历年所今将授尔用展其材矧乃司存此专郎吏乾元多难方委公卿离之合之各系缓急今我用尔思复旧章惟简身可以律人惟奉上可以御下取舍勿因於利任使惟其所知无以公务结私恩无以公方树私怨惟是六者竭乃一心副吾超拔之恩济我艰难之运悉仍旧贯别示殊恩於戏朝廷之本军国之用伫尔康济纾吾焦劳往佩宠光勉施才术苟不称是。又何敢以叔父私於天下哉！。
    後唐孟鹄明宗天成二年以枢密院承旨充三司副使权判三司鹄本魏州案吏也。初庄宗初定魏博选吏以计兵赋鹄为度支孔目官掌邢钱司明宗时为邢节度使军赋三分之一属霸府鹄於调弄之间不苛急每事曲意承迎上心甚德之而度支使孔谦专典军赋而於藩镇徵督苛急明宗尝切齿及即位鹄时为租庸院勾官擢为客省副使枢密院承旨当年为三司副使长兴二年迁左骁卫大将军充三司使。
    王玫愍帝即位初自光禄卿三司副使判院事充三司使秦府之乱三司使孙岳死之故命玫权判帝自邺登极复用玫焉。
    晋刘处让初仕後唐为左骁卫大将军清泰三年夏魏博屯将张令昭逐其帅以城叛朝廷命范延光领兵讨之以处让为河北都转运使。
    汉刘审交初仕後唐为北面转运使判官王都叛於定州朝廷命王晏专师进讨审交为转运供军使都平以为辽州刺史後为北面供军使晋高祖初践阼范延光以魏州叛命杨光远总兵讨之复召审交为供馈使邺中平命审交为三司使。
    王章初事高祖为侍卫都孔目官从至河东专委钱及即位初除三司使。
    周高防以世宗显德五年自户部侍郎为西南面水陆转运制置使时帝将用师於西南故有是命。
    ○邦计部　材略
    《易》曰：聚人曰：财语曰：既富而教是知为国家者本乎！邦计故自炎汉而下必慎选其材所以典邦赋而裁制国用者也。若乃精心以运策励志以奉公百虑无失秋毫必举民不赋敛物皆阜积纲条以制经费以时军储有馀岁会有羡史称逸於任人。又曰：国以人富斯可见矣。
    汉东郭咸阳（姓东郭名咸阳）武帝时与孔仅为大农丞领盐铁事桑弘羊以心计年十三侍中故三人言利事析秋毫矣。
    耿寿昌宣帝时为大司农中丞以善为能商功利得幸於帝（商度也。）。
    魏任峻汉末为典农中郎将数年中所在积粟仓廪皆满国中之饶起於枣祗而成於（臣钦。若等按魏志羽林监枣祗进置屯田太祖以峻为典农中郎将）。
    邓艾明帝时为尚书郎时欲广田畜为减赋资使艾行陈项已东至寿春艾以为田良水少不足以尽地利宜开河渠可以引水浇溉大积军粮。又通漕运之道乃著济河论以喻其旨正始二年乃开广漕渠每东南有事大军与众舟而下达于江淮资食有储而无水害艾所建也。
    蜀诸葛亮後主时为右将军行丞相事建兴九年出祁山以木牛运十二年春悉大众繇斜谷出以流马运据武功五丈原亮长於巧思木牛流马皆出其意（木牛流马法具总录功巧门）。
    晋杜预武帝时为度支尚书奏立籍田建安边论处军国之要。又作人排新器兴常平仓定价较盐运制课调内以利国外以救边者五十馀条皆纳焉。
    後魏崔亮为度支尚书自孝文迁都之後经略四方。又营洛邑费用甚广亮在度支别立条格岁省亿计朱元旭为度支郎中时关西都督萧宝寅启云：所统十万食唯一月，於是孝明大怒召问所繇录令已下皆推罪於元旭元旭入见於御座前屈指较计萧宝寅兵粮乃逾一年事乃得释。
    後周达奚实仕西魏为中外府司马大军伐蜀以实行南岐州事兼都督军粮先是山氐生犭广不供赋役历世羁縻莫能制御实导之以政氐人感悦并从赋役，於是大军粮饩咸取给焉。
    赵肃仕魏为独孤信治中别驾信东讨肃率宗人为乡导监督粮储军用不匮太祖闻之谓人曰：赵肃可谓雒阳主人也。
    权景宣为外兵郎中从开封府于仅援雒阳景宣督粮课储军以周济。
    唐第五琦天宝末为北海郡录事参军因奏事至蜀中得谒见因奏言方今之急在兵兵之强弱在赋赋之所出江淮居多。若假臣职任使济军须臣能使赏给之资不劳圣虑玄宗大喜即日拜监察御史勾当江淮租庸使乾元初为河南等道五道度支使促办应卒事无违阙。
    刘晏代宗永泰中为度支盐铁转运租庸等使先是肃宗至德初为国用不足令第五琦於诸道榷盐以助军用及晏代其任法益精密官无遗利初岁入钱六十万贯季年所入逾十倍而人无厌苦李灵曜之乱也。河南节帅所扌处多不奉法令征赋亦随之州县虽益减晏以羡馀相补人不加赋所入仍旧议者称其能自诸道巡院距京师重价募入疾足置递相望四方物价之上下虽极远不四五月故知食货之重轻尽权在掌握朝廷获美利而天下无甚贵甚贱之忧得其术矣。
    韩大历六年为户部侍郎判度支初自至德乾元已後所在军兴赋税无度帑藏给纳多务因循既常司计清勤检辖不容奸妄下吏及四方行纲过犯者必痛绳之。又属大历五年已後藩戎南侵连岁丰稔故得储积帛帑藏积实。
    崔纵德宗建中末为大理少卿汴西水陆运使及车驾蒙尘四方握兵未至者纵先知之潜告李怀光说令奔命怀光从之纵乃悉敛军财与怀光俱来调给甚备怀光军士久战河外及次河中将迁延纵之货币先以渡河纵谓众曰：若济悉以分赐众利之乃西至奉天。
    杜佑贞元初为度支盐铁等使度支以制用惜费渐权百司之职广署吏员繁而难理佑始奏营缮归之将作木炭归之司农染练归之少府纲条颇整公议多之。
    李巽宪宗元和初为度支盐铁等使榷之法号为难重唯大历中仆射刘晏雅得其术赋入丰羡巽为之一年征课所入类晏之多岁明年过之。又一年加一百八十万贯旧制每岁运江淮米五十万斛抵河阴久不盈其数唯巽三年登焉巽精於吏职盖天性也。虽在私家亦置案读书勾检如公署人吏有过丝毫无所贷虽在千里外其恐惧尝。若在巽之前。
    程异元和中为盐铁转运副使时方用兵国用不足命异使江淮以调征赋。且讽有土者以饶羡入贡至则不剥下不浚财经费以赢人颇称之。
    王播元和中为刑部侍郎充诸道盐铁转运使播长於吏术虽簿牍鞅掌剖析如流黠吏诋欺无不彰败王彦威为户部侍郎判度支进古额图一轴彦威先因紫宸殿奉所撰度支钱文书皆量入为出使经费必足无所克簿奏。且百口之家犹有年计而军国钱物一切通用臣今悉随色额占定终岁支遣无毫之差傥臣一旦愚迷欲自欺窃亦不可得矣。
    後唐孔谦庄宗为晋王时以谦为度支使河上用兵及燕赵征讨前後十馀年飞免徵取不至匮乏庄宗成霸业谦有调发之力焉。
    晋韩祚天福初为尚书左丞高祖幸邺都祚留京师权判三司祚有心计能判其事时百官委困国用不继祚必多方以时物给之谓吏曰：昔四豪为小国之相皆能养三千客。且天子之廷执事者所请有几安能耗於国乎！人以斯言为当。
    汉王章隐帝乾初为三司使居无何蒲雍岐三镇叛是时契丹犯阙之後国家新造物力未充章与史宏肇杨等罢不急之务惜无功之费收聚财赋专事西征军旅所资供馈无乏及三叛平赐与之外国有馀积。
    ○邦计部　褒宠
    王者备凶年之赈贷防殊俗之侵轶必将丰其财足其食苟非宠心计精忠之志褒夙夜在公之勤何以委支度之权专漕免之任损有馀而补不足抚困穷而抑并兼焦心苦思乘传举行既集军国之饶遂享便蕃之泽者哉！列之编次来者作程。
    汉孔仅武帝时与东郭咸阳（姓东郭名咸阳）为大农丞领盐铁事乘传举行天下盐铁（举皆也。普天之下皆行之也。）作官府（至鬻铁及出纳之处）仅三年中至大司农。
    耿寿昌宣帝时大司农中丞五凤中奏言宜籴三辅弘农河东上党太原郡足供京师可以省关东漕卒过半天子从其计漕事果便寿昌遂白令边郡皆筑仓以贱时增其价而籴以利农贵时减价而粜名曰：常平仓民便之帝乃下诏赐寿昌爵关内侯魏任峻汉末为典农中郎将数年中所在积粟食廪皆满军国之饶成於峻太祖以峻功高乃表封为都亭侯邑三百户迁长水校尉。
    後周寇隽初仕魏为盐池都将永安初华州民史底与司徒杨椿讼田长史以下以椿势贵皆言椿直欲以田给椿隽曰：史底弱民杨公横夺其地。若欲损不足以给有馀今见使雷同未敢闻命遂以地还史底孝庄帝後知之嘉隽守正不挠即拜司马赐帛百匹其附椿者咸谴责焉。
    唐韦挺贞观中为太常卿时太宗伐辽东令挺先运粮河北诸州以便宜从事帝亲解貂裘及内厩马二疋赐之。
    韦坚天宝元年为陕西太守充水陆运使及江淮租庸转运等使坚以漕运通於京师岁益钜万乃召水工审地脉於咸阳拥渭水作兴成堰截灞至渭而东至潼关永丰仓下与渭合遂於苑东望春楼下穿潭以通舟戢既成而元宗亲幸望春张乐宴群臣坚素备山东公数百艘於潭侧每公皆标榜曰：某郡公公中悉贮本郡货物连亘数里观者如堵帝甚欢诏曰：古之善政贵於足食将欲富国必先利人朕以关辅之间尤资殷赡比来转输未免艰辛故置此潭以通漕运万代之利一朝而成将允怀於永图岂苟求於纵观其郡太守韦坚始终检校夙夜勤劳赏以有功，则惟常典宜特加三品仍改授一子三品京官兼大守其判官等则量与改转仍委韦坚具名录奏应役人夫各酬庸直兼放今年地税。且启凿功毕舟戢已通其押运纲既涉远途。又能先至各赐一中上考公夫等共赐钱一千贯以充晏乐。又赐其潭名广运坚遂加银青光禄大夫左散骑常侍其陕郡太守水陆运使及江淮租庸转运等使如故。
    第五琦天宝末为监察御史勾当江淮租庸使寻加河南等三道。又度支促办应卒事无违阙累迁司金郎中兼御史中丞，於是创立盐法人不益税而上用以饶迁户部侍郎专判度支领河南等道支度勾当转运租庸盐铁铸钱司农太府出纳山东南西江淮南馆驿等使。
    元载上元中为度支郎中知性敏悟善对肃宗嘉之委以国计俾充使江淮都领漕免之任寻加御史中丞数月徵入迁户部侍郎充度支并诸道转运使。
    韩为镇海军节度使加江淮转运使令专督运务贞元元年十一月癸卯日南至德宗祀昊天上帝于圜丘礼毕诏曰：江淮转运检校尚书左仆射平章事韩励精勤职夙夜在公漕免资储千里相继可封晋国公明年秋初江淮漕米大至京师帝嘉其功以专领度支诸道盐铁转运等使。
    韦肇为剑南西川运粮使检校户部员外郎贞元十二年加兼御史大夫员外郎兼大夫新例也。
    王绍贞元中为仓部员外郎时属兵革旱蝗之後令户部收阙官俸兼税茶及诸道无名之钱以为水旱之备绍准诏主判及迁户部郎中皆独司其务十三年擢拜户部侍郎寻判度支二年迁户部尚书。
    李巽宪宗元和初为兵部侍郎领度支盐铁使掌使一年征课所入类刘晏之多明年过之。又一年加一百八十万贯迁兵部吏部尚书使任如故。
    崔俊为荆南道两税使程异为浙江东道两税使元和七年七月俊赐金紫异赐朝散大夫以入计叙劳也。
    皇甫钅专为户部侍郎判度支元和十一年方讨淮夷切於馈饷钅专严急办集益承宠顾加兼御史大夫後唐孔谦庄宗同光元年为租庸使守卫尉卿二年八月赐丰财赡国功臣。
    乌震明宗天成中为冀州刺史兼北面水陆转运招抚等使契丹犯塞渔阳路梗震率师运粮三入蓟门擢为河北道副招讨遥领宣州节度使。
    晋李象为驾部郎中少帝开运三年加朝议大夫《周易》博士吕彦繇太府少卿董询并加朝散大夫吏部员外郎曾震改祠部郎中左拾遗崔颂加朝议郎皆以监诸道榷税溢额故也。
    ●卷四百八十四
    ○邦计部　经费
    周官太宰之职以九式均节财用。又置国用必於岁之杪量入以为出此邦家经费之制也。盖夫富有诸夏维御群品必慎财赋以均用度。若乃兵戎祭祀之给禄廪赐予之数乘舆之奉养庶事之供拟固亦有常制矣。其或观风展义举时巡之典陈师鞫旅扬天讨之威或劲敌来降遣将以临塞或敌国授首劳师以行赏斯皆常限之外厥费浸广加以水旱为饥馑荐臻，於是乎！稽防救之术为裁损之策去其不急取其有馀以至推振廪之仁遣垦田之议虽恩繇人主而责成有司历代之云：为皆可觌矣。
    汉高祖平项羽天下以定民亡盖藏（无物可盖藏）自天子不能具醇驷（醇不杂也。无色醇之驷谓驷马杂色也。）而将相或乘牛车（以牛驾车也。）帝，於是约法省禁轻田租什伍而税一量吏禄度用以赋於民（才取足）而山川园池市肆租税之入自天子以至封君汤沐邑皆各为私奉养不领於天子之经费（言各收其所赋税以自供不入国朝之仓廪府库之经常也。）漕转关东粟以给中都岁不过数十万石。
    武帝时骠骑将军霍去病仍再出击胡大克获（仍频也。）浑邪王率数万众来降（浑音胡昆反），於是汉发车三万两迎之（一两一乘）既至受赏赐及有功之士费凡百馀钜万先是胡降者数万人皆得厚赏衣食仰给县官（仰音牛向切）县官不给（给足也。）天子乃损膳解乘舆驷出御府禁藏以澹（音赡）之其後大将军卫青及去病大出击胡赏赐十万金军马死者十馀万匹转漕车甲之费不与焉（与读曰豫）是时财匮（匮财乏也。）战士颇不得禄矣。
    元封中武帝北至朔方东封泰山巡海上旁北边以归（旁音步浪切）所过赏赐用帛百馀万匹金钱以钜万计皆取足大农。
    後汉章帝元和中贵县官经用不足朝廷忧之尚书张林上言所以贵由钱贱故也。可尽封钱一取布帛为租以通天下用。又盐食之急者虽贵人不得不须官可自鬻。又宜因交益州上计吏往来市珍宝收采其利武帝时所谓均输者也，於是诏诸尚书通议尚书朱晖奏扌处林言不可施行事遂寝後陈事者复重述林前议以为於国诚便帝然之有诏施行晖复独奏曰：王制天子不言有无诸侯不言多少食禄之家不与百姓争利今均输之法贾贩无异盐利归官则下人穷怨布帛为租则吏多奸盗诚非明主所当宜行帝卒以林等言为然。
    顺帝永建元年令安定北地上郡及陇西金城常储令周数年。
    永和元年以西羌反叛二十馀年兵连师老军旅之费三百二十馀亿。
    六年诏贷王侯国租一岁。
    汉安二年诏贷王侯国租一岁。
    桓帝延熹五年八月诏减虎贲羽林住寺不任事者半奉勿与冬衣（东观记曰：以军师水旱疫病帑藏空虚虎贲羽林不任事者住寺减半奉据此谓简选疲弱不胜军事者留住寺也。）是年十月假公卿以下奉。又换王侯租以助军粮出濯龙中藏钱还之。
    八月段纪明为护羌校尉上言伏计永初中诸羌反叛十有四年用二百四十亿永和之末复经七年用十八馀亿费耗。若此犹不诛尽。
    魏齐王正始元年秋七月诏曰：易称损上益下节以制度不伤财害民方今百姓不足而御府多作金银杂物将奚以为今出黄金银物百五十种千八百馀斤销冶以供军用。
    晋明帝太宁元年以军国饥乏调刺史以下米各有差。
  </div>
  <div class="pagination">
   <a href="册府元龟_page367.html">
    上一页
   </a>
   <span>
    ...
   </span>
   <a href="册府元龟_page363.html">
    363
   </a>
   <a href="册府元龟_page364.html">
    364
   </a>
   <a href="册府元龟_page365.html">
    365
   </a>
   <a href="册府元龟_page366.html">
    366
   </a>
   <a href="册府元龟_page367.html">
    367
   </a>
   <span class="current-page">
    368
   </span>
   <a href="册府元龟_page369.html">
    369
   </a>
   <a href="册府元龟_page370.html">
    370
   </a>
   <a href="册府元龟_page371.html">
    371
   </a>
   <a href="册府元龟_page372.html">
    372
   </a>
   <a href="册府元龟_page373.html">
    373
   </a>
   <span>
    ...
   </span>
   <a href="册府元龟_page369.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
