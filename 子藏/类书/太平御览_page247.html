<!DOCTYPE html>
<html>
<head>
    <meta charset="UTF-8">
    <title>太平御览 - 第 247 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 247 页/共 737 页</h1>
    <div class="content">又曰：韩信伐赵，令轻骑二百人，人持一赤帜入赵壁，拔赵帜，立汉帜。
《东观汉记》曰：汉兵守成都，公孙述谓延岑曰：“事当柰何？”岑曰：“男儿当死中求生，可坐穷乎！财物易聚耳，不宜有爱。”述乃悉散金帛，募敢死士五千馀人以配。岑于市桥伪建旗帜，鸣鼓挑战，而潜遣奇兵出吴汉军後，袭击破汉。汉堕水，缘马尾得出。
袁山松《後汉书》曰：赤眉复入长安，止桂宫。逢安将千馀人攻延岑于杜阳。邓禹以赤眉精兵出在外，惟盆子羸弱在长安攻之。与谢禄夜战街中，邓禹败走。逢安西与延牙、苏茂、李宝战於杜阳，大破之。宝、茂降，牙收散卒还战，宝、茂从内拔赤眉旗，自立其帜。赤眉还，惊乱走，自投川死者十馀万人。
《墨子》曰：凡帜，帛长五丈，广半幅。
《太白经》曰：右一将行得水，黑幡旗帜，图熊；（旗额白脚青。）右二将行得火，赤幡旗帜，图鹗；（旗额白脚青。）右三将行得木，青幡旗帜，图熊；（旗额白脚青。）右四将行得金，白幡旗帜，图狼；（旗额白脚青。）右五将行得土，黄幡旗帜，图虎。（旗额白脚青。）左一将行得水，黑幡旗帜，图熊；（旗额白脚青。）左二将行得火，赤幡旗帜，图鹗；（旗额青脚白。）左三将行得木，青幡旗帜，图熊；（旗额青脚黄。）左四将行得金，白幡旗帜，图狼；（旗额青脚黑。）左五将行得土，黄幡旗帜，图虎。（旗额青脚赤。）
幡
《释名》曰：幡也，其貌幡幡然也。
《说文》曰：幡，帜也。
《麟角》曰：信幡，古之麾号也。所以题表官号以为符信，故谓之信幡。乘舆则画为白虎，取其义而有威信之德也。魏朝有青龙、朱雀、玄武、白虎、黄龙等五幡以诏四方。诏东方郡国以青龙，信南朱雀、西白虎、北玄武，朝廷畿甸则以黄龙，亦以麒麟信幡。高贵乡公讨晋文，自秉黄龙幡以麾号今。晋朝惟用白虎书信，幡用鸟，取其飞腾轻疾。一曰鸿雁有去来之信也。
《汉书》曰：甘延寿出西域，部勒行阵，别为校尉。逾葱岭，入赤谷，至郅支城，望见单于城上五采幡帜。
又曰：武帝伐南越，祷太一，以牡荆画幡，名曰灵旗。
《献帝春秋》曰：董卓未诛，有书三尺布幡上作两口相衔之字，负之於道，歌曰：“布乎！”及吕布杀卓，负布者不复见。
《吴志》曰：陆逊取宜都，获秭归、枝江，还屯夷陵，守峡口以备蜀。关羽还当阳，西保麦城。权使诱之，羽伪降，立幡旗为象人于城上，因遁走。
王隐《晋书》曰：河间王伐齐王□，火烧观阁及千秋、神虎二宫门。□盗白虎幡，唱云：“长沙王矫诏。”长沙更以白幡唱称：“大司马谋反。”
《晋书》曰：长沙王攻齐王□，□令王胡悉盗驺虞幡。唱云：“长沙王矫诏。”称“大司马谋反，助者诛五族”。
又《张华传》曰：楚王玮受密诏杀太宰汝南王亮，太保卫等内外兵扰，朝廷大恐，计无所出。华白帝以玮矫诏擅害三公，将士仓卒，谓是国家意，故从之耳。今可遣驺虞幡使外军解严，理必风靡。上从之，玮兵果散。及玮诛，华以首谋有功，拜右光禄大夫。
又曰：卫既诛，女与国臣书曰：“先公名谥未显，无异凡人。每怪一国蔑然无言，春秋之失，其咎安在？悲愤感慨，故以示意。”於是主簿刘繇等执黄幡，挝登闻鼓，上言论之。
又曰：楚王玮之诛二公也，守东掖门。玄驺虞幡出，又投弓流涕曰：“楚王被诏，是以从之。”
《宋书》曰：元嘉四年，车驾出北堂，使三更竟开广莫门。南台云：“应须白兽幡银字。”不肯开。尚书左丞羊玄保奏免御史中丞傅隆以下，昙首曰：“既无异敕，又阙幡，虽称上旨，不异单刺，元嘉元年二月虽有开门例，此乃前事违令。今守旧未为非礼，其不请白兽幡银字致开门不时，由尚书相承之失，亦合纠正。”上特无问，更立科条。
《北史》曰：後魏元孚持白虎幡劳阿那瑰於柔玄、怀荒二镇之间。阿那瑰众号三十万，阴有异意，遂拘留孚，载以贲せ（音汾。）せ（音温。）车，日给酪一升，肉一段。每集其众，坐孚东厢，称为行台，甚加礼敬。
《晋起居注》曰：太山佐伺承有母云：“感老君生承承相。”中贵画作九龙幡，遂群聚弃市。
《晋诸公赞》曰：楚王玮矫诏害汝南王亮。其夜，帝临东堂，张华唱议，乃遣左右以白虎幡麾之，然後众散。
《锺离意别传》曰：意为瑕兵。今立春遣户曹史檀建赍青帻幡白督邮，督邮不受，建留于家，还白意言受。他日，意见督邮，而督邮谢意，言所以不受青帻幡者，已自有也。意还，召建问状，建惶怖叩头。意曰：“勿叩头使外闻也。”出因转署主记史假，遣无期。建归家，父问之曰：“朝大士众贤能者多，子何功才既获显荣，假乃无期，宠厚将何谓也？得无有不信於贤主耶？”建长跪以青帻幡意语父。父嘿然，有顷，令妻设酒杀鸡与建相乐，谓建曰：“吾闻有道之君，以义理杀人；无道之君，以血刃加人。长假无期，惟死不还，将何以自裁乎？”酒毕进药，建遂物故。
石虎《邺中记》曰：勒为石虎讳，呼白虎幡为天鹿幡。
《盐铁论》曰：发春之後悬青幡、筑土牛，殆非明主劝耕稼之意，春令之论也。
《军令》曰：五闻鼓声，举黄帛两半幡，合旗为三面，负阵。
庾肃之教令曰：大赦荡然，万物更新。阳幡既建，事从宽简。差可得询求民瘼，抚循物性。
旒
《周礼》曰：龙九ヵ，象大火也。鸟七ヵ，象鹑火也。熊旗六ヵ，以象伐也。龟四ヵ，以象营室也。（大尾九星，朱鸟七星，参七星，营室四星。）
又曰：全羽为旒。
《公羊传》曰：诸侯若赘旒。
《礼含文嘉》曰：天子之旗九仞十二旒，曳地。（旗者，旌旗也。所以别尊卑、存贵贱也。）诸侯七仞九旒，齐尔。（尔，车後横木也。诸侯之旗齐於尔。）卿大夫五仞五旒，齐尔。士三仞三旒，齐首。（首，头也。）
《广雅》曰：天子十二旒，至地。诸侯九旒，至尔。卿大夫七旒，至毂。士三旒，至肩。
《东京赋》曰：建神旒之太常。
旄
《尚书》曰：武王右秉白旄。（孔安国注曰：手秉旄，有事施教也。）
又曰：羽畎夏翟。（雉名，可饰旄。）
《毛诗》曰：建彼旄矣。
又曰：干旄美好，善也。卫文公之臣子多好善，贤者乐告以善道也。孑孑干旄，在浚之郊。
《左传》曰：晋人假羽旄于齐而不归，齐人始贰。
《汉书□武纪》曰：征和二年，更节加黄旄。（应劭注曰：时太子亦发节以战，故加黄其上以别之也。）
《晋书》曰：王，字元林。弱冠与陈郡谢玄为桓温掾，俱为温所重。尝谓之曰：“谢掾年四十，必拥旄杖节。王掾当作黑头公。皆未易才也。”
《鬻子》曰：武王伐纣，乃命太公把旄以麾之，纣军反走。
《列仙传》曰：秦文公时有梓树化为牛，以骑击之，骑不胜。或坠髻被，牛畏之入河。故秦因致旄头骑使先驱。
《文选》曰：羽旄扫霓。
又曰：羽旄杨蕤。
又曰：素旄一麾，浑一区宇。
《洛神赋》曰：左倚彩旄，右荫桂旌。
《楚辞》曰：建修虹之采旄。
《甘泉赋》曰：流星旄以电烛。
又曰：建雄虹之采旄。（缀系之文，相纷错也。）五色杂而炫耀。（众采杂厕而明朗。）
毛
服虔《通俗文》曰：毛饰曰旄。（音饵）
《汉魏故事》曰：与外国节皆二，赤旄一，黑十，异于常节。
《魏略》曰：诸葛亮见刘备。备性好旄，时有以旄牛尾与备者，备手自结之。亮曰：“将军当复有远志耶！止结旄而已。”备知亮非常人，乃投旄而谓曰：“以忘忧耳！”
《吴时外国传》曰：黑白旄出天竺国。
《陶公故事》曰：臣侃奏献金缮白旄四枚。
《续异记》曰：竟陵王诞在广陵，左右侍直。眠中梦人告之曰：“官须为槊毛。”觉则已失矣。如此者数十人。
《俗说》曰：谢安小儿时便有名誉，流闻远国。慕容饷谢白毛一双，谢时年十三。（一作慕容垂也。）
魏武《与杨彪书》曰：今赠足下十铃毛一具。
诸葛亮《与瑾书》曰：兄嫌白帝兵非精练到所督，则先主帐下白毛西方上兵也。嫌其少也当复部分江州兵以广益之。
庾翼《与燕王书》曰：今致孔雀毛二枚。
诸葛亮《与吴王书》曰：所送白毛薄少，重见辞谢，益以增惭。
庾翼《与慕容书》曰：今致襦铠一领，兜牟白毛四副。
又曰：今致朱漆钅册（钅册，所谏切。）二十张，绛碧画幡，黑毛四副。
麾
《左传》曰：楚人谓“夫ユ，子重之麾也”。
《梁》曰：日有食之，鼓用牲。于社用牲，非礼也。天子救日，置五麾，陈五兵，五鼓；诸侯置三麾，陈三兵，三鼓；大夫击门，士击柝。
《後汉书》曰：班超拜为将兵长史，假鼓吹幡麾。
王隐《晋书》曰：戴洋病亡，天神使为酒藏吏。受符持幡，麾将士蓬莱诸山，五日更生。
《华阳国志》曰：曹公察关羽不安，使张辽以情问之。羽叹曰：“吾极知曹公待我厚，然吾受刘将军恩，誓以共死，不可背之，要当立效报公。”曹闻而义之。是岁绍征官渡，遣骁将军颜良攻东郡太守刘延於白马。公使辽、羽为先锋，关羽望见良，麾策马刺良于万众中，斩其首还，遂解延围。公即表封羽汉寿亭侯，重加赏赐。关羽尽封其物，拜书告辞而归先主也。
《晋令》曰：两头进战，视麾所指。闻三金音止，二金音还。
《军令》曰：凡战临阵，皆无喧哗。明听鼓音，谨视幡麾。麾前则前，麾後则後，麾左则左，麾右则右，麾不闻令而擅前後左右者斩。
《淮南子》曰：譬若军之持麾者也，妄指而乱矣。
幢
《释名》曰：幢，童也。其貌童童然也。
《晋公卿礼秩》曰：安平王孚、汝南王亮、太傅杨骏、义阳王望、齐王□、鲁王贾充、河间王、梁王彤、秦王东、长沙王，皆给羽葆幢。
《後魏书》曰：韩茂膂力绝人，尤善骑射。太宗曾亲征丁零翟猛，茂为中军执幢。时大风，诸军旌旗皆偃仆，茂于马上持幢初不颠倒。太宗异而问之，徵茂所属，具以状对。太宗谓左右曰：“记之。”寻征诣行在所，试以骑射。太宗深奇之，以茂为虎贲中郎将。
《兵书》曰：赤幢常在，大将不得动摇。赤者，火也。火，土之母，故军主长服赤幢。
节
《周礼》曰：守国者用玉节，守都鄙者用角节，掌邦国之使者用虎节。土国用人节，泽国用龙节，（皆金为之。）门户用符节，货贿用玺节。使用管节，道用旌节。（以竹为之。）
《汉书》曰：苏武在匈奴北海牧羊，起卧操节。（节，麾也。）
又曰：张骞使月支，匈奴得之。留骞五六年，汉节不失。
《东观汉记》曰：郑众谓匈奴曰：“不忍将大汉节对毡裘也。”
《唐书》曰：颍王敫为蜀郡都督。敫性俭，率将渡绵州江。登舟见以彩缘席为藉者，顾曰：“此可以为寝处，奈何践之？”命撤去之。敫初奉命之藩，卒遽不遑受节。绵州司马史贲进说曰：“王，帝子也，且为节度大使。今之藩而不持节，单骑径进，人何所瞻。请建大槊，蒙之油囊为旌节状，先驱道路，足以威众。”敫笑曰：“但为真王，何用假旌节乎！”
钺
《释名》曰：钺，豁也。所司莫敢当前，豁然破散也。
《字林》曰：钺，玉斧也。
《开元文字》云：斧也，或为钺。
《尚书□牧誓》曰：王左杖黄钺，右秉白旄以麾，曰：“逖矣！西土之人。”
又《顾命》曰：一人冕，执刘立于东堂；一人冕，执钺立于西堂。（云冕皆大夫也。钺，属也。立於东西厢之前堂。）
《诗》曰：武王载旆，有虔秉钺。如火烈烈，则莫我敢遏。（虔，固也。）
《礼记》曰：天子赐诸侯乐则以将之，赐伯子男乐则以鼗将之。诸侯赐弓矢然後征，赐钺然後杀，赐圭瓒然後为鬯。
又曰：军旅钺，先王之所以饰怒也。
又曰：是故君子不赏而民劝，不怒而民威於钺。
《左传》曰：魏绛至，授仆人书，将伏剑。士鲂、张老止之。公读其书曰：“君合诸侯，臣敢不敬。君师不武，执事不敬，罪莫大焉。臣惧其死，以及杨干，无所逃罪。不能致训，至於用钺。臣之罪重，敢有不从，以怒君心，请归死於司寇也。”
又曰：将戮庆封，椒举曰：“臣闻无瑕者可以戮人。庆封惟逆命，是以在此，其肯从于戮乎？播於诸侯。焉用之？”王弗听。负之斧钺，以徇於诸侯。
又曰：其後襄之二辂，钺耜鬯，彤弓虎贲，文公受之，以有南阳之田。（晋文公也。）
《史记□殷本纪》曰：当是时，桀为虐乱，荒酗于酒，不修厥政，天下叛之。而诸侯昆吾氏为乱，汤乃兴师率诸侯。伊尹从汤，汤自把钺以伐昆吾，遂伐桀。
又曰：纣囚西伯於里。西伯之臣闳夭之徒求美女、奇物、善马以献纣，纣乃赦西伯。西伯出而献洛西地，以请除炮烙之刑，纣乃许之。赐弓矢斧钺使征伐。
</div>
    <div class="pagination">
<a href="太平御览_page246.html">上一页</a><span>...</span><a href="太平御览_page242.html">242</a><a href="太平御览_page243.html">243</a><a href="太平御览_page244.html">244</a><a href="太平御览_page245.html">245</a><a href="太平御览_page246.html">246</a><span class="current-page">247</span><a href="太平御览_page248.html">248</a><a href="太平御览_page249.html">249</a><a href="太平御览_page250.html">250</a><a href="太平御览_page251.html">251</a><a href="太平御览_page252.html">252</a><span>...</span><a href="太平御览_page248.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
