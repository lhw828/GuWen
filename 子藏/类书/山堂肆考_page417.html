<!DOCTYPE html>
<html>
<head>
    <meta charset="UTF-8">
    <title>山堂肆考 - 第 417 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 417 页/共 632 页</h1>
    <div class="content">　　掷卢拜赐
　　慕容寳与韩黄李根等宴因举摴蒱危坐整冠誓曰摴蒱有神岂虚语哉若富贵可期频得三卢于是三掷俱得卢寳拜而受赐
　　赌酒防吟
　　唐张祜杜牧之同燕有属意者索骰子赌酒牧之防吟曰骰子逡巡裹手拈无因得见玉纎纎祜应声曰但应报道金钗坠髣髴还应露指尖
　　取应日月
　　刘禹锡观博论其制用骨觚棱四均錗以朱墨耦而合数取应日月视其转止依以争道
　　畏落坑堑
　　麈史郑都官诗能销永日是摴蒱坑堑由来似宦途盖摴蒱所难者在于过闗以前后为坑堑畏坠落耳按摴蒱经凡近闗及后一子谓之堑近闗及前一子谓之坑落坑堑非贵采不出凡一马打一马如遇退六踏马则一马可踏三马故世指不循理者谓之踏坑堑云
　　洞中老翁
　　异苑有人山行见洞中二老翁摴蒱以马策拄地观之俄鞭烂鞍朽与樵人烂柯之事相类
　　浦下进士
　　唐房千里骰子选格序开成三年春予自海上北徙舟行次洞庭之阳有风甚急系船野浦下三日遇二三子号进士者以穴骰双陆为戏更投局上以数多少为进身职官之差卒局座客有为尉掾而止者有贵为相臣将臣者有连美名而后不振者有始甚防而歘升于上位者大凡得失酷似前所谓不系贤不肖但卜其偶不偶耳达人以生死为劳息万物为一马果如是吾今之贵者安知其不果贱哉
　　伶人
　　説文伶人弄臣也诗注伶伦古乐师因号乐官为伶官
　　皆直太常
　　隋炀帝以啓民可汗将入朝欲以富乐夸之太常少卿裴蕴希防奏括天下前世乐家子弟皆为乐户其六品以下至庻人有善音乐者皆直太常于是四方散乐大集东京课京兆河南制其衣锦防为空帝置艳篇令乐工白明达造新声播之音极哀怨
　　不厠仕伍
　　见礼尚书
　　罗程絶艺
　　唐宣宗乐工罗程善琵琶有宠后因杀人系狱众工为请曰程负陛下万死然臣等惜其絶艺不复得奉宴逰矣上曰汝曹所惜者罗程艺朕所惜者髙祖太宗法竟杖杀之
　　严旭善歌
　　唐庄宗时魏王献故蜀乐工严旭唐主问旭曰汝何以得刺史对曰以歌使之歌而善之许旭复为蓬州刺史
　　干豫政事
　　唐庄宗时诸伶出入宫掖侮弄缙绅羣臣愤嫉莫敢出气其尤蠧政害人者景进为之道进好采闾阎鄙细事以闻唐主亦欲知外间事遂委进以耳目进每奏事尝屏左右问之由是进得施其谗慝干豫政事将相大臣皆惮之
　　采择民女
　　唐庄宗时宦者欲增广嫔御诈言宫中夜见鬼物唐主乃命宦者王允平伶人景进采择民女三千余人以充后庭
　　譛杀县令
　　唐庄宗时河南令罗贯性强直为政不避权豪伶宦请托一切不报由是伶宦切齿共毁之唐主含怒未发会往视坤陵道泞桥壊怒下贯狱明日诏杀之郭崇韬谏奏不已唐主拂衣起入宫自阖殿门崇韬不得入贯竟死远近寃之
　　用为刺史
　　唐庄宗同光二年以伶人陈俊储徳源为刺史初胡栁之役伶人周匝为梁所得唐主每思之入汴之日匝谒见泣言臣所以得生皆梁敎坊使陈俊内园使储徳源之力也愿乞二州以报之唐主封之郭崇韬曰今大功始就封赏未及一人而先以伶人为刺史恐失天下心唐主曰吾已许周匝矣公言虽正当为我屈意行之故有是命时亲军有百战未得刺史者莫不愤叹
　　裹红巾
　　野语近者己亥嵗史嵩之为京尹其弟以防政督兵于淮一日内宴伶人衣金紫而幞头忽脱乃红巾也或惊问曰贼裹红巾何为官亦如此一人荅曰如今做官的都是如此于是褫其衣冠则有万面佛自懐中坠地其者曰他虽做贼且看他哥哥面
　　作緑衣
　　南唐遗事王知训帅宣州入觐赐宴伶者戏作緑衣人大面如鬼状或问何为者荅曰吾宣州土地神问何故到此曰王知训入觐和地皮卷来因得至此
　　满头髻
　　宋宣和中童贯用兵燕蓟战败而窜一日内宴教坊进伎为三四婢首饰皆不同其一当额为髻曰蔡太师家人也其二髻偏坠曰郑太宰家人也又一人满头为髻如小儿曰童大王家人也问其故蔡氏者曰太师觐清光此名朝天髻郑氏者曰吾太宰奉祠就第此懒梳髻至童氏者曰太王方用兵此三十六髻意谓三十六计走为上计耳盖讥童贯战败而窜也
　　二圣环
　　宋绍兴十五年赐秦桧第于望仙桥桧初就第时诏百官往送酒中伶人致诵语有防军者褒衣诵桧功徳一伶以荷叶交椅従之诙语杂至賔欢既洽防军将就椅忽坠其幞头乃总髪环为双叠胜伶问曰此何环曰二胜环伶遽曰尔但坐太师椅请取恩泽二圣环且掉脑后可也一坐失色桧怒下伶狱杖杀之
　　优人
　　汉贾谊策倡优下贱方朔不根持论上颇俳优畜之
　　临槛大呼
　　史记滑稽优旃秦倡侏儒也善为笑言然不合于大道秦始皇时置酒而天雨陛楯者皆沾寒优旃见而哀之曰汝欲休乎皆曰甚幸优旃曰我即呼汝汝疾应曰诺居有顷殿上上夀呼万嵗优旃临槛大呼曰陛楯郎郎曰诺汝虽长何益幸雨立我虽短也幸休居于是始皇使陛楯者得半相代
　　入门大哭
　　史记楚庄王有爱马病肥死欲以棺椁大夫礼塟之左右争之以为不可王下令有敢谏者罪至死优孟闻之入殿门仰天大哭王惊问其故优孟曰马王之所爱也以楚国之大何求不得而以大夫礼塟之薄请以人君礼塟之王曰何如对曰臣请以雕玉为棺文梓为椁梗枫豫章为题凑庙食太牢奉以万户之邑诸侯闻之皆知大王贱人而贵马也王曰寡人之过一至此乎乃使以马属太官无令天下久闻也按注苏林曰以木累棺外木头皆内向故曰题凑
　　舞幕
　　谷梁传鲁定公十一年夹谷之会齐人使优人舞于鲁君之幕下孔子曰笑君者罪当死使司马行法焉
　　戏庭
　　唐庄宗幼善音律或时自傅粉墨与优人共戏于庭以悦刘夫人庄宗尝畋中牟践民稼中牟令当马前谏曰陛下为民父母柰何毁其所食使转死沟壑乎唐主怒叱去将杀之优人敬新磨追擒至马前责之曰汝为县令独不知吾天子好猎耶柰何縦民耕种以妨吾天子之驰骋乎汝罪当死因请行刑唐王笑而释之
　　辍大苑
　　史记秦始皇欲大苑囿东至函谷闗西至雍陈仓优旃曰善多縦禽兽于其中冦従东方来令麋鹿触之足矣始皇以故辍止
　　止漆城
　　史记秦二世又欲漆城优旃曰善漆城虽于百姓愁费然佳哉漆城荡荡冦来不能上即欲就之易为漆耳顾难为防室于是二世笑而止
　　抵掌谈语
　　见故人
　　抵掌诙谐
　　唐宣宗时教坊使祝汉贞滑稽敏给宠冠诸优一日抵掌诙谐颇及外事上正色谓曰我畜养尔曹止供戏笑岂得辄与朝政耶会其子坐赃流之注曰滑稽言辩捷之人言非若是言是若非能乱同异也又晦庵离骚集注滑稽圆转貌纲目集览诙讥戏也谐和合也
　　谣嘲京尹
　　唐徳宗贞元中京兆尹李实务征求以给进奉言于上曰今嵗虽旱而禾苗甚美由是租税皆不免人穷至坏屋卖瓦木麦苗以输官优人成辅端为谣嘲之实奏辅诽谤朝政杖杀之
　　财享诸校
　　唐庄宗优人郭従谦优名郭门髙以徳胜之役挑战有功遂有宠积功指挥使郭崇韬方用事従谦以叔父事之又为睦王存乂假子及二人得罪従谦数以私财享诸校对之流涕言崇韬之寃至是军士王温等作乱唐主戏谓従谦曰汝既负我附崇韬存又又敎王温反欲何为也従谦益惧后李嗣源叛入大梁庄宗至万胜不得进欲复东扼汜水従谦帅所部兵攻兴教门庄宗方食闻变帅卫兵击之近臣宿将皆释甲潜遁门髙従楼上射中庄宗须防遂殂左右皆散鹰坊人善友敛乐器覆尸而焚之按李嗣源即唐明宗也
　　以儒为戏
　　韩魏公别录武襄公狄青作定副帅一日宴韩公惟刘易先生与焉易性素踈迂时优人以儒为戏易勃然谓曰黔卒敢如此诟骂武襄不絶口至掷樽爼以起武襄意气殊自若不少动笑语益温次日造易谢韩公于是时巳知武襄有量
　　以圣为戏
　　杨公谈苑宋至道二年重阳皇太子与诸王宴琼林苑敎坊以夫子为戏太子賔客李至言于东朝曰唐太和中乐府以此为戏文宗遽令止之笞优人以惩其无礼鲁定公以儒为戏尚不可况敢及先圣乎东朝白于上而禁止之
　　各言姓名
　　野语蜀优能涉猎古今援引经史以佐口吻资笑谈当史相弥远用事选人改官多出其门一日制阃大宴有优为衣冠者数辈皆称为孔门弟子相与言吾侪皆选人遂各言其姓名曰吾为常従事吾为于従政吾为吾将仕吾为路文学别有二人出曰吾宰予也夫子曰于予与改可为侥幸其一曰吾顔囘也夫子曰囘也不改囘谓予曰吾为四科之首而不改何为独改予曰吾鑚遂改汝何不鑚囘曰吾非不鑚而鑚弥坚耳曰汝之不改宜也何不鑚弥远乎
　　各夸好尚
　　野语优人袁三其名尤着有従官姓袁者治蜀颇乏亷声羣优四五人以酒色财气各夸其好尚之乐而余者互讥诮之至袁优则曰吾所好者财也因极言财之利众亦讥诮之不已袁优徐以手自指曰任汝讥笑其如袁丈如此何
　　覆射
　　蜥蜴
　　汉武帝使诸倡覆射覆置守宫盆下皆不能中朔自賛曰臣尝受易请射之乃扐蓍布卦曰臣以为龙又无角谓为蛇又有足跂跂脉脉善縁壁是非守宫即蜥蜴上曰善赐帛幸倡郭舎人滑稽不穷曰朔狂幸中耳非至数也臣愿令朔覆射朔中之臣防百不能中臣赐帛乃覆树上寄生令朔射之朔曰是窭薮也舎人曰果知朔不能中也朔曰生肉为脍干肉为脯着树为寄生盆下为窭薮上令倡监防舎人一百
　　蜘蛛
　　馆陶令诸葛原迁新兴太守管辂往饯之原取燕卵蜂窠蜘蛛着器中使辂射之卦成辂曰第一物含气须变依乎宇堂雌雄以形趐翼舒张燕卵也第二物家室倒悬门户众多藏精畜毒得秋乃化蜂窠也第三物觳觫长足吐丝成维寻网求食利在昏夜蜘蛛也举座惊喜
　　鸡毛
　　魏志平原太守刘邠取山鸡毛着器中使管辂射之辂曰髙岳岩岩有鸟朱身羽翼黄鸣不失辰此山鸡毛也
　　鼠子
　　唐袁客师天罡子也髙宗置一鼠子于奁令术人射之皆曰鼠客师曰然入则一出则四发之鼠生三子
　　合橘令占
　　葆光録剡人叶简有人将橘子合之令占曰圆似珠色如丹傥能擘破同分吃争不慙愧洞庭山
　　裹橘令射
　　玉壶清话赵晋公在中书闻丁文果善覆射召至函一物令文果射之文果书四句云太歳当头坐诸神列四旁其中有一物犹带洞庭香发函视之乃用厯日第一幅裹緑橘一枚也又太宗置一物令射文果亦书四句云蘤蘤华华山中采花虽无官职一日两衙启之乃蜂也又取一物令射云有头有足不石即玉欲要缩头不能入腹乃压书石也
　　有酒有肉
　　吴赵达尝过知故知故为具食曰仓卒乏酒殽如何达取盘中双箸再三纵横之曰即东壁下有美酒一斛又有鹿肉三斤何以辞无主人慙曰知卿善射有无欲相试耳
　　一雄一雌
　　有人将鸡子二个令叶简占之占云此物不难知一雄兼一雌请将打破看方明混沌时
　　杂剧
　　跳劒走索
　　张衡西京赋临逈望之广场程角觝之妙戏乌获扛鼎都卢寻橦冲狭鷰濯胷突铦锋跳丸劎之挥霍走索上而相逢注云武帝作角觝戏两两相当角力抵技艺射御故名角觝也都卢轻体善縁橦太康地志都卢其人善縁髙橦木花可为布冲狭谓卷簟席以矛插其中伎儿以身投従中过燕濯以盘水置前坐其后踊身张手跳前以足偶节逾水复却坐如鷰之浴也挥霍谓丸劎之形也索上长缨系两头于梁举其中央各従一头上交相度所谓舞絙者也
　　吞刀吐火
　　西京赋竒幻儵忽易貌分形吞刀吐火云雾杳冥画地成川流渭通泾注云儵忽疾也易貌分形谓能分一身作数人
　　浄婉舞掌
　　三都赋注梁羊侃性豪侈善音律姬妾列居弹筝陆大喜鹿角爪长七寸舞人张浄婉腰围一尺六寸人推其掌上舞
　　荆玉反腰
　　梁羊侃妾孙荆玉能反腰帖地衔得席上玉簮
　　幻制蛇虎
　　东海人黄公能幻制蛇虎常佩赤金刀及衰老饮酒过度有白虎见黄公以赤刀厌之术不行遂为虎所食
　　先造愧儡
　　见工匠按乐府襍録傀儡子起于汉祖平城之围其城一面即冐顿妻阏氏其兵强于三面陈平访知阏氏妬忌造木偶人运机闗舞于陴间阏氏望见谓是生人虑城下冒顿必纳之遂退军平城围得解又顔之推家训或问俗名傀儡子为郭秃有故实乎答曰风俗通诸郭皆秃当时前世有姓郭而病秃者滑稽调戏故后人为其像呼为郭秃耳宋杨大年傀儡诗鲍老当年笑郭郎笑他舞袖大琅珰若教鲍老当筵舞转更琅珰舞袖长
　　蹴踘
　　徐广曰鞠以革为圜囊实以毛髪蹴蹋为戏又有所谓击鞠者以木为毬骑而以杖击之即今之打毬也刘向别録蹴踘黄帝所作以练武士或曰起战国之时本兵势也鞠与踘同
</div>
    <div class="pagination">
<a href="山堂肆考_page416.html">上一页</a><span>...</span><a href="山堂肆考_page412.html">412</a><a href="山堂肆考_page413.html">413</a><a href="山堂肆考_page414.html">414</a><a href="山堂肆考_page415.html">415</a><a href="山堂肆考_page416.html">416</a><span class="current-page">417</span><a href="山堂肆考_page418.html">418</a><a href="山堂肆考_page419.html">419</a><a href="山堂肆考_page420.html">420</a><a href="山堂肆考_page421.html">421</a><a href="山堂肆考_page422.html">422</a><span>...</span><a href="山堂肆考_page418.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
