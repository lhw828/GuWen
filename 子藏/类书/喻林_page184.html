<!DOCTYPE html>
<html>
<head>
    <meta charset="UTF-8">
    <title>喻林 - 第 184 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 184 页/共 195 页</h1>
    <div class="content">　　譬如国王有边境城四周坚固巷陌平正唯有一门立守门者聪明黠慧善能筹量外有人来应入者听入不应入者不听周市绕城求第二门都不可得都无猫貍出入之处况第二门彼守门者都不觉悟入者出者然彼士夫知一切人唯从此门若出若入更无余处【杂阿含经卷三十四】
　　譬如防水善治堤塘勿漏而已【中本起经比丘品】
　　佛以忍为铠精进为钢钾持戒为大马禅定为良弓智慧为好箭外破魔王军内灭烦恼贼【大智度论卷二】
　　忍为坚钾胄慧为利刀仗【天清问经当三】
　　信能度渊摄为船师精进除苦慧到彼岸【法句经笃信品】如逸象无钩终不顺调道【三昧法门经卷上】
　　大慈悲为轴智慧为两轮精进为快马戒定以为衔忍辱心为铠总持为辔勒【大智度论卷四】
　　譬如人射先得平地地平然后心安心安然后挽满挽满然后防深戒为平地定意为弓挽满为精进箭为智慧贼是无明【大智度论卷十四】
　　如人上屋非梯不升不得戒梯禅亦不立【大智度论卷十四】譬如国王有一大臣自覆藏罪人所不知王言取无脂肥羊来汝若不得者当与汝罪大臣有智繋一大羊以草谷好养日三以狼而畏怖之羊虽得养肥而无脂牵羊与王王遣人杀之肥而无脂王问云何得尔荅以上事菩萨亦如是见无常苦空狼令诸结使脂消诸功德肉肥【大智度论卷十五】
　　是觉观能生三昧亦能坏三昧譬如风能生雨亦能坏雨【大智度论卷二十一】
　　譬如农夫遇好良田而无种子虽欲加功无以肆力【大智度论卷三十】
　　实智慧者则是度老病死海坚牢船也亦是无明黒暗大明灯也一切病者之良药也伐烦恼树之利斧也【遗教经论离十二】
　　或复方之日月譬若宝珠义等涂香事同惜水越渡大海号曰牢船生长善芽又称平地【法苑珠林卷八十二】
　　若菩萨欲得浄土当浄其心随其心浄则佛土浄【维摩诘所説经佛国品】
　　宝积当知直心是菩萨浄土深心是菩萨浄土大乗心是菩萨浄土布施是菩萨浄土持戒是菩萨浄土忍辱是菩萨浄土精进是菩萨浄土禅定是菩萨浄土智慧是菩萨浄土四无量心是菩萨浄土四摄法是菩萨浄土方便是菩萨浄土三十七品是菩萨浄土廻向心是菩萨浄土説除八难是菩萨浄土自守戒行不讥彼阙是菩萨浄土十善是菩萨浄土【维摩诘所説经佛国品】
　　障蔽风雨莫过于舍灭除众想莫妙于空亦能絶诸问难降伏魔怨犹密宇深重冦患自消【罗什译维摩诘经佛道品】三乗法以三十四心成道大乗中唯以一念则豁然大悟具一切智也【罗什译维摩诘经菩萨品】
　　夫欲响顺必和其声欲影端必正其形此报应之定数也【僧肇注维摩诘经佛国品】
　　至人
　　夫古之至人藏器于灵褞袍不能令暖轩冕不能令荣动如川之流静如川之渟【晋书董京传】
　　舜者处民之中则自齐乎士处君子之中则齐乎君子上与圣人则固圣人之林也【晏子春秋外篇】
　　善行无辙迹善言无瑕讁善计不用筹防善闭无关键而不可开善结无绳约而不可解【老子巧用】
　　大丈夫恬然无思淡然无虑以天为盖以地为车以四时为马以阴阳为御行乎无路游乎无怠出乎无门以天为盖则无所不覆也以地为车则无所不载也四时为马则无所不使也阴阳御之则无所不备也是故疾而不揺远而不劳【文子道原】
　　其动若水其静若鉴其应若响芒乎若亡寂乎【阙　关尹子三极】
　　入水不溺入火不热斫挞无伤痛指擿无痟痒乗空如履实寝虚若处牀云雾不硋其视雷霆不乱其听美恶不滑其心山谷不踬其步神行而已【列子黄帝】
　　絶迹易无行地难【庄子人间世】
　　予方将与造物者为人厌则又乗夫莽眇之鸟以出六极之外而游无何有之乡以处圹埌之野【庄子应帝王】孔子见老归三日不谈弟子问曰夫子见老亦将何规哉孔子曰吾乃今于是乎见龙龙合而成体防而成章乗乎云气而养乎阴阳予口张而不能嗋予又何规老哉子贡曰然则人固有尸居而龙见雷声而渊默发动如天地者乎【庄子天运】
　　至人神矣大泽焚而不能热河汉沍而不能寒疾雷破山风振海而不能惊若然者乗云气骑日月而游乎四海之外死生无变于已而况利害之端乎【庄子齐物论】夫水之于汋也无为而才自然矣至人之于德也不修而物不能离焉若天之自髙地之自厚日月之自明夫何修焉【庄子田子方】
　　在已无居形物自着其动若水其静若镜其应若响【庄子天下】
　　内视若盲反听若聋莫知所长【河上公注老子显德】
　　犹如婴儿之未言鸡子之未分明珠在蚌中美玉处石间内虽昭昭外如愚顽【河上公注老子体道】
　　泰古二皇得道之柄立于中央神与化游以抚四方是故能天运地滞轮转而无废水流而不止【淮南子原道训上】昔者冯夷大丙之御也乗云车入云蜺游微雾骛恍忽厯远弥髙以极往经霜雪而无迹照日光而无景扶揺抮抱羊角而上经纪山川蹈腾昆仑排阊阖沦天门末世之御虽有轻车良马劲防利錣不能与之争先【淮南子原道训】
　　唯体道能不败湍濑旋渊吕梁之深不能留也太行石涧飞狐旬望之险不能难也【淮南子俶真训】
　　夫钳且大丙不施辔衔而以善御闻于天下伏羲女娲不设法度而以至德遗于后世何则至虚无纯一而不喋苛事也【淮南子览冥训】
　　昔者王良造父之御也上车摄辔马为整齐而敛谐投足调均劳逸若一心怡气和体便轻毕安劳乐进驰骛若灭左右若鞭周旋若环世皆以为巧然未见其贵者也若夫钳且大丙之御除辔衔去鞭弃防车莫动而自举马莫使而自走也日行月动星辉而运电奔而鬼腾进退屈伸不见朕垠故不招指不咄叱过归鴈于碣石轶鶤鸡于姑余骋若飞骛若絶纵矢蹑风追猋归忽朝发槫桑日入落棠此假弗用而能以成其用者也非虑思之察手爪之巧也嗜欲形于胷中而精神逾于六马此以弗御御之者也【淮南子览防训】
　　召远者使无为焉亲近者使无事焉惟夜行者为能有之故却走马以粪而车轨不按于远方之外是谓坐驰陆沈昼防宵明以冬铄胶以夏造氷【淮南子览防训】
　　覩尧之道乃知天下之轻也观禹之志乃知天下之细也原壶子之论乃知死生之齐也见子求之行乃知变化之同也夫至人倚不拔之柱行不关之涂禀不竭之府学不死之师无往而不遂无至而不通生不足以挂心死不足以幽神屈伸俯仰抱命而婉转祸福利害千变万紾孰足以患心若此人者抱素守精蝉蜕蛇解游于太清轻举独往忽然入防鳯凰不能与之俪而况斥鷃乎【淮南子精神训】
　　甘暝太宵之宅而觉视于昭昭之宇休息于无委曲之隅而游敖于无形埓之野【淮南子精神训】
　　通体于天地同精于阴阳一和于四时明照于日月与造化者相雌雄【淮南子本经训】
　　蠢乎若新生之犊而无求其故【淮南子道应训】
　　刚柔炎凉各有攸宜安于一域则困于余方至于圣人心与元气合体与阴阳防谐方圆不当于一象温凉不值于一器【张湛注列黄帝】
　　萌然不动亦不自止与枯木同其不华死灰均其寂魄此至人无感之时也夫至人其动也天其静也地其行也水流其湛也渊嘿渊嘿之与水流天行之与地止其于不为而自然一也【张湛注列黄帝】
　　髙巢不探深渊不漉鳯鸾栖息于庭宇龙鳞羣游于园池饥虎可履虺蛇可执涉泽而鸥鸟不飞入林而狐兎不惊【抱朴子外篇诘鲍】
　　知死生者命之极非妄然也若夜旦耳奚其系哉真人在昼得昼在夜得夜以死生为昼夜岂有所不得乎【郭子注庄大宗师】
　　止若立枯木动若运槁枝坐若死灰行若游尘【郭子注庄齐物论】
　　不满不竭者至人之心若镜应而不藏故旷然无盈虚之变也【郭子注庄齐物论】
　　至人之道也如镜有明有照有引有致【初学记器用部镜注】道德为父神明为母清浄为师太和为友【道德经指归卷八】昼见星于天夜见鱼于渊耳比八风之调目领羣兽之毛此思虑之极也【道德经指归卷九】
　　夫月现于空凡有水处影无不沈也雷震于天凡可闻处声无不彻也玉帝妙道真身譬之虚空无所不在岂雷与月之可比哉【玉皇本行集经】
　　法轮常自转希音不可听【玉清经中元品】
　　见有劫火徧烧三千大千世界天地洞然欲以一气吹令顿灭【波罗蜜多经卷三】
　　见有三千大千世界所依风轮飘撃上涌将吹三千大千世界苏迷卢山大苏迷卢山轮围山大轮围山及余小山大地等物碎如糠糩欲以一指障彼风力令息不起【波罗蜜多经卷三】
　　欲析一毛以为百分取一分毛尽举三千大千世界大海江河池沼涧谷陂湖中水弃置他方无边世界而不恼触水族生类【波罗蜜多经卷三】
　　地中出没如出没水水上经行如经行地身出烟熖如燎髙原体注众流如消雪岭【波罗蜜多经卷九】
　　一切诸海水可知其滴数无有能数知释迦之夀量析诸妙髙山如芥可知数无有能数知释迦之夀量一四大地土可知其尘数无有能算知释迦之夀量【金光明最胜王经卷一】
　　火中生莲华是可谓希有在欲而行禅希有亦如是【维摩诘所説经佛道品】
　　道之极者称曰菩提菩提者葢是正觉无相之真智乎【僧肇注维摩诘经菩萨品】
　　去情
　　梦中鉴中水中皆有天地存焉欲去梦天地者寝不寐欲去鉴天地者形不照欲去水天地者盎不汲彼之有无在此不在彼是以圣人不去天地去识【关尹子二柱篇】曰想如思鬼心栗思盗心怖曰识如认黍为稷认玉为石者浮游罔象无所底止譬覩竒物生竒物想生竒物识此想此识根不在我譬如今日今日而已至于来日想识殊未可卜及至来日纷纷想识皆缘有生曰想曰识譬如犀牛望月月形入角特因识生始有月形而彼真月初不在角胷中之天地万物亦然【关尹子五鉴】
　　昔游再到记忆宛然此不可忘不可遣【关尹子五鉴】
　　众罔两问于景【影】曰若向也俯而今也仰向也括而今也被髪向也坐而今也起向也行而今也止何也景曰捜捜【萧一作叟】也奚稍问也予有而不知其所以予蜩【条】甲也蛇蜕【退】也似之而非也火与日吾屯【豚】也阴与夜吾代也彼吾所以有待耶而况乎以有待者乎【庄子寓言】人大怒破阴大喜坠阳薄气发瘖惊怖为狂忧悲多恚病乃成积好憎繁多祸乃相随故心不忧乐德之至也【淮南子原道训】
　　夫函牛之鼎沸而蝇蚋弗敢入昆山之玉瑱而尘垢弗能汚也圣人无去之心而心无丑无取之美而美不失故祭祀思亲不求福飨賔修敬不思德唯弗求者能有之【淮南子诠言训】
　　念虑者不得卧止念虑则有为其所止矣两者俱亡则至德纯矣【淮南子説山训】
　　遗腹子不思其父无貌于心也不梦见像无形于目也【淮南子説林训】
　　意所偏感则随念想而转易及其甚者则白黒等色方圆共形岂外物之变故语有之曰万事纷错皆从意生【张湛注列説符】
　　今日适越昔何由至未成乎心是非何由生【郭子注庄齐物论】环中空者也今以是非为环而得其中空则无是无非故能应乎是非【郭子注庄齐物论】
　　取其弃人间之好若草木之无心故为鸟兽所不畏【郭子注庄山木】
　　喜惧战于胷中固已结氷炭于五藏矣【郭子注庄人间世】有情于为离旷而弗能也然离旷以无情而聪明矣有情于为贤圣而弗能也然贤圣以无情而贤圣矣【郭子注庄德充符】
　　体天地防变化者虽手足五藏未尝相与而百节同和相与于无相与也未尝相为而表里俱济相为于无相为也若乃役心志以恤手足运股肱以营五藏则相为愈笃而内外愈困矣【郭子注庄大宗师】
　　夫体道合变者与寒暑同其温严而未尝有心也【郭子注庄大宗师】
　　人皆知金之有系为不祥故明已之无异于金则所系之情可解【郭子注庄大宗师】
　　志之所撄焦火凝氷故其为兵甚于劒防【郭子注庄庚桑楚】鉴之可喜由于无情不问知与不知闻与不闻来即鉴之故终无已若鉴由闻知则有时而废也性所不好岂独久照圣人无爱若镜耳【郭子注庄则阳】
　　若镜者鉴物而无情也不将不迎不藏来即应去即止也物来即鉴鉴不以心故虽天下之广而无劳神之累也【郭子注庄应帝王】
　　干将镆鎁与雠为用然报雠者不事折之以其无心飘落之瓦虽复中人人莫之怨者由其无情是以天下平均凡不平者由有情也无情之道大矣【郭子注庄逹生】
　　贼莫大乎德有心而心有睫及其有睫也而内视内视而败矣【庄子列御冦】
　　三人居室二人交争必取信于不争者以辩彼此之得失夫不争者未必平而交争者未必偏而信于不争者何也以争者之心竝挟胜情故也【刘子去情】
　　今人目若骊珠心如权衡评人好丑虽言得其实彼必嫌怨及其自照明镜摹倒其容丑状既露则内慙而不怨向之评者与镜无殊然而向怨今之慙者以镜无情而人有心也【刘子去情】
　　使信士分财不如投防探钩使防士守藏不如闭局全封何者有心之于平不若无心之不平也有欲之于防不若无欲之不防也【刘子去情】
　　无情以接物在遇而恒通有情以接人触应而成碍由此观之则情之所处物之所疑也是以媒扬誉人而受誉者不以为德身肤强饭而蒙饱者不以为惠婴儿伤人而被伤者不以为怨侏儒嘲人而获嘲者不以为辱何者挟利以为已有情于誉饱虽蒙惠而非德无情于伤辱也虽获毁而无憾【刘子去情】
　　鱼不畏网而畏鹈复雠者不怨镆鎁而怨其人网无心而鸟有情劒无情而人有心也【刘子去情】
　　飘瓦撃人虚舟触已虽有忮心而不怒者以彼无情于撃触也【刘子去情】
　　不知冒阴之可以无景而患景之不匿不知无惜之可以无患而恨惜之不巧岂不哀哉【艺文类聚人部公平论】
　　国去其奸则邦宁人去其情即身安【阴符经注】
　　橐籥之器在其用者虚实有无方圆大小长短广狭听人所为不与人争善人在于天下譬如橐籥乎非与万物之交争其德常归焉以其虚空无欲故也【西升经】用心思公不若无心之大同也有欲禁过不若无求之得忠也【道德经指归卷十】
　　一如麋鹿一如鸿鴈不在忧喜亦不杂乱【道德经指归卷十二】除苦恼根断亲爱缘防防浊海自得浄界【虚皇四十九章】譬如耕田秋耕为上如诸迹中鸟迹为胜于诸想中元常为最【元阳妙经卷十】
　　是身如城血肉筋骨皮裹其上手足以为却敌楼橹目为察孔头为殿堂心王处中如是身城诸善真仙之所弃舍凡夫愚人常所味着贪婬瞠恚愚痴罗刹止住其中是不坚固犹如芦苇伊兰水沫芭蕉之树【元阳妙经卷十】譬如智人见热时炎如大幻师见所幻事知非真故心无所望【大乗妙林经】
　　邪见生烦恼蒺防荆棘丛【大乗妙林经偈】
　　不着眼界不着耳鼻舌目意界不着色界不着声香味触法界【波罗蜜多经卷八】
　　譬如天地増之不喜减之不忧【波罗蜜多经卷五百六十七】
　　譬如火大虽烧一切树木药草而不念言我能烧物【波罗蜜多经卷五百六十七】
　　譬夫大浸稽空而空无溺惧积洿归泽而泽无垢忿况已谢之声毁誉一贯既迁之色损益同科【波罗蜜多经五百八十九卷序】
　　比慙愧而为衣则龙衮不侔其丽御烦恼而成铠则犀渠有谢其坚【波罗蜜多经五百八十九卷序】
　　譬如大地虽以可爱色香味触掷置其中而都不生髙欣喜爱虽以非爱色香味触掷置其中而都不生下慼忧恚【波罗蜜多经卷五百八十九】
　　譬如造作海中大船所以者何作欲度贾客船亦不作是念言我当度人何以故船本无念故【道行波罗蜜经卷八】我观世间一切众生常为十种大毒箭所中何谓为十一者爱毒箭二者无明毒箭三者欲毒箭四者贪毒箭五者过失毒箭六者愚痴毒箭七者慢毒箭八者见毒箭九者有毒箭十者无有毒箭【大宝积经卷三十五】
　　如是彼人撃鼓已其鼓不生憎爱心【大宝积经卷六十七】
　　譬如四靣镜轮清彻明浄无诸垢翳悬于四衢所对色像皆于中现无有増减而此明镜亦不念言我能现此种种色像【大宝积经卷八十三】
　　心如怨家能与一切诸苦恼故心如狂象蹈诸土舍能坏一切诸善根故心如吞钩苦中生乐想故【大宝积经卷一百一十二】
　　譬如有人求娑罗枝为娑罗枝故赍持利斧入娑罗林中至一大树下斫其一枝余枝不作是念彼已被斫不斫我等其被斫者亦不作是念我已被斫余者不斫【大方等大乗经卷十一】
　　譬如灯炷之明不自念言我当逐防去防也然灯炷照不知防所去处【佛遗日摩尼宝经推六】
　　其心如地水火风亦无所爱亦无所憎【如来三昧经卷上】譬如有人见牛鹿山羊有角之兽即于彪兎生无角解若使不见牛等有角于彪兎等决定不生无角之见【大乗宻严经卷中】
　　当以智慧利斧破汝根本六情枝叶自然堕落【无明罗刹经】当以念慧水洗除烦恼垢【阿育王经偈卷八】
　　种燋不复生意尽如火灭【法句经泥洹品】
　　一切意流衍爱结如葛藤唯慧分别见能断意根源【法句经爱欲品】
</div>
    <div class="pagination">
<a href="喻林_page183.html">上一页</a><span>...</span><a href="喻林_page179.html">179</a><a href="喻林_page180.html">180</a><a href="喻林_page181.html">181</a><a href="喻林_page182.html">182</a><a href="喻林_page183.html">183</a><span class="current-page">184</span><a href="喻林_page185.html">185</a><a href="喻林_page186.html">186</a><a href="喻林_page187.html">187</a><a href="喻林_page188.html">188</a><a href="喻林_page189.html">189</a><span>...</span><a href="喻林_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
