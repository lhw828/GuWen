<!DOCTYPE html>
<html>
 <head>
  <meta charset="utf-8"/>
  <title>
   清稗类钞 - 第 182 页/共 432 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清稗类钞 - 第 182 页/共 432 页
  </h1>
  <div class="content">
   「碑版别字，六朝为甚，岂惟是哉？自唐以下，一代之碑，皆有一代风行之别体.大抵书碑者不能不取势，左之右之，惟变所适，积久遂成风尚。唐碑之别字，不尽同于宋，宋碑之别字，不尽同于辽、金、元。余在北方，见门帖「延禧」、「迎祥」等字，「延」皆写作「；；；」，「迎」皆写作「迊」。后观唐、宋碑，率如此，乃知里巷相承之字，亦有自来，流俗所谓帖体是矣。」

　　叶鞠裳论碑之阳文碑字之为阳文也，有所自始，叶鞠裳尝论之曰：「长兴雕造经典，始用黑字，以便模印。若唐以前石刻，惟碑额兼用阳文。北朝造象有二通，一为魏始平公造象，朱义章书，一为齐武平九年马天祥造象，皆阳文也。赵撝叔藏咸通十二年廿八人造象砖，慈恩寺所出善业埿，亦均阳文，棋子方格，与始平公同。临朐仰天山造象新出，阳文四通，皆金正隆二年刻，孙、赵所未收也。浙江六和塔蒋舒行《舍财修塔记》，亦正书阳文。金文有成都开元铁幢钟铭，则阳文多而阴文少矣。碑额又有中间阳文，四围界以一线，深陷如沟，拓之，内黑而外白，盖石质脆劲，阳文凸起，易以驳裂，所以护之也。」

　　叶鞠裳论碑之反文碑字有反文者，叶鞠裳尝论之曰：「反文，惟萧梁吴平忠侯神道阙.近又新出一残阙，仅存「故散」二字，银钩铁画，望之如以镫摄影，墨彩腾奋.若以薄纸浓墨拓之，几不能辨其正背，吾友会稽陶心篔同年摹之极肖。此外尚有宋熙宁八年君山铁锅及唐开元《心经》铜笵、蜀刻韩文书笵，亦皆用反文。金华非邱子「双龙洞」三字，「龙」字反书，此在古人，必自为一体，而今失其传矣。」

　　叶鞠裳论碑之回文碑字有回文者，叶鞠裳尝论之曰：「余又藏回文两石，一为马念四娘墓券，一为朱近墓券。其文一行顺下，一行逆上，循环相间，非颠倒读之，不能得其文义.尤奇者，马券为南汉刘氏刻，朱券为刘豫刻，同出伪朝，一在关中，一在岭表，不谋而合。欧阳公《集古录》收「谢仙火」三字，摩　倒书，世间亦无别刻。倒文，反文，回文，碑中三体，可为好奇者助谈柄。」

　　叶鞠裳论碑之讹脱涂乙旁注夹注挂线挤写碑文有因讹脱而涂乙，或旁注而又有夹注，有挂线，有挤写者。叶鞠裳尝论之曰：「碑志讹字脱文，亦有涂乙。 「 《萃编》：「《桥亭记》文中人获一钱，脱人字，旁注。又乡老重书老字。古人书碑不拘。又按《高湛墓铭》末四句昆山坠玉，桂树摧枝，悲哉永慕，痛哭离长.离长当作长离，与上枝字韵，刻石时未改正。虢国公《杨花台铭》布衣脱粟，有丞相之风，落相字，旁注。《李光进碑》旬有八日，八日上衍者字，旁用点抹去之。此亦古人不拘处。」」 遇石泐文，每空格以避之。曾见一经幢，空至十余字。钱竹汀《跋齐州神宝寺碑》云：「古人书丹于石，遇石缺陷处，则空而不书，此碑及景龙《道德经》皆然。」墓石或限于边幅，铭词之尾，往往挤写，或改而为双行，甚有夺去一二句者。此亦操觚之率尔，未可以古人而恕之也。又有行中阙字，即补于当行之下，如廖州《智城山碑》第九行，下补弃代二字，初未详其义.寻绎碑文，始知此行悬瓢荷筱之士，离羣弃代，弃代二字适当石泐，纬繣不明，此二字为补阙也。第十一行氤氲吐元气之精及坚之又坚，吐字下坚字皆微泐，亦于行下补刊吐坚二字。尚有四五行补一字，类此，其笔法与全碑一律，决非后添，此亦他碑所未见也。碑铭、志铭分章，其一其二等字，或双行，或旁写，碑首并序字旁写者多，亦有空格直下者。梵咒反切合音及分句字，皆直行夹注。 「 《萃编》：「《杜顺和尚行记》书掷于急流中而复见，见字旁注胡甸反。又《孔纾墓志铭》出将，旁注去声。宋《王公仪碑》臣字俱小字旁注，创见于此。」」 唐开成石经无注，蜀石经即兼刻注，惜其石已亡。唐玄宗注《道德经》，易州、邢台两石幢注皆小字，约四字当正文一字。颜玄孙《干禄字书》、郭忠恕《说文偏旁字源》、唐郎官石柱、楚州刺史石柱题名之下，到官年月，其小字略同，此可为石刻注书之式。释氏塔铭寺记，或附宗派图，第一代字特大，以次人递增，字递密，亦递小，此可为谱系挂线之式。若告身、勑牒，勑字固特大，第一行亦大字密排，形阔而扁，有如今之讣闻。三省题衔，至末一字，姓必平列其上，以字之多寡为大小疏密。令史及郡邑官属题名，皆姓大而名小，此又古人公牍之体式也。」

　　叶鞠裳论碑之方格碑有界方格如棋子者，叶鞠裳尝论之曰：「唐以前，碑至精者，无不画方罫，端正条直，有如棋枰。然亦有磨损者，有驳裂者，裂处虽裂，完处仍完。若磨损之极，不惟平漫，甚至无一丝痕迹.《醴泉》，《圣教》诸碑，其初何尝无方格。今则字画之外，但有空地，此无他，椎拓过多，匪朝伊夕，泰山之溜穿石，单极之絙断干，渐靡使之然也。行书大小疏密，各随笔势，固不宜于画格，亦间有用通行直格者。但长而细，则易裂，且不无挠曲，亦其势然也。碑阴及经幢造象题名，分列者，或以横线隔之。经幢上下，多以横线为界，或单线，或双线，有迭至数重者，亦有用阑干纹者。稽古寺经幢供飬姓名，以字之大小多寡，各画一方罫，如九宫然，极精谨。碑额亦多用方格，但阳文凸起者多，碑文之线如丝，额线如绳或如筋，惟摩　用界线者绝少。伊阙佛龛及益都，临胊诸山造象，间于龛下方寸之地，砻石光莹，使如镜面而后界画之，但亦小字多而大字少。盖山石荦确，本不易于奏刀耳。」

　　叶鞠裳论非汉文之碑碑有非汉文而用契丹、西夏、女真、蒙古、畏吾儿、唐古忒文者，叶鞠裳尝论之曰：「历代国书，有契丹、西夏、女真、蒙古，又有畏吾儿、唐古忒。番禺凌誉钊 「 《蠡勺编》」述《寄傲轩三笔》之言曰，辽太祖用汉人，增损隶书之半，凡三千余言，为契丹字。夏蕃书，元昊自制，命野利仁荣演释，分十二卷，形势方整，类八分。女真有小字，大字二种，大字古绅制，小字未详谁作。元蒙古新字仅千余，世祖命西僧八思巴制，大要以谐声为宗。按俞理初 《佉路瑟叱书论》，契丹亦有大小字，与凌说不同。又云，元昊本佉路而造畏吾字。蒙古初用畏吾字，谓之卫兀。据此，则西夏书与卫兀为一种，未知孰是。今以历代国书碑证之，契丹书最少。潘文勤师曾得一双钩本，笔画繁重，如以汉文两三字合成一字。余亦响榻得一通，置箧中，无能读者。西夏书，惟武威有《感通塔碑》天佑民安五年立，碑阴释文则张政思书也。张掖有干佑六年《黑河建桥祭神敕》。女真书有《皇弟都统经略郎君行记》天会十二年刻于干陵无字碑，祥符有宴台《国书碑》。元时圣旨碑，大都上层刻蒙古文，下层汉字。其书蟠屈如缪篆，因方为圭，锋棱峭劲。至元三十一年《崇奉孔子诏》，大德十一年《加封孔子制》，颁行天下，通立碑于学宫.今虽弹丸小邑，尚有元时圣旨碑一二通。官吏题衔，有蒙古字，教授，学录等官，皆汉人为之。余收得新乐县一通，蒙古文，后题教谕周之纲译，可见当时汉人多能通国书。唐古忒，当即今之托忒书，亦曰托特，与梵书同流异源。俞理初曰，梵为（黍利）佛书，佉罗瑟叱为婆罗门佛书，本不相同，久之，遂合为一。佉路派别为托特。乾隆四十六年，设托特学，其字由托忒译蒙古，由蒙古译清书，则当与蒙古文为近，今惟有《吐蕃会盟碑》一石。畏吾儿省文亦曰畏兀，亦曰卫兀，即回鹘之转音也。其字无单行之碑，惟祥符大相国寺有至元三年圣旨碑，以蒙古、畏兀、汉字三体书之。居庸关佛经，蒙古、畏兀、女真、梵、汉五体，今尚在关沟，一字未损，顾亭林《昌平山水记》详载之。」

　　叶鞠裳论校释碑文校释碑文之难，金石家皆能言之，叶鞠裳尝论之曰：「校书如几尘落叶，愈扫愈纷。释碑之难，又视校书为倍蓰。墨本模糊，裂纹蚀字；丰碑巨幅，必卷舒而阅之，非如书册可以按叶摩挲；老眼昏灯，愈难谛审。故前人所释之本，往往同一石刻，彼此舛驰.汉中部督邮郭尚题名，即世所谓《竹叶碑》也，牛空山、翁覃溪、海宁陈上舍以纲三家释文即不同，竹汀又刊正焉。试以新拓本校陶南村、都元敬及《萃编》所录，异同即不可偻指。碑额篆文，或不合于六书之法，或漫漶不可释，《沁州刺史冯公碑》，明以前金石家多误释为池州，至竹汀，始改正。又碑题结衔，大书特书，多详具官阶封邑。寺观廨宇之碑，或冠以郡邑，或兼书修造姓氏，篆额与第一行题字或不符，著录者各随举碑字以标目。如《邕禅师塔铭》，省文亦可称《化度寺碑》，虞恭公《温公碑》，省文亦可称《温彦博碑》，苟非亲见墨本，转辗稗贩，最易歧出。故孙渊如《访碑录》，有一重再重者。重刻之本，既列于唐，又列于宋，甚至新拓本年月既泐而旧拓本尚存者，既据旧拓按年月编入，又据新拓本附之无年月类。余校出重碑即有百余通。赵撝叔书亦未免，如搜辑墨本，尽取旧金石书校之，以碑文为经，而以各家释文标目误舛异同之处，分注于下，如校勘注疏之例，严氏《唐石经校文》当不能专美于前。」

　　谢梅石论拓碑法有谢梅石者，名庸，吴中碑估也。尝论拓碑之法，其言曰：「拓碑之法，昔用毡卷， 「 白细绒毡不夹灰土者。卷紧，以带满缚紧两头，切平，适用为便。」 后用毛刷， 「 犀尾者胜羊毛，皆栉沐所用。」 有柄者施之字在平面者，无柄而圆者，入竹筒，施之深腹之字者。 「 此种每有鬃鬣，过刚，久用虽隔纸亦损字边际、锋芒之弊。或用劈者，用柔者，用退亳大笔者，愈久愈柔纯愈佳，不可不慎也。二者重用，皆有所损.凡敲击皆不可过重，很而捣者，直下者，尤甚也。毛刷有纸为刷刺之弊，圆鬃硬刷，究大可畏，以不用为妥。」 昔用铜弩键，衬薄细毡，敲击极细浅之字，良佳，但不可过重，尤以中平无廉隅不伤器者为可试用也。昔用六吉棉连扇料纸，俗名十七刀者，今无之矣。薄者名净皮，较之昔，不能薄，尤不能软。纸料粗，有灰性，工不良之故也。张叔未有宋本书副页纸拓本，至佳。以明罗文纸为之，亦佳。素方伯拓本纸，黄色亦雅，纸厚则粗，拓石尚可，拓吉金则不能精到也。昔用清水上纸，或折纸，水湿匀透，吹开上之，拓可速而纸易起。水上者不甚起，而字中有水，每干湿不匀。后用大米汤上纸，胜于清水。上纸之劣，莫劣于胶矾，矾则损石脆纸矣。今用张叔未浓煎白芨胶法上纸，以纸隔匀，去湿纸，再以干纸垫刷击之，此皆用纸之良法也。」

　　梅石又言李春湖、马傅岩事，其言如下。

　　李宗瀚，字公博，一字春湖，江西临川人，乾隆癸丑进士，官至工部左侍郎，癖嗜金石文字，所藏多名搨，筑湖东楼贮之。桂林山水奇秀，岩壁间多唐、宋人手迹，登椒穷邃，摩磋挲玩，手拓殆遍。又尝得元康里氏所藏唐搨《庙堂碑》，及唐搨《化度寺碑》，皆亲自钩摹上石，均极神妙。

　　马傅岩，道光初年之嘉兴人。吴门椎拓金石之人，向不解全角，傅岩能之，释六舟得其传。曾在玉佛龛为阮文达公作《百岁图》，先以六尺疋巨幅，外廓草书一大寿字，再取金石百种椎拓，或一角，或上或下，皆能不见全体.着纸须时干时湿，易至五六次，始得蒇事。装池既成，携至邗江，文达极赏之，酬以百金。阳湖李锦鸿亦善是技，则得之六舟者。

　　叶鞠裳论碑重精拓碑文宜精拓，叶鞠裳尝论之曰：「有同一碑为同时拓本，而精粗迥别者，此拓手不同也。陕、豫间庙碑墓碣，皆在旷野之中，苔藓斑驳，风高日熏，又以粗纸烟煤，拓声当当，日可数十通，安有佳本。若先洗剔莹洁，用上料硾宣纸，再以绵包熨贴使平，轻椎缓敲，苟有字画可辨，虽极浅细处，亦必随其凹凸而轻取之，自然钩魂摄魄，全神都见。苟非此碑先经磨治挖损，传之百余年后，其声价必高于旧拓，但非粗工所能知耳。余尝得《无极》汉碑精拓本，以国初拓较之，竟无以远过，以此知拓手之不可不慎择。嘉庆间，毕秋帆在陕时，有碑估车姓最擅长， 「 牛空山《金石图》有车永昭，当即此。」 至今车拓本，世犹重之。 「 《竹云题跋‧；同州圣教》云：「余得万历间旧本，模糊不可耐。及在京师，汪退谷以新搨一本遗余，毡蜡既佳，字尤清楚，胜旧搨十倍。问之退谷，云曾至同州亲为洗刷，亭以覆之。及知唐碑苟得好事者精意毡蜡，皆可十倍旧拓。惟恨陕人以恶烟粗纸，率略搨卖，以为衣食资，则全汩本来耳。」」 汪郋亭师作贰成均，精拓石鼓，亦为世重。恩施樊山方伯诗云：「东吴太史长国学，周宣十鼓生廉角。平中得凹缺者完，坐令阮薛输汪拓。」即咏此事。

　　叶鞠裳论碑重旧拓碑重旧拓，以其可不失真也，叶鞠裳尝论之曰：「碑以旧拓为重，欧、虞、褚、颜一字增损，价踰千百。碑估相传衣钵，如《圣教》雁塔、同州两本，皆以「治」字避高宗讳，开口者为旧拓。怀仁《圣教》旧拓，以「高阳县开国男」一行未泐者为别.又以「佛道崇虚」「崇」字，山头中间一直断续，为摹本之证.《皇甫碑》以无逸本为稍旧，三监本为更旧.然同一三监本，相去先后，亦在百年上下。至线断本，则非宋拓不可矣。《醴泉铭》以有「云霞蔽亏」字为胜，《卫景武公碑》以有「鼋鼍」字为胜。北海《李思训碑》，张叔未云，有「并序」二字及「窦氏夫人」四字者为宋本。余得一本，末「楚厚追刻」四字，尚未泐，则更在前矣。此皆言唐碑耳。汉碑，如《韩勑》、《史晨》，亦皆有泐字，据为先后之别.其实纸色墨色，精神气韵，所见既多，自可望而知之，寻行数墨，犹非神于鉴别者。今世拓本，元、明已难能可贵，若得宋拓，叹观止矣。唐拓，则天壤间惟有临川《李氏庙堂》一本，其中亦羼入宋刻，非完本也。余在京师，见李子嘉太守 「 太守寓米市胡同，尝从丁叔衡前辈登其堂，观所藏名迹，闻曾为中州某郡守，忤上官，投劾归，童颜鹤发，健步如飞，今之畸人也。」 所藏褚书《房梁公碑》，踰一千字，的真唐搨，可与《庙堂》竞爽，海内恐无第三本。余去年自陇上归，得北海《李秀碑》，世所称北云麾也。此碑在前明，已断为六柱础.朱椒堂侍郎得一本，以为宋拓，重开一石，置之都门法源寺。以校余所得全拓，不差一字，泐纹亦处处脗合，始知重摹本刻手颇不恶，然祇能得其结构，其神韵终不能到。余谓此石旧在良乡，当宋之日，燕云十六州先入于辽，后归于金，此拓如在北宋，则为辽拓，即在南宋，亦为金拓。藏书家有金刻《尚书正义》、《证类本草》，金石家未尝闻有金拓，有之，自余此碑始。世有真赏，当不以为敝帚自珍耳。

　　收藏家重旧拓，惟在烜赫巨碑，而不知小唐墓志尤可贵.盖《醴泉》、《圣教》诸碑，原石具在，即非宋拓，欧、褚面目略可髣髴。至墓志，宋、元出土者，十亡八九，即干、嘉以前出土者，亦十仅存二三，幸而仅存者日见其少。唐以前，《崔敬邕》、《常丑奴》诸石存于世者，殆无几。即唐以后，如元之《开赵》、《张伯颜》，艺风所藏一本之外，不闻更有第二本。范氏书楼《化度》原石，传留至今，千金不易，即其龟鉴.幸得旧拓，可不宝诸.」

　　叶鞠裳论碑之近拓旧拓碑以旧拓为贵，然亦有近拓转胜于旧拓者，叶鞠裳尝论之曰：「拓本虽以先后为别，然后拓之精本，竟有胜于旧拓者。嵩山太室石阙，王虚舟所见新拓本，校程孟阳旧拓本转多字。余所得昭陵诸碑，皆道光间拓也，《陆先妃》、《清河公主》两碑，视《萃编》所收，约多数十字。《张允》、《杜君绰》两碑，则溢出二三百字。盖西北高原，积土成阜，碑之下半截或沦陷入土，拓工第就显露者拓之，辄云下截无字，而不知其文固无恙也。百年后复出矣，或藤葛纠缠，或苔藓斑驳，又或尘堁丛积，拓工未经洗濯，草草摹搨，安有佳本。若为之刮垢磨光，则精神顿出矣。国学石鼓文，近时洗拓本，视国初拓转多字，此其明验也。碑之蚀损，如人之受病，其所因各不同。若断裂者，如人手足残废，一肢虽缺，全体不害，残圭断璧，弥可宝贵.若野烧熏炙，风雨摧剥，字形虽具，光铓挫损，望之迷三里雾，然匡庐佳处，或转在微茫烟树之中。宋拓《化度寺铭》，剥落极矣，而殊耐人寻味，不如今之翻刻，虽清朗而一览无余也。其余有渐搨而损者，其初仅字口平漫，锋颖刓敝，朝渐夕摩，驯至无字，甚至其形已蜕，而映日视之，遗魄犹若轻烟一缕，荡漾可见，若今之《醴泉铭》及《房梁公碑》残字是已。有猛击而损者，字之四围，空地皆不损，惟每字陷一坎窞，模糊不辨，望之如一行白鹭，又如成团白胡蝶。此则虽凝神审谛，无一笔可见，一字能释，虽有碑，如无碑矣，非于石刻有深雠怨毒，何至于此，若今昭陵之《牛秀德》、《阳公》诸碑是已。」

　　叶鞠裳论碑拓之孤本碑拓有孤本，叶鞠裳尝论之曰：「原石已亡，海内又无第二本，是谓孤本，较之欧、虞宋拓，尤可矜贵.汉碑如《娄寿》、《夏承》两刻，旧为何义门所藏，《娄寿》今归叔平相国，《夏承》藏艺海楼顾氏，潘文勤师奉讳归里，以千金得之。文勤藏汉石最富，小蓬莱阁五碑，亦归插架，一为《成阳灵台碑》，《元丕》二，《朱龟》三，《小黄门谯敏》四，《圉令赵君》五。又得梁永阳昭王萧敷及其妻敬太妃墓志，皆人间绝无之本。青浦王兰泉侍郎藏四杨碑， 「 杨统、杨着、杨震、杨□。」 乌程严铁桥曾见三费碑， 「 旧在黑妙亭。」皆僵存硕果，今不知尚在天壤否。四杨碑，余曾得上海徐紫珊双钩本，天津樊文卿所藏也。《酸枣令刘熊碑 》，与唐《茅山王先生碑 》，皆归毘陵费屺怀同年。王碑自何公迈，冯已苍，叶林宗转归于（鱼孚）溪管氏，屺怀又得之。中江李氏汉石经残字有两本，皆有覃溪跋，先后归沈韵初孝廉，今以重值售于楚北万观察航。魏《崔敬岜墓志 》，闻在阳羡任筱沅中丞处。宋《 开赵埋铭》，元《张伯颜圹志 》，亦自韵初殁后，转归于艺风.隋丁道护《 启法寺碑》，唐魏栖梧《善才寺碑 》，皆在临川李氏。薛舍人《信行禅师碑 》，沈传师《 罗池庙碑》皆在道州何氏。此皆海内烜赫之名迹，其藏弆源流，昭然在人耳目。此外若泰山泰碑，华山汉碑，隋之《常丑奴墓志 》，唐之鲁公大字《麻姑仙坛记 》，所见尚不止一本。《 麻姑仙坛记 》，亡友姚凤生明经藏残拓三四叶，精采煜然。吾邑彭氏，道州何氏所藏两足本，拓手皆在其后。凤生墓有宿草，两子皆不能肯构，今不知所归矣。张长史《郎官石柱记 》，明王元美所藏，董思翁以刻入鸿帖者，亦为六丁收去。其余见于诸家序跋者尚不少，以非所见闻，不备录。」

　　叶鞠裳论碑拓之残本足本碑拓有残本、足本之别，叶鞠裳尝论之曰：「残缣零璧，径寸皆珍。旧拓剪裱之本，浆性脱落，最易散佚。即整拓本，或烟熏，或霉湿，或蠧蚀，皆能损字，故旧拓有残本，有足本。《砖塔铭》出土时，即断裂，其后石愈损，字亦递少。然与其得摹刻足本，不如得原石残本。《化度》、《醴泉》诸旧拓，往往以数残本合为一本，纸色墨色皆不同，此亦如书之有百衲本也。又有以赝本搀入原本者，不可不辨。

　　「古碑出土，或断裂失去一角，其后复访得之，又或阴侧之字，以洗剔而始显.故有先拓本字转少，后拓本字转多。甫出土时，碑估故或留阴侧不拓，迨售之既罄，足本再出，则收藏家不能不又购之以牟利。《闻喜县令苏君德政碑》，下截中间行短，左右数行溢出数十字，为碑趺所掩。余得第二本，始见之。《高长恭碑》，其初仅半截，其后全碑出而文字仍不完。久之，碑阴出，其文与正面相接，始知此碑两面刻年月，皆在碑阴最后。额之阴又出，始见安德王经墓兴感诗。而购者已至再至三，每出一次，必居奇，此黎邱之常技也。」

　　叶鞠裳论宋元碑拓之难得宋、元碑拓，较唐碑拓为易得，叶鞠裳尝论之曰：「以张怀瓘书估估碑，宋、元声价自不敌唐碑之重。然得唐碑易，得宋碑难，元碑抑又难矣。何则？欧，虞，颜，褚，烜赫已久，固家家奉为圭臬，即墓志，造象，经幢，其书虽不甚著名，往往妍秀可喜，便于临池，通都巨肆，尚易物色。至宋碑，惟苏，黄，米，蔡四家，元碑惟赵松雪有拓而售者，此外非专工访拓不能得，或籍良友之馈赠，或烦属吏之供亿.其丰碑高至寻丈，或在危　绝巘人迹不到之区，赢粮裹毡，架梯引絙，然后得之，所费不赀.及其散失之后，流入市肆，所售之价不足纸墨。估人惟利是图，其孰肯作为无益乎？故宋，元碑可遇而不可求，然无豪夺，无居奇，则以我所取者人所弃耳。余访求石刻二十余年，所得唐以前碑，视孙，赵几十有八九，新出土者不与焉。五季以下，不逮其半，「 辽、金碑，以在畿辅久，所得较多。」 其难易不较然哉？」

　　叶鞠裳论碑之拓损碑石有拓损者，然其受病固不同，叶鞠裳尝论之曰：「前人名迹，固以摹搨过多致损，然受病亦有不同。欧、褚诸碑，瘦硬通神，愈拓愈细。今《醴泉碑》仅存一丝，若断若续，再久之，则无字矣。此一病也。颜、柳诸碑，拓工先砻之使平，又从而刀挖之，愈挖愈肥，亦愈清朗，久之，浮面一层尽揭，而字遂渐移向下，遂至恶俗之态不可向迩。《圭峯禅师碑》，前三十年拓本，尚清劲有力，今则精神面目迥非本来。此又一病也。鲁公《东方朔画赞》，余曾见一南宋拓，虬筋盘结，波磔飞动，与今颜书绝异。以明拓本校之，字固未损也，而苍秀之气不逮矣。以新拓本校之，字仍未损也，而痴肥之状难堪矣。同此一碑，并未重刊，先后工拙，霄壤悬绝.使三本并陈于几，谓即从一碑出，其谁信之！《家庙》、《玄秘》诸碑，皆可类推。友人自关中来者，为言碑林中搨石声当当，昼夜不绝，碑安得不亡！贞石虽坚，其如此拓者何也！」

　　叶鞠裳论碑之双钩本木本廓填本碑拓有双钩本、木本、廓填本之别，叶鞠裳尝论之曰：「模勒古碑，古有响搨之法，今人辄喜用双钩.归安吴氏《化度》、《温虞公》皆有双钩本，《激素》飞清阁双钩旧帖，多至数十种.费屺怀尝谓余云，重刻石本，滞于迹象，不如双钩本之传神，泃为知言，然亦视其工拙何如耳。小玲珑馆马氏重刻五经文字、九经字样，气动墨中，精光四射，视西安原本，几几青出于蓝.刘燕庭《金石苑》，缩丰碑于尺幅，大小真行，各极其态，皆黑文也。试以初印精本《隶释》 「 黑文。」 与新刊《隶篇》 「 双钩白文。」 校之，黑文何尝不胜白文。惟作伪者，以双钩本墨填四围空处，中留白文以充古拓，此则恶俗不可耐尔。」

　　叶鞠裳论碑之缩临本摄影本碑拓有缩临本，而近且有摄影本矣。叶鞠裳尝论之曰：「贾秋壑《玉枕兰亭》，为缩临之滥觞.牛空山《金石图》，每一石，皆摹其形制，缩临数十字，以留原碑面目。金匮钱梅溪有汉碑缩临本，颇为世重，字小如豆，须眉毕现.然梅溪隶法，从唐碑出，丰赡有余，遒古不足，与《石门》、《夏承》诸碑尤凿枘，仍是我行我法耳。吾乡顾耕石学士传停云书派，工于小楷。余曾见其缩临虞《庙堂碑》，精谨绝伦，无一笔不神似。然古人所谓方寸千言，亦非无施不可。篆籀之繁重，隶草之飞动，地小即不足以回旋。若魏之赵文渊、唐之薛纯陁、宋之蔡元度、黄鲁直，奇峯突起，大波奫沦，累黍之地，安能全神涌现.惟近时欧洲电光摄影之法，可大可小，虽剥泐皴染笔墨所不到之处，亦无不传神阿堵，此为古人续命第一妙方。垂烬之镫，火传不绝，真墨林中无量功德也。」

　　叶鞠裳论碑拓之纸墨精于鉴赏碑拓者，辨其纸墨，即知其为何省拓本。叶鞠裳尝论之曰：「吾吴老书估侯念椿，已作古矣，见书籍装订，即知其从何地来，拓本亦然。收之既久，见之既多，何省拓本，不难一望而知。陕中寻常拓本，皆用粗纸，色黄而厚，精者香墨连史纸， 「 郭宗昌《金石史》称所见怀仁《圣教序》是武关构皮纸，坚柔相得，虚和受墨，帘纹如织，隃麋如漆，岁久入理，此拓之至精者。」 汴纸最恶，质性松脆易烂，又搀以石灰，经十余年，即片片作胡蜨飞，即用纸托，亦不耐重揭。故龙门、嵩高诸拓本，旧拓流传者颇少。北方燕、赵之间，工亦不良，精者用连史纸，粗者用毛头纸， 「 即糊窗纸。」石质粗恶，辽，金碑纹理尤驳，往往满纸如钗股，如屋漏痕。齐，鲁之间，今多用陈簠斋法，拓手为海内之冠，然燕，秦碑估往拓，或携纸墨随，亦不尽如二者之精。吴，越，两楚以逮五岭以西，皆不用黄纸，惟墨之浓淡，拓之轻重，微不同，石质受墨，亦有深浅之别，惟望气可以知之，不可以言传也。闽，广喜用白宣纸，坚厚莹洁，黝然纯黑而无光。墨包，当是用粗布，故时有木理纹.蜀石多摩　造象，或髹以丹漆，故拓本往往有斑点，或皴作淡黄色，字口时有祀齾缺痕。山左之千佛；及益都诸山造象亦如此。滇碑用白纸大理拓本，亦间用东洋皮纸，极坚韧，但拓手不精耳。两爨碑精本，尤不易得。朝鲜碑皆用其本国茧纸，滑如镜面，柔韧而有丝纹，惟惜墨如金，淡拓多，浓拓少，或仅于字之四围着墨，无字处即如白地光明锦.石质既坚，纸又受椎，或墨所不到之处，其笔画窠臼，深陷可辨。朱拓皆以土朱，佳者用银朱，和鸡子白调拓，最易生蠧，不可与墨拓共置一处，否则滋蔓难图.间有蓝色、绿色拓者，其弊与朱拓同。」

　　叶鞠裳论碑拓之装池碑拓装池之法，亦甚重要，叶鞠裳尝论之曰：「张彦远言装池书画之法甚详， 「 《法书要录》、《图画见闻志》。」 惜不言褙帖。今人藏帖，皆用翦裱，丰碑直行，分条合缝，联缀无痕，世谓之蓑衣裱。四围镶边，多用白纸，或黑，或紫，或蓝，亦间用虎皮笺，或用五色槟榔笺，或用古藏经笺.背后衬纸，最上用东洋皮纸，其次用粉连史，劣者用粗黄纸，然浆性漓，则易脱，且生虫蚁，不能经久。或仅垫薄纸一层，每一叶接缝处，以纸黏合，循环舒卷，谓之巾折裱。书条横幅，或古碑之逐层横列者，即可整裱，不分条，不割字，接缝处亦不用镶边，此较能耐久，且不损字。小造象及彝器拓本，宜用挖嵌裱，大者一叶一通，小者多至三四通，空地可写释文或随意题识.字之极大者，用推篷式，或一叶一字，或一叶二字。擘窠书及石刻图画，不能翦裱者，可用方胜折迭之法。诸山题名及唐墓志，或以数十通合装一册，亦可随其大小长短而折迭之。又有用装订书籍之法，线穿成册，工值既省，且便临池。然中间褙字之处，必隆然凸起，亦需用挖嵌法，背后再垫纸一层，庶几妥帖平不颇.古人得佳碑，喜整装，既免脱落，且不失原碑尺寸，诚为善法。然非铺案挂壁，无从展阅。余谓收藏碑版，须有两本，以正本整装，留原石制度，以副本翦裱，明窗静几，取便摩挲。整装之法亦有二。金题玉躞，所费不赀，或仅用皮纸一层托之，不加杆轴，折迭平匀，外贴藏经纸签，写碑目及年月书撰人姓氏，以一二十通为一集，或加夹板，或青布函。凡收藏稍富者，此法最宜。拓手之精者，固不易，装池更不易。凡碑文左行者，粗工不省，往往仍从右起，行字颠倒，不复成文。《醴泉》、《皇甫》诸碑，尚有旧本可为依据，稀见之碑，分条割字，偶失原字，前后即致舛午。剥泐之处，或仅存半字，或微露残笔，辄割弃如敝屣。分书行草，波磔飞动，或致跳行，或越方格之外，亦多割损.故余每装一碑，虽丰碑仅存数十字，其无字处，亦谆谆戒其留空、提行、空格，必依原式。凡字口陷内皱痕，不可过求熨贴，若舒之使太平，曳之使太直，古人笔意必尽失，如墨猪矣。此皆非俗工所能知者也。

　　「嵩高三阙及《天发神谶碑》残本，广寻而修尺，收藏家皆装为手卷，既便展阅，又可跋尾。窃谓如蔡元度之《楞严经偈》，石湖之《田园杂兴》，亦可仿此法。《兰亭》得数十本，亦可合装一长卷。经幢，或六面，或八面，可装屏幅。然面面分拓，不如以巨纸围而拓之，盖分条易于散失。《陁罗尼经咒》同为一本，又或修短广狭相等，真行同体，以数本共置一处，必致断鹤续凫，将冠配屦。即果为一本，先后次序亦易倒舛。余藏幢付装，第一幅首必签题幢目年月、书撰姓氏，以下标识一二三四字，如此，庶一目了然。或更制香木为箧，分上下两层，每层四轴，以抽屉隔之，镌字于门，以铜为键.余所藏六百通，装价倍蓰于拓价，手无斧柯，龟山奈何！

　　「帖面，用香柟木，可以避蠹南方颇宜。若北方，风日高燥，即易龟坼，或竟裂为两片。紫檀太重，银杏宜选薄而洁者，磨治光莹，亦可用。因陋就简，或用纸面，然摩擦易损，亦易　占寒具之油。古锦雅而艳，为装池第一。其次用缂丝面，又其次新锦仿古之佳者，亦颇不恶。近人用印花洋布，则不如青布之朴素浑坚矣。又有用木板，四围起线，中微陷，实以锦，此亦徒取饰观耳。题签，以藏经纸为第一，白绫次之，泥金笺虽华斓，久之，金屑脱落，字画亦损，转致黯然无色。

　　「樊问青，名彬，析津收藏家也，鲍子年、赵撝叔皆与之投赠。身后碑版散落人间，余收得二十余通，皆用废纸自褙，廛肆册籍、官府文牍，无不有之。其褙法极粗恶，或以数小纸装成一巨幅，横斜交午，厚薄不匀，如三家村课蒙塾本。碑纸有蚀损处，即以字纸补之，鸦蚓模糊，胶饴黏结，皱纹如縠，裂纹如筋，凡经其手装者，无可重揭。字有断泐，尤喜以笔描画，为蛇添足，墨渖旁流，淋漓满纸，直是古碑一劫。闻樊君耄而好学，颇能鉴古，析及秋毫，其弊至于如此。

　　「张彦远论装背画轴，煮糊必去筋，稀缓得所，搅之不停，自然调熟，入少细研熏陆香末，永去虫而牢固。又云，勿以熟纸，背必皱起，宜用白滑漫薄大幅生纸，纸缝相当，则强急卷舒有损，要令参差其缝，气力均平。又云，宜装一大平案，漆板朱界，制其曲直。 「 今装池家即如此。」 此法可推之褙帖，余曩见明初文渊阁书籍，外装锦函，皆卍字挖嵌式，五百余年毫无损脱，亦无蠧蚀，此其煮糊，必有奇秘之法，惜不得其传耳。」

　　叶鞠裳论帖架临池者必用帖架，叶鞠裳尝论之曰：「读碑铺几平视，不如悬之壁间，能得其气脉神理。于是临池家制为帖架，对面传神，如镫取影。然影摹不如对临，又不如先阅其结构用笔，掩卷而后书之，所谓背临者是也。」

　　傅青主视高贤佛经傅青主尝走平定山中，为人视疾，失足堕崩崖，仆夫惊哭，曰：「死矣。」青主旁皇四顾，见有风峪甚深，中通天光，有一百二十六石柱林立，则高齐所书佛经也，摩挲视之，终日而出，欣然忘食。

　　朱竹垞考订万岁通天帖朱竹垞书《万岁通天帖》旧事曰：「《万岁通天帖》一卷，用白麻纸双钩书，句法精妙，锋神毕备，而用笔浓淡，不露纤痕，正如一笔独写。论者谓非薛稷、锺绍京不能，洵异宝也。」 「 相传武后从王方庆索其先世手迹，得二十八人书，取而玩之，曰：「此卿家世守，朕夺之不仁。」乃令善书者廓填成卷，仍命方庆正书，标二十八人官世，设九宾馆于武成殿，而以墨迹卷还方庆.盖秘府储藏，故罕题识，第有宋高宗用小玺，其后岳珂、张雨、王鏊、文征明跋者四人而已。」

　　韩汤何宝藏宋拓法帖韩文懿公及汤西崖、何义门不以赏鉴名，然亦未尝不游心于书画碑拓，每得宋拓法帖一二行，即宝藏之，不问其前后也，但求知古人之用笔用意而已。

　　何义门婆娑楷帖何义门谓傅青主口诋宋儒，等于蟾蜍掷粪，又称其字有风沙气。盖义门究心制艺，而即于此中仰窥圣贤，真笃行君子，非若常人之专恃帖括以干禄也。义门复精鉴别，书亦秀蕴，生平婆娑越刻楷帖，多致赞言，而初不满于元常季直一表，谓其结衔既舛，而「民」字缺笔，止是唐橅。然于韩敬堂家所藏宋搨本，则颇拳拳。盖韩本尾无结衔，「民」字不缺，大异锡山华氏秘藏，神锋内含，信为雄强茂实也。

　　程昆仑搜瘗鹤铭遗迹瘗鹤铭亭在镇江焦山定慧寺西偏伽蓝殿之旁，铭为累代遗石，摹搨最难.旧刻于山麓，江水侵蚀，历年既久，遂崩裂江中。宋淳熙时出之，后又落于水。康熙朝，好事者募工自江中迁出，缺蚀不完，因建方亭，甃铭成碑形以贮之，四壁俱镌历代名人字画，有苏东坡像，峨冠博带，神致宛然。

　　当未建亭之前，有武乡程昆仑名康庄者，尝游焦山，披草搜铭之遗迹，惜其剥蚀，乃别购善拓，磨悬崖而刻之。因拉王文简公再游，相视叫绝，凭高吊古，各赋诗一章以纪事。

　　张力臣考订瘗鹤铭山阳张力臣，名弨。性好古，精书法，即尝为顾宁人写《广韵》及音学五书者也。焦山《瘗鹤铭》石，裂而为四，又失其腹，由是不符，览古者每以为憾。力臣乘江水退时，入山麓，藉落叶以坐，仰读之。聚四石，绘为图，联以宋人补刻字，伦叙不紊。且证为唐顾况书，谓况故宅虽在海盐之横山，而学道句曲，遂移居于此，集中有《谢王郎中见赠琴鹤》诗，鹤殆出于性所好，故瘗之而作铭也。力臣家藏古鼎彝甚富，然不营生产，殁后且尽散失矣。

　　郑方坤留意碑版闽人郑方坤尝游邯郸，凡所过村塾、禅室，辄停车访之，遇筮叟、医翁，必延访，见有残碑断版以及投溷覆瓿廑有存者，必搜剔摩挲，不忍释手。

　　陈鉴亭藏玉枕兰亭世人熟闻《玉枕兰亭》之名，而不知其有三本。其一，见《太清楼帖序》，云唐文皇使率更令以楷法摹《兰亭》，藏枕中，名《玉枕兰亭》。其二，则宋政和时营缮洛阳宫阙，内臣见役夫所枕小石，有刻画，视之，乃《兰亭序》，仅存数十字。其三，则贾似道使廖莹中以灯影缩小，刻之灵璧石者，向存福州旧家。明文征明尝谓贾氏刻有二石，字画大小皆同，其一有「秋壑珍玩」印章，其一坐而执卷，左有贾似道小印，即在福州本也。石高五寸，宽九寸，厚四分，旁微缺，其中「会」字磨灭，「羣」字、「石」字、「带」字、「流」字有损.康熙壬寅秋，萧蛰庵在长安，得之闽人之手。盖因似道死后，石落于闽.及出闽，仍归于闽人。旋为陈鉴亭廉使观以重价购之去，又不在闽矣。

　　高宗命刻宋拓淳化阁帖法帖之久，无如《淳化阁帖》，其后鼎绛汝诸帖，互相仿摹，愈失旧规。嘉庆朝，无人过问祖帖，惟大内所藏，乃当日赐毕士安者，篇帙完善，墨渖如新，成亲王曾见之。高宗珍惜如宝，特建淳化阁以藏之，又命于文襄公敏中摹刻上石，颁赐诸王公卿，虽不及原帖之善，而亦自成一家。长沙徐寿蘅尚书树铭督学浙江时，以三千金购宋拓《淳化阁帖》，上有李文贞公、吴谷人、翁覃溪、何子贞题跋。帖凡十套，每套皆有覃溪题跋。

　　高宗命刻三希堂法帖《三希堂法帖》，乃高宗将内府秘藏法书真迹，命当时儒臣详慎审定，择其尤者，摹勒以行。三希云者，以真迹中王右军《快雪》，王大令《中秋》、王元琳《伯远》三帖尤为千古妙迹，高宗珍之，因以名其所居之室。

　　书法始自魏、晋，而盛于唐、宋，此帖自锺繇以迄唐之颜、柳、欧、褚，宋之苏、黄、米、蔡，元之赵，明之董，凡诸大名家之真迹，莫不具备。惟自干嘉时搨印后，以宫禁之地，向不准人捶摹。光绪庚子兵燹，曾为八国联军损坏二石，其余均尚完整。

　　高宗命刻兰亭八柱帖《兰亭八柱帖》，为乾隆时内府石刻。八柱之义，以所藏虞世南、褚遂良、冯函素摹《兰亭序》、柳公权书《兰亭诗》、董其昌临柳本，并戏鸿堂原刻柳本，及高宗御临柳本，并于敏中补成旧刻柳本，厘为八卷，刻石，故题曰《兰亭八柱帖》。

　　高宗批陈氏传家帖海宁玉烟堂及渤海藏真等帖十余种，皆陈某所刻。明董文敏公其昌未遇时，馆陈家久，故所得墨迹最多，所书《法华经》小楷帖尤精绝.文敏贵后，尝以锺绍京《灵飞经》真迹质金八百，已而赎还。既复以质，则不再赎矣。帖后附文敏质帖、赎帖书二通。乾隆乙酉，高宗驻跸安澜园，曾以进呈，奉御批，有「永为陈氏传家之宝」等字。不知此帖何时落于嘉善谢氏，后归常熟翁氏。文敏当日见质时，抽去十二行一页，不审此页亦归翁氏否？咸丰庚辛之乱，碑石为粤寇取以筑城。乱平后搜讨，仅有存者。后合诸帖为一帧，更名烟海余珍焉。

　　毕秋帆立碑林西安圣庙碑林，乃乾隆时毕秋帆为陕抚时，搜集汉、唐诸碑碣，汇立于此，故曰碑林。中有《景教碑》，碑额上绘十字架一具，下大书「大秦景教流行中国碑」九字，分三行书。碑文乃大秦寺僧景净所撰，吕秀岩楷书，唐德宗建中二年刻石。其文目曰「大秦景教流行中国碑颂」，较唐文多一颂字。碑文凡二十八行，每行六十二字，凡遇「我三一」皆空二格，「三一」则空一格，唐诸帝庙号皆空二格，「我建中皇帝」「我」字亦空二格，单言帝则空一格。观其人己并尊，平等之恉，略可见已。全文并颂词，综计一千六百九十七字。

　　桂未谷跋明拓汉隶四种明拓汉隶四种，一《张迁碑》，一《郑季宣碑》，一《郑固碑》，一《武荣碑》，有翁覃溪题志及桂未谷等跋。

　　陈昆玉藏姚辨墓志刻石陈璘，字昆玉，海宁诸生。工书，嗜古篆刻，荒山丛冢，探索忘倦。尝见欧阳率更所书《姚辨墓志》刻石，爱不忍释，解所衣美裘易之，不足，则益以玉斝双.李春湖藏宋拓唐李秀碑宋拓《云麾李秀碑》，为临川李春湖藏。春湖跋云：「此碑裂于良乡，自明至今，久无完本矣，此册诚为世间希有之宝。予家有莫氏残本，存五百七十余字，思翁目为唐拓，不如此本远矣。」

　　邹晓屏藏化度碑邹晓屏参政炳泰，无锡人。登科后，不登权要门，徜徉词馆者三十年，以资深得跻卿贰，好古书画，收藏甚富。得唐欧阳询所书《化度寺碑》，宋搨本，至质衾裯易归.曾告礼亲王曰：「他人以如山金帛，易赝物满架，不及余数金之真也。」

　　赵怀玉审定黄山谷书发愿文墨迹黄山谷书《发愿文》墨迹，审定者为赵怀玉，并有汪竹坪、秦澹如、陈六笙、费屺怀诸题志.汪容甫得汉石阙汉石阙二，在宝应，其一为汪容甫以钱五十千募人窃归，石刻孔子见老子及力士、庖厨等物象。容甫自榜其门曰：「好古探周礼，耆奇窃汉碑。」亦旷达者之所为也。其一为宝应县令某沈之水中，不知其处。

　　张芑堂扪碑钱塘令孙某丁母忧，归任城，其弟子张芑堂往吊，且送之行，以山左多秦、汉古迹，携扪碑具以偕，因制铭于槌，铭曰：「悬崖绝壁，与汝偕升。秦欤汉欤，试以登登。」朱春桥为作《扪碑图》，沈文悫公题其上云：「芑堂张子有思亲九章，字字血泪，《蓼莪》诗后一诗人也，余心重之。继阅其《金石契》，纪载遗帙，为孝子而梦寐古人者矣。今将之山左，吊师门之丧，且携搨具以往，凡泰岱、徂徕、云亭间物，必归诸箱箧，胜于陆贾囊中物矣。余许为作传，先题此以赠。」
  </div>
  <div class="pagination">
   <a href="清稗类钞_page181.html">
    上一页
   </a>
   <span>
    ...
   </span>
   <a href="清稗类钞_page177.html">
    177
   </a>
   <a href="清稗类钞_page178.html">
    178
   </a>
   <a href="清稗类钞_page179.html">
    179
   </a>
   <a href="清稗类钞_page180.html">
    180
   </a>
   <a href="清稗类钞_page181.html">
    181
   </a>
   <span class="current-page">
    182
   </span>
   <a href="清稗类钞_page183.html">
    183
   </a>
   <a href="清稗类钞_page184.html">
    184
   </a>
   <a href="清稗类钞_page185.html">
    185
   </a>
   <a href="清稗类钞_page186.html">
    186
   </a>
   <a href="清稗类钞_page187.html">
    187
   </a>
   <span>
    ...
   </span>
   <a href="清稗类钞_page183.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
