<!DOCTYPE html>
<html>
<head>
    <meta charset="UTF-8">
    <title>山堂肆考 - 第 213 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 213 页/共 632 页</h1>
    <div class="content">　　宋李元亮抱才尚气崇宁中处太学时蔡嶷为学录元亮轻之后嶷守和州元亮犹布衣也过州不谒嶷命驾先至其馆元亮以启谢曰定馆而见长者古所不然轻身以先匹夫今无此事蔡嗟叹饷钱五十万且致书延誉于诸公遂登科
　　延誉老泉
　　宋雷简夫在雅州蘓洵往见之简夫谓曰子王佐才也荐之于张方平与韩琦欧阳修三人延誉如不及由是洵名振京师盖自简夫始云
　　莫如防凖
　　宋王旦字子明疾久不愈上命肩舆入禁中使其子雍与直省吏扶之见于延和殿因问曰卿万一不讳使朕以天下付之谁乎旦谢曰知臣莫若君惟明主自择再三问不对是时张咏马亮皆为尚书上曰张咏何如不对又曰马亮何如又不对上曰试以卿意言之旦强起举笏曰以臣之愚莫如防凖上怃然有间曰凖性刚褊更思其次旦曰他人臣不知也旦死嵗余卒用凖为相
　　无如尧佐
　　湘山野录吕申公公着累乞致仕仁宗问曰卿去谁可代者中公乃引陈文惠尧佐曰陛下必欲得英俊经纶之士臣所不知若图任老成鎭安百度周知天下良苦无如陈尧佐仁宗深然之尧佐遂大拜尧佐极怀申公引荐之德因作燕词携酒过之申公使之歌焉歌云一社良辰千家庭院翩翩又见新归燕鳯凰巢稳喜为邻潇湘烟瞑来何晏乱入红楼低飞绿岸画梁时拂歌尘散为谁归去为谁来主人恩重朱帘卷申公笑曰自恨卷帘人已老莫愁调鼎子无功
　　更荐仲淹
　　范仲淹字希文服中上宰相书言朝政得失王曾见而伟之时晏殊亦在京师尝荐一人为馆职曾谓殊曰公素知范仲淹舍此不荐而荐斯人已为公置不行宜更荐范仲淹也殊从之
　　力荐永叔
　　宋韩魏公屡荐欧阳永叔仁宗不用他日复荐之曰韩愈唐之名士天下望以为相而竟不用谈者至今以为谤欧阳修今之韩愈也陛下不用恐后人如唐谤必及国陛下何惜不一试之以晓天下后世也上从之
　　荐拜说书
　　宋吕正献公与司马温公同奏举河南处士程頥乞特加召命待以不次诏以为颍川推官国子监教授不就又以为秘省校书郎亦不就已而召对便殿拜崇政说书乃受之
　　荐拜叅政
　　宋王荆公荐进一二寒士位侍从初无意于大用也公去位后遂拜叅知政事公作小诗寄之意曰本种荼防架金沙只漫栽自矜顔色好飞度腊前开
　　因诗留荐
　　宋张咏知成都有録事叅军老病废事公责之曰何故不去明日叅军求去且以诗留别云秋光都似宦情薄山色不如归兴浓公惊叹曰吾过矣同僚能诗而吾乃不知于是留而慰荐之
　　上书求荐
　　程伊川与韩持国范夷叟泛舟颍川西湖须臾客将去有一官员上书谒见大资頥将谓有甚急切公事乃是求知巳頥曰大资在位却不求人乃使人倒来求已是甚道理夷叟曰只是正叔太执求荐章常事也頥曰不然只为曾有不求者不与来求者与之遂致人如此持国便服
　　焚香再拜
　　东轩笔録宋谢泌淳化中为右司谏居官不妄荐士或荐一人则焚香捧表望阙再拜而遣之
　　懐璧空归
　　终慎思家贫苦学董储以书荐于士人之富者不遇取书归董启云鲁箭髙飞谓聊城之必下秦都【阙】
　　璧以空归










　　山堂肆考卷八十二
　　钦定四库全书
　　山堂肆考卷八十三　　　明　彭大翼　撰科第
　　应举
　　汉世取士惟孝廉秀才之科为重隋唐至宋惟明经进士之科为重至熙宁后王安石以经义取士于是明经始废而进士之科独行天圣中增为六科曰博通文典曰贤良方正曰才识兼茂曰详明吏治曰洞识韬畧曰军谋宏逺其后又增以髙蹈丘园沉沦草泽茂才异等书判拔萃四科通谓天圣十科南渡后又有博学宏词科考诰诏表露布檄箴铭记賛颂序凡十二体之文故当时贤良方正则有苏轼才识兼茂则有吴育茂才异等则有富弼书判拔萃则有余靖博学宏词则有周必大吕东莱等
　　兴贤能
　　周礼地官乡大夫之职各掌其乡之政教禁令正月之受教法于司徒退而颁之于乡吏使各以其所治以攷其德行察其道艺三年大比攷其德行道艺而兴其贤者能者乡老及乡大夫帅其吏与其众寡以礼賔之厥明献贤能书于王王拜受之登于天府
　　补文学
　　汉始以明经射防取人以通经多寡补文学掌故故唐制明经之科开元中因崔元瓘上言问大义十道时务防三道至宋定业三经义十三道也
　　行礼歌诗
　　唐选举志本朝贡士之科有秀才有明经有进士有明法明书明筭六科而其大要有三每嵗仲冬郡县课诸生之成者送于尚书省此由学馆而进故曰生徒行乡饮之礼歌鹿鸣之诗送于考功而后试之此由州县而进故曰乡贡至于有德行道艺髙蹈幽隐者天子则自诏之曰制举故当时得人之盛若韩愈李绛陆贽裴度此由进士明经而得也韩休元稹张九龄姜公辅此由制举而得也李泌刘晏以童子举裴端服郭子仪以武举进
　　考行询誉
　　唐薛归登疏古之取士考素行之原询乡曲之誉以敦朴为先雕文为后以举贡贤愚为州之荣辱故李陵降而陇西慙干木隐而西河美郤冀以礼逊升而晋人知礼文翁以经术教而蜀士多儒未有上行而下不从者也方今举士明诏初下固已驰驱府寺之庭出入王公之第陈篇希恩奏记誓报故俗号举人为覔举
　　选士俊士
　　礼王制命乡论秀士升之司徒曰选士司徒论选士之秀者而升之学曰俊士升于司徒者不征于乡升于学者不征于司徒曰造士大乐正论造士之秀者而升诸司马曰进士隋大业中始置进士之科
　　射防对防
　　孔氏杂说汉射防与对防不同射者谓难问疑义书于防量其大小署为甲乙之科不使彰显欲射者随其所得而释之对者显问以政事经义观其所对文词以定髙下汉萧望之治齐诗射防甲科为郎衡家贫好学从博士受诗数射防不中至九次乃中丙科元帝朝为博士又给事中建初三年遂拜相
　　取青紫
　　汉夏侯胜为太子太傅每讲授谓诸生曰士病不明经术经术茍明取青紫如俛拾地芥耳
　　先门阀
　　唐薛归登疏汉之求士必观其行魏取放达晋先门阀梁陈尚词赋隋文帝纳李谔之言禁浮词炀帝始置进士科后生驰逐竞缀小文名曰防学以浮为贵
　　试射宫
　　礼射义古者天子之制诸侯嵗献士于天子之庭天子试之于射宫
　　试礼部
　　唐礼部试举人夜以三鼔为限宋朝用白昼不许继烛
　　劝驾
　　汉髙帝十一年诏曰贤士大夫已与我定有天下而不与吾共安利之可乎有肯从吾逰者吾能尊显之以布告天下其有穪明德者诸侯王郡守必身劝为之驾遣诣相国府有而弗言觉免注云身劝为之驾言必须身亲敦劝自为其驾车而遣之觉免者谓觉发者免其官也
　　夺席
　　通典北齐选举多沿后魏之制皇帝出坐朝堂中楹其滥劣者饮墨水一升文理孟浪者夺席脱容刀
　　与计吏偕来
　　汉武帝元光五年征吏民有明当世之务习先圣之术者县次续食令与计偕注云县次续食言所征吏民诣京师令各县依次第接续供给饮食也令与计偕计者上计簿使也郡县每嵗遣诣京师上之偕俱也与上计簿之使者偕来也
　　随方物入贡
　　唐武德初诏诸州县号明经俊秀试取合格者每年正月随方物入贡武后时卢承庆疏云比来天下所贡物至元日皆陈于御前惟贡人独于朝堂拜似重物而轻人请自今贡人列于方物之前以备充庭从之
　　围棘
　　通典唐武德以来礼部阅试之日皆严设兵卫荐棘围之搜索衣服讥诃出入以防伪滥焉
　　踏槐
　　谚云槐花黄举子忙故赴举谓之踏槐唐翁承赞咏槐诗雨中妆防望中黄勾引蝉声送夕阳忆得当年随计吏马蹄终日为君忙
　　排位
　　宋祥符中试前一日贡院始出榜晓示逐人排坐位处所谓之坐位榜此后世席舍之始也
　　监门
　　宋雍熈二年诏礼部试九经诸科轮畨差官二人在省门监守此试院监门之始也又诏礼部引试分差官廊下察视勿容私自授受至景德中为廵试铺天圣中始有廵铺官
　　纳纸
　　后唐明宗勅举人试前五日纳试纸用中书省印印讫付贡院
　　示题
　　容斋随笔淳化三年太宗试进士出巵言日出赋题孙何等不知所出相率扣殿槛乞上指示之上为陈大义至大中祥符元年试礼部进士内出清明象天赋等题仍录题解摹印以示之景祐元年始诏试进士题目具经史所出摹印给之更不许上请
　　唱名
　　唐舒元舆举进士见有司钩校苛切就试尚书虽水炭脂炬皆人自将吏唱名乃得入列棘围席坐庑下因上书言自古贡士以来未有轻于此时者罗棘遮絶疑其奸非所以求忠直也
　　展限
　　宋朝引试率在八月中韩魏公当国日二蘓将就试黄门辙忽卧病魏公辄奏上曰今嵗召制科之士惟蘓轼蘓辙最有声望今闻蘓辙偶病未可试如此人兄弟中一人不得就试甚非众望欲展限以俟上许之黄门病中魏公数使人问讯既闻全安方引试比常例展二十日自后试科目并在九月后相国吕微仲语及科目问何故延及秋末东坡为吕言之吕曰韩忠献其贤如此深可慕尔
　　赐烛
　　朝野杂记宋旧例廷试举人至暮者许赐烛盖殿深易黒日昃则殿上烛出矣
　　焚香
　　礼部贡院试进士设香案于阶前试官与举人对拜此唐故事也列坐设位供帐甚盛且具茶汤至于院试学究则撤去席幕亦无茶汤渴则饮砚水皆黔其吻非故闲之盖防氊幕中藏文字供应人传义耳故欧公诗曰焚香答进士撤幕待诸生
　　专诵章句
　　谈丛王荆公改科举法暮年曰本欲变学究为秀才不谓变秀才为学究盖举子专诵王氏章句而不解义正如学究诵注疏耳
　　髙谈性命
　　宋熙宁间进士髙谈性命溺于虚无元祐初其习犹甚故黄山谷诗棘围深锁武成宫谈天进士雕虚空
　　试文
　　摭言手持文柄髙眂寰海进学解士患经术之不明不患有司之不公
　　恐变风雅
　　见考功贠外
　　务抑浮华
　　唐髙郢为礼部侍郎掌贡部务进幽独抑浮华冗滥之风翕然一变
　　错认顔标
　　唐侍郎郑薫字子溥唐末为主文疑顔标为鲁公之后时方未宁志在激昂忠烈遂以标为状元标谢名第日问及庙院标曰寒进无此薰始知误取时嘲之曰主司头脑太冬烘错认顔标作鲁公鲁公顔眞卿也冬烘犹言昏眊也
　　首擢杜牧
</div>
    <div class="pagination">
<a href="山堂肆考_page212.html">上一页</a><span>...</span><a href="山堂肆考_page208.html">208</a><a href="山堂肆考_page209.html">209</a><a href="山堂肆考_page210.html">210</a><a href="山堂肆考_page211.html">211</a><a href="山堂肆考_page212.html">212</a><span class="current-page">213</span><a href="山堂肆考_page214.html">214</a><a href="山堂肆考_page215.html">215</a><a href="山堂肆考_page216.html">216</a><a href="山堂肆考_page217.html">217</a><a href="山堂肆考_page218.html">218</a><span>...</span><a href="山堂肆考_page214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
