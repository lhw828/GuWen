<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 438 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 438 页/共 485 页</h1>
    <div class="content">　　湖州録事参军新记　　杨　防
　　度材者定曲直于绳较物者决轻重于衡葢绳无欺衡无私故人所取镜也今使五邑之吏枉正无所逃千里之情毫厘无所差束其内外必蹈乎规矩戢诸桀黠知摄于刑宪斯则郡主簿绳衡之无私爲得其任矣髙阳许鎕以前秋曹掾端于谳狱上宠之迁陟斯任自兵兴十五载事隳宿贯守国之法制禀朝之政令者由闗而东郡亦无几唯呉兴遵国经体旧章上下谦牧确然不渝然此数万众兵之所给固系于土赋俾其役不重敛不烦吏不苛民不疲万目自振者全在提其纲乎君制事以义制心以礼节不爲势易志不爲强夺静以督其下故其下肃恪以其事故其事简由是众吏畏而庶务集竟至于讼弭而刑置矣广明中妖巢掲竿以犯帝阍遂俾翠华有西南之狩梁郑周秦之甲皆阁手无所敌凡五改火銮舆外驻甲辰年今太守以彭门之师擒巢于莱芜提其颅荐于成都明年春玉辇还阙遂以功牧于呉兴帝念殊庸位不配徳诏加防御以髙其位始开幕延宾增吏拓制度是取督邮之旧署爲防御使院然后合功廪戸三掾之防移居视印绳堕于此夫檐楹迫则耳目泥居处芜则思虑昏今兹视于前则浅而露觇于后则湫而陋得无泥与昏乎而又藂篠杂卉防翳阶序列衙者乱其次授事者丧其局交肩骈足防礼亏敬君乃命杼人择瓌材敞前槛豁南荣砥中唐严层扃设外屏以肃其入也构环廊以庄其位也撤旧增新拥隘咸革列目之物罔不完美覩其显敞则夏夺其暑居其奥密则冬却其寒地斯清境斯胜足以豁听视爽精神道中和之性增冲澹之趣矣君子是以知蕴智者于事敏负才者于用周如水于器方圆无所滞如丝于色黄无不入如是则化圯爲完易卑爲髙葢出于余力乎况君行己之道及物之和其察也鉴焉臧否无匿其信也潮焉朝夕不忒俗服其正吏畏其直叔向所谓明察之官忠信之长者于此而见矣廰既毕役乃以防业于文且谓记年表事春秋之曩志也兹防之立既始于我而载祀莫纪毋乃取议于将来乎其爲我书之无虚美无加饰唯实是编足以贻后遂谨而日之请题其东墉以纪之始
　　司刑箴送王牧仲爲黄州録参
　　刘漫塘
　　惟圣好生以刑教徳惟臣钦若哀矜恻曰彼嘉师于狱之丽繄我淑问貌温气夷以察其情以尽其辞故曰祥刑非讫于威二典既邈五疵参互反惑于辞货诱于赂外牵往还内偏爱恶惟明能察惟亷靡求四疵逺矣抑又何尤惟时上官狱以意成所贵有司实持其平云何不思惟意之承怒茍未息根连株逮捶楚锻链以成其罪意之所右覆之翼之罪虽贯盈罚不毫厘曰吾之明非闇于理曰吾之亷非役于利不获乎上志乃可谐意乡一分职爲厉阶淹速有度富贵在天释之竟是周来疾癫名义凛然鬼神森列野人作箴敬告司臬古诗
　　送李道父辟大名司録　　叶集之
　　李侯江南英身老自藏器读书尽百纸落笔必千字况兼熊豹姿特负纵横志栖其望髙躅异世犹一致大名国北门自昔雄元帅名贤慎柬拔荐引必同类操持纪纲地实借循良吏卓哉百链刚小大须歴试
　　送程録事　　　　　　　杜子美
　　程侯晩相遇与语才杰立薰然耳目开颇觉聪明入意钟老柏青义动脩蛇蛰
　　送韦讽阆州録参　　　　杜子美
　　韦生富春秋洞彻有清职操持纪纲地喜见朱丝直行行树佳政慰我深相忆
　　律诗
　　送韦讽摄阆州録事　　　杜子美
　　闻说江山好怜君吏隐兼宠行舟逺泛惜别酒频添推荐非承乏操持必去嫌他时如按县不得慢陶潜
　　喜曹刘二从事见过　　　胡致隆
　　萧萧细雨鎻柴门喜见风流二使君俊逸万春犹録事清新子建尚参军
　　送知録　　　　　　　　方　干
　　八咏遗风资逸兴二溪寒色助清威曙星没尽持纲去暝角吹残鎻印归
　　送澶州録曹宋叅军　　　陈后山
　　能吏于今少春风及此行英雄余战伐犴狱寄亷平
　　送杨録事充使　　　　　岑　参
　　夫子方寸里清波澄齐江闗西望第一郡内政无双



　　古今事文类聚外集卷十三
<子部,类书类,古今事文类聚__古今事文类聚外集>
　　钦定四库全书
　　古今事文类聚外集卷十四
　　元　富大用　编
　　县官部
　　县尹
　　歴代沿革周制四百里爲县官有县正各掌其县之政令而赏罚之春秋千里百县县有四郡时县大而郡小上大夫受县下大夫受郡县邑之长曰宰曰尹曰公曰大夫【晋谓之大夫鲁衞谓之宰楚谓之令尹】战国以来郡大而县小秦有县令长汉因之凡掌治其县万户以上爲令减万户爲长侯国爲相秩亦如之凡县道国邑千五百八十七【列侯所食县爲国皇太后皇公主所食曰邑有蛮夷曰道】后汉每县邑道大者置令一人千石其次置长四百石小者置长三百石侯国之相秩次亦如之凡县有蛮夷曰道公主所食汤沐曰国县万户以上爲令不满爲长侯国爲相皆秦制也凡掌治民显善劝义察奸罚恶理讼平赋恤民时务秋冬集课计上于所属郡国晋制大县令有治绩官报以大郡不经宰县不得入爲台郎宋诸县署令铜印墨绶进贤两梁冠自晋宋以后令长国相皆如汉制北齐制上中下九等唐制县有六等之差【赤畿望紧上中下京都所治为赤县旁邑邑爲畿县其余则以户口多少地美恶爲差】凡一千五百七十三县令各一人掌导扬风化抚字黎氓敬四民之业崇五土之利养鳏寡恤孤穷审察寃屈躬亲狱讼凡民田收受县令给之每岁季冬行乡饮酒礼簿帐传驿仓库盗贼隄道虽有专官皆通知县丞爲之贰众曹收率课调五代任官凡龌龊无能者始注爲县令【故天下之邑率皆不治甚者诛求于民贪鄙万状】宋建隆元年应天下诸县除赤畿外有望紧上中下【四千户爲望三千户以上爲紧二千户以上爲上千户以上爲中不满千户爲中下五百户以下爲下】掌总治民政劝课农桑凡户口赋役钱谷赈济给纳之事皆掌之有孝弟行义闻于乡闾者申州激劝以励风俗有戍兵则兼兵马都监或监押三年始以朝臣爲知县其间复参用京官或幕职爲之【朝臣知县自大理正奚屿等始】庆厯间诏天下知县非鞫狱毋得差政和二年诏县令以十二事劝课农桑宜各遵行上副朝廷【一曰敦本业二曰兴地利三曰戒游手四曰谨时五曰戒苟简六曰厚蓄积七曰备水旱八曰戒宰牛九曰置农器十曰广栽植十一曰恤民户十二曰无妄讼】自政和以来太平盛明人皆重内轻外士大夫皆轻县令之选吏部两选不注者甚多然后议所以增重激劝之法宣和五年县令正差六十以下人靖康初诏初改官必爲县【七月诏三省申明旧制今后不以堂除吏部人凡初改官未曾实歴知县者不许别除差遣】绍兴七年诏将寺监丞簿等任满已改官人未歴民事者各与堂除知县一次并借绯章服九年诏吏部自后县令差文臣【臣寮奏建文官县令以武臣爲害甚众故也】乾道元年诏京官知县以二年爲任虽屡有更革卒以三年爲任【二年诏吏部依四川专法施行并以三十个月爲任干熈三年复以三年爲任】二年御笔今后非両任县令不除监察御史元以县分上中下三等每县各有达噜噶齐掌县之印以知县爲县尹掌判署事又有赤县达噜噶齐赤县尹
　　羣书要语县正各掌其县之政令【周礼】子羔曰以吾爲邑长于斯【记檀弓】十室之邑必有忠信【语】求也千室之邑可使爲之宰【同上】县令所使承流宣化也【仲舒防】一同布政百里宣风【六帖】操割洛阳必有余刄【白集崔威制】江兴前摄县沮漳无伤锦制【艺文江侍中荐士表】天寳吏部引见县令委之铨衡谨择铜墨【唐大诏令】纽金章绾墨绶【北山移文】今之邑令古之男也于吏有君臣之道于人有父母之道【白集行韦同宪制】佩县铜墨【胡文恭行陈亢制】施字人之县谱【姚偘制】寄县同之任【刘槩制】结县同之绶【王拓制】宜从健令之迁【赵贶制】辇毂之下豪黠僄轻扰之则狱市不容缓之则囊槖相聚故前代京令得与御史丞分进道路以其捕逐之意也【元防之行唐庆制】于穆君侯英才宣朗声之所震下应如响明断决疑易于反掌野有冦盗惟侯屏之我有田畴惟侯辟之古人谨狱惟侯平之凡此三惠如何勿思【晋孙楚梁令孙侯颂】君德器深闳基宇髙荆玉不足喻其温南金未能方其励防齐冬氷恩湛春露行轨乃祖德冠搢绅降迹垂化泽侔三春【晋孙绰孔松阳像賛】明明君侯临下有赫克隆有光惠我咫尺乃氷其清乃玉其白风抗其髙云垂其泽君有遗爱民有遗思【晋江韦襄邑令傅浑颂】地方一同雷震百里【答东阿王书】今处此而求大功犹绊良骥之足而责以千里之任【同上】宰大邑者如烹小鲜人扰则疲鱼扰则靡【老子】毋使掣其肘【宓子贱】奉至尊者然后知百里之卑微【答东阿王书】袭公侯之瑞屈铜墨之班【陈子昻李府君妻墓志】
　　诗句出宰山水县读书松竹林【韩】民言令尹清且明玉壶寒氷不受污【黄山谷】印文生緑经旬合砚匣留尘尽日封【林逋】壶觞调笑民平讼賔客风流醉舞腰【山谷】风清竹阁留僧宿雨湿沙庭放吏衙【廖凝】废土有人耕不畏古防无讼醉何妨【熊皎】溪栁绕门彭泽令野花连洞武陵人【许浑】弩矢前驱烦县令里门先下敬乡人【韩愈】故人有县宰髙义薄层云【杜诗】鼎食爲门户词塲继国风【杜赠河南尹】三年清似水六月冷如冰【裴谈】摩手抚鳏寡藳砧磔彊良【山谷】雨后有人耕緑野月明无犬吠花村【古诗】今日潘懐县同时陆浚仪【杜诗】故老青葭岸先知虙子贤【温庭筠送淮隂县令之官】县古槐根老官清马骨髙【韩驹父诗】腰悬墨绶三年外身去青云一步间【方干赠嘉兴许明府诗】忧民如有病见客似无官【魏野诗】半世功名初墨绶【山谷】遥知讼庭里佳政在鸣琴【郎士元】词章美少年小邑在南方【贾岛】邑中丞掾隂桃李案上文书畧米盐【东坡】踈帘衙退卷花轴曲槛客来听竹风【杜诗】琴弹终日得古调印鎻经秋带藓痕【李拱】县斋髙枕卧应梦犯天顔【许棠送裴拾遗赴畿令】看君宜着王乔屐真赐还疑出尚方【杜甫赠终明府】古今事实
　　子文无愠
　　令尹子文三仕爲令尹无喜色三已之无愠色旧令尹之政必以告新令尹【论语】
　　子贱何瘦
　　宓子贱爲单父有若曰子何瘦焉宓子曰忧官政也
　　立爲官长
　　立国君以爲国也非立国以爲君也立官长以爲官也非立官以爲长也【慎子】
　　号爲神君
　　乔智明爲隆虑令县民爱之号爲神君又黄浮号爲神君
　　可爲良令
　　晋文公问赵武曰中牟三国之股肱邯郸之肩髀寡人欲其良令也谁可尔赵武曰邢伯可【韩子】
　　号爲健令
　　后蜀李匡逺开元中爲盐亭令歴通泉时洪等令时两川连衡盗贼尤甚匡逺所在擒捕当时号爲健令
　　恭敬寛正
　　子路治蒲曰邑壮又难治也子曰恭而敬可以摄勇寛而正可以怀强爱而恕可以容困温而断可以抑奸则政不难矣
　　信寛明察
　　子路治蒲三年孔子入其境曰善哉恭敬以信入其邑曰忠信以寛矣至其庭曰明察以断矣又子路治蒲夫子三叹其善
　　鸣琴而治
　　宓子贱治单父弹鸣琴身不下堂而单父治巫马期戴星出戴星入日夜不居以身亲之而单父亦治巫马期问其故宓曰我之谓任人子之谓任力任力者故劳任人者故逸【吕氏春秋】
　　制锦以学
　　郑子皮欲使尹何爲邑曰愿吾爱之使夫往而学焉子产曰今吾子爱人则以政犹未能操刀而使割也其伤实多子有美锦不使人学制焉大官大邑身之所庇也而使学者制焉譬如田猎御射贯则获禽若未尝登车射御则败绩厌覆是惧何暇思获【左传】
　　决灌生稻
　　魏文侯时西门豹爲邺令有令名至文侯曾孙襄王与羣臣饮谓羣臣曰今吾臣皆如豹之爲人臣也史起进曰魏氏之行田以百亩邺独二百亩是田恶也漳水在旁豹不知用是不智也知而不兴是不仁也仁知豹未之尽何足法也于是以起爲邺令引漳水灌邺以富魏之河内民歌曰邺有贤令兮爲史公决漳水兮灌邺旁终古舄卤兮生稻粱【前沟洫志】
　　不许刈麦
　　宓子贱治单父齐冦来至鲁父老请曰冦将至人不及田刈请民出刈宓子不许季孙让之宓子曰今年无麦明年可种若使不耕者得麦其民乐有冦也
　　尹铎保障
　　赵简子使尹铎爲晋阳将行请曰爲茧丝乎爲保障乎曰保障哉【通鉴】
　　董宣彊项
　　后汉董宣爲洛阳令湖阳公主家人杀人宣就主车取杀之主诉帝帝欲杀宣宣触殿流血帝令谢主宣不拜帝令按伏宣以手据地不俯帝闻曰彊项令
　　亷俭有用
　　稽隂大邑久无良宰禇玠亷俭有干用乃除山隂令
　　清白居职
　　梁乐法才爲建康令不受俸秩比去将至百金县曹启输台库武帝嘉其清白曰居职若斯可谓百城表矣
　　力行清洁
　　孔奋守姑臧令长力行清洁后被征单车就路
　　性直清亷
　　沈瓉之爲丹徒令性踈直在县清亷
　　勿剪三栁
　　李白爲虞城令三月政成邻境取则官宅旧井水清而味苦公下车尝之莞尔而笑曰我苦且清足以符吾志也遂汲不改变爲甘泉蠡丘馆东有三桞焉公往来憩之饮水则去行路勿剪比于甘棠【白去思颂碑】
　　宁食斗艾
　　屈突葢爲长安令以威严显时爲语曰宁食三斗艾不见屈突葢宁食三斗葱不见屈突通
　　神术双鳬
　　王乔显宗时爲叶令有神术每月朔望朝帝怪其来数不见车骑密令太史伺望之言其临至有双鳬从南飞来于是举罗张之但得双舄焉诏尚方视则所赐尚书属履也
　　德化三异
　　汉鲁恭爲中牟令専以徳化爲理郡国螟伤稼不入中牟河南尹袁安闻之使仁恕掾肥亲往亷之恭随行阡陌俱在桑中有雉过旁有儿童亲曰何不捕之儿言雉方雏亲瞿然起与恭诀曰所以来者察君之政迹尔今虫不犯境一异也化及鸟兽二异也童子有仁心三异也还以白安安因上书言帝异之
　　植河阳花
　　潘岳爲河阳令植桃李花人号曰河阳一县花
　　种彭泽栁
　　晋陶潜爲彭泽令门种五栁郡遣督邮至吏白应束带见之潜叹曰吾不能爲五斗米折腰事乡里小人乃解印绶赋归去来辞
　　令作斋马
　　唐冯元淑歴浚仪始平二县单骑赴职未尝以妻子之官所乘马不与刍豆令作斋马
　　宰如烹鲜
　　见前羣书要语
　　号曰慈君
　　北齐张潭爲和宁令百姓爱之如父母号曰慈君
　　歌曰仁父
　　崔瑗爲汲令开沟溉稻民赖其利长老歌之曰天降神明君作我慈仁父临民布徳泽决渠作甘雨
　　称有天才
　　宋沈宪爲山隂令政声大着孔珪谓人曰沈令料事特有天才当时称爲良令
　　爲有吏能
　　孔琇之爲呉令有吏能县中震肃
　　颂德立祠
　　崔瑗字子玉爲汲令迁济北率官吏男女号泣共垒石作坛立碑颂德而祠之又晋荀朂字公曽爲安阳令遗爱在人人爲立生祠又狄仁杰字懐英爲彭泽令人爲立生祠又李绾除栢人令有仁政县爲立祠
　　异政立碑
　　后汉董诩字汉之除须昌令多异政生爲立碑
　　爲中都宰
</div>
    <div class="pagination">
<a href="古今事文类聚_page437.html">上一页</a><span>...</span><a href="古今事文类聚_page433.html">433</a><a href="古今事文类聚_page434.html">434</a><a href="古今事文类聚_page435.html">435</a><a href="古今事文类聚_page436.html">436</a><a href="古今事文类聚_page437.html">437</a><span class="current-page">438</span><a href="古今事文类聚_page439.html">439</a><a href="古今事文类聚_page440.html">440</a><a href="古今事文类聚_page441.html">441</a><a href="古今事文类聚_page442.html">442</a><a href="古今事文类聚_page443.html">443</a><span>...</span><a href="古今事文类聚_page439.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
