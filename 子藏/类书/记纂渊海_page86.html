<!DOCTYPE html>
<html>
<head>
    <meta charset="UTF-8">
    <title>记纂渊海 - 第 86 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 86 页/共 130 页</h1>
    <div class="content">　　经居上位而不骄在下位而不忧【易乾卦】瑟彼玉瓒黄流在中【诗旱麓】人不知而不愠不亦君子乎【语学而】不患人之不己知【同上互入尽其在我】令尹子文三仕为令尹无喜色三己之无愠色【论语】
　　史薛广徳为人温雅有醖借【西汉薛广徳本传】桓荣温恭有醖借【东汉桓荣本传】杜如晦以风流自命【唐书】权徳舆醖借风流自然可慕元和间为缙绅羽仪【唐书权徳舆本传】张九龄体约有醖借帝后每用人必曰风度能若九龄否【通鉴唐宗纪】
　　操修
　　经刚健笃实光辉日新其徳【易大畜卦】君子以惩忿窒欲【易损卦】闲邪存其诚【易乾卦】不逺之复以修身也【易损卦】君子进徳修业忠信所以进徳也修辞立其诚所以居业也【易乾卦】如琢如磨者自修也【记大学】率性之谓道【中庸】修身则道立非礼不动所以修身也　好学近乎知力行近乎仁知耻近乎勇知斯三者则知所以修身知所以修身则知所以治人　君子所不可及者其惟人之所不见乎【并同上】奸声乱色不留聪明淫乐慝礼不接心术惰慢邪僻之气不设于身体使耳目鼻口心知百体皆由顺正以行其义【记乐记】修身践言谓之善行【曲礼】敖不可长欲不可从志不可满乐不可极【同上】曽子曰吾日三省吾身为人谋而不忠乎与朋友交而不信乎传不习乎　言寡尤行寡悔　敏于事而慎于言就有道而正焉　志于道据于徳依于仁游于艺　笃信好学守死善道　克己复礼为仁　克伐怨欲不行焉【并论语】言思可道行思可乐非先王之法服不敢服非先王之法言不敢道非先王之徳行不敢行【孝经】
　　子君子博学而日三省乎己则知明而行无过矣　见善修然必以自存也见不善愀然必以自省也善在身介然必以自好也不善在身菑然必以自恶也【并荀子】夫能正其视听言行者昔吾先师之所畏也【扬子渊骞互入醇正】集斧藻至徳琢磨令范【选诗序】
　　戕贼
　　经枝叶未有害本实先拨【诗大雅】伤其本枝从而亡【记哀公问】子苟得其养无物不长苟失其养无物不消　虽有天下易生之物也一日暴之十日寒之未有能生者也戕贼栁而以为杯棬　今茅塞子之心矣【并孟子】木虽蠧无疾风不折墙虽隤无大雨不壊【管子】
　　史兹心不爽而昏乱百度【左昭元年】
　　顷刻不忘善
　　经道也者不可须臾离也可离非道也【中庸】礼乐不可斯须去身【记乐记】君子无终食之间违仁造次必于是颠沛必于是【语里仁】
　　集口不絶吟于六艺之文手不停披于百家之编　朝驰骛乎书林夕翺翔乎艺苑【并韩文并互入好学】行之乎仁义之涂逰之乎诗书之源【韩文】
　　中辍
　　经为山九仞功亏一篑【书旅獒】为礼不本于义犹耕而弗种也为义而不讲之以学犹种而弗耨也讲之以学而不合之以仁犹耨而弗获也合之以仁而不安之以乐犹获而弗食也【记礼运】
　　子掘井九仞而不及泉犹为弃井也【孟子尽心上】丘陵学山而不至于山是故恶夫画也【扬子学行】
　　集方伐柯而舍其斧可乎【文粹】
　　勇于为善
　　经吉人为善惟日不足【书秦誓】见善如不及　为仁由己而由人乎哉【并论语】
　　子闻一善言见一善行若决江河沛然莫之能御也【孟子】仰而思之夜以继日幸而得之坐以待旦【同上】
　　史从善如流【左传】上问东平王处家王言为善最乐【东汉本传】
　　好问
　　经好问则裕【书仲虺】舜好问而好察迩言【中庸】不耻下问【论语】以能问于不能以多问于寡【同上】
　　子孔子适周问礼于老耼访乐于苌【家语】受书于李育学诗于夏琠问礼于闗子明正乐于霍汲考易于仲华【文中子】
　　史郯子来朝昭子问少皥氏鸟名官郯子曰吾祖也故知之仲尼闻之见于郯子而学之【左昭十七年】孔子学鼓琴于师襄子【史孔子世家】问事不休贾长头【后汉贾逵传】
　　传记仲尼之圣访诸郯子始闻少皥之官叔向之贤询彼国侨载辨黄熊之祟【史通】
　　集靡事不咨【杨荆州诔】
　　为善不笃
　　经择乎中庸而不能期月守也【中庸】其余则日月至焉而已矣　中庸之为徳也其至矣乎民鲜久矣【并论语】子五谷不熟不如荑稗【孟子】
　　改过
　　经顔子有不善未尝不知知之未尝复行也　不逺复无祗悔　君子有过则改　无咎者善补过也【并易】改过不吝【书】不贰过　过则勿惮改【并论语】
　　子子路鼓瑟孔子闻之曰习亡国之音能保六尺之体乎冉有以告子路子路惧而自悔静思不食以至骨立【家语互入勇于改过】晋人有冯妇者善搏虎卒为善士【孟子万章上】子路人告之以有过则喜【孟子公孙丑上】闻过而有喜色程元能之【文中子】
　　史呉季札如晋将宿于戚闻钟声焉曰夫子获罪于君而在此惧犹不足而又何乐文子闻之终身不听琴瑟人谁无过过而能改善莫大焉　君子能知其过必
　　有令圗天所赞也【并左传】改往反过【前汉谷永传】有盗牛者主得之盗请曰刑戮是甘乞不使王彦方知也烈闻而使人谢之遗布一端或问其故烈曰盗惧吾闻其过是有耻恶之心既懐耻恶必能改过故以此激之后有老父遗剑于路行道一人见而守之至暮老父还寻得劒怪而问其姓名以事告烈使推求乃先盗牛者也【东汉王烈传】周处少不修细行州里患之自知为人所恶慨然有改励之志曰今时和嵗丰何不乐耶父老曰三害未除何乐之有处曰何谓也答曰南山白额猛兽长桥下蛟并子为三矣处乃入山杀虎没水杀蛟励志好学志存义烈克己朞年州府交辟【晋书本传互入发愤】智者改过而迁善则其徳日新【通鉴唐徳宗纪】陆贽曰臣闻仲虺赞扬成汤不称其无过而称其改过吉甫歌颂周宣不美其无阙而美其补阙是则圣意较然明甚惟以改过为能不以无过为贵【同上】
　　集克己自惩创　事多改前好　顔子不贰过者葢能止之于始萌絶之于未形不贰之言行也【并韩集】冯妇好搏虎卒为善士周处狂横一旦改节皆能自克【栁文】本朝今当痛自改三衅复三湔【山谷】
　　改过不勇
　　经法语之言能无从乎改之为贵从而不改吾末如之何也已矣【语】
　　子有人日攘其邻之鸡者或告之曰是非君子之道请损之月攘一鸡以待来年然后己如知其非义斯速已矣何待来年【孟子】
　　史朕见前世帝王拒谏者多云业已为之或云业已许之终不为改如此欲无危亡得乎【通鉴唐太宗纪】
　　集人患不知其过既知之又不能改是无勇也【韩文】
　　遂非【附文过】
　　经小人以小恶为无伤而弗去也故恶积而不可掩罪大而不可解【易】耻过作非【书】
　　子丑必托善以自为解邪必防正以自为辞游不论国仕不择官行不辞汚曰伊尹之道也分别争财亲戚兄弟搆怨骨肉相残曰周公之义也行无防耻辱而不死曰管子之趣也行货赂趋势门立私废公比周而取容曰孔子之术也【淮南子】
　　史过而不改而又久之以成其悔何利之有焉【左宣十七年】言足以饰非【史商纪】子独不见家人寡妇耶始自约敕之时意廼慕宋伯姬及陈孝妇不幸一为盗贼所汚遂行淫佚知其非礼然不得自还吾犹此矣【西汉原渉传互入因误成误】窦婴曰侯自我得之自我失之无所恨【西汉田蚡传互入自为成败】汉髙帝曰吾系相国欲令百姓闻吾过也【通鉴汉髙纪】愚者耻过而遂非遂非则其恶弥积【通鉴唐徳宗纪】公孙谢曰夫知臣者以臣为忠不知臣者以臣为不忠【通鉴汉武纪】梁武帝遭台城之变叹曰自我得之自我失之亦复何恨【本纪】翟庄曰贪饵吞钩岂我也哉【晋书本传】谢鲲字防舆挑邻家女髙氏投梭折其两齿时人为之语曰任达不已防舆折齿鲲闻之傲然长啸曰犹不废我啸歌【晋书】孙子荆谓王武子曰当枕流潄石武子曰石非可潄流非可枕孙曰流欲洗其耳所以枕石欲砺其齿所以潄【晋书王隐传互入因误成误】李林甫子岫见权势熏灼曰大人居位久枳棘满前一旦祸至若欲比若人可得乎林甫不乐曰势已然可奈何【唐书】
　　传记许敬宗性轻见人多忘之或谓其不聪乃曰卿自难记若遇曹刘沈谢暗中摸索着亦可识【国史】贾充问孙皓曰何以剥人面皓曰憎其顔之厚耳【语林】
　　本朝仁宗朝王安石知制诰一日赏花钓鱼宴内侍各以金楪盛钓饵药置几上安石食之尽明日帝谓宰辅曰王安石诈人也使误食钓饵一粒则止矣食之尽不情也【闻见录】
　　自是
　　经自用则小【书】匪先民是程匪大猷是经　具曰予圣自独俾臧自有肺肠　抑此皇父岂曰不时【并诗】愚而
　　好自用贱而好自专生乎今之世反古之道【中庸】
　　子宋之愚人得燕石藏之以为大寳周客闻而观焉主人端冕服以发寳匮十重缇巾十袭客见之卢胡而笑曰此燕石也与瓦甓不异主人大怒藏之愈固【阚子】不是师法而好自用譬以盲辨色以聋辨声　今之处士无能而云能无知而云知者也【并荀子】
　　史呉起为人刚劲自喜【通鉴周纪】奋其私知而不师古【史项羽纪】事不师古而能长久者非所闻也【史李斯传】辇上君子自以为尧舜之世何敢妄言【晋书】子思曰君出言自以为是而卿大夫莫敢矫其非卿大夫出言亦自以为是而士庶人莫敢矫其非【通鉴】上曰吾业已授之不可追也【通鉴唐髙祖纪】宗慤为豫州呉喜为典籖慤刑政所施喜毎多违执慤大怒曰宗慤年将六十为竭命止得一州如斗大不能复与典籖共临之【通鉴宋世祖】自用不能听大度之言【通鉴秦纪】
　　防短
　　经人莫知其子之恶【大学】
　　史令狐绹执政嵗久子滈颇招权受贿言者攻其短令狐绹为滈讼寃【通鉴唐宣宗】人有爱其狗者狗常溺井其邻人见欲入言之狗当门而噬之【通鉴周纪】
　　集桓侯抱将死之疾而怒扁鹊之先见【嵇叔夜】
　　本朝今人有过不喜人规如防疾而忌医寜灭其身而无悟也【通书】
　　怙终
　　经怙终贼刑　罔昼夜頟頟　凶人为不善亦惟日不足　秽徳彰闻　狃于奸宄　骄淫矜侉将由恶终【并书】方茂尔恶相尔矛矣　多将熇熇不可救药【并诗】
　　史长恶不悛徒自及也【左隠六年】不思谤讟不惮鬼神神怒民痛无悛于心【左昭二年】宋子鱼曰祸犹未也未足以惩君【左僖二十一年】于易一过为过再为渉三而弗改灭其顶凶【魏志】传记蜂虿不弃毒于人则不静【説苑】
　　集虽九死其犹未悔【楚辞】蜂虿终懐毒【杜诗】枭音不悛鸱张益炽【白传集】
　　不能悔过
　　史呉季札将宿于戚闻钟声焉曰夫子获罪于君以在此惧犹不足而又何乐焉【左襄公】卫侯衎复归于卫大夫逆于境者执其手而与之言道逆者自车揖之逆于门者颔之而已【左襄二十六年】齐王出亡之卫卫君辟宫舎之称臣而共具齐王不孙卫人侵之齐王去奔邹鲁有骄色邹鲁弗内遂走莒【通鉴周纪】项王渡淮有二十八骑汉骑追者数千人项王自度不能脱谓曰吾起兵七十余战所当者破未尝败北遂霸有天下今卒困此此天亡我非战之罪也今日愿为决战斩将搴旗令诸君知天亡我非战之罪也【史项羽纪】
　　集小人在辱亦克知悔及其既寜终莫能戒【韩文】
　　记纂渊海卷六十二
　　钦定四库全书
　　记纂渊海卷六十三　　宋　潘自牧　撰
　　言语部
　　总叙言语
　　经言行君子之枢机　乱之所生也则言语以为阶诬善之人其辞游失其守者其辞屈【并易】惟口出好兴戎惟口起羞【并书】君子约言小人先言　言语之美穆穆
　　皇皇【并记】有徳者必有言有言者不必有徳　诗书执礼皆雅言也【并语】
　　子与人善言暖于布帛伤人之言深于矛防【荀子】孟浪之言【荘子】言不经非言也　言重则有法言轻则招尤【并扬子】人有多言者犹百舌之声人有少言者犹不脂之妇也【淮南子】捈中心之所欲通诸人之防防者莫如言言心声也【扬子】
　　史言身之文也【左僖二十八年】叔向曰辞之不可以已也如是子产有辞诸侯赖之若之何其释辞也【左襄三十一年】貎言华也至言实也苦言药也甘言疾也【商君传】诚有味其言也【西汉郑当时传】臣宣呐钝于辞【鲍宣传】
　　集言语阶乱【祢正平赋】语到磨圭角【元微之】
　　本朝言不可以不重也子不见钟鼓乎叩之然后鸣铿鍧镗鞳人不以为异也若不叩自鸣人孰不以为妖耶可以言而不言犹叩之不鸣亦为废钟鼓矣【迁书】有意而言意尽而言止者天下之至言也【东坡】
　　谨言
　　经山下有雷頥君子以愼言语　拟之而后言【并易】犹胥顾于箴言其发有逸口【书】愼尔出话　君子无易由言耳属于垣【并诗】君子寡言而行以成其信【记】君子于其言无所苟而已矣【语】
　　子多言数穷不如守中【老子】言有召祸【扬子】后稷之庙有金人焉三缄其口而铭其背曰古之谨言人也无多言多言多败口是祸之门【家语】口可以食不可以言【谷子】言而非仁之中也则其言不若其黙也其辩不若其呐也【荀子非相】言语在口譬含锋刄不可动故天有卷舌之星人有缄口之铭【列子】言出不复追其犹射也悬机未发则犹可止矢一离虽欲反之不得也言者风也无足而行无翼而飞不可易也【刘子】
　　传记舌者兵也出言不当反自伤也【説苑】言犹射也括既离虽有所悔不可从而退也【同上】
　　史口无恶言【东汉卓茂传】平均与人言若不出口世号嗫嚅翁【唐书窦羣防传】
　　集白圭尚可磨斯言为易缁【选诗】舌端之孽惨乎楚铁【刘賔客】五刄之伤药之可平一言成疴智不能明　我口之啓尔心之扪无为我兵当为我藩以慎为键以忍为阍可以多食不可多言　口兵之起其刑渥焉【并同上】徒见娄敬掉而获爵不见魏其齰以可悲【李徳裕】不知言之人乌可与言【韩文】
　　寡言
　　经吉人之辞寡【易】君子约言【记】
　　史顾雍为丞相平尚书事雍为人寡言吴主亦曰顾公在坐使人不乐其畏惮如此【吴志】徐羡之风度详整时然后言【晋恭纪】王献之尝与兄徽之操之俱诣谢安二兄多言俗事献之寒温而已既出客问安王氏兄弟优劣安曰小者佳客问其故安曰吉人之辞寡以其少言故知之　阮千里见戎戎问曰圣人贵名教老荘明自然其防同异瞻曰将无同戎即辟之时谓之三语掾【并晋书】谢安尝称美王蒙云王长史语甚不多可谓有令音【晋王蒙传】卫玠多病体羸母常禁其语遇有胜日亲友时请一言无不咨嗟以为入微琅琊王澄有髙名毎闻玠言輙叹息絶倒【卫玠传】
　　传记吉人之辞寡若含锋刄而不敢动也【白氏六帖】
　　多言
　　经躁人之辞多【易】小人先言【诗】
　　子多言数穷【老子】祸莫大于多言【文中子】多言徳之贼也多言不可与逺谋机易泄【并同上】人有多言犹百舌之声也【淮南子】虾蟇蛙鼃日夜而鸣舌干擗然而人不聴之今鹤经时夜而鸣天下振动多言何益惟其言之时也【墨子】史子产曰灶焉知天道是亦多言矣【左】仲尼曰赐不幸而言中是使赐多言者也【同上】司马牛多言而躁【史记】多语耗气【刘洎传】
　　集人有多言者百舌之声也【文粹】蛙鼃鸣无谓閤閤祗乱人【韩诗】
　　言不徒发
　　经吊丧弗能赙不问其所费问疾弗能遗不问其所欲见人弗能馆不问其所舎　君子问人之寒则衣之问人之饥则食之【并记】
　　子虾蟇蛙鼃日夜而鸣舌干擗然而人不聴之今鹤经时夜而鸣天下振动多言何益惟其言之时也【墨子】得万人之兵不如闻一言之当【淮南子】
　　史东方朔曰谈何容易【西汉】晏子曰君子有信其有以知之矣【左昭二年】卫玠多病体羸母常禁其语遇有胜日亲友时请一言无不咨嗟以为入微琅琊王澄有髙名每闻玠言辄叹息絶倒【晋书】
　　传记谢太傅一生言未尝误【世説】
　　集不知言之人乌可与言【韩文】
　　善于言语
　　经言满天下无口过【孝】出其言善则千里之外应之【易】辞之辑矣民之洽矣辞之怿矣民之莫矣【诗】
　　子赠人以言重于珠玉【荀子】鲁哀公欲西益宅史争之以为西益宅不祥哀公作色而怒左右数諌不聴乃以问其傅宰折睢曰吾欲西益宅而史以为不祥子以为如何宰折睢曰天下有三不祥西益宅不与焉哀公大悦而喜顷复问曰何谓三不祥对曰不行礼义一不祥也嗜欲无止二不祥也不聴强諌三不祥也哀公黙然深念愤然自反遂不敢西益宅【淮南子】
　　史楚子玉请战晋栾枝对曰楚君之惠未之敢忘是以在此为大夫退其敢当君乎既不命矣敢烦大夫谓二三子敬尔君事诘朝相见【左僖二十八年】君子曰仁人之言其利博哉晏子一言而齐侯省刑【左昭三年】晋叔向适郑郑鬷蔑立于堂下一言而善叔向曰子若无言吾防失子言之不可以已也如是【同上】赵王新立秦急攻赵赵求救于齐齐曰必以长安君为质兵乃出太后不肯大臣强谏后曰复言者老妇必唾其面左师触龙见后盛气而待之左师曰老臣贱息舒祺窃爱之愿及未填沟壑而托之太后曰丈夫亦爱少子乎曰甚于妇人老臣窃以为媪之爱燕后贤于长安君太后曰不若长安君之甚左师曰父母爱子则为之计深逺今媪尊长安君之位而不及今令有功于国一旦山陵崩长安君何以自托于赵老臣以媪为长安君之计短也太后曰诺恣君之所使之于是质于齐【史赵世家】王澄曰胡毋彦国吐佳言如锯木屑霏霏不絶后进领袖也　乐广善谈论每以约言析理以厌人之心【并晋书】赵王闲出为燕军所获燕将囚之欲求割地使者往请燕辄杀之有厮养卒走燕壁见燕将曰君知张耳陈余何欲曰欲得其王耳赵养卒笑曰君未知此两人所欲也夫武臣张耳陈余杖马棰下赵数十城亦各欲南面而王岂欲为卿相终已耶今君乃囚赵王此两人名为求赵王实欲燕杀之此两人分赵自立夫以一赵尚易燕况以两贤王左提右挈而责杀王之罪灭燕易矣燕将乃出赵王养卒为御而归【秦纪】焦和清谈干云【东汉】孔公绪清谈髙论嘘枯吹生【同上】曹操执陈宫曰奈卿老母何曰宫闻以孝治天下者不害人之亲老母存否在明公不在宫也操曰奈卿妻子何宫曰臣闻施仁政于天下者不絶人之祀妻子存否在明公不在宫也【汉献纪】孔融髙谈清雅盈溢官曹可玩而诵【东汉】雍州言新丰县东南有山踊出俞文俊上书天气不和而寒暑并人气不和而疣赘生地气不和而堆阜出今陛下以女处阳位反易刚柔故地气隔塞而山变为灾陛下谓之庆山臣以为非庆【唐武后】李昭徳言于太后曰天皇陛下之夫皇嗣陛下之子陛下身有天下当传之子孙为万代业岂得以侄为嗣乎自古未有侄为天子姑立庙者也【同上】上谓李泌曰今用卿欲与卿有约卿慎勿报仇有恩者朕当为卿报之对曰臣素奉道不与人为讐李辅国元载皆害臣者今自毙矣素所善及有恩者率已显逹或零落臣无可报也泌曰李晟马燧有大功于国闻有谗之者虽陛下必不聴然臣今日对二人言之欲其不自疑耳晟燧富贵已足苟陛下坦然待之使其自保无虞国家有事则出从征伐无事则入奉朝请何乐如之故臣愿陛下勿以二臣功大而忌之二臣勿以位髙而自疑则天下永无事矣晟燧皆起泣谢【唐徳宗】帝苦溽暑命宫苑使王允平别建一楼以清暑宦者曰郭崇韬常不伸眉为孔谦论用度不足然陛下虽欲营缮终不可得乃遣中使语之曰今嵗盛暑异常朕昔在河上与梁人相距行营卑湿被甲乘马亲当矢石犹无此暑今在深宫之中而暑不可度奈何对曰陛下昔在河上勍敌未灭深念讐耻虽有盛暑不介圣懐今外患已除海内賔服故虽珍台闲馆犹觉欝蒸也陛下傥不艰难之时则暑气自消矣帝黙然【唐荘宗】以三寸舌为帝者师　贾山借秦为谕名曰至言【并西汉】
　　失言
　　经白圭之玷尚可磨也斯言之玷不可为也【诗】不可与言而与之言失言　言未及之而言谓之躁未见顔色而言谓之瞽【并语】
　　子未同而言观其色赧赧然　士未可以言而言是以言餂之也可以言而不言是以不言餂之也【孟子餂音忝谓取之也】一言而非驷马不能追【邓析子】交浅而言深乱也【淮南子】史坠言于呉【西汉邹阳传苏林曰坠失也】闗内大雨四十余日京师民相惊言大水至百姓奔走大将军凤以为太后与上及后宫可御船令吏民上长安城以避水王商独曰何因当有大水暴至此必讹言也有顷长安中稍定问之果讹言凤大惭自恨失言【通鉴汉成纪】王浑妻钟氏尝与浑共坐子济趋庭而至浑欣然曰生子如此足慰人心琰笑曰【钟氏名琰】若新妇得配参军【浑弟】生子固不当如此耳【晋书列女传】
　　传记出言不审驷马不能追也【世説】
</div>
    <div class="pagination">
<a href="记纂渊海_page85.html">上一页</a><span>...</span><a href="记纂渊海_page81.html">81</a><a href="记纂渊海_page82.html">82</a><a href="记纂渊海_page83.html">83</a><a href="记纂渊海_page84.html">84</a><a href="记纂渊海_page85.html">85</a><span class="current-page">86</span><a href="记纂渊海_page87.html">87</a><a href="记纂渊海_page88.html">88</a><a href="记纂渊海_page89.html">89</a><a href="记纂渊海_page90.html">90</a><a href="记纂渊海_page91.html">91</a><span>...</span><a href="记纂渊海_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
