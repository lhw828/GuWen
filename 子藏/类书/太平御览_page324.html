<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 324 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 324 页/共 737 页
  </h1>
  <div class="content">
   又曰：周处，为人勇暴，不可当之。尝居义兴，水中有蛟龙，山上有白额虎，乡里有周处，时人谓之“三横”。有里人说处请杀虎，虎死，入水击蛟龙，没行数十里，处与之俱，经三日三夜，人谓已死矣，皆相庆贺。处杀蛟龙回，闻乡里相贺，始知身之患人也。於是仄身修己。至洛阳，惠帝拜为将军，累迁为建威将军，後西征没于阵，赠西平将军。
又曰：郭默杀江州太守，自称刺史。为人勇捷，常身被重甲，跳三丈矛，时人莫不惮之。後陶侃及庾亮率军灭之。
又曰：蔡裔仕伪赵为振武将军，少有勇力，呼声若雷。尝有盗入室，裔抚机一呼，贼众皆殒，时人惮之。
又曰：李特，巴西人。少仕州郡。雄勇，善骑射，沉毅有大度。尝至剑阁，箕踞太息，顾眄险阻曰：“刘禅有如此之地而缚於人，岂非庸才耶！”後聚流人，众至数万，遂攻城，自称大将军，为益州刺史，後称蜀，为罗尚所杀。子孙六世，至李势，为大司马桓温所灭，共四十六年。
又曰：刘玄海，匈奴中人。祖扶罗助汉讨黄巾。遂以众留汉定难。属董卓乱，屯于河内。玄海即扶罗之孙也。髫龀英惠，及长好学，尤好《左氏传》、《孙吴兵法》，略皆诵之，兼爱武事，妙绝於众。猿臂善射，矫捷，膂力过人。姿仪魁伟，身长八尺四寸，须长三尺。太始中，武帝召与语，大悦之。及惠帝失驭，冠盗蜂起，在都王颖表玄海为将军。後王浚伐颖，玄海说颖曰：“今二镇跋扈，众馀十万，恐非宿卫所能御及，请为殿下还说五部，以赴国难。”颖曰：“五部之众可保发否？鲜卑、乌丸劲速如风云，何易可当？吾欲奉乘舆还洛阳，避其锋锐，徐傅檄天下，以逆顺制之。君意如何？”玄海曰：“殿下武皇帝之子，有殊勋於王室，威恩允洽，四海钦风，孰不思为殿下没命捐躯者，何难发之有乎！王浚竖子，东瀛疏属，岂与殿下争衡乎！殿下一发邺宫，示弱於人，洛阳何复得至？纵达洛阳，权威不复在殿下也。纸檄尺书，谁人奉之！且东胡之悍，不逾五部，愿殿下勉抚士众，靖以镇之，当为殿下以二部摧东瀛，二部枭王浚，二竖之首可指日而悬矣。”颖悦，拜玄海为北单于。玄海至左国城，二旬之间，众已五万。玄海谓刘宣等曰：“夫帝王岂有常哉，大禹出於西戎，文王生於东夷，惟德所授耳。”遂僭称汉王，子孙四世，至曜为石勒所灭，合二十五年。
又曰：石季龙，赵王石勒从子也。身长七尺五寸，矫捷便弓马，勇冠当时。至於降城陷垒，不复料别善恶，坑堑士女，鲜有遗类，指授攻讨，所向无前。故勒委以专征之任，所在立功。後废弘而僭位。时豪杰侵恣，贿赂公行，季龙患之。擢殿中御史季宸为御史中丞，特亲任之。自此百僚震慑，州部肃清。季龙曰：“朕尝闻良臣猛兽，高步通衢，而豺狼避路，信矣哉！季宸是也。”赏赐甚厚，後以疾卒。
又曰：石闵，赵王委龙养子也。善谋策，勇力绝人。既杀石鉴，遂僭国号大魏。戎卒三十万，旌旗锺鼓绵亘百馀里，虽石氏之盛，无以过之。慕容俊遣慕容恪率众伐之。闵与恪十战，皆败恪。恪乃以铁锁连马，简善射鲜卑勇而无刚者五千，方阵而前。闵所乘赤马，日行千里，左仗双刃，右执剑戟，顺风击之，斩鲜卑三百馀级。俄而燕骑大至，围之数匝。闵跃马溃围，马死，为恪所擒，斩之。左右七里，草木悉枯。
又曰：苻生，健之子也。幼而无赖。及长，力举千斤，雄勇好杀，手格猛兽，走及奔马，击刺骑射，冠绝一时。
何法盛《晋中兴书》曰：周访，字士达，寻阳人。迁武昌太守。时杜作乱，寇豫章，访进讨。别帅杜弘、张彦等邀访，访为流矢所中，折齿，口中流血，壮气益勇，先登奋击，临阵禽彦，杀数百人。
又曰：刘遐，字正长，广平人。性果毅，便弓马。遭天下乱，遐自为邬主，攻抄日至，无时不战。遐每奋击，直入贼军，陷坚摧锐。乡人邵绩深知之，以女妻焉。遂立壁河济之间，胡不敢逼。时人号为关羽、张飞。
王隐《晋书》曰：段匹召弟文鸯还厌次。石虎来，先纵骑抄城左右，鸯登城临见，不胜其勇，欲出击胡，疑有伏，不听，出。民出，大为胡所杀掠。鸯单将壮士数十骑出击胡，所杀甚多。胡骑退，鸯追蹑，率步继鸯。虎假伏骑起，、鸯力战，杀胡数十。鸯还，赴，已散还。鸯所乘马乏顿，虎呼曰：“大兄久望共天，同不违愿，今日见，何故复战？请释杖语。”鸯骂曰：“汝为寇虏，久应死，吾兄不能用吾计，故令汝得至此。吾宁死，不忍为汝擒。”遂下马与胡战。槊折，执刀战，不降。虎军四面解马罗披自鄣，前捉鸯。自辰至申，力极斫杀人，而後见得也。
又曰：石勒攻夏口，朱伺衔铁面以弩的射贼，大帅数人皆杀之。并以磊石，弓箭雨下，所向摧破。贼皆抛船上岸，於水边作阵。伺身被数十箭，气色不变。诸军寻至，贼兵便崩退，投水死者百数。夏口之全，伺之勋也。
《宋书》曰：蒯恩，字道恩，兰陵人。高祖出征，恩县差为征民充甲士，使伐马刍。恩常负大束，兼倍馀，高祖闻之，即给器仗伏，恩大喜。因征妖贼，常为先登，多斩首级。既习战陈，胆力过人。
又曰：宋越，朱阳人。为郡吏，太守夏侯穆扌翟为队主，蛮有为寇盗者，常使越讨伐，往辄有功。家贫无以市马，常刀盾步出，单身挺战，众莫能当，每一捷郡将辄赏钱五千，因此得买马。
又曰：宗悫为江夏王国上将军，十五年不徙官。玄嘉二十二年，伐林邑，悫自奋愿行。义恭举悫有胆勇，乃降除振威将军。
又曰：薛安都与副将谭金追鲁爽於小岘，爽自与腹心壮骑断後。谭金先薄之，不能入，安都望见爽，便跃马大呼，直往刺之，应手而倒，左右范双斩爽首。爽累世骁猛，生习战阵，咸云万人敌。安都单骑直入，斩之而反，时人皆云关羽之斩颜良不过也。
徐艏《宋书》曰：柳玄景，字孝仁，河东解人也。良家子少便弓马，慕尚将帅，数随父伐蛮，夙以勇称。
孙岩《宋书》曰：拓跋焘，字佛狸，壮健有筋力，勇於战斗，忍虐好杀，夷旅畏之。攻城临敌，皆亲贯甲胄。
又曰：宗悫，字玄干，南阳沮人。兄泌娶妻，始入门，夜被劫，悫年十四，挺身与劫相拒，十馀人皆披散，不得入室。时天下无事，士人并以文义为业，而悫任气好勇，故不为乡曲所知。
《齐书》曰：桓崇祖在淮阴，见上，便自比韩信、白起，咸不信，惟上独许之，崇祖再拜奉旨。及破虏启至，上谓朝臣曰：“崇祖许为我制虏，果如其言。恒自拟韩、白，今真其人也。”
又曰：张敬儿年少便马，有胆气，好射虎，发无不中。南阳新野风俗出骑射，而敬儿尤多膂力。
又曰：鱼复侯子响勇力绝人，开弓四斛力，数在园池中帖骑驰走竹树下，身无亏伤。
又曰：周山图，镇军将军张永征薛安都於彭城，山图领二千人迎军至武原，为虔骑所追，合战，多所伤杀。虏围浊急，山图据城自固，然後更结阵死战，突围出，虏披靡不能禁。众称其勇，呼为“武原将”。
又曰：焦度。初，青州刺史颜师伯出镇，差度领幢主送之。索虏寇青州，师伯遣度领军与虏战於沙沟杜梁，度身破阵，大捷。师伯拔吻己辅国府参军。虏遣清水公寇清口，度又领军救援，刺虏骑将豹皮公堕马，获其装铠槊，手杀数十人。师伯启孝武，称度气力弓马并绝人，帝召还充左右。见度身形黑壮，谓师伯曰：“真健物也。”
又曰：周盘龙子奉叔单马率二百馀人陷阵，虏万馀骑张左右翼围绕之，一骑走还，报奉叔已没，盘龙方食，弃箸，驰马奋槊，直奔虏阵，自称曰：“周公来！”虏素畏盘龙骁名，即时披靡，时奉叔已大杀虏，得往在外，盘龙不知，乃冲东击西，奔南突北，贼众莫敢当。奉柿披其父久不出。复跃马入阵，父子两骑，萦搅数万人，虏众大败。盘龙父子由是名播北国。形甚羸讷，而临军勇果，诸将莫逮。
又曰：崔恭祖者，慧景宗人，骁果便马槊，气力绝人，频经军阵。讨王敬则，与左兴盛军容袁文旷争及敬则首，诉明帝曰：“恭祖秃马绛衫，手刺倒贼。故文旷得斩其首。以死易勋，而见枉夺。若失此勋，要当刺杀左兴盛。”帝以其勇，使谓兴盛曰：“何容令恭祖与文旷争功。”遂封二百户。
又曰：桓康，兰陵人。勇果骁悍。宋太初中，随武帝起义，为郡所絷，众皆散。康装担，一头贮穆后，一头贮文惠太子、竟陵王子良，自负至山中。与门客萧欣祖三十馀人相结，破狱出武帝。郡兵追急，康死战破之。随武帝起兵，摧坚陷阵，所经村邑，次行暴害。江南人畏之，以其名怖小儿，画其形状於寺中。病疟者写其形，怙其床壁，无不立愈。位至兰陵太守。
《梁书》曰：王神念，少善射骑，既老不衰，常於高祖前手执二刀盾，左右交度，驰马往来，冠绝群伍。
又曰：侯景，怀朔人也。少而不羁。高欢以为将，雄勇冠时，征伐数有大功，景谓高欢曰：“若假臣三万人，当横行天下，要须缚取萧衍老翁遣作太平寺主。”及欢败於沙苑，景谓欢曰：“宇文泰忸於战胜，今必致殆，请以劲骑数千至关中取之。”欢以告其妃娄氏，娄氏曰：“彼若得泰，景亦不归。”高欢乃止。後欢死，景乃以河南十三州降于梁。高澄使慕容绍宗围景於长社，景乃走，绍宗追之，至涡阳，景遣使谓绍宗曰：“欲送客耶！将定雌雄耶！”绍宗曰：“决战！”景乃令将士皆被甲持短刃，但低视斫人脑马足，遂败。绍宗军裨将斛律光尤之，绍宗曰：“吾战多矣，未见此贼尔！”相持连月，景食尽，其将景显等降绍宗，众遂溃，景乃与腹心数十骑南走，後稍收散卒，得马步八百人，昼夜兼行，追军不敢逼。遣使谓绍宗曰：“景若就擒，公复何用？”绍宗乃纵之，遂攻寿春，下之，据其城。
卷四百三十六　人事部七十七
勇四
崔鸿《十六国春秋□前燕录》曰：将作大匠、屯骑校尉朝那侯青，武邑人也。机巧有算略，骁勇善骑射，所在先登陷陈。慕容俊拟之张飞。
又曰：成公都，晋兴玄吴人也。都骁猛有勇力。阳虑之战，年十八，横矛太呼，贼不敢当。独步当时，拟之方叔。论者咸曰：“当求之於古，造次无其比也。”
《後魏书》曰：来大千，骁果，善骑射，迁中散。至於朝贺之日，大千常着御铠，盘马殿廷，莫不叹异。尝从太宗猎，见虎在高岩上，大千持槊直前刺之，应手而死。太宗嘉其勇壮，又为殿中给事。
又曰：乙瑰，代人也。其先世统部落。世祖时，瑰父正知慕国威化，遣瑰入贡，世祖因留之。瑰便弓马，善骑射，手格猛兽，膂力过人，数从征伐，甚见信待。尚上谷公主，世祖之女也。
又曰：庾叶为将有谋略，治军清整，常以少击多，士众服其知勇，名冠诸将。
又曰：杨播，字延庆。自云弘农华阴人也。除左将军，寻假前将军。随车驾南讨，至锺离。师回，诏播领步卒三千、骑五百为众军钓拢时春水初长，贼众大至，舟舰塞川。播以诸军渡淮未讫，严练南岸，身自居後。诸军渡尽，贼众遂集，於是围播数重。播乃为圆陈以御之，身自搏击，斩杀甚多。相拒再宿，军人食尽，贼围更急。高祖在北而望之，既无舟船，不得救援。水势稍减，播领精骑三百历其船，大呼曰：“今我欲渡，能战者出。”贼莫敢动，遂拥众而济。高祖甚壮之，赐爵华阴子。
又曰：河间公齐，烈帝之玄孙也。少雄杰魁岸，世祖爱其勇壮、引侍左右。从征赫连昌，世祖马蹶，贼众逼帝，齐以身蔽捍，决死击贼，贼乃退。
又曰：贾思伯，字仕休，齐郡益都人也。世宗即位，加辅国将军。任城王之围锺离也，以思伯持节为其军司。及失利，思伯为後殿，以思伯儒者，谓之必死。及至，大喜，曰：“仁者必勇，常谓虚谈，今於军司见之矣。”
又曰：于栗，代人也。少习武艺，拜冠军将军。道武畋于白登山，见熊领数子，道武顾谓栗曰：“能缚之乎？”栗曰：“能！”道武曰：“若搏之不胜，岂不虚毙一壮士耶！”栗曰：“自可能致御前，会而制之。”寻而擒之。晋将刘裕遗栗书曰：“黑槊将军”常好持黑槊，故有其号。
又曰：杨大眼，武都氐王难当之孙也。少骁勇矫捷，走如飞电。宣武南征，尚书李冲典选统校征官，大眼往求征焉。冲不许，大眼曰：“尚书不见知，听下官出一伎。”便出长绳三丈，系之於髻而走，绳直如矢，马驰不及。冲大惊曰：“千载已来，未有此人也。”遂用为军主。大眼顾谓同僚曰：“吾之今日，所谓蛟龙得水之秋也。自此一举，不复与诸君齐列矣。”所经战，皆武冠六军，大眼妻潘氏，善射，诣军省大眼。至攻战游猎之际，潘氏亦戎装齐镖并辔。及还营，同坐幕下，对诸僚佐，言笑自得。大眼指谓诸人曰：“此潘将军也。”明帝加光禄大夫。淮泗之间，童儿啼者恐之，云：“杨大眼至！”无不立止。王秉之初归国也，谓大眼曰：“吾在南时闻君之名，以为眼如车轮。及见，君乃不异常人。”大眼曰：“鼓旗相望硇捃发。足使君目不能视，何必大如车轮？”
又曰：文成帝名，太武孙晃子也。即位後，冬大傩曜兵。帝有勇力，善骑射，灵丘南有山，高四百馀丈，诏群官仰射山峰，无能逾者。帝弯弧发矢，出山四十馀丈，过山南二百步。遂诏刊石，勒铭纪功。
《北齐书》曰：高昂，字敖曹，胆力过人，姿仪殊异。其父次同为求严师，令简＾挞。昂不遵师训，专事驰骋，每言男儿当横行天下，自取富贵，谁能端坐读书，作老博士也。其父曰：“此儿不灭吾族，当大吾门。”以其昂藏敖曹，故以名字。
《北史》曰：达奚震，少骁勇，走及奔马。周文尝渭北校猎，时有兔过周文前，震与诸将竞射之，马倒而坠。震足不倾踬，因步射之，矢中兔，顾马才起，遂回身腾上。周文喜曰：“非此父，不生此子。”
《陈书》曰：萧摩诃齐军战，有西域胡，妙於弓矢，弦无虚发，众军尤惮之。及将战，明彻谓摩诃曰：“若壹此胡，则彼军夺气，君有关、张之名，可斩颜良矣。”摩诃曰：“愿识其形状，当为公取之。”明彻乃召降人有识胡者，云胡著绛衣，护皮弓，两端骨弭。明彻遣人觇伺，乃知胡在阵，仍自酌以饮摩诃。摩诃饮讫，驰马冲齐军，胡挺身出阵前十馀步，彀弓未发，摩诃遥掷铣钅见，立中其额，应手而仆。齐军“大力”十馀人出战，摩诃又斩之。
又曰：周铁虎事梁河东王萧誉，王僧辩擒，欲烹之，铁虎曰：“侯景尚未灭，奈何杀壮士耶！”僧辩奇之。後降高祖。
又曰：萧摩诃帅齐兵为寇，高祖遣安都北拒齐军於锺山龙尾及北郊坛。安都谓摩诃曰：“卿骁勇有名，千闻不如一见。”摩诃对曰：“今日令公见矣。”
《隋书》曰：宇文庆从武帝攻河阴，先登攀堞，与贼短兵接战，良久，中石乃坠，绝而後苏。帝劳之曰：“卿之馀勇，可以贾人也。”
又曰：杨玄感骁勇多力，每战亲军长矛，身先士卒，喑鸣叱咤，所当者莫不震慑。论者方之项羽。
又曰：鱼俱罗，冯翊下□人也。身长八尺，膂力绝人，声气雄壮，言闻数百步。
又曰：权武少果劲，勇力绝人，能重甲上马。尝倒投於井，未及泉，复跃而出。其拳捷如此。
又曰：长孙晟，突厥之内，大畏长孙总管，闻其弓声，谓为霹雳，见其走马，称为闪电。王笑曰：“将军震怒，威行域外，遂与雷霆为比，一何壮哉！”
《唐书》曰：丘行恭从讨王世充，会战於邙山之上，太宗欲知其虚实强弱，乃与数十骑冲之，直出其後，众皆披靡，莫敢当其锋，所杀伤甚众。既而限以长堤，与诸骑相失，惟行恭独从。寻有劲骑数人追及太宗，矢中御马，行恭乃回骑射之，发无不中，馀贼不敢复前，然後下马拔箭，以其所乘马进太宗。行恭於御马前步执长刀，巨跃大呼，斩数人，突阵而出，得入大阵。贞观中，有诏刻石为人马以象行恭拔箭之状，立於昭陵阙前。
又曰：淮阳王道玄，拜洛州总管。及府废，改授洛州刺史。五年，刘黑闼引突厥河北，复授山东道行军总管。师次下博，与贼军遇，道玄帅骑先登，命副将史万宝督军继进。万宝与之不协，及道玄深入，而拥兵不进。谓所亲曰：“吾奉手诏，言淮阳小儿虽名为将，而军之进止皆委吾。今其轻锐，越泞交战，大军道动，必滔泥溺，莫如结阵以待之，虽不利於王，而利於国。”道玄遂为贼所禽，全军尽没，惟万宝逃归。道玄遇害，年十九。太宗追悼久之，尝从容谓侍臣曰：“道玄终始从朕，见朕深入贼阵，所向必克，意尝企慕，所以每阵先登，盖学朕也。惜其年少，不遂远图。”因为之流涕。
又曰：王君廓镇幽州。会突厥入寇，君廓邀击破之，俘斩二千馀人，获马五千匹。高祖大悦，徵入朝，赐以御马，令於殿庭乘之而出，因谓侍臣曰：“吾闻蔺相如叱秦皇，目眦出血。君廓往击窦建德，将出战，李遏之，君廓发愤大呼，目及鼻耳一时流血。此之壮气，何谢古人，不可以例赏之。”复赐常袍金带，还镇幽州。
又曰：刘世让为并州总管，统兵屯於雁门。突厥处罗可汗与高开道、苑君璋合众攻之，甚急。鸿胪卿郑玄先使在蕃，可汗合玄来说之，世让厉声曰：“大夫奈何为夷狄作说客耶！”经月馀，虏乃退。及玄还，述世让忠勇，高祖下制裒美之。
又曰：李嗣业。贼将李归仁初以锐师数来挑战，我师攒矢而逐之，贼军大至，逼我追骑，突入我营，我师嚣乱。嗣业谓郭子仪曰：“今日之事，若不以身啖寇，决战於阵，万死而冀其一生。不然，则我军无孑遗矣。”嗣业乃脱衣徒搏，执长刀立於阵前大呼，当嗣业刀者，人马俱碎，杀十数人，阵容方驻。前军之士尽执长刀而出，如墙而进。嗣业先登奋命，所向摧靡。
又曰：张拜谏议大夫，其年冬，宰相王铎至滑台，兼充天下行营都统，方徵兵诸侯，奏用为都统判官。时王敬武初破弘霸郎，军大振，累诏徵平卢兵，敬武独不赴援。铎遣往说之，敬武已授伪命，复怙强不迎诏使。至，谒见，责之曰：“公为天子守藩，王臣赍诏宣谕，而侮慢诏使。既未识君臣礼分，复何颜以御军民哉？”敬武愕然谢咎。既宣诏，军士按兵默然，并召将佐集於鞠场面谕之曰：“人生效忠仗义，所冀粗分逆顺，悬知利害。黄巢前日贩盐虏耳，公等舍累叶夫子而臣贩盐白丁，何利害之可论耶！今诸侯勤王，天下响应，公等独据一州，坐观成败。贼平之後，去就何安？若能此际排难解纷，陈师鞠旅，共诛寇盗，迎奉銮舆，则富贵功名，指掌可取。吾惜公辈舍安而即危也。“诸将改容引过，谓敬武曰：“谏议之言是也。”即时出军，从入授京师。
《晏子春秋》曰：昔夏之衰也，有推移大戏，殷之衰也，有费仲恶来，足走千里，手裂兕虎，任之以力，凌轹天威，专行勇力，不顾乎义理，是以桀纣以灭，殷夏以衰。
又曰：庄公奋乎勇力，不顾於行；尚勇力之士，无忌於国；贵戚不荐善，Τ迩不引过。故晏子见公，公曰：“古者亦有徒以勇力立於世者乎？”晏子对曰：“婴闻之，轻死以行理，谓之勇；诛暴不避强，谓之力。故勇力之立也，以行理义也。今公自奋乎勇力，不顾乎行暴，尚勇力之士，无忌於国，身立威疆，行流淫暴，贵戚不荐善，Τ迩不引过，反圣王之德，而修灭君之行，用此存者，婴未尝闻有也。”
《吴越春秋》曰：专诸，丰邑人。伍子胥初去楚如吴时，遇之於途。专诸方与人斗，其怒有万人之气，甚不可当。其妻一呼即还。子胥怪而问其壮，何夫子怒之盛，闻一女子之声而即折道，宁有说乎？专诸曰：“子视吾之仪，宁类愚者耶！何言之鄙也！夫屈一人之下，必申万人之上。”子胥因相决之，推颡深目，虎口鹰背，戾於从难，知其勇士也。
又曰：伍子胥见吴王僚，王僚望其颜色甚可畏，长一丈，大十六围，眉间一尺。僚与语三日，辞无复者，贤人也。子胥知王好之，每入，言语侃侃，有勇壮之气也。
孔演《汉魏春秋》曰：许褚之为人，长八尺馀，大十围，容貌甚雄，勇力绝人。汉末贼起，褚在汝南，与少年相聚，及宗族数千家。共坚壁相保。曹公修兵汝南，褚以其众归公，公见而壮之，曰：“此樊哙也。”即日拜都尉，引入宿卫。诸从褚侠客，皆为虎士，出入周旋，不离左右。军中以褚力如虎，痴勇，号曰“痴虎”。至今天下称之，皆谓其姓名也。
吴均《齐春秋》曰：戴僧静，会稽永兴人。临湘侯副大祖在淮阴，雅有人鉴，见而赏之。会匈奴卒至，僧静应募出战，单力直前，虏骑奔退。又斩三级。时天盛寒，乃脱衣，口衔三头，以刀插背，拍浮而还。临湘侯大赏之，曰：“杀三人亦可反命矣。”进之於太祖。石头之役，功冠诸将，遂至贵显。
萧方等《三十国春秋》曰：苻洛雄勇多力，猛气绝人，坐制奔牛，射洞犁耳。苻坚深惮之。故常为边守。
又曰：刘阳少骁猛，甚有勇力，手曳牛尾，却行百步。
又曰：赵将麻秋命黑槊龙腾三千人，驰击谢艾军，艾左右扰动。李伟劝艾乘马，艾不从。乃下踞胡床而麾众，赵人以为有伏，惧而不进。
《韩诗外传》曰：卫灵公昼寝而起，志气益衰，使人驰召勇士公孙亻，道遭行人卜商。子夏曰：“何驰之疾也？”对曰：“君昼寝而起，使我驰召勇士公孙亻。”子夏曰：“微亻，而勇若亻者可乎？”御曰：“可。”子夏曰：“载我而反。”至，君曰：“延先生上，起召公孙亻。”俄而亻至，入门拔剑疾呼，曰：“商下！我取若头。”子夏顾叱之，曰：“咄！内剑。吾将与若言勇。”於是君令亻内剑而上。子夏曰：“来！吾尝与子从君而北见赵简子。赵简昨；发仗矛而见我君。我从十三行之後，趁而进曰：诸侯相见，不宜不朝服。君不朝服。行人卜商将以血溅君之衣矣。使反朝服而见吾君者，子耶？我耶？”亻曰：“子也。”子夏曰：“子之勇不若我一矣。又与子从君而东至海曹，齐君重茵而坐。我从十三行之後，趋进曰：诸侯相见，不宜相临以庶。揄其一茵而去之者，子耶？我耶？”亻曰：“子也。”子夏曰：“子之勇不若我二矣。又与子从君於囿中，於是两军逐我君，与拔矛格而还之者，子耶？我耶？”亻曰：“子也。”子夏曰：“子之勇不若我三矣。所贵为士者，上不摄万乘，下不敖乎匹夫，外立节矜敌而不侵掠，内禁残害而君不危殆，是士之所长而君子之所致贵也。若夫以长掩短，以众暴寡，凌轹无罪之民而威於闾巷之间者，是士之甚毒而君子之所致恶也。”於是灵以避席曰：“抑乎寡人虽不敏，请从先生勇。”
又曰：孔子游於景山之上，子路、子贡、颜回从焉。孔子曰：“君子登高必赋。尔愿言者何其，丘将启汝。”子路曰：“由愿奋长戟，扬三军，乳虎在後，仇敌在前，搏ㄟ快志，进救两国之患。”孔子曰：“勇士哉！”
又曰：齐庄公出猎，有螳螂举足，将搏其转轮，问其御曰：“此何虫也？”对曰：“此螳螂者也。其为虫知进而不知退，不量力而轻敌。”庄公曰：“以此为人，必为天下勇士矣。”於是回军避之，勇士归之。
虞溥《江表传》曰：曹公出濡须，号步骑四十万，临江饮马。孙权帅众七万应之，使甘宁领二千人为前部督。权密敕宁，使夜入魏军。宁乃选手下健儿百馀人，径诣公营下，便拔鹿角，逾垒入营，斩得数十级。北军惊骇鼓噪，举火如星，宁已还入营，作鼓吹，称万岁。因夜见权，权曰：“聊以观卿胆耳！”即赐绢千匹，刀百口。权曰：“孟德有张辽，孤有兴霸，足相敌也。”停住月馀，北军乃退。
刘向《列士传》曰：秦召公子无忌，无忌不行。使朱亥奉璧一双谢秦，秦王大怒。执朱亥着虎圈中，目视虎，终不敢动。
《殷氏世传》曰：亮字子华，少好学，年四十举孝廉。到阳城涌〗虎争一羊，马不敢进。於是亮乃按剑，直至虎所，斩羊腹。虎乃各得其半去。时人为之谣曰：“石里之勇殷子华，暴虎见之合爪牙。”
刘昭《幼童传》曰：魏太祖幼而知勇，年十岁，尝浴於谯水，有蛟来逼，自水奋蛟，蛟乃潜退。於是毕浴而还，弗之言也。後有人见大蛇，奔逐。太祖笑之曰：“吾为蛟所击而未惧，斯畏蛇而恐耶？”众问乃知，咸惊异焉。
又曰：秦舞阳者，燕国人也。年十二，以勇气闻。人犯必杀之，莫有敢迕视。
卷四百三十七　人事部七十八
勇五
盛弘之《荆州记》曰：襄阳城北，河水极深，先有蛟，年常为害。太守邓遐，气果谦人，拔剑入水，蛟绕其足，遐因挥剑截蛟数段，流血丹水，自此无复蛟患。
干宝《搜神记》曰：东越闽中有虚领，高数十里。下北隰中有大蛇，长七八丈，大十馀围，常病都尉及长吏。下梦巫觋，欲得啖童女。常八月朝祭送蛇穴，蛇辄吞之，已用九女。将乐县李诞有小女名寄，应募而行。乃请好剑、咋蛇犬，作数斛，（疾资切。）蜜灌之，以置穴口。蛇出，头大如，目如二尺镜，先啖，寄便放犬啮蛇，以剑斫杀，得九女髑髅。越王乃以寄为后。
《汉末英雄记》曰：公孙瓒，除辽东属国长史，连津＿寇，每有惊，辄厉色愤怒，如赴雠敌，望尘奔，继之夜战。虏识瓒声，惮其勇，莫敢犯之。（与《魏书》语别，故两出。）
《越绝书》曰：越王请臣于吴，吴王许之。子胥大怒，目若夜光，声若哮虎，曰：“此越未战而服，天以赐吴，其逆天乎！臣惟君王急制之。”吴王不听，遂许之。
又曰：阖闾恶王子庆忌，问於伍子胥，子胥曰：“臣有所厚於国，其人细小也，曰要离，臣尝见其辱壮士丘。东海上人也，为齐王使於吴，过淮津欲饮马，水神出取丘，大怒，偏袒操剑入水与战，杀两蛟一龙，连日乃出，眇其左目。遂之吴，会於友人之座。恃其与神战之勇，轻士大夫。要离与之对座，即谓之曰：‘吾闻勇士之战也，与日战者不移表，与鬼战者不旋踵，与人战者不达声，生往死还，不受其辱。今子与神战於泉水之中，亡马失御，又受眇目之病，形残名辱，勇士所耻，自骄於友人之旁，何其忍负也？’於是，丘卒於结恨势怒，未及有言，座众分解，丘宿怒遣恨，冥，往攻要离。要离戒其妻曰：‘曩日吾辱壮士丘於大众之座，彼勇士，有受不还报答之怒，馀恨忿志，冥必来矣，慎毋闭门。’丘果往，入门不闭，登堂不关，入室不守，放发僵卧，乃手拔剑而ㄏ要离，曰：‘子有三当死之过，子知之乎？’要离曰：‘吾不知也。’丘曰：‘子辱吾於大座之众，一死也；归不闭门，二死也；卧不守卫，三死也。子有三死之过，虽欲勿怒，其得乎哉！’要离曰：‘吾无三死之过，子有三不肖之愧，子知之乎？’丘曰：‘吾不知。’要离曰：‘吾辱子於千人之众，子不报答，是一不肖也。入门不骇，登堂无声，是二不肖也。先拔剑，手持头乃敢有言，是三不肖也。子有三不肖之愧而欲灭我，岂不鄙哉！’於是，丘仰天叹曰：‘吾之勇也，人莫敢有，訾吾者若斯，要离乃加吾之上！’此天下壮士也。”
刘彦明《敦煌实录》曰：索苞有文武材，举孝廉，除郎中，每征伐克敌，勇冠三军，时人比之关羽。宋澄於金城，为步羌三千人所围，穷守孤堆，垂当破没，苞以完骑五千，奋剑突阵，径入与澄对坐，捶头拊掌大笑。羌皆佩盾、擢刀四面直前。苞谓澄曰：“君但安心，观我击之。”乃除区弓接矢，绕捶射之，莫不应弦而倒，皆陷盾通中，立杀三十馀人，创夷者百计，羌即散走。称神。
《严玄三将论》曰：王翦为秦将灭燕，燕王喜奔逃东夷。秦王曰：“齐楚何先？”李信曰：“楚地广，齐地狭，楚人勇，齐人怯，请先从事於易。”
袁准《正论》曰：兵有三勇：主爱其民者勇，有威刑者勇，赏信於民者勇。故仁爱加於下，则有必死之民。
刘向《新序》曰：田恒将弑君，勇士六人劫子川捷，曰：“子与我，请分齐之半以予子；不吾与，今此是已。”子川捷曰：“子之欲与我也，以我为知乎？臣弑君，非知也；以我为仁乎？见利而倍君，非仁也；以我为勇乎？劫我以兵，惧而与子，非勇也。使吾无此三者，与子，无恒矜子；若有此三者，终不从夫子。”乃舍之。
又曰：勇士一呼，三军皆辟易，士之诚也。夫勇士孟贲，水行不避蛟龙，陆行不避虎狼，发怒吐气，声响动天，至其死矣，头行断绝。夫不用仁而用武，当时虽快，身必无後，是以孔子勤勤行仁。
又曰：齐遣淳于髡到楚。髡为人短小，楚王甚薄之。谓之曰：“齐无人耶？而使子来，子何长也？”髡对曰：“臣无所长，腰中七尺之剑，欲斩无状王。”王曰：“止，吾但戏子耳。“与髡共饮酒。
又曰：秦王以五百里地封鄢陵君，鄢陵君辞不受，使唐且谢秦王，王忿然变色，怒曰：“未尝见天子之怒乎？”且曰：“臣未尝见。”王曰：“夫天子之怒，伏尸百万，流血千里。”且曰：“大王亦尝见布衣韦带士之怒乎？”王曰：“布衣韦带士之怒，解冠徒跣，以头抢地耳，何难知者？”且曰：“此乃庸夫庶人之怒耳，非布衣韦带士之怒也。夫专诸刺王僚，彗星袭月，奔星昼出；要离刺王子庆忌，仓鹰击於台上；聂政刺韩王，白虹贯日。此三者皆布衣怒也。与臣将四士，无怒则已，一怒伏尸二人，流血五步。”即案其匕首，起视秦王曰：“今将是矣。”王色变长跪曰：“先生就坐，寡人喻矣。”鄢陵独以五十里在者，徒用先王故乎？（《史记》邹阳上书曰：白起长平之谋，太白食昂；荆轲慕燕丹之义，白虹贯日。）
又曰：林既衣韦衣而朝齐景公。景公曰：“此君子之服耶？小人之服耶？”林既作色曰：“夫服事何足以揣士行乎？昔荆为长剑危冠，令尹子西出焉；齐桓短衣而遂沟之冠，管仲、隰朋出焉；越文身翦发，范蠡、大夫种亦出焉；西戎左衽而组结，由馀亦出焉。如君言衣大裘者当大号，衣羊裘者当羊鸣，今君衣狐裘而朝得无为变乎？”景公曰：“子自以为勇悍乎？”曰：“登高临危而目不旬而足不凌者，此工匠之勇悍也。入深泉取蛟龙，拘鼋而出者，此渔夫之勇悍也。入深山刺虎豹抱熊而出者，此猎夫之勇悍也。夫下难断头裂腹暴骨流血中野者，此武士之勇悍也。今臣居广廷，作色而辩，以犯生君之怒，前虽有乘轩之赏，未为之动也，後虽有斧之威，未为之恐也，此既之所以为勇悍也。”
刘敬升《异苑》曰：荆州上明江浦常有蛟，浴汲者死不脱岁。升平史陈郡邓遐，字应延，素勇健，愤而入水觅蛟，得便与拳，即曳着岸，欲斫杀。母语云：“蛟是神物，宁忽杀之，今可咒，令勿复为害。”遐咒而放焉，自兹迄今，绝无此患。（盛弘之《荆州记》云：“挥剑截蛟，血流舟水。”馀同。）
《太公六韬》曰：大勇不勇。
又曰：以死取人谓之勇。
又曰：文王问太公曰：“守士奈何？”公曰：“危之而不恐者，勇也。”
又曰：武王问太公曰：“陈士之道奈何？”太公曰：“军中有大勇暴强者，聚为一卒，名曰陷陈之士；有枝格强良多力，能溃破金鼓，绝灭旌旗者，聚为一卒，名曰勇力之士。”
《老子》曰：勇於敢则杀，勇於不敢则祸拢
《庄子》曰：孔子游於宋，匡人围数匝而弦歌不辍，子路入见，问曰：“围者数重，弦歌不辍，何也？”子曰：“由来，吾语尔。夫水行不避蛟龙者，渔父之勇也。陆行不避兕虎者，猎夫之勇也。白刃交於前，视死若生者，烈士之勇也。知穷之有命、知勇之有时、临大难而不惧者，圣人之勇也。由处矣！吾命有所制矣！”无几何，持甲者进，辞曰：“以为阳虎，故围之。今非，请辞而退。”
又曰：田光答太子曰：“窃观太子客，无可用者：夏扶，血勇之人，怒而面赤；宋臆，脉勇之人，怒而面青；武阳，骨勇之人，怒而面白。光所知荆轲，神勇之人，怒而色不变。”
又曰：阖庐试其民於五湖，剑皆加於肩，地流血，几不可止。
又曰：大勇不斗，大兵不寇。
  </div>
  <div class="pagination">
   <a href="太平御览_page323.html">
    上一页
   </a>
   <span>
    ...
   </span>
   <a href="太平御览_page319.html">
    319
   </a>
   <a href="太平御览_page320.html">
    320
   </a>
   <a href="太平御览_page321.html">
    321
   </a>
   <a href="太平御览_page322.html">
    322
   </a>
   <a href="太平御览_page323.html">
    323
   </a>
   <span class="current-page">
    324
   </span>
   <a href="太平御览_page325.html">
    325
   </a>
   <a href="太平御览_page326.html">
    326
   </a>
   <a href="太平御览_page327.html">
    327
   </a>
   <a href="太平御览_page328.html">
    328
   </a>
   <a href="太平御览_page329.html">
    329
   </a>
   <span>
    ...
   </span>
   <a href="太平御览_page325.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
