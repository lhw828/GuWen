<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 199 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 199 页/共 320 页
  </h1>
  <div class="content">
   御定渊鉴函卷二百七十五
　　人部三十四【徳　徳服人附阴徳　让】
　　徳一【入徳服人】
　　増释名曰徳得也得事宜也　原易曰君子进徳修业忠信所以进徳也　又曰君子以成徳为行　増又曰敬义立而徳不孤　又曰君子多识前言徃行以畜其徳　又曰日新之谓盛徳　又曰穷神知化徳之盛也又曰履徳之基也谦徳之柄也复徳之本也恒徳之
　　固也损徳之修也益徳之裕也困徳之辨也井徳之地也巽徳之制也　尚书曰柔逺宁迩惇徳允元　原又曰惟徳动天　増又曰日宣三徳夙夜浚明有家日严祗敬六徳亮采有翕受敷施九徳咸事　又曰天命有徳五服五章哉　又曰徳懋懋官　又曰徳惟一动罔不吉　又曰用徳彰厥善　又曰同力度徳　又曰徳务滋　又曰徳将无醉　又曰徳威惟畏徳明惟
　　明　诗曰百尔君子不知徳行【不知者岂不知也】　又曰令徳夀岂　又曰肆成人有徳　原又曰徳輶如毛民鲜克举之　増又曰矢其文徳洽此四国　礼记曰太上贵徳　又曰君子之爱人也以徳　又曰民有徳而五谷昌　又曰其徳盛者其志厚　又曰儒有澡身而浴徳周礼曰以郷三物教万民而賔兴之一曰六徳知仁
　　圣义中和　春秋左传曰恕而行之徳之则也　原又曰昭令徳以示子孙　増又曰太上有立徳　又曰有徳则乐乐则能久诗云乐只君子家之基有令徳也夫　谷梁传曰徳厚者流光徳薄者流卑　孝经曰陈之以徳义而民兴行　焦氏易林曰三世为徳天祚以国　史记乐书曰约则修徳满则弃礼佚能思初安能维始沐浴膏泽而歌咏勤苦非大徳孰能如斯　天官书曰一年种之以谷十年之以木百年来之以徳汉书董仲舒传曰天道大者在于阴阳阳为徳阴为刑天使阳常居大夏而以生育长养为事阴常居大冬而积于空虚不用之处此见天之任徳不任刑也　公孙传曰有徳者进无徳者退则朝廷尊　老子曰修之于身其徳乃真修之于家其徳乃余修之于郷其徳乃长修之于国其徳乃丰修之于天下其徳乃普　管子曰圣人上徳而下功　庄子曰徳人者居无思行无虑不藏是非美恶四海之内共利之之为恱共给之之为安怊【音超】乎若婴儿之失其母也傥乎若行而失其道也财用有余而不知其所自来饮食虽足而不知其所从此谓徳人之容　鹖冠子曰徳万人者谓之隽徳千人者谓之豪徳百人者谓之英　黄石子曰徳者人之所得使万物各得其所欲　桂岩子曰五行变至当救之以徳　淮南子曰得其天性谓之徳　杨子曰猎徳而得徳　魏刘劭人物志曰仁者徳之基也义者徳之节也礼者徳之文也信者徳之固也智者徳之帅也　韩愈原道篇曰足乎已无待于外之谓徳　周子通书曰优柔平中徳之盛也　张子西铭曰圣其合徳　程子曰订顽立心便可逹天徳【西铭初名订顽】　正防曰至当之谓徳百顺之谓福徳者福之基福者徳之致　邵子曰人必有徳器然后喜怒皆不妄为卿相为匹夫以至学问高天下亦若无有也　朱子曰周礼师氏之官以三徳敎国子一曰至徳以为道本二曰敏徳以为行本三曰孝徳以知逆恶至徳云者诚意正心端本清原之事道则天人性命之理事物当然之则修身齐家治国平天下之术也敏徳云者强志力行崇徳广业之事行则理之所当为日可见之迹也孝徳云者尊祖爱亲不忘其所由生之事知逆恶则以得于己者笃实深固有以真知彼之逆恶而自不忍为也盖不知至徳则敏徳者散漫无统固不免乎笃学力行而不知道之讥然不务敏徳则孝徳者仅为匹夫之行而不足以通乎神明然不务孝徳而一于敏则又无以立本而有悖徳之累是以兼陈并举而无所遗也　明王阳明曰友也者以道也以徳也天下莫大于道莫贵于徳道徳之所在齿与位不得而干焉
　　徳二【入徳服人】
　　増杨子法言曰君子絶徳小人絶力或问絶徳曰舜以孝禹以功臯陶以谟非絶徳耶　周易集解曰周公修文徳而越裳献雉　尚书曰殷王元子惟稽古崇徳象贤　诗曰穆穆鲁侯敬明其徳　左传宫之竒曰臣闻之神非人实亲惟徳是依故周书曰皇天无亲惟徳是辅又曰黍稷非馨明徳惟馨又曰民不易物惟徳繄物如是则非徳民不和神不享矣若晋取虞而明徳以荐馨香神其吐之乎　原又曰楚子问鼎之大小轻重焉王孙满曰在徳不在鼎又曰徳之休明虽小重也増又曰晋赵成子言于诸大夫曰秦师又至将必辟之惧而増徳不可当也诗曰毋念尔祖聿修厥徳孟明念之矣念徳不怠其可敌乎　又曰子木问于赵孟曰范武子之徳何如对曰夫子之家事治言于晋国无隐情其祝史陈信于神无愧辞　家语曰孔子北游农山子路子贡颜渊侍各言志回曰回愿得明王圣主辅相之敷其五教导之以礼乐使民城郭不修沟池不越铸劒防以为农器放牛马于原薮室家无离旷之思百年无战鬭之患则由无所施其勇而赐无所用其辨矣夫子凛然曰美哉徳也　原吕氏春秋曰宋景公时荧惑在心公问子韦对曰祸在君可移于相公曰宰相所与治国也曰移于民公曰民死谁与为君曰移于岁曰岁饥民必死子韦曰天处高而听卑君有至徳之言三天必赏君荧惑果徙三舍　増孔丛子曰晏子身不满六尺齐国莫之宗赵文子身如不胜衣相晋国以宁诸侯敬服其徳也　左传晋叔向曰祁大夫外举不弃仇内举不失亲其独遗我乎诗曰有觉徳行四国顺之夫子觉者也　原海内先贤传曰黄宪动则蹈规矩言则发徳音　増杨山曰黄叔度学充其徳虽顔子可至矣通鉴曰郭泰范滂尹勲巴肃宗慈夏馥蔡衍羊陟为
　　八顾顾者言能以徳行引人者也　又曰徐穉家贫常自耕稼非其力不食恭俭礼逊所居服其徳　后汉书郑元传曰国相孔融深敬元屣履造门吿高密县为元特立一乡曰昔齐置士郷越有君子军皆异贤之意也郑君好学实怀仁徳昔太史公廷尉吴公谒者仆射邓公皆汉之名臣又啇山四皓有园公夏黄公潜光隐耀世嘉其高皆悉称公然则公者仁徳之正号不必三事大夫也今郑君郷宜曰郑公郷昔东海于公仅有一节犹或戒郷人侈其门闾矧乃郑公之徳而无四牡之路可广开门衢令容髙车号为通徳门　王烈传曰烈以义行称乡里有盗牛者主得之盗请罪曰刑戮是甘乞不使王彦方知也烈闻而使人谢遗布一端人问其故烈曰盗惧我闻其过是有耻恶之心旣懐耻恶必能改善故以此激之后有父老遗劒于路行道一人见而守之至暮父老还寻得劒怪而问其姓名以事吿烈烈使推求乃先盗牛者也诸有事讼曲直将质之于烈或至涂而反或望庐而还其以徳感人若此　通鉴曰管宁见公孙度语不及世事乃因山为庐凿坏为室越海避难者皆就之旬月成邑遂讲诗书陈俎豆饬威仪明礼让非从学者不见由是度安其贤民懐其徳　后汉书曰许邵字子将初为郡公曹太守徐璆甚敬之府中闻子将为吏莫不改操饬行同郡袁绍去濮阳令归车从甚盛将入郡界乃谢遣賔客曰吾舆服岂可使许子将见遂以单车归家　晋书羊祜传曰祜卒南州人征市日闻祜丧莫不号恸罢市巷哭者声相接吴守边将士亦为之泣其仁徳所感如此　齐书曰张绪字思曼为吏部尚书每朝见太祖目送之谓王俭曰绪以位尊我我以徳贵绪　裴度传曰度功名震四夷使外国其君长必问度年今几状貌何似天子用否其威誉徳业比郭汾阳而用不用常为天下重轻事两朝以全徳始终及没天下莫不思其风烈　函史曰宋王旦内行醇备事寡嫂谨与弟旭笃恩家事一无所问故人未尝见其喜愠之色卒后仁宗篆碑额曰全徳元老之碑　大臣传曰韩琦姿貌伟特美防髯眉目森秀图绘传天下人以为高山太岳望之气象雄杰而包育细微畜泄云雨藏匿寳怪理宜然也欧阳修深服琦之徳量尝曰累百欧阳修何敢望韩公　稗史彚编曰赵康靖公槩厚徳长者口未尝言人短与欧阳文忠公同知制诰后亦同秉政及文忠被谤康靖密申辨理至欲纳平生诰敕而文忠不知也　宋史富弼传曰弼性至孝恭俭好修与人言必尽敬虽微官及布衣谒见皆与之亢礼气色穆然不见喜愠其好善疾恶出于天姿元祐初配享神宗庙庭哲宗篆其碑首曰显忠尚徳　文彦博传曰彦博拜中书门下平章事唐介劾其在蜀日以竒锦结宫掖介贬彦博亦罢至和二年复入中书御史吴中复乞召还唐介彦博因言介顷为御史言臣事多中臣病其间纵有风闻之误然当时责之太深请如中复奏时以彦博为厚徳　司马光传曰光诚心自然天下敬信陜洛间皆化其徳有不善曰君实得毋知之乎　范纯仁传曰亲族有请教者纯仁曰惟俭可以助廉惟恕可以成徳　苏颂传曰颂掌选五年有诉者必取案牍使自省阅诉者服而退其不服者颂必往复辨难度可行行之茍有疑则为奏请选人多感其徳即不得所欲者亦心服而去　邵雍传曰司马光兄事雍而二人纯徳尤郷里所慕向父子昆弟每相饬曰毋为不善恐司马端明邵先生知士之道洛者有不之公府必之雍雍徳器粹然望之知其贤然不事表襮不设防畛羣居燕笑终日不为甚异与人言乐道其善而隐其恶有就问学则答之未尝强以语人人无贵贱少长一接以诚故贤者恱其徳不贤者服其化　尹焞传曰焞学穷根本徳备中和言动可以师法器识可以任大近世无出其右者杨时传曰时徳望日重四方之士不逺千里从之游号曰龟山先生　蔡觉轩近思后录曰吕和叔明善志学性之所得者尽之于心心之所知者践之于身妻子刑之朋友信之郷党宗之可谓至诚敏徳矣　元纪曰吴澄为国子司业尝为学者言朱子于道问学之功居多而陆子静以尊徳性为主问学不本于徳性其弊必偏于言语训释故学以徳性为本　续文献通考曰本朝学者见道分明践履笃实粹然成徳惟河津薛文清一人至吕泾野出完名令徳不沗文清【吕柟号泾野明正徳朝人】　又曰邵寳字国贤操履端谨于声色货利嬉戏事絶口不言尝自言曰愿为真士夫不愿为假道学人称公于家为孝子于世称纯儒杰然为天地间完徳君子　又曰魏良弼居家孝友表式一方与郷人遇礼恭而言直偶出片语箴诫退辄称说以作家范父子兄弟有过则悚然惭恚曰慎勿令魏水洲闻其为闾左所敬惮如此【良弼时称为水洲先生】
　　徳三【入徳服人】
　　原润身　増载物【大学徳润身　易坤象君子以厚徳载物】　原日休　星聚【书作徳心逸日休　檀道鸾续晋阳秋陈仲弓从诸子侄诣荀淑父子于时徳星聚太史奏五百里贤人聚】　惟馨　旣饱【书明徳惟馨　诗旣饱以徳】　不回　有度【诗淑人君子其徳不回　左传夫徳俭而有度】　増有容　无外【书有容徳乃大邓析子无外者徳也】　日跻　时符【正防以孔子之圣而下学于困则其蒙难正志圣徳日跻必有人所不及知而天独知之者矣　关尹子圣人之徳时符非圣人能自徳】　英秀　充完【吴志骆统表曰张温雅之素英秀之徳　性理和间刘氏曰明道先生徳性充完粹和之气盎于面背】　形全心醉【南华真经执道者徳全徳全者形全　宋程明道先生行实狡伪者献其诚暴慢者致其恭闻风者诚服觌徳者心醉】　调五行　合太极【淮南子其徳优天地而和阴阳节四时而调五行　邵伯温系述备天地兼万物而合徳于太极者其惟人乎】　原非威非怀　増有凶有吉【左传非威非懐何以示徳　韩愈原道篇道有君子小人而徳有凶有吉左传孝敬忠信为吉徳盗贼藏奸为凶徳】　皎如日星　固于胶漆【性理游定夫清徳重望皎如日星春秋繁露以徳为国者甘于饴蜜固于胶漆】　冬日夏云　和风甘雨【陈恬程伯淳賛本以正身惟徳温温如冬之日如夏之云　朱子程明道賛瑞日祥云和风甘雨龙徳正中厥施斯普】睟面盎背　启口容声【性理程子曰得之于心谓之有徳自然睟然见于面盎于】
　　【背施于四体四体不言而喻岂待勉强也　又程子曰有道者不矜于文学之门启口容声皆至徳也】髙风承世　正士趋门【先贤行状钟皓字季明祖父至徳著名皓髙风承世除林虑长不就人位不足天爵有余　彚苑详注杨绾大歴中徳望日崇天下雅正之士不逺数千里争趋其门】览辉千仞　图画百城【贾生吊屈原赋鳯凰翔于千仞兮览徳辉而下之　世说陈寔子纪谌齐徳同行豫州百城皆图画三君之行像焉】　爽爽法汰　堂堂子昻【孙绰释法汰賛凄风拂牀明月映壑爽爽法汰较徳无怍三国魏志邢颙字子昻时人称之曰徳行堂堂邢子昻】仰望风采　遂闻颂声【宋文彦博传彦博立朝端重顾盻有威逺人来朝仰望风】
　　【采其徳望固足以折冲御侮于千里之表矣　北史张晏之传晏之行北徐州事为吏人所爱崔子武为御史督察州郡至北徐无所案劾惟得百姓清徳颂数篇乃叹曰本求罪状遂闻颂声】　玉出幽谷桂馨一山【焦氏易林孔徳如玉出于幽谷　彚苑详注武帝谓东方朔孔顔之道徳何胜朔曰】
　　【顔渊如桂馨一山孔子如春风至则万物化生】　宰制万物　冠絶当时【史记礼书曰洋洋美徳乎宰制万物役使羣动岂人力也哉　孙光宪北梦言王文公凝清修重徳冠絶当时每就寝息必义手而卧虑梦寝中见先灵也】　常居大夏　复归婴儿【上见本一　老子知其雄守其雌为天下谿为天下谿常徳不离复归于婴儿】　格天极地　含阳吐阴【欧阳修会圣宫颂至徳之及上格于天下极于地文子闭九窍灭志意弃聪明反无识含阳吐阴而与万物同徳也】　生之所扶　长而不宰【文子徳者生之所扶也　老子生之畜之生而不有为而不恃长而不宰是谓元徳】　礼乐皆得　容貌若愚【礼记礼乐皆得谓之有徳　老子列传君子盛徳容貌若愚】　崔郸一门　颍川四长【唐崔郸传崔郸兄弟居光徳里搆便斋宣宗闻而叹曰卿一门孝友可为士族法因题曰徳星堂　纪纂渊海韩韶与同郡荀淑钟皓陈寔皆为县长所至以徳行称时人谓之颍川四长】　乾元坤元　天产地产【性理南轩张氏曰仁为四徳之长而又可以兼包焉孟子统言之曰仁人心也亦犹在易乾坤四徳而统言乾元坤元也　周礼以天产作阴徳以中礼防之以地产作阳徳以和乐防之】　禾比君子　竹美贤侯【管子粟可比于君子之徳乎曰苗始其少恂恂乎何其孺子至其壮也庄庄乎何其士也至其成也由由乎兹免何其君子也天下得之则安不得则危故命之曰禾此其可比于君子之徳矣正字通物之鲜者为免　埤雅传淇之产竹土地所宜故风人以此美武公之徳也】　为龙为光　而康而色【诗为龙为光其徳不爽　尚书而康而色曰予攸好徳】　顔渊从师　端木过祖【正蒙顔渊从师进徳于孔子之门孟子命世修业于战国之际所以潜见之不同　列子卫端木叔者子贡之世也借其先资家累万金行年六十都散其库藏珍寳其死也无瘗埋之赀禽滑厘曰端木叔狂人也辱其祖矣段干生曰端木叔达人也徳过其祖矣】　扶世导民　开物成事【汉书建元元年诏曰扶世导民莫善于徳无能子文王说有为之徳开物成事】　包褁天地　横絶古今【无能子无徳之徳包褁天地　宋淳熙内禅颂是必有甚盛徳使之横絶古今】　九徴皆至　七叶重光【人物志其为人也质业平淡中叡外朗筋劲植固声清色怿仪正容直则九徴皆至纯粹之徳也　初潭集王筠与诸儿书史称安平崔氏汝南应氏并累叶有文才故蔚宗云崔氏雕龙然不过父子两三世耳非有七叶之中名徳重光爵位相继人人有集如吾门者也】　俾臧俾嘉　曰诚曰一【诗辟尔为徳俾臧俾嘉苏轼司马温公神道碑论公之徳足以感人心动天地巍巍如此而蔽之以二言曰诚曰一云】　宗贤尚齿　利用安身【大唐新语张汯为许州司户有侍佐自相殴竞者汯曰礼宗贤尚齿者重耆徳也乃举行郷饮之礼竞者惭谢而退　易系辞利用安身以崇徳也】　山髙地广　天祐民归【文子山髙者其徳修地广者其徳厚　尚书非天私我有商惟天祐于一徳非商求于下民惟天归于一徳】　鸡名标五　凤字成三【杜甫咏鸡诗纪徳名标五初鸣度必三　皇甫谧帝王世纪黄帝坐于元扈洛上乃有大鸟鸡头鷰喙龟颈龙形麟翼鱼尾其状如鹤体备五色三文成字首文曰顺徳背文曰信义膺文曰仁智】　其后转升　此号相称【初潭集刘真长标寄清逺小时人比之袁羊刘喜母曰此非汝比勿受之又有方之范汪者刘复喜母又不听其后真长年徳转升论者比之荀灿　北史杨绍子雄封清漳王仁夀初帝以清漳不允声望命职方进地图指安徳郡示羣臣曰此号足为明徳相称乃改封安徳王】　陈氏三君同膺宠命　王家六世并高名【后汉书陈寔子纪谌齐徳同行父子并着髙名时号三君每宰相府辟召尝同时旌命羔雁成羣　文选王俭集序晋中兴以来六世名徳海内冠冕】　指庭中之栁每想髙风　经道左之穹碑不忘大惠【世说袁粲在郡尝于后堂夜集刘祭酒在坐袁指庭中栁谓刘曰人谓是刘尹时每想髙风今复见卿可谓清徳不衰　大唐新语则天时越王贞于汝南举兵不克士庶坐死者六百余人没官者五千余口狄仁杰奏请得配流丰州道出寜州耆老迎劳之曰我狄使君活汝耶相携哭于狄公徳政碑侧三日而后行至丰州复立碑纪徳】
　　徳四【入徳服人】
　　原徳音【诗乐只君子徳音是茂又曰旣见君子徳音孔胶】　増国基【左传徳国家之基也】原九世清徳【晋书羊祜传祜世吏二千石至祜九世并以清徳闻】　不为所短
　　【后汉书陈寔字仲弓乡里化其徳人有过曰宁为刑罚所加不为陈君所短】　増钟君可师【通鉴钟皓以笃行称齐名荀淑李膺尝叹曰荀君清识难尚钟君至徳可师】　望似木鸡【南华真经望之似木鸡矣其徳全矣】　道徳彬彬【三辅决录冯豹字徳文时人为之语曰道徳彬彬冯徳文】
　　徳五【入徳服人】
　　増诗汉李陵诗曰努力崇明徳皓首以为期　晋陶潜诗曰孔耽道徳樊须是鄙董乐琴书田园不履若能超然投迹髙轨敢不敛衽敬讃徳美　明王袆杂诗曰鳯凰无竹实无以充朝饥麒麟遇畋夫乃比麕与麋君子负道徳不遇将奚为所以鲁中叟终身竟栖栖
　　増赋唐张随耀徳不观兵赋曰至理之时惟徳是贵柔其逺而不袭阜其财而不费以道徳为干橹以礼乐为经纬是以文足昭武可畏虽藏事于伯禹终舞干于两阶然后七旬来格庶绩允谐周文旣兴崇国不道用戡时难以奉天讨矧勍敌而未悛爰因垒而未保然后再驾云服四方大造盖由徳所賔众所亲岂无五兵且惧于暴物况有七徳实在乎安民
　　増诏明洪武元年诏曰今诸文武虽赖一时辅佐匡定大业然而怀材抱徳之士尚多隐于岩穴岂政令靡常而人无守与刑辟烦重而士懐居与抑朕寡昧事不师古而致然与不然贤士大夫防学壮行思欲尧舜君民者岂可汨没而已哉今天下颇定日与诸儒讲明治道启沃朕心岂敢不以古先哲王自期岩穴之士有能以贤辅我以徳济民者尚不吾弃
　　原序梁元帝全徳志序曰老子言全徳归厚庄周云全徳不刑吕览称全徳之人故以全徳创其名也此志隆大夫为首伊人有学有辨不夭不贫寳劒在前鼓瑟从后连环炙輠雍容卒岁驷马髙车优柔宴喜旣令公侯踞掌复使要荒蹶角入室生光岂非盛矣若乃河宗九防事等神钩阳雍双璧理归元感南阳樊重髙阁连云北海公沙门人成市咨此八龙各得一艺夹河两郡家有万石人生行乐止足为先但使樽酒不空坐客常满宁与孟尝闻琴承睫涙下中山听乐悲不自禁同年而语也
　　原颂晋左九嫔徳柔颂曰邈邈徳柔越天之刚神以知来智以藏往含纯生允矣君子展也大成执徳纯粹岳峻川停履行髙洁荡乎其平敦兴圣道率正不倾令闻不已载路厥声
　　原賛晋左九嫔徳刚賛曰温温徳刚实秉道纯履此圣义体此敦仁笃物博好靡疏靡亲九族怀附邑望尘贵实贱华尚素安贫虽在崇髙必若平民匪道之荣譬之生民襃饰之誉谓之谤身惟义是存惟道是遵　増宋张咏自题像賛曰乖则违俗崖则絶物乖崖之名抑以表徳　朱子程明道賛曰杨休山立玉色金声元气之会浑然天成瑞日祥云和风甘雨龙徳正中厥施斯普　程伊川賛曰规圆矩方绳直准平允矣君子展也大成布帛之文菽粟之味知徳者希孰识其贵
　　原论梁元帝全徳志论曰物我俱忘无贬庙廊之器动寂同遣何累经纶之才虽坐三槐不妨家有三径接五侯不妨门垂五栁但使良园广宅面水带山饶甘果而足花卉葆筠篁而翫鱼鸟九月肃霜时飨田畯三春捧茧乍酬蚕妾酌升酒而歌南山烹羔豚而击西缶或出或处并以全身为贵优之游之咸以忘怀自逸若此众君子可谓得之矣
　　増铭商铭曰嗛嗛之徳不足就也　宋朱子据徳斋铭曰语道术则无往而不通谈性命则疑独而难穷惟其厚于外而薄于内故无地以崇之
　　増记宋张文潜司马温公画像记曰盛徳之不作于世久矣古之所谓盛徳者不施而民服无事而民信未尝动颜色见辞气而天下从之若子弟之慕父兄故其为功也不劳而物莫之能御三代之亡圣贤不作而士之能有所立于世者亦多矣然皆费心殚力招天下而从之以其智胜之而后能有成是何也徳不足而取办于其才故也故其所建立劳苦而浅陋夫岂不欲为盛徳之事哉盖其所积者有不足故也子产君子也犹曰惟有徳者能以寛服民其次莫如猛夫子产岂欲为猛哉以为徳之效实难惧夫好尚之难成也是以甘心于其次以求无失呜乎徳者子产之所难而况其下者乎故自秦汉而后更千有余岁而盛徳之士不作盖无足怪惟司马公事君而君敬之未尝求民而民与之非其者不合而无不信受其罚者有不悦而无敢谤其自洛入觐也郡邑田里至于京师观者千万环聚嗟叹至于泣下嗟乎此可以言语术智得之哉故其相天下也因物之所利而与之因人之所恶而去之从容指麾内外响应而天下无事矣盖自秦汉以来至公而盛徳之效始见于世可谓盛矣
　　阴徳一
　　増易曰有功而不徳　焦氏易林曰逢时积徳身受福庆　周易集解曰阴徳施于下故曰徳施普也　史记天官书曰紫宫前列直斗口三星随北端兊若见若否曰阴徳又曰天一　汉书曰有阴徳者天报以福　枚乗传曰积徳累行不知其善有时而用　老子曰圣人施徳不望报　说曰有阴徳者必享其荣以及其子孙　叶梦得避暑録曰天下之祸莫甚于杀人为阴徳者亦莫大于活人
　　阴徳二
　　増左传曰魏颗败秦师于辅氏获杜回秦之力人也初武子有嬖妾无子武子疾命颗曰必嫁是疾笃则曰必以殉及卒颗嫁之曰疾病则乱我从其治也及辅氏之役颗见老人结草以抗杜回回踬而顚故获之夜梦之曰余而所嫁妇人之父也尔用先人之治命余是以报史记曰晋灵公饮赵盾酒伏甲将攻盾公宰示眯明
　　知之恐盾醉不能起而进曰君赐臣觞三行可以罢欲以去赵盾令先母及难盾既去灵公伏士未防先纵齧狗名敖明为盾搏杀狗盾曰弃人用狗虽猛何为然不知明之为阴徳也　楚史梼杌曰楚庄王赐羣臣酒酒酣烛灭有引美人衣者美人援絶其冠缨以吿王曰奈何欲显妇人之节而辱士乎命左右皆絶其冠缨比举火莫知为谁居二年晋与楚战有一臣尝在前五合五获首却敌胜之王怪而问焉对曰臣蒋雄乃夜絶缨者也　汉书何敞传曰敞六代祖比干学尚书于晁错武帝时为廷尉正与张汤同时汤持法深而比干务仁恕数与汤争虽不能尽得然济活者以千数【注云何氏家传云六世祖父比干字少卿经明行修兼通法律为汝阴县狱吏决曹椽平活数千人后为丹阳都尉狱无寃囚淮汝号曰何公征和三年三月辛亥天大阴雨比干日中梦贵客车满门觉以语妻语未已门有老妪可八十余头白求寄避雨雨甚衣屐不沾渍雨止遂出门乃谓比干曰公有阴徳今天锡君防以广公之子孙因出懐中符防如简长九寸九百九十枚以授比干曰汝后子孙佩印绶者当如此算】　丙吉传曰上忧吉疾不起使人加绋而封太子太傅夏侯胜曰此未死也臣闻有阴徳者必享其乐以及子孙今吉未获报而疾甚非其死疾也后病果愈　赵熹传曰帝延集内戚宴防欢甚诸夫人各各前言赵熹笃义多恩往遭赤眉出长安皆为熹所济活帝甚嘉之后徴熹入为太仆引见谓曰卿非但为英雄所保也妇人亦怀卿之恩　孔融传曰融为北海太守郡人无后及四方游士有死亡者皆为棺具而敛葬之　陈重传曰重举孝防在郎署有同署郎负息钱数十万债主日至诡求无已【说文曰诡责也】重乃密以钱代还郎后觉之而厚辞谢之重曰非吾之为将有同姓名者终不言惠　和熹邓皇后纪曰后叔父陔言尝闻活千人者子孙有封兄训为谒者使修石臼河岁活数千人天道可信家必防福　后汉书曰王忳尝诣京师于空舍中见一书生疾困愍而视之书生谓忳曰吾当到洛阳而被病命在须腰下有金十斤愿以相赠死后乞藏骸骨未及问姓名而絶忳即鬻金一斤营其殡葬余金悉置棺下人无知者后归数年县署忳大度亭长初到之日有马驰入亭中而止其日大风飘一绣被复坠忳前忳后乗马到洛马遂奔走牵忳入他舍主人见之喜曰今擒盗矣问忳所由得马忳具说其状并及绣被主人怅然良久乃曰被坠飘风与马俱亡卿何隂徳而致此二物忳思自念有葬书生事因说之并道书生形貌及埋金处主人大惊号曰是吾子也姓金名彦前往京师不知所在何意卿乃葬之大恩久不报天以此彰卿徳耳忳悉以被马还之彦父不取又厚遗忳忳辞让而去　世说曰晋庾亮有的卢马或令卖去亮曰卖之必有买者即复害其生宁可不安已而移于他人哉　晋书毛寳传曰初寳在武昌军人有于市买得白长四五寸养之渐大放诸江中邾城之败养人被铠持刀自投于水中如觉堕一石上视之乃先所养白龟长五六尺送至东岸遂得免焉　崔鸿后燕録曰赵秋字子武轻财好施邻人李元度母死家贫无以葬秋谓其兄曰赴死生救不足仁之本也家有二牛以与之元度得以葬他年秋夜行见一老母遗秋金一饼曰子能葬我是以相报子五十以后当富贵不可言勿忘元度也　北史李士谦传曰士谦家富于财躬处节俭每以振施为务或谓士谦子多阴徳士谦曰夫言阴徳其犹耳鸣已独知之人无知者今吾所作吾子皆知何阴徳之有　张文诩传曰文诩每以徳化人有窃刈其麦者见而避之盗感悟谢文诩慰谕之誓不言经数年盗者自向人道其事逺近始知　周书宇文测传曰测性仁恕好施予曽被盗所失者即其妻阳平公主物也州县擒获测曰无之盗遂赦免及测从孝武西迁事及狼狈有从测入关不去左右者乃盗也　摭言曰裴度游香山寺得缇缯于伽蓝楯诘旦有妇人疾趋而至抚膺曰阿父被系昨从人假犀玊带不幸遗失于此度因授之以赎父罪　通鉴曰陆元方为宰相每有迁除密封以进未尝漏露临终曰吾于人多阴徳子孙其未衰乎　李昌龄乐善録曰窦禹钧年三十未获嗣夜梦祖父谓曰汝年过无子又夀不永当早修阴徳禹钧唯诺遂力行善事后生五子并登第　藏书曰王旦父祐事太祖太宗为名臣论谕杜重威使无反汉拒卢多逊害赵普之谋以百口明符彦卿无罪世多称其阴徳　函史曰司马旦喜周人急里中有贫不能自存者月分俸济之其人无以报愿以女奉箕帚旦惊谢出妻奁中装嫁之旦光之兄也　稗史曰马涓父从政未有子置一妾知以葬父鬻身遂归其家不责所负后梦一翁曰余妾之父也得请于帝愿君家富贵涓涓不絶及生子因名涓元祐中擢进士第一　宋史袁韶传曰韶父为郡小吏五十无子之临安妻劝之置一妾察有忧色问之泣曰妾故赵知府女也家四川父没家贫故鬻妾以为归葬计遂遣之其母泣吿聘财犹未足以给归资今且散矣徐曰贱吏不足辱娘子聘财尽以相奉且出囊中物以益之遂独归吿妻以故且曰无子命也若有子汝岂不育必待他人哉妻曰君心如此必有子明年生韶　乐善录曰刘洪钦富于财有相之者曰更三年子大期至矣刘甚恐因女出閤得一媵极殊丽名兰荪诘其家世乃洛人父官淮西被俘掠刘太息曰是忍置于使令之列耶先其女嫁之刘竟老夀　元史张廷瑞传曰家有爱妾一日见老人与之语乃其父也以吿廷瑞召而视之貌甚肖问欲得汝女归耶其人谢不敢廷瑞曰汝女居吾家不过羣婢归嫁则良人矣尽取奁装书劵还之　辍耕录曰顔叔子独居夜大雨有女子投之令执烛至明不二志　又曰沈仲说年四十未有子妻为置一妾仲说询其家世女泣曰妾范复初女也父丧家贫老母见鬻于此仲说恻然涙下曰其父吴中名士乃吾故人岂可为妾即觅女母使择婿仲说备奁具嫁之　又曰真州一巨商至杭相者曰公三日内数不可逃商惧即戒程舟次扬子江见江濵一妇仰天大号商问焉答曰妾夫止有钱五十缗今妾遗失非惟饮食无措亦必被棰死宁自沈商叹曰吾今厄于命彼乃自夭其生哀哉亟赠钱一百缗妇感谢去后过相者所惊顾曰公胡不死徐笑曰此阴徳所致也　明刘基传畧曰基先世濠仕宋为翰林掌书宋亡邑人倡义旅复宋事败元遣使簿录其党将尽歼焉使者还夜次武阳防大雪其徒市酒濠家语之故濠醉使者而寝之楼探其箧得簿焉仅録渠魁二百人纵火焚楼仓皇掖使者走籍已燬诘旦使者恚无以报命濠谢曰不幸火诚死罪顾火从何来意者簿録多寃天欲生之乎使曰且奈何濠曰使者事竟不可往濠幸有密戚于彼可録所知名以报使诺之已而以前所録二百人授之余全活无算基生而颍异读书七行俱下基师郑复初谓其父爚曰活万人者封此子必髙公之门矣　李友直等传畧曰尚书徐晞初为郡吏有富家谋邻产防以杀人罪其人诬服晞导其家诉监司下府晞为知府言得释其人徳晞甚邀至家饮之酒避去其妻曰吾夫感君恩无以报欲使妾侍君晞大惊曰是何言声色皆厉妻乃呼夫还相与感泣　明纪编年曰宪宗时有言宣徳间遣王三保出使西洋获竒珍无算者上然之命兵部查三保至西洋时水程时刘大夏为郎中先入检得之藏匿他处吏索之莫能得大夏亦秘不言防科道连章谏事遂寝尚书项忠呼吏诘责大夏在旁微笑曰三保下西洋费银钱数十万军民死者万计水程虽在亦当毁之忠耸然揖大夏而谢之指其位曰公阴徳不细此位不久当属公后大夏果居是官　说郛曰明天顺癸未罗状元伦赴试春闱宿邸舍其家奉盥遗金环于盆罗仆取以行伦知乃索而还之比至其妇为夫相逼几捐生矣是岁礼闱火举子多厄焉頼谢大韶出之人以为阴徳之报　明文曰储巏曽大父字重文倜傥负义恒隆冬载布数乗入辽遇警道阻人多冻死遂立市门散之又尝行道中得遗金归其人其人分谢悉不受此其种徳所自夐哉厚矣　稗史曰仁和孝防钱养防其父为聘黄氏及笄而黄氏以病瞽女家拟谢婚防曰聘时完人也今有此岂非天乎遂娶之恩礼有加人称其阴徳
　　阴徳三
　　増立孤　嫁婢【史记韩世家韩厥之感晋景公绍赵孤之子武以成程婴公孙杵臼之义此天下之阴徳也又公孙杵臼曰立孤与死孰难　捜神记赵明甫令蒲为女觅一女仆忽埽庭而流涕问其故女仆曰某父尝为此邑令遭乱离被人掠卖以至于斯令乃辍女奁具先嫁之】　埋蛇　吞蛭【贾谊新书孙叔敖出游归忧而不食其母问故泣而对曰今日见两头蛇恐死其母曰今蛇安在敖曰闻见两头蛇者必死吾恐人又见之杀而埋之矣母曰无忧汝不死矣吾闻有阴徳者天必报之以福果不死　又楚惠王食寒葅得水蛭恐庖宰监食者法当死遂吞之腹病不能食令尹入问疾王吿之故令尹贺曰王有阴徳天所奉也疾不为伤是夕王如厠蛭出其久病心腹之积皆愈】　元长史　顾提控【河东记唐韦丹尝乗蹇驴至洛阳中桥见渔者得一鼋长数尺问其直曰二千韦以所乗驴易之投于水后遇术士胡芦先生语之曰吾友元长史谈君美不容口欲一识君盍偕行乎相与至通利坊扣门延入有一老人眉皓然从二青衣而出自称元濬之向韦先拜韦亦拜老人曰老夫将死君生之恩徳如此何答拜为韦乃矍然知其鼋也　稗史太仓吏顾某有所善卖饼江翁被仇族盗牵下狱顾诉其寃得释江徳之以其女往曰愿将弱息为公箕箒妾顾却者再居数年顾考满赴京署韩侍郎门下办事一日闻夫人出趋避焉夫人召而见之曰君非太仓顾提控乎身即卖饼儿也頼某商以女畜之嫁于此秋毫皆君所致也苐恨无由报徳乃言之于侍郎竟上其事孝宗称叹除礼部主事】　不使知恩　原必有余庆【元史董文直传文直性好施而甚仁里闬或贫不自立每阴济其急不使知恩所从来　易经积善之家必有余庆】増视养曽孙　藏活豪士【汉书张贺为掖庭令而宣帝以皇曽孙収养掖庭贺内伤太子无辜而曽孙孤防所以视养拊循恩甚密焉　史记游侠传鲁朱家用侠闻所藏活豪士以百数其余庸人不可胜言然终不伐其能歆其徳诸所常施惟恐见之】　绣被飘风　青衣禳火【汉书王忳事详上二　拾遗记三国縻竺赈生防死家马廐侧有古冢夜闻啼泣声寻见一妇诉云昔汉末妾为赤眉所害叩棺见剥在地今就将军乞深埋并敝衣以掩形体竺许之即命造棺椁以青衣为衫置冡中歴一年忽有青衣童子数十人来云縻竺家当火以泽及枯骨故来禳却此火当使财物不尽】　我从其治　后必有兴【左传魏颗事详上二　新唐书陆元方传元方素清慎再执政每进退羣臣必先访问外秘莫知临终取奏稿焚之曰吾阴徳在人后当有兴者】　种帝王防　送状元子【鸿书宋周必大梦入阴司见判官拷掠一指必大曰此人有阴徳当位宰相貌陋如此奈何请为帝王防即起摩必大颏为种防旣觉隐隐痛后至宰相封益国公有相者捋其防曰帝王防真宰相也李卓吾因果录冯商有阴徳将生子里人皆梦鼓吹喧阗送状元至冯家果生京三举皆第一拜太子少师】不知何人　当在此女【南史严植之传植之性慈仁好行阴徳在闇室未尝怠也】
　　【少尝山行见一患者问其姓名不能答载与俱归为营医药六日而死为棺殡之卒不知何许人也　汉书顺烈梁皇后父商曰我先人全济河西活者不可胜数积徳必报当在此女也】　门容驷马庭三槐【汉书于定国传定国父于公里门坏父老方共治之于公曰少高大闾门容驷马高盖车我治狱多阴徳未尝有所寃子孙必有兴者至定国为丞相永为御史大夫封侯传世云　函史王旦父祐尝按狱所全活数百人因得罢归手植三槐于庭曰吾后必有为三公者此所以志也】　己许不言未尝妄杀【稗史明麻城刘仲辅为庄襄公燧大父初婚之夕家尚贫有偷儿入室公惊起视之】
　　【素所识者曰汝耶即检夫人首饰数事给之去曰我终不言后夫人白首偕老尝问其人公曰己许不言矣奈何见问　汉和熹邓皇后纪初太传禹叹曰吾将百万之兵未尝妄杀一人后世必有兴者】　乗鱼登岸　徒歩归家【搜神记李进勍以贩鱼为业夜泊三山浦闻船内鱼多作诵经声乃悉放其鱼后进勍坠江中如有所履乃大鱼数百头也乗之遂登岸　宋史侯可随计入京将还会郷人疾病可曰吾归则彼死矣遂留以待其病愈以所乗马载之徒歩而归】　余干亭侯　王母使者【晋书孔愉传愉以讨华轶功封余干亭侯愉尝行经余干亭见笼龟于路者愉买而放之溪中中流左顾者数四及是铸侯印而铸左顾三铸如初印工以吿愉乃悟遂佩焉　续齐谐记杨寳年九岁见一黄雀为鸱枭所抟堕地寳懐归置巾箱中采黄花饲之毛羽成乃去是夕梦见一童子向寳再拜曰我是西王母使者往蓬莱过此蒙君拯救恩养今当受赐南海不得奉侍矣即以白环四枚与寳曰令君子孙洁白位三公当如此环也后震秉赐彪四世三公清白无比】　端受四拜　应享百年【稗史张忠定公咏在成都梦谒紫府有西门黄兼济承事者坐张公上翼旦即遣典客请之果梦中所见以所梦吿之问平日有何功徳耶兼济云无他长惟禾麦熟时以钱三万缗収籴至明年禾麦未熟小民艰食之际粜之价値不増升斗亦无高下在我初无所损而小民得济所急公曰承事所以坐某之上也索公尝令二吏掖之端受四拜黄公后裔繁衍在仕路者比比青紫　北史高允传允每谓人曰吾在中书时有阴徳济救人命若阳报不差吾夀应享百年矣】　力止杀降　不孤付托【周晖清波杂志曹武惠兵下江南副帅欲屠城曹力止之曰此已降不可杀曹后梦一神人吿之曰汝能全江南一城人帝命赐汝城中人为汝子孙故其后繁盛　辍耕录维扬秦君昭游京师其友邓为某主事买一妾嘱秦便航附达秦勉强从命抵都下持书往见主事问曰足下与家眷来耶曰无有主事意不恱以小车取归逾三日谒谢曰足下长者也昨已作简报邓公使知足下不孤付托之意】　不就二十命　全活数千人【宋书沈道防武康人少而爱好老易郡州府凡二十命者皆不就有人窃其菜园者外还见之乃自逃隐候窃者去乃出　后汉邓训传永平中理滹沱石臼河欲令通漕太原吏人苦之建初三年训监理其事考量隐括知大功难立具以上言肃宗从之遂罢其役更用骒辇岁省费亿万全活徒士数千人】　自当坐太守　何不为九卿【后汉袁安传安按楚狱理其无明騐者条上出之府丞掾吏皆叩头争安曰如有不合太守自当坐之不以相及也遂分别具奏帝感悟即报许得出者四百余人　汉书虞诩传诩祖父经为郡狱吏尝称曰东海于公髙其里门而其子定国卒至丞相吾决狱六十年矣虽不及于公其庶几乎子孙何必不为九卿耶故字诩曰升卿】　江濵孤孀赠钱百缗　砂碛小儿捧珠径寸【辍耕録真州巨商事详上二　搜神记隋侯入齐见小蛇于热沙中宛转隋侯愍之以鞭拨入水中还复经此有小儿守一明珠曰昔防救感恩聊以奉贶侯不受夜又梦小儿曰儿乃蛇也侯惊异旦见一珠在牀头乃収之】　吾初无损何妨共作前人　尹不忍为且与偕游圣世【闇然录吉水罗循会试时失其囊巾罽褐同舍生内不自安物色其人绐循访之比入座故探其囊出褐示循曰是不君物耶循趋出向其人曰物固相生醉语耳归谓同舍生曰吾失褐初无所损彼得恶声尚得为人士耶　汉书袁安为河南尹政号严明然未尝以赃罪鞫人尝称曰凡学仕者髙则望宰相下则希牧守锢人于圣世尹不忍为也】　天上人间早讶状元有种　风清月白空劳少女多情【稗史明王华馆一富翁家翁无子一日遣妾就王出一纸曰此主人意也上书云欲求人间子王援笔书其旁曰恐惊天上神终不纳明日遂行后主人修醮一道士拜章伏地久不起主人讶问曰适奏章至三天门下遇天上迎状元榜久乃得逹因问状元为谁道士曰不敢言但前有一聨云欲求人间子恐惊天上神未几王果状元及第　又参政太仓陆公容少美风仪天顺三年应试南京馆人有女善吹箫夜奔公寝公绐以疾与期后夜女退遂作诗云风清月白夜虚有女来窥笑读书欲把琴心通一语十年前已薄相如迟明托故去之是秋领荐】
　　阴徳四
　　増平原独无【汉纪诏书下举钩党郡国所奏相连及者百数惟平原相史弼独无所上诏书前后廹切从事坐传舍责曰青州六郡其五有党平原何治而得独无弼曰五郡自有平原自无所脱者甚众】待将进御【稗史曹彬侍中讨蜀初克成都有获妇女者彬悉闭于一第窍以传食曰待将进御常密卫之洎事寜咸访其亲以还之无者嫁之】　未识春愁【谈薮沈詹事持要坐丞相论恢复贬筠州沈方售一妾年十七八擕与俱行处筠七年旣归妾还父母犹处子时人以比张忠定公咏防稽潘矩为吉安尉献诗云昔年单向筠州觅得歌姬共逺游去日正宜供夜值归来浑未识春愁禅人尚有香囊愧道士犹懐炭妇羞铁石心肠延夀药不风流处却风流】
　　阴徳五
　　増诗宋王左揆为郑纾挽词曰欲知阴徳事看取玉堂人
　　増诏魏文帝诏报何防曰有隂徳者必有阳报今君疾虽未瘳神明听之矣君其即安以顺朕意
　　让一
　　原魏武杂事曰辞爵逃禄不以利累名不以位亏徳之谓让　増书曰谁敢不让　又曰推贤让能　诗曰民之无良相怨一方受爵不让至于已斯亡　原周官大司徒职曰以阳礼敎让则民不争　礼记曰君子恭敬樽节退让以明礼　増又曰博闻强识而让敦善行而不怠谓之君子　又曰世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义矣其三曰将君我而与我齿让何也曰长长也然而众知长防之节矣　原又曰天子有善让徳于天诸侯有善归诸天子卿大夫有善荐于诸侯士庶人有善本诸父母存诸长老禄爵庆赏成诸宗庙所以示顺也　増又曰贵贱有等衣服有别朝廷有位则民有所让　原又曰觞酒豆肉让而受恶民犹犯齿祍席之上让而坐下民犹犯贵朝廷之位让而就贱民犹犯君　増又曰月者三日则成魄三月则成时是以礼有三让　国语曰让文之材也　又曰宴享好防不渝其上让也　汉书东方朔传曰谦逊静慤天表之应应之以福　北史苏绰曰教民以礼义使知敬让敬让则不竞于物　列子曰为民者必让　文中子曰房龄问善则称君过则称己可谓忠乎子曰让矣　邵子曰夫让也者先人后己之谓也以天下授人而不为轻若素无之也受人之天下而不为重若素有之也　博物志曰一曰礼让二曰固让三曰终让　魏刘邵人物志曰卑上降下者茂进之遂路也江海所以为百谷王以其处下也
　　让二
　　原慎子曰尧让许由舜让善卷皆辞天子而退为匹夫庄子曰尧以天下让许由又让于子州支父子州支
　　父曰吾适有忧幽之疾方且治之未暇治天下也　舜典曰帝曰俞咨禹汝平水土惟时懋哉禹拜稽首让于稷契曁臯陶　増又曰帝曰畴若予工佥曰垂哉帝曰俞咨垂汝共工垂拜稽首让于殳戕曁伯与帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰咨四岳有能典朕三礼佥曰伯帝曰俞咨伯汝作秩宗伯拜稽首让于防龙韩子曰舜耕于歴山农者让畔渔于雷泽渔者让长史记曰古公有长子曰泰伯次曰虞仲太姜生少子曰季歴季歴生昌有圣瑞古公曰我世当有兴者其在昌乎泰伯虞仲知古公意乃亡如荆蛮文身断髪以让季歴　原家语曰虞芮二国争田连年不决相谓曰西伯仁人也盍徃质焉入其境则耕者让畔行者让路入其朝则士让为大夫大夫让为卿虞芮之君曰吾侪小人不可以入君子之朝　史记曰伯叔齐孤竹君之子也父欲立叔齐及卒齐乃让伯伯曰父命也遂逃去叔齐亦不肯立而逃之　増国语曰齐桓公自莒返于齐使鲍叔牙为宰辞曰臣之所不若夷吾者五寛惠柔民弗若也治国家不失其柄弗若也忠信可结于百姓弗若也制礼义可法于四方弗若也执枹鼓立于军门使百姓皆加勇焉弗若也　原左传曰齐侯使管吾平戎于王使隰朋平戎于晋王以上卿之礼飨管仲辞曰臣贱有司也有天子之守国高在若节春秋来承王命何以礼焉陪臣敢辞王曰舅氏余嘉乃勲应乃懿徳谓督不忘往践乃职管仲受下卿之礼而还君子曰管仲之世祀也宜哉让不忘其上　増又曰晋侯使狐偃将上军让于狐毛而佐之命赵衰为卿让于栾枝先轸　国语曰狐毛卒使赵衰代之辞曰城濮之役先且居之佐军也善【先且居晋大夫先轸子也】军伐有赏善君有赏能其官有赏且居有三赏不可废也且臣之伦箕郑胥臣先都在【三子晋大夫】乃使先且居佐上军公曰赵衰三让其所让皆社禝之卫也废让是废徳也以赵衰之故搜于清源作五军使赵衰将新上军箕郑佐之胥臣将新下军先都佐之　晏子春秋曰晏子方食景公使至分食之使者不饱婴亦不饱公致千金以奉賔客晏子不受公曰先君桓公以书社三百封管仲管仲不辞独辞何也婴曰婴闻圣人千虑必有一失愚人千虑必有一得意以管仲失婴得之　左传曰郑人立子良辞曰以贤则去疾不足以顺则公子坚长乃立襄公　又曰诸侯将见子臧于王而立之子臧曰前志有之曰圣逹节次守节下失节为君非吾节也虽不能圣敢失守乎遂逃奔宋　又曰韩献子吿老公族穆子有废疾将立之辞曰诗曰岂不夙夜谓行多露无忌不才让其可乎请立起也　原又曰让礼之主也范宣子让其下皆让　又曰吴王诸樊元年已除丧让位季札季札弃室而耕乃舍之　増吕氏春秋曰楚孙叔敖疾将死戒其子曰王素欲封我我辞不受我死必封汝汝无受利地荆楚间有寝丘者其为地不利而前有妬谷后有戾丘其名恶可长有也其子从之楚功臣封二世而収惟寝丘不夺汉书文帝纪曰帝初立以陈平为相太尉周勃亲以兵诛吕氏功多平欲让勃位乃谢病文帝怪之平曰髙帝时勃功不如臣及诛诸吕臣功亦不如勃愿以相让勃袁盎传曰盎谓文帝曰陛下至代邸西向让天子者
　　三东向让天子者再夫许由一让而陛下五以天下让过许由逺矣　卫琯传曰琯为中郎将郎官有谴常防其罪不与他将争有功常让他将　外戚世家曰窦长君少君并退让不敢以富贵骄人　李陵传曰陵善射爱人谦让下士甚得名誉　张安世传曰大将军光薨议欲拜安世安世免冠顿首曰老臣耳妄闻言之为先不言情不达诚自量不足以居大位继大将军后惟天子财【财与裁同】哀以全老臣之命上笑曰君言太谦君而不可尚谁可者　张延夀传曰延夀自以身无功徳何能以久堪先人大国数上书让减户邑又因弟阳都侯彭祖口陈至诚天子以为有让　原金日防传曰武帝病属霍光以辅少主光让日防日防曰臣外国人且使匈奴轻汉于是遂为光副　韦元成传曰韦贤薨子元成当嗣元成心知其非贤旨阳为病狂卧便利妄笑语旣葬当袭爵以病狂不应大鸿胪奏状章下丞相御史案验元成素有名声士大夫多疑其欲让爵于兄丞相御史遂以元成实不病劾奏之有诏勿劾引拜元成不得已受侯爵　龚遂传曰遂为渤海太守数年上遣使者徴遂议曹王生愿从防遂引入宫王生醉从后呼曰愿有所白遂问其故生曰天子即问君何以治渤海君不可有所陈宜曰皆圣主之徳非小臣之力也上果问以治状遂对如王生言天子恱其有让笑曰君安得长者之言而称之遂因前曰臣非知此乃臣议曹教戒臣也　东观汉记曰承宫遭王莾篡位天下扰攘盗臣并起宫遂辟世汉中建武四年将妻子之华隂山谷耕种禾黍临熟人就认之宫悉推与而去由是显名　増后汉贾复传曰诸将每论功自伐复未尝有言帝輙曰贾君之功我自知之　原东观汉记曰窦融光武时数辞让位不许因上疏曰臣融年五十三有子年十三质性顽钝臣融朝夕教导以经艺不得令观天文见谶记诚欲令恭肃畏事恂恂循道不愿其有才能何况乃当传以连城广土享侯国哉　又曰永和元年邓隲等以定防功増邑三千户隲等辞让不获遂逃避使者间闗诣阙上疏自陈　后汉书曰欧阳博士缺帝欲用桓荣荣叩头让曰臣经术浅薄不如同门生郎中彭闳扬州从事臯帝曰俞往汝谐因拜荣为博士荣被服儒衣温恭有蕴借辨明经义每以礼让相厌不以辞长胜人増又曰刘恺字伯裕以当袭父般爵让与弟宪逃遁避封有司奏请絶恺国肃宗美其义特优假之恺犹不出积十余岁有司复奏之侍中贾逵因上书曰孔子称能以礼让为国于从政乎何有和帝纳之诏下有司听宪嗣爵乃徴恺拜为郎稍迁侍中恺之入朝在位者莫不仰其风行　原续汉书曰张堪让先人余财数百万于兄子　谢承后汉书曰雷义举茂才让于陈重刺史不听义遂阳狂不应命郷里为之语曰胶漆自谓坚不如雷与陈　三国魏志曰太祖署邴原为丞相徴事崔琰为东曹掾记让曰徴事邴原议郎张范皆秉徳纯一志行中方清浄足以励俗贞固足以干事所谓龙翰鳯翼国之重寳举而用之不仁者逺　増初潭集曰张纮见陈琳作武库赋应机论与琳书深叹美之琳答曰自仆在河北与天下隔此间率少于文章易为雄伯故使仆受此过善之谭今景兴在此足下与子布在彼所谓小巫见大巫神气尽矣　原三国吴志曰薛宗为选曹尚书固让顾谭曰谭心精体密贯道逹防才照人物徳服众望诚非愚臣所可越先　江表传曰程普颇以年长陵侮周瑜瑜折节下之不与较　増陈夀益部耆旧传曰李孟元与叔子就同居就有痼疾孟元所有田园悉让就夫妇访绩以自给　晋书郑袤传曰泰始中以袤为司空天子临轩遣五官中郎将国坦就第拜授袤前后辞让遣息称上送印绶至于十数谓坦曰魏以徐景山为司空吾时为侍中受诏譬旨徐公语吾曰三公当上应天心茍非其人实伤和气不敢以垂死之年累辱朝廷也终于不就遵大雅君子之迹敢不务乎固辞久之见许　许逊别传曰逊年七嵗无父躬耕负薪以养母尽孝敬之道与寡嫂共田桑推让好者自取其荒不营荣利母尝谴之曰如此当乞食无处逊笑语母曰但愿母老夀耳　稗史彚编曰裴叔则营新宅甚丽当移居时与兄共游牀帐俨然轩櫺疎朗兄心甚欲之而口不言叔则知其意便以让兄畧无吝色　南齐书谢脁传曰朓迁尚书吏部郎上表三让中书疑脁官未及让以问祭酒沈约约曰宋元嘉中范协让吏部朱修之让黄门蔡兴宗让中书并三表诏答具事宛然近代小官不让遂成恒俗恐有乖让意王蓝田刘安西并贵重初自不让今岂可慕此不让耶　南史桓闳传曰闳弟子昙深以行义称为临城县罢归得钱数十万以买宅奉兄退无私蓄又吴兴丘景賔亦以节义闻父康祖无锡令亡后僮仆数十人及宅宇产畜悉让于兄镇之镇之推斋屋三间与之不肯受太守孔山士叹曰闻栁下惠之风贪夫廉懦夫有立志今复见之矣　冯道根传曰道根性谨厚每征伐不言功武帝尝指以示尚书令沈约约曰此陛下之大将军也　欧阳頠传曰頠以言行着于岭表父丧哀毁甚至家产累积悉让诸兄　北史辛绍先传曰绍先孙少雍与从弟怀仁兄弟同居闺门礼让人无间焉士大夫以此称美　陆俟传曰兴安初封俟子丽为平原王频让不听乃启以让父文成曰朕为天下主岂不能得二王封卿父子耶以其父俟为东平王丽寻迁侍中抚军大将军司徒公复其子孙赐妻妃号丽以优宠旣频固辞不受帝益重之　裴骏传曰骏子修爱育孤侄等于己子及将异居奴婢田宅悉推与之时人称焉　赵善传曰善性温恭有器识虽位居端右而愈自谦退其职务克举则曰某官之力有罪责则曰善之咎也时人称其公辅量　泉仚传曰大统元年进爵上洛郡公仚志尚廉慎每除一官忧见颜色寝食辄减至是频让不受　隋陆知命传曰知命以功拜仪同三司赐以田宅复用其弟恪以为汧阳令知命谓恪非百里才上表陈让朝廷许之　新唐书温彦博传曰彦博与兄大雅共掌枢密彦博以兄弟同在枢密不自安固请他职髙祖曰吾虚心相待不以为疑卿何自疑也彦博虽应命然每退让逺避机权寮列以此多之　房龄传曰龄居相积十五年女为王妃男尚主自以权宠极隆累表辞位诏不许　王珪传曰珪与龄李靖温彦博戴胄魏徴同辅政帝以珪善人物且知言因谓曰卿标鉴通悟为朕言龄等材且自谓与诸子孰贤对曰孜孜奉国知无不言臣不如龄兼资文武出将入相臣不如靖敷奏详明出纳惟允臣不如彦博济繁治剧众务毕举臣不如胄以谏诤为心耻君不及尧舜臣不如徴至激浊扬清疾恶好善臣于数子有一日之长帝称善而龄等亦以为尽己所长谓之确论　长孙无忌传曰册拜司空无忌固辞让不许又曰臣幸居外戚恐招圣主私亲之诮敢以死请太宗曰无忌聪明鉴悟且有武畧公等并知所以委之台鼎无忌又上表切让帝使谓之曰黄帝得力牧而为五帝先夏禹得臯陶而为三王祖齐桓公得管仲而为五霸长朕自在藩邸即任使公遂得廓清宇内君临天下以公功绩才望允称具瞻故授此官毋宜辞让以为礼也天中记曰杨玢仕蜀至显官随王衍归唐以老致任归长安旧居多为邻里侵占子弟欲诣府防玢自批状尾云四邻侵我我犹伊毕竟须思未有时试上含元殿基望秋风荻草正离离子弟遂不敢言　宋史苏易简传曰太宗尝召其母入禁中赐冠帔命坐谓曰何以教子成此令器对曰幼则束以礼让长则教以诗书　文彦博传曰元丰三年拜太尉帝称彦博仁宗时建义立嗣有定防功彦博曰如周勃霍光是为定防臣何功之有司马光传曰光初辞枢副韩琦在魏闻之与文彦博
　　书云主上倚重之厚庶几道行似不须坚让也光闻之曰自古被此引坏名节为不少矣　范百禄传曰百禄知开封府狱无系囚寮吏欲以圄空闻百禄曰千里之畿无一人之狱此至尊之仁非尹功也不许　黄裳传曰裳为嘉王府翊善一日王侍宴宫中为光宗诵酒诰曰此王翊善所教也光宗加劳裳裳曰臣不如朱熹熹学问四十年若召置府寮宜有裨益　杜生传曰生有田五十畆与兄同耕迨兄子娶妇度不足赡乃尽以与兄而携妻子去之　元史克埒济苏传曰克埒济苏防边为敌所执诱使降不屈死追封赵王子专幼诏以弟摩和纳为髙唐王摩和纳痛其兄死节教养专过于己子命家臣之谨厚者掌其兄之珍服袐翫待专成立悉以付之至大二年加封赵王摩和纳即以让专巴特玛阿勒坦德济传曰阿勒坦封髙昌王其子纽
　　抡死长子特穆尔布哈请以王爵譲其叔父竒彻台叔父力辞乃嗣为伊都呼　高昌王博果密曰帝欲用博果密为丞相固辞帝曰朕识卿幼时使卿从学正欲备今日之用勿多让也　刘赓传曰赓兼国子祭酒国学故事伴读生以次出补吏莫不争先出时有一生亲老且贫同舍生有名在前者因博士以吿曰我齿颇少请让之先赓曰让徳之恭也从其让别为书荐其人朝廷反先用之自是六馆之士皆知让之为美徳也　明沈士谦明良录畧曰陶安字主敬上待之厚旣而得刘基宋濂章溢叶琛四人上问四人者何如对曰臣谋畧不及刘基学问不及宋濂治民之才不及章溢叶琛上多其善让　明丘福传曰福为人朴戅鸷勇每战胜诸将争前效卤获福独后王叹曰丘将军功朕自知之即位大封功臣第福为首　明纪编年曰建文元年博士黄彦清闲歩于市见两儿食枣退让有礼坐其旁观之食毕余一枣防者逊其长者长者不受推让良久遇匄者举以授之又见有得纱于街者輙拂其尘置之髙洁处以石压之而去彦清叹曰何风之厚也明日入朝奏之










　　御定渊鉴函卷二百七十五
&lt;子部,类书类,御定渊鉴类函&gt;
　　钦定四库全书
　　御定渊鉴函卷二百七十六
　　人部三十五【譲　恭敬智】
　　让三
　　原礼宗　德主【左传卑让礼之宗也又让徳之主也】　仁大　谦光【左传宋公疾太子兹父固请曰目夷长且仁君其立之公命子鱼子鱼曰能以国让仁孰大焉臣不及也子鱼即目夷　易谦尊而光】　増奔义　鸣谦【史记索隠奔义激世莫先伯夷　易谦卦六二鸣谦贞吉】　沉刀　抽矢【艺文聚郭翻经河堕刀于水路人有为取者翻因与之路人不取至于三四翻曰尔尚不取我岂复得乎知其终不受乃沉刀于向所失处　左传鲁哀公十一年齐师伐我及清孟孺子泄帅右师冉求帅左师师及齐师战于郊右师奔齐人从之孟之侧后入以为殿抽矢防其马曰马不进也】　采药　伐桑【论衡泰伯入吴采药防髪文身以让季歴曰吾之吴越吴越之俗断髪文身刑余之人不可为宗庙社稷主　沈约齐记韩系伯襄阳人西土风俗田与邻并者畔上种桑以志之系伯畔上种桑枝条防蔽他地毎开数尺以避焉邻随复侵之系伯輙伐树更种侵畔者慙勿敢犯也】　共推田宅　惟取图书【周韦世康传世康性孝友初以诸弟并隆贵独季弟世约宦途不达共推父时田宅与之　南史王昙首传昙首幼有素尚兄弟分财惟取图书而已】　固辞三公止授九品【周书窦炽传帝欲以炽子荣定为三公上书固辞陈畏惧之道帝乃止及卒上谓侍】
　　【臣曰吾欲置荣定于三事其父固让今欲赐之重违其志于是赠荆州刺史　宋史吕正传初卢多逊为相其子起家授水部员外郎正为相其子亦应授官如之正言臣忝甲科及第释褐止授九品京官天下才能老于岩穴不霑天禄者多矣今臣男始离襁褓即膺如此宠命不可乞以臣释褐时官官之自是宰相子止授九品京官】　富贵已极　筋力未衰【后汉隂兴传隂迁侍中赐爵关内侯帝召兴欲封之置印绶于前兴固让曰臣陛下贵人恩泽至厚富贵已极不可复加至诚不愿帝嘉兴之让不夺其志　新唐书房龄传元龄进司空仍总朝政元龄固辞帝遣使谓曰让诚美徳然国家相眷赖乆一日去良弼如无左右手顾公筋力未衰毋多让】　待罪行间　迎拜路左【宋史神宗拜王徳用签书枢密院事德用谢曰臣武人得以驰驱自効待罪行间足矣且不学不可以当大事不许　唐书裴度建节彰义将降卒万余人入城李愬具櫜鞬出迎拜于路左度将避之愬曰蔡人顽悖不识上下之分数十年矣愿公因而示之使知朝廷之尊】　予不忍闻　臣何敢受【符子武王以天下让岐封子岐封子曰敦勿勿然以天下为事乎君徃矣予不忍闻之　元史姚燧传太平九年遣正事吕洙如汉徴四皓故事徴燧燧至武宗面命为太子少傅拜辞曰昔臣伯父先臣枢尝除此官尚不敢拜臣何敢受】必后长者　不及小儿【礼记八年出入门户及即席饮食必后长者始教之譲八年谓子生八年也　南史蔡兴宗传兴宗父廓罢豫章郡还起二宅先成东宅以与兄轨父卒防罢长沙郡还送钱五十万以禆宅直兴宗年十一白母曰一家由来丰俭必共今日宅直不宜受也母恱而从言轨深有愧色谓其子澹曰吾年六十行事不及十嵗小儿】　分金二段　赐牛一头【锦囊注管夷吾鲍叔牙二人结义一日徃郊外见金一段相譲不至回复见分金为二段天赐与之各执一半古人质朴具无奢愿　北史魏张恂传恂孙苌年为汝南太守郡人刘宗之兄弟分析家产惟一牛争不决讼于郡庭苌年见而凄之谓曰汝曹以一牛故致此竞脱有二牛必不争乃以己牛一头赐之于是境中各相戒约咸敦敬譲】裁留数亩　遁亡七年【皇甫谧列女传广汉汝敦世殷富兄弟早孤而嫂贪悋敦】
　　【以所受田宅奴婢三百余万悉譲于兄裁留园地数十畆起舍耕作　东观汉记和帝诏下有司曰故居巢侯刘般嗣子恺当袭父般爵而称父遗意致国弟宪遁亡七年所守弥固盖王法从善成人之美其听宪嗣爵】韩偓荐相　张老辞卿【唐书韩偓传帝尝欲以令狐涣当国俄又谓偓曰涣作宰】
　　【相或误国朕当先用卿偓因荐御史大夫赵崇劲正雅重可以准绳中外帝知偓崇门生也叹其能譲　国语晋悼公使张老为卿辞曰臣不如魏绛乃使魏绛佐新军】　吾安可忘　孤当代叙【后汉寇恂传贾复部将杀人于颍川恂乃戮之复以为耻过颍川谓左右曰今见恂必手剑之恂知其谋不与相见谷崇曰崇将也得带剑侍侧卒有变足以相当恂曰不然昔蔺相如不畏秦皇而屈于亷颇者为国也区区之赵尚有此举吾安可以忘之乎　周书蔡祐传祐尝从征伐为士卒先军还诸将争功祐独无所竞周文每叹之曰承先口不言勋孤当代其论叙】　益避箕山　光投卢水【史记禹以天下譲益益避禹之子启于箕山之隂　荘子汤譲务光曰智者谋之武者遂之仁者居之古之道也吾子何不立乎务光曰废上非义杀人非仁子犯其难吾享其利非亷也乃负石自投于卢水】　一门有二与马为三【南史王僧防迁侍中左光禄大夫开府仪同三司谓兄子俭曰汝任重于朝行当有】
　　【八命之礼我若复此授一门有二台司实所畏惧乃固辞上优而许之客问其故僧防曰吾荣位已过无以报国岂容更受髙爵乃贻官谤耶　又沈庆之尝乘犊鼻无幰车左右从者不过三五履行田间毎农桑剧月无人从行遇之者不知三公也及加三望车谓人曰吾毎游履田间有人时与马为三无人则与马成二今乘此车安所之乎及赐几杖并固譲】　财佐军需　功归参佐【嘉谋录汉髙祖击陈豨使使拜萧何为相国益封置卫召平曰君居守于中非被矢石之事而益封君者以淮隂新反有疑君心夫置卫卫君非以宠君也愿让封而弗受悉以家财佐军需何从其计上说　三国魏志王基防寿春转基为征东将军封东武侯基上疏固让功归参佐由是长史司马等七人皆】　岂敢忘君　此可励俗【史记楚昭王病甚乃召诸公子大夫曰孤不佞再辱楚国之师今乃得以天寿终孤之幸也譲其弟公子申为王不可又譲次弟公子结亦不可又譲次弟公子闾五让乃后许王卒公子闾曰王病甚舍其子譲羣臣臣所以许王以广王意也今君卒臣岂敢君之意乎乃迎越女之子章立之是为恵王　唐书魏徴传征当封一子县男徴请封兄孤子叔慈帝怆然曰此可以励俗即许之】　舆迎令尹车避将军【吕氏春秋沈尹筮游于郢五年荆王欲以为令尹辞曰期思之鄙人孙叔敖彼圣人也王于是使人以王舆迎叔敖为令尹而国治　史记蔺相如拜上卿位在亷颇之右亷颇宣言曰我见相如必辱之相如闻毎朝防时尝称病不欲与亷颇争列已而相如出望见亷颇相如引车避匿舍人谏相如曰相如虽驽独畏亷将军哉吾所以为此者以先国家之急而后私仇也】　老夫何功　寡人不佞【晋书王濬平孙皓有功为王浑所忌范通曰卿功则美矣恨所以居美者未善濬问故曰旋军之日角巾私第口不言平吴功若有及者则曰圣主之威羣帅之力老夫何功之有王浑得无愧乎　史记太尉周勃迎立代王代王曰奉髙帝宗庙事重寡人不佞不足以称寡人不敢当羣臣皆伏固请代王西向譲者三南向譲者再】　异独屏树　嚣宻移籓【后汉书冯异为人谦退不伐行与诸将逢辄引车避道进止皆有表识军中号为整齐毎所止舍诸将并坐论功异常独屏树下军中号曰大树将军　谢承后汉书陈嚣与郷人纪伯为邻伯夜窃嚣籓地自益嚣见之伺伯去宻移其籓地一丈以益伯伯慙还所欺又却一丈二尺相避凡广三丈】　崔诗上头　韩文独歩【李白诗眼前有景道不得崔颢题诗在上头　蘓东坡评归盘谷序欧阳公谓晋无文章惟陶渊明归去来辞而已余谓唐无文章惟退之送李愿归盘谷序而已生平欲效此作毎执笔辄罢因笑曰不若且放退之独歩】　率子抱孙先人后己【晋书王羲之传羲之与谢万书曰顷东游还修治桑果今盛敷荣率诸子抱孙游观其间有一味之甘割而分之以娱目前虽植德无殊邈犹欲教养子孙以敦厚退譲戒以轻薄庶令举防数马彷佛万石之风君谓此何如　礼记君子贵人而贱己先人而后己则民作譲】　自陈至三　引拜数四【汉书孔光传光父霸为人谦退不好权势常称爵位太过何德堪之上欲致霸相位霸譲位自陈至三上深知其至诚乃弗用以是敬之　三国魏志田畴字子泰右北平人太北征乌桓军还论功封畴为亭侯畴上疏陈诚以死自誓太祖不聼欲引拜之至于数四畴终不受】　买宅奉兄　推财与弟【南史桓闳传详上二　又禇彦回传彦回父湛之卒彦回悉推财与弟澄惟取书数十卷】为国常节　承父素怀【后魏书髙肇子植为济州刺史植率州军讨破元愉别将有功当封赏不受云家荷重恩为国致效是其常节何足以膺黜陟之报恳恻发于至诚　北史韩麒麟孙子熙少自修整有学识初子熙父以爵譲弟显宗不受子熙承父素怀卒亦不袭及显宗卒子熙别赐爵乃以先爵譲弟仲穆兄弟友譲如此】　听复本封　超登大郡【晋书羊祜封钜平侯其后诏封为南城侯祜让不拜及薨遗令不得以南城礼入柩诏曰固譲歴年志不可辱身没譲存遗操益励此齐所以称贤季札所以存节重违其志令听复本封又郄愔传愔袭爵南昌公再迁黄门侍郎时吴郡守阙欲以愔为太守愔自以资轻而年少不宜超登大郡辞譲切至朝议嘉之】　越当茅土　遂成闲田【南史刘灵哲传灵哲当袭父爵固辞以兄子在魏存亡未测无容越当茅土朝廷义之　齐元文遥传初文遥自洛迁邺惟有田十余顷以资衣食魏季宗室被侮有人冒相侵夺文遥即与之及贵其人乃将家逃窜文遥大惊遣加抚慰还以与之愧而不受彼此俱譲遂成闲田】　解符就学　挂绖辞封【元史蘓尔约蘓哈雅传蘓尔约蘓哈雅袭父官一日谓弟呼图克哈雅曰吾宦情素薄愿祖父之爵不敢不辞今已数年矣愿以譲弟即解所绾黄金虎符佩之北学于姚燧仁宗在东宫闻其以爵让弟谓宫臣曰将相家子弟其有如是贤者耶　后汉丁鸿传鸿与弟盛同居及父琳卒鸿当袭封上书譲国于盛不报既葬乃挂衰绖于庐而逃去留书与盛曰身被大病不任茅土前上疾状愿辞爵仲公仲公盛字】　进饮逡巡　发言慷慨【晋书阮瞻传瞻尝羣行冒热渴甚逆旅有井众人趋之曕独逡巡在后须饮者毕乃进其退让无竞如此　吴志鲁肃卒孙权以严畯代肃畯前后固辞曰仆素书生不闲军事非才而据悔咎必至发言慷慨至于流涕权乃听焉世嘉其能以实让】　自有仲齐　巳经平子【函史义行传宋欧阳守道字公权吉州人湖南帅吴子良聘主岳麓书院而宗人新寓长沙与谈经相契也因谓新曰长沙自有仲齐守道何为乎即谢去　王澄别传澄风韵迈达志气不羣从兄戎兄甫名冠当年四海人士一为澄所题目则二兄不复措意云巳经平子澄字平子】　以孝为字　与雝同名【北史崔挺传挺五代同居后频年饥始分析与弟振推譲田宅旧资惟守墓田而已家徒壁立兄弟怡然欲诸子恭敬亷譲因以孝为字　初潭集顾雝少从蔡伯喈学琴伯喈赏异之曰卿必有成吾以名与卿故雝与伯喈同名字元叹言为雝所叹】　退避三舍　不献五城【左传晋公子及楚楚子享之曰公子若反晋国则何以报不谷对曰若以君之灵得反晋国晋楚治兵遇于中原其避君三舍及城濮之役子犯曰微楚之恵不及此退三舍避之所以报也　史记赵孝成王得信陵之矫夺晋鄙兵而存赵乃与平原君计以五城封公子赵王埽除自迎执主人之礼引公子就西阶公子侧行辞譲从东阶上自言罪过以负于魏无功于赵赵王侍酒至暮口不忍献五城以公子退譲也】　放出一头不枉百歩【函史蘓轼传轼以书见欧阳修修谓梅尧臣曰老夫当避此人放出一头地　唐书朱仁轨曰终身譲路不枉百歩终日譲畔不失一段】　排难解纷　执雌持下【史记平原君以千金为鲁连寿连笑曰所贵天下士者为人排患释难觧纷乱而无所取也余详后注　家语金人铭曰执雌持下人莫逾之】　臣从伯游　我师疏广【左传晋侯使士匄将中军辞曰伯游长臣习于智伯是以佐之非能贤也请从伯游晋侯许之　晋书羊祜与仲弟绣书曰以白士而居重位何能不以盛满自责乎疏广是我师也】　辞荣令终　避名全节【王隠晋书司徒魏舒逊位论者以为晋兴以来能辞荣今终未有如舒者焉　晋书唐彬賛儒宗知退避名全节儒宗彬字也】赋诗明志　著论息争【辽史义宗贝太祖长子也出治东土太祖崩奔讣知皇太后欲立徳光谓公卿曰大元帅功徳及神人中外攸属宜主社稷乃与羣臣请于太后而让位焉太宗既立疑之曰吾以天下让主上今反见疑不如他适以成太伯之名乃立木海上赋诗明志浮海而去　晋书刘寔传寔以世多进趋亷逊道缺乃着崇让论以矫之其词曰古之圣王化天下所以贵让者欲以出贤才息争竞也】札虽不才　熹宜有益【史记吴世家诸樊已除丧让位季札札谢曰曹宣公之卒】
　　【将立子臧子臧去之君子曰能守节矣札虽不才愿附于子之义　宋史黄裳传详上二】　张以诚请　丁为理屈【文选任昉为禇蓁让代兄袭侯表张以诚请丁为理屈注张纯临卒谓家丞曰吾无功于时猥蒙爵土身死之后勿议国爵于奋上诏奋嗣爵奋称纯遗命固辞帝以奋违命诏収狱奋惶惧乃受又丁鸿父琳卒鸿当袭封上书譲于弟弟不受遂逃去后因友人鲍骏责之鸿乃感悟还就职】多惭鹓鹭　实愧蜉蝣【文苑英华李峤为第十舅让殿中少监表妨贤受位多慙】
　　【鹓鹭之羣匪服叨荣实愧蜉蝣之羽】　仆素书生　将称长者【三国吴书严畯事详上发言慷慨注　北史元定传定累从征伐战必陷阵然未尝自言其功周文深重之诸将亦称其长者】情在忘言　辞皆垂涕【王隠晋书杜字行齐庐江人王敦为刺史举方正顾荣等各荐于相府元帝曽欲省深譲帝答曰吾与足下情在忘言宁论常仪以为国子祭酒前后十余表求解　十六国春秋前赵录张寔为钜鹿太守治任威强路不拾遗曽欲以寔为司徒太保皆垂涕固辞】何患无物　不能为劳【南史禇彦囘传彦囘父湛之卒有两厨寳物在彦囘所生郭氏间嫡母吴县主求之郭欲不与彦囘曰但令彦囘在何患无物犹不许彦囘涕泣固请乃从之　符子禹让天下于竒子竒子曰君之佐尧舜劳矣凿山川通河汉首无发股无毛故舜也以劳报子我生而逸不能为子之劳矣】　不拜仆射官　自为掖庭令【南史孔靖传靖迁尚书仆射固让义熙八年复为防稽内史修饰学校督课诵习十年复为右仆射又让不拜　汉书张安世兄贺为掖庭令宣帝即位贺已死上追思贺恩欲封其为恩德侯置守二百家贺早死无子子安世小男彭祖彭祖又少与上同席研书指欲封之先赐爵关内侯安世深辞贺封又求损守戸数稍减至三十户上曰吾自为掖庭令非为将军也安世乃止不敢复言】　诏赐一亿钱　愿受五百戸【后汉书冯绲字鸿卿长沙蛮寇益阳荆南皆没拜绲为车将军军至长沙进击武陵蛮夷荆州平定诏赐钱一亿固让不受振旅还京师推功于从事中郎　东汉记上封朱祐祐自陈功薄而国大愿受南阳五百户足矣上不许】未有毫发自效　何敢襁褓受封【文选魏武帝上书譲増封武平侯及费亭侯表陛下追念先臣微功使臣得袭爵土祖考光照之荣臣受不赀之分未有毫髪以自报效食旧为幸非敢餙词　汉衞青传上封青三子固辞谢曰臣幸得待罪行间赖陛下神灵军获大防皆诸校力战之功也今益封臣青臣青子在襁褓中未有勤劳上幸裂地封为三侯非臣待罪行间所以劝士力战之意伉等三人何敢受封】　子产入陈赏辞六邑　鲁连救赵笑却千金【左传郑伯赏入陈之功飨子展赐之先辂三命之服先八邑赐子产次辂再命之服先六邑子产辞曰自上以下降杀以两礼也臣之位在四且子展之功也臣不敢及赏请辞邑公固与之乃受三邑公孙挥曰子产其知政矣让不失礼也　战国防鲁仲连见辛垣衍不复言帝秦适防公子无忌夺晋鄙军以救赵秦军引而去于是平原君欲封鲁仲连仲连辞让者三终不肯受平原君乃置酒酒酣起前以千金为鲁连寿余已详前注】居传张陆临池则杨栁交垂　国盛衣冠布地则薰华徧产【初潭集陆慧晓与张融并居其间有池池上有二株杨桞何防叹曰此池便是醴泉此木便是交譲旧传有交譲渎因张陆也　山海经君子国民衣冠带剑上方千里多薰华之草好譲故为君子国】
　　让四
　　増让木【宋江休复邻防杂志橘树直疎枝叶不相妨蜀人谓之譲木】　髙彬此举【正史全编晋唐彬与王濬伐吴为先驱所至皆下度孙皓必降未至建业二百里彬诈称疾不行已而先至者争财后至者争功当时有知者莫不髙彬此举】　逡巡席后【后汉书窦融传融数辞譲爵位复请间求见帝不许后朝罢逡巡席后帝知欲有譲遂使左右传出他日防见迎诏融曰日者知公欲譲还职土故命公暑热且自便今相见宜论他事勿得复言】　勇撤臯比【性理尹和靖云横渠坐虎皮谈周易及见二程论易次日撤去虎皮曰吾日说者乱道二程深明易道吾所弗及张横渠賛勇撤臯比一变至道】卿宅何处【南史胡谐之传范栢年初为州将刘亮使出都谘事见宋明帝帝言及广州贪泉因问栢年卿州复有此水否答曰梁州惟有文川武郷亷泉譲水又问卿宅在何处曰臣所居在亷譲之间】　蓬心回荡【李峤为崔神基譲司賔卿表伏承恩制以臣为司賔卿芝涣曲临奨饰逾分蓬心回荡冰炭交集】　飘其髙厉【文选潘岳西征赋札飘其髙厉弃曹吴而成节】
　　让五
　　増诗唐陈子昂感遇诗曰务光让天下商贾竞刀锥増赋　陆肱谦赋曰鉴天道之恶盈将守之以持满穷易象之明义排溢羙于虚诞鉴其体而如卑明其训而非缓惟德之柄惟行之管是以贤人君子虽百代而同光圣帝明王歴万古而相纂然则谦之为义与让同标茍不由于斯理必灾祸而自招是以道映三皇明扬侧陋智周万物询于刍荛且圣贤而自贬何凡庶而可骄岂不思行髙则忧毁于众木秀则惧摧于飇矧夫阳光正中映土圭而将转隂灵才满随蓂荚以旋销是故君子覩之以为立身之本名弥彰而弥惧功弥髙而弥损不耀彼而自上不明我而自混徒观其退藏好闭养志于恬幽而坦坦卑以谦谦一辞而行将耻于躁三揖而进何有于嫌况于海以卑广居深山以镇静可乆楚荘惧功茂而终吉晋文耻战克以无咎嗟凡今夸彼而竞进何不覩斯而自守徒欲毁信废忠谋讦自丑想进徳之明义岂见充于虚受曷如君子称物平施不生颇僻多者用谦为裒少者用谦为益不求翰音以待问必复厚德以珍席傥不伐之可嘉庶无媒以托迹【载文苑英华】増表晋羊祜让开府表曰臣伏闻恩诏防臣使同台司臣自出身以来适数十年受任外内每极显重之地尝以智力不可强追恩宠不可乆谬夙夜战栗以荣为忧臣闻古人之言德未为众所服而受髙爵则使才臣不进功未为众所归而荷厚禄则使劳臣不劝今臣身托外戚事遭运防诫在过宠不患见遗而猥超然降发中之诏加非次之荣臣有何功可以堪之盖闻古人申于见知大臣之节不可则止臣虽小人敢缘所念存斯义今天下自服化以来方渐八年虽侧席求贤不遗幽贱然臣等不能推有德进有功使圣聴知胜臣者多而未达者不少假令有遗德于版筑之下有隠才于屠钓之间而今朝议用臣不以为非臣处之不以为愧所失岂不大哉且臣忝窃虽乆未若今日兼文武之极宠等宰辅之髙位也臣所见虽狭据今光禄大夫李喜秉节髙亮正身在朝光禄大夫鲁芝絜身寡欲和而不同光禄大夫李莅政简在公正色皆服事华发以礼始终虽歴外内之宠不异寒贱之家而犹未此选臣更越之何以塞天下之望少益日月是以誓心守节无茍进之志　齐任昉为范云让吏部封侯表曰夫铨衡之重关诸隆替逺惟则哲在帝犹难汉魏以降达识继轨雅俗所归惟称许郭在魏则毛玠公方居晋则山涛识量以臣况之一何辽落齐季陵迟官方淆乱鸿都不纲西园成市金章有盈笥之谈华貂深不足之叹草创惟始义存改作恭己南面责成斯在岂宜妄加宠施以乏王事附蝉之饰空成宠章求之公私授受交失近世侯者功绪参差或足食关中或成军河内或制胜帷幄或门人加亲或与时抑扬或隠若敌国或防定禁中或功成野战或盛德如卓茂或师道如桓荣或四姓侍祠巳无足纪五侯外戚且非旧章而臣之所附惟在恩泽既义异畴庸实华乖儒者且去嵗冬初国学之老博士耳今兹首夏将亚冡司亏名损实为国为身知其不可不敢妄冒陛下不弃菅蒯爱同丝麻倘平生之言犹在听览宿心素志无复贰辞矜臣所乞特回宠命　唐李峤为王及善让内史表曰臣才疎行缺运偶时来荣匪德迁官由恩达法河象岳升台歴府行参八命坐陟九霄彤轩皁驺非振鹭之饰青组丹绂是濡鹈之讥施重邱山效微涓滴妨贤自乆速谤滋深顷因齿发之衰得骸骨之赐西河退老非翫经书东海归闲空求药饵方养支离之疾翻成恺悌之恩曲降丝纶重簮屦【一作履】徴荣槁木责焰寒灰将使防蹇磨铅入总枢秘牵羸引惫参典钧石仰抃恩渥顾探心守桑榆且晏蒲栁先秋方与绛县老人论其甲子淄川艾耋比其容貌将何以对金扆趋奉玉墀且今百度惟贞九流式序鹓鸿齐列俊乂在官可使画虎承羞丰貂窃幸谬中孚之好爵辱大雅之能官
　　原论晋刘寔崇让论曰古之圣王治天下所以贵让者欲以出贤才而息争竞也夫人情莫不欲己之贤也故劝令让贤以自明贤岂假让不贤哉故让道兴贤才之人不求而自出至公之举不【阙】而自立矣一官缺择众官所让最多者而用之审才之道也在朝之人相让于上草庐之人咸皆化之推能让贤之风从此生矣为一国所让一国士也天下所共则天下才也推让之风行贤不肖灼然殊矣　孙盛周泰伯三让论曰孔子曰泰伯可谓至徳也已矣三以天下让民无得而称焉郑元以为托采药而行一让也不奔丧二让也断髪文身三让也三者之美皆隠蔽不着王肃曰其让隠故民无得而称焉盛谓元既失而肃亦未为畅也元之所云三迹显然天下所共见也何得云隠而未着乎三迹苟着则髙让可知亦复不得云其让隠也盖泰伯之出让迹已露不奔丧固一事耳防髪之言与左邱明文相背又不经也然则称三让者其在古公至文王乎周之王业显于亶父受命于昌泰伯元览弃周太子之位一让也假托隠遯受不奔丧之讥潜推大美二让也无嗣而不养仲雍之子以为巳后是深思逺虑令周嗣在昌天人叶从四海悠悠无复纎芥疑惑三让也凡此三者帝王之业故孔子曰三以天下让言非直常让若臧札之伦者　増韩康伯辨谦论略曰孤寡不谷人之所恶而侯王以自称降其贵者也执射执御众之所贱而君子以自目降其贤者也
　　原碑梁陆云泰伯碑曰夫至仁至德垂风垂化内修训范外陶氓俗百年之教淳道载凝而百年既终遗爱斯轸莫不肃防寝庙著名金石遗其后昆聿遵前典是以禹堂既毁増饰丹青尭碑载焚重覩刋勒泰伯膺庆二仪协灵七曜志轻天下慈深万物脱屣岐周克让之风斯举端委扬越衣冠之俗载成重以仲雍扬波延陵蹈节民习敦厚俗怀忠信忧深思逺千载遗风美哉洋洋致足观也昔沧洲遁迹箕山辞位志守幽优不越樽俎犹以称首髙节标名徃代岂若吾君之子义结民心狱讼载归讴歌屡请能舍玉鱼之贵永袭皮冠之迹悠然独往信无得而称焉吴启金车晋迁紫盖寔号帝乡爰是天邑若乃忠人入国凄怆生悲殉义希风懦夫立志増杂文宋苏轼论语拾遗曰世言泰伯防髪文身示不可用使民无得而称之有让国之实而无其名故乱不作彼宋宣鲁隠皆存其实而取其名者也是以宋鲁皆被其祸予以为不然人患不诚诚无争心茍非狼孰不顺之鲁之祸始于摄而宋之祸成于好战皆非让之过也
　　恭敬一
　　増尔雅曰严恪祗翼諲恭钦寅熯敬也【注曰诗云我孔熯矣諲未详疏曰皆谓谨敬也】　又曰穆穆肃肃敬也　又曰肃肃翼翼恭也释名曰恭拱也自拱持也亦言供给事人也敬警也
　　恒自肃警也　易曰君子敬以直内　又曰有不速之客三人来敬之终吉　又曰履错然敬之无咎象曰履错之敬以辟咎也　又曰德言盛礼言恭谦也者致恭以存其位者也　尚书曰愿而恭乱而敬　又曰同寅协恭和哉　又曰接下思恭　又曰惟天无亲克敬惟亲　又曰敬用五事　又曰出入起居罔有不钦诗曰凡百君子各敬尔身　又曰惟桑与梓必恭敬止又曰敬慎威仪以近有徳　又曰敬天之怒无敢戏
　　豫敬天之渝无敢驰驱　又曰温温恭人惟德之基又曰敬恭神明宜无悔怒　又曰温恭朝夕执事有恪礼记曰无不敬俨若思安定辞安民哉傲不可长欲
　　不可纵志不可满乐不可极　原又曰賔客主恭祭祀主敬　又曰中正无邪礼之质也荘敬恭顺礼之制也増又曰致礼以治躬则荘敬荘敬则威严　又曰贤
　　而弗伐可谓恭矣　原又曰君子过言则民作辞过动则民作则君子言不过辞动不过则百姓不命而敬恭如是则能敬其身能敬其身则能成其亲矣　増又曰敬而不中礼谓之野恭而不中礼谓之给　又曰君子荘敬日强　又曰心荘则体舒心肃则容敬　孔子家语曰恭则逺于患敬则人爱之　国语曰恭所以给事也敬所以承命也　汉书匡衡传曰钦翼祗栗事天之容也温恭敬逊承亲之礼也正恭严恪临众之仪也子牙子曰敬胜怠则吉怠胜敬则凶　徐干中论曰礼也者敬之经也敬也者礼之情也无敬无以行礼无礼无以节敬道不偏废相须而行是故能尽敬以从礼者谓之成人　刘劭人物志曰精良畏慎善在恭谨　张载正曰敬而无失与人接而当也恭而有礼不为非礼之恭也　性理程颢曰发于外者谓之恭有诸中者谓之敬　朱子曰自学者而言则恭不如敬之力自成德而言则敬不如恭之安　真德秀曰徃昔百圣相传敬之一言实其心法盖天下之理惟中为至正惟诚为至极然敬所以中不敬则无中也敬而后能诚非敬则无以为诚也气之决骤轶于奔驷敬则其衔辔也情之横放甚于溃川敬则其隄防也学者倘于是而知勉焉戒于思虑之未萌恭于事物之既接无少间防则德全而欲泯矣
　　恭敬二
　　増性理朱子曰圣人相传只是一个字尭曰钦明舜曰温恭圣敬日跻君子笃恭而天下平　大戴礼曰昔禹见耕者耦立而式过十室之邑则下　韩诗外传曰汤作濩闻其羽声使人恭敬而好礼　诗曰穆穆文王于缉熙敬止　又曰穆穆鲁侯敬明其德敬慎威仪维民之则　国语曰臼季使舍于冀野冀缺耨其妻馌之敬相待如賔从而问之冀芮之子也与之归既复命而进之曰臣得贤人当以告公曰子何以知其贤也对曰臣见其不忘敬也夫敬德之恪也恪于德以临事其何不济公见之使为下军大夫　韩诗外传曰子路治蒲三年孔子过之入境而美之曰由恭敬以信矣子贡执辔而问子曰入其境田畴草莱甚辟此恭敬以信故民尽力　又曰顔渊问于孔子曰回愿无勇而威子曰善哉回也无勇而威其恭敬而不失于人也　说苑曰成回学于子路恭敬不已子路问其故对曰臣闻之行者比于鸟上畏鹰鹯下畏罗网夫人为善者少为防者多若身不死安知祸罪不施　国语曰齐闾丘来盟子服景伯戒宰人曰陷而入于恭闵马父笑景伯问之对曰笑吾子之大满也昔正考父校商之名颂十二篇于周太师以那为首其辑之乱曰自古在昔先民有作温恭朝夕执事有恪先圣王之传恭犹不敢专称曰自古古曰在昔昔曰先民今吾子之戒吏人曰陷而入于恭其满之甚也周恭王能庇昭穆之阙而为恭楚恭王能知其过而为恭今吾子之教官僚曰陷而后恭道将何为说苑曰赵简子乘敝车瘦马衣羖羊裘其宰谏曰车新则安马肥则徃来疾狐貉之裘温且轻简子曰吾非不知吾闻君子服美则益恭小人服美则益倨我以自备恐有小人之心也　汉书曹参传曰曹参为齐相闻胶西有盖公善治黄老言厚币请之既见盖公为言治道参于是避正堂舍盖公焉　史记季布传曰季布弟季心气盖关中遇人恭谨　汉书朱云传曰云居鄠田时出乘牛车从诸生所过皆敬事焉　石奋传曰孝景季年万石君以上大夫禄归老于家以嵗时为朝臣过宫阙门必下车趋见路马必轼焉子孙为小吏来归谒必朝服见之不名有过失不诮让为便坐对案不食然后诸子相责因长老肉袒固请谢罪改之乃许胜冠者在侧虽燕必冠申申如也僮仆防防如也唯谨上时赐食于家必稽首俯伏而食如在上前　于定国传曰定国为廷尉乃迎师学春秋身执经北面备弟子礼为人谦恭尤重经术士虽卑贱徒歩徃过定国皆与钧礼恩敬甚备学士咸声焉　三国志陈矫传曰太守陈登请矫为功曹使察许下议论矫还曰闻逺近之论颇谓明府骄而自矜登曰夫闺门雍穆有徳有行吾敬陈元方兄弟渊清玉洁有礼有法吾敬华子鱼清修疾恶有识有义吾敬赵元达博闻强记竒逸卓荦吾敬孔文举雄姿杰出有王霸之略吾敬刘元德所敬如此何骄之有荀攸传曰攸字公达文帝在东宫太祖谓曰荀公达人之师表也汝当尽礼敬之攸曽病世子问病独拜牀下其见尊异如此　胡冲吴歴曰孙防进军豫章华歆葛巾迎防防谓歆曰府君年德名望逺近所归防年幼穉宜修子弟之礼便向歆拜　世说新语曰裴令公目夏侯防初肃肃如入廊庙中不修敬而人自敬　南齐书陆慧晓传曰慧晓为晋王长史僚佐造见必起送之或语云长史贵重不宜妄自谦屈陆曰吾性恶人无礼不容不以礼处人　南史隋何子平传曰子平幼持操检敦厉名行虽处闇室如接大賔　唐书姚崇传曰元宗初立賔礼大臣故老雅尊遇崇每见便殿必为之兴去辄临轩以送他相莫如也　韦斌传曰斌天性质厚每朝防不敢离立笑言尝大雪在廷者皆振裾更立斌不徙足雪甚防至鞾亦不失恭　苗晋卿传曰晋卿壶关人充河北采访使尝入计谒归壶关望县门輙歩吏谏止晋卿以公门当下况父母乎时美其恭　宋史曹彬传曰彬为河中都监蒲帅王仁镐以彬帝戚尤加礼遇彬执礼益恭公府防集端简终日未尝旁视仁镐谓从事曰老夫自谓夙夜匪懈及见监军矜严始觉巳之散率也　又曰彬伐江南自出师至凯旋士众畏服无轻肆者及入见刺称奉敕江南干事回其谦恭不伐如此　富弼传曰弼与人言必尽敬虽微官及布衣谒者皆与之亢礼　文彦博传曰元祐间契丹来聘苏轼舘客与使入觐望见彦博于殿门外却立改容曰此潞公也耶　韩亿传曰亿性方重治家严饬虽燕居未尝有惰容　吕大防传曰大防自少持重无嗜好过市不左右逰目燕居如对賔客毎朝防威仪翼如　孙复传曰孔道辅闻复之贤就见之石介执杖履立侍复左右升降拜则扶之其徃谢亦然　范镇传曰镇每当讲前夕必正衣冠如在上侧命子弟侍先按讲其说开列古义叅之时事言简而当粲然成文苏轼称为讲官第一性理程子曰吕与叔闲居中某尝窥之必见其俨然危坐可谓敦笃矣学者须恭敬但不可令拘迫拘迫则难乆也　又曰谢良佐尝宰德安府之应城胡文定以典学使者行部过之不敢问以职事顾因介绍请以弟子礼见入门见吏卒植立庭中如土木偶人肃然起敬遂禀学焉　宋史廖德明传曰德明为浔州教授为学者讲明圣贤心学之要手植三栢于学浔士爱敬之如甘棠　岳飞传曰师至庐州金兵望风遁飞还兵于舒以俟命帝赐札以飞小心恭谨不专进退为得体　朱熹传曰熹父松病亟尝属熹曰籍溪胡仲原白水刘致中屏山刘彦冲三人学有渊源吾所敬畏吾即死汝徃事之　性理朱子曰张敬夫见识纯粹践行笃实使人望而敬之　宋史曰李道字贯之虽处暗室整危坐肃如也　蔡元定传曰元定至舂陵逺近来学者日众州士子莫不趋席下以听讲说有名下挟才简傲非笑前修者亦心服拜谒执弟子礼甚恭人为之语曰初不敬今纳命　王栢传曰王栢少慕诸葛亮为人自号长啸著论语通防至居处恭执事敬惕然叹曰长啸非圣门持敬之道亟更以鲁斋徃从何基授以立志居敬之防元察罕传曰察罕幼牧羊野外植杖于地脱帽置杖
　　端跪拜歌舞太祖出猎见而问之察罕曰独行则帽在上而尊二人行则年长者尊今独行故致敬于帽　亷希宪传曰时有宋士之在羁旅者饥饿狼狈冠衣褴缕袖诗求见希宪急令铺设坐椅且戒内人备酒出至大门外肃入对坐出酒执礼甚恭且録其居止　许有壬传曰有壬前朝旧德太子颇敬礼之一日入见方臂鸷禽以为乐遽呼左右屏去　韩性传曰性出无舆马仆御所过负者息肩行者避道巷夫街叟至于童穉厮役咸称之曰韩先生韩先生云　明掾曹名臣录曰平思忠吴江人初郡守况钟官主客与思忠有交承之分至是数延见况执礼甚恭且令二子给侍曰非无仆隶欲使儿辈知公为吾故人尔其见敬如此　夏原吉曰原吉以乡荐入太学入禁中书制诰诸生或喧笑原吉危坐俨然太祖诇而异之　稗史曰明国子祭酒陈敬宗师道卓立名重一时六馆士防千人凡升堂听讲防仪矩整肃虽朝廷之上不能过也　续文献通考曰明胡居仁以圣学成始成终在于敬因以敬名其斋处家庭如朝堂对妻孥如賔客端荘凝重履绳蹈矩造次颠沛未尝少违隠微幽独之际愈加严密每日必立课程详书得失以自考
　　恭敬三
　　原礼舆　仁地【左传敬礼之舆也　礼记儒行敬慎者仁之地也】　正服　去冠【虞豫会稽典录陈瑞字文象为县卒瑞谦恭敬让及其居二千石九卿位少年童防拜者皆正朝服与之抗礼若疾病不能答拜辄俯颡以谢之　左传楚子次于干谿雨雪王皮冠秦复陶翠被豹舄执鞭以出仆析父从右尹子革夕王见之去冠被舍鞭杜预注曰敬大臣也】　増主一　勿贰【性理黄勉斋曰持敬之方莫先主一自吾一心一身以至万事万物莫不有理大学小学莫出乎此　朱子敬斋箴勿贰以二勿参以三】　原诗美温温　雅穪翼翼【诗温温恭人如集于木惴惴小心如临于谷　尔雅肃肃翼翼恭也】　増朝日夕月　冬隂夏阳【汉书贾谊防曰春朝朝日秋暮夕月所以明有敬也　续博物志鲁有恭士者名曰汜行年七十其恭益甚冬日行隂夏日行阳一食之间三起】　循墙而走　过阙必趋【正考父铭详下五汉石奋传详上二】危坐树下　独拜牀前【谢承后汉书茅容年四十余耕于野时与同辈避雨树下】
　　【众皆箕踞相对容独危坐愈恭郭林宗见而竒之　三国志厐德公素有重名诸葛亮毎至其家独拜牀前】不偏不倚　有德有行【性理朱子曰敬而无失则不偏不倚　三国志陈登曰夫】
　　【闺门雍穆有德有行吾敬陈元方】　盛服将朝　拥衾达旦【国语晋灵公患赵宣子使鉏麑贼之晨徃则寝门辟矣盛服将朝早而假寐麑退而叹曰赵孟敬哉夫不忘恭敬社稷之镇也　性理黄勉斋曰朱子中夜而寝既寝而寤则拥衾而坐或至达旦威仪容止之间自少至老祁寒盛暑造次顚沛未尝有须臾之离也于乡闾虽徼贱必致其恭】　执辔迎嬴　不冠避黯【记纂渊海魏公子无忌仁而下士魏有隠士曰侯嬴公子从车虚左自迎侯生侯生摄敝衣冠直上载上坐不让公子执辔愈恭　汉书汲黯传上尝坐武帐黯前奏事上不冠望见黯避帷中使人可其奏其见敬礼如此】举案齐眉　下牀荅拜【后汉书梁鸿传鸿至吴依大家臯伯通居庑下为人赁舂毎归妻为具食不敢于鸿前仰视举案齐眉伯通察而异之曰彼佣能使其妻敬之如此非凡人也　又樊英传颍川陈实少从英学尝有疾妻遣婢拜问英下牀荅拜实怪而问之英曰妻齐也共奉祭祀礼无不荅其恭谨若是】　未有异文　先投逺状【北史潘徽传隋遣魏澹聘于陈徽接之澹将反命启于陈主曰敬奉慈曲垂饯送徽以饯送为重敬奉为轻却而不奏澹曰礼云主敬客诗曰惟桑与梓必恭敬止孝经宗庙致敬又曰不敬其亲谓之悖礼孔子敬天之怒成汤圣敬日跻五经未有异文也不知以敬为轻竟何所据　稗史彚编宋王文正公自公府出归焚黄未至近邑先投逺状或以为太过公曰维桑与梓必恭敬止敢不尽礼乎】　外齐内一　神降人和【性理朱子曰其主敬也一其内以制乎外齐其外以养其内　罗隠两同书礼之所先莫大乎敬以敬事天则神降以敬理国则人和】　拱手危坐　整歩徐行【宋史髙岫太宗曰髙岫在大名幕中与朕游处迨逾旬月晨暮对案饮食尝拱手危坐未尝少懈其恭谨盖天性也　性理黄勉斋曰朱子未明而起深衣幅巾方履拜于家庙以及先圣退坐书斋几案必正书籍器用必整羮食行列有定位匕箸举措有定所倦而休也瞑目端坐休而起也整歩徐行】　成始成终　不危不溢【朱子自题画像居敬者所以成始成终也后汉书光武封功臣防曰在上不骄髙而不危制节谨度满而不溢敬之戒之传尔子孙长为汉藩】
　　如临父母　若见君臣【易系辞传无有师保如临父母北史斛律光光居家严肃见弟子若君臣】　退负殿壁　跪授篱条【宋史陈恕传恕每便殿奏事太宗或未深察必形诮譲恕敛板踧缩退至殿壁负立若无所容晋书庾衮传衮与弟子树篱跪以授条或曰今在隠屏先生何恭之过衮曰幽显易操非君子之志也】　体用无忒　夙夜惟寅【性理张栻敬斋铭曰动静不违体用无忒惟敬之功协乎天徳　书夙夜惟寅】　式干木庐　拜孔子墓【周王外纪魏文侯以卜子夏田子方为师过段干木之庐必式　周太祖本纪帝如曲阜谒孔子祠帝曰孔子百世帝王之师敢不敬乎遂拜之又拜于墓遂禁孔林樵采】　先拜主人　不名下吏【礼记大夫士相见虽贵贱不敌主人敬客则先拜客客敬主人则先拜主人　宋史曹彬彬位兼将相不以等威自异遇士大夫于途必引车避之不名下吏毎白事必冠而后见】　入德之门　以孝为字【性理谢上蔡直指穷理居敬为入德之门最得明道教人之纲领　北史崔挺传挺欲诸子恭敬亷譲因以孝为字】　燕处敛容　终日危坐【北史李昶传世祖尝燕处望见昶辄敛容曰李秀才至矣其见敬礼如此晋书陶侃传侃性聪敏勤于吏职恭而近礼爱好人伦终日敛膝危坐】　鸡鸣见君子　肆夏得嘉賔【孔丛子于鸡鸣见古之君子不忘其敬也　礼记賔入大门而奏肆夏亦易以敬也】
　　恭敬四
　　増集木【诗温温恭人如集于木】　德聚【左传恭敬德之聚也】　延升上座【后汉书大将军袁绍总兵冀州遣使要郑元大会賔客元最后至乃延升上座】　奏牋江夏【梁刘勰文心雕龙黄香奏牋于江夏亦肃恭之遗式矣】　上堂如揖【正上堂如揖恭也】　彦深所重【北史宋士素沉宻少言赵彦深引入内省自处机宻要近二十年周慎温恭甚为彦深所重】徒跣入谢【史记萧相国世家上使使持节赦出何何年老素恭谨徒跣入谢】　如对严君【后汉书侯瑾传瑾少孤贫依宗人居性笃学恒佣作为资暮还輙尝防柴以读书尝以礼自牧独处如对严君焉】　肉袒亲割【礼郊特牲君再拜稽首亲割敬之至也】　皮弁祭菜【礼少仪大学始教皮弁祭菜示敬道也】　下席跪伏【三国志牵招传太祖以招尝领乌九遣诣□城为峭王等说成败之效祸福所归皆下席跪伏敬受敕教】　端笏正立【宋史胡安国传安国之使湖北也杨时方为府教授谢良佐为应城宰安国质疑访道礼之甚恭毎来谒将去必端笏正立目送之】刘君子初【左编蜀刘巴字子初魏陈羣与丞相诸葛亮问巴消息称曰刘君子初甚敬重焉】不敢不礼【魏书袁涣涣避地江淮间为袁术所命术每有所咨访涣尝正议术不能抗然敬】
　　【之不敢不礼也】
　　恭敬五
　　原诗宋鲍眀逺还旧庐诗曰肃装属云旅奉靷承末涂严恭履桑梓加敬覧枌榆　増朱子感兴诗曰放勲始钦明南面亦恭巳大哉精一传万世立人纪猗欤叹日跻穆穆歌敬止戒光武烈待旦起周礼恭惟千载心秋月照寒水鲁叟何常师删述存圣轨
　　増箴宋朱子敬斋箴曰正其衣冠尊其瞻视潜心以居对越上帝足容必重手容必恭择地而蹈折旋蚁封出门如賔承事如祭战战兢兢罔敢或易守口如瓶防意如城洞洞属属无敢或轻不东以西不南以北当事而存靡他其适勿贰以二勿参以三惟精惟一万变是监从事于斯是曰持敬动静弗违表里交正须臾有间私欲万端不火而热不冰而寒毫厘有差天壤易处三纲既沦九法亦斁于乎小子念哉敬哉墨卿司戒敢告灵台　张栻主一箴曰人禀天性其生也直克慎厥彛则靡有忒事物之感纷纶朝夕动而无节生道或息惟学有要持敬勿失验厥操舍乃知出入曷为其敬妙在主一曷为其一惟以无适居无越思事靡他及涵泳于中匪忘匪亟斯须造次是保是积既乆而精乃防于极勉哉勿倦圣贤可则
　　増铭正考父鼎铭曰一命而伛再命而偻三命而俯循墙而走亦莫敢余侮饘于是粥于是以糊余口　宋张栻敬斋铭曰天生斯人良心则存圣愚曷异敬肆是分是昔先民修己以敬克持其身顺保常性事至理形其应若响而实卓然不与俱往动静不违体用无忒惟敬之功协乎天德嗟尔君子敬之敬之用力之乆其惟自知勿惮其艰而或怠遑亦勿迫切而以不常毋忽事物必精吾思察其所发以防于微忿欲之萌则杜其源有过则改见善则迁是则天命不遏于躬鱼跃鸢飞仁在其中于焉有得学则不穷知至而至知终而终嗟尔君子勉哉敬止成已成物匪曰二致任重道逺其端伊迩毫厘有差缪则千里惟建安公自力古义我作铭诗以谂国志　元吴澄敬铭曰维人之心易于放逸操存舍亡或入或出敬之敬之其义精宻学者于此服膺勿失敛方寸不容一物如入灵祠如奉军律整齐严肃端荘静一戒慎恐惧兢业战栗如见大賔罔敢轻率如承大祭罔敢慢忽视听言动非礼则勿忠信传习省身者悉把捉于中精神心术检束于外形骸肌骨常令惺惺又新日日敢以此语镂于虚室
  </div>
  <div class="pagination">
   <a href="御定渊鉴类函_page198.html">
    上一页
   </a>
   <span>
    ...
   </span>
   <a href="御定渊鉴类函_page194.html">
    194
   </a>
   <a href="御定渊鉴类函_page195.html">
    195
   </a>
   <a href="御定渊鉴类函_page196.html">
    196
   </a>
   <a href="御定渊鉴类函_page197.html">
    197
   </a>
   <a href="御定渊鉴类函_page198.html">
    198
   </a>
   <span class="current-page">
    199
   </span>
   <a href="御定渊鉴类函_page200.html">
    200
   </a>
   <a href="御定渊鉴类函_page201.html">
    201
   </a>
   <a href="御定渊鉴类函_page202.html">
    202
   </a>
   <a href="御定渊鉴类函_page203.html">
    203
   </a>
   <a href="御定渊鉴类函_page204.html">
    204
   </a>
   <span>
    ...
   </span>
   <a href="御定渊鉴类函_page200.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
