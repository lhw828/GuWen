<!DOCTYPE html>
<html>
<head>
    <meta charset="UTF-8">
    <title>北堂书钞 - 第 9 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北堂书钞 - 第 9 页/共 42 页</h1>
    <div class="content">　　太保十二　　　　　　　开府仪同三司十三 
　　特进十四 

　　○司徒八 

　　王者象地立司徒 【晋百官表注司徒唐虞官也王者象地立司徒使掌邦教○今案俞本同陈本脱邦字】 司徒之官以成德 【大戴礼云古之御天下者以六官治焉冢宰之官以成道司徒之官以成德宗伯之官以成圣司寇之官以成义司空之官以成礼○今案俞本脱古之以下陈本改家语考大戴礼盛德篇古之十一字作古之御政以治天下者宗伯之官下有以成仁司马之官七字】 司徒主吏 【晋百官表注云司徒令揔治天下之吏其属官如太宰也○今案陈本删云司以下俞本令作则治作主】 司徒掌邦教 【周礼大司徒职云乃立地官司徒使帅其属而掌邦教郑注云教所以亲百姓训五品扰亦安也○今案见地官司徒序官据本钞扰安句则邦教下应有以佐王安扰邦国句】 司徒掌民事 【续汉书百官志云司徒公一人掌民事凡四方民事功课岁尽则奏其殿最而行赏罚○今案见续汉书百官志一陈本续改后】 司徒主人 【白虎通司徒主人不言人言徒何徒众也重民众○今案陈俞本脱不言六字近本白虎通封公侯篇何作者重民下脱众字】 郊祀之事省牲视濯 【续汉书百官志司徒公一人凡郊祀之事掌省牲视濯○今案续汉百官志一同陈本无注】 养生送死则议其制 【又云司官一人掌民事养生送死则议其制建其度○今案见续汉书百官志一陈本续改后又删司官以下 【建国度其地】 周礼大司徒职云凡建邦国以士圭土其地而制其域郑注云士其地犹言度其地也○今案地官大司徒注同】 造都制其域 【○今案旧钞此条脱去注文并误连下条考周礼大司徒都下有鄙字】 辨十有二土 【周礼大司徒云以土宜之法辨十有二土之名物郑注十有二土分野十有二邦也上系十二次各有所宜也谨案名物地所生有名之物者也○今案旧钞此文误连上条今移正】 辨十有二壤 【又云辨十有二壤之物而知其种以教□□□艺注云壤亦土也葢变言耳以万物自生焉则言土土犹吐也以人所耕所而树艺焉则言壤壤和缓之貌○今案周礼大司徒注同】 知九州岛之地域 【又云以天下土地之图周知九州岛之地域郑注周犹遍也○今案周礼大司徒注同】 辨九等之地征 【又云以土均之法辨五物九等制天下之地征郑注均平也五物五地之物也九等辞刚赤缇征税也谨案壤坟竭泽咸泻勃壤墟强坚轻粟之地土之恶者九等之名者也○今案壤坟十五字非郑注乃永兴引申语旧钞在缇下非也今移置谨案之下】 以上会之法辨物生 【周礼又云以土会之法辨五地之物生一曰山林二曰川泽三曰丘陵四曰坟□五曰原隰郑注会计也以土计贡税之法○今案大司徒注同】 施十有二教 【又云十有二教一曰以祀礼教敬则民不慢二曰以阳礼教让则民不争三曰以阴礼教亲则民不怨四曰以礼乐教和则民不乖五曰以仪辨等则民不越六曰以俗教安则民不偷七曰以刑教中则民不虣八曰以誓教恤则民不怠九曰以度教节则民自知足十曰以世事教能则民不失职十一曰以贤制爵则民慎德十二曰以庸制禄则民兴功郑注阳礼乡射饮酒也阴礼婚姻也仪谓君南面臣北面也俗谓土地所生习也偷谓朝不谋夕也恤谓灾厄相忧也度谓宫室舆服之制也世事谓士农工商之事也制爵可谓闻之矣○今案周礼大司徒不慢作不苟灾厄作灾危恤作恤舆作直陈俞本已照改本钞司空篇引作车服祭祀篇引作不荀】 颁职事十有二 【又云颁职事十有二于邦国都鄙使以发万民一曰稼穑二曰树艺三曰作材四曰阜蕃五曰饰材六曰通材七曰化材八曰敛财九曰生材十曰学艺十一曰世十二曰服事郑注树艺谓园圃育草木也阜蕃谓薮牧养蕃鸟兽也世事谓以世事教能也服事谓为公家服事也郑玄注生材谓养竹木者也谨案作材谓取山泽之材以贡献也饰材谓一曰页修饰金玉一之属以为器也敛材谓百草根可食谓非政者以其徧足○今案周礼大司徒通材作财敛财作材育草作毓草谨案以下是永兴引申语草根二句有讹误阮氏校勘记云毓字宋本嘉靖本作育此则与旧钞合陈俞本已改毓并删谨案以下】 敷五教 【尚书舜典云帝曰咨百姓不亲五品不逊汝作司徒敬敷五教在宽郑注五常之教务在宽者也○今案近本尚书咨作契王西庄辑五教句郑注只据史记五帝本纪集解引未收北文陈本无注】 明七教 【礼王制云司徒明七教以与民德○今案陈本无注】 敷五典扰兆民 【尚书周官云司徒掌邦教敷五典扰兆民孔传敷布五常之教以安和天下之众民○今案陈本无注】 以八刑纠万民 【周礼大司徒职云以乡人刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱人之刑○今案地官大司徒乱人作乱民陈本已照改然本钞或作人者因唐钞避太宗讳也】 齐七政以防淫 【礼王制云司徒齐七政以防淫一道德以同俗○今案近本王制七作八本亦作八】 修六礼节性 【礼王制云司徒修六礼以节民性○今案陈本无注】 以五礼防民伪 【周礼大司徒职云以五礼防万民之伪而教之中使其行得中也○今案使其句是郑注文陈本删此六字】 以六乐防民情 【又云以六乐防万民之情而教之和郑注乐所以荡万民之情思使其心之和也○今案陈本脱郑注以下近本大司徒注万作正之和作应和】 以本俗安民 【又云以本俗六安民一曰媺宫室二曰族坟墓三曰联兄弟四曰联师儒五曰联朋友六曰同衣服郑注师儒乡里教以道艺也同犹齐也民虽有富不得独异○今案地官大司徒注同】 以保息养民 【又云深息六养万民一曰慈幼二曰养老三曰振穷四曰恤贫五曰宽疾六曰安富郑注保息谓安之使蕃息也○王石华校改宽为贫未知所据今案大司徒注同陈本删郑注以下】 教民孝弟 【续汉书百宫志云司徒公一人掌民事教民孝弟逊顺谦俭○今案见续汉书百官志一】 示民轨仪 【晋起居注云武帝太始六年诏曰昔舜命九官散聚五教所以崇弘王化示民轨仪也○今案陈俞本敬敷作契司又陈本脱弘字】 理人伦 【古今通□云异宫通爵共位别职和五品理人伦使风行俗平万国咸寍者谓之司徒也○今案御览二百六引通语品作教余同陈俞本脱异官八字和作训】 统人伦 【荀氏家传云组字大章中宗为晋王将征公为司徒以问太常贺循循曰组旧望清重迁训五品以统人伦实克众望○今案御览二百八引荀家传同陈俞本改注今晋书】 用理蕃维 【崔骃司徒箴云帝尧命禹五品之训用理蕃维在位□□○今案俞本位下增以也二字余同百三家本骃集严辑骃文皆脱此条陈本补注崔骃司徒箴他语二十二句郄与标目不相应】 摠论人物 【王晋书何曾字颎考以太保领司徒曾固让诏曰司徒旧宰相之职自右及今总论人物训治之本也○今案陈俞本删曾固四字及旧上司徒二字今晋书宰作丞训作化】 养老恤孤崇德黜恶 【礼记王制篇云司徒养老以教孝恤孤独以逮不足尚贤以崇德简不肖以黜恶○今案俞本同陈本删礼记以下今王制老上有者字尚作上黜作绌】 戴育庶物安抚万民 【晋百官表注云司徒掌邦教戏育庶民安抚百姓○今案陈俞本同】 百姓不亲则责司徒 【尚书大传曰百官不亲五品不训则责之司徒之任也○今案陈恭甫校定本大传无之任也三字俞本亦删此二字】 万民饥寒则饬司徒 【大戴礼云财□不蕃万民饥寒风俗淫僻百姓荒亡人民散败则饬司徒○今案俞本同陈本败下衍也字考大戴礼盛德篇荒作流】 思训五品以康四海 【晋起居注云武帝太始六年诏曰朕承鸿业昧于大道思训五品以康四海司空苟颛翼亮先皇遂辅朕躬其以顗为司徒○今案陈俞本□□□□□王又陈本小注思训误司□】 宜赞三事以敷五教 【王晋书山涛以左仆射为司徒诏曰涛道高德茂器宇渊济宜赞三事以敷五教○今案俞本同陈本徒误□今晋国四十三山涛传小异】 国人美德 【毛诗缁衣美武公也父子并为周司徒善于其职国人宜之故美其德以明有国善善之功焉缁衣之宜兮弊子又改为兮毛苌曰缁衣黑色也卿士□朝之正服改更也有德君子宜世居卿士之位也○今案缁衣序及毛传同陈本删明有句以下】 黄帝得祝融 【管子昔者黄帝得祝融辨南方使为司徒○今案见管子五行篇】 王命君牙 【周书君牙云穆王命君牙作周大司徒○今案作周二字今书序作为周陈本无注】 仲尼素王颜渊为司徒 【论语摘辅象云子夏曰仲尼素王颜渊为司徒○今案详本钞司空篇】 门人日亲邓禹司徒 【汉书邓禹传制曰前将军禹与朕谋谟帷幄孔子曰有吾有回门人日视斩将破军卒定山西百姓不亲五品不□汝作司徒○今案此见范书四十六□上当补后字文范字陈俞本未校正】 忧念王室 【东观云袁安为司徒每朝会忧念王室未尝不流涕也○今案陈本及御览二百七引东观及聚珍本东观记袁安传同】 宣力肆勤 【蔡邕立鼎镵序曰延公登于玉堂朝廷乃制诏曰其以司空乔玄为司徒公允迪厥德宣力肆动○今案百三家本邕集严辑本邕文玄鼎作中鼎朝作前乔作桥余同陈本作锺鼎延作进无允迪以下盖据类聚四十七引订也】 数陈得失 【华峤汉书鲁恭字仲康拜司徒数有忠言陈王得夫恭在位选辟皆妙至列卿数十人○今案陈本姚辑本汪辑本华书无字仲康三字皆妙作高第卿下有郡守二字】 深陈本务 【三晋书石苞为司徒深陈农桑本务明其考误居位五年天下称之○今案陈俞本晋上脱三字余同考今晋书三十三石苞传意同辞异】 笃行湻备 【华峤汉书邓禹字仲华拜大司徒年二十四内文明笃行湻备○今案姚辑本汪辑本笃作德湻作纯】 德实克塞 【曹植辅臣论德实克塞于内制□纵横于外解疑释滞剖散系结者正司徒也谨案王司徒朗也○今案陈俞本无实字踪字延洧字制作智余同百三家本严辑本制弥作智谋又百三家本盘结作盘错严辑本作盘诘】 简亮持重 【王晋书魏舒字阳元山□薨领司徒有顷即真舒居位简亮持重为任直臣○今案俞本直作职余同陈本已改注今晋书】 奉公无私 【袁□汉书候霸字君房作大司□□严有威容奉公无私○今案姚辑本汪辑本袁书及陈俞本皆脱字君房三字旧钞亦脱房字据范书补徒误为□诸本改】 清廉公正 【东观云郭丹为司徒在朝清廉公正○今案陈本同御览二百七引东观及聚珍本东观□传皆清上有名字】 禄赐施故人 【魏志华歆字子鲁司徒禄赐以施亲戚故人家无担石之□○今案魏志十三鲁作鱼余同陈本删字子鲁三字及亲戚二字】 禄赐散九族 【王晋书魏舒字阳元为司徒禄赐散之九族○今案俞本同陈本改注今晋书】 刘宠卧布被 【后汉书刘宠为司徒卧粗布被○今案陈本祖作麄考姚辑谢承后汉书刘龙传粗作麤余同】 王良妻布衣 【续汉书王良字仲子东海人为大司徒鲍恢为司徒长史以事至东海□其家见良妻布衣徒跣曳柴从田中归○今案御览三百七引续汉琅作祝良谢书亦然惟姚辑本汪辑本续汉仍作王良皆脱此条陈俞本已改注范书】 邓禹常远名势 【后汉书邓禹拜司徒年二十四内文明常欲远名势人莫知之○今案陈本及范书四十六无莫知句】 王戎委任责成 【王晋书王戎字浚仲代王浑为司徒高选长史西曹掾委任责成○今案陈本及类聚四十七引王晋书无字□仲三字余同】 华歆国之儁老 【魏志华歆传云拜为司徒卿相尝并赐没入生口唯歆出而嫁之帝每叹息下诏曰司徒国之儁老今大官重膳而司徒蔬食甚无谓也持赐之御衣○今案魏志十三华歆传卿相作公卿余同陈本删卿相以下十九字】 韩暨老而益勤 【魏志云韩暨为司徒诏曰暨澡身俗德志节高年踰八十守道弥固可谓纯笃老而益勤者也其以为司徒○今案陈俞本及魏志二十四高下有洁字】 

　　○司空九 

　　唐虞之官金印紫绶 【汉百官公卿表云司空唐虞官也金印紫绶○今案汉书百官公卿表云唐虞之际禹作司空又云成帝更名大司空金印紫绶与本钞微有异同】 御天下者以六官司空之官以成礼 【家语云古之御天下者以六官摠怡□冢宰之官以成道司徒之官以成德宗伯之官以成仁司马之官以成圣司寇之官以成义司空之官以成礼○今案见家语执辔第二十五】 禄比丞相 【汉书成帝纪云绥和元年更大司空禄比丞相○今案比见汉书百官表上与成帝纪少别今成帝纪更作益禄比作奉如】 俸同司徒 【晋百官表注云司空唐虞官也章□□佩品俸皆与司徒同也○今案陈俞本皆删司空以下】 司空使法错刑清事均民聚 【古今通语云司空使国无枉治法错刑清事均民聚者谓之司空○今案俞本治法作法治陈本删云司以下御览二百六引通语治作理余同】 司空度地居民兴事任力 【礼王制篇云司空执度度地居民量地远近兴事任力郑注度丈尺也○今案礼记王制注同】 掌邦土 【尚书周官云司空掌邦土居四民时地利孔传冬官卿主国空土以居民土农工商四民顺天时分地利也○今案周官孔传作工商四人】 掌邦事 【礼王制云司空执度度地郑注司空冬官卿掌邦事者也○今案三制注同】 平水土 【尚书舜典云四岳□□禹作司空帝曰俞咨禹汝平水工惟时懋哉孔传云懋勉也○今案舜典孔传同】 别五土 【家语孔子为叵空乃别五土之性而物各得其所生之宜者也○今案见相鲁篇第一】 决九川 【典略曰禹为司空决九川通九泽定九州岛使各以其职来贡方五千退至于荒服○今案类聚四十七御览二百八引典略无方五以下陈本亦然】 制五服 【杨雄为司空藏曰分制五服画为万国乃主地官空惟是职昔帝命禹率兹水土原隰弥平庶城建安四方遐迩靡国不庭○今案百二家本子云集此箴乃主作乃立无着帝以下陈本画误尽余与百三家同】 营城郭建都邑 【郑注冬官考工记云司空掌营城郭建都邑立社稷宗庙造宫室车服器械监百工者唐虞已上曰共工○今案近本周礼注同陈本百工下脱者字】 上和干光 【汉官解故云下理川道上和干光之谓司空○今案陈本同俞本故作诂余同平津馆辑本诂川作神之谓作谓之】 下率世俗 【典略云推奖上疏曰今司空缺宜求能臣上以翼圣朝下以率世俗者切见刘恺率礼不得为世表仪廉足以厉贪清足以激浊宜为司空○今案陈俞本无流曰以上切见以下翼作佐余同本钞推奖二字疑是樊淮之讹】 李通以谶记 【华□汉书李□字次元以谶记说光武为大司空而有议惧欲避世数充骸骨乃许以持进奉朝请○今案初学记十一引次作文无而官议句以下陈本删字次元三字亦脱有议以下姚辑本汪辑本华书李通传亦然】 王梁作玄武 【华汉书王梁传云梁为野王令赤服符曰王梁主卫作玄武光武以野王本卫地玄武水神司空水土之官于是擢王梁拜大司空○今案初学记十一两引一脱光武句一光武作上字地下有徙字姚辑华书脱王梁传汪辑不脱但服作伏亦据初学记陈本已改范书】 先王尚德聃季为司空 【春秋卫使祝佗私于苌弘曰以先王观之则尚德也昔武王克商成王定鼎于□□武王之母弟入人周公为太宰卫叔为司寇聃季为司空五叔无官岂非尚德乎哉○今案左传定四年卫叔作康叔岂非句作岂尚年哉陈俞本已照改】 仲尼素王子路为司空 【论语摘辅象云仲尼为素王以颜渊为司徒子路为司空○今案陈俞本玉函山房辑本同御览二百七引摘辅子路作子贡】 朱博数月超司空 【汉书朱博字叔元以京兆尹数月超为大司空○今案陈本脱字叔元三字汉书卷八十三未博传叔元作子元】 荀爽百日至司空 【范汉书荀爽固辞微聘不得已乃行起家百日至司空荀天家传董卓秉政诏边使者于所在拜爽光禄勋到府三日策拜司空起岩穴九十五日而为台司世人号为白衣登三公○今案范书荀爽传自被征命及登司空九十五日无百日之文又御览二百八引荀氏家传秉政十四字作征公公三字余同】 徐邈固辞不受 【魏志徐邈字景山拜司空汉曰王公□□之官岂可以老□忝之遂固辞不受○今案见魏志二十七】 陆玩陈让不听 【晋中兴书吴郡陆□字上瑶为司空皆陈让不听既拜叹息谓宾客曰以我为三公是天下□人矣谈者以为知言玩虽居公辅谦虚不辟椽属○今案类聚四十七御览二百八引中兴书无吴郡二字皆作北无虽居二句又类聚引作士珤珤古宝字也陈本已改注今晋书】 伏恭儒者荣之 【华□书伏恭帝□辟雍拜伏恭为司空儒者以为荣○今案陈本同类聚四十七御览二百八引及姚辑汪辑华书伏恭传家下有于行礼中四字】 陈宠论者大之 【华汉书陈宠字昭公为司空通容以明无所不受论者大之宠奏议温惇有智号为明相○今案陈本同姚辑本汪辑本容误客】 裴秀定官制 【王晋书裴秀字彦□为司空删定官制损益多善其所裁篇无违者又作禹贡地域图事成奏上藏于秘府为世名公○今案陈本脱字彦卿□字及删定十七字初学记十七引王晋书作字季彦余与陈同】 荀顗定礼仪 【荀氏家传□为司徒文帝平蜀之后使公定礼仪公遂删定为旧文行正□为　后之典书成奏上藏于秘府○今案御览二百八引□家传奏下脱上字司徒作司空初学记十一引亦作空无之义二字余与原钞同本钞入司空篇则空字是也□下文引亦作石空】 张纯务无为 【东观记云张纯字伯仁为大司空务于无为○今案陈本脱字伯仁三字为作违误也类聚四十七引东观记云杜林代张纯为司空务于无为此文亦误聚珍本采类聚此段而附注辨之云范书光武纪二十三年杜林薨张纯为大司空盖□代朱□纯复代林也此文有误云云据聚珍本此注证之书钞益知类聚之误矣】 任隗以玄默 【袁崧汉书任隗为司空以玄□□真不求名誉然内修义行人以□□之○今案姚辑本汪辑本袁书均作义行内修无然字余同】 陈羣至德纯粹 【曹植□□□□□达容中至德纯粹则众心不□进吐善谋则众□不务□□司空也谨案司空陈羣也○今案陈俞本百三家本□□□□□四字及众心众议二句余同严辑曹植文□旧钞引疏上空二格容中二字在□下心作诸□作□又附注云此二句转写有误严氏此言旧钞与孙本异岂据后来所续得竹庵之本欤】 荀顗德望清重 【荀氏家传顗为司空德望清重年耆多疾不数朝见○今案初学记十一御览二百八引荀家传同】 宋弘秉政恭约 【袁崧汉书宋弘字子仲为司空秉政恭约轻财重义有公仪子之风不与民争利○今案陈俞本姚辑汪辑本袁书皆无字子仲三字姚本又□下脱子字汪本不脱】 郑袤秉道冲粹 【□起□□□帝□□□□行纯正□□□粹退有清和之风进有素丝之节宜登三阶之□衮职之阙其以袤为司空○今案御览二百八引汉书起汉书注秉作履登作齐初学记十一引逶作汉书余与御览同陈本汉书作履秉作守节同】 奉公不挠 【东观云第五伦字伯鱼帝征为司空奉公子挠言议果决无所依违○今案聚珍本东观记脱果决二字□作事姚辑本脱字伯鱼三字余与聚珍同】 当朝正色 【□氏家传陶敦字又通经□兑子司空于时权臣□命当朝正色慨然有匡粥之志防范非礼不动以此为世家所惮○今案理廷句有误防范句有脱字俞本脱此条陈本删字文通以下】 性疾朋党 【汉书何武字君公成帝时为大司掌性疾朋党问文吏必于儒者问儒者必于文吏以相参检其所居无赫赫名云后常见思○今案见卷八十六何武传】 数犯严谏 【东观云任隗字仲和拜司空永元初外戚秉权朝臣畏竦莫敢抗者惟隗与袁安同心合意数犯严谏□窦宪并诸免官争□○今案聚珍本姚辑本东观合意作毕力无举实以下陈俞本永元误永平余同聚珍本】 何武号为烦碎 【汉书何式字君公为司空多所举奏号为烦碎不称贤公后哀帝策免武曰举错烦奇不合众心考声不□□名流行其上大司空印绶○今聚汉书八十六何武传考作孝余同】 陈羣讥其拱默 【魏□陈羣字长文为司空前后密陈得失上封事辄削其万轮者□其居位拱默正始中诏撰羣臣上书朝士乃见羣谏事皆叹息○今案魏志二十二本传有司空以上八字前后密陈以下别见尤传裴注所引魏书】 彭宣疾病乞归 【汉书彭宣字子佩转大司空王莽专权宣上书有疾病昏乱上印绶乞骸骨归乡里得见亲故竢填沟壑○今案汉书七十一彭宣传无得见四字余同】 王朗称疾让位 【魏志王朗字景兴文帝践阼为司空黄初中称疾宿让位杨彪诏曰求贤未得君幡然称疾无乃居其室出其言不善见违于君子乎其勿辞朗乃起○今案魏志十三无病字幡作翻】 乞上印绶 【东观记云巢堪为司空十四年自乞上印绶赐千石俸舄其身○今案姚辑东观脱聚珍本东观及陈本皆脱终其身三字】 自陈老疾 【□汉书第五伦章帝初五□□自远郡征代牟融为司空五伦奉公守法每上事革不亦□□臣奏记辄封上之曰臣任忧深责者多无私心自陈老病以于石俸终身○今案姚辑本汪辑本华书均脱此条陈本无征字责下增有字余同俞本改注范书】 坐免太守 【东观云冯犹为司空坐免陇西太守邓融免官○今案俞本姚本东观记犹作模坐下无免字陈本亦作模融下无免官二字】 坐卖国恩 【东观记云未浮为大司空坐卖国恩以为威福○今案聚珍本姚辑本东观朱浮传无坐字】 水害责之 【尚书大传沟渎□遏水为民害则责之司空○今案陈恭甫校定本大传同】 地震免之 【鲁国先贤传孔子仲渊为司空以地震免之○今案陈俞本孔子作孔氏】 

　　○太师十 

　　太师古官金印紫绶 【汉书百宫表云太师古官也平帝元始元年初置金印绶位在太傅上○今案陈本及今汉书同】 先圣之德太师之任也 【大戴礼天子不论于先圣王之德不知君国畜民之道不见礼义之王不察应事之理不博古之典传不闲威仪之数诗书礼乐无经学业不法凡是其属太师之任也○今案大戴礼保传篇及陈本同】 天子所师 【尚书云立太师太保太傅兹惟三公之任佐王道论以经纬国事和理阴阳○今案之任以下是周官篇孔传之文亦见本钞太傅太保两篇引】 天子是毗 【诗节南山篇尹氏太师惟周之氐秉国之钧四方是维天子是毗俾民不迷毛苌曰氐本也郑笺云毗辅也尹氏大师之官持国之政维制四方上辅天子下教化民使无迷惑言任之至重也○今案小稚毛传同】 训导帝躬 【应劭汉官仪云孝平皇帝元始元年孔光以太师见授太师诏曰太师光圣人之后道卫通明宜居四辅职训导帝躬○今案平津馆辑本汉官仪光圣人作元圣惟汉书八十一孔光传载太后诏与本钞合】 尊为太师 【史记齐世家云周文王得吕尚于璠溪以为师谓之太公武王嗣位号曰师尚父成王即政尊为太师毛诗大明云唯师尚父时为鹰扬也○今案陈本无齐世家二字及毛诗以下考近本史记齐世家无磻溪二字无尊为表师事】 惟国之重 【应劭汉官仪云孝平皇帝元始元年太后诏曰太师孔光今年老有疾竣又大臣惟国之重书曰不遗耇老国之将兴尊师重传其令太师勿□十□一赐食赐灵寿杖黄门令为太师于省中施坐置几太师入省用杖焉○今案平津馆本汉官仪及陈本不遗句作无遗老成勿作无食作餐】 孔光德行醇淑 【□□汉官仪云孝平皇帝元始元年太后诏曰太师光先师之子德行醇淑○今案陈本太师下脱光字平津馆本辞作纯】 赵典笃学博闻 【续汉书百官志赵典笃学博闻宜备国师○今案陈本同考续汉书□□宫志无惟见范书五十七□□□】 

　　○太傅十一 

　　太傅古官 【应劭云太傅古官也位在三公上○今案类聚四十六引应劭汉官同】 金印紫绶 【汉百官志云太傅高祖六年初置王陵为之金印紫绶○今案续汉百官志无此文考汉书百官公卿表祖六作后元陈本志作表亦作后元置作用删为之二字本钞下文引亦作百官表】 服进贤冠佩山玄玉 【晋百官表注云太傅给五时朝服进贤三梁冠□山玄玉官品次第一○今案陈本删云太以下俞本脱此条】 位在三公上 【又云太傅古官也光武征故密令卓茂为之位在三公上不置长吏掾属十人秩百石御属一人令史十二人○今案陈本脱不置以下】 与三公绝席 【续汉书张禹伯达迁太傅朝夕进食朝见时赞与三公绝□○今案姚辑本达误远迁作□汪辑本不误】 天子不厚于德太傅之任也 【大戴礼天子无恩于父母不惠于庶民无礼于大臣不中于制狱无经于百官不衷于丧不敬于察不信于诸侯不戒于于戎事不成于赏罚不厚于德不强于行赐与侈于近臣怜爱于疏远卑贱不能惩忿窒欲不从太师之言凡是之属太傅之任也○今案元本明本大戴礼保傅管戒作诫成作诫□作邻之属作其属孔巽轩补注谓邻与遴吝古通陈本亦作怜凡是误凡事余与元明本同】 傅相天子 【尚书周官云立太师太傅太保兹惟三公论道经邦变理阴阳孔传傅相天子此惟三公之任佐王论道经纬国事和理阴阳言有德乃堪也○今案本钞太保篇引同】 傅之德义 【大戴礼云傅之德义○今案元本明本保傅篇之作其孔巽轩补注云汉书新书并作之卢本同】 坐而议政 【汉书百官公卿表太傅周三公也盖□天子坐而议政无所不统○今案见汉书卷十九上】 掌以善道 【续汉书百官志太傅一人掌以善道□专掌也世祖以卓茂为之后每帝即位辄置太傅录尚书事薨轻省人也○今案续汉一官志一道作导专掌作常职无人也二字陈本已照改】 阿保不倾 【曹植辅臣论云盖精微听察理析毫分规矩可则阿保不顿羣言系于口而研极是非典诰总乎心而唯所用之者锺太傅也○今案类聚四十六引及陈本百三家本曹集极作摭又陈本锺误钟严辑曹植文据书钞引毫作豪极作核此与孙本不同者岂据竹庵藏本欤】 宗国用寍 【王保庶太傅箴云保辅之贤明宗国用寍辅佐之不忠祸及于躬无日父子无闻昔有潘崇无曰父子无二或容江克志不可解恩不常恃一药不尝罪贵许止一时不恃恶延宗子○今案陈本不恃作不侍余同御览二百六引王廙之保傅箴佐作弼父子无二作至亲无二无志下可以下】 高祖初置以王陵为之 【汉百官表太傅高祖六年初置王陵为之哀帝元寿二年复置以孔光为之○今案汉书百官公卿表祖六作后元无孔光句余同】 成王即位周公为太傅 【史记周本纪成王即位周公毕公并为太傅容二人为之也○今案陈删容二人句考周本□成王时但言召公为太保周公为太师无周毕为太傅之文】 邓禹元功之首 【□□汉宫之明帝□辰策书曰高密侯邓禹元功之首其以禹为太傅○今案平津馆辑本同】 邓彪元功之族 【应劭□□□云和帝丁酉策书曰故本尉邓彪元功之族而□让□□□内归仁为羣贤元首今以彪为太傅录尚书事百宫总己以听朕庶得专位内之事也○今案陈本脱海内二句及百官以下御览二百六引汉官仪贤下无元字余同本钞录尚书篇引亦无元字】 三世在位为国元老 【东观章帝纪云□曰行太尉事赵喜三世在位为国元老其以喜为太尉○今案聚珍本姚辑本东观纪章帝纪及俞本皆脱陈本喜作熹御览二百六引东观作熹】 黄发罔愆 【应劭汉官云□帝策书曰太傅张禹二廿在位黄发罔愆忠孝弥惊其以禹为太傅○今案本钞录尚书篇引□作諐諐古愆字也余同】 子康执节纯固 【应劭汉官云世祖中兴卓茂甲申策书曰束发自修执节纯固断□伙他技其□休休夫士诚能为人所不能为则名冠天下当受天下之大赏今以茂为太傅封宣德侯东观记云卓茂字子康○今案类聚四十六引汉官仪及陈本大赏作重赏余同东观以下聚珍本卷十同】 伯始朗解朝章 【华汉书胡伯始为太傅时年八十而心力就免壮继母在省傍无几言不称老伯始练达事体朗解朝章虽无蹇苞之风□有补阙之益故京师为之语曰万事不理问伯始天下中庸有胡公○今案姚辑本汪辑本华书皆脱就免滂无等字皆有误陈本朗作明删心力三句八十下增四字】 

　　○太保十二 

　　太保古官 【应劭汉书仪云太保古官也保养也○今案平津馆本汉官仪同】 金印紫绶 【汉书百官公卿表云太保孝平皇帝元始元年置金印紫绶○今案见卷十九上】 天子处位不端太保之任也 【大戴礼云天子处位不端受业不敬言语不序声音不中律进退即席无礼升降揖让无□□旋俯仰瞻视无仪妄顾咳唾趍行不得正色比□□□□瑟凡此其属太保之任也○今案元本明本大戴礼□□篇即席作节度妄作安无正字色下有不字琴下无□□陈本无正色八字余与元明本同孔巽轩补注云节□□为即席安字误新书作妄瑟上新书有肆字】 保安天子 【尚书周官云太师太傅太保兹惟三公论道□邦燮理阴阳孔传保安天子之德义者也此三公之任住王论道以经纬国事和合阴阳言有德乃堪也○今案□本周官孔传同】 掌谏王恶 【周礼保氏职云掌谏王恶郑注谏者以礼义王之○今案近本保氏注同】 周成时周召为汉平帝初用王舜 【王晋书王祥琅琊人武帝太始元年拜太保诏曰太保耆艾元老高行清辨朕所毗倚以隆道宏治者也○今案旧钞此条小注与标目不符俞本全脱陈本将□目分二条而王舜事补注东观记惟又删王□此段则非也考今晋书三十三王祥传辨作粹余同似此则小注当别为一条不必删去类聚四十六引诏曰以下别引他语】 卫瓘明允笃诚 【晋起居注云太保卫瓘明允笃诚有匪躬之志其给千兵骑百人○今案初学记十一引同】 贰公弘化寅亮天地 【尚书周官云少师少傅少保曰三孤贰公弘化寅亮天地冲予一人孔传此三官名曰三孤孤特也言卑于公尊于乡置此三人也副贰三公弘大道化敬信天地之教以辅□一人之治也○今案陈本无注今周官孔传弼子句作以辅我一人又案以下四条皆是三孤不应入太保篇永兴盖附录耳】 天子宴业反其学此少师之任也 【大戴礼云天子居处出入不以礼冠带衣服不以制御器在侧不以度纵弄杂采不以章忿怒喜悦不以义赋与集让不以节凡此其属少傅之任也○今案大戴礼保傅篇分少师之任少俴之任少保之任旧钦此条标目是少师小注是少傅当分二条也近本保□篇业反作瞻字弄作上下陈太已照改孔巽轩大戴礼补注据新书戴上文宴业反作燕辟废纵弄作从美王氏经义述闻亦据贾子从美二字以正俗本大戴礼之误】 天子居处不以礼此少傅之任也 【此注与前注同也○今案此见大戴礼保傅篇陈本将上条小注移置此条下】 天子宴私安而易少师之任 【又云天子宴私安而易□□□饮酒而醉食肉而饱飰而强饥而嗷暑而喝寒而□寝而莫宥坐而莫待行而莫先疾而莫后天子自为开户自取玩好自执器册承顾环面御器之不举不藏凡此其属少保之任也○今案近本大戴礼保傅篇及陈本饱作□□作饱□作?曷作喝待作侍先下无疾而二字开下有门字承作亟余同孔巽轩补注本据新书馂作饱开下无门字据通解喝作暍皆与旧钞脗合足以正俗本大戴礼之讹者】 

　　○开府仪同三司十三 

　　仪同三司 【东观记云邓骘延平元年拜为车骑将军仪同三叵有开府之号始自骘也○今案陈本同聚珍本及类聚四十七引脱开府五字司下仍迭仪同三司句姚辑本脱有开二句又聚珍姚辑均骘作陟元作九】 班同三事 【又云马防章帝建初三年防为车骑将军班□三事窦宪以特进礼见依三公并未开封吕布以奋武将军如三事○今案聚珍本东观汉记卷十三马防传无班同句卷十窦宪传礼见作见礼卷二十一吕布传武作威余同考事文类聚新集卷三引及姚辑本东观记亦有班同三事句翰苑新书前集卷七引北堂书钞亦有马防班同三事六字此宋人所见书钞真本与此本脗合】 置舍人 【王晋书太始七年郑褎以侯就第拜仪同三司置舍人官骑其赐床帐簟褥等○今案类聚四十七引王晋书褎作襄褥误缛无等字余同旧钞遗舍人下误窜入下条今移正又御览二百四十三引褎作袤陈本从之】 给亲信 【又云元康元年诏曰中书监张华厯代心腹情所凭赖酬其勋绩使仪同三司给□信□百人○今案御览二百四十三引晋起居注及陈本同本钞赖酬以下窜入上条注中今移正】 黄权以车骑开封 【又云太始八年诏曰使持节都督荆州诸军事卫尉将军羊祜厯位又武有佐命之勋其以祜为车骑开封如三司之仪○今案陈俞本黄权改羊祜诏下删曰字考今晋书三十四羊祜传无诏曰二字无厯位二句余同标目黄权句疑是别为一条蜀志黄权传延熙二年权迁车骑将军仪同三司陈俞本删之非也】 张华虚冲挹损 【又云张华字茂先惠帝元年诏曰中书□光禄大夫张华厯世腹心情所凭赖虚冲挹损难为高尚其以为光禄大夫仪同三司○今案陈俞本脱字茂先三字厯世八字今晋书三十八无此诏】 王戎清虚履道 【又云王戒字浚仲晋惠帝元康元年诏曰尚书仆射光禄大夫戎清虚履道谋猷冲远仍厯外任宣力四方入掌机衡官材允叙将澄清风俗整一羣望官崇其职乃可赞成王化其以王成为光禄大夫开府仪同三司○今案陈俞本仍作敡整作显今晋书四十三无此诏】 

　　○特进十四 

　　汉制官品第二 【汉书百官公卿表云特进官品第二汉制皇后之父率为此官晋执圭璧□公○今案陈本删汉制以下近本汉书百官表无此文考御览二百四十三引作晋书百官表类聚四十七引作百官表注无晋执六字余与原钞同】 执璧继公 【傅咸集云特进品第二执皮帛□待臣之下执璧以有旧制今致特进宜执璧继公○今案严辑傅咸文□进品之上有公品第一执圭坐侍至之上余同陈本二作一执上有初字坐侍十字作坐傅臣不四字光谬类聚四十七引无品第二字以作已无启字继公字余同】 功德优盛赐位特进 【汉朝杂事云诸侯功德优盛朝廷所敬异者赐位特进在三公下无秩晋公卿礼秩汉制皆以侍进加崇诸侯无有礼秩○今案类聚四十七引汉杂事及陈本脱无秩二字晋公卿以下陈本别为一条】 见礼如三公 【汉书诸侯王位以特进给事中朝朔望见礼知三公汉杂事云永平四年窦笃卫尉乞骸骨特进就朝位置从事十人见礼如三公也○今案汉书百官公卿表无此文续汉书百官志五略同一二疑有脱误陈俞本删汉杂以下余同】 举吏如五府 【后汉永光三年以卫尉窦融为特进举吏如五府也○今案范书窦融传无为卫尉事林明仲云此是窦笃事见范书窦笃传永光作永元如五府三字又见章怀注本传虽无永元之文故其时正永元三年也余同陈俞本卫尉作太尉非也】 赐安车 【汉书云张禹字子文以特进为天子师就第赐安车朝服赐养牛上樽酒国家每有大政必与定议○今案见卷八十一张禹传】 给吏卒 【王晋书武帝以羊琇为太仆卿逊位拜特进加散骑常侍给吏卒服马○今案俞本脱陈本删武帝以三字为太仆六字类聚四十九引王晋书无加散以下】 邓禹罢三公位特进 【东观云建式中□禹罢三公以列侯就第位特进○今案见聚珍本卷八姚辑本卷二邓禹传】 曹洪以骠骑位特进 【魏志云后父毛嘉以列侯位特进曹洪以骠骑位特进○今案毛嘉特进见魏魏志五明悼毛皇后传曹洪特进见魏志九曹洪传】 

　　北堂书钞卷第五十二


●北堂书钞卷第五十三　　　　设官部五 

　　隋秘书郎虞世南撰 
　　南海孔广陶校注 
　　御史大夫十五　　　　　诸卿揔十六 
　　太常十七　　　　　　　宗正十八 
　　卫尉十九　　　　　　　光禄勋二十 
　　廷尉二十一 

　　○御史大夫十五 

　　御史大夫宰相之副 【汉书朱云传贡禹为御史大夫华阴守丞嘉上封事曰治道在于得贤御史大夫宰相之副九卿之右不可不选平陵朱云兼资文武忠正有智略可使以六百石秩试守御史大夫以尽其能○王石华校正上补忠字百上补六字是也今案汉书六十七作御史之官宰相之副本钞下文亦作之官】 银印青绶佩水苍玉 【汉书百官公卿表云御史大夫秦官位上卿银印青绶佩水苍玉掌副贰丞相○今案汉书十九上无水苍句无贰字陈本已照删本钞下文引亦有贰字】 上卿 【应劭汉官云御史大夫本秦官也次上卿○今案初学记十二引汉官次上有位字陈本已改汉书】 九卿之右 【汉书朱云传云华阴守丞嘉上封事曰御史之官宰相之副九卿之右不可不选也○今案详本篇上文】 位次丞相 【应劭汉官云大司空朱博奏言高皇帝置御史大夫位次丞相○今案平津馆辑本同陈俞本已改汉书】 副贰丞相 【汉书百官公卿表云御史大夫秦官掌副贰丞相○今案详本篇上文】 赵尧奇士代位 【史记周昌传齐人方与公谓御史大夫周昌曰君之史赵尧年虽少奇士也且代君之位及昌相赵高祖以御史大夫印弄之曰谁可以为者视赵尧曰无以易尧遂拜之○今案史记周昌传齐人作赵人奇士作奇才陈本误作赵昌传】 张驱长者处官 【汉书张驱武帝元朔中为御史大夫驱为吏未尝言按人专以诚长者处官官属以为长者○今案见汉书四十六陈俞本驱误欧】 张苍明习计迁 【汉书张苍为秦官柱下御史明习计籍领主上计迁为御史大夫○今案陈本俞本柱下句无御字御史大夫四十二张苍传与旧钞合】 延年治甚有能征 【汉书杜延年字幼公周之子也明法律为西河太守治甚有能名征为御史大夫延年居父官府不敢当旧位坐卧皆易其处○王石华校津改律其改甚今案汉书六十杜周附延年传有名句无能字余同陈俞本已照删】 周昌直言萧曹皆卑下之 【汉书周昌拜御史大夫昌等人有强力敢直言自萧曹等皆卑下之昌尝从燕时入奏事高帝逐得骑昌顷问曰我何如主也昌曰陛下桀纣之主也上笑之然尤惮昌○王石华校然下补尤字今案汉书四十二强上无有字燕上无从字陈本皆照删又陈下作卑之俞本作下之皆脱一字】 张汤奏事丞相充位而已 【汉书张汤为御史大夫每朝奏事语国家用曰旱天子忘食丞相充位而已○今案汉书五十九充上有取字】 公孙愿罢苍海 【汉书公孙弘字学元为御史大夫是时又东置苍海北筑朔方弘谏以为罢弊中国以奉无用之地愿罢苍海专奉朔方上许之○今案汉书五十八无字学元三字陈本多删改】 魏相奏去副封 【汉杂事云事上书为二封署其一曰副领为尚书者先发副封有不善屏去不奏魏相为御史大夫奏去副封以防壅蔽○王石华校杂字改杂事今案御览二百二十五引汉杂事封下无署字先发五字作先发之惟初学记十二引亦无署字余与原钞同】 长卿直言谏争 【汉书薛广德字长卿迁御史大夫为人温雅有蕴藉及为三公直言谏争○今案汉书七十一蕴作酝陈俞本已照改】 少翁数言得失 【汉书贡禹传禹字少翁为御史大夫列于三公自禹在位数言得失书数十上○今案见汉书七十二】 诸侯皆疾晁错 【汉书晁错迁御史大夫请诸侯有罪过削其地取其枝郡瘈上上令公卿宗室集议而莫敢难独窦婴争之由是与错有隙诸侯皆疾晁错○今案汉书四十九取作削枝作支皆疾四字作讙哗史记晁错传作收其枝郡又作皆疾晁错】 羣臣多附安国 【汉书韩安国字长孺为御史大夫匈奴请和亲安国日千里而战即兵不获利得其地不足为广有其众不足为强不如和亲羣臣多附安国议于是上许和亲○今案见汉书五十二】 儿宽无所匡谏 【汉书儿宽为御史大夫以称意任职久无所匡谏于上官属易之○今案见汉书五十八久上有故字本钞匡作匡者宋人转写避太祖讳也】 卜式不习文章 【汉书十式为御史大夫明年当封禅式不习文章贬秩为太子太傅以儿宽代○今案见汉书五十八】 张驱请免以为上大夫 【汉书张驱为御史大夫上具狱事有可却却之不可者不得已为之泣涕面而封之其爱人若此年疾请免天子亦宠以上大夫禄归老于家○王石华校补面封之三字今案汉书四十六泣涕作涕泣余同陈俞本驱作欧】 卜式贬秩为太子太傅 【汉书卜式为御史大夫言郡不便盐铁而舡有算可罢上由是不说明年当封禅惑又不习文章贬秩为太子太傅○今案见汉书五十八】 

　　○诸卿揔十六 

　　法可海 【春秋汉含孳云三公象五岳九卿法河海二十七大夫法山陵○今案陈本同御览二百二十八引汉含孳无山陵句】 括河海 【谢汉书李淑谏更始曰夫三公上应台宿九卿下括河海○今案陈本同御览二百二十八引海作内姚辑汪辑本谢书台作垣宋人转钞改避钦宗讳也余同惟姚作李淑传汪作刘玄传】 不失四时 【说苑云九卿者不失四时通沟渠捕堤防种树木美五谷于是通于地理举为九卿○今案俗本说苑臣术篇补作修无种木美三字陈本已照改惟御览二百二十八引说苑与旧钞脗合】 万国庆赖 【韦昭辨释名云卿庆也言万国皆庆赖之也○今案陈本脱韦昭辨三字考御览二百二十八引辨释名同本钞也下旧有卿彰也二句系由下条误入今删正】 彰善明理 【白虎通云卿之为言彰也彰善明理也○今案陈本理作治余同本钞作理者唐人转写避高宗讳也近本白虎通爵篇脱彰也二字殊觉不辞惟御览二百二十八引与旧钞合】 背邪向正 【应劭汉官卿分职各帅其属以倡九牧阜成兆民孔传六卿各帅其属官大夫士治其所分之职以倡导九州岛牧伯为政大成兆民之性命皆能其官则政治○今案尚书周官帅作率导作道本钞下文引亦作率】 通不通利不利 【说苑云九卿者不失四时通沟渠补堤防种树木美五谷于是通于地理者也能通不通利不利如是者举为九卿○今案详本篇上文亦见近本臣术篇及御史大夫二百二十八引】 参三公 【帝王世纪曰九卿者所以参三公也○今案御览二百二十八引世纪同】 位九棘 【周礼朝士职云朝士掌外朝之法左九棘孤卿大夫位焉郑注树棘以为位者取其赤心而外剌象以赤心三剌也○今案秋官注同】 掌建邦治以考事典经纶国体以考留狱 【王昶考课事云卿考课一曰掌建邦国以考制治二曰九功时叙以考事典三曰经纶国体以考奏议四曰共属众职以考□摄五曰明慎用刑以考留狱○今案严辑王昶集与旧钞小注同本钞标目四句不相贯有窜乱也陈俞本课上脱考字功误卿制治上脱以考二字】 六卿分职 【尚书周官云六卿分职各率其属以倡九牧孔传六卿各率其属官治其所分之职皆能其官则政理也○今案周官孔薄理作治本钞改理已详上文】 六卿分掌 【韦昭辨释名云六卿分掌诸官卿孤不掌杰然特立也○今案陈俞本同玉函山房辑本杰作桀】 汉正九卿 【韦昭又云汉王九卿一曰太常二曰光禄动三曰卫尉四曰太仆五曰廷尉六曰鸿胪七曰宗正八曰司农九曰少傅者也○今案陈本玉函山房辑本同】 汉置十二 【刘僎释名汉置十二卿一曰太常二曰太傅三曰太仆曰卫尉四曰光禄动五曰宗正六曰执金吾七曰大司农八曰少府九曰大鸿胪十曰廷尉十一曰大长秋十二曰将作大匠○今案陈俞本同御览二百二十八引刘撰二字作竟昭辨三字无曰卫尉句大匠下有辨曰二字接上汉正九卿一条毕校本因收入释名补遗一卷谓刘僎自是刘熙又改为二曰太仆三曰卫尉】 贱不临贵以为上卿 【说苑曰齐桓公使管仲治国对曰贱不能临贵桓公以为上卿不治对曰贫不能使富桓公赐之齐市租又不治对曰疏不能威近桓公以为仲父齐国大安○今案说苑尊贤篇市上有国字威近作制亲余同御览二百二十八引威近作成近成乃威之误足证旧钞威近二字于今本也陈俞本已改制亲】 知其君子以为上卿 【说苑云秦缪公见百里奚牛肥公问之对曰臣饮食以时是以肥也公知其君子以为上卿○今案见说苑臣术篇】 虞卿再说 【古史考云虞卿蹑步担簦说赵君一说赠金百镒再说以为上卿○今案陈本及平津馆本古史考步作蹻赵君作赵孝成王】 司马安四至 【汉书汲黯娣子司马安善巧官四至九卿○王石华校官改宦今案从陈本也汉书卷五十作巧官】 

　　○太常十七 

　　舜咨秩宗 【应劭汉官古官也书曰伯夷典朕三礼帝曰咨伯汝作秩宗百官公卿表云太常谨按伯夷也○今案陈俞本改谨案二字为古官也三字平津本辑汉官仪遂从其说但本钞此文尚书及百官表皆是应劭所引谨按以下则永兴引申语似不可相混】 秦曰奉常 【汉书百官公卿表云太常卿一人秦曰奉常○今案见汉书卷十九上】 翼翼太常寔为宗伯 【扬雄太常箴曰翼翼太常寔为宗伯穆穆灵祇寝庙奕奕○王石华校虚改灵今案陈本百三家本子云集皆作灵】 治五礼 【周礼春官叙云乃立春官宗伯使帅其属而掌邦五礼郑谓五礼吉凶军宾嘉之礼也○今案春官叙宫注作宾军阮氏校勘记以为当作宾军惠氏校宋本则以为当作军宾与旧钞脗合】 典三礼 【应劭汉官太常古官也书云伯汝常存故称太常以列侯为之重宗朝也○今案陈俞本无古官句称下无太字余同平津本汉官仪据范书光武纪注引伯汝四字作伯夷欲令国家盛大社稷常存二句】 常天地神祗 【周礼春官大宗伯职云宗伯掌建邦之天神人鬼地祗之礼以佐王建保邦国郑注建立也保安也所以立安邦国者也主吉礼凶礼宾礼军礼嘉礼○王石华校补鬼地二字佐王二字立也二字今案春官祗作示主吉礼三字作主谓二字而再出吉礼于下文别为申解与旧钞小异】 掌社稷郊畤 【汉官解诂曰太常掌社稷郊畴事重职尊故在九卿之首古文儒林旧艺皆说○王石华校补解诂六字今案陈本脱古文以下平津辑本分古文二句别为一条注见旧钞引又类聚四十九引解诂脱掌字亦无古文二句】 掌宗庙 【汉书百官公卿表奉常秦官掌宗庙礼仪景帝更名太常王莽改曰秩宗○今案见汉书卷十九上】 太常典天地 【晋中兴康帝建元元年训云太常典天地兼掌宗庙其为任也重矣是以古今选建未常不妙简时望兼之儒雅远通天人洽畅神祗○王石华校补书字符元二字今案御览二百二十八引中兴书无远通二句陈本亦然又陈俞本兼之作兼收俞本建元作建武谬矣考建武非康帝纪年乃元帝纪年耳】 掌祭祀 【续汉书百官志太常掌礼仪祭祀及行事赞天子大射养老大丧皆奏其仪○今案续汉百官志二赞上有常字奏其下有礼字】 主郊庙 【尚书舜典帝曰俞咨伯汝作秩宗孔传秩宗主郊庙之官秩叙也○今案尚书孔传同陈本无注主作立】 掌礼仪 【续汉书百官志太常掌礼仪也○今案见续汉书百官志二】 主引赞 【续汉书百官志太常主引赞助祭皆平冕七旒○今案陈本同近本续汉志脱此文本钞下文引祭下有事字】 治神人和上下 【尚书周官宗伯掌邦礼治神人和上下孔传主国礼治天神地祗人鬼之事及国之五礼以和上下尊卑等列○今案陈本无注考周孔传今作天地神祗阮氏校勘记云纂传作天神地祗与旧钞合】 统百官谐万民 【周礼太宰职三曰礼典以和邦国以统百官以谐万民郑注曰礼典宗伯之职也○今案陈本同】 助祭平冕七旒 【续汉书百官志太常主引赞助祭事皆平冕七旒○今案详本篇上文】 行陵赤车千乘 【魏志王朗曰西京太常行陵幸车千乘○王石华校改赤为幸今案陈本及魏志王朗传注引魏名臣王朗奏亦作幸卓】 定仪法 【史记叔孙通列传高帝崩孝惠帝即位乃谓叔孙通曰先帝园陵寝庙羣臣莫习徙为太常定宗庙仪法及稍定汉诸仪法皆叔孙通为太常所论著也○今案近本史记习上有能字王氏读书杂志引旧钞莫习二字及汉书类聚诸书以正今本史记之误】 言礼乐 【续汉书张奋字雅通拜太常言礼乐常当改作上善之后上书称痹病不任行乃以太常礼职愿与大司农换职○今案初学记十二引续汉书无字雅通三字及上书以下本钞下文引有字雅通句及任行句换职句陈本多改易考姚辑汪辑本皆微异而汪本雅作稚抚职作免职】 常引正大义 【华峤后汉书刘恺字相豫为太常论议□□常引正大义诸儒为之语曰难经伉伉刘太常○今案类聚四十九御览二百二十七引皆无字相豫三字议下不空格姚辑汪辑华书及陈本皆然御览义误议】 设职官粮限 【续汉书张奂字然明拜太常为太常设职官粮限施行奂素立清节当可否之间强御不敢夺也○今案陈俞本脱字然明三字立作有粮作科皎作可无为太常三字御览二百二十八引无为太十字素立作有字无当字姚辑续汉与陈俞同汪辑脱比条】 韩暨多所匡政 【魏志韩暨字公至迁太常时新都洛阳制度未备暨多所匡政○今案俞本同魏志二十四及陈本皆作匡政匡字缺笔详本篇上】 虞松考正旧仪 【晋起居注元康六年以后不常亲郊经杂事难制度废弛太常虞松考正旧仪死不悉备○今案陈俞本及严辑虞松集附注引晋起居注郊下有社字无经杂四字余同惟俞本死作无】 贺循议兄弟不为后 【晋中兴书会稽录云贺循字彦先拜太常时宗庙始建旧仪多阙或以惠怀二帝应各为世事下太常循议以礼兄弟不相为后不得以承代为世○今案陈俞本脱稽四字字彦先三字初学记十二引无时宗以下亦见今晋书六十八贺循传同】 蔡谟奏宜临轩作乐 【晋中兴书济阳录云蔡谟拜太常威宁四年临轩门下奏非祭祀燕飨则无设乐谟奏宜有金石显宗纳焉临轩作乐自此始也○今案陈俞本无录云二字御览二百二十八引中兴书无济阳四字宁作康燕作宴】 杜业数言得失 【汉书杜业有才能以列侯选为太常数言得失不事权贵后坐法免○今案俞本同陈本脱以列三字后坐四字又云案侈本不载】 周泽数有直言 【东观汉记云周泽字□都少修高节清介特立拜太常果数有直言朝廷嘉其清廉○今案御览二百二十八引无字口都三字清作耿陈俞本果敢六字作果敢直言数有据争余与御览同姚辑本聚珍本东观作穉都余与陈俞同】 官属称有恩 【汉书杜有陵为太常治诸侯县每冬月断狱常具酒省食官属称有恩○今案陈俞本脱每冬十字又陈本云案今本不载】 朝野叹渊学 【晋中兴书会稽录云贺循字彦先拜太常每存问议先朝旧事以此比校循所奏绝不符同朝野咸叹循之渊学也○今案陈俞本每存问议作与刁协同议又俞本兴下脱书字余同陈本脱会稽四字及校循二句旧误四亦见今晋书六十八但无每存以下】 桓荣东面几杖天子亲自执经 【华峤汉书桓荣字春卿迁太常明帝尊以师礼甚见亲重乘舆幸太常府荣东面坐设几杖天子亲自执经既罢悉以太官供具赐太常家其恩礼若此○今案俞本脱尊以十四字明帝下有令字余同陈本已改范书初学记十二引华峤书府下有令字无天子亲自以下姚辑本华书无令字与初学记同汪辑本礼误理余与原钞悉同】 王祥南面几杖帝北面乞言 【王隐晋书王祥拜太常高贵乡公人学命祥为三老祚南面几杖以师道自居帝北面乞言祥于是乃仰为明王圣帝之轨君道之要俯以训帝百辟闻之莫不砥砺向学○今案山堂考索前集二十二引王隐晋书仰为作仰维无百辟二句余同又今晋书三十三王祥传于是以下微有异同陈俞本已改引今晋书】 柔而能整 【王隐晋书云郑默字思元迁太山涛欲举一亲为博士见默语曰卿以尹翁归令吾不敢复言谓其柔而能整也○今案亦见晋书四十四郑默传一亲下更有亲字陈本己改注今晋书】 儒素有学 【山公启事云侍中彭权儒素有学义宜太常选也○今案陈俞本脱侍中二字义字严辑山公启事据御览引有侍中彭权迁当选代二口仍未收此条】 赵典布被瓦器 【益部耆旧传赵典字仲任为太常虽身处上乡而布被□器○今案陈本脱字仲任三字御览二百二十八引益部耆旧传任作经类聚四十九引亦脱字仲任三字余同】 和洽卖田自给 【魏志和洽字阳士明帝以为太常卖田自给帝闻之加赐谷帛○今案见魏志廿三】 病不任行 【续汉书张奋字雅通病不任行愿与大司农换职免○今案详本篇上文无免字然汪辑本作免职字句亦不尽同免下疑脱官字陈本奋误奂】 病不堪徒 【晋中兴书河东录云邓牧字伯通为太常病不堪徒○今案陈俞本堪徒作能从并改注今晋书】 坐庙酒酸 【汉公卿表任越人为太常坐庙酒酸论之者也○今案汉书百官公卿表任上有广安侯三字论下无之者也三字余同】 坐宗庙事免 【魏志王肃字子雍迁太常坐宗庙事免○今案见魏志王朗附肃传】 以陵下太庙免 【王晋书张华为太常以陵下太庙屋栋折免晋诸公赞云张华为庙地发屋○今案王隐书一条亦见今晋书三十六无陵下二字陈俞本已改今晋书诸公赞一条俞本同陈本脱】 

　　○宗正十八 

　　宗正秦官职掌亲属 【汉书百官公卿表云宗王秦官也职掌亲属○今案汉书十九上无职字】 元始更名 【汉书百官公卿表云宗正秦官平帝元始四年更名宗伯○今案见汉书卷十九上】 建安始置 【魏志建安二十一年始置宗正之官○今案陈俞本同考魏志卷一武纪则始置句系裴注引魏书】 序王国适庶录宗室名籍 【续汉书百官志宗正秩守中二千石掌序录王国适庶之次及诸宗室亲属远近郡国岁计上宗室名籍○今案续汉书百官志三无秩守二字计上有因字通典职官类同初学记十二引之误人无因字脱籍字余与续汉志同】 刘般夙夜不怠 【东观记云刘殷迁宗正在朝廷竭诚尽节勤忧国事夙夜不怠数纳嘉谋○今案初学记十二御览二百三十引及陈俞本脱廷字诚作忠聚珍本亦然姚辑本脱本钞改诚者永兴避隋文帝父讳也】 刘平仁孝着闻 【东观记云刘平字公子以仁孝着闻永平三年为宗正○今案初学记十二御览二百三十引及聚珍本东观记同姚辑本子作予陈本已改引范书】 

　　○卫尉十九 

　　掌宫门屯兵 【汉书百官公卿表卫尉秦官也掌宫门卫屯兵景更名中大夫令后元年复为卫尉○今案见汉书十九上】 掌宫门卫士 【续汉书百官志云卫尉掌宫门卫士公交车令北宫卫士左右都侯宫掖门司马皆属焉○今案见续汉百官志二】 卫禁不时 【柏梁诗云周卫交戟禁不时○案陈本及初学记十二引又冯辑汉诗纪卷一同】 警夜巡昼 【张衡西京赋云卫尉八屯警夜巡画○王石华校移警字在昼下误矣今案文选及百三家本本初学记十二引皆作警夜巡昼】 典宿卫 【东观记云□喜字伯阳为为卫尉性周密尽心事上内典宿卫夙夜匪懈恩宠甚厚母殁故乞身行服帝不许○今案聚珍本十三喜作憙无故字内典句又远在下文姚辑本作赵憙无故字帝作显宗余与原钞悉同陈俞本脱字伯阳三字又俞本脱故字陈本脱母殁以下】 奉宿卫 【又云窦固字孟孙为卫尉奉两宫宿卫上而见重当世仁厚恭谨下而赈施宗旅甚有名称○今案俞本脱上字仁厚字下而作下士余同姚辑东观记同陈本脱上而六字下而六字聚珍本脱上字仁厚字下而作下上】 坐宫阙内为庐垣下 【汉宫故卫尉主坐宫阙之内为区庐于垣下各有员部○今案平津馆辑本据类聚引故作诂无坐字为区句作于垣下为庐考御览二百三十引亦然陈本已照改】 窦固恭谨 【东观记云窦固字孟孙为卫尉仁厚恭谨甚有名称○今案详本篇上文】 赵喜周密 【又云赵伯阳为卫尉行太尉事性周密尽心事上夙夜匪懈○今案聚珍本姚辑本皆有太尉句余详本篇上文】 辛毗以清贫闻 【魏志辛毗为卫尉以清贫间与徐邈胡质皆以忧国忘私不营产业晋起居注河南尹裴楷才行清茂转卫尉○今案魏志二十五辛毗传同陈俞本贫误平又脱晋居注以下】 赵孝治行欲宠异之 【华峤汉书赵孝字常平拜长乐卫尉弟礼为御史中丞上嘉孝兄弟怡行欲宠异之常使礼十日一至卫尉府大官送供具令相对尽权礼终孝以卫尉官属送丧归葬天下荣之○今案俞本及姚辑本案语引与汪辑本常平作长平治作笃常使礼作诏礼终下有帝令二字以卫尉官属作从官属余同陈本脱字常平三字余与俞同】 马光畏慎特亲异之 【东观记云马光字叔山为卫尉上以光谨敕畏慎特亲异之○今案聚珍本东观记脱为卫以下陈俞本已改范书】 

　　○光禄勋二十 

　　掌门户 【汉书百官公卿表郎中令秦官掌殿掖门户武帝更名光禄勋○今案见汉书十九上】 摠领从官 【柏梁诗曰光禄动曰总领从官柏梁台○今案陈本同冯辑汉诗纪卷一官误宗学记十二引与原钞同】 卫宫省 【东观记马防字公平为光禄勋宿卫宫省上数幸防府赏赐饮食行每日出上征讨四方合防居守京师抚百姓治宫室起学官○今案俞本及姚辑本聚珍本皆无行每以下陈本无上数以下考上征五句系由下条误入每日句又有脱文也】 居守京师 【续汉书李通字次元为光禄勋时上征讨四方令通居守京师抚百姓治宫室起学官○今案陈俞本及姚辑汪辑本续汉书时上作帝每抚上有镇字治作修】 经兆宫室限以禁界 【杨雄光禄勋箴云经兆宫室画为中外廊殿门闼限以禁界○今案陈本及百三家本子云集同初学记十二引界作卫余同】 内奉宿卫外摠三着 【续汉书杜林字仲子为光禄勋内奉宿卫外摠三着周密敬慎选举称平即有好学辄见诱进朝夕满堂士以此高而慕仰之○今案初学记十二白帖七十四引仲子作伯山无郎有以下又白帖内奉作内则陈俞本脱字仲子三字又俞本脱内奉四句陈本亦作内则无士以句淮姚辑汪辑本续汉亦作字作山仰作附余与原钞悉同】 时亮天工四门顺轨 【傅玄太常趟咨画赞云升光禄时亮天工四门顺轨○洪氏校赵下删书喜字尽改画是也今案陈俞本亦衍喜字画作进又脱升光禄三字百三家本严辑本傅玄集皆无升光禄三字】 以清廉称 【东观记孙堪字子雅为光禄勋以清廉称与周泽相类○今案陈俞本及姚辑东观记脱字子雅三字堪作湛御览二百二十九引亦作甚惟聚珍本作堪夹注作字子穉余悉同】 以明经拜 【又云刘昆字桓公以明经征拜为光禄勋○今案陈俞本脱字桓公三字姚辑本脱以明经以下聚珍本及御览二百二十九引无明经句又聚珍本无拜字】 选置惟允 【庾冰集用乐谟诏草云光禄又卿列首且职典吏署选置惟允其以谟为光禄勋○今案初学记十二引无选置以下严辑本庾集置作贡余同陈俞本脱草字又俞本脱九卿五字陈本用误申且误具】 选举称平 【东观杜林字仲子为光禄勋周密敬慎选举称平郎有好学辄见诱进○今案详本篇上文】 石建奏事谨慎 【汉书石奋传云石建为郎中令奏事下读之警曰书马者与尾而为五今乃四不足一谴死矣其谨慎皆如此类也○今案见汉书四十六】 鲁恭选举不失 【续汉书鲁恭字仲廉迁光禄勋选举清平不失次序○今案陈俞本及姚本汪辑本续汉书无字仲廉三字及不失句】 孟宗德行纯素 【孟宗别传为光禄勋宗尝大会宗先少酒偶有强者饮一杯便吐察者以麦饭闻诏曰麦饭意公答曰臣家足有麦饭耳特性所好是以食之上曰德行素纯如此○今案初学记十二御览二百廿九引孟宗别传察者以下作传诏司察宗吐麦饭察者以闻上乃叹息曰至德清纯如此陈本已照改】 唐詹游优文籍 【臧荣绪晋书云应詹字思远迁光禄卿讽议于时优游文籍爱好才士文辞粲然○今案陈本改今晋书见本传】 张湛正谏 【续汉书张湛字子孝拜光禄勋数正诔威仪不如法度者湛常乘白马每有异政上言白马生且复谏矣○今案本钞五十六引东观记张湛传作光禄大夫余与此续汉书尽同陈俞本斁正十字作光武临朝或有惰容湛□陈其失三句汪辑读汉据陈俞引】 陈蕃切谏 【东观记云陈蕃字仲举为光禄勋上疏切谏曰鄙□云盗不过五女门以女能贫家也今后宫之女数千食肉衣绮岂不贫困乎○今案陈俞本聚珍本皆无字仲举三字又聚珍本困作国陈俞本无困字姚辑本亦脱困字惟案语内引作字仲举余同】 安世隐人过失 【汉书张安世为光禄勋郎有醉小便考上主事白行注安世曰何以知其不覆□□耶如何以小过成罪郎□□□□有兄自言安世曰奴以恚怒诬□衣冠告署道□其□□过失皆此类也○王石华校过改适今案汉书本传及陈本皆作适惟御览二百二十九引作挞恐误盖适音摘兴谪同诗人交徧适我正用此适字又今本汉书淫官上脱有字王氏读书杂志历引初学记御览以正今本之误】 郑默遇人以恩 【王隐晋书郑默字思元转光禄勋贤仲博爱不以声色矜人虽卒徒厮养之人皆遇之以恩○王石华校冲改中今案石华从陈俞本也考御览二百二十九引王晋书仍作宽冲】 杨赐按专政之所致 【谢承后汉书杨赐字伯钦拜光禄勋嘉德殿前有青赤气诏谴中使问赐祥异□福所以博学硕德之儒故密咨问赐曰为明主所咨问岂得不尽情极言其要上疏曰接春秋谶云天投电海内鼠今妾嬖阉尹共专国政之所致也○今案初学记十二御览二百二十九引无德之二字电作蜺赐曰至疏曰二十字作宜极陈其意尝上疏陈谪十字余同陈本已照改汪辑本谢书引御览姚辑本脱】 王肃知弃甲之所变 【魏志王肃字子雍为光禄动有二鱼集武库有司以为吉祥肃曰鱼生于渊而见于屋介鳞之物失其所也是将其殆有弃甲之变乎其后果有东关之败○今案魏志十三见作亢介鳞作鳞介本已照改】 周仁无所言 【汉书周仁景帝时为郎中令常衣弊衣弱□故为不清洁以是得幸入卧内上于后宫秘戏仁常在旁终无所言上时问人仁曰上自察之亦无所毁也今案汉书见卷七十应詹传】 三曰拜司空 【续汉书苟爽字慈明为光禄勋视事三日策拜司空○今案御览二百二十九引续汉书作三月汪辑本亦引御览惟范书则作三日陈俞本已改范书□□□卷十裴注引张璠汉记亦作三日姚辑本脱】 即日为护军 【王晋书应詹传詹字思远□光禄勋王敦作逆帝问如何答曰陛下宜奋赫斯之威臣等负戈前駈不愿俟命以讨逆社稷之计也即日以詹为护军将军○今案俞本不愿作愿不无将军二字今晋书七十无不愿司及即日二字陈本已改今晋书】 

　　○廷尉二十一 

　　廷尉掌刑辟 【汉书百官公卿表示廷尉秦官掌刑辟景者更名大理正帝复为廷尉应劭注曰尚书咎繇作五刑士狱官之长也○今案汉书十九上无应劭此注考汉表下文有王莽改曰作士一句应劭云云当是彼注今本汉书□□耳】 平刑罚 【续汉书百官志廷尉掌平刑罚○今案续汉百官志二作掌平狱陈俞本但改小注与标目自相岐出】 景帝名大理武帝改名廷尉 【汉书百官公卿表云秦官景帝中六年更名大理武帝四年改为廷尉哀帝元寿二年复名大理魏志文帝黄初元年改为廷尉○今案百官表一条汉书卷十九上同魏志以下见魏志卷二改下有大理二字陈本但注汉书】 狱官之长 【应劭注汉书百官公卿表廷尉古官尚书咎繇作士正五刑上狱官之长景帝中六年改名大理武帝建元四年改名廷尉王莽改名作士○今案此见汉书百官公卿表正文惟士狱官之长五字乃应劭注耳】 天下之平 【后汉书张释之文帝行出有一人从桥下走乘舆马惊释之治当罚上怒释之曰廷尉天下之平也倾之而天下用法皆为之轻重民无所失其手足○今案汉书五十出下有中□桥三字倾之作一倾无作安陈本已照改】 奏谳疑事 【汉书张汤为廷尉奏谳疑事必先为上分别其原上所是受而着谳法廷尉契合杨主之明韦注曰在板契者谨案令文着于板契也○今案近本汉书五十九疑下脱事字必下有奏字契作挈王氏读书杂志据旧钞必先二字及御览二十九引以正俗本汉书及陈本增奏字之谬又契挈古通字洪筠轩较汉书引沟恤志之契租挈一句说文衣部之乐浪挈令织句以见挈古通契是也】 理疑狱 【汉官解故云廷尉当理疑狱○今案平津辑本故作诘】 吴公治第一为廷尉 【汉书贾谊传文帝初立闻河南守吴公治平为天下第一乃征吴公为廷尉○今案见汉书四十八】 吴雄断狱平为廷尉 【华汉书吴雄字季高以阙法卫律断狱平桓帝时为廷尉○今案初学记十二类聚四十九引无卫字陈本亦然又桓作顺姚辑汪辑本华书亦无卫字皆作桓帝时以廷尉致位司徒惟姚脱断狱平三字】 相承为廷尉三世 【华书又云雄子许孙恭三世相承为廷尉为法名家○今案类聚四十九引许作欣初学记十二引□作祈无相承二字为法作以法为陈本亦作欣姚辑汪辑本华书亦作欣□与初学记同】 家世为廷尉七人 【华书又云郭躬字仲景系为廷尉家世掌法凡郭氏为廷尉者七人○今案初学记十二引脱景字世作代法下有律字类聚四十九引及陈本无字仲四字姚辑汪辑本华书据初学记引仍作世】 皋陶为大理天下无虐刑 【文子云皋陶喑而为大理天下无虐刑有贵乎言者也○王石华校补赔字是也今案陈俞本亦作有守山关本文子情诚篇有作何铁华馆影宋本文子与原钞悉同类聚四十九引亦同】 释之为廷尉天下无冤民 【汉书张绎之为廷尉天下无冤民于定国为廷尉民自以不冤○今案见汉书七十一】 盛吉为廷尉天下称平 【□气后汉书盛吉字君达为廷尉自掌宪罪内当断夜省坐求共妻执浊吉特丹笔夫妇相向垂涕○今案初学记二十蒙□□注下引自掌三字作每至冬节四字无字唯三字夜省四字其妻作妻夜涕作泣又初学记十二引掌宪句悉同陈本持作将姚辑谢书与初学记二十同汪辑本亦脱夜省四字亦作泣余与原钞同】 傅贤为廷尉治狱称平 【谢承后汉书傅贤迁廷尉在位四年治狱称平○今案御览二百三十一引及汪辑本谢书同姚辑本脱在位二句】 犯跸罪金盗环弃市 【汉书张释之字季为廷尉文帝行出渭桥有一人从桥下走出乘舆马惊释之奏此犯跸当罚金上怒曰此人惊吾马释之曰今法如是更重之是法不信于民也后有人盗高庙座前玉环者释之奏当弃市大怒曰吾属廷尉族是而君以法奏之非吾所以共承宗庙意也释之曰法如是足矣○王石华校云按此注有误又云陈本有诘责廷尉四大字今案此条脱去标目混入上条注中石华欲从陈本非旧钞面目矣旧钞原有犯跸八字窜入帝行之下足为全段纲领显系标目今移正考汉书张释之傅同】 奏免太守切让三老 【谢承后汉书范延寿为廷尉燕赵间有三男子共娶一妻生四子后分子县丞相不能决献之于廷尉延寿上言男子贵信妇人贵贞今三男一妻比之禽兽生子属母于是以四子附母尸男子弃于市奏免郡太守令长切让三老无师道也○今案初学记十二引谢书献作谳县下无丞相二字无上言至一妻十五字无弃字及切让句师道作帅化之道本钞下文引亦作县丞相陈本无后分十四字奏免七字姚辑汪辑本谢书皆脱】 务在哀 【会稽典录云盛吉字君达拜廷尉吉性仁多恩务在哀矜○今案初学记十二引及说郛本典录性仁以下作性多哀怜余同陈本脱字君达三字仁多作多仁照类聚也】 务在宽恕 【魏志王朗字景兴为大理务在宽恕○今案见魏志十三】 务从轻比 【谢汉书傅贤迁廷尉垂念刑罚务从轻比每冬断狱迟回流涕○今案初学记十二引及姚辑汪辑本谢书罚作法冬下有至字】 所活甚多 【东观记云张禹字伯达作九府吏为廷尉府北曹吏断狱处事执平为京师所称明帝以其明达法理有张释之风超迁非次拜廷尉○今案聚珍本东观记十一无作九府吏四字断法二字余同姚辑本无字伯七字断法二字余同陈本亦脱字伯七字廷尉府三字北误比又脱断法二字迁非次三字及达上明字】 刘颂明法理 【晋武帝诏云黄门郎刘颂真平居正兼明法理可议郎守廷尉○今案陈本同俞本真作贞本钞改真者宋人转写兼避仁宗讳也又文选晋纪总论注引干宝晋纪有刘颂忠正一条可作旁证】 掌法宽平 【华汉书郭躬字仲孙迁廷尉躬家世掌法宽平决狱务在哀矜罪疑从轻条奏诸应致法及可从轻者四十一事○今案姚辑汪辑本华书法下有律字无宽平以下陈俞本已改范书】 持法清峻 【会稽典略云黄昆迁廷尉持法清畯○今案御览二百三十一引会稽典略黄作董陈俞本峻作正又案上文称典录此下人作典略同一书耳】 无私宾客 【谢汉书云傅贤迁廷尉自掌法官无私门宾客○今案陈俞本脱自字官字御览四百五引脱门字余同初学记十二引门作间无宾客二字姚辑谢书与初学记同汪辑本与原钞同】 不发私书 【会稽典略云黄昆字文通迁廷尉闭门不发私书○今案陈俞本脱字文通三字御览二百三十一引会稽典略无闭门二字】 卜福执谦 【东观记云卜福为廷尉执谦求退上以为太中大夫○今案陈俞本及聚珍本东观记同姚辑本脱】 傅贤廉直 【谢汉书云傅贤迁廷尉素廉直公卿燕饮请不往自以家贫无以报其施也○王石华校谦改燕今案陈俞本脱清字自字御览二百三十一引直作正饮作会家作为姚辑本谢书与陈俞同汪辑本请上有要字无以报作无报答余同】 释之前跪系生袜 【汉书张释之传公卿会廷中立王生一袜解生顾谓张释之曰为我系袜释之前跪系之或让王生日奈何廷辱廷尉使跪系袜乎王生曰吾老且贱自度终无以益张廷尉廷尉方今天下名臣吾故使系袜欲重之○今案汉书五十方下无今字系作结师古曰结读曰系考史记释之传正作方今】 朝廷称之 【汉书于定国为廷尉其次疑平法务在哀矜鳏寡罪疑从轻加审慎之心朝廷称之○王石华校决下补疑字今案见汉书七十一】 官属咸服 【汉书朱博传迁廷尉恐为官属所诬召见正监典法掾吏谓曰廷尉本起于武吏不通法律幸有众贤亦何忧试共撰前世决事吏议难知者数十事持以问廷尉得为诸君覆意之正监共条白焉博皆平处其轻重十中八九官属咸服○王石华校重上补轻字覆意改意覆今案汉书八十三本作覆意石华改意覆系沿陈误】 释令尹之族 【说苑云子文之族有干法者廷理拘之闻其令尹之族也而释之子文召廷理而责之○今案陈俞本同考见说苑至公篇】 以主意为狱 【汉书杜周传周为廷尉其治大抵放张汤而善候伺上所决欲客谓周曰君为天下决平不修参尺法专以人主意为狱狱者固如是乎○今案近本汉书六十伺误司上所四字作上所欲挤者因而陷之上所欲释者久系待问而微见其冤状五句又意下有旨字余同陈俞本已照增】 李离过煞伏剑而死 【韩诗外传晋文公使李离为理过听煞人自拘于廷尉请死于君曰君以臣为能听狱决疑故使臣为理今过听煞人罪当死臣不能以虚自诬伏剑而死○今案韩诗外传卷二文公作文侯离为下有大字廷下无尉字听狱作听微陈本亦作大理】 石奋废法刎颈而死 【新序云石奋公正好义楚昭王使为廷理有煞人者奋追之则其父也奋曰以父成政不孝也不行君法不忠施罪废法而伏其辜仆之所守也遂刎颈而死○王石华校旁勒施字今案新序义勇篇施作弛奋作奢理上无廷字考施弛古通字不必改陈本改奢类聚四十九引及史记循吏传载此事亦作石奢】 切让三老 【谢汉书范延寿为廷尉燕赵间有三男共娶一妻生四子后争分子县丞相不决具如前言○今案详本篇上文】 定国北面执经 【汉书于定国字曼倩为廷尉乃延师学者秋身北面执经备弟子之礼○今案见汉书七十一】 

　　北堂书钞卷第五十三 

　　●北堂书钞卷第五十四　　　　设官部六 

　　隋秘书郎虞世南撰 
　　南海孔广陶校注 
　　大司寇二十二　　　　　执金吾二十三 
　　大司农二十四　　　　　少府二十五 
　　太仆二十六　　　　　　大匠二十七 
　　鸿胪二十八　　　　　　大长秋二十九 

　　○大司寇二十二 

　　掌典刑邦国 【周礼秋官职大司寇之职掌建邦之三典以佐王刑邦国诘四方一曰刑新国用轻典□曰刑平国用中典三日刑乱国用重典郑注典法也○今案秋官注同】 以五刑糺万民 【又□大司寇之职以五刑糺万民一曰野刑上功糺力二曰军刑上命糺守三曰乡刑上德糺孝四曰官刑上能纠职五曰国刑上愿纠暴○王石华校徒改寇方改力愿改愿今案秋官糺作纠】 以两造禁民讼 【又云大司寇之职以两造禁民讼入束矢于巿然后听之郑注造至也使讼者两至人入束矢乃治之谨按矢取其直束百?也○今案秋官大司寇职入上无人字谨按以下是永兴引申语】 以两剂禁民狱 【又云大司寇职云以两剂禁民狱入钧金三日致于朝然后听之郑注剂今爰书也使狱者各赍爰书既两爰书使入钩金又三日乃治之○今案秋官注爰作券陈俞本已照改】 以嘉石平罢民 【又云大司寇职以嘉石平罢民糺万民之有罪过而未决于法而害于里州里者桎梏而坐嘉石文石也树之外朝门左平成也成之使善也○王石华校删文石以下非也今大司寇职文石以下系郑注文又糺作凡决作丽】 以肺石达穷民 【又云大司寇之职以肺石达穷民凡远近惸独老幼之欲有复于上而其长弗达者立于肺石三日土听其辞以告于上而罪其长郑注肺石赤石也谨按复白也○今案陈俞本脱谨按以下】 以邦典定之 【又云大司寇之职凡诸侯之狱讼以邦典定之郑注以六典待邦国之治也○今案秋官注同】 以邦成弊之 【又云大司寇之职凡庶民之狱讼以邦成弊之若禋祀五帝则戒之日莅誓百官戒于百族郑注戒之日卜之日也百族谓府史以下也郊特牲曰卜之日王立于泽亲听视命戒百官也谨按莅临视也○今案秋官注视命句下有献命库门之内句俞本误作献帝又陈俞本脱谨按以下】 莅其盟书 【又云大司寇之职凡邦之大盟约莅其盟书而登于天府郑注□临也天府祖庙之藏者也○今案秋官注同】 莅戮于 【又大司寇之职大军旅莅戮于社郑注曰社主在军者也书曰不用命戮于祉○今案俞本同陈本脱书曰以下】 戮于两观之下 【家语云孔子为鲁司寇朝政七日而诛乱法大夫少正卯戮于雨观之下尸于朝三日○今案见家语始诛篇第二】 不敢朝饮其羊 【家语云仲尼为大司寇沈犹氏不敢朝饮其羊○今案见家语相鲁篇第一】 

　　○执金吾二十三 

　　典执金革 【汉官解故云执金吾吾者御也倎执金革以御非常也○今案平津馆辑本作解诂诂故古通字】 徼循京师 【汉书百官公卿表执金吾秦官名中尉掌徼循京师有两丞候司千人太初元年更名执金吾○今案见汉书卷十九上陈俞本脱太初以下】 徼循宫外 【韦昭辨释名云执金吾掌徼循宫外司执奸邪至武帝更名为金吾为外卿不见九卿之列然以触奸邪也○今案陈俞本及玉函山房辑本皆脱触肝句】 掌司非常 【续汉书百官志执金吾掌宫外戒司非常水火之事月三统行宫外及主兵器也○今案续汉志四及陈本同】 以御非常 【应劭汉官执金吾典执金革以御非常○今案见平津馆辑本同】 司执奸邪 【韦昭云执金吾掌徼循宫外及司执奸邪也○今案详本篇上文】 禽讨奸猾 【汉官解故云执金吾禁禽讨奸之事也○今案续汉志补注引汉官解诂云金吾徼于外以擒奸讨猾陈俞本已照改平津馆辑本从之】 禁执典兵 【汉官解故云执金吾执禁典兵○今案陈本平津辑本作解诂俞本误解诘】 从领宿卫 【华汉书谋略拜执金吾行幸掌从领宿卫○今案姚辑汪辑华书皆脱此条陈俞本删谋略拜三字及行幸二字】 车马甚盛 【东观记光武初过新野闻阴后美心悦之至长安见执金吾车马甚盛因叹曰仕宦须作执金吾取妻当得阴丽华○今案姚辑本脱聚珍本东观记光烈阴皇后传马作骑陈俞本过作适余同聚珍本本惟作阴后纪则非也后汉八家惟华书称后纪余皆称列传陈俞特未深考耳】 满道 【应劭汉官仪执金吾属官府正库令丞从骑二百人持戟五百二十人舆服导从光辉满道羣僚之中斯最壮矣中兴以来但专徼循不预国政○今案陈本脱属官七字从骑作缇骑光辉句作光满道路又脱中兴以下平津本亦作光满道路余与旧钞同又附注云府武当作有武见续汉志补注从骑当作缇骑见后汉书窦宪传注张酺传注】 从六百骑走六千人 【汉书仪云执金吾车驾出从六百骑走六千二百人也○今案陈俞本皆作汉官仪平津馆辑本从之】 郅都法不避贵 【汉书郅都为中尉严酷行法不避贵戚列侯宗室见之侧目而视号曰苍鹰○今案见汉书九十酷吏传】 阴识语不及国 【东观记阴识为执金吾对宾客语不及国其重慎如此○今案聚珍本东观记国下有家字童慎作慎重姚辑本俞本亦作慎重余同陈本已改范书】 马防性矜严 【又云马防字孝孙拜执金吾性矜严公正上言孝章义多见用○今案陈俞本上言二句作数言政事多见采用又陈本脱字孝孙三字姚辑东观记两引一作字孝孙一作字公平余与俞本同聚珍本卷十二只作字公平余与陈俞同又附注云范书作字江平东观别传作字孝孙云云此亦因未见影宋旧钞故也】 崔琰有威重 【魏志崔琰字季珪迁中尉珪声姿高畅甚有威重太祖亦严惮也○今案见魏志十二】 阴识正谏 【续汉书阴识拜执金吾位特进入则极言正谏东观云阴识为执金吾入则造也○今案造也句有脱字陈俞本皆删东观以下考续汉一条姚辑汪辑本同东观一条姚辑本聚珍本脱入则句】 朱浮切谏 【续汉书朱浮为执金吾六年有日蚀之异浮上疏切谏○今案陈俞本及姚辑本汪辑本续汉书同】 

　　○大司农二十四 

　　虞金羲和 【应劭汉官大司农古官也唐虞分命羲和四子敬授民时续汉书百官志云平帝末改大司农为羲和也○今案陈本同类聚四十九引应劭汉官同考今本续汉百官志无此文俞本因删之非也】 秦曰治粟 【汉书百官公卿表云大司农古官秦曰治粟内史掌谷○今案见汉书卷十九上】 武帝更名 【又云大司农秦曰治粟内史景市后元年更名大农令武帝太初更名大司农○今案见汉书卷十九上】 孝武复置 【臧荣绪晋书哀帝兴宁二年省司农之职后孝武寍康复置○今案陈本后作至俞本亦作至康下有中字惟混入类聚中非也考明本类聚四十九实未引臧书知俞氏撰唐类函任意窜乱贻误不浅】 掌金帛 【续汉书百官志大司农掌诸路钱谷金帛也○今案续汉百官志三无路字陈本已照删】 司金谷 【杨雄大司农箴曰惟时大农爰司金谷○王石华校以旧钞此下有崔瑗一条系由下文窜入已删正今案陈本百三家本子云集惟作时惟初学记十二引作维时爰误争】 国之渊 【急就章云司农少府国之渊○今案陈本同考津逮秘书本见章第二十七初学记十二引渊作泉也】 司农掌六府 【崔瑗鲍德诔曰乃司大农掌是六府三事九功乃修乃聚○今案陈本及初学记十二引此诔农作事又陈本九作允初学记误尤】 陈粟万石扬以箕 【汉武柏梁诗大司甚曰陈粟万石杨以箕○今案初学记十二引箕作簸之二字陈本亦然冯辑古诗纪汉卷一柏梁诗以作吕余同又注云一作筥】 朱邑治行第一入为大司农 【汉书朱邑字仲卿地节四年为北海太守邑以治行第一入为大司农○今案近本汉书八十九无地节句俞本删地节十五字陈本地节上增宣帝二字无字仲卿三字】 梁习政治为最征拜大司农 【魏志梁习字子虞为并州二十余年政治为天下最乃征拜大司农○今案见魏志十五梁习传】 仲卿居处节俭 【汉书朱邑字仲卿为大司农居处节俭性公正不可干以私天子器之朝廷敬焉○今案汉书八十九朱邑传干作交陈俞本已照改】 子优居职修治 【续汉书牟融字子优迁大司农居职修治又善论议时公卿无出之者○今案姚辑本续汉书脱居职以下汪辑本脱迁大以下陈俞本无公卿句并改东观记】 高诩在朝清白 【东观记高诩字季因以儒学征拜大司农在朝以清白方正称焉故道○今案初学记十二引及聚珍本东观记因作回无焉故道三字类聚四十九引无字季因三字余与初学记同姚辑本因作明又说清上以字及称焉四字余同】 郑众在位清正 【华峤后汉郑众字仲师为大司农在位以清正称○今案姚辑汪辑本华峤书同合璧事类后集卷三十五引北堂书钞亦同】 山东称郑庄 【汉书郑当时字庄为大司农每朝候上间说未尝不言天下长者山东诸公以此翕然皆称郑庄○今案见汉书五十无皆字陈本脱间字】 朝廷称牟融 【东观记牟融字子优为大司农性明达朝廷称为名卿○今案初学记十二类聚四十九引无朝廷二字又类聚牟误辛达误进陈本脱字子优三字聚珍本东观记为作迁余与原钞同】 表陈盗贼所由 【续汉书李固为大司农时上信宦官牧守多其宗亲有诏特拜不由选试固乃上表具陈盗贼所由兴官非其人焉○今案陈本脱时上信二十一字及兴官六字御览二百三十二引宦官作阉官所由作所以官非上增由字余同姚辑本宦官两字空二格官非句作良由牧守多非其人焉汪辑本据御览】 谏以农业为务 【魏志大司农司马芝字子华先是诸典农民各求治生以要利芝入谏曰王者之治崇本抑末务农重谷臣以为不宜复以商事杂乱专以农业为务于国计为便明帝从之○今案魏志十二司马芝传民各入字作各部吏民作治生以要利十字又谏作奏余同考合璧事类后集卷三十翰苑新书前集卷五引北堂书钞皆作民各求治与旧钞印合足订近本魏志之讹】 郑弘科遣徒 【汉书郑弘字巨君迁大司农一月科遣诸徒七百人弘举吏范固为尚书谓弘曰旧常一岁不遣数百明府一月遣近千人何其多也弘曰不应遣一人为多如是遣万人为少者也○洪氏校云案此是后汉郑弘范书无此段今案陈俞本一月上有在位二字余同本钞汉书上当脱一字考姚辑汪辑续汉书谢汉书郑弘传皆无此文然既非范书则必为八家佚文无疑矣】 郑众谏改弊 【华后汉书众字仲师为左冯翊征为大司农是时朝议欲改弊众谏以为不可诏切责至被奏劾执之不移○今案俞本姚本汪本华书改弊下有农田盐铁事五字余同陈本弊误葬】 湛重家贫妻裾谷 【谢汉书湛重字文迭补大司农在位历载冢至贫困妻子裾谷给之食也○今案姚辑本谢书湛重传无困字余同又附注云范书阙疑有脱误】 王思苛碎下吏嗷然 【魏略王甸正始中为大司农为人苛碎年老目瞑而喜怒无度下吏嗷然不知所如○今案陈俞本脱年老句又陈本脱不知句考魏志十五梁习传注引魏略苛作烦喜作瞋所如作何据】 延年盗钱自杀 【汉书延年为大司农坐盗都内钱三千万自杀○今案见汉书九十田延年传】 刘据被谴加捶 【谢汉书刘据为大司农以职事被谴将加捶挞左雄谏曰九卿位亚三公行则鸣玉孝明永平始加仆罚非古制也于是始免扑捶○今案陈俞本姚辑本挞作扑则鸣作有佩永明作皇帝制作典于是句作其后九卿无复捶扑者余同汪辑本脱】 

　　○少府二十五 

　　少府秦官银章青绶 【晋百官表注云少府一人秦官银章青绶五时朝服进贤两梁冠○今案陈本同亦见通典少府类】 别为小藏故曰少府 【应劭汉官少府别为小藏故曰少府秩中二千石大用由司农少用由少府故曰小藏○今案别为少藏句平津馆辑本汉官仪作自别为藏少者小也二句余同陈本脱秩中以下余与平津本同盖孙氏前半参用陈本也】 掌服御衣服 【续汉书百官志少府秩中二千石掌中服御衣物也○今案续汉百官志三无秩字玄作诸】 掌山海池泽 【汉书百官公卿表云少府秦官也掌山海池泽之税名曰禁钱以给供养有六丞属有太官太医导官上林等令皆属焉○今案汉书十九上名曰禁钱句是应劭注非正文也陈本因删此句】 统尚方御府 【魏志王观字伟台为少府曹爽使张达斫屋材及诸私用物观闻之录夺以没官少府统三尚方御府内藏弄玩之宝曹爽等奢放多有于求恽观守法乃徙为太仆○王石华校设改没从改徙今案魏志二十四屋上有家字录上有皆字陈俞本已照增】 奉养是供 【杨雄少府箴云实实少府奉养是供○今案百三家本同】 经纪九品 【杨雄箴云实实少府奉养是供经纪九品臣子攸同○今案陈本俞本百三家本作纪经】 考定百工 【傅玄太尉杨彪铭曰莅于少府考定百工○王石华校贤改玄是也今案陈俞本严辑本傅玄集同】 公孙贺儒学为少府 【汉书百官公卿表武帝建元六年公孙贺以儒学为少府○今案陈俞本同林明仲云考汉书百官公卿表建元六年无公孙贺为少府事惟征和元年有公孙遗守少府耳旧钞此注恐有脱误】 觟阳鸿名儒拜少府 【东观记云觟阳鸿字孟孙为世名儒永平拜少府○今案聚珍本姚辑本东观记同陈俞本觟误鲑】 蔡义以光禄大夫为少府 【汉书百官公卿表蔡义以光禄大夫为少府○今案汉书十九下元凤三年事】 孔融以将作大匠为少府 【续汉书孔融字文举建安中以将作大匠为少府○今案俞本同陈本姚辑本及通典职官引续汉书无字文举三字汪辑本中作元年以作为为作迁余同】 薛宣堪国器 【汉杂事薛宣为少府谷永上书荐宣材茂行洁才堪国器○王石华校咨改谷今案御览六百三十一引汉杂事无国器句余同陈本亦然俞本改作身兼数器】 王谌有容止 【襄阳记王谌字符泰为少府有容止操行○今案陈俞本脱字符泰三字】 杨阜数谏争 【魏书杨阜字义山迁少府常慨然以天下为己任数谏争不听屡乞逊位会卒家无余财○今案陈俞本作侃然魏志二十五本传亦作侃】 常林性清白 【魏志云常林字伯魏文帝时为少府林性既清白当官又严○今案陈俞本同考魏志二十三常林传则林性二句乃系传注引魏略非魏志正文】 君高大儒 【东观记云年长字君高建武中拜少府太子中庶子王异尚书比为长所侵诏敕异曰少府大儒不失法度其见优如此○今案陈俞本及聚珍本姚辑本东观记无太子十四字敕撰两字余同】 义山通士 【袁子云或问故少府杨阜岂非忠臣哉见人主之非则勃然怒而触之与人言未尝不道也岂非所谓王臣蹇蹇匪躬之故欤答曰然可谓通士忠则吾不知也○今案俞本同陈本通作直类聚二十二引袁子亦作直无见人主六句】 

　　○太仆二十六 

</div>
    <div class="pagination">
<a href="北堂书钞_page8.html">上一页</a><span>...</span><a href="北堂书钞_page4.html">4</a><a href="北堂书钞_page5.html">5</a><a href="北堂书钞_page6.html">6</a><a href="北堂书钞_page7.html">7</a><a href="北堂书钞_page8.html">8</a><span class="current-page">9</span><a href="北堂书钞_page10.html">10</a><a href="北堂书钞_page11.html">11</a><a href="北堂书钞_page12.html">12</a><a href="北堂书钞_page13.html">13</a><a href="北堂书钞_page14.html">14</a><span>...</span><a href="北堂书钞_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
