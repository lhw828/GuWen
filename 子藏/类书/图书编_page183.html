<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 183 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 183 页/共 220 页
  </h1>
  <div class="content">
   国家有太庙以象外朝有奉先殿以象内朝殿九室如庙制凡祀方丘朝日夕月册封告祭及忌祭在焉余皆于太庙行之其祭品及日献膳月荐新皆光禄司具其事嘉靖初圣旦中元冬至嵗暮俱告祭十五年罢中元祭十八年罢忌祭祭髙帝后于景神殿列帝后于永孝陵二十四年仍于奉先殿隆庆元年祭孝烈于孝殿孝恪皇太后孝懿皇后于神霄殿承天又有隆庆殿奉献皇帝后【初献皇帝未祠庙别立奉先殿】奉慈殿左【太常寺】奉先殿右孝宗生母孝穆纪太后也不得附太庙奉先殿孝宗即位初作慈奉殿别祀太后已而宪宗生母孝肃周太皇太后世宗生祖母孝惠邵太后皆祀殿中孝肃中室孝穆孝惠在右室主书皇太后太皇太后嵗享荐如太庙奉先殿嘉靖十五年上谕礼官曰庙中帝配一后陵附塟乃有二三后庙祀陵祀本不同奉慈三后主既不得祔庙又不祔陵殿近于黜者非亲之也礼官遂请奉孝肃于裕陵孝穆孝惠于茂陵殿上又曰皇太后太皇太后本子孙尊称称睿皇后纯皇后又嫌于适改主题皇后不得书帝諡罢奉慈享荐礼
　　太庙从祀功臣
　　商盘庚之诰曰兹予大飨于先王尔祖其从飨之及洛诰亦曰记功宗以功作元祀而后知先王之用情于其臣也然其制见于周而其议见于髙堂隆任茂唐之可考者淮安靖王神通梁文昭公房龄而下距太尉李愬凡三十二人宋之可考者韩忠献王赵普济阳武惠王曹彬而下距丞相葛邲凡二十四人我髙皇定鼎念诸功臣之烈建太庙首以李韩公善长等六公及胡越公大海等从飨最后韩公坐嫌死而六公亦间不得与逮永乐而始定自中山开平二王而下距永义侯世杰凡六王五公一侯十二人从文皇祀者至洪熙而定文武臣惟河间王玉东平王能寜国公真荣国公广孝凡四王公至世宗首上太祖徽号后上文皇帝祖号又采礼官言进诚意伯从祀太祖位六王下而以増故斥广孝使祀大兴隆寺寻用翊国公勋请进其祖营国公英独仁宣而后寥寥无闻夫承平之世先文徳而后武功今列圣丕承宣明治道章章着隆矣忍使万世之后谓明有君而无臣不得比于唐髙宋真之季耶论者谓如杨文贞李文逹商文毅刘文清杨文忠之贤于辅而不得从蹇忠义王忠肃王端毅马端肃之贤于铨而不得从于肃愍之贤于枢而不得从张定兴辅之下南交朱宣平永之八佩将印皆位太师握环卫为心膂爪牙而不得从此朝廷所当博谘而精覆以进配列君者也髙帝诸功臣而下犹有説焉若李韩公之佐开创不下酂侯虽以嫌死帝尚为之讳若冯宋公胜之佐大将军取中原下秦陇降纳罕出二十万之众傅颍公友徳之从大将军取山东其平蜀功冠诸彻侯而开滇南二百年之地惜其终于帝之末遘革除之变而未有举也纵不得从太庙祀亦宜别祀于郷隆其赠諡而録其后亦天下人心之公论欤
　　宗庙祀典议
　　夫天子七庙古未有也其起于三王之家天下乎记曰有虞氏五庙夏因之无所据也商七庙见商书也书曰七世之庙可以观徳盖伊尹告太甲之言当其时商始一再传也而七庙之制已具因夏礼也官天下者始祖与四亲止五庙家天下者传世既多则有祧祖有不祧之祖此七庙所由制而三代不能易也然则祭法称天子七庙诸侯五大夫三士一庶人祭于寝然乎曰其称庙数是也谓大夫士以下不得祭其髙祖非也孔子曰周公成文武之徳追王太王王季上祀先公以天子之礼斯礼也逹乎诸侯大夫及士庶人此其彰彰著者也汉唐以来士大夫过信其説歴数千年不敢祭其祖甚矣汉儒之误人也然则郑所解昭穆世室在七庙之内而王肃驳之谓七庙及乎五世六世无服之祖孰是乎曰之解是也必如肃驳则世室不在三昭三穆之中而周制有九庙矣九庙之制三代之盛未之有也且闻亲未尽则祭虽士庶人不可不及也亲尽则止虽天子不可过也孟子曰君子之泽五世而斩小人之泽五世而斩此其证也而説者谓天子有五服外之殇则当有五六世无服之祖不知朞之防己絶于诸侯岂天子而有五服外之殇乎若谓天子之祭自当别于士庶则有大祫大禘之谓而非四亲之谓也我太祖初建四庙定享礼未几又建太庙为同堂异室之制此犹草创之初也迨世宗皇帝仿古礼创九庙始正太祖南面之位而定成祖世室之享嵗时序昭穆之分可谓大圣人之作为矣惜当时儒臣考礼未精不能无失其一曰徳祖当迁而祧之名稍遽也其二曰三昭三穆不当在世室之外而袭唐宋之陋规也何以明其然徳祖乃大祖所立盖尝正位南面矣即不得比稷契为商周之始祖而亦未易以议祧若曰仍其原庙而更为太庙以尊太祖则可耳然则仁祖之祧亦非欤曰其失自此始也当太祖时郊祀尝以仁祖配天矣孰谓配天之祖而可祧也岂惟二祖即四亲之庙皆不可祧也虽然业己祧矣将如之何曰今之祧庙在寝殿后仍之而更其额为原庙可也太祖以后有应祧之祖则当附于寝庙之夹室而不同于四祖四祖者太祖所立也如何而可以下同于子孙耶然又不可别庙即以今庙改题亦犹今孔庙有啓圣先贤庙之意也每祭必先原庙而后太祖礼有隆杀祭无逺迩四祖之心安则太祖之心亦安也乃若九庙之是非则五世而斩之説已详要之而昭庙不祧之主则归之昭世室而穆庙不祧之主则归之穆世室是即三昭三穆与太祖之庙而七也若谓总世室四亲与太祖之庙不止于七世则太祖与三昭三穆亦岂止于七世哉书称观徳之义举其槩则然耳臣故曰三昭三穆当在世室之内也然则今日同堂异室亦有可议者乎曰有昭穆之位未正也禘祫之义无闻也何以言昭穆之位未正也父子异昭穆兄弟昭穆同礼也昭穆以父同别而不以传位为世礼也是故孝睿二庙一世者也五世祖为英庙六世祖为宣庙必如王肃所言七庙则宣庙尚在未祧之列若如郑所言七庙则英庙亦在所祧之中是在皇上亲裁而独防之徇乎情必违乎礼合乎古必遗乎今七庙九庙同堂异室之未定犹可言也昭穆世次之未正不可言也是故九庙七庙则二庙一世者当同庙而异室为同堂异室则二庙一世者当同坐而异位此不易之典即唐宋以来未有缪误如今之甚者也是故不可不正也何以言禘祫之义无闻也曰礼有时禘时祫大禘大祫大祫三年诸侯所同也大禘五年天子所独也时禘时祫非所论于贵贱也今大祫之祭行于嵗除则犹时祫也大禘之祭拟于丙辛孟夏止嘉靖间一行而罢则无大禘也大禘不行犹以不得初祖为解当宋时君臣尝有谱系不明大禘可罢之説犹有可通者至于举大祫而弃之则何以示等威之别而备一王之典此所未解也必也时祫止于祧庙而以太祖居中成祖以下昭穆之次其亲王在两壁功臣在两庑各得配享至于大禘则虚东向之位以居初祖而配之者止于太祖一位庶几屈伸之义适均而幽明之情两畅上可以存帝王之礼下可以立臣民之极近可以称继述之善逺可以垂典则之光然此非仁人孝子之至则未易知即知而未易行此孔子所谓知其説者之于天下其如示诸掌此之谓也是故不可以不举也或曰国朝有大礼至今遗论焉建文君之革除也景皇帝之削号也献皇帝之祔庙也其当日亦既详乎其议矣而终无以服天下之心塞忠义之口何也曰固然也是当时儒臣之失也方建文君之逊国也误以为自焚矣成祖问塟礼于侍讲王景景对曰当塟以天子之礼遣官致祭辍朝三日何者痛其非有亡国之罪也他日成祖又曰吾之来效周公辅成王耳夫成王贤主也其生也有成王之贤其没也享天子之塟使当时廷臣执事以静必有以开悟圣心塟以天子则又祭以天子有一日之成王则有一日之年号庙祀国史焉得而废之今者庙祀己矣世代祧矣可以无议矣惟是年号当复一向因仍无以体成祖厚塟不忍之心成国家一代光明之治故曰儒臣之失也方英庙之复辟也钦天监奉革除景泰年号上曰朕心有所不忍仍旧书之至宪宗皇帝明谕羣臣曰朕叔践阼戡难保邦奠安宗社亦既有年奸臣防构请去帝号先帝寻知枉诬深懐悔恨以次扺法朕承大统用成先志遂上尊諡我宪宗善承先徳使当时廷臣以庙祀为请宜无有不从者卒使戡难保邦之主曽不得享太庙一席之荣故曰儒臣之失也惟献皇帝祔庙之説则稍异于是其初也廷臣昧于继嗣继统之义执之太坚其终也忽于源流本支之防説之未畅是故祔庙未可言非也置之武庙之右不无臣先其君之嫌则当时议礼之未精而诸臣有以激之也盖祭尚感通情贵聨属稍有间格则无由感召自孝宗而武宗乃一体也自武宗而世宗有间也若睿宗正当聨属于父子兄弟之间而相与于一堂之上者也是故如九庙七庙之制则当与孝庙同堂而侍坐如同堂异室之制则当与孝庙同坐而让席在朝廷不失生前君臣之礼在宗庙正得世次昭穆之伦以祔庙既见其尊虽祔享不见其屈仁人孝子宜无有不安者矣乃迎合者但知顺承而矫枉者又不免大过皆未深考于礼耳故曰亦儒臣之失也去此三失以复古礼妥祖宗之灵舒忠义之气只在转移之间耳
　　宗庙制义昭穆禘祫庙寝祭享总论
　　窃惟宗庙之制议者纷纭自汉以下迄无定见大抵惑于世儒附防之言而不本圣人制礼之意故虽英君谊辟毅然欲定典礼亦无从而取正也何则圣人之制庙祀有三大义焉亲亲也尊尊也贤贤也古之有天下国家者皆特立四亲庙以时祀髙曽祖考之亲所以亲亲也五世之上亲尽当祧而受命为天子与始祖为诸侯者则为百世不迁之祖而庙为独尊太祖而下尝为君者不论世逺近皆嵗一合食于太祖之庙非为君者不得与焉所以尊尊也太祖以上世代辽逺不能悉祀则择其有功徳者特存其庙至大享而以太祖配之则谓之禘禘者审谛之义盖审其功徳也自太祖以下亲尽当祧而有功徳者为百世不迁之宗亦特庙以祀之所以贤贤也【此一叚发亲亲尊尊贤贤三大义为一篇纲领】亲亲之恩无分于贵贱故孟子言三年之防棺椁之度皆曰自天子以至于庶人以其无异情也又谓君子小人之泽皆五世而斩则髙曽祖考之亲人岂有异哉特以战国诸儒附防古义糓梁则曰天子七庙诸侯五大夫三士二其徒荀况传闻师説则曰有天下者事七世有一国者事五世有五乗之地者事三世有三乗之地者事二世持手而食者不得立宗庙至汉儒孔安国撰次家语则曰天子立七庙三昭三穆与太祖之庙而七有一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二享尝乃止去祧为坛去坛为墠坛墠有祷焉祭之无祷乃止去墠为鬼诸侯立五庙二昭二穆与太祖之庙而五有一墠一坛曰考庙曰王考庙曰皇考庙皆月祭之显考庙祖考庙享尝乃止去祖为坛去坛为墠有祷焉祭之无祷乃止去坛为鬼大夫立三庙一昭一穆与太祖之庙而三有一坛考庙月祭王考庙皇考庙为始祖庙享尝乃止显考庙有祷焉为坛祭之去坛为鬼适士二庙有一坛曰考庙曰王考庙享尝乃止皇考无庙有祷焉为坛祭之去坛为鬼官师一庙曰考庙王考无庙而祭之庶人无庙死曰鬼夫谓祖考庙者太祖也显考庙者髙祖也皇考庙者曽祖也王考庙者祖也考庙者父也祧者超然逺去之意逺祖皆谓之祧此言二祧者特举髙祖之父及祖以足三昭三穆与太祖而为七庙及戴记纂辑王制祭法二篇盖皆剽窃家语之文分析而互载之人皆以为古礼矣而其传实自糓梁始原其本意盖谓徳厚者流光徳薄者流卑名位不同礼亦异数故自上以下降杀以两殊不知天子至于庻人所以别等威者惟在器物牲牢祼献乐舞之数而已故天子诸侯能备羣庙则各专一庙可也大夫士不能备羣庙则止一庙而为同堂异室之制可也有始祖而义得立庙者则别立一庙可也庶人无庙而祭于寝亦必为藏主之室可也此于贵贱之等亦自有差岂必五世之上复有加亲哉夫天亲一本安得异之故曰自天子以至于庶人一也及泽穷亲尽则恩自降衰虽孝子慈孙于至情不能有所强而圣人制礼不能不为之节度但谓降杀以两则大夫之髙祖适士之曽祖官师与庶人之父皆不得与于时祭于人心安乎春秋书震夷伯之庙观其别立一庙必大夫始基之祖非语所谓皇考也即此可以见世儒附防之言不合于礼矣其曰徳厚流光徳薄流卑止可为祖功宗徳百世不迁者发耳乃以天亲分厚薄奚可哉故汉元帝时韦成等之议皆主四亲庙之説亦有所据防服小记曰王者立四庙此其本防也又按礼纬云唐虞五庙亲庙四始祖庙一夏四庙至子孙五殷五庙至子孙六周五庙至子孙七郑注释礼经悉本此意孔疏亦云夏无太祖宗禹而已则五庙殷人祖契而宗汤则六庙周尊后稷宗文王武王则七庙此虽出于纬书然四亲庙之云有合于防服小记亦足以见古礼残阙之余犹有可考第縁哀帝以旁支入继大统羣臣请定迭毁之次时刘歆据三昭三穆与太祖而七之文悉改韦成之议乃以天子七庙为常数而其为説又不论髙曽祖考一本之亲止序为君之次故史皇孙宣帝之父也而不列于考庙夫宣帝入继大统在昭帝晏驾之后与素养宫中先定父子之名者不同乃槩谓为人后者为之子而废私亲岂礼也哉自班固以歆説为是而王肃遂作圣证论以难郑然马昭犹或非之未遽得为定论也至于朱子以名世大儒折衷众説有取于歆于是人皆尊信无复致疑而四亲情义若可略要其取证亦本圣经盖商书有七世之庙可以观徳之一言故也然七世之庙本对万夫之长伊尹训太甲以观徳政必非泛言者万夫之长盖指汤也则七世之庙必指太甲以上七世有功徳者之一君矣岂谓庙以七世为常数哉今以太甲时世次计之外丙仲壬皆太丁之子而太甲之兄也以其嫡长故相继先立赵氏以为皆太丁弟则与子之世不应舍太甲而立之孟子曰外丙二年仲壬四年指其在位之年也程子之谓汤崩时外丙方二嵗仲壬方四嵗则皆无服之殇何足纪列且二嵗者不应序于四嵗者之上其为己成君明矣此兄弟之世未遽别为世数者也自外丙仲壬而上则太丁者太甲之父一世也成汤者太甲之祖二世也主癸者太甲曽祖三世也主壬者太甲之髙祖四世也自此以上世次皆止据世本史记所传而二书又互有详略其间世及后先或难尽信然自汤以前见于经而有徳可宗者惟相土耳当七世者其必谓相土欤盖五世六世既以亲尽递祧而此七世逺庙独存如鲁之伯禽诸君然则诸侯百世不迁之宗也茍舍相土而求七世之祖则惟可以语契矣然自契为诸侯时言之则六世之后皆当立五世之庙而止未宜有七世之名也自成汤为天子时言之则自汤距契已十余世亦不应七世止而况语于太甲时乎故曰七世之庙必指相土之一君也惟此义不明而后糓梁荀况及诸儒之言得以惑世矣故亲庙以四礼之正也正统相传父子为世复何议哉但有以弟而继兄者有以兄而继弟者有以从子而继伯父者有以从孙而继叔祖者有以叔而继从子者有以叔祖而继从孙者所生私亲固以髙曽祖考为四庙矣其余正统之君茍未亲尽亦当列于世次不以四庙为限如太甲之时太丁未立而死庙宜为考外丙仲壬为兄尝君天下岂得无庙哉又如汉宣时景帝武帝戾太子史皇孙当为四亲庙而昭帝以叔祖为继统之君庙亦宜列至其后世武帝之服未穷则昭帝之亲未尽是亦四亲之属也知此则世之为庙议者可以不劳余辩矣夫汉之诸庙略于四亲礼皆未合惟光武初为其髙祖舂陵节侯曽祖欝林太守祖钜鹿都尉考南顿君立庙雒阳庶几近之寻复夺于羣议立庙就园不亲奉祀而以宣元成哀平五帝四世代为四亲夫为宣元成哀平立庙固近于厚然与前所论先帝当为昭帝立庙者义实不同何也盖昭帝在宣帝时亲犹未尽而宣元成哀平在光武时则皆亲尽也其亲已尽则其庙当祧止可存有功徳者为宗耳其余不以礼节从何日为递迁之期乎特庙虽毁大祫犹存何背于礼哉惟有后者则勿毁可也盖舜之受尧禅也其亲庙必自瞽瞍以至髙祖而尧之亲庙则有丹朱以奉之舜不与焉禹之受舜禅也必自鲧以至于宗祖而舜之亲庙则有商均以奉之禹不与焉其所以继正统明大宗者惟艺祖文祖神祖如后世有功徳之祖宗而已然则天子以天下养而宗庙飨之岂舍其父祖而不亲哉故曰亲庙以四礼之正也髙祖祖考与太祖之庙而五数之常也其外继统之君亲未尽者亦属四亲亲尽而有功徳者世世不毁此其可以常数拘之哉有一人焉则増一庙有十人焉则増十庙刘歆谓宗无数而举殷三宗为证此但得其槩耳鲁公诸侯之国伯禽而下尚有武公焬公桓公僖公四宫此虽未尽合于祖功宗徳之正亦足以见古制常庙之外无定数也诸侯且然况天子乎夫太甲为太宗太戊为中宗武丁为髙宗此歆所谓殷之三宗也然殷以契为始祖如前所谓相土者已必有庙及受命而王如成汤者其功徳特盛其余书称其徳如祖乙盘庚祖甲皆贤圣之君亦宜不毁岂得以其称宗之文不经见而遽以殷三宗为定论哉若郑以周文武二祧为不毁犹歆説也夫周既祖后稷则自文王而上为诸侯如积功累仁之公刘太王王季其功徳不下于相土自武王而下为天子者如致治之成王不下于太甲中兴之宣王不下于武丁而谓不毁之庙止于文武二祧又恶得而尽通乎且文武二祧当时但谓之庙如诗所谓于穆清庙是也或以为文武二世室者亦礼家之附防耳盖明堂位曰鲁公之庙文世室也武公之庙武世室也考之春秋武公焬公桓公僖公皆止称宫鲁公伯禽亦不应独有世室之称也所谓世室屋壊者盖指祧主所藏之处也古者祧主未瘗之前虽其世在太祖之上必别有一屋以安神主而世世藏之各一室焉此以同堂异室为义非一人之称故不曰某官某庙而曰世室屋也礼家以为祧主藏于太庙左右夹室者非矣茍藏于此则祭有不及祧主之时其祝号笙磬之声岂不彻于一壁之外何以妥逺祖之灵乎周礼有先公之祧先王之祧是祧以世分先后不以室分左右也况鲁之宫庙既有定名不应别出一世室而所壊者伯禽一室又不应不以世举就如其説室亦岂宜止于文武哉大抵祖功宗徳礼亦宜周孝子慈孙本不欲择其祖考而事之特以服穷亲杀则义有攸重耳人臣有劳于国犹当列其祀典况功徳之祖宗而可略乎此盖贤贤之义而説礼者或未尽也【此一叚明亲亲之义中间详论五庙七庙及世室而互见贤贤之义】惟当祫祭而毁庙未毁庙之主皆祫食于太祖之庙则尊序为君之次所重在君道而私亲不可混于君齐圣不可加于父故鲁文公时夏公弗忌升僖公闵公之上君子以为失礼汉光武时张纯等言禘祫髙庙陈叙昭穆而舂陵四世君臣并列以卑并尊不合礼意正以明尊尊之义而亲亲贤贤皆弗论矣【此一叚明尊尊之义】祫所不及则有禘焉防服小记及大传皆曰礼不王不禘王者禘其祖之所自出以其祖配之此禘之本防也禘以审谛功徳则祖所自出凡有徳者皆不可废岂但专指一人哉祭法曰虞夏禘黄帝殷周禘喾则其説本于国语盖亦战国诸儒之臆见耳夫五帝与贤之世也国语乃谓虞夏皆祖颛顼而与尧同出于黄帝则一姓相传事属与子云禘黄帝以近于诬矣殷周禘喾此何谓哉盖舜禹起自匹夫本有所受所谓艺祖文祖神宗盖即黄帝颛顼帝喾及舜诸帝相继传贤者意其祭必有合如后世祀古帝王然而立一配主也此即禘之所由起欤殷周时犹存此祭盖继帝王之统也世儒误析黄帝与喾为二禘耳而不知汤武之兴王业由于稷契以下累世积徳则又别有所自出之帝而汤武为受命之祖以配矣郑但见稷契之生不因人道之感也又以韦成有祭天祖配之説遂谓始祖感天神而生祭则以祖配之是以禘为祭感生帝也郊天之外又有禘帝一祭则缪妄支离而于经无据赵伯循求其説而不得又谓王者追祭始祖所自出之帝则如前所谓周禘帝喾者义非所安皆未可以为定论也张纯则以禘为谛諟昭穆尊卑王肃亦谓禘祫殷祭羣主皆合夫殷祭大祭也程子因之遂谓天子曰禘诸侯曰祫胡康侯又发明其意曰禘者所自出之帝为东向之尊其余合食于前此之谓禘诸侯无所出之帝则止于太祖庙合羣庙之主而食此之谓祫上下之杀也此与赵説虽小异然以所自出者为帝则亦本于国语而言也又配不以受命之王而尽及其上世之为诸侯者则几于无节矣圣人制礼欲使万世可行夫既受命而王则四方来朝者必于其庙故当汤武受命之初其祭稷契以下诸祖常如其旧未宜有所择也王其子孙遂当祖其受命之主而逺祖之亲尽者则已去为坛墠有祷则祭斯已矣虽欲比于世王例享大祭则天下人心趋向已意理亦安通行哉故夏祖大禹不闻其父鲧及其曽祖昌意与大享于后世也惟其有功徳而不毁者则当禘于所世之祖庙而以受命之祖配之盖祫所不及而有禘贤贤之义如此观长发之诗小序曰大禘也而述契及相土以至于汤是审谛其贤君而以汤配也汤所自出之祖皆贤君则禘之为义有取于此矣或以为大祫之诗则语意全无及羣庙者信乎其为殷禘也以殷例周则自后稷以下特举公刘太王王季文王合祀于后稷之庙而以武王配之义可推矣故自民所信从而言则当以受命之王为始祖自徳及于逺而言则始祖之所自出虽以配帝配天可也而禘又安可略乎故禘者天子之大祭也诸侯则不可以祖天子故曰不王不禘然先代之后得以脩其礼物者亦宜有禘如宋祖微子则宜禘汤亦王禘之义也左传误信帝乙为微子父乃曰宋祖帝乙此与郑祖厉王义同则非礼矣夫郑之祖厉王也岂以郑伯始封得祭四亲如父为天子子为士则祭以士之义而后世因存其庙欤左氏于鲁言周庙盖指文王庙也杜预注曰周公出文王鲁得立庙则亦郑祖厉王之失也然鲁祖周公实无文王庙故僖公禘于太庙禘文王也太庙周公庙也禘文王而于周公之庙见文王无庙也文王无庙其主何居藏于世室也因此验世室非不迁之宗而太庙之夹室非藏祧主之处矣文王亲尽已祧鲁人未尝敢祖然而特举以禘亦见鲁之贤文王矣故禘者必审谛功徳所以贤贤也知此则唐髙祖始受天命当为唐百世不迁之祖而韩愈欲以献祖为始祖居东向之位者非也宋太祖始受天命当为宋百世不迁之祖而朱子欲以僖祖为始祖居东向之位者非也献僖二祖倘有功徳足以啓圣则如稷契之特庙以祀而大禘焉亦何不可不然则鲧及昌意亲尽则毁夏后氏无所私焉孝子慈孙当以为法矣纵使旁支入继大统于其私亲礼不得合于祖庙茍有功徳其后世亦可别为庙祀仿禘行之则亦贤贤义起之礼也【此一叚明贤贤之义其间详论祫禘】亲亲也尊尊也贤贤也天下之大义也圣人未有不以此治人者又安能外此以事神乎本此三者而又明于男女之闲昭穆之序寝庙之制祭享之时而后可以言礼矣【此一叚结上文而又发男女之闲昭穆之序庙寝之制祭享之时四义以起下文】是故羣庙之中各奉考妣二主所以全其尊也古者吉祭男女共尸铺筵同几神所安也雝之诗专祀文王一庙故曰既右烈考亦右文母若以施于禘祫则翁妇偶座相临非生时之所安而可以此事死哉周礼大司乐有享先妣享先祖之别意盖为此但以为此书者似皆不明禘祫之义故语亦疎略耳窃疑先公之祧当禘者惟男主附于后稷庙先王之祧当祫者惟男主附于武王庙女主皆不与焉而当祭之庙祖妣迁避于寝示男女不相杂是或一道也故周公营雒邑特立文武庙以萃人心父子同庙盖尊文王而武王配焉亦禘之义也而其庙无妣主防可识矣故曰禘为逺祖女主可以无与祫序为君而亦不及于国母可乎曰统治者男事主乎男而已耳然则国母而贤将若之何曰择其有功于内治者附于先妣别为一祀如禘之礼视男虽略焉可也朱子但有考妣同祫之説以为太祖东向则昭穆之南北向者当以西方为上昭之位次髙祖西而妣东祖西而妣东祖母与孙并列比于余正父以髙祖东而妣西祖与孙妇并列者体虽稍顺然妇翁终不免于偶坐相临非事死如生之礼也况大祫又有与享之臣焉而可如是哉后世有以兄弟同室如晋武帝之于景文者则娣姒杂居非古者异宫之礼其失抑又甚矣此所谓明于男女之闲也【此一叚明男女之闲】古之祭者有堂事有室事有堂事之位太祖南向昭在东西向穆在西东向室事之位太祖之位东向昭在北南向穆在南北向此礼家之説也朱子之论昭穆则专主祫在太庙室中而言盖太祖东向而南向者在北牖下取其向明而谓之昭北向者在南牖下取其深逺而谓之穆以朱子殿屋之説释宫之文考之则东西五间南北五架而室止一间在北架下必非孔子定礼时之屋制也盖自武王至于景王歴二十四世成王以下皆为君而当合食者也礼器曰周旅酬六尸并太祖一尸发爵已七尸矣此但言七庙若尽二十四世则当为二十四尸礼数便蕃岂一日所能周哉每尸又有笾豆豋铏爼之设虽堂上之广旁列数重犹虑其窄而况一室之小乎孔疏本王肃谓大祫多主而惟云六尸毁庙无尸但有主也赵徳本三礼辨谓昭穆各用一尸其实太祖庙三尸则固巳知其不通而强为之解矣尸以假福可统于尊精灵所属神皆可依故礼男女共尸则尸不必备者也非异庙不异尸无羣聚一堂之礼乌用旅酬之六昭穆之二哉且室之四壁庙主所藏即西南隅之奥而东向之尊也奥逼于南牖下虽北牖下稍寛中间所余甚窄虽止用一尸若以铺筵设几羣主尽迁则礼仪亦富讵能容乎窃意太室之内制必甚深不止二架而其衡长不止一间如孟子所谓臣室者而足以有容欤夫交神之道或以幽静之中或于显明之地故祼神在室接尸在堂馈酳在室肆将在堂礼各有所宜矣然堂事主于礼尸【迁主就尸亦暂时事非乆居之位也】虽牲币旅陈分居左右亦昭穆之虚位耳朱子以此不足以明昭穆之义乃独专于室中不为无见但此为北牖室中西北壁角有圆牕即屋漏也故礼阳厌于此谓之当室之白向之者亦得其明岂独向南牖者可以谓之昭哉故昭穆者亦非谓室中之位次也且大祫之礼止列诸君兄不得加于弟故鲁僖公不可先闵叔不得加于从子故周孝王不可以先懿而朱子则以其为君世次分昭穆本刘歆意也然此但可以行天子诸侯而不可以行于士庶人岂天下之逹道哉就以天子三昭三穆明之殷祖丁没而叔沃甲之子南庚立南庚没而祖丁之子阳甲盘庚小辛小乙皆相继立则是两世已周六庙而小乙之子武丁遂不得列其曽祖祖辛于世次矣以诸侯之二昭二穆者明之吴寿梦没而子诸樊立诸樊没而弟余祭夷末皆相继立则是两世已周四庙而夷末之子僚遂不得列其曽祖去齐于世次矣晋贺循曰昭穆父子位也若当兄弟旁满輙毁上祖则祖位空悬世数不足正谓此也朱子又曰昭祔则穆不迁穆祔则昭不动皆刘歆之余论而张璪軰亦以为説夫既以昭穆分居太祖左右自宜以尊卑为序时当昭主上迁明是以子先父安得以为各不相见而无嫌乎故陆佃非之曰昭穆者父子之号昭以明下为义穆以恭上为义方其为父则称昭取其昭以明下也方其为子则称穆取其穆以恭上也岂可胶哉坛立于右墠立于左以周制言之则太王亲尽去右坛而为墠王季亲尽去左祧而为墠左右迁徙无嫌又曰显考王考庙与左祧为昭皇考考庙右祧为穆又曰太祖之庙百世不迁三昭三穆亲尽则迭毁如周以后稷为太祖王季为昭文王为穆武王为昭成王为穆康王为昭昭王为穆其后穆王入庙王季亲尽而迁则文王宜居昭位武王宜居穆位成王昭王宜居昭位康王穆王宜居穆位所谓父昭子穆是也説者以昭常为昭穆常为穆则尊卑失序夫佃以父子为昭穆其説良是显考庙皇考庙王考庙考庙既有定名则亲尽世迁庙以次进本自顺序但狃于此説而幷疑昭常为昭穆常为穆之言则不察于先王定昭穆之意矣盖昭穆所以有常者本其生时之序列而言也列于左者为昭取阳明之义也列于右者为穆取阴晦之义也故父为昭子为穆孙为昭曽孙为穆孙为昭来孙为穆此列一定虽主于百世之乆而不可以易所以孙必从祖祔必以班而武王谓文王为穆考成王称武王为昭考至其后世犹以管蔡郕霍为文之昭防晋应韩为武之穆皆本其生时一定之列也盖古之为治者最严宗法故制为昭穆以睦族别生昭与昭齿穆与穆齿使不相乱盖自上古得姓以来未有改也如以太祖而下始序昭穆则太祖以上有祖焉昭穆又当何所始乎故庙或东或西主之或南或北皆非昭穆之名所由起而又何足论哉今不欲使兄弟之世乱昭穆而序使父子得以迭称充佃此説可以废昭穆而不用矣于义何居而以显考王考为昭皇考考庙为穆乎故凡言昭穆者以人定庙则可以庙定人则不可由是知古之立庙不必太祖居中而左为昭右为穆也晋孙毓曰宗庙之制外为都宫内各有寝庙别有门垣太祖在北左昭右穆差次而南其于规模则诚宏逺然恐非人情之所便也盖四亲庙祭必同日礼必亲行而中隔太庙左右相悬则骏奔之间势亦难及意其或从古人上右之制皆以南向第为一列中有閤门以通徃来则顺而易达迩而易周行礼者不苦其难矣余亲之庙兄弟不可以同宫则别一列世室诸亲不系于近亲则又别为一列酌人情之便随地势之宜或在其前或在其后或在其左或在其右但主各自为尊不必限于一处也羣庙之立太祖独尊盖为功徳非特为亲意其为庙必近正朝以就臣庶是太祖之庙又宜在羣庙之四上矣太祖也四亲也世室也一定而不易余亲也诸宗也随时而有加庙以类从位以义制此则所谓各全其尊而不嫌者奚必以太祖居中而定尊卑哉以鲁诸庙观焉武焬异世而立者也桓僖同日而灾者也不知其为左昭右穆之次置于四亲之上耶抑各列于别所也汉代犹为近古而每帝建庙各在一所虽未尽当得非礼意之仅存者欤茍如孙毓所云则都宫之地有限而増立之庙无常使毓适遇庙多之际亦何以自处哉盖惟昭穆之义隐而后世儒之説拘于此能通其变不尚空言则宋宣祖之主未迁而太祖已不失为祖故晋武帝欲虚位以待宣皇不为过也唐睿宗之世不混而中宗终不失为兄故晋贺循欲以别庙处惠帝不为过也又如鲁无文王庙而其祧主藏于世室则必非周公之庙之上也父不与子顺次而下为嫌则晋蔡谟欲为四府君毁主改筑别室者亦不为过矣礼取于从宜而已乌在其以昭穆为列哉此所谓明于昭穆之序也【此一叚明昭穆之序】庙以容主为限贺循之説也太祖之庙所以祫羣庙祖所自出之庙所以禘圣贤而先公先王之二世室所以藏祧主祖庙之祭非一筵世室之藏非一代其制不得不大四亲余亲之庙与不迁之宗取于容考妣二主而已则其制可小矣庙之小者如朱子殿屋之説释宫之文斯可矣而其大者则亦度其禘祫祧主之所当容而加广焉作太庙正寝十四间东西储各一间合十六间宋脩太庙广庙室为十八间亦取于容主焉耳故可以备而不备是为简简则防祖不必崇而崇是为奢奢则伤民皆非权也故周礼祭仆言小防服于小庙仆言大防于小寝大寝郑注云小庙髙曽祖以下也始祖曰大庙又云小寝髙祖以下庙之寝也始祖曰大寝此可见庙之有大小矣今即武丁时明之其父为小乙其祖为祖丁其曽祖为祖卒其髙祖为祖乙当为四亲沃甲为曽叔祖南庚为从叔祖阳甲盘庚小辛皆为伯父此五君者亲尽亦当有庙成汤为百世不迁之祖太甲太戊为百世不迁之宗契为所自出之祖相土为所自出之宗又有先王先公之二祧凡为庙者十有六夫二祖二祧其庙皆当大矣其余宗亲之庙尚有十二无所用于大者也使皆扩其规模槩穷壮丽以伤民力武丁岂忍为之故庙制不可以不备而亦不可以过崇惟在节于礼而已此所谓明于庙寝之制也【此一叚明庙寝之制】祭有二节曰时祭曰间祀时祭有四祠禴烝尝是也间祀有三享尝追享朝享是也春曰祠以其嗣嵗也夏曰禴以其物薄也秋曰尝以其糓成也冬曰烝以其物众也享尝亦秋尝也朝享者祫也享尝于不迁之庙行之故礼记有大尝之名祫禘皆于冬烝之月行故周礼有大烝之名周公告祭文王庙于雒邑亦禘礼也而周书谓之烝祭嵗则凡祭之行于秋冬二时者虽祫禘皆得用时祭之名也元丰礼文曰祠禴烝尝之名春夏则物未成而祭薄秋冬则物盛而祭备故经传恒言禘尝烝尝而孔安国亦以烝尝为大享是祭莫大于烝尝而时以秋冬为善也若春夏二时百礼难洽非所以行大享也鲁文公以祫行于建未之月闵公以禘行于建辰之月僖公则行于建午之月皆非冬月大烝也世儒据以证古此祫禘之时説者所以多误欤礼时为大节在其中矣故祭义曰祭不欲数数则烦烦则不敬祭不欲疏疏则怠怠则忘疎数得中祭之节也盖亲之近者处礼以仁情有所不容已则必有四时之特祭故禴祠烝尝于公先王谓近亲也亲之逺者处礼以义势有所不能周则惟特一享尝而止故虽周公皇祖不过秋而载尝非以其逺乎近亲虽不能疎然亦不可太数故时祭之外不必有所加也逺亲虽不能数然亦不可太疏故一嵗之中不可有所旷也家语于亲庙有月祭以月祭为正祭则既烦矣于四亲有享尝而无时祭则又怠矣逺祖之有祫禘尚有疏于一年一举者乎皇氏曰虞夏祫祭毎月皆为此説必有自矣纬书乃曰三年一祫五年一禘是本公羊五年再殷祭之説非圣人之正论也夫与于祫禘者虽皆逺祖然或以世传之及或以徳泽之存岂有一年而不得一享者哉乂程子因见王制有天子犆礿祫禘祫尝祫烝诸侯礿犆禘一犆一祫尝祫烝祫之文遂以此祫为时祫而曰诸侯祠禴尝烝之祭为庙礼烦故毎年于四祭之中三祭合食于祖庙惟春则祭诸庙夫王制之言多不可晓而章内礿禘二字为尤差误盖礿当为祠禘当为禴也程子不过縁文生义耳至胡康侯于春秋宣公有事太庙释曰有事者时事则以为时祫矣春秋之祀时祭既别有烝尝之书则犆不止于春也何为而又有时祫乎岂以大传有大夫士干祫及其髙祖士虞礼有哀荐祫事之言而遂比附其义欤夫祫言于大夫士者本为祔发盖新主祔则髙曽祖考之位皆当逓迁其礼宜祫然男祔不及女女祔不及男不相杂也若时事则大夫士不能备羣庙虽礼尸止在一堂而四亲异室男女各室曷常用祫哉况天子诸侯既有特庙则四亲不可以不特祭也时事而祫逸则逸矣然主皆相见如男女何彼春秋所谓有事者盖因事告祭乃祷祠之类耳而与烝尝分为两时事不亦赘乎其后致堂胡氏于王制犆祫之説既辨其非信斋杨氏于纬书祫禘之期又辟其妄理亦可以易晓矣而后儒相沿卒莫能辨非新旧习之杂移简节之易溺欤是故特祭四亲之庙以四时焉特享不迁之庙以秋尝焉祫禘太祖之庙以冬烝焉此祭之正也其余无常时者惟因事告祭而已每月则于祖庙有告朔于亲庙有荐新其礼亦略皆不列于正祭矣此所谓明于祭享之时也【此一叚明祭享之时】夫祭礼之大者圣人之所重也故孔子曰明乎禘尝之义治国其如示诸掌乎圣学不传情文俱防战国诸儒务为夸诞或以国俗淫威附为古义或以迂儒辟见着为成书各以其能售知世主而其徒转受遂至流传岂独汉儒之罪哉夫五帝不相沿乐三王不相袭礼虽其言果出于圣人茍于时宜不合有三重者犹当一防以理而变通之况世儒附防难通之论哉文献不足杞宋无徴然天理之在人心者自尧舜至于途人一也不蔽于心节文具在安得尽谓先儒之説已有可据而不一致疑哉不揣庸愚爰考斯义正以博求大雅君子一讲明耳
　　又按礼经无墓祭之文而上陵之礼三代以前虽不经见然自汉以后歴代相承率不敢废非不敢也盖不忍也光武凡三幸长安皆有事于十一陵蔡邕曰闻古不墓祭朝廷有上陵之礼始为可损今见其仪察其本意乃知孝明帝至孝恻隠不可易唐开元礼有天子上陵仪注又嵗有清明设祭朔望时节之祀宋又行于春秋以为常我朝上陵之礼嵗凡三举为清明也中元也冬至也毎遇行礼文武诸司各遣官一员而以亲王或驸马主祀事天下无事天子于清明日亦或一行其藩王或来朝者亦许谒孝陵在南京内外臣僚有事经过者必先拜谒否则有罪庙祀总论
　　按庙制者王制天子三昭三穆与太祖之庙而七其制在中门之左外为都宫内有门垣太祖在北左昭右穆以次而南则其大略也汉承秦弊诸庙各建首违古制明帝又欲遵俭自抑藏主先庙章帝承之遂不敢加而同堂异室之制立更歴为晋唐宋皆不能有所裁正至使太祖之庙下同子孙无以见其为七庙之尊羣庙之神厌于祖考而不得自为一庙之祖孝子顺孙宜亦有所不安矣
　　按禘祫者礼王者既立始祖之庙又推始祖所自出之帝而以始祖配之曰禘合毁庙未毁庙之主而享于始祖之庙曰祫盖缛仪盛物莫备于禘祫而追本追逺亦莫深于禘祫天道小变于一闰则三年一祫【三年一闰天道小备故三年一祫】天道大备于再闰则五年一禘【五年一闰天道大备故五年一禘】禘以四月维时生长乃祭其所自生【祫以四月则春夏之间生长之时故祭其所自生】祫以十月维时成熟乃原其所由本【祫以十月则秋冬之交成熟之际故反其所由本】禘祫之祭其大略如此汉唐而下或祫不及祧或禘非其祖虽谓之不祫不禘可也而或缺焉不举或嵗暮一行又岂不疏不数之谓哉按祧庙世室者王者既立七世之庙矣三昭三穆之数已盈而有升祔之主当入乃议祧焉三昭三穆之主当祧而有功徳之主当崇乃议世室焉盖父昭子穆而有常数者礼也祖功宗徳乃无定法者义也今以刘歆之説考之周共王之时稷为始祖武康穆为三昭文成昭为三穆犹七庙也至懿王则共王升祔而文王当祧以有功徳也乃立文世室于三穆之上而八庙始増至孝王则懿王升祔而武王当祧亦有功徳也乃立武世室于三昭之上而九庙始备自是而成王不可祧也乃十庙焉自是而康王不可祧也乃十一庙焉盖七庙者天子宗庙之常数亲尽则祧世室者在七庙之外正以待有功徳当祧而不可祧者初不限其数也【按周人宗庙都宫之制七庙各为一室太祖之庙居中分为三昭三穆其中有功徳者别出之以为世室如刘歆之説兄弟相继者各为一世而各自为室每嵗四祭如周礼所谓祠禴尝烝者春祠则犆祭夏秋冬则祫祭如特祭一庙前一日省视当日行礼十四日遍七室毎室各祭则羣庙之主各得自伸其尊而不厌于太祖矣至于夏禴秋尝冬烝则先期各于其庙告以时祫之意至日各迎其主祫食于太祖之庙而已祧者不与焉则主祭者不劳而而行之不难矣】汉而下有未及祧庙未正世室而备九庙十一室者皆不深考于礼者也夫庙制也禘祫也祧庙世室也皆礼制之大者也三代相因莫之能改也至如所谓特享出主祔食者宗庙之礼莫详焉按特享者王制天子特礿祫禘祫尝祫烝解者曰春时特祀各于其庙也禘尝烝皆合食由是观之春孟特祀三孟合食自古则然矣盖物各有则礼贵得中专于特享则不足以萃其离而合其异专于合享则不足以伸其敬而全其尊专特伤仁专合伤义况先王制礼縁时物有已成未成之时故时祭为特享合享之异各有取义非无谓也而汉唐以来四时之祭一于合享亦非礼之尽得也按出主者礼天子合祭于祖则祝迎羣庙之主主出庙入庙必跸是古者合享于太庙未有不主也夫体魄窀穸之后神气则无所不之故为主以依之主之所在神之所在也中庸记宗庙之礼设其裳衣而主固临于上也惟汉作原庙月以衣冠岀游先儒谓汉惠饰非叔孙侮礼而况以衣冠代主尤为无谓也哉【原庙衣冠始孝惠之饰非叔孙通之侮礼也】按祔食者礼殇与无后者祔食孔子告曾子亦曰殇与无后者祭于宗子之家伊川又曰殇子无后者祭终兄弟之孙之身由是观之正享之祭长配食之祀短故非短也从祖祔食各以班祔其势不得不然耳既从祖而祔即从祖而毁亦理势之自然岂有正享之祖已祧而祔食之孙乃尚岿然独存也是宜停祀罢享不俟终日者矣特享也出主也祔食也皆品节之详者也三代相因亦未之能改也我国家于宗庙之礼讲究于初年因革于累世防诸歴代之载籍博采羣臣之奏议固详且备矣然庙制出于中年之改作禘祭滞于上世之难推祧祀缓于七室之既盈大祫笃于嵗暮之烦数特享已于同堂之歆祀出主重于神灵之妥安而祔食之位又以其因仍沿袭而莫之罢焉更化善治不无望于今日也矣







　　图书编卷九十九
&lt;子部,类书类,图书编&gt;
　　钦定四库全书
　　图书编卷一百
　　明　章潢　撰
　　明堂大飨总叙
　　昔周公郊祀后稷以配天宗祀文王于明堂以配上帝朱子谓郊而曰天所以尊之也配天以祖亦所以尊祖也明堂而曰帝所以亲之也配帝以父亦所以亲亲也尊亲之说诚有以得周公制礼之意矣岂凡有天下者皆得郊以尊其祖亦皆可以明堂亲其亲乎诵郊祀后稷之颂曰思文后稷克配彼天诵宗祀文王之颂曰仪式刑文王之典日靖四方又曰维天之命于穆不已于乎不显文王之德之纯是后稷德足配天郊祀之礼不可易也文王有配帝之德而无以伸其配享之情仁人孝子岂得已哉此武周明堂之礼以义起也后世君王祖非后稷郊祀即冝配以创业之主而亲之德非文王则明堂之飨可已乎其不可已乎知此始可以议明堂之典始可对扬我世宗明堂大飨之休烈也至于诸家所论制度各有不齐惟以义起典礼得其当则惟王定制亦可以义而裁之矣何必拘拘诸儒之说哉




















　　朱子曰论明堂之制者非一窃意当有九室如井田之制东之中为青阳太庙东之南为青阳右个东之北为青阳左个南之中为明堂太庙南之东即东之南为明堂左个南之西即西之南为明堂右个西之中为总章太庙西之南即南之西为总章左个西之北即北之西为总章右个北之中为堂太庙北之东即东之北为堂右个北之西即西之北为堂左个中是太庙太室凡四方之太庙异方所其左个右个则青阳之右个乃明堂之左个明堂右个乃总章之左个总章之右个乃堂之左个堂之右个乃青阳之左个也但随其时之方位开门耳太庙太室则毎季十八日天子居焉古人制事多用井田遗意此恐是也
　　明堂制度
　　明堂之制或以为一殿【公孙玉带之言裴显亦言一殿】或以为五室【考工记】或以为九室十二堂【大戴礼张衡东都赋】或以为十二室【吕氏春秋】或以为四堂十二室【明堂月令】其堂室之多寡不同如此或谓之天府【神农】或谓之合宫又曰昆仑【黄帝】或谓之五府【尧舜】又曰衢室【尧】又曰总章【舜】或谓之世室【夏】或谓之重屋【应劭又云商曰阳舘】或谓之明堂【周】蔡邕又取其正室之貌则曰太庙取其尊崇则曰明堂取其四时之学则曰太学取其水圜如壁则曰辟雍大戴礼云其外有水曰辟雍古周礼孝经说明堂文王之庙戴德云明堂辟雍是一其名之不同如此左传鲁僖公五年既视朔遂登观台服氏云人君入太庙视朔天子曰灵台诸侯曰观台在明堂之中文公二年服氏曰明堂祖庙并与郑注不同玉藻云天子庙及路寝皆如明堂制即郑以为三者名异而制同王制云小学在公宫之左太学在郊即云天子曰辟雍是学不得与明堂同为一物又天子宗庙在雉门之外孝经纬云明堂在国之阳玉藻又云听朔于南门之外是明堂与祖庙别处不得为一也蔡邕明堂章句曰明堂者天子太庙所以宗祀周谓明堂东曰青阳南曰明堂西曰总章北曰堂中曰太室人君南靣故主以明堂为名在五堂之中央皆曰太庙享射养老教学选士皆于其中故取其宗祀之清貌则曰清庙言其正室之貌则曰太庙取其尊崇则曰太室取其堂则曰明堂取其四门之学则曰大学取其四靣周水圜如壁则曰辟雍虽各异名而事实一也袁凖正论明堂宗庙太学各有所为而儒者合为一体失之逺矣宗庙之中人所致敬幽隐清净鬼神所居而使众学处焉享射于中人鬼慢黩生死交错囚俘截耳疮痍流血以干鬼神非其理也茅茨采椽至质之物建日月承玉辂以处其中非其类也夫宗庙鬼神之居祭天而于人鬼之室非其处也王者五门宗庙在一门之内若在庙而张三侯又辟雍在内人物众多非宗庙之中所能容也其用之不同如此夏度以歩商度以寻周度以筵大戴礼云宫统三歩东西九南北七筵堂髙三尺礼记正义曰按郑日録云明堂东西九筵南北七筵堂崇一筵五室凡室二筵明堂月令堂高三丈东西九南北七筵又云堂方百四十四尺坤之防也屋圜径二百一十六尺干之防也太庙明堂方三十六丈通天屋径九丈其广狭之不同如此或以为在国之阳三里之外七里之内丙巳之地【淳于登説】或以为在宫中【顔师古说盖得之干路寝欤】或以为在郭内【字文溰说】或作之汶上【武帝】或寓之雩坛【隋】或寓之圜丘【唐】或以为在近郊三十里【明堂月令】其地之不同如此或祭上帝【黄帝】或祭五帝【唐虞】或祭太乙【武帝时以上帝为太乙】或除五天帝【明帝时挚虞除五帝终东汉至晋皆以五帝即上帝上帝即天帝用王肃一天之说于是除五帝之位惟祭上帝】或祭五人帝【郑康成说】淳于登曰周公祀文王于明堂五帝之精太防之庭中有五帝座星蔡邕明堂论曰明堂者所以崇礼其祖以配上帝也其所祭之不同如此大戴礼云凡九室四户八牎共三十六户七十二牖以茅盖屋上圜下方明堂月令云四户八窓淳于登曰八牎四闼郑骏之曰戴礼所云虽如盛德但云九室三十六户七十二牖似吕不韦作春秋时说者非古也其制之不同如此古周礼孝经说盖以茅晏子春秋曰明堂之制下之温湿不能及也上之寒暑不能入也木工不镂示民知节也吕氏春秋曰周明堂茅茨蒿柱土堦三等以见节俭也胡广曰古之清庙以茅盖今之明堂茅盖之乃加瓦其上不忘古也封轨议曰上圜下方以则天地通水圜宫以节观者茅盖白盛为之质赤缀白缀为之户牖大小栱缀大梠飞檐上以清阳玉叶覆之后竟不行其制度之丰俭如此隂阳九九之变且圜盖方载六九之道也八闼以象八卦九室以象九州十二宫以应十二辰三十六户七十二牖以四户八牖乗九室之数也户皆外脱而不闭示天下不藏也通天屋高八十一尺黄钟九九之实也二十八柱列于四方七宿之象也堂高三尺以应三统四乡五色各象其行外博二十四丈以应节气也封轨议曰郑曰五室者象五行也九堦者法九土四户者逹四时八窓者通八风上圜下方以则天地白虎通又以为上圜法天下方法地八窓象八风四闼法四时九室法九州十二坐法十二月三十六户法三十六雨七十二牖法七十二风其取象之不同如此五帝之位正四方而明堂祭于四维不以其方天子之朝向明而明堂则四时异宫不必南靣其所向之不同如此或配以远祖【汉初配以高帝晋初配以宣帝寻复还以文帝配】宋朝升以列圣同侑其配享不同如此或一犊【明帝纪光武制】或具大牢【武帝从方士言】其牲醴如此且明堂之制于以朝羣后而致其义养三老而致其仁颁月令以奉天时听政考言以修人纪适时也又孰曰不可者乎既曰可矣则重屋总章不必询其名之诡土阶茅茨不必从其制之陋至若八闼以象八卦九室而象九州上圜而法乎干下方以体乎坤十二宫以应歳之辰七十二牖以应气之候者无为诡异不经也要之广大周旋礼文防净足以致享上帝其最不可取者蔡邕之章句而最可取者袁凖之正论而已

















　　世室重屋明堂考
　　考工记曰夏后氏世室堂脩二七广四脩一【按世祭有天下者配五帝于此故曰世室即明堂也夏屋两翼檀弓云覆若夏屋者是也先儒因鲁公称世室遂以爲庙制非也庙岂有五室于一堂哉辨见玉藻郑氏曰世室者宗庙也鲁庙有世室牲有白牡此用先王之礼脩南北之深也夏度以歩令堂修十四歩其广益以四分修之一则堂广十七歩半】五室三四歩四三尺【郑氏曰堂上为五室象五行三四歩室方也三四尺以益广也木室于东北火室于西南金室于东南水室于西北其方皆三歩其广益之以四尺此五室居堂南北六丈东西七丈按三四歩四三尺乃互文其横广皆三歩四尺其直修皆四歩三尺郑氏以修不益而但益广则横连不通而直又大空文亦不顺】九阶【郑氏曰南面三三而各二】四旁两夹窓【郑氏曰窓助万爲明每堂四□八窓】白盛【郑氏曰蜃灰也盛之言成也以蜃灰垔墙所以餙成宫室】门堂三之二【郑氏曰门堂门侧之堂取数于正堂令堂如上制则门堂南北九歩二尺东西一十一歩四尺尔雅门侧之堂谓之塾】室三之一【郑氏曰两室与门各居一分】殷人重室堂修七寻堂崇三尺四阿重屋周人明堂度九尺之筵东西九筵南北七筵堂崇一筵五室凢室二筵
　　按下云庙门容大扄七个闱门容小扄参个注扄鼎之扄长三尺每扄为一个七个二丈一尺庙中之门曰闱小扄膷鼎之扄长二尺参个六尺【按膷鼎无扄小鼎指羊豕鼎注见后】或曰即世室门也路门不容乗车之五个注路门者大寝之门乗车广六尺六寸五个三丈三尺言不容者是两门乃容之两门乃容之则此门半之丈六尺五寸或曰此即重屋门也应门二彻参个注正门谓之应门谓朝门也二彻之内八尺三个二丈四尺或曰此即明堂门也郑氏之注本此然应门二丈四尺与夏世室门二丈三尺三寸有竒正合则世室即明堂可知殷承夏后其制皆同但改爲重屋髙其堂四其檐耳周承殷后则亦重屋矣窓户皆同但深广堂室大小异耳淮南子云明堂之制重屋是也庙与寝则放其制扩而大爲五庙五寝异处呉氏曰按书传云周人路寝南北七雉东西九雉室居二雉以雉长三丈言之则南北之脩为二十一丈东西之广为二十七丈此路寝之制古人寝不逾庙则明堂之制固宜大于路寝今日明堂之室止于丈八尺而反狭路寝逺矣岂有是礼哉【注见寝此说误】盖明堂乃祀始有天下者配上帝之所四时迎气于四郊祭帝还于明堂亦如之而配以文王武王诗我将我享惟羊惟牛乃祀文王于明堂之诗时武王未没故不云武王牧野语称武王祀乎明堂而民知孝是也则始祖配天一年止一祭有天下祖配上帝一年四祭矣月朔则以特牛告朔于明堂而听朔于南门外余日之朝皆路寝门外其六年诸侯总朝亦于明堂每年朝则于庙将合诸侯则司仪于国外为坛三成宫旁一门下为五室以向明方四尺设东西南北上下六色于上设六王以代之诏王仪南向见诸侯其方岳之明堂亦同此制故先儒误合为一详见玉藻诸侯则告朔听朔于庙春秋于告月犹朝于庙是也传曰诸侯受十二月朔正于天子藏于太祖庙毎月朔朝庙使大夫南靣奉天子之命君北靣而受之此时使有司先告朔慎之至也受于庙者孝子归先君不敢自专也言朝者縁生以事死亲在朝朝莫夕已死不敢渫鬼神故也必于朔者感月始生而朝也按此言礼是而释义非
　　尸子曰黄帝曰合宫有虞曰总章商曰阳舘周曰明堂通典曰黄帝拜祀上帝于明堂唐虞祀五帝于五府夏后享祖宗于世室商人曰重屋周人宗祀文王于明堂以配上帝汉时公孙玉带黄帝明堂图则明堂要自黄帝始也今之言明堂秪知其始于周耳考古者盍详其所自始云
　　歴代明堂飨祀
　　黄帝拜祀上帝于明堂或谓之合宫其堂之制中有一殿四靣无壁以茅盖通水水圜宫垣为复道上有楼从西南入名昆仑天子从之以入拜祀唐虞祀五帝于五府苍曰灵府赤曰文祖黄曰神计白曰明纪黑曰矩夏后氏曰世室商人曰重屋周人曰明堂其制度详于礼经汉武帝元封五年祀太一五帝于明堂上座髙皇帝对之牲以太牢天子从昆仑道入始拜明堂如郊礼礼毕燎堂下其明堂制从公孙玉带所上黄帝时图也后汉光武建武三十年初营明堂明帝永平二年正月辛未初祀五帝于明堂光武帝配五帝座位堂上各处其方黄帝在未皆如南郊之位光武位在青帝之南少退西靣牲各一犊奏乐如南郊章帝元和二年二月壬申宗祀五帝于孝武所作汶上明堂光武帝配如洛阳明堂礼癸酉更告祀高祖太宗世宗中宗世祖显祖于明堂各一太牢安帝延光三年祀汶上明堂如元和故事初建武营明堂其制上圆下方八窓四闼九室十二座三十六万七十二牖魏明帝太和元年正月丁未宗祀文帝于明堂以配上帝祝称天子臣某晋武帝泰始二年正月丁丑宗祀文皇帝于明堂以配上帝又议明堂宜除五帝之座同称昊天上帝各设一座而已十年十月诏复明堂五帝位东晋大元十三年孝武帝正月后辛祀明堂车服之宜悉遵汉制出以法驾服以衮冕宋孝帝大明五年依汉汶上仪设五帝位太祖文帝对飨祭皇天上帝鼎爼彞簋一依大庙礼制作作大殿屋十二间以应一周之数其余烦杂一皆除之六年正月帝亲奉明堂祭五时帝以太祖配齐高帝建元元年七月祭五帝之神于明堂有功德之君配明堂制五室从王俭之议也明帝永泰元年有司奏以武帝配梁祀五帝于明堂服大裘冕罇以瓦爼豆以纯漆牲以特牛肴膳准二郊若水土之品蔬菜之属犹宜以荐郊所无者并从省行礼自东郊而升从青帝始止一献清酒无黍肉之礼请停灌及授爼十二年毁宋太极殿以其材为明堂十二间基准太庙以中央六间安六座悉南向东来第一青帝第二赤帝第三黄帝第四白帝第五黑帝配帝总配五人帝在祚阶东上北向大殿后为小殿五间以为五佐室焉陈祀昊天上帝五帝于明堂牲以大牢粢盛六饭铏蔬备荐焉武帝以德帝配文帝以武帝配废帝以文帝配堂制殿屋十二间中央六间依前代安六座四方帝各依其方黄帝居坤维而配飨座依梁法后魏文帝大和十三年四月经始明堂改营大庙迁洛之后宣武永平延昌中欲建明堂而议者或云五室或云九室至明帝神中复议之元义执政遂营九室值乱不成宗配之礼迄无所设北齐采周官考工记为五室后采汉三辅黄图为九室并终不立隋文帝开皇中议立明堂时将作大匠宇文恺依月令造明堂木様以献帝异之然以众议不定故不成终隋代祀五方上帝于明堂常以季秋在雩坛上而祀其用币各依其方人帝各在天帝之左大祖在昊天南西向五官在庭各依其方牲用犊十二皇帝太尉司农行三献礼于青帝及太祖其余皆有司助奠五官位于堂下行一献礼有燎其省牲进熟如南郊仪唐武德初定令每歳季秋祀五方上帝于明堂元帝配五人帝五官并从祀讫于贞观之末未议立明堂季秋大飨明堂则于圆丘行事永徽二年又奉太宗配祀明堂有司遂以高祖配五天帝太宗配五人帝下诏造明堂内出九室之様显庆元年礼官议太宗不当配五人帝太尉长孙无忌等议以高祖躬受天命奄有神州为国始祖抑有章太宗道格上功靖下黩拯率土之涂炭布大造于生灵请准诏书宗祀于明堂以配上帝从之干封初复议立明堂或云九室或云五室以议不定又止武后垂拱四年二月毁东都之乾元殿就其地造明堂因下诏曰时既防革莫或相遵自我作古用适于事今以上堂为严配之所下室为布政之居来年正月一日可于明堂宗祀三圣以配上帝其月明堂成号为万象神宫天授二年正月乙酉日南至亲祀明堂合祀天地以周文王及武氏先考妣配百神从祀并于坛位以茅布席而祀武大后又于明堂后造佛舍髙百余尺始造为大风振倒俄又重营其功未毕证圣元年正月丙申夜佛堂灾延烧明堂至明而尽未几复令依规制重造明堂凡高二百九十四尺东西南北广三百尺上施寳凤俄以火珠代之明堂之下围绕施铁渠以为辟雍之象天册万嵗二年三月造成号为通天宫四月又行亲享之礼大赦改元为万歳通天明年九月又享于通元宫开元五年幸东都将行大享之礼以武大后所造明堂有乖典例遂拆依造乾元殿每临御依正殿礼自是驾在东都常以元日冬至于乾元殿受朝贺季秋大享依于圎丘行事其大飨仪具开元礼宋初因唐制每嵗冬至圎丘正月上辛祈谷孟春雩祀季秋大享明堂凡四祭昊天上帝初未尝亲祠只命有司摄事寓祭南郊坛至仁宗皇祐二年始以大庆殿为明堂合祭天地太祖太宗真宗并侑又建炎以来朝野杂记明堂者仁宗皇祐中始行之其礼合祭天地并配祖宗又设从祀诸神如郊丘之数政和七年既建明堂于大内自是歳以九月行之然独祀上帝而配以神宗惟五帝从祀绍兴元年上在防稽将行明堂礼命迩臣议之王刚中居正为礼部郎官首建合祭之议宰相范觉民主之以常御殿为明堂但设天地祖宗四位而已四年始设从祀诸神七年复祀明堂而徽宗崩问已至中书舍人傅崧卿请増设道君大上皇帝配位于大宗之次礼部侍郎陈公辅言道君方在几筵未可配帝乃不行三十一年始宗祀徽宗于明堂以配上帝而祀五天帝五人帝于明堂上五官神于东厢罢从祀诸神位用熈宁礼也乾道以后说者以德寿宫为嫌止行郊礼淳熈六年李仁父周子充议复行明堂之祭并侑焉逮十四年高宗崩明年季秋乃用严父之典令郊祀从绍兴明堂从皇祐惟岁时常祀则以太祖配冬至圆丘太宗配祈谷大雩高宗配
　　歴代明堂大飨总论
　　按前代祀上帝于明堂者周礼也祀五帝于明堂者汉礼也合周礼而并用之既并祀五帝又祀上帝者唐宋礼也其不取六天之説并罢羣神从祀仅宋之神宗一人惜当时诸臣不大为建白而孝经严父之义遂终于不明矣
















　　明堂大飨
　　孝经子曰孝莫大于严父【尊严其父】严父莫大于配天则周公其人也昔者周公郊祀后稷以配天宗祀文王于明堂以配上帝朱熹曰为坛而祭故谓之天祭于屋下故谓之帝按古者圣人之于天尊而远之故祀于郊而配以祖亲而近之故祀于明堂而配以父盖一岁之间而有二祭旣于岁首一阳之月祭天于泰坛而以祖之有功者配祀又于季秋万宝告成之后飨帝于明堂而以宗之有德者配食而曰天所以尊之也尊之则祀之惟以其诚故坛而不屋以其形体称之曰天配天以祖亦所以尊祖也明堂而曰帝所以亲之也亲之则祀之必备其礼故屋而不坛以其主宰称之曰帝配帝以父亦所以亲父也朱子引陈氏说谓郊者古礼而明堂者周制也周公以义起之也我圣祖初分祀天地其后乃合祀之共为坛于南郊其上则屋之焉盖泰坛明堂一也列圣相承皆以太祖太宗并享配其于孝经之义脗合无间矣
　　国朝明堂大飨典礼
　　季秋行大飨礼于南郊大飨殿省牲齐戒仪同前祈谷前三日上祭服诣睿宗庙请皇考配帝行一献礼用祝前三日太常愽士捧祝板于文华殿上填御名讫捧安于香帛亭厨役舁至神库供奉三更初太常官请安神位陈设如仪祭品皇天上帝南向【骍牛一苍璧】皇考西向配陈设同无玉是日上常服乗舆至内西天门外神乐观二知观叩头起执香炉导至神路锦衣卫官跪奏落辇上降舆导引官导上至大次具祭服出导引官导上由左门入至陛上典仪唱乐舞生就位执事官各司其事内賛对引官导上至拜位内赞奏就位典仪唱迎帝神奏乐乐止奏四拜【传赞百官同】典仪唱奠玉帛奏乐奏陞坛内赞导上至上帝香案前跪奏搢圭奏上香讫上受玉帛奏献玉帛讫奏出圭内赞导上至配位香案前【仪同前】奏复位乐止典仪唱进爼奏乐齐即舁安讫奏陞坛内赞导上至上帝前奏搢圭奏进爼奏出圭内赞导上至配位前【仪同前】奏复位乐止典仪唱行初献礼奏乐奏陞坛内赞导上至上帝前奏搢圭上受爵奏献爵讫奏出圭奏诣读祝位乐暂止奏跪【传赞众官皆跪】赞读祝讫乐复作奏俯伏兴平身【传赞百官同】内赞导上至配位前同前献爵讫奏复位乐止典仪唱行亚献礼终献礼【仪同初献惟不读祝】乐止太常卿立于殿西东向唱赐福胙内赞奏诣饮福位内赞导上至祝饮位光禄寺卿捧福酒胙跪于左奏跪奏搢圭奏饮福酒讫奏受胙讫奏出圭奏俯伏兴平身奏复位奏四拜【传赞百官同】典仪唱彻馔奏乐乐止典仪唱送帝神乐奏四拜【传赞百官同】乐止典仪唱读祝官捧祝进帛官捧帛掌祭官捧馔各恭诣泰坛上退拜位之东立典仪唱望燎奏乐捧祝帛馔官出殿中门奏诣望燎位内赞对引官导上至望燎位燎半奏礼毕导引官上至大次易祭服出乐止上囘至防拜祝文
　　维恭奏享于皇天上帝曰时当季秋咸成农事羣生蒙利黎兆永安邦家是頼帝德敷天臣统臣工宜为酬享谨用玉帛牲醴祗谢生成大福备此禋燎奉皇考睿宗知天守道洪徳渊仁寛穆纯圣恭俭敬文献皇帝侑歆尚享
　　乐章
　　迎神【中和】　于皇穆清兮宏覆惟仁既成万寳兮恵此蒸民祗受厥明兮欲报无因爰稽首兮式展明禋肃肃广庭兮遥遥紫旻笙镛始奏兮祥风道云臣拜稽首兮中心孔懃爰瞻寳辇兮森罗万神庶几昭格兮眷命其申徘徊顾歆兮鍳我恭寅
　　奠玉帛【肃和】　捧圭币兮瑶堂穆将愉兮神圣皇乗予心兮纯一荷帝德兮溥将
　　进爼【凝和】　歳功阜兮庶类成黍稷馝兮臑鼎馨敬荐之兮慙菲轻大礼不烦兮惟一诚
　　初献【寿和】　金风动兮玉宇澄初献觞兮交圣灵瞻造兮懐鸿祯曷以酬之心怦怦
　　亚献【豫和】　帝眷我兮居纷歆繁防兮五音再捧觞兮莫殚臣心惟帝歆怿兮生民是任
　　终献【熈和】　绥万方兮屡丰年予躬兮实荷旻天酒三献兮心益防帝命参舆兮勿遽旋
  </div>
  <div class="pagination">
   <a href="图书编_page182.html">
    上一页
   </a>
   <span>
    ...
   </span>
   <a href="图书编_page178.html">
    178
   </a>
   <a href="图书编_page179.html">
    179
   </a>
   <a href="图书编_page180.html">
    180
   </a>
   <a href="图书编_page181.html">
    181
   </a>
   <a href="图书编_page182.html">
    182
   </a>
   <span class="current-page">
    183
   </span>
   <a href="图书编_page184.html">
    184
   </a>
   <a href="图书编_page185.html">
    185
   </a>
   <a href="图书编_page186.html">
    186
   </a>
   <a href="图书编_page187.html">
    187
   </a>
   <a href="图书编_page188.html">
    188
   </a>
   <span>
    ...
   </span>
   <a href="图书编_page184.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
