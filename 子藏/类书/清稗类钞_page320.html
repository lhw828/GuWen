<!DOCTYPE html>
<html>
<head>
    <meta charset="UTF-8">
    <title>清稗类钞 - 第 320 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 320 页/共 432 页</h1>
    <div class="content">　　闵萝屏善琴

　　南汇闵苎，号萝屏，黄大昕继室。少时学琴于其叔某，兼习诗画，而琴尤擅长.归黄后，亲操井臼，不以翰墨妨女红，为闺阁所难.

　　梅雨田善胡琴

　　梅雨田，名大锁.精于乐，初以笛名，能吹昆曲三百余套。以昆曲不盛于世，乃改习胡琴。胡琴以手能发音者为佳， 「 俗谓之手音。人之指肉有厚薄，故音有高下。琴瑟贵甲肉之音，胡琴则纯贵肉音。」 梅体肥而肤润，故发音为天下第一。又性聪，闻声，辄能摹效， 「 俗谓之耳音。」 深得神趣。丝竹到手辄善，有孔能吹，有丝能弹，天生佳质也，而尤工者为锁吶、胡琴。

　　胡琴本无奇声，自梅弄之，凡喉所能至，弦亦能至，柔之令细则如蝇，放之令洪则如虎，连之令密则如雨，断之令散则如风，呼吸通神，清脆高响。他琴师皆板板数调，取足和音而止。梅自开板， 「 俗谓之过门.」 即出新声，至唱处，更丝丝入扣。大抵人之喉音，能密能久，丝则一响即杀。梅鼓之，尺寸加密，凡一隙，均加一音，节节填满，不令有丝毫空漏。手指上下，急如风轮，密如蛇足，而某音应深按使切，某音应浅抚令泛，虽繁不胜记之中，而以耳会，以神通，无不入妙入微，曲尽其趣。其二黄开板，迥不犹人，不独倜傥舒和，而煞尾处撮六七音于一轮指之中，如联珠并流，如轻环急转，紧处加密，而余处仍故放令疏，戛止徐来，界限清楚。其取径皆大方家数，又非徒以繁弦急管见长，唱调无穷，弦亦复无穷.每换句调，则易其法，每弄过门，则更其声，五花八门，层出不已。他人虽拾得一二，莫能窥其涯涘也。

　　陈彦衡善胡琴

　　陈彦衡，蜀中世家子，曾为吏，善鼓琴。自幼往来京师，即注意于唱，以喉短，遂师梅雨田，习胡琴，多传其法。而手音亦与之相亚，凡唱法、读字法、弄琴法，用力颇勤，均得梅之衣钵。梅死，首推陈，伶界、乐界均尊上之。陈亦善于指导，经其教授，无作门外唱者。名伶谭鑫培至沪，以琴师无当意人，重值聘陈往，以其曾为吏，故尊视之。惟陈本纨袴子，性骄亢，与谭等，致不能终其交。

　　瑟

　　瑟，前广后狭，面圆底平，中高，首尾俱下。通长六尺五寸六分一厘，为九倍黄锺之度，弦长四尺三寸七分四厘，为六倍黄锺之度，弦凡二十有五。通体桐木黑漆，身绘云龙，首尾绘锦，边绘云。梁用紫檀，弦孔用螺蚌为饰，以漆金架二承之。

　　李子金揄瑟鸣筝

　　李子金增生之铉性磊落，不拘形检，时与市贩孺子揄瑟鸣筝，遨游过市。即富贵家素不相识者，有邀之者，亦不辞.其在大庭广众中，虽谐语十九，然鄙猥之谈终不出之于口。

　　筝

　　筝，似瑟而小，十四弦，各随宫调设柱和弦，以谐律吕。通体用桐木，梁及尾金漆，边用紫檀，弦孔用象牙为饰。《唐书》言十三弦，或十二弦，制不可考。今十四弦，则五声二，变为七，倍之，故为十四也。

　　六弦筝

　　六弦筝，陈旸谓唐天宝中史盛作六弦琵琶。蒙古筝有六弦，意亦唐制。

　　轧筝

　　轧筝，为筝之一种，以竹片润其端而以木杆轧之者，唐时始有此器。十弦，长二尺二寸有奇。

　　琵琶

　　琵琶，一作批把，有四弦，刳桐木为之。曲首长颈，平面圆背，腹广而椭，内系细钢条为胆，面设四象十三品，犹琴之徽位，以为声音清浊之节也。《释名》谓其器本出于胡中，马上所鼓，推手前曰琵，引手却曰琶。旧皆用木拨，唐贞观中，裴洛儿始废拨用手，所谓搊琵琶者是也。今多有用六弦者。

　　白璧双之琵琶第一手

　　白璧双，名珏，苏州人。顺治初，琵琶称第一手。尝售技于南北，吴梅村《琵琶行》，为白作也。当时名流多有赠诗，王西樵曰：「四弦谁破夕烟昏，恰是香山老裔孙.国手那推贺怀智，妙音直压康昆仑。移时寂历鸣沙雁，一摘崩腾断峡猿。不是狂奴能作达，此中应有泪千痕。」陈其年曰：「玉熙宫外缭垣平，卢女门前野草生。一曲红颜数行泪，江南祭酒不胜情。十载伤心梦不成，五更回首路公明。依稀寒食秋千影，帘幙重重听此声。纵酒狂歌总绝伦，曾将薄艺傲平津。江南江北千余里，能说兴亡剩此人。醉抱琵琶诉旧游，秃衿矫帽脱梢头.莫言此调关儿女，十载夷门解报仇。」邓孝威曰：「北极诸陵黯落晖，南朝流水照乌衣。都来写入《霓裳》里，弹向空园雪乱飞.白狼山下白三郎，酒后偏能说战场。飒飒悲风飘瓦砾，人间何处不昆阳。」

　　赤陵姐善琵琶

　　康熙时，喀尔喀部有善弹琵琶名赤陵姐者，能弹　车鐡马之声，弹时朔雁俱落，彍骑环听，肃然无声。邻部厄鲁特部噶尔丹汗遣使求之，喀尔喀怒，不与.汗起兵伐之，寖灭其部，以赤陵姐归.喀尔喀部遗臣款塞求救，圣祖亲统六师征噶尔丹。丹战败，其妻阿弩戛吞率突骑略陈，被殪于军前。旋系噶尔丹以归，赤陵姐随入京师，犹奏技于王公家，闻者至有绿珠，杜秋之叹.乾隆时，徐芝仙游京师，从故侍卫闻此，因作《赤陵姐琵琶歌》，歌曰：「逻娑檀上红纹蹙，龟兹国唱无愁曲。尤物皆从气运生，天教色艺空金屋。千年沙漠藏龙蛇，化为女子颜如花。生长赤陵呼作姐，能将蕃曲谱琵琶。琵琶宫调八十一，别有新声缓挑出。韵并风生乐万方，国王一见加诸膝。其王分地跨兴和，西与山戎 「 厄鲁特。」 接壤多。闲起侵陵缘互市，终修和好悔操戈。鼓声坎坎冰天裂，艳妆正踏山头雪。一枝春色照黄沙，两国兵端从此结.虎夺龙争秋复春，朝为楚媵暮为秦。掌上青娥偏解舞，原头战骨几生尘.皇皇天子修文德，频遣行人颁玉册。蠢兹豸？契窬恶浮天，为一妇人灭一国。旌旗出没黑山陬，风雨凭陵青海头.尘起百灵争语帝，霜高属国尽防秋。维时五月三日暮，至尊驻跸香泉戍。寇骑仓皇走大荒，龙骧浩荡来西路。羽林老将为余言，亲见阏支阵前仆。四寸文綦么凤飞，周身细铠黄金镀。芙蓉十队化寒烟，剩有残英泣断弦.鬓点雪霜亡赞普，命余锋镝出祁连.理藩院里秋槐老，阶墀犹把琵琶抱。宛似虾蟆陵下人，浔阳江上伤潦倒。听弹一曲别郎官，弦上传来意万般。未死若怜胡地隔，得归终恋汉恩宽。曲终上马风萧索，风吹泪逐哀弦落。何须泪逐哀弦落，禾麦油油满沙漠。君不见倾城倾国代有人，若个老归生处乐。况尔归时国有君，太平无复强侵弱。」

　　杨至轩听琵琶

　　康熙某岁九月望日，吴维贤招海宁杨至轩上舍观诚，及金圣修、陈知载、黄右公、陈玉禾小饮，酒后听琵琶，至轩乃作诗曰：「今秋云气多沈绵，床床屋漏难安眠。遥山久失烂漫皱，远树时带橅糊烟。濮阳先生最爱客，折柬书破桃花笺。立心精诚感碧落，吾辈遂得神明怜.扫除阴霾补天漏，爽朗开豁分坤干。近来晴日颇难得，况逢明月今宵圆.酒徒入门高兴发，促迫趁早陈华筵。分湖郭索肥且鲜，京口名酒藏如泉。持螯把琖对蟾魄，快意无不当吾前。谈深银烛屡见跋，楼头已报三更天。主人情绪犹未已，征歌声与青云缘。曲终客醉皆欲去，忽闻妙手徐调弦.拢捻抹挑见指法，神技似向呼韩传。昆山玉碎珠琲散，铁马檐际当风悬。轻雷出地绕堂辊，怒瀑欲泻仍回旋。芙蓉泣露菊花笑，老蛟起舞鱼浮渊.醉中世界昧南北，此身疑在浔江边。人生悲欢宁自主，念此不觉心茫然。黄花插头杯在手，逢场取醉仍年年。惊秋双鬓那肯换，白日无奈羲和鞭。青衫泪湿伤老大，好景易过难留连.众宾起别主送客，皓月尚在天西边。归凭余醉支枕卧，梦中犹觅江州船。鸡鸣酒醒睡初觉，又听檐溜声潺湲。」

　　舒铁云闻河间琵琶

　　舒铁云闻河间琵琶而作诗曰：「车班班，入河间，河间姹女工数钱.请上琵琶弦，为君踌躇一再弹。一弹弦未整，再弹声忽警。三弹四弹风雨并，不见弦丝见指影。丝者不如竹，竹者不如肉。被服罗衣裳，当户理清曲。曲声齐唱《满江红》，催晓疑是商玲珑。千呼万唤徒为尔，千山万水愁杀侬.别有危弦促柱起，南部烟花非北里。满堂宾客不愿闻，两豆行将塞其耳。耳可塞，心欲死，君不见辽海文章亦如是。」

　　俞春浦善琵琶

　　杭州南屏僧小颠至苏州，寓南禅寺，与舒铁云相见于王仲瞿孝廉昙处。他日，仲瞿招小颠饮酒，属铁云以诗邀之，诗曰：「不吃赵州茶，南山老酒家。三秋怀落叶，一饭悟桃花。篝火依龛冷，箫声入市哗。分明同小住，风雨即天涯。欲结庐山社，经时忆远公。酸咸诗以外，酒肉佛当中。毛宝功无量， 「 时索写破迷禅师放龟诗。」 王维画最工。 「 谓仲瞿。」 觥船期一棹，要遣百分空。」

　　诗至寺，而小颠已往灵岩矣。乃以琴客俞春浦补之。会是夕风雨，春浦取琵琶作曲，鐡云乃作诗以寄小颠，诗曰：「夜寄三瓶（木审），朝飞十幅蒲。寒山枫树老，香海雪花麄。七十二峯外，西风吹太湖。不知双不借，何日下姑苏.今夕乃风雨，桓伊唤奈何。残镫青豆小，高阁白松多。一曲玉连锁，三升金叵罗.阿师当大笑，和我醉时歌。」

　　是夜，春浦所弹为《玉树后庭花》曲，铁云更作歌赠之，歌曰：「雪不醉党将军，月不抱王昭君。贺老琵琶定场屋，弹不破《玉树后庭花》一曲。初弹春鸟碎，再弄秋烟翠。青山镜六朝，红露花三昧。回身急抱琵琶腰，盟心暗贴琵琶背，使我低头欲向琵琶拜。十指玲珑一指挑，四弦惆怅半弦搔。此时神女传瑶瑟，此际宫人记洞箫。璧月夜三更，琼树春双声。都官鬓丝黑，妃子眼波青。结绮阁中香未散，景阳楼上钟初鸣.又何似玉树流光照后庭，恨不见冯小怜，弹得春风值一钱.却待秦淮新月上，留与隔江商女唱。唱出琵琶曲，传入琵琶谱.一弦琵琶弦，一柱琵琶柱。中弦盈盈张丽华，么弦子弦后庭花。老弦变宫如拍鼓，可怜门外韩擒虎。玉树玉树愁杀人，一条弦线一指痕。依稀水咽青溪栅，彷佛乌啼白下门.斜捺小弦半黍许，井底喽喽红鬼语.凄凉三十六封书，秋菊春松泪如雨。安公子，去不还。关别驾，何当弹。安西折杨柳，南唐念家山。燕市击筑筑声裂，吴市吹篪篪口缺。亦不是蜀国弦，齐门瑟，自有红梁醅酌绿蠡杯，直弹到枇杷花下东方白。」

　　程春堂善琵琶

　　程春堂居南汇大团镇南，工画兰及设色花卉，琵琶尤为绝技。晚岁，充场大使署总书，与唐晋卿善。唐亦家于大团，其壻黄祉安至，必邀共杯酌，酒后辄弹琵琶数套以为乐。黄听至《夕阳箫鼓》、《平沙落雁》，辄神为之移。

　　程性和易，年近七秩，精神甚健。黄尝询以搊捻之妙，何由至此。程曰：「余少受邑城鞠士林之传，专意练习，至忘寝食。每晨起，披衣坐床上，先弹二三套，然后下床。如是者约二十年，始觉得心应手，纯任自然。」

　　时南汇善弹琵琶者有二，一为程，一为陈子敬。子敬常旅食于外。光绪丁亥，黄肄业于上海之龙门书院，偕松江尹鹿笙明经至东门内王家，适子敬在座，见指套铜甲，弹《霸王卸甲》，声调洪亮，令人想见拔山盖世气象。人谓陈善武套，程善文套，程之品格高于陈。每岁沪上开琵琶会，必招程往，执牛耳。既作古，南汇大套琵琶为广陵散矣。

　　玉琵琶

　　玉琵琶者，武进、无锡间之老技师也，以天下琵琶第一闻，而吴中诸技师多未尝聆其奏艺。金阊有某曲工者，亦以琵琶雄南部，顾名终出玉琵琶下，意颇不平。一日，诣其宅，高堂邃宇，阒其无人。信步入一轩，中无他物，架列琵琶三，一乌木床黄杨柱胶丝弦，二沈香床檀柱玉丝弦，三紫铁床金柱铜丝弦也。曲工意以为尽于是矣，竟取铁琵琶弹之，嘈嘈切切珠落盘，意甚得也。曲终，一小童倚屏而笑。曲工方欲有问，侍者入请曰：「客饥矣，主人命姑饭，当出见。」曲工不得已，隐忍入座。饭时，絮絮问主人，且夸己技之高。倚屏小童对曰：「先生所能，童固优为之。若主人，则不屑是。」曲工大诧。童从容取铁琵琶奏之，曲工叹勿如，亟求见主人。童曰：「少安毋躁，姑观其器可乎？」乃导入一精舍，则所列架如前状，而三琵琶非故物矣。盖一石根，一象牙，一羊脂美玉也。童取而一一奏之。至玉质者，忽作异声，如凤鸣九霄，鸾翔天外，仙风披拂，豁人襟抱，亦不知为何曲也。曲工神迷精丧者久之。一声撩拨，戛然而止，回顾己身，不觉渐沮。童固请覆奏，曲工瑟缩再四，由石而牙，几不能成曲，趦趄不自安，遂不见主人而出。其后竟无来与之角艺者。

　　和必斯

　　和必斯，似琵琶狭小，直柄曲首，四弦，柄下腹背如芦节。通体用桐木。

　　二弦

　　二弦，方槽，底面有孔，木柄，曲首覆尾，如琵琶，又似三弦，但鼓方耳。

　　癞鬼均善二弦

　　广州有癞鬼均者，本名均，以病癞，人因名之。执役于剧场，善奏二弦，能随意谱一曲。而南音、粤讴、戏曲、谈骂，及风声、雨声、小儿泣笑声、新嫁娘娇啼声，举凡人世间所有之声籁，均从二弦中谱出之，听之宛似真者。

　　三弦

　　三弦，斲紫檀为之，修柄，方槽，圆角，冒以虺皮。柄下曲，贯槽中，上直，与槽面平。通长三尺三寸有奇。柄末穿直孔，贯以三轴，左二，右一，纳弦，以三轴绾之。山口及轴用象牙，柱用竹，槽面设柱，架弦微起，以指甲拨弄发声。

　　三弦定弦以取声，各随宫调.其制起于秦，本三代鼗鼓之制，而改弦易响，谓之弦鼗，故虽能倚歌曲折，而仍以节制辐辏其间.《唐书》有龙首琵琶、云头琵琶，皆三弦.饰以虺皮，则似亦唐制也。

　　陆君旸善三弦

　　疁城陆君旸初尝学吴弦于吴门范昆白，得其技，已而尽弃不用。以为三弦，北音也，自金、元以降，曲分南北，今则有南音而无北音。三弦犹饩羊也，然而吴人歌之，而祇为南曲之出调之半，吾将返于北，使撩捩之曼引而离迤者，尽归激决.尝谱金词董解元曲，又自谱所为《两鸽姻缘》新曲，变其故宫，独为剌促偪剥之音，名《幽州吟》，骇然于人。然其时故有知者，周延儒请与游。累致千金散去，终自以不知于时，尝着《三弦谱》，欲传后。会大兵入吴，遯于三江之浒者若干年。世祖闻其名，御书红纸曰：「召清客陆君旸来。」既入，御便殿赐坐，令弹。陆乃弹元词《龙虎风云会》曲，称旨，赐之金。自是，贵邸巨室争邀致之，无虚日。或欲使隶太常，弗屑也。年七十，尚能作遏云之逸响。宋荔裳按察琬赠以诗云：「曾陪铁笛宴宁王，吹笛梅花满御床。几度凄凉春草碧，不堪重过鬬鸡坊。」

　　时松江提督马进宝亦缿首下狱，人不敢问。进宝故善君旸，君旸任侠，直入狱具饷.台臣闻者皆大駴，各起谋劾之。华亭张法曹急往告，君旸忼忾曰：「吾何难仍遯之三江间耶！至尊若问我，道我病死。」言讫竟行。后上果问及，如其言，上为叹息。当是时，君旸名藉甚。初本名曜，君旸者其字。至是，以上称君旸，遂以字行，凡长安门刺往来奏记，皆得直书陆君旸以为荣.君旸后复不得志。尝过上海。上海名家子张均渌慕其技，君旸亦独奇均渌，谓均渌知己，尽授其技，作《传弦序》一篇。君旸多门徒，然皆不及均渌也。吴中三王之中有曰稚卿者，君旸弟子也。

　　王玉峯善三弦

</div>
    <div class="pagination">
<a href="清稗类钞_page319.html">上一页</a><span>...</span><a href="清稗类钞_page315.html">315</a><a href="清稗类钞_page316.html">316</a><a href="清稗类钞_page317.html">317</a><a href="清稗类钞_page318.html">318</a><a href="清稗类钞_page319.html">319</a><span class="current-page">320</span><a href="清稗类钞_page321.html">321</a><a href="清稗类钞_page322.html">322</a><a href="清稗类钞_page323.html">323</a><a href="清稗类钞_page324.html">324</a><a href="清稗类钞_page325.html">325</a><span>...</span><a href="清稗类钞_page321.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
