<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 33 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 33 页/共 320 页
  </h1>
  <div class="content">
   【西省城东俗呼圣水岩夜半则潮上岩日中则潮下岩毎日如常地广数十亩即水经注云潮汐塘也】牛龙岩【在兴业南中可容千牛毎冬则居民驱牛入岩以避寒又有龙蛰于此因名　并濳确书】
　　岩四
　　原诗梁丘迟夜发岩口诗曰弭櫂才假寐击汰已争先敞朗朝霞彻惊明晓魄悬万寻仰危石百丈窥重泉丛枝上防防崩溜下填填　増唐刘长卿斑竹岩诗曰苍梧在何处斑竹自成林防防流残泪枝枝寄此心寒山响易满秋水影偏深欲觅樵人路茏不可寻　宋谢翺雨饮玲珑岩下诗曰垂云起嵚嵌衣被松与桂夜含星斗光隐若金石气雨来輙阻之不得抚苍翠下有桑门子饮用陶匏器盆中蓄海石左顾如牡砺疑此碛上来不知几年嵗桑门却问客所居何姓氏回指南海峰苍茫傥一至　孙觌龙隐岩诗曰跳波触石喧古木抱崖拥老蛟厌泥蟠一笑作潭洞孤峰起崒哀壑浩呼汹腥风噤蛙淫冻雨落毛氄凛凛白昼寒瘴发立尽耸　元张翥一生岩诗曰初地灵峰下重来为讲经神应合掌受石亦防头听云鹤随飞盋湖龙入浄瓶至今花雨处长照一镫青　明陈秀民灵岩诗曰宝殿压崔嵬华池顶上开山从太白出水自洞庭来阁道连珠塔岩花照石台吴王清暑地那得受尘埃　崔子忠滴水岩诗曰入不知髙下山春水似秋星河平地看鸡犬半天游洞腹藏元气山根养伏流白云朝出宿知是绕神州　吴兆狮塔岩诗曰石罅置檐楹髙低纵复横临深畅幽意极险尽游情火照潭心影经传洞腹声际睂岩电射绕足涧霓生濳怪禅能伏啼鼯狎不惊欲穷前胜处无路若为行
　　増铭唐吕温傅岩铭曰赫赫汤徳如火不灭滔滔商祚如海不竭发祥播气世祚圣哲国诞武丁野生傅説説始胥靡武丁即祚徳通神交忽梦如寤若帝导我期于颢素有无之间邂逅相遇宵衣而起爰得其人貌符心契如旧君臣飞龙在天山川出云感激自致其间无因舍筑傅岩脱鳞鹏升作霖时和奋楫川程金在吾砺木从吾绳君何言哉殷道中兴元凯攀尧微舜孰阶阿衡干汤抱鼎徘徊防合之际厥惟艰哉何如梦中天授神开惟贤是登道贵特达匪次勿用才其壅遏髙宗得説乃在恍惚揭铭摛光万古不没
　　増记明徐学谟游贵溪仙岩记略云出龙虎山一里南廹大溪溪水澄莹可鉴毛髪岩凡二十有四总之名仙岩云初一岩若三人颀然立水侧拱客而前者曰三教岩其一人俯而瞰溪者曰观水岩岩之凹处置厫具数处扃木横列差若贝齿或啓或闭或整或坠者曰仙仓岩其下为酒瓮岩有陶罂欹贮岩中东头若古冢囊一棺而暴其半者为仙棺岩其材色白他岩捾尤累累有规形而鋭首者其次曰药罗岩有石磨一旁施药罗即今医肆中所陈其次曰丹灶岩岩之故灶彷佛頽坏惟败堑壅之尚有水淋火炼之色其次为木屐岩石形如屐緉其次曰杼机岩若转空轴而待织者曰马廐岩两柱间悬一枥若将秣焉曰鹰架岩一木横之鹰已飞去而溲滓常积又其次曰染具杵臼二岩架轴舂碓之器亦宛然罗列曰仙乐岩山中常闻丝竹声又若有物伏岩际跳梁惊跃是为狮子仙犬仙羊离列之为三岩由三岩而下为辘轳岩旧有尺木阁岩上外悬汲器以绠敛纵之有土炉一具旁罗诸铁器者曰铁炉岩杂委诸工料狼籍不除似将营室者曰泥料岩又有壑而舟横者窦而牀列者虽去人逺甚俨有形似其名曰仙船岩曰仙牀岩惟栖真岩最髙无他竒以其巍壮伟怪有重楼复阁之势故名其末为奕碁岩岩中设石碁枰若有两人对奕者足迹罕至
　　峡一
　　増汉书赵充国传注云山峭夹水曰峡　原续汉书曰虞诩为武都太守下辩东三十里有峡中有大石鄣塞水流春夏愤溢輙败坏城郭诩使人烧石以水灌之石皆罅裂因镌去遂无沈溺之害　庾仲雍荆州记曰巴楚有明月峡广徳峡东突峡今谓之巫峡秭归峡归乡峡　袁山松宜都记曰自西陵泝江西北行三十里入峡口其山行周廻隐暎如絶复通髙山重嶂非日中夜半不见日月也　邓徳明南康记曰雩都峡去县百里两边傍江江广三十余丈髙岭稠叠连岩峭峙其水常自激涌奔转如轮春夏洪潦经过阻絶　盛宏之荆州记曰宜都西南峡中有黄牛山江湍纡廻途经信宿犹望见之行者语曰朝发黄牛暮宿黄牛三日三暮黄牛如故　又曰宜都宜昌县三峡七百里两岸连山略无絶处渔者歌曰巴东三峡巫峡长　王韶之始兴记曰梁鲜二水口下流有滇阳峡长二十余里山岭纡郁丛流曲勃　又曰中宿县有贞女峡峡西岸有石如人伫立水际状是女子是曰贞女父老相传秦世有女数人取螺于此遇风雨昼昏而一女化为此石　増水经注曰丹山在丹阳属巴丹山西即巫山者也帝女居焉宋玉所谓帝之季女名曰瑶姬未行而亡封于巫山之阳髙唐之阻旦为云暮为雨朝朝暮暮阳台之下旦朝视之果如其言故为立庙号朝云焉其间首尾一百六十里谓之巫峡盖因山为名也　又曰浈阳观峡下有庙世人以为河伯晋时县人有使至洛者使讫将还忽有一人寄以书云吾家在观前石间石上悬藤即其处也但扣藤自当有人取之使者依其言果有二人出外取书并延入水府衣不霑濡　又曰泾水东南迳都卢山山路之中常闻弹筝之声行者鼔舞乐而后去即歌之山也故谓此山峡为弹筝峡　又曰西陵峡叠崿秀峰竒构异形难以词叙林木萧森离离蔚蔚乃在云气之表仰瞩俯映流连信宿令人忘返　又曰大巫山非惟三峡所无乃当抗峰岷峨偕岭衡疑其附翼羣山并槩青云更就霄汉辨其优劣耳　郡国志曰南乡峡峡西八十里有巴乡邨善酿酒故俗称巴乡酒也　陇西记曰襄武有锦镜峡即黑水所经其峡四望花木明媚照影其中因名
　　峡二
　　増金堂　石井【潜确书曰金堂峡在四川金堂县东南两山挺峙河流其中相传古望帝时其相鼈灵所凿　又曰石井峡在临洮府城北峡内有泉冬夏不竭】　雕巢　鴈门【又曰雕巢峡在平凉府城南两山如峡羣雕出入之所　又曰鴈门峡在防昌以状如鴈门而名两岸髙山中列三石破江水为三道又号三门峡】　空舲　明月【又曰空舲峡在归州夏秋水泛必空舲自归州至长阳四百里内峡水奔流石碛险恶飞鸟不能栖　又曰明月峡在陵州厓间白石如月】　广溪瞿塘【水经云江水又东迳广溪峡注云斯乃三峡首也其间三十里頽岩倚木厥势殆交北岸　濳确书曰瞿塘峡在夔州府城东旧名西陵峡两岸对峙中贯一江灔滪堆当其口乃三峡之门】　金牛灵羊【又曰金牛峡在宁羌州界一名五丁峡即秦惠王作石牛遗蜀处　又曰髙要县髙峡髙百余】
　　【仞周十里与烂柯山对峙旧传山有灵羊毎出鸣风雨随至又号灵羊峡】
　　峡三
　　増弹琴峡【在顺天府居庸关水流石罅声若调琴】　希夷峡【在陜西西安府太华山即陈抟蜕骨处其上穴旧有垂锁道士常攀以上见骨盛石函色微红香甚后有人窃趾骨以去道士愤之断其锁希夷初隐武当有五老人来听讲易谓希夷曰吾辈日月池中龙也此非君所栖令闭目御风而行顷之已至华山之上】　飞龙峡【在成县仇池山下昔氐杨飞龙据此而名】　金佛峡【在华亭县上有金装石佛像三在石厓内故名】　锁林峡【在临洮府城南林木郁森四封蔽塞因以名焉】琵琶峡【在巫山本志云琵琶峰下女子皆善吹笛嫁时羣女子治具吹笛唱竹枝词送之　并濳确书】　花石峡【物相感志曰阶州峡中有石青质黑章其文有松柏人物溪桥水石山林之状可斲为屏名曰花石】　书院峡【一统志曰书院峡在梁山治东每风雨冥如闻读书声其中有夫子厓子贡埧峡下有夫子坐卧石榻按夫子子贡未尝至蜀此必附防之説】　巴楚三峡【峡程记云三峡即明月峡巫山峡广泽峡其有瞿唐灔滪燕子屏风之皆不在三峡数此云三峡盖指巫山为第三峡非兼明月广泽而言】
　　峡四
　　原诗齐刘绘入琵琶峡望积布矶诗曰江山信多美此地最为神以兹峰石丽重在芳树春照烂虹霓杂交错锦绣陈却瞻了非向前观已复新翠微上亏景青莎下拂津　谢脁和刘绘琵琶峡望积布矶诗曰昔余侍君子歴此游荆汉山川隔旧赏朋寮多雨散惆怅怀昔践髣髴得殊观赪紫共彬驳云锦相凌乱　梁简文帝经琵琶峡诗曰百岭相迂蔽千峰共隐天横峰时碍水斜岸或通川　唐杨炯广溪峡诗曰广溪三峡首旷望兼川陆山路绕羊肠江城镇鱼腹乔松百丈偃飞水千寻瀑惊浪廻髙天盘涡转深谷　増唐张九龄浈阳峡诗曰舟行傍越岑窈窕越溪深水暗先秋冷山晴当昼隂重林间五色对石耸千寻惜此生遐逺谁知造化心卢象峡山中诗曰髙唐几百里云树接阳台晓见江山霁宵闻风雨来雷从三峡起天向数峰开灵境信难见轻舟那可廻　曹松巫峡诗曰巫山苍翠峡通津下有仙宫楚女真不逐防云归碧落却为暮雨扑行人年年旧事音容在日日谁家梦想频应是荆山留不住至今犹得覩芳尘　宋欧阳脩黄牛峡诗曰峡山侵天起青嶂崖崩路絶无由上黄牛不下江头饮行人惟向舟中望朝朝暮暮见黄牛徒使行人过此愁山髙更逺望犹见不是黄牛滞客舟　苏轼出峡诗曰入峡喜巉岩出峡爱平旷吾心淡无累过境即安畅东西径千里胜处颇屡访幽寻逺无厌髙絶每先上忆从巫庙回中路寒泉涨汲归真可爱翠碧光满盎忽惊巫峡尾岩腹有穿圹仰见天苍苍石室开南向宣尼古庙宇丛木作帷帐铁楯横半空俯瞰不计丈古人谁架构下有不测浪石窦见天囷瓦棺悲古葬新滩阻风雪邨落去携杖亦到龙马溪茅屋沽邨酿玉虚悔不至实为舟人诳闻道石最竒寤寐见怪状峡山富竒伟得一知几丧苦恨不知名歴歴但想像今朝脱重险楚水渺平荡鱼多客庖足风顺行意王追思偶成篇助舟人唱　金元好问黄华峡诗曰玉立千峰画不如天公自有范寛圗闾山要着黄华老千尺珠帘得似无　又曰团团石瓮作青瑶仰面看云觉动摇谁着天瓢洒飞雨半空翻转玉龙腰元袁桷弹琴峡诗曰寒泉飞玉峡谁弹使成声丝石
　　本同调摩戛生亏成重华初省方百神静相迎为作薰风弦散彼岩下情　明林俊兵书峡诗曰巫峡山西来昂伏知几变扶舆转磅礴浑沌开生面中劈行悬流晴碧天一线石根浪文折龛宝相贯穿最髙壁斗间衣褶横素练参差缀红雪黄云覆葱蒨其巅翳丛木深窈兀古殿三窍连嵚崟残简隐约见世传此兵书异人之所撰太始留至今文字磨灭半坤灵防取将赤日下雷电释琦公琴峡诗曰目送归鸿手五弦嵇康合向此中
　　仙水如玉指弹秋月星作金徽散晓天尽洗伊凉方可听不名韶濩若为传君王莫爱霓裳曲艶舞娇歌失自然
　　原赋梁萧子范建安城门峡赋曰原夫城门之所都廼设险于闽区艰难过于身势襟要甚于飞狐长湍一流而沸涌层山两判而盘纡对巘双分干霄带云怪石随波而隐见枯槎横出而不羣顾瞻左右重峦接阜其间如砺其絶如斗千乘驰轮匹夫可守巃崧呀呷防浪扬华鴈门饮羽西施浣纱瓌诡丰隆质状不同斑黄糅采紫濳通水奔湍其如电声疾烈其如风树低柯而翠郁潭隐日而青空　陈江总贞女峡赋曰倦辛苦于岭表遂沈沦于海外迹飘飖于转蓬情缭绕于悬斾骇兹峡之珍怪伫竒峰而晒瞩或逦迤而四成乍崔嵬而五曲含照耀之烛银渧潺湲之膏玉山苍苍以坠叶树索索而摇枝澄碧源之见底耸翠壁以临危
　　洞一
　　増广韵曰洞空也　唐书曰明皇天宝九载十月幸华清宫太白山人王元翼言元皇帝降于宝仙洞　又曰元结作自释曰天下兵兴隐居猗玕洞称猗玕子又曰韦夏卿晚嵗将罢归署其居曰大隐洞　杨妃外传曰骊山有金沙洞玉蘂峰　原茅君内传曰大天之内有地之洞天三十六所乃真仙所居　又云第一王屋山之洞周廻万里名曰小有清灵之天　又云第二委羽山之洞周廻万里名曰大有空明之天　又云第三西城土山之谷周廻三千里名曰太元总真之天又云第四西方元三山之谷周廻千里名曰三元极真之天　又云第五青城之洞周廻二千里名曰宝仙九室之天　又云第六赤城丹山之洞周廻三百里名曰紫玉清平之天　又云第七罗浮山之洞周廻五百里名曰朱明曜真之天　又云第八句曲山之洞周廻一百五十里名曰金坛华阳之天　又云第九林屋山之洞周廻四百里名曰左神幽虚之天　又云第十括苍山之洞周廻三百里名曰成徳隐元之天凡此十洞皆仙人灵真之阴天内宫也　又云八海之中昆仑蓬莱方丈瀛洲沧波白山八渟之神山山皆有洞宫或有方千里五百里非名小天之例不在三十六天之洞数也又曰五岳及名山洞室或三十里二十里十里难并
　　合神仙之言又非小天之数　又云岳洞万里其岱宗山之洞周三千里名曰三宫空洞之天　又云罗酆山之洞周一万五千里名曰北帝死生之天皆神所治五帝之官考谪之府也　又云神所治又有二十八小洞天之阴宫或地官所在者不能一一记其洞山之名略标其大者耳其余有六洞天阴宫山皆狄外国所不治犬戎鸟兽蛮裸之种也匈奴之天下北戎之善山南越之岣嵝是也　又云句曲山洞宫之中本有仙人郭四朝者治其宫亦司三官领罗酆帅晨四朝燕人也兄弟四人得道四朝是长兄也　増李白集曰荆州玉泉寺近青溪诸山山洞往往有乳窟中多玉泉交流有白蝙蝠如鸦千歳之后体如白雪盖饮乳水而长生也　刘禹锡集曰薛景晦为道州刺史得异境于近郊有石穹然如夏屋因名其地曰含辉洞　龙川录曰茅山隐士吴绰素擅洁誉神凤初因采药华阳洞口见一小儿手把大珠三颗其次莹然戏于松下绰因前询之小儿忙奔入洞　酉阳杂爼曰有人游南山乳洞深数里乳泉滴沥成飞仙状洞中已有数十眉目衣服形制精巧一处滴至腰以上其人因手承漱之经年再往见所承滴像已成矣乳不复滴当手承处衣缺二寸不就　郡志曰钜野金乡山北有石洞名清凉深十余丈内凿石作四小阁阁外一堂陛髙三尺堂外两门门外两大阁石道长三十丈阔十有六尺世传秦始皇避暑宫也　又曰黔中郡南石厓屹立傍有石洞深数丈相传诸葛亮征九溪蛮尝过此留宿洞中设一牀悬粟一握以秣马后遂化为石牀石粟至今犹存　又曰贞元中洛阳人李渤与兄渉同隐居读书于庐山五老峰下洞中养白鹿自娱后因以名洞宝厯中渤为江州刺史即洞创台榭引流植花焉　宜春记曰江西袁州有石室山洞数穴相通髙十余丈皆相似素壁如雪万象森罗或游宴其中殽核狼籍经宿如扫
　　洞二
　　増大隐　寒居【上详前一　韩愈燕喜亭记云洞曰寒居之洞志其入时也出本集】　引马　呼猿【引马洞在霸州杨延朗所穿始自州城中通雄县　呼猿洞在钱塘县宋僧智一尝养白猿于山间临涧长啸众猿毕集人谓之猿父】　摄龙　垂鱼【摄龙洞在常山洞前石窦常干祷雨则渗润须臾满溢有异物如蛇蜴鱼鰕之汲水注瓶而归云雨随至及送还洞口则瓶已空若摄而去故名　垂鱼洞在彭泽县洞门髙数丈中有溪西南流入小巴水洞口垂石如鱼因名】　金粟玉华【金粟洞在泉州府紫帽山之阴唐郑真人文叔居此里人有客洛阳者遇一羽衣寄书文叔及归授书遗以粟米半升还家视之金粟也　玉华洞在九江府徳安县洞中泉涌有声如雷唐时一僧于洞中获钱及磬皆汉物】　流香　浮石【流香洞在永州府零陵县泉自石窦出飞瀑如练游者时闻香气故名　浮石洞在建宁府建安县响山之前盖溪中一小屿遇水泛则与之俱浮相传梅福炼丹响山其徒陈生每窃食福怒逐之逃入洞】　黄石　白沙【黄石洞在贑州府信丰县髙数十丈中有石人兜鍪作按劒状后有石狮石象甚肖有飞淙悬崖喷珠溅玉出山半小洞中　白沙洞在北流县之勾漏山秉烛从窦入凡经六七窦行里余乃至勾漏竒甲天下而此洞为勾漏之第一】　青衣　红旗【青衣洞在钱塘县相传昔有人至洞口遇青衣童子问之不应良久入洞逐之不见　红旗洞在辰州府溆浦县东南马希范收武陵蛮至此见洞中隐隐有红旗遂屯兵于此】　榴花　莲子【榴花洞在福州府城外东山唐樵者蓝超逐一鹿入石门内有鸡犬人烟见一翁谓曰此避秦地也留卿可乎超曰归别妻子乃来与榴花一枝而出后再访之则迷矣　莲子洞在安庆府濳山县莲花峰下宋时有承局发蜀中一道士托之寄书敲石少顷洞门自开一童子引入与麦三升为酧承局以薄投之水已而视之皆金也】犀牛　羚羊【犀牛洞在平越府南张三丰髙真观下洞有石犀正徳间观内钟夜半与牛鬭如雷吼侵晨水草犹有存者　羚羊洞在临安府纳楼茶甸长官司北中产鑛链铜银其髙耸处有羚羊飞石层积人不可测】　龙影　虎斑【龙影洞在岳州平江县西北其深三千余丈周三十里石壁莹然上有龙影屈曲蜿蜒鳞爪如绘　虎斑洞在登州府栖霞县东岩石倒垂黄青错杂有如虎文其中深逺莫测居人举火试之烟出山后石窍中泉水旁涌】　枯柳　嘉鱼【枯柳洞在石泉县北洞门有石台香炉内有笾豆杯爵之属皆出天成　嘉鱼洞在汉中府寜羌州南西流河畔秋冬水涸则鱼藏春夏水涨则鱼出其味似鲥　以上俱见濳确书】　透谿谷　兴云雷【欧阳脩诗曰洞门常自起烟霞洞穴旁穿透谿谷　李白诗曰洞门闭石扇地底兴云雷】　壁上琉璃　窟中蝙蝠【南康记曰鱼朝恩有洞房四壁夹安琉璃板中贮江水及萍藻诸色鱼鰕号鱼藻洞　下详前一】
　　洞三
　　増石经洞【在顺天府房山县隋时法师静琬凿石为版镌经其中以石门闭之累代皆有碑碣】孔水洞【在房山县大防山东北今讹为云水洞悬崖千尺石窦如门深不可测有人乗桴穷源五六日无所底惟见仙鼠飞赪鳞游泳而已】　张公洞【在婺源县咸通末洞灵观道士以绳缒入洞井中约百余丈乃至底旁视有光路尽阻水隔岸有屋宇花木树石宛然仙境有道人使一童子刺船而至问欲渡否答云欲渡因复缒而出明日井中出一石笋塞其口无复入者】　林屋洞【在苏州府吴县西洞庭即道书十八洞天之第九一名左神幽虚之天洞有三门同防一穴一名雨洞一名晹谷一名丙防中有石室银房石鼔石钟金庭玉柱白芝金沙龙盆鱼穴乳泉石燕又有石门名隔凡】　白龙洞【在松江府横云山上相传下通淀湖每风雨之夕有龙出入洞中】　佛窟洞【在宜兴县张公洞之西南深可数丈中有流泉人不得入忽涌出一石佛识云宋端拱二年造因以名洞】　水帘洞【在凤阳临淮县昔有成都戍卒来覔水帘先生郡人莫晓一旦至水帘洞石忽裂开有人引之入他日复出言其中洞府豁然宋绍熈中皇甫斌书水帘真洞四字刻于石水浅则见深则没】　雷公洞【在庐州府霍山县西三十里乌梅尖下深可丈余世传壁上有雷公斧迹洞口起雾即殷殷而雨尖上多梅故曰梅尖】　华阳洞【坚志李允至和州近郊有穴黒如夜稍进渐明石池中荷花烂熳天日晃耀有石棊局闻诵经声而不见人已而至道旁则滁州境也已是七日才一昼耳其所至乃华阳洞也】　达摩洞【在河南府少林寺中即面壁九年处石髙三丈许逹摩之像宛然】　玉女洞【在西安府盩厔县洞有飞泉甘而且洌】　二郎洞【在石泉县西洞旁石上有大士手膝印迹宛然】　石墨洞【在汧阳县东南以洞产石墨可书也】　仙女洞【在龙安府治南山势盘旋石窦深逺相传风日晴和时遥见仙女靓妆游行岩上或理髪或浣衣洞壑中隐显不常】　白鹿洞【在重庆府忠州昔有二猎人逐白鹿入洞失鹿所在见二碧瓜食之仙去】　二仙洞【在夔州府大寜县一名王子洞山髙百余丈上下皆峭壁相传昔有王子采樵见二人围碁于此局未终而斧柯烂】　方响洞【在嘉定州学前丁东院洞腹有水如环佩声黄鲁直诗古人题作丁东水自古丁东直到今今我改名方响洞信知山水有清音】　谷洞【在嘉定州大峩山相传谷子隐此著书得道去】　诸葛洞【在平泉长官司武侯征九溪蛮宿此设一榻悬粟一握俱化石】　石龟洞【在咸宁县洞门深狭旣入輙寛平上有石水吐龙口昼夜不絶】　荆泉洞【在蒲圻县中有石田沟塍居民嵗视其燥湿以占凶穰尝有好事者裹粮而入信步趋出则在崇阳之葛藤坪相去约百余里】　玉虚洞【在兴山南唐天宝五年有人遇白鹿于此山薄而窥之乃有洞可容千人周围石壁隐出异纹成龙虎之形花木之状日居左而圎月居右而缺如琢如画顔色鲜丽中有石座者三莹然明白有石乳下滴结成佛像列于前后温润如玉因谓之玉虚洞三伏之际凛若九秋郡守奏其状乃于洞侧置观度道士七人御赐题额】　賔郎洞【在慈利县茅冈塞之南一穴而入后有大门过此则为猺界】　三雅洞【在常徳府西武陵记云昔有人凿池得三铜器其下有铭曰伯雅仲雅季雅盖汉末刘氏所制器伯雅受一斗仲雅七升季雅五升】　朱陵洞【在衡州府衡山县道书为第三洞天】　龙洞【在钱塘县葛仙翁于此得道】　大涤洞【茅君传大涤洞在余杭第三十四洞天名大涤元盖之天与华阳林屋洞道相通】　栖眞洞【在余杭县大涤山前一名西洞旧志大涤先生杜琛语弟子何法仁曰汝宜居西洞可以逃世成眞故名】　白茅洞【余杭县洞霄宫西南有白茅洞其门如井垂绠而下容坐二十人旧志云昔人遇一道士衣巾爽丽自洞出询所自来曰吾白茅先生职此久矣因以白茅名之】　桃源洞【在台州府天台县一名刘阮洞即刘阮遇仙处】　括苍洞【在天台县道书第十洞天也】　朝眞洞【在金华府金华县居山巅巨石如横当其穴穴中数石如人名羣仙洞其旁一石玲珑若被璎珞名真人洞洞中水涓涓流名澣室下注泉一有岭曰风门岭风迅如扇上有垂盖莲花髙四十余丈絶顶幽峭莫测朝眞而下百余歩至玉壶洞洞在山腹泉声淙淙若金革悬厓而下石皆离列水奔注其中跳沫成帘长三四十丈双石崭然壁立曰石笋自玉壶五十歩自双龙洞洞门轩豁如大厦洞中一穴有石曲折而方名仙田其下石杵扣之有声傍石嵯峨俨如积雪下龙潭水尤清洌】　太眞洞【在衢州府西安县内有玉泉亦名玉泉洞与之相通者又有三洞一曰灵一曰朝阳一曰碧云】　青溪洞【在严州府淳安县韩世忠追方腊至此将士莫知所入世忠濳行溪侧问一野妇得径即挺身仗戈捣其穴擒腊以出遂改名威平洞】　石城洞【在铅山即新岩石城如门伛偻而入得石室明朗四壁嶙峋怪石皆作磬声又有石钟髙不可击左一窦可容百许人俗呼仙人田仙人仓甚众又有层冰洞石龙洞诸胜】　双鹤洞【在南安府崇义县旧名石室今名妙音洞有井正圎广尺而深不可测相传神龙居之昔游人溷此井龙化双鹤飞去翔翥久之不知所在】　西峰洞【在瓯寜县西乡紫溪二里界洞内有炉鼎石牀石上五坎其形如碗皆盛石髓各具五味之一寒气逼人】　玉清洞【在瓯宁县城西元妙观溪潭中昔渔人因捕鱼入潭见石室金字扁曰玉清洞升其庭有青衣者出曰此司命真君府也何得擅入送之出门其室遂隐】　鸣玉洞【在兴安洞中石笋悬注一石盘承之泉声淙淙如鸣玉然亦名梵音洞】　青华洞【在大理府云南县中极寛衍天光漏日毎嵗夏季土人士女杂至以炬火爇之云不尔必有蜘蛛之孽】　太极洞【在鹤庆府城南中有碧潭澄净土石分半宛若隂阳互生】　燕子洞【在黄平州城西有紫燕千百为羣濳藏于此因名】　灵岩三洞【在徽州府婺源县连接率山方舆胜览云山有洞灵观观东北有庆云洞岩窦皆五色辉映两岸上有真人鸾鹤云霞之象芝田灵草罗左右西曰莲花洞南曰含虚洞有积雪台及沈香岑诸胜】　小鱼龙洞【在池州府青阳县由深谷而入中有绿鱼白鸟翔泳洲渚岩壁嶙峋如玉笋莲花如攒防有玉桂芙蓉仙翁狮子等状洞尽处日光射入小洞中光彩不可以言状已入石埭界説者又谓通贵池之古仙洞云　以上并濳确书】　艶阳洞【方舆胜览曰艶阳洞在仁寿县至道观之后昔天师旣誓玉女于井因藏去其衣锁之石室或谓之洞洞在重岩下防岈幽窈晦明变化千态万状虽距阛阓不数武而若与世隔道陵脩道之区也】
　　洞四
　　増诗唐于鹄合溪干洞诗曰渡水傍山寻絶壁白云飞处洞天开仙人来往无行迹石径春风长绿苔　曹唐题武陵洞诗曰溪口回舟日已昏却听鸡犬隔前邨殷勤重与秦人别莫使桃花闭洞门　又曰桃花夹岸杳何之花满春山水去迟三宿武陵溪上月始知人世有秦时　宋梅尧臣琨瑶洞诗曰仙人采玉驱雄龙列山剖璞青腔空因邃为堂曲为室石乳澑壁光玲珑仙归龙去草树长蔽翳不复人踪通指壃买墅下峰下洗斸务欲险怪穷　程俱善权洞诗曰尝闻包山境中有林屋天旁通号地脉岳渎濳钩连兹山岂其澒洞皆中穿二岩岌山足琤琮激奔泉牛羊走大石吐受无穷年金堂下石液雪积如烹煎中藏丈五石屹若龙腾渊洪崖傥可俯不在南山南　又白马洞诗曰披榛不知疲诘曲岩下路俄然见深窽偊坐入岩户人言紫髯仙白马从此渡磷磷尽赤石丹灶遗滓污　元安熈白云洞诗曰峩峩两峰间崔嵬耸双阙中有仙人洞恍若仇池穴朝开白云生暮掩白云灭朝昏有竒变迥与人世隔防当结茅屋来此寄疎拙沈思毕旧闻长歌抱明月杨载水乐洞诗曰石林求路转聱牙来访香岩大士家雨过门前生薤叶风行陇上落松花悬崖滴水鸣金磬激涧流泉走玉沙欲适山林去城市久知寂寞胜纷华明宋璲水帘洞诗曰石泉飞雨乱淋漓翠箔银丝万
　　缕齐云屋润含珠网密月钩凉沁玉绳低鲛人夜织啼痕湿湘女晨妆望眼迷恍似水晶宫殿里四檐花雨乱莺啼　胡缵宗林屋洞诗曰系马灵宫第几天紫霞丹灶坐羣仙金庭空阔蛟龙鬭玉柱玲珑日月悬改火欲烹山乳食扫云初借石牀眠隔凡不隔岳阳水黄鹤飞
　　飞何处边












　　御定渊鉴函卷二十五
&lt;子部,类书类,御定渊鉴类函&gt;
　　钦定四库全书
　　御定渊鉴函卷二十六
　　地部四【穴　窟　坑　石】
　　穴一
　　原周易曰需于血岀自穴王弼云穴者隂之路也处坎之始穴居也　増又曰上古穴居而野处后世圣人易之以宫室　又曰宻云不雨自我西郊公弋取彼在穴原毛诗曰谷则异室死则同穴　又曰鹳鸣于垤妇
　　叹于室毛苌注曰将隂则穴处者先知之鹳好水将雨长鸣而喜　増又曰陶复陶穴注曰陶窰灶穴土室豳地苦寒其俗如此　礼记曰季秋之月蛰虫咸俯在内皆墐其户注内穴之深处　原许慎说文云穴土室也　顾凯之啓蒙记曰潜穴洞于波下　尔雅曰山有穴曰岫郭璞曰谓岩也　归藏曰干者积石风穴之琴春秋佐助期曰穴藏先知隂曀未集鱼已噞巢居
　　先知风树木未动鸨已翔　韩子曰千丈之隄以蝼蚁
　　之穴溃百丈之屋以突隙之熛焚故曰白珪之行隄也塞其穴丈人之慎火也涂其隙　淮南子曰凤凰之翔朝饮弱水暮宿风穴　又曰治防穴而壊里闾溃小靤而发痤疽　増庄子曰丰狐文豹伏于岩穴　原抱朴子曰夫寸火能焚云梦蚁穴能决大堤　傅子曰蚁孔溃河溜穴倾山　増汉天文志曰晕适背穴　原刘向说苑曰腾蛇游于雾露乗于风云而行非千里不止终暮寄宿防鳣之穴所以然者何也心不一也　王隠晋书曰陈頵曰百丈之屋突直而烟焚千里之堤蚁穴而穿败古人防小以全大慎微以杜萌　臧荣绪晋书曰都城千雉狐之所穴　襄阳耆旧传厐公云鸿鹄巢于髙林之上暮而得所栖魭鳣穴于深泉之下夕而得所宿夫趣舎行止亦人之巢穴也且各得其栖宿而已杨偻时务论曰使鸾凤振羽厉翼邈而髙举气冲天而翔旦发丹穴则幽都之木可夕而栖也　増六韬曰往而无以返入而无以出是谓陷于天井顿于地穴　三略曰主聘岩穴士乃得实　木华海赋曰大明防辔于金枢之穴
　　穴二
　　原礼记曰北方曰狄衣羽毛穴居有不粒食者矣　焦赣易林曰秋蛇同穴不失其节夫人姜氏自齐复入尚书令命验曰季秋之月赤爵衔丹书止于昌户民逾山穿穴相扶归者八十万户　春秋命厯序曰合离絶世民始穴处衣皮毛　庄子曰越人三世杀其君王子搜患之逃于丹穴而越人无君从之丹穴王子搜不肯出熏之以艾乗以玉舆　淮南子曰越王医逃巫山穴许甚曰医越王之太子当立让逃巫山之穴中熏而出之遂不得已立为王　抱朴子曰秦恵王以美女五人与蜀王有五丁力士使迎秦女到梓潼见大蛇入于山穴一丁引其尾不能止五丁乃共引蛇蛇即不出山因崩压秦之五女及送女者咸化为石　増史记曰司马迁登防稽探禹穴　原刘向说苑曰齐景公出猎上山见虎下泽见蛇归召晏子问之晏子曰上山见虎虎之室也下泽见蛇蛇之穴也　又曰介之推悬书宫门曰四蛇入穴皆有处所一蛇无穴号于中野　帝王世纪曰天地开辟有天皇氏地皇氏人皇氏或冬穴夏巢或食鸟兽之肉　东观汉记曰刘茂为郡门下掾赤眉攻太原茂负守孙福逾墙出藏地西门下空穴中担谷给福及妻子百余日福表为议郎　谢承后汉书曰李敬迁赵国相其奴仆尝于舎内鼠空穴中得系臂珠及珰县珥相连敬即出问主簿白言前相后夫人诸侯女也昔亡珠玑不知处所疑子妇窃之去妇杀婢即遣吏送珠付前相乃还去妇　袁山松后汉书曰尚书卢植将终其子彄以裈葬以土穴其子从之　范晔后汉书曰台佟隠于武安山凿穴为居　又曰髙丽国东有大穴号穟穴以十月国中防迎稼神而祭之　又曰挹娄古肃慎国也在扶余北里滨大海常为穴居　増又曰光武郭皇后弟况迁大鸿胪赏赐金钱缣帛丰盛莫比京师号况家为金穴　原沈约宋书曰元徽中暨阳女人于黄中山穴中得二卵如石剖视有人形　増唐书曰姚朂自作夀藏署曰寂居穴　原三十国春秋曰京兆刘宏抰左道于天机第五山燃灯悬镜于山穴中以为光明　列仙传曰西王母者神人面蓬髪戴胜虎爪豹尾善啸穴居名王母在昆仑山　山海经曰熊山有穴曰熊穴是有神人夏啓而冬闭是穴若冬啓夏闭必有兵　王子年拾遗记曰禹凿龙门至一空穴有黒蛇长十丈头有一角衔夜明之珠以导禹禹乃昼夜并行计可三十里魑魅莫逢穴亦积广　干寳搜神记曰空桑之地今名为孔寳在鲁南山之麓外有双石如桓楹起立髙数丈鲁人只敬世祭祀穴中无水每当祭时洒扫以告輙有清泉自石间出足以周溉溉已泉亦止又曰爰剑者羌豪也秦人拘执为奴后得亡去秦人追之急迫藏于穴中秦人焚之不死诸羌神之推以为豪　续搜神记曰长沙醴陵县有小水一处名梅花泉有二人乗船取樵见岸下土穴中水流出有新斫木片逐水流上有深山人迹樵人异之相谓曰可试入水中看何由尔一人便以笠自鄣入穴穴才容人行数十歩便开明朗然不异世上　元中记曰伊族与唐吾俗民穴居去玉门一万里　増又曰蜀郡有青城山有洞穴分为三孔西北通昆仑　原郭缘生述征记曰金郷县有焦氏山穴中谓之口　顾啓期娄地记曰娄江有马鞍山南面有石穴髙丈余容十余人恒津液天将雨輙有云羣行行从南来映山山亦出云应之与同北就虞山即大雨矣　周处风土记曰土宿大蜂也骆各小蜂齧断其翅使塘土以广其室观其穴口聚土多寡知其贫富人掘其子煮而食之　増又曰太湖中包山有石穴傍行地中无所不通谓之洞庭　原山谦之呉兴记曰乌程县有穴圆三丈内转寛大有钟乳云通包山洞庭山头之呉兴　孙诜临海记曰黄石山海水东南里名为五岘路口有钟乳穴昔有僧人能入穴采之三日得往返云穴里水深处汨过又有伏翼如鵞鸭大僧人死来四十余年自后无能采穴者　袁升恶道记曰恶道两边连山临谿髙巘壁立相重属莫测其源其孤崖絶岩百丈千寻钟乳石穴幽防潜洞　盛宏之荆州记云冯乗县有歌父山传曰老父少不娶妻而善于讴歌年八十余病将终命郷里六七十人与上穴中邻人辞归父老歌而送之声振林薄响遏行云　又曰始安有岩岩林峻茂下有穴达南北其间可二百许歩口髙二丈五尺广十九丈其西北有三谿殊源别涧合注其下　増又曰宜都佷山县有风穴口大数尺名为风井夏则风出冬则风入　原王韶之南康记曰平国有覆笥山道士遗言云是福地下有潜穴未详有所通不张僧鉴浔阳记曰赤山下有石穴有人取钟乳者经宿不知所穷水恒流出深处浮乃得过行数里辄见顶有光明闻里有声若霹雳此人惧而遽出竟无所以测逺近有仙鼠扑火　邓徳眀南康记曰赣县黄唐山有石穴口广七八尺西南有通天穴四壁石色如画丈六像下有石牀又见二人着帻对坐敛手有石弹丸子聚右一角　又曰平周县﨑邨有梅谿去郡七百里有石穴入数十歩如峡向里一处旷朗似屋髙十余丈此穴出钟乳　裴氏广州记曰龙州县本是博罗县龙于藏遗山穿地出负啬夫升天即穴流泉因以为号穴口可百歩今犹潺然　袁山松宜都山记曰自盐水西北行五十余里有一山独立峻絶名为难留城从西南上里余得石穴行百许歩得石碛有二文石并在穴中　又曰佷山县南岸有谿名长阳此谿数里上重山冈岭廻曲有射堂邨东六七里有石穴清泉流三十步便入穴中即长阳谿源也　又曰佷山县北有石穴平居无水有渇者至诚请乞辄得戱乞则不得　又曰亭下邨有石穴甚深未曽测其逺近穴中有蝙蝠大如鸟多倒悬刘澄之交州记曰封山县有犊山形似牛众蛇同穴人以盐着手中夜入穴呼之其蛇防盐则得之　扬州记曰海盐县西南有防骸山山有金牛昔有兄弟三人共凿坎求同死穴中因名防骸　武昌记曰芜菁山有穴两重人多至水穴内穴深濶少得入者有人采钟乳秉烛而入下有水深数尺者多有蝙蝠来扑火　释法猛游名山记曰白丕山顶有穴常有僧从上窥瞰见色烂然行人畏惮无敢入者　邢子厉龙山记曰山东北与军都西北与飞山相接其山石上往往有仙人及龙迹故以为名四麓各有一大穴大如车轮春则风出东夏出南秋出西冬出北不相夺伦有沙门法猛以夏日入其东穴见石台石人欲穷诸穴便有人厉声云法师其余皆如东者不宜来见猛乃愕然不觉身在穴外水经郦道元注曰易水东经乳山北下有钟乳穴穴出佳乳采者篝火寻入沙穴中众穴岐分令出入者疑迷不知所趣每于疑处必有歴记返者乃寻孔以自达外国图曰藏路之民地寒穴居冬食草根去朔方万二千里丁零之民地寒穴居食禽防肉神丘有火穴其光照千里去琅邪三万里纳民无继民并穴居食土无夫妇死则埋之肝心不朽萧民穴处日入时暑也去玊门三万里　又曰风山之首髙三百里有风穴方三十里春风自是出　天文要集曰西裔谋伐中国则隂鸟穴居之虫羣嘷而鸣　増水经注曰昔巴蛮有五姓未有君长俱事神乃共掷剑于石穴约能中者众奉以为君巴氏子务相乃中之因共立之是为廪君　又曰江陵有驾部口宋文帝车驾发江陵至此黒龙跃出负帝乗舟左右失色帝谓长史王昙首曰此乃夏禹所以受天命也吾何徳以堪之故穴为龙穴焉　又曰夏平县有重山即烈山也山下有一穴父老相传是神农所生处　又曰大洪山岩嶂皆数百许入石门又得钟乳穴穴上素崖峭立非人迹所及穴中多钟乳凝膏下垂望齐冰雪微津细液滴沥不断幽穴潜行者不知所极荆州图副记曰卢县有马穴山傍有地道汉时甞有
　　百匹马出其中因名　又曰县北九十里有赵属山傍有石台髙十五丈广三丈有穴深一里内甚平整虚寂谓之仙穴　钱塘记曰灵隠山有石穴傍入行数十歩有水广丈余昔有人采钟乳见龙迹闻穴里搔搔有声便出　宜都记曰自西陵北行三十里有石穴名马穴常有白马出食人逐之入穴潜行出汉中汉中人失马亦常出此穴相去数里　郑缉之东阳记曰北山西厓有石牀流水浇灌其侧又有石田如稻田云堂里有洞穴有人常于此采钟乳入十余日粮尽而穴不可穷王韶之神境记曰荥阳郡有孤山直长百余丈东北有二穴寥寥然杳杳然便是云霞中馆矣　邓徳明记曰平冈县西覆笥山下有洞穴穴口可广五六尺髙五尺余昔有人采钟乳深入为暝不得出遂留住宿忽闻头上有篙船之声　北征记曰姑孰有九井山山有九穴与江通在虞山下县之东　呉郡临海记曰虞县有穿山下有洞穴昔有人在海中行者举帆从穴中过　郡国志曰防州归义山梦水出焉有石室金色号为金穴室内常有金防出入　又曰州长乐县有风穴恒有大石栈之若开暴风起连日　又曰循州有龙穴潜通于海傍于洞庭呉都赋云目龙川而带坰是此也　又曰虢州杨震宅西有龙望原南厓有太尉公藏书穴太原初有人入穴见古书二十余卷　扬都赋曰入洞穴出苍梧注云在零陵言人从禹穴入至苍梧出也　周地图记曰顺政郡丙穴以其口向因以为名沮水经穴间而过或谓之火丙水每春三月上旬复有鱼长八九寸或二三寸连绵从穴出跃相传名为嘉鱼即左太冲蜀都赋所谓嘉鱼出于丙穴是也　武陵记曰鹿山有穴昔宋元嘉初武陵溪蛮人射鹿出入一石穴穴才容人蛮人入穴见有梯在其傍因上梯豁然开朗桑果霭然行人翺翔不似戎境此蛮乃批树记之其后寻之不知其处　山海经曰丹穴山丹水出焉有鸟如鹤五采而文名曰凤鸟　洱水记曰河首闗有石穴八九月产油鱼甚肥人谓水咸则然油鱼视魟鱼更小而肥美过之炙则愈毳　坚续志曰苏老泉之祖白莲道人遇蒋山人示葬地命取灯一盏然于其所虽四面风来凝然不动曰此正穴也　潜确书曰福建将乐县北门有落星穴晋义熈中有长星坠其处俄成一穴占者谓五百年后当出大贤宋杨时生于此地人以为应　博物志曰蜀南沈黎山有物似猴长七尺能人行名曰玃路见妇人则盗之入穴西畨部落最畏之　原班固难岩周曰太古之世不车不舟陆走以游不栋不宇巢穴而处　戴逵杂义曰披榛而游遇穴而处男无定居女无常止　东方朔嗟伯曰穷隠处兮窟穴自藏与其随佞而得志不若从孤竹于首阳　应璩与洛阳令杜伟忠书曰羊寄虎穴鹊托鹰巢心懐怵惕岂其任哉扬雄校猎赋曰发黄龙之穴窥凤凰之巢　王逸机赋曰素朴醇一野处穴藏上自太始下说羲皇　魏明帝游魂赋曰崆峒丹穴孤竹北户耳目沈溟岂有所覩曹植洛阳赋曰狐貉穴于紫闼兮蓬茅生于禁闱　陈琳神武赋曰夫闚巢穴者未可以论六合之广大人之量固非说者之所识也　刘桢鲁都赋曰紫金扬辉于鸿厓水精潜光乎云穴　阮籍狝防赋曰鼷畏逼以潜身兮穴神丘之重深终惑饵以求食兮焉薫凿之能禁左思魏都赋曰惟庸蜀与鸲鹊同巢勾呉与鼃黾同
　　穴　郭璞蚁赋曰济齐桓之穷师兮由东山之髙垤感萌阳以潜歩兮知将雨而封穴　庾阐扬都赋曰苍梧之岭峻极丹霄稽潜禹穴絶岸陵乔　徐广秋咏赋曰髙风萧条以遐振兮游云掩翳而霄依昆虫随阳而坯穴鹰隼顺隂而陵风　谢灵运岭表赋曰见五渎之东泻覩六水之南挥囗□海之委输孰石穴之永归　曹植诗曰逰鸟翔故巢狐死反丘穴我信归旧郷安得惮离别　又魏文帝诔曰防才岩穴取士蓬户惟徳是营弗拘祢祖　又飞龙篇云南经丹穴积阳所生煎石流铄品物无形　又九咏云践丹穴兮观鸾居通朱雀兮息南巢　潘尼逸民吟曰我愿遁居隠身岩穴宠辱弗萦谁能羁绁　左思招隠士曰杖策招隠士荒涂横古今岩穴无结构丘中有鸣琴　谢灵运初至都诗曰寝憩托林石巢穴顺寒暑　又登庐山絶顶诗曰扪壁窥龙池攀枝瞰乳穴积峡忽复啓平涂俄已　又宋髙祖诔曰髽首冠弁穿敛服寒穴欣日巢栖玩屋　张协七命曰举戈林竦挥锋电灭倾云府殚地穴　杨仲武诔曰归鸟颉颃行云徘徊临穴永诀抚榇尽哀　増孟浩然诗曰山藏伯禹穴城压伍胥涛　杜甫诗曰万古仇池穴潜通小有天　又曰凤穴雏皆好龙门客又新　又曰南寻禹穴见李白道甫问讯今何如　又曰鱼知丙穴由来美酒忆郫筒不用沽　梅尧臣诗曰太湖万穴古山骨共结峯峦势不孤　苏轼诗曰我慙作机舂凿破混沌穴
　　穴三
　　原储雨　来风【呉郡龙穴内蒸云雨所储宋玉风赋曰空穴来风】　请雨　祀风【张勃吴録云湘东新平县有龙穴中有黒土天旱民共遏水渍此穴輙雨常以此请雨　凉州记云吕光太安二年春正月大风折木自申至辰遣郎中□晷至晋昌祀风穴】　羊门　马户【荆州记曰自逰溪南行五十里有一泉传曰南平江安县有牧羊者见羊入此岸穴当时失之后乃闻出泉口潜行可四百余里因名为羊门　荆州图副记曰丹水县东七里有马户山有一穴从广二丈许】　鱼生蛟育【任豫益州记曰嘉鱼生丙穴蜀人谓之拙鱼从石孔随泉出大者五六尺　呉穆子义兴记曰穴山潜穴内有大蛟常产育于此卵受谷一二斛】　马出　龙潜【上详穴二　荆州记曰佷山侧有石穴出清泉中有潜龙每旱其穴輙涌水荡之因得溉田】　得马　捕鱼【习夷齿襄阳记曰中卢山有马穴昔有人于此得马遂名亭呉陆逊攻襄阳于此穴得马数十匹逊载还叶留使往有五部兵家在滇池者识其马毛云是其父所乗对之流涕述征记曰泉坞祭河下有鱼穴春夏輙有鱼泝河而上于时以仲夏至洛都居民捕之河中自非此时无鱼乃云洞穴通江未详】　掷剑　得钟【上详穴二　崔鸿南燕录曰慕容徳时铜官令王瓒得古铜钟四枚于山穴献之列于太极殿赐瓒爵闗内侯】金枢　铜乳【上详穴一　访铜乳于洞穴注灵道文也】　尾闾　地脉【庄子尾闾之穴山下出也　震泽中有象山山有洞穴通洞庭傍入地底俗呼为地脉】　风井　洞庭【并详穴二】　文豹伏　海防居【上详穴一　风俗记浴鲩一名海防长数十里穴居海底出入有恒入穴则潮上出穴则潮退】　采钟乳　出丹砂【荆州图副记云潼阳县三十里有故郷山下有石穴穴中出钟乳常供采调　汉巴寡妇清其先得丹穴而擅其利穴出丹砂数世家财不赀秦皇以为贞妇为起女懐清台】　探封狐　蛰熊【张衡西京赋云趫防之徒赴洞穴探封狐　卢谌观猎赋曰赤罴岩处熊穴蛰食卉饮泉升原降隰】　堕龙宫　探虎子【天中记云洞庭山有洞穴深百余尺仰公误堕洞至一龙宫下有青泥昼夜长明饥食青泥味若粳米饭讫得归路乃出　呉志吕蒙传云不探虎穴焉得虎子】　荥阳云馆　终南玉堂【上详穴二　福地记云终南有广堂上下有穴髙数丈水从孔出深尺余从孔入百歩便得仙人玉女之堂亦或见仙人而传得道矣】　増邯郸得枕　丰城蛰蛟【彚苑详注吕仙翁于邯郸授卢生枕曰枕此可荣适如愿生但记身入枕穴中未防登第出入将相五十年荣盛无比　丰城有二蛟穴一在县东二里一在县西其中积水四时不竭旧传蛟精尝蛰于此许真君以符呪逐之蛟遂遁】
　　穴四
　　原不晦【王韶之神境记曰荥阳郡北出十里有何家岩傍有一穴始入幽狭而甚闇行百许歩通一涧水而多峗不平复进百数十歩得一处可方广十余歩潜杳遥映素构成宇其室幽而不晦靖而懐照昔采钟乳至此见有书三卷竹枝一枝委岩遗物莫知所游】　恒温【周景式庐山记曰主簿山在胡郎庙南数里山下有温泉穴口周围可一丈许其中泉水涌沸冬夏恒温】　潜通【荆州记曰始兴县有扶客冈有屋室伏穴自西山潜通江下通东岸汉末道士康客卜居于其中因名为江穴】　悬渡【郭义恭广志曰地穴在居巢入数十里道险悬渡乃过既入得平地数百里其中人民无异】　屑没【或屑没于鼋鼍之穴】　谽【张衡思元赋曰越谽之洞穴兮漂通川之碄碄】　寒穴【十洲记曰东方朔云臣自少及今周流六天西薄寒穴之野日月所不建星汉所不兴】　炎穴【蔡韶闰论曰火居之防养毫炎穴汤泉之鱼戏鳞沸泉】　金穴【详穴二】　银穴【沈懐逺南越志曰遂城县夫人山之东北有银穴鸟银沙自是出】　仙穴【荆州图副记曰县北九十里有赵属山傍有石台髙十五丈广三尺深一里内甚平整虚寂谓之仙穴】　圣穴【水经注曰黄谷内西洪边有一洞深数丈去地千余俗谓之圣人穴】　风穴【梁州记云裒县旧城北有风穴穴内常有风出详风】　云穴【江乗记曰木庐山山上有钟乳流出滠河上思邨山山上有穴深浅不测名曰云穴】　鹤穴【沈约宋书曰桓之国在荆州诣刺史仲堪行至鹤穴一老翁驱青牛形色瓌异桓即以所乗牛易取乗至灵溪骏驶非常因息饮牛牛竟入江水不出】　龙穴【丹阳记曰大庙湾傍有龙穴洞出白石山】　上古居【详穴一】　太史探【详穴二】　通五岳【陶季直京都赋曰句容茅山延西门穴通五岳】　照千里【地图云神邱有穴光照千里】　通王屋【元中记云彭城有黄池穴如洞室北通王屋山】　通巴陵【舆地记曰太湖东小山名洞庭其山有三穴东头北面一穴不容人西头南面一穴亦然并有清泉流出西北一穴人伛偻得入耳穴里如一间堂屋上髙丈余恒津润流滴四壁石色青白皆有柱似是人工南壁开处侧肩得入有潜门二道北通琅邪东武县西通长沙巴陵湖】　水溢竭【荆州记曰始兴县阳山有斟溪水出岩穴一日十溢十竭信若潮流】　石隂阳【又曰佷山县有山独立峻絶西北有石穴以烛穴行百许歩有二大石其间相去一丈许俗名其一为阳石一为隂石水旱为灾鞭阳石则雨鞭隂石则晴按荆州图副作宜都】　箕风吐【王彪之庐山记曰若乃漂漂髙厓迢迢峻峰箕风吐穴而蓬勃晕云出岫而郁蓊】　隂火然【谢灵运诗曰照涧凝阳冰潜穴然隂火谁知视聴外心用无不可】　闻浪声【舆地记曰呉大帝使人入洞庭山穴行三十余里而返云上闻有波浪声有大蝙蝠如鸟扑杀人火穴中髙处火照不见巅有鵞管石钟乳仰着巅如县洞中穴有风气如在外也惟冬天极冰寒可得入春夏则不得也不斋戒请祷不可轻入也】　见龙迹【详穴二】神农所生【详穴二】　武丁所墓【白裒鲁国地记曰吴阪之下便得隠穴傍入三里穹隆蒙宻傅说之所讃武丁之所墓】　穴居从学【车颎秦书曰王嘉字子年在东陈阳谷口凿岸为穴而居之诸有从其学者人各一穴遂至数百穴】　穴处求道【崔鸿蜀録曰西山范长生岩居穴处求道养志李雄欲迎致以为君长】　姑孰九穴【详穴二】　汲县五穴【水经注曰汲县苑水上承淇水于其府城西北又东南流歴五军东北得旧石窦故五水分流世号五穴口也】増鸟防同【尚书曰导渭自鸟防同穴】　金牛化【洞庭上有天帝坛山山有金牛穴呉孙权时令人掘金金化为牛走上山其迹存焉故名】　清水穴【潜确书三巴记云清水穴在四川巴县巴人以此水造粉则膏晖鲜芳贡粉京师因名粉水故世谓江州堕林粉也今山下有清水溪即其处旧有道院名清溪院】　仇池穴【水经注云仇池絶壁峭峙孤险云髙望之形若覆壶其髙二十余里羊肠蟠道三十六廻上有平田百顷煮土成盐因以百顷为号山上丰水泉所谓清泉涌沸润气上流者也东坡志林赵德麟曰仇池穴小有洞天之附庸也王仲至谓余曰尝奉使过仇池有九十九泉万山环之可以避世如桃源】
　　穴五
　　増诗宋王十朋禹穴诗曰好古探竒司马迁中史记越山川如今禹穴无寻处洞锁阳明石一拳【按旧经穴在龙瑞宫侧宋吕祖谦云大石中断成罅殊为不古殆非司马子长所探也】　魏了翁禹穴诗曰禹穴元从一罅通禹陵元在乱山中饮泉窆石皆如此误却东游太史公
　　増记唐栁宗元零陵郡复乳穴记曰石钟乳饵之最良者也楚越之山多产焉于连于韶者独名于世连之人告尽焉者五载矣以贡则买诸他郡今刺史崔公至逾月穴人来以乳复告人说是祥也杂然謡曰甿之熈熈崔公之来公化所彻土石蒙烈以为不信起视乳穴穴人笑之曰是恶知所谓祥耶向吾以刺史之贪戾嗜利徒吾役而不吾货也吾是以病而绐焉今吾刺史令明而志洁先赖而后力欺诬屏息信顺休洽吾以是诚告焉且夫乳穴必在深山穷林冰雪之所储豺虎之所庐由而入者触昏雾扞龙蛇束火以知其物縻防以志其返其勤若是出又不得吾直吾用是安得不以尽告今而乃诚吾告故也何祥之为士闻之曰謡者之祥也乃其所谓怪者也笑者之非祥也乃其所谓真祥者也君子之祥也以政不以怪诚乎物而信乎道人乐用命熈熈然以效其有斯其为政也而独非祥也欤
　　窟一
　　増孟子曰下者为营窟　礼记曰古者未有宫室冬则营窟夏则罾巢　战国策冯暖谓孟尝君曰狡兎有三窟仅得免其死耳今有一窟未可髙枕而卧也请为君复凿二窟乃西逰于梁说梁王曰诸侯先迎孟尝君国富兵强梁遣使者金千斤车百乗往聘孟尝君齐王闻之君臣恐惧迎孟尝君返国冯暖诫孟尝君曰愿请先王之祭器立宗庙于薛庙成还报孟尝君曰三窟已就君始髙枕为乐矣孟尝君为相数十年无纎介之祸者冯暖之计也　大戴礼云鱼鼈鼋鼍以泉为浅而窟穴其中所以得之者饵也　博物志云豹死守窟　邵雍观物诗曰干遇巽时为月窟地逢雷处见天根
　　窟二
　　増左传曰郑伯有嗜酒为窟室而夜饮酒撃钟焉朝至未已朝者曰公焉在其人曰吾公在壑谷　王隠晋书曰魏末有孙登字公和无家属时人于汲县北山得之窟中夏则编草为裳冬则以髪自覆为人寡言笑好读书鼔琴　王韶之南康记曰湘源下流百里有峡两岸皆髙山峡岸下数十里有蛟龙窟时时有雾气起耆宿云此窟气潜通南康县也　秦州记曰河崖傍有二窟一曰唐术窟因古学道者姓氏也深四十余丈中有三佛寺流泉浴池四壁凿石作佛像　典畧曰董卓虽爱吕布恐终被其害乃养死士于窟室时卓诣宫贺布先置死士以邀之卓堕车顾布所在布下马曰有诏遂诛之
　　窟三
　　原冬营　夜饮【上详窟一下详窟二】　掘剑　鼓琴【豫章记曰丰城县有雷孔章掘神剑窟方广七八丈　下详窟二晋书】　见电光　有雾气【邓徳明南康记曰野浮水去郡五里有落星窟深不见底时见电光出其上　下详窟二】　增饮马　蓄蛟【说乐府云蔡邕饮马长城窟诗伤良人游荡不归　福建将乐县有蛟窟相传昔有小儿见溪傍巨螺拾归穴地潴水蓄之未竟日其地横溃水势汹汹民惧以鐡投之方息今周廻寛可亩许水清澈不涸】　河东得银　玊泉生乳【隋泉云宇文恺与于仲文竞河东银窟郎茂劾奏之　李白诗曰尝闻玉泉山山洞多乳窟】
　　窟四
　　原豹窟【详窟一】　兎窟【潘尼恶道赋曰兎窟连羊肠此乃行者之艰难羁旅之困敝】隠蛟龙【详窟二】　得鼋鼍【详窟一】　彭祖仙窟【列仙传云歴阳有彭祖仙窟请雨輙得】　意期土窟【神仙传云李意期蜀人于成都作一土窟居之冬夏单衣髪长剪去之皆使长五寸或二百日三百日足不出窟】　増理窟【晋刘惔传云张慿勃窣为理窟】　禅窟【传灯録云东寺如防法师号禅窟】　神仙【蓝桥便是神仙窟】　豪杰【杜甫诗曰惨澹豪杰窟】　山水【苏轼诗曰我从山水窟中来】　造化【杜甫诗曰乃知画师巧功夺造化窟】
　　窟五
　　増唐太宗饮马长城窟诗曰塞外悲风切交河冰已结瀚海百重波隂山千里雪廻戍危烽火层峦引髙节悠悠卷斾旌饮马出长城寒云连迹朔吹断邉声军尘清玉塞羌笛韵金钲絶漠干戈戢车徒振原隰都尉返龙堆将军旋马邑扬麾氛雾静纪石功名立荒裔一戎衣云台凯歌入
　　坑一
　　増许慎说文曰坑堑也　司空图铭曰秦坑儒耶儒坑秦耶
　　坑二
　　増史记曰秦将白起坑赵降卒四十万人于长平　汉书曰项羽至新安坑秦军二十余万人　古今竒字云秦改文字周人怨恨患天下不从大召诸生择郎秦宻令种瓜于坑谷温处乃使人上书瓜冬有实诏下诸生说之人人各异相难不决先为伏机机发从上填之以土皆压死　书序曰焚书坑儒　东方朔别传曰汉武帝忽见一坑深不知防丈以朔多智使往视之朔对曰坑深一百二十丈何以知之朔曰臣到以大石投之坑中倾耳而聴久久乃到僇僇有声九九八十一六六三十六臣以此知之　晋中兴书曰奉元末有瞿坑先生不知名姓居宣城又有瞿坑因以名焉桓温往视之先生无被坐石室神无忤色温命伏滔铭賛之　潜确书云空坑在贑州府兴国州界宋徳祐元年安抚使知贑州文天祥奉诏勤王自引兵从梅州出江西复防昌败元军于雩都复吉贑诸县遂围贑州元将李恒遣兵援贑而自将袭天祥于兴国空坑兵溃赵时赏等死之天祥走循州
　　坑三
　　原仙人宅　先生名【梁州记云仙人唐公房祠有碑一所北有大坑碑文云是其旧宅公房举宅登仙故以为坑也旁穴通洞庭　下详坑二】　投石聴声　发机填土【并详坑二】　増产花石　育龙驹【福建侯官县有五花石坑去夀山十许里其石有红者緑者紫者惟艾緑色者最少　贵州养龙坑在两山之中澄渊深蛟龙藏其下当春始和人立栁坑畔择牝马之贞者繋之已而云雾晦有物蜿蜒跨马腹上迨开霁视马傍之沙有龙迹者是与龙遇矣至产必生龙驹明洪武间夏幽主明升献良马十匹一正白色乃得之于此者振鬛一鸣万马辟易上乗之行夕月之礼于清凉山正如蹑云而驰一尘不惊赐名飞越峯命学士宋濓为賛绘形藏焉】
　　坑四
　　増曽坑【试茶録云佛顶东西曰曽坑今属北苑茶多苦亦重浊】　焦坑【苏轼诗云焦坑闲试雨前茶】　新坑砚【端溪有新坑旧坑出石作砚甚佳】　雪坑茶【黄庭坚诗云苔花浮雪坑】　种瓜坑谷【详坑二】　立祠坑际【王韶之南康记云南康上垅左入有一坑坑里有石人立水内是名曰魁星甚有灵应百姓立祠于其旁】
　　坑五
　　増诗宋杨万里早发曲坑诗曰云横平野近人低似絮如纱只隔溪行到溪东元不见回头却复在溪西　又过湖骆坑诗曰雾皆成防无非雨日出多时未脱云猿鸟一声人不见松杉四塞径无防　明舒頔胡子坑诗曰两仪未判朕不平巨凸突兀潜幽灵毓秀孕竒挺峭防攅峯列壑争伶俜枯槎着藓半身碧老石迸土千螺青天浄森铓列画防云开大嶂横青屏临深架木侧足度飞瀑洒面洗耳聴已有仙人浴丹室寜无烈士磨厓铭元猿不惊籁寂寂白鹤下舞花便欲临风蜕凡骨来兹絶粒餐仙苓
　　石一
　　増易曰困于石据于蒺藜　又曰介于石不终日贞吉尚书曰撃石拊石　原毛诗曰我心匪石不可转也又曰他山之石可以攻玉　又曰有扁斯石履之卑
　　兮　又曰渐渐之石维其髙矣　増又曰扬之水白石凿凿　又曰节彼南山维石岩岩　原礼记曰今夫山一拳石之多　増周礼曰石有时而泐【音勒】　原释名曰山体曰石石硌也【硌音落一作挌】坚捍硌也山多大石曰礐【音殻】礐学也大石之形学学然山多小石曰磝【音敲】磝尧也每石尧尧独处而出见也　又曰砾小石也磊众石也砀【杜浪反】文石也琅玕石似珠也【尚书注】碔砆石似玉也【广雅】星陨为石【春秋】水沫为浮石【抱朴子】石解散曰泐【周礼】礠石石鲸石鷰石麟石羊石狗石牛石鸡石犀石骆駞石狮子石人石桥石塘石牀石室石柱石阙石闾石案石函石鼔石椁石楼石盘石印石砚石墨石镜石弩石磬　焦赣易林曰山险难登涧中多石　又曰入年多悔耕石不富衡门屡空使士失意　又曰石田无稼苦费功力自今贫极石实不言　春秋说题辞曰周易艮为山为小石隂中之阳阳中之隂隂精辅阳故山含石石之为言托也托立法也　又曰山有水石精流以生木木含火故山有魄火生土故地有载石　家语曰夫动鼓之音怒而撃之则武忧而撃之则悲志诚感之通于金石礼含文嘉曰稽首常则玉石章明　孝经援神契曰神灵滋液百姓寳用爰有石华　孔丛子曰山霤至柔石为之穿　又曰抱石以救溺愈不济矣　列子曰天亦物也物有不足故昔者女娲氏炼五色之石以补其阙吕氏春秋曰石可破也不可夺其坚　増抱朴子曰
　　烧泥为瓦燔木为炭蜂窠为蜡水沫为浮石凡此皆去其柔脆变为坚刚　又曰礠石引针　又曰浮磬息音未别于众石　孙卿子曰负石而走赴河行之难为者也申徒狄能之　文赋曰石韫玊而山辉　三国文士传刘桢对武帝曰石出荆山元岩之巅外有五色之章内含卞氏之珍磨之不加莹雕之不加文　晋书曰孙子荆谓王武子曰当枕流漱石王曰石非可漱流非可枕孙曰枕流欲洗其耳漱石欲砺其齿　原物理论曰土精为石　又曰石气之核也气之生石犹人筋络之生爪牙也　増神仙经曰神山五百年輙开其中石髓出得而服之夀与天地毕　博物志曰地以石为之骨又曰石者金之根甲　天中记曰诗人多以云根为
　　石以云触石而生也　兵书曰军中地生石将可以久居　皇极经世书曰少刚为石其性坚故少刚为石在天则为星先天图以巽为石巽之位在西方　又曰石为雷雷者石气之所化
　　石二
　　原尚书曰青州厥贡铅松怪石【注曰怪异好貌】　増又曰闗石和钧　又曰泗滨浮磬【孔安国注曰泗水之滨有浮石可以为磬】　又曰雍州厥贡球琳琅玕【注曰琅玕石之似珠者】　周礼曰王行洗乗石【乗石王所登上车之石也】　原周官曰大司冦以嘉石平罢民有罪者坐诸嘉石以胏石达穷民凡逺近防独老幼欲复于上而未达者立于胏石【注曰嘉石文石也胏石赤石也】　左传曰齐国髙入晋师磔石以投人【详勇】　又曰陨石于宋五陨星也杜预注曰但言星则嫌星使石陨故重言陨星　又曰石言于晋魏榆晋侯问于师旷曰石何故言对曰石不能言或慿焉不然民聴滥也　韩诗外传曰楚熊渠子夜行见寝石以为伏虎弯弓而射之没金饮羽下视知其石也因复射之矢跃无迹熊渠子见其诚心而石为之开而况人乎【汉书李广传事亦如之】　増春秋后传曰周赧王二十年齐东有二石髙三丈余相从而行如海数百歩原尸子曰昔者武王崩成王少周公旦践东宫履乗
　　石祀明堂　随巢子曰禹产于昆石啓生于石【王韶之云啓生而母化为石】　増淮南子曰禹娶涂山化为石在嵩山下方生啓曰归我子石破北方而生啓　汉书武帝诏曰朕用事嵩山见夏后啓母石　原阚子曰宋之愚人得燕石于梧台之东归而藏之以为寳周客闻而观焉主人斋七日端冕元服以发寳革匮十重缇巾十袭客见之掩口而笑曰此特燕石耳殆与瓦甓不殊　穆天子传曰天子升于采石之山于是取采石焉天子使重□之民铸以为器于黒水之上【郭璞注曰今外国人所铸作器亦皆石也】　史记曰王翦代李信撃荆荆兵数挑战终不出久之翦使人问军中戏乎对曰方投石超距翦曰士卒可用矣又曰张良见老人于圮上出一编曰读是则为王者师后十三年见我济北谷城山下黄石即我也良后果得黄石【详腊】　汉书曰秦始皇帝东廵狩至防稽琅邪刻石着功　又曰成帝鸿嘉三年五月乙亥天水冀南山火石鼓鸣隆隆如雷有顷止俗云石鼓鸣有兵　王隠晋书曰恵帝永康元年襄阳郡上言得鸣石鼓声闻七八里　沈约宋书曰呉兴长城县夏架山有石鼔长丈余面径三尺许下有盘石为足鸣则声如金鼓三呉有兵増刘敬叔异苑曰晋武帝时呉郡临平岸崩出一石
　　鼓撃之无声以问张华华曰可取蜀中桐材刻作鱼形扣之则鸣于是如言声闻数十里　山川纪异曰武安县南有鼓山上有二石如鼓南北相当世传鼓鸣则有兵起髙齐之末此鼔鸣而齐为周所并隋文帝末年鼓又自鸣声闻数百里而唐代隋以兴故一名神钲　原汉书曰赵岐初名嘉年四十余重疾乃为遗令勅兄子曰可立一圆石于我墓前刻之曰汉有逸民赵姓名嘉有志无时命也奈何其后疾愈　増赵书曰刘曜筑建徳殿取土城西得圆石状若水碓其铭曰律推重石四钊同律度量衡有辛氏造议者未之详或以为瑞参军续咸曰王莽时物　后汉书曰髙琳母尝祓禊泗滨见一石光彩朗润遂持以归是夜梦一人谓之曰此浮磬之精若能寳持必生令子俄而有姙及生子因名琳字秀珉　又曰灵帝嘉平四年诏正五经文字刻石立于太学　原魏志曰明帝时増崇宫殿雕饰观阁凿太行之石英采谷城之文石起景阳殿于芳林园　呉録曰石首鱼至秋化为冠凫凫头中有石　王隠晋书曰洛阳宫西宜秋里门东向南壁石生地中始髙三尺如香炉形路人多祀之　増又曰西海北山有石赤白二色以两石掬撃则水润撃之不已则润尽火出山石皆然炎起数丈不灭有大黒风自流沙出掩之乃灭其石如初　原臧荣绪晋书曰杜预遗令曰吾往为台郎尝以公事使过宻县刑山山上有冢云是郑大夫祭仲或云子产其冡居山之顶四望周逺山多美石不用必集洧水自然文石以为冡藏贵不劳工巧而此石不入世用吾去春入朝自表营洛阳城东为将来兆虽未足比刑山然东奉二陵而瞻宫阙南观伊洛北望叔旷然达覧情之所安故遂表树开道为一定之制至时当用洛水圆石也　又曰稽康过邯郸邯郸人王烈自言二百余嵗共入山得石髓如饴即自服半余半与康皆化而为石石室中见一卷素书呼吸之间康取輙不见　又曰太康八年改营太庙南致荆山之木西采华山之石徐广晋纪曰阳羡山有石穴长十余丈皓遣公卿封
　　禅之改曰国山　増晋书曰陈总为殿中侍御史遣诣终南山请雨总先除小石祠惟存大石一所而祈之祈文曰峨峨大石佐岳通理含滋吐润恵我四海　汉晋春秋曰明帝青龙三年张掖郡氐池县大栁谷口夜激波涌溢其声如雷晓而有苍石立水中白石画之为马牛等形其文曰大讨曹　原沈约宋书曰孙皓天玺元年临海郡使伍曜在海水际得石树髙三丈余枝茎紫色诘曲倾靡有光彩　増齐书曰虞愿为晋平太守海边有越王石尝隠蔽云雾相传曰太守清廉乃得见愿遂往观清澈无隠　南梁书曰江革自武陵除都官尚书还舸舸轻欹不得安卧乃于西陵岸取石实之　南齐志曰永明七年主书朱灵让于浙江得灵石十人举乃起在水深三尺而浮世祖亲投于天渊池试之刻为佛像　隋书曰开皇末髙祖于宫中埋二小石于地以志置牀之所未防变为玉　南史曰到溉居近淮水斋前山池有竒礓石长丈六尺梁武戏与赌之并礼记一部溉并输焉诏即迎置华林园殿前移石之日都下倾城縦观所谓到公石也　唐书曰樊文进瑞石武后暴石朝堂示百官　又曰则天时有人于洛水中获白石数防赤诣阙輙进诸宰相诘之对曰此石赤心所以来进李昭徳叱之曰此石赤心洛水中余石岂能尽反耶左右皆笑　又曰陆世居姑苏门有巨石逺祖绩仕郁林太守罢归无装舟轻不可越海取石为重人称其廉号郁林石　又曰薛道衡孙元超转中书舎人省中有一盘石道衡为侍郎时尝踞而草制元超每见輙对之流涕　又曰开元时李嗣业讨勃律通道葱岭有大石塞隘以足蹶之抵穷谷识者以为至诚所感云又曰牛僧孺开成初留守东都治第洛阳之归仁里多致嘉石美木与賔客相娯乐　旧唐书曰白乐天罢杭州得天竺石一华亭鹤二苏州得太湖石五折腰菱俱置于里第池上　宋史曰建炎三年鼎州有巨石随大水流下　原应劭汉官仪曰马伯弟登泰山见石二枚其一是武帝时石用五车载不能上因置山下为屋号曰五车石其一是纪号石刻文字纪功徳立坛上　増越絶书云苏阊门西髙颈山东有巨石人古名石公去县二十里　又曰呉中穹窿山赤松子取赤石脂于此崔鸿蜀録曰廪君务相登城石岸见一平石方一
　　丈五寸廪君休其上投策计算皆着石焉因立城其旁而居之　又曰楚人隗叔通为人性孝母食必须江中正流水水深难汲一旦有横石生正流中通因就汲之今江中有孝子石　前赵録曰赫连勃勃时有青石大如马头浮水上逆流而行行人见而送入羣臣咸贺以为石者沈物浮水者自出之义而上行荆呉入朝之象勃大恱　异苑曰江西南康府都昌有钓矶石陶侃微时常钓于此得一织梭归以挿壁他日化为赤龙从空去　南唐书曰谭紫霄庐山僧于溪浒剏亭苦大石横直累工不能平紫霄往见曰斯固易也因以指捻诀含水噀之命锤其石应手如粉　南越志曰衡阳湘郷县有石鱼山下多鱼石石色黒而理若云母发一重輙有鱼形鳞鳍首尾宛若刻画长数丈鱼形备足烧之作鱼腥膏因以名之　呉越备史曰武肃王钱镠自幼尝与郷里小儿戏于树隂石上指其树石曰我贵当爵而覆之后建功臣精舎遂以其石为佛座焉　大业拾遗録曰大业七年二月初造钓台之时多运石者将船兵丁困弊于役一日船至江东岸山下取石累构为钓台之基忽有大石如牛十余自山顶飞下直入船内如人安置船无伤损　本纪曰梁天监中诏于公车府谤木胏石傍各置一函五年诏曰朕昧旦斋居惟刑是恤三辟五聴寝兴再懐故陈胏石于都街増官司于诏狱　唐会要曰宗时王倕奏武威郡畨禾县嘉瑞郷天寳山周廻五六里石化为麪在近邨闾及诸部落自今载正月以来取食甘美益人孙逖表云岂来麰之足方何雨粟之能喻【英华】太和四年八月太原节度使栁公绰奏云蔚代三州山谷间石化为麪人取食之　开元传信録曰开元末于宏农古函谷闗得寳符白石赤文正成桑字识者解之曰桑者四十八也所以示圣上御厯数也又曰李齐物天寳初为陕州刺史开砥柱之险坚石
　　中得古鐡犁铧有平陆字因改河北县为平陆县　原华阳国志曰有王者尝止大石上命作羮从者曰无水王乃以劒撃石出水今王水是也破石存焉　又曰李冰为蜀守于玉女房下白沙邮作三石人立水中刻江神要水竭不见足盛夏不没肩　又曰汶山有盐石煎之得盐　挚虞决疑注曰庙主藏于户之外西墉之中皆有石函中有笥以盛主　益部耆旧传曰公孙述时蜀武担山石折任公曰噫西州智士死也后二月果卒故益部号曰任公智无双　襄阳耆旧传曰山都县活国城临沔水有大石激宅欲为水所毁其人五女皆大富共敛钱作激全其家宅初狠子家赀万金而自少不从父命临终意欲葬山恐儿不从曰葬我着渚下石碛上狠子曰我从来不奉教令当从此一语遂尽散家财作石像积土绕之一洲长数百歩元康中始为水所壊今冢石皆如羊折许数百枚聚水中狠子是前汉时人　呉猛别传曰豫章县南山有石直立水中峻崿千仞猴猿不能至猛乃策杖升之令二弟子随后忽若平路　王子年拾遗记曰员峤之山东有云石或广五百歩或四十五十或十数歩驳骆如锦扣之则片片蓊然云出俄而遍润天下西有星池周千里水色随四时变化神虫有神出烂石之上此石常浮于水邉方数百里其色多红质虚烧之有烟香闻数百里烟气升天则成香云徧润天下则成香雨　西京杂记曰五鹿充宗受学于弥成子弥成子尝遇人以文石如卵授成子吞之遂聪悟后病吐出授充宗吞之又为明学　列仙传曰务光者夏时人也殷汤既得天下已而让光光遂负石沈泸水而自匿　又曰仇生者不知何许人常食松柏在尸郷北山自作石室周武王幸其室而祠之　又曰脩羊公者魏人上华隂山石室中汉景帝诏问脩羊公能何日发语未讫牀上化为白石羊题其背曰脩羊公谢天子后贮石羊于灵台上羊后复去不知所在又曰晋武帝时董威辇者含一石千日不食　神仙传曰白石生者恒煮白石为粮就白石山居故号白石先生　东方朔神异经曰西方裔外有西明山其上无草木有宫焉白石为墙皆以石为左右阙　异苑曰永康王旷井上有二洗石时见赤气后有二人寄宿忽求买之旷怪所以未及度钱子妇孙氏覩二黄鸟鬭于石上疾往掩取变成黄金二人不知索市愈急既得撞破石内空处止有二鸟迹　十洲记曰流洲在西海中上多积石名昆吾石治成鐡作劒光明洞照如水晶状割玉物如切泥土焉　博物志曰桃林在宏农湖城县休牛之山有石焉曰帝台之棊也五色而文状如鹑卵　顾凯之啓记曰臯涂有然防之石　王韶之南康记曰湘源有长濑其傍石或像人形或似牛羊其土人名人形者为令史　邓徳明南康记曰雩都县有金鸡石武昌记曰盘龙石旧传云有龙盘于此石积日方去庾仲雍荆州记曰归郷县有屈原宅女嬃庙捣衣石犹存　游名山志曰芙蓉渚有耸石头如初生芙蓉色皆青白　三齐畧记曰始皇作石桥欲过海看日出处时有神人能驱石下海石去不速輙鞭之皆流血至今悉赤阳城山石尽起立嶷嶷东倾势如相随行【详神】　刘义庆幽明録曰宜都建平二郡之界有五六峯参差互出上有倚石如二人像相对俗谓二郡督邮争界于此又曰宫亭湖邉傍山间有石数枚形圆若镜明可以鉴人谓之石镜　増南部新书曰秘省内落星石薛稷画鹤贺知章草书郎余令画凤相传号为四絶　拾遗记曰李夫人死武帝尝思梦欲一见之李少君言能致其神啓帝曰黒海北对都之野出潜英之石其色青轻如毛羽寒盛则石温夏盛则石冷刻为人像神晤不异真人乃求得之命工刻作夫人形置之幕里宛若生时又曰周灵王时异方贡一石色白如月照面如雪谓之月镜　又曰方丈山西有照石去石十里视人物之影如镜焉碎石片片皆能照人而质方一尺则重一两燕昭王舂此石为泥泥通霞之台与西王母尝游居此台又曰董偃尝卧延清之室以画石为牀文如锦也石
　　体甚轻出郅支国　又曰泰山下有连理文石髙十二丈状如柏树其文彪发似人雕镂自上及下皆合而中开广六尺望若真树也父老云当秦末二石相去百余歩芜没无有蹊径及明帝之始稍觉相近如双阙土石隂魏为土徳斯为灵徴　册府云太宗以武徳九年八月即位九月壬戌林州献祯石隠起成文曰圣主某大吉子孙五千嵗素质字篆相参　五行志曰贞观十七年八月凉州昌松县鸿池谷有石青质白文成字太宗遣使祭之曰天有成命表瑞贞石文字昭然厯数惟永　广徳神异记曰唐齐王元吉于晋阳宫获青石若形文有丹书四字曰李渊万吉元吉遣使献之文字映澈宛若形见者咸异焉髙祖曰令水渍磨以验之其字愈明于是内外毕贺髙祖曰上天明命贶以万吉宜以少牢祀石而酹送之　独异志曰中宗为天后所废居房陵仰天而叹心祝之因抛一石于空中曰我复帝此石不落其石遂为树枝勾挂至今犹存广川书防曰仆固懐恩以叛入回纥没其家入后宫大厯四年封其女为崇徽公主下嫁可汗道汾州以手掌托石壁遂有手防今灵石有崇徽公主手防碑　灵徴曰魏真君五年张掖郡列言氐池县大栁谷山大石有青质白章间成文字记国家祖宗之讳着受命厯数之符乃遣使图写其文羣臣奏曰斯乃上灵降命国家无穷之徴也　通典曰江东太庙门北有石文如竹叶宋文帝元嘉中脩庙所得陆澄以为晋孝武时郊社石丹阳记曰晋恵帝永寜中湖熟县湖中大石去渚二百歩浮来登岸百姓惊观或曰石来明年石冰入扬州庐山记曰陶渊明所居栗里有大石渊明常醉卧其上名曰醉石　异物志曰豫章有石黄白色而理踈以水灌之便热加鼎于其上炊足以热冷则灌之雷焕以问张华华曰此然石也　新安记曰锦沙邨傍山依壑素波澄映锦石舒文冠军呉喜闻之而造焉鼔枻游泛弥旬忘返叹曰名山美石故不虚赏使人忘朱门之志尚书故实曰李师诲兄弟于衲僧处得落星石一片僧云于蜀路早行见星坠于前遂掘之得一片石如断磬其石端有雕刻狻猊之首亦如磬有孔穿縧处尚光滑岂天上奏乐器毁而坠欤此石流传安邑李吉甫宅中荆州记曰临贺郡有青石上有磨刀斧迹春夏明净
　　秋冬芜相传是雷磨石　洞微志曰汴郡之南十里有周公墓前有一石人能作怪人或遇之称鲁校书石押衙　荆楚嵗时记曰张骞寻河源得一石示东方朔朔曰此天上织女支机石何至于此　野史赵州志曰光武夜至赵州南迷路闻人语问之弗应见二人立傍怒防劒斩之其一急走熟视之乃石也　戴延之西征记曰焦氏山北数里有汉司校尉鲁恭冢前有石祠石庙四壁皆青石隠起自书契以来忠臣孝子贞妇孔子及弟子七十二人形像像邉皆刻石记之文字分明又有石牀长八尺磨莹鲜明叩之声闻逺近　舆地记曰孙权刘先主同猎醉各据一石羊后名石羊巷　又曰防稽秦望山始皇刻石前有石广数丈云是始皇坐石两邉有方坐八所云是丞相以下坐石故今有丞相石之名　朝野佥载云辰州东有三山鼎足直上各数十丈古语云夸父与日竞走至此煮饭此三山者夸父支鼎石也　云林石谱曰杜绾字季扬衍之孙也曽获一兰州黄河水中圆青石大如柿作镇纸经宿连简防輙湿后以器贮之凡移时有水浸润一日忽堕地破为三四段中有小鱼一枚　又曰石板上磊块如燕形者名曰燕　又曰渭州水中有虫鱼鸣或作质质声土人见者多以梃刃或坚物撃之多化为石石色青黒温润堪为砺名曰质石凡兵刃用此磨治者青光而不鏉　述异记曰镜湖俗传轩辕氏铸镜于湖邉今有轩辕磨镜石石上常洁不生蔓草　又曰海畔有大石俗云鲁班所作夏则入海冬复止于山上陆机诗云石常懐海我寜忘故郷　又曰秦二世元年宫中雨金顷刻皆化为石　又曰魏武帝末年邺中雨五色石又曰捣衣山一名灵山在琅邪山南絶险岩有方石昔有神女于此捣衣其石明莹谓之玉女捣衣碪　水经注曰曲江有石髙百丈广圆五里两石对峙相去一里小大畧均似双阙名曰韶石　又曰地里志大碣石山在右北平骊城县西南武帝尝登之以望巨海而勒石于此今枕海有石如甬道数十里当山顶有大石如柱立于巨海之中潮水大至及潮退不动不没不知深浅世名之天桥柱也韦昭亦指此以为碣石也　又曰范文本日南西卷县奴为奴时牧羊于涧中得二鲤欲私食之郎知诘奴奴诈曰将砺石还非鱼也郎至鱼所果见两石文异之石有鐡文因入山就石冶鐡作两刀举刀向石鄣祝曰鲤鱼变化冶石成刀斫石鄣破是有神灵文当治此因斫石鄣迎刃破遂君其地　酉阳杂俎曰于季友为利州刺史时临江有一寺寺前渔钓所聚有渔子下网举之觉重壊网视之有一石如拳因乞寺僧置于佛殿中石遂长不已经年重四十斤张司封员外入蜀时亲覩其事　又曰常侍崔元亮在洛中尝闲歩渉岸得一石子大如鸡卵黒润可爱翫之行一里划然而破有鸟如巧妇飞去　搜神记曰常山张颢为梁相天新雨后有鸟如山鹊飞翔近地令人擿之堕地化为圆石颢命椎破得一金印文曰忠孝侯印　郡国志曰宋武帝伐南燕至狗吠山夜闻狗吠明日视之见石狗　又曰乞子石在马湖南岸东石腹中出一小石西石腹中懐一小石故僰人乞子于此有验　广五行志曰周宣帝大定二年永州得白石割而为两段中有杨树之形黄根紫叶　续髙僧传曰隋相州刺史内阳公薛胄所居堂础忽变为玉　豫章记曰显庆四年渔人于江中网得一青石长四尺阔九寸其色光润异于众石悬而撃之鸣声清越行者闻之莫不驻足都督滕王表送于瑞府　洽闻记曰永昌年中台州司马孟铣奏临海水下冯义得石连理树三株皆白石　又曰南岳岣嵝山有响石呼唤则应如人共语而不可解也南州南河县东南三十里丹溪亦有响石髙三丈五尺阔二尺状如卧兽人呼之輙应笑亦应之块然独处亦号曰独石也　剧谈録曰李德裕平泉庄去洛城三十里卉木台榭若造仙府有虚槛前引泉水萦廻疏凿像巴峡洞庭十二峯九派迄于海门江山景物之状竹间行径有平石以手摩之皆隠隠云霞龙凤草树之形　唐余録曰李徳裕于平泉别墅采天下珍木怪石为园池之玩有醒酒石醉即踞之尤所寳惜　河南志曰长春殿有婆罗亭贮青石处世传徳裕醒酒石以水沃之有林木自然之状今谓之婆罗石　防昌一品集曰李徳裕平泉庄天下竒异珍怪靡不毕致日观震泽巫岭罗浮桂水严湍庐阜漏潭之石在焉台岭八公之怪石巫峡严湍琅邪台之石布于清渠之侧仙人迹鹿迹之石列于佛榻之前徳裕平泉记曰鬻平泉者非吾子孙也以平泉一树一石与人者非佳子弟也　贾氏闲谈曰赞皇公平泉庄有礼星石縦广一丈长尺余有文理成斗极象狮子石髙二三尺孔窍万千逓相通贯其状宛如狮子首尾鼻眼皆全真　又曰华岳掌其石丹紫正如人肉色每太阳对照则尽见之及日暮则渐隠而不见樵者云仙掌者盖絶地之上羣壑防聚之所石色赪然望之如掌　长庆集曰太和九年山客赠余盘石转至履道里第时属炎暑坐卧其上爱而为之铭　又曰竒章公嗜石其僚吏镇守江河者乃献瑰纳竒公于东第南墅列而致之游息之时与石为伍石有族聚太湖为甲罗浮天竺之徒次焉石有大小其数四等以甲乙丙丁品之每品有上中下各刻于石隂曰牛氏石甲之上丙之中乙之下百仞一拳千里一瞬此其所以为公适意之用也　松陵集曰陆二遗诗序曰越之东阳多名山永康之地亦蝉聨其间中饶古松徃徃化而为石盘根大柯文理具析好事者攻而置诸人间以为耳目之异太山羊振文得枕材赵郡李中秀得琴荐皆兹石也咸以遗余以二遗之竒赋诗以谢　续神仙传曰道士马湘字自然唐建元中至观前指松树曰此松已三千年矣当化为石至夕大风雨其松果化近观松皆化为石　杜阳杂编云唐武宗防昌元年大食国贡松风石方一丈莹澈如玉其中有树影若枯松偃盖飒飒焉而凉飚生于其间至盛夏上令置诸殿内稍稍秋气飕飗即令撤去　録异记曰天复中洪州霣石于越王山下招仙观前长七八尺围三丈余青碧如玉节度使刘威命舁入观内设斋祈谢七日之内稍小长三尺数日石长尺余今只有七八寸留在观中　又曰防稽进士李眺偶拾得一小石青黒平正温滑可玩用为书镇焉偶有蝇集其上驱不去视之已化为石矣求他虫试之随亦化焉殻落坚重与石无异　续墨客挥犀曰朝议郎李芬好竒有异石髙二尺许嵌空可爱尝置庭槛间每至日方未时即有气出石穴中若烟云之状依时候之万不差一因目之为未石　仙传拾遗曰叶法善卜居卯酉山其门近山巨石当路每还纡回以避之师投符须臾飞去路乃平坦众共惊异　又曰介象字元则防稽人入山求神仙见谷中有石子皆紫色大如鸡子象取二枚见一美女被服五采象叩头乞长生女曰急送汝手中还着故处象送石还女授以还丹方一首缙绅雕说曰杨宏裕河朔人一日出郊有使人自北
　　驰来问曰子非杨裕乎北岳赐汝物可跪受之使者懐中探一物若帛裹者裕归焚香啓之得二石雁一雌一雄左翅掩右者雄也右翅掩左者雌也后生一男一女男名廷璋周朝为飞龙使女为周太祖妃　挥麈録曰政和间建艮岳异花竒石来自东南不可名状忽灵壁县贡一巨石髙二十余尺周围称是舟载至京师毁水门楼以入千夫舁之不动或啓于上云此神物也宜表异之裕陵亲洒宸翰云庆云万态竒峰仍以金带一条挂其上遂可移省夫半顷刻至苑中　集古録曰李阳冰书缙云三碑篆刻最细瘦世言此三碑皆活嵗久渐生刻处防合故细耳　南墅闲居録曰丁谓有小山髙才数寸苍翠嵌空盛夏常设盆水置小山其中一日张宴有客掬水洒之须防云雾自窍中出有光如电细视之蜿蜒小龙如线挂云雾中已而散绎蜿蜒亦莫知所之众客惊异谓曰此龙精石也龙交海上流精于石零陵志曰石屏出零陵白鹤山屈处静上升之所绍
　　兴壬午间有宗子邑居一日檥舟山下于水中得一石光采绚异其文若峰峦耸秀浑然天成自是石工采取益众烟云雪月之景波澜龙凤之象隠然可观大者方广可四五尺虽巧画者莫臻其妙　方舆胜览曰丽禾石在南丰宋绍兴四年五月十日风雨昼晦雷震石上坼裂成大字縦横交互不可识乃镂板传观有道人辨之曰此介嘉黍稷字也既得其译竞熟视之果然自是郡境屡丰　野人闲话曰蜀文谷尝诣中书舎人刘光祚有道士刘云出一石圆如鸡子其上有文采隠出如画乃是二童子持节引仙人眉目毛髪冠履衣帔纎悉皆具云于麻洞石穴中得之又一客沈黙亦出石阔一寸五分长二寸五分上隠出盘龙鳞介爪甲无不周备云于巫峡山中得之　米黻襄阳集曰西山书院丹徒私居也上皇樵人以异石来告余凡八十一穴状淮泗山一品石加秀润焉余因题为洞天一品石以丽其八十一数令百夫辇致寳晋斋又七日甘露下石次梧桐栁竹椿杉蕉菊无不霑也　黄庭坚山谷集曰湖口人李正臣蓄异石九峰东坡名曰壶中九华　九域志云月林国西南有怪石方数百里光明澄澈可以鉴人五脏六腑谓之仙人镜其国人有疾輙照之遂知脏腑处　天中记曰天下之强者东海之沃燋石焉方三万里海水灌之随尽故水东流而不盈　又曰玉门西南有国山中嵗生石防【音津石胆】数千枚名为霹雳防从春雷而防减秋至防尽　呉地记曰呉县西三十里花山蓊郁幽防晋太康二年生千叶石莲花　寳椟记曰寳应有雷公石二枚形如斧长可四寸阔二寸无孔腻如青玉置之室中则光气连天　图经云昔有星堕水化为石当彭蠡湖中俗呼为落星湾　倦游録曰谢鸿云向在乡中山寺为学见髙岩石上有如燕状者因以笔识之石为烈日所暴忽有骤雨至所识者往往堕地盖寒热相激而迸落非能飞也　杨公笔録曰金陵有三大石甚古呉仲庶作守日夜梦三举子求哀且曰若不垂佑明日当为灰烬矣公甚异之诘旦遍问僚属莫能原其意既而视其牒见兵马司状申乞烧三丑石作灰供修造之用公遂悟勅寺僧爱防焉　稽神録曰右千牛兵曹王文秉丹阳人世善刻石其祖甞为浙西廉使裴璩采碑于积石之下得一自然圆石如毬形式如磨斲乃重叠如殻相包斲之至尽其大如拳复破之中有一蚕如蛴螬蠕蠕能动人不能识因弃之数年浙西乱王出奔至下蜀与郷人夜防语及青蚨还钱事佐中或云人欲求富莫如得石中金蚕畜之则寳货自至矣问其形状则石中蛴螬也　北牕炙輠曰有人曽畜一石人以十万购之其人与之而诘其异人令取盆水置石其中视之有一马现石中状如飞动其人问所用曰此龙驹石也以水浸之饮马马輙生龙驹无价寳也　纪异曰河南府东有象庄旧传汉时西僧以象防经至洛阳化为石今石象犹存　又曰涪州鉴湖上流有石刻双鱼皆三十六鳞一衔萱草一衔莲花鱼见则丰年　寰宇记曰广汉有青石山九州要记云此山音石天下无加可为磬　又曰安福县长岭山有石色黒可以种火是为不灰石　又曰临溪石在江南绩溪县北临溪岸方圆二丈其平如砥溪水甚清澈数里内妇人悉来浣纱去家既逺多于石上绩而守之每春华始布桃栁交映艶妆丽服羣防于此　又曰儋州昌化湖明山有二石如人形云昔有兄弟二人向海捕鱼因化为石号兄弟石　又曰桂州兴安县有卧石一枚其形似人而举体青黄隠起谓之石人可以祈雨小举则雨小大举则雨大　又曰贵州有洞池周十余丈下有石牛时出池间嵗旱民杀牛祈雨以血和泥涂牛即雨尽即晴以为恒　又曰马岭山峤多虺蛇毒杀人有冷石可以解之屑着疮内即活　广州记云甘泉县平野中孤石挺起峰秀入云连石相接无异栋宇　安城记曰石室中有素石数斛状如雀头甘润虚脆殆可噉也　通志曰大理府城北岸溪旁有僇魔石世传观音闭罗刹以石压之后人建观音阁于其上　地理志曰落峭石去飞猿馆一百十五里在飞猿水巍峩嵌空数里可望谢灵运诗曰朝登悲猿峤暮宿落峭石是其处也　始兴记曰营口东岸有石四方而髙可百仞许其状若台故名台石　幕府燕闲録曰有人得青石大如甎皆有鼻穿鐡索长数丈循环无断处商人见之以数十千易之云此是协金石垂于海中经夕引出上有金　湘州记曰零陵有石燕得风雨则飞翔如真燕风雨止还为石　葆光録曰徐侍郎知业少时游天台山歇于大树隂岩上石盘欲陊空中语曰下有人石屹然架树回身乃落四明旧志曰明州昌国东海中补陀伽山有盘陀石广可立百余人下瞰大海烛龙将驾天光焕发五色烂然顷焉一轮涌出其大有不可名者　临川记曰石廪状如仓廪其内可容千斛廪口开则嵗俭闭则年丰　益州记曰龙盘山有一石长四十丈有户及扇若人掩闭古老相传为玉女房　山海经注曰徼外出金刚石石属而似金有光彩可以刻玉外国人带之云避恶气
　　石三
　　原补天　佐岳【上列子　下王隠晋书并详前】　越履　蜀镜【盛宏之荆州记云兴安县水邉有平石其上有石栉石履各一具俗云越王渡溪脱履堕栉于此　扬雄蜀都记曰武都丈夫化为女子盖山之精也蜀王娶以为妻无防物故乃于成都郭中葬之以石镜一枚径二尺髙五尺】　督邮　亭长【上幽明録详前　张敏竒士刘披赋曰盖土龙不可以升天石人不任为亭长容貌虽似蹄足难奬】　欵梓　扣桐【乐资春秋传曰秦人郑容为始皇使还至函谷闗见华山上有一人素车白马谓容曰吾华山使愿托一牍书致镐池君所子之咸阳道过镐池见一大梓树下有文石取以欵梓当有应者容如其言果有人从树出受书　下异苑详前】　宋陨　晋言【左传并详前】化女　望夫【刘义庆幽明録曰阳羡县小吏呉龛有主人在溪南尝以一日掘头舟过水溪内忽见一五色石浮水面取内牀头至夜化成一女子　又曰武昌北山上有望夫石状若人立古传云昔有贞妇其夫从役逺赴国难携弱子饯送此山立望夫而化为石因以为名焉】　纸臼　书研【庾仲雍湘州记曰应阳县蔡子池南有石臼云是蔡伦舂纸臼　刘澄之江州记曰兴平县蔡子池南有石穴深二百许丈石青色堪为书研】　仙博　帝碁【神仙传曰卫叔卿尝乗白鹿云鹤与数人博于石上详华山　下博物志详前】　井　印鹊【郭颁魏晋俗语曰长沙王又封常山王至国掘地为井深四丈得白玉一枚玉下有大石其上有灵　下搜神记详石二】　浮磬　列钱【上尚书详石二　洞防记曰汉武帝生时有雀羣翔于灞城门改为青雀门乃饰以锦文石为列钱之形】　秦梁　汉柱【郭缘生述征记曰秦梁地名也或云秦始皇东廵弗行旧道过此水率百官以下人提一石以填之俄而梁成今覩所累石无造作之处　三辅故事曰秦造作横桥汉承后置丞令石柱以南属京兆北属右扶风各分其半】　神鞭　仙迹【上三齐畧记详石二　水经注曰思阳川水东有独山北有岩岩上有人坐迹山腹石上有两手迹山下石上有两脚迹俗名之为仙人石也】　饮羽覆书【上韩诗外传详石二　呉越春秋曰禹按黄帝中经见圣人所记曰在乎九疑上东南号曰宛委承以文玉覆以盘石其书金简玉字禹乃退斋三日发石取书】　韫玉　生金【上文赋详石一臧荣绪晋书曰懐帝之时魏故豫州刺史贾逵墓西石碑生黄金采取即复生】　羊起　雁
　　飞【列仙传曰黄初平家使牧羊见道士因随入金华山石室中兄初起求之得晤问所牧羊何在初平曰在山东往视但见白石初平叱曰羊起石成羊数万头　浔阳记曰庐山顶上有三石雁霜降则飞】　燕衔　猪化【西京杂记曰窦太后在家尝有白燕衔石大如指堕绩筐中详后妃　华阳国志曰三蓬县一曰小防通道寜州渡泸得蜻蛉县有长谷其中有石猪子母数千头】　沈犀　押马【蜀都水灾乃刻石为犀沈江浦详救灾　晋太始中謡曰宫中大马化为驴大石押之不得舒】　牛唤人言【后赵録曰石虎末洛阳城西北九里石牛在青山峡上忽鸣唤声闻数十里遣人打落两耳及尾鐡钉四足　前赵録曰刘聪麟嘉二年春正月石人言于宣光殿】　羊文　狗状【后赵録云涂中有大石二丈许自立石勒命断之有鱼羊之文　三十国春秋曰石勒僭位初太康中有山石似蹲狗之状行者咬之】　浮江　入海【上蜀録详石二　琐语云齐东有二石髙八尺广四尺而入于海】支机　炊鼎【织女以石支机　下异物志详石二】　珪化　鞭驱【传王子朝】
  </div>
  <div class="pagination">
   <a href="御定渊鉴类函_page32.html">
    上一页
   </a>
   <span>
    ...
   </span>
   <a href="御定渊鉴类函_page28.html">
    28
   </a>
   <a href="御定渊鉴类函_page29.html">
    29
   </a>
   <a href="御定渊鉴类函_page30.html">
    30
   </a>
   <a href="御定渊鉴类函_page31.html">
    31
   </a>
   <a href="御定渊鉴类函_page32.html">
    32
   </a>
   <span class="current-page">
    33
   </span>
   <a href="御定渊鉴类函_page34.html">
    34
   </a>
   <a href="御定渊鉴类函_page35.html">
    35
   </a>
   <a href="御定渊鉴类函_page36.html">
    36
   </a>
   <a href="御定渊鉴类函_page37.html">
    37
   </a>
   <a href="御定渊鉴类函_page38.html">
    38
   </a>
   <span>
    ...
   </span>
   <a href="御定渊鉴类函_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
