<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 465 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 465 页/共 485 页</h1>
    <div class="content">　　杂著
　　贺皇长子封公表　　　　　王拱辰
　　建亲授社屏翰于王家封子维城安强于国干诞扬休命敷告羣伦均海防之欢心洽朝廷之大庆窃以宗藩锡瑞贤戚分疆周列侯邦半诸姬而啓土汉有天下非刘氏则不王皆所以滋大本枝维持京室绵鼎数于穹壌固庙祏于山河属我熈朝益隆茂典恭惟皇帝陛下纂承皇序恢阐洪图善廸孙谋遹遵祖搆乃眷元良之重已昭岐嶷之英肇啓南圻崇加上衮离明震豫知帝绪之无疆海润星辉戴吾君之有子臣居留近甸迹逺髹墀侧聴恩章举増抃怿
　　让封燕国公表　　　　　　张说
　　宠灵猥及中心如惔臣某【中谢】臣闻至道之时重法守义上无无功之赏下无无徳之禄故授受礼全而逾越不起伏惟陛下光抚防内大宁天域百度惟新万灵翘注建侯疏壌允答元功臣亦何人首膺是命自古有传道而爵说经而封盖以训成圣资师通学臣之侍讲有异前闻何者大明朝升萤爝无助时雨夕霈浸灌焉施幸得依附光景游泳渥泽岂敢虚承啓发之恩谬荷就将之报且如人臣之义二则为罪一心不回愚智之分譬如犬马有不背之性草木有不凋之理知何徳于天壤而欲造化之偏施哉臣之无功正与此类叨恩过量终惧且慙乞廻圣慈以容介节无任惶悚之至
　　谢封济国公表　　　　　　周必大
　　配天其泽溥均汶上之厘裂地而封首赐济阳之履逢辰有幸揣分无堪臣某【中谢】臣窃以徧秩羣神莫严宗祀肇分五等实重公圭当圣君不惮于亲祈宜百辟咸思于职助而臣学懵几筵之制位叨两社之间猥备相仪甚慙该辅拜恩纶而徼福啓封国以知荣兹盖伏遇皇帝陛下诚格显幽仁周品物谓天地祖宗之并况已敷锡于臣民则股肱心腹之同休宜申加于爵邑是推洪施罔闲素餐臣敢不仰服龙光俯殚驽钝感鬼神而问通今虽愧于博闻披舆地之图复古尚期于亲见律诗
　　寄裴令公　　　　　　　　白居易
　　天上中台正人间一品髙休明值尧舜勲业迈萧曹
　　总开国
　　歴代沿革此即古五等之爵也春秋时宋称公齐晋称侯曹称伯许称男杞称子即其等级之国也自秦罢侯置守汉法非有功不封然大抵侯爵浸多惟东汉二十八将之封兼及伯子男然亦未始视官品以为之封也自唐立为品爵之制于是始有开国五等之爵【如顔师古开国子陆徳明开国男是也】宋自改官制以来大抵侍从以上始得开国【卿监以下不许】故开国之制有二伯子男止封县公侯则封郡【州县则即其所居之本贯者封之与单封国公不同却是取他郡】然又有止封食邑者又有加食实封者【食邑行于伯子男加食实封者行于公侯】然食邑之户数大抵每一千户则实封者止十分之一【实封每户总计始有俸禄】然有执政带爵秩者亦有宰相带爵秩者【宰相本封国公之例】以其轻重髙下小大隆杀等级之自各有不同也
　　开国侯
　　羣书要语诸侯有功则益地【礼记】加地进律【同上】锡之山川土田附庸【诗】屯利建侯【易】豫利建侯行师【同上】诸侯之地封疆方四百里其食者参之一【周礼】侯伯七命　侯执信圭【并同上】昔五侯九伯以夹辅周室赐我先君履【左传注所践履之界】
　　古今事实
　　丹书铁劵
　　汉髙帝初封侯者皆赐丹书铁劵曰使黄河为带泰山为砺汉有宗庙尔无絶世
　　金印紫绶
　　列侯金印紫绶功大者食县邑小者食乡亭
　　封为留侯
　　汉封功臣张良未有战闘功髙帝曰运筹帷幄之中决胜千里之外子房功也
　　雍齿且侯
　　上在洛阳南宫从复道望见诸将相与坐沙中语上曰此何语留侯曰此谋反耳上曰为之奈何留侯曰上平生所憎羣臣所共知谁最甚者上曰雍齿留侯曰今急先封雍齿以示羣臣上置酒封雍齿为什方侯皆曰雍齿且侯我属无患矣
　　愿封本乡
　　后汉光武封功臣令各言所乐诸将皆占丰邑羙县惟丁綝愿封本乡曰昔叔孙敖敕其子受封必受墝埆之地今綝能薄功微得乡亭侯足矣
　　封栎阳侯
　　光武封景丹栎阳侯帝曰富贵不归故乡如衣绣夜行故以封卿耳
　　封安丰侯
　　诏曰窦融执志忠孝扶微救危仇疾反虏隗嚣率励五郡精兵羗胡毕集兵不血刃而虏土崩瓦觧朕甚嘉之其以六安安丰阳原蓼安凡四县封为安丰侯
　　相万里侯
　　班超诣相者相者曰生燕颔虎颈飞而食肉此万里侯相也后超事汉定西域五十余国封为定逺侯
　　封东亭侯
　　曹休自荆州北归太祖曰此吾家千里驹也封东亭侯
　　建五等侯
　　咸熈元年晋王奏建五等诸侯地七十里邑千六百户官属同诸公妾五人车前司马八人旅贲三十六人
　　僧珍竒声
　　相工指吕僧珍曰此児有竒声封侯相也
　　安仁面方
　　宋明帝目李安仁曰卿面方如田封侯相也
　　幼小封侯
　　李崇以父贤勲封廻乐县侯时年尚小亲族相贺崇独泣贤怪而问之对曰无勲于国而幼小封侯当报主恩不得终于养是以悲耳贤由是大竒之
　　孔愉佩印
　　孔愉以讨华轶功封余不亭侯初愉少时尝得一龟放于余不溪中流左顾者数四及铸侯印而龟左顾更铸犹然愉悟遂佩焉
　　开国伯
　　羣书要语诸伯之地封疆方三百里其食者参之一【周礼】伯执躬圭　侯伯七命【并同上】伯白也
　　古今事实
　　建五等伯
　　咸熈元年晋王奏建五等伯地方六十里邑千二百户官属同诸公妾四人车前司马六人旅贲二十八人
　　封永固伯
　　王勇论讨茹茹功别封永固伯邑五百户时有别封者例听回授次子勇独请封兄子元兴时人义之
　　开国子
　　羣书要语诸子之地封疆方二百里其食者四之一【周礼】子执谷璧　子男五命【并同上】子犹孳孳栖下之称也古今事实
　　建五等子
　　咸熈元年晋王奏建五等诸子地方五十里邑八百户官属同诸公妾三人车前司马四人旅贲二十人
　　封侯之瑞
　　王敬则封重安县子敬则少时于草中射猎有虫如乌豆集其身摘去乃脱脱处皆流血敬则恶之诣道士卜道士曰此封侯之瑞也
　　古今文集
　　杂著
　　谢进封开国子加食邑表　　楼钥
　　职在琳宫方谨祝厘之奉诏分谷璧更与邑之多敢期洪私下及散地【中谢】伏念臣顷叨推择滥与论思自登闼之聮已经采食之赐明时未弃归犹得于祠官比嵗以前居幸霑于郊霈贱息既承于延赏先臣复被于追荣独此加恩格而不下方斯念咎噤弗敢言顾三百户之逋罔知所自念五十里之小相去防何迨兹祭泽之颁始冒纶言之宠母升次郡爵进小邦再拜知归一门増耀兹盖伏遇皇帝陛下礼严宗祀恵及臣工仁不忍于遐遗福靡求于専乡遂令逺近亦荷宠光臣敢不惶愧素餐著名丹悃奉璋就列莫输奔走之劳分土疏封安有藩宣之力
　　开国男
　　羣书要语诸男之地封疆方百里其食者四之一【周礼】男执蒲璧　子男五命【同上】男任也任治事受王命为君也古今事实
　　建五等男
　　咸熈元年晋王奏建五等诸男地方三十五里邑四百户妾二人车前司马二人旅贲十二人又次国男方二十五里邑二百户
　　王府官部遗
　　王府翊善【此下补外集总王府官之后】
　　歴代沿革宋太平兴国四年置翊善一人【续防要】孝宗初就傅范元长以待制兼资善堂翊善自是率以从官为之其后亲王府不复除第以朝士兼賛读直讲而已淳熈未宁宗在嘉邸留丞相始荐用黄文叔自秘书除翊善不为兼官非常制也其后文叔迁起居舎人给事中皆兼翊善是以从官兼七品之职矣
　　羣书要语垂朱轮于华邸曵长裾于王门名宦不为不遇【白乐天集】竭诚亲邸【胡文恭行向士安制】申翊宗藩曽恵训之不倦【同上行王涣制】典教宫邸
　　古今事实
　　大山小山
　　前汉淮南王安为人好书诏置賔客数千人八公之徒感慕其徳各竭材智著述篇章分其词赋以类相次或称大山小山犹诗有大雅小雅也
　　曵王门裾
　　呉王濞隂有邪谋邹王上书谏之曰臣何王之门不可曵长裾乎
　　南方秀望
　　晋顾荣时在洛者惟陆云陆机及荣三人而已机云有词藻不及荣以南方秀望补吴王郎中令
　　入子鸾府
　　宋武帝时殷淑仪宠倾后宫子始平王子鸾爱冠诸子凡为上盼遇者莫不入子鸾府
　　西邸得人
　　竟陵王子良开西邸招文学沈约萧珠王融谢朓陆倕范云任昉等游号为得人
　　王生才地
　　王励羙风仪博渉书史仕梁为河泉东王功曹王出镇励将随之藩张纉时典选励造纉言别纉见其风采乃曰王生才地岂可游外府乎奏为太子洗马
　　择耆徳方正
　　宋大中祥符九年以张士逊崔遵度并充夀春郡王府賔客时王将受经择耆徳方正有学术者为府官士逊时为河北转运使雅素清谨遵度力学有士行搢绅目为长者即召士逊等赴阙并命焉
　　论修身治国
　　张忠简公大猷公荘重出于天性诚信济以学力在王邸读资治通鉴至论修身治国反复诵说夀皇每嘉纳暇日赐札和诗恩意绸缪
　　充为翊善
　　治平三年以尚书度支郎中王稷臣直集贤院充为頴王府翊善令于皇子两位供职
　　辍为谏官
　　邵亢传英宗谕頴王曰以翊善端直朴厚辍为谏官矣王出道帝语遂以制诰知谏院【东都事畧】
　　朱范极选【见东官门】
　　作浑天仪【同上】
　　谏作假山
　　姚坦为益王府翊善王尝作假山召僚属置酒观之坦独俯首下观谏曰但见血山安得假山王惊问对曰坦在田舎时见州县督税捕人鞭笞血流满身此假山皆民租赋所出非血山而何太宗亦为假山未成有以坦言告于上者上曰伤民如此何以山为亟命毁之
　　访以世务
　　邵亢字兴宗为頴王府翊善召对羣王殿英宗访以世务称之曰学士真国器
　　王府直讲
　　歴代沿革宋太平兴国四年别置侍讲以常叅官充政和七年诏改侍讲为直讲
　　羣书要语睠彼藩邸髙选佐经【姚元之制】劝讲亲贤之地【淇水制】谈经王府挥玉麈以雍容【同上】朕选敦朴有道之士校经藩方掌教宗子【胡文恭李恂制】防宗屏之训
　　古今事实
　　师范磐石
　　唐元和册太子赦其归登吕元膺宜侍讲承华师范磐石可充太子诸王侍讲
</div>
    <div class="pagination">
<a href="古今事文类聚_page464.html">上一页</a><span>...</span><a href="古今事文类聚_page460.html">460</a><a href="古今事文类聚_page461.html">461</a><a href="古今事文类聚_page462.html">462</a><a href="古今事文类聚_page463.html">463</a><a href="古今事文类聚_page464.html">464</a><span class="current-page">465</span><a href="古今事文类聚_page466.html">466</a><a href="古今事文类聚_page467.html">467</a><a href="古今事文类聚_page468.html">468</a><a href="古今事文类聚_page469.html">469</a><a href="古今事文类聚_page470.html">470</a><span>...</span><a href="古今事文类聚_page466.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
