<!DOCTYPE html>
<html>
<head>
    <meta charset="UTF-8">
    <title>记纂渊海 - 第 91 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 91 页/共 130 页</h1>
    <div class="content">　　人已两失
　　史申叔时曰人有言曰牵牛以蹊人之田而夺之牛牵牛以蹊者信有罪矣而夺之牛罚已重矣【左互见施报两失】世之乱也君子称其功以加小人小人伐其技以冯君子【左襄十三】丞相田蚡言灌夫家在颍川横甚民苦之灌夫亦持丞相隂事为奸利受淮南王金【史灌夫】楚军食少项王患之乃为髙爼置太公其上告汉王曰今不急下吾烹太公汉王曰吾翁即若翁必欲烹而翁幸分我一杯羮【通鉴汉髙祖纪】
　　集楚则失矣而齐亦未为得也【司马相如上林赋互入此莫笑彼】陵虽孤恩汉亦负徳【文选李陵书】
　　施报两得
　　经投我以桃报之以李【诗】以徳报徳【论语】
　　子君之视臣如手足则臣视君如腹心【孟子】
　　集美人赠我锦绣段何以报之青玉案　美人赠我金错刀何以报之英琼瑶【文选张平子四愁诗】
　　施报两失
　　经子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟【书】
　　子恶声至必反之　君之视臣如犬马则臣视君如国人君之视臣如草芥则臣视君如冦讐　杀人之父人亦杀其父杀人之兄人亦杀其兄【孟子】
　　史牵牛以蹊人之田而夺之牛牵牛以蹊者信有罪矣而夺之牛罚已重矣【左宣十一互入人已两失】刘穆之往妻兄家乞食多见辱江氏后有庆防属令勿来穆之犹往食毕求梹榔江氏兄弟戏之曰梹榔消食君乃常饥何忽须此妻市肴馔为其兄弟以饷穆之穆之为丹阳尹召妻兄乃令厨人以金柈贮梹榔一斛进之【宋书本传互入妻家及报怨两门】
　　责己恕人
　　经与人不求备检身若不及【书】躬自厚而薄责于人则逺怨矣　不患人之不己知患不知人也　攻其恶无攻人之恶【论语】
　　史晋败秦师于殽获百里孟明视西乞术白乙丙以归文嬴请三帅公许之秦伯乡师而哭曰孤违蹇叔以辱二三子孤之罪也不替孟明孤之过也大夫何罪【左僖公三十三年】汉主曰孤负黄权权不负孤也【通鉴魏文纪】刘洪専督江汉谋事有成者则曰某人之功也如有负败则曰老子之罪　陆贽曰宁人负我无我负人【通鉴】李广曰诸校尉无罪乃我自失道吾今自上簿至幕府【前本传】
　　传记人之有徳于我也不可忘也吾有徳于人也不可不忘也【战国防】
　　集君子谨乎约己乎接物【典论】古之君子其责己也重以周其待人也轻以约【韩文】
　　本朝以恕己之心恕人则仁不可胜用矣以责人之心责己则义不可胜用矣【言行録】
　　恕己责人
　　经纵我不往子宁不嗣音【诗】非诸人行诸己【礼记】不能正其身如正人何　其身不正虽令弗从【论语】
　　子身不用礼而望礼于人身不用徳而望徳于人【家语】吾未闻枉己而正人者也况辱己以正天下乎【孟子】志不免于曲私而兾人以己为公也行不免于污漫而兾人以己为修也　身不善而怨人不亦反乎【荀子】行非其所履以督人是犹笞父而责人以大舜之节骂母而规人以曽闵之行【唐子】
　　史宋子明谓桐门右师曰吾有衰绖而子击钟何也右师曰已衰绖而生子余何故舎钟【左定九年互入敏于应对】已则无礼而责于有礼者女何故行礼【左传】邓艾谓宗预曰礼六十不服戎而卿受兵何也预答曰卿七十不还兵我六十何为不受耶【蜀志】曹操曰宁我负人无人负我【三国魏志】己无能而望他人用己无善而望他人爱犹农夫卤莽种之而怨天泽不润虽欲弗馁可乎【唐书柳玭】
　　记财者君之所轻死者士之所重君不肯以所轻与士而责士以所重事君【战国防】晋平公使工为弓三年乃成射不穿一札公怒将杀工【烈女传】
　　集其责人也详其待己也亷详故人难于为善亷故自取也少已未有善曰我善是是亦足矣已未有能曰我能是是亦足矣外以欺于人内以欺于心未少有得而止矣是不亦待于己者已亷乎其于人也曰彼虽能是其人不足称也彼虽善是其用不足称也举其一不计其十究其旧不图其新恐恐然惟惧其人之有闻也是不亦责于人者已详乎夫是谓不以众人待其身而以圣人望于人【韩文原毁】不知清己之虑而恶人之哗【柳文】
　　誉己毁人
　　记齐席毗【毗一作玭】清干之士鄙文学嘲刘逖云君辈词藻譬若朝菌须臾之玩非宏才也岂比吾徒千丈松常有风霜不可雕悴【顔氏家训】
　　集辩士多毁訾不闻谈己非【唐文粹】
　　本朝韩浦韩洎咸有词学浦尝轻洎语人曰吾兄为文譬如绳枢草舍聊庇风雨予之为文是造五凤楼手【杨文公笔谈】
　　薄己厚人
　　经君子贵人而贱己先人而后己【礼记】
　　子劳苦之事则争先饶乐之事则能让【荀子】
　　史小自润之时【师古曰言所润益于己者当减小之西汉谷永传】薛包笃行父母服除子弟求分财异居包不能止乃中分其财奴婢引其老者曰我共事乆若不能使也田庐取其荒废者曰吾少时所理意所恋也器物取朽败者曰我素所服食身口所安也【汉书】范震为司徒田不过一顷复推与兄子【后汉】郭林宗减三牲之具以供宾旅【通鉴汉桓纪】流民万余户入县界韩韶开仓赈之主者争谓不可韶曰长活沟壑之人而以此伏罪含笑入地矣【通鉴】温大雅将改其祖父筮者曰于此地害兄而福弟大雅曰若得家弟永康我将含笑入地讫嵗余而卒【唐书弟彦愽也】
　　记闵子骞为后母所苦冬月以芦花衣之以代絮父知之欲出后母子骞曰母在一子寒母去三子单父遂止【孝子传】
　　集刘禹锡刺播州子厚泣曰播非人所居梦得亲在堂且万无母子俱往理将拜疏愿以柳易播【韩作柳铭】削衣贬食不立资遗以班亲旧为友为义　担石之储常空于私室方丈之食每盛于宾筵【韩文】
　　厚己薄人
　　子丰取刻予【荀子】
　　史今铜鞮之宫数里而诸侯舎于隷人门不容车而不可逾越【左襄三十一】勤民以自封【国语楚】不损用而大自润【西汉谷传】　董卓小孙七嵗爱之以为己子至杀人之子如蚤虱耳【本】平章事豆卢革百官俸钱皆折估而革父子独受实钱百官自五月给而革父子自正月给【通鉴后唐明宗互入贪污】
　　本朝有毁其一钱之锥必失色而营防之至乃一怒而刀锯百生一馋而葅醢千命容态恬然曽视一钱之锥不若金玉已生沙砾人命【鸣道集】
　　利己害人
　　经季武子成寝杜氏之在西阶之下【夷人墓以为宅礼记】子以邻国为壑【孟子】
　　史毁人以自成【左】
　　集法吏多少年磨淬出角圭将举汝愆尤以为己阶梯【韩集】
　　为己
　　经货力为己以功为己【礼记】
　　子杨子取为我拔一毛而利天下不为也【孟子】杨子曰世故非毛所济【列子】
　　史奉己而已不在民矣【左】杜密曰刘胜位为大夫知善不荐闻恶无言隠情惜已自同寒蝉【后汉】私自润入【通鉴晋纪】集入门各自媚谁肯相为言【长城窟】
　　以己体人
　　经无自广以狭人【书】大夫防渉我心则忧【诗】邻有防舂不相里有殡不巷歌【礼记】所恶于下毋以事上所恶于上毋以使下【大学】施诸己而不愿亦勿施于人【中庸】己欲立而立人己欲达而达人　子食于有防者之侧未尝饱也子贡曰有一言而可以终身行之者乎子曰其恕乎
　　己所不欲勿施于人　我不欲人之加诸我也吾亦欲无加诸人【论语】
　　史晋荀吴围鼓鼔人或请以城叛穆子曰或以吾城叛吾所甚恶也人以城来吾独何好焉【左昭十五】楚王曰人之爱其子也亦如余乎【左昭十二】晋祖逖牙门童建毅杀内使周密降后赵石勒勒辄送首于逖曰叛臣逃吏吾之深仇将军之恶也犹吾恶也【通鉴晋元纪互入疾恶】蘧伯玉耻独为君子【东汉】顾荣与同寮宴见执炙者有欲炙之色荣割炙啗之坐者问其故荣曰岂有终日执之而不知其味庾亮所乗马有的颅殷浩以为不利于主劝亮卖之亮曰何有己之不安而移之于人【晋本传】秦王坚召代长史燕凤问代所以乱故凤具以状对坚曰天下之恶一也乃执寔君及斤至长安车裂之【通鉴晋武纪】隂铿尝与宾客宴饮见行爵者因回酒炙以授之曰吾侪终日酣酒而执爵者不知其味非人情也【南史】山南地热上以军士未有春服亦自御裌衣【通鉴徳宗】
　　集众鸟欣有托吾亦爱吾庐【陶渊明】视人之瘼如疽在身【刘宾客】穏暖皆如我天下无寒人【白乐天】若知其心安而思所以安人其性适而思所以适物不以自乐而忽鳏寡之苦不以自逸而忘稼穑之劳【劳一作勤吕和叔文】
　　记晏子曰古之贤者饱而知人饥温而知人寒【晏子春秋】
　　以己度人
　　子埳井之蛙谓东海之鼈曰吾跳梁乎井干之上入休乎缺甃之崖赴水则接腋持頥蹶泥则没足灭跗还虷蟹与科斗莫吾能若也且夫擅一壑之水而跨跱埳井之乐此亦至矣夫子奚不时来入观乎【荘秋水互入见闻浅狭】羣蚁观鼇隠如岳蚁曰彼之冠山何异我之戴粒逍遥封壤之颠伏乎窟穴也【符子】
　　集离娄防睇兮瞽以为无明【楚辞】已嗜臭腐养鸳雏以死防【嵇叔夜书】
　　本朝此战国防士以己度伊尹者也【东坡】
　　臆度
　　经他人有心予忖度之【诗】亿则屡中【论语】
　　反己
　　经自我致戎又谁咎也【易】小人怨汝詈汝则皇自敬徳责人斯无难惟受责俾如流是惟艰哉【书】子曰三人
　　行必有我师焉择其善者而从之其不善者而改之【论语】正己而不求于人则无怨【记中庸】君子求诸己　子曰见贤思齐焉见不贤而内自省也　君子病无能焉不病人之不己知也　不患人之不己知患其不能也　内省不疚夫何忧何惧【论语互入无愧】
　　子吾所谓聪者非谓其闻彼也自闻而已矣吾所谓明者非谓其见彼也自见而已矣【荘子】爱人不亲反其仁治人不治反其智礼人不答反其敬行有不得者皆反求诸己　自反而不缩虽褐寛博吾不惴焉自反而缩虽千万人吾往矣　射者正己而后发发而不中不怨胜己者反求诸己而已矣　有人于此其待我以横逆则君子必自反也【孟子】曽子曰同逰而不见爱者吾必不仁也交而不见敬者吾必不长也临财而不见信者吾必不信也三者在身曷怨人　见善翛然必有以自存也见不善愀然必有以自省也【荀子】与其誉尧而毁桀也不如掩聪明而反修其道也【淮南子】李密问英雄子曰自知曰英自胜曰雄【文中子】
　　史楚椒举曰无瑕者可以戮人【左昭四年】富辰曰吾兄弟之不恊焉能怨诸侯之不睦【左僖二十三】心茍无瑕何恤乎无家【左闵元年】郑人防于乡校以论执政然明欲毁之子产曰我闻忠善以损怨不闻作威以防怨【左襄三十二年】纵彼不言籍独不愧于心乎【史记项羽纪】临川羡鱼不如归而结网【西汉扬雄互入先欲自攻】闻观物之智为反己之察【东汉马援】人有毁己当退而求之于身若己有可毁之行则彼言当矣若己无可毁之行则彼言妄矣当则无怨于彼妄则无害于身又何反报焉谚曰救寒莫如重裘止谤莫如自修斯言信矣【通鉴魏明纪】顔含曰吾闻伐国不问仁人向冯祖思问佞于我我岂有邪徳耶【通鉴晋纪】阮裕在剡曽有好车借无不给有人母意欲借而不敢言后裕闻之叹曰吾有车而使人不借何以车为命焚之【晋书】杨昭俭曰刻石纪功不若降哀痛之诏染翰称美不若颁罪己之文【通鉴晋髙祖】盗发郭子仪父冡捕之不获人以鱼朝恩素恶子仪疑其使之子仪自奉天入朝朝廷忧其为变子仪见上上语及之子仪流涕曰臣乆将兵不能禁暴军士多发人今日及此乃天谴非人事也朝廷乃安【通鉴大歴元年】
　　集齐生兄为时名相朝之硕臣皆其旧友齐生举进士有司用是连枉齐生齐生不以云乃曰我之未至也有司岂枉我哉我将利吾器而俟其时耳抱负其业东归于家吾观于人有不得志则非其上者众矣亦莫计其身之短长也若齐生者既不得志矣而曰我未至也不以闗于有司其不亦鲜乎哉【韩文送齐生下第序】
　　本朝君子与小人处为小人侵陵则修省畏避动心忍性増益预防【老泉】
　　不能反己
　　经不善学者师勤而功半又从而怨之【礼记】小人求诸人【论语】
　　集镜明不自照【卢仝集】溺井而怨伯益失火而怨燧人【同上】
　　苛责于人
　　经鲁人有朝祥而暮歌者子路笑之夫子曰由尔责于人终无己夫【礼记】子曰小人使人也求备焉【论语】
　　子苛烦者难为恭【谯子】责三光不照于覆盆之内【抱朴子】史孙季舒与石崇酣燕慢傲过度崇欲表免之裴楷谓崇曰足下饮人狂药责人正礼不亦乖乎【晋裴楷】库狄伏连居室患蝇杖门者曰何故听入【北史】
　　集自拳五色毬迸入他人宅却捉苍头奴玉鞭打三百【诗话】
　　不任己意【附虚心】
　　经君子以虚受人【易】舍己从人【书】
　　子古之王者知虽落天地不自虑也辨虽雕万物不自说也能虽盖海内不自为也【荘子】
　　史昔周公朝读百篇书夕见七十士犹恐不足【通鉴】惟不自用乃能用人【通鉴唐徳宗】李绛或乆不谏上辄诘之曰岂朕不能容受耶将无事可谏也【通鉴唐宪宗】
　　记以天下之目视则无不见也以天下之耳听则无不闻也以天下之心虑则无不知也【太公六韬】
　　集虚舟应物【骆宾王】幽谷无私有至斯响洪钟虚受无来不应【头陀寺碑】
　　本朝万事转头同堕甑独身浮世若虚舟【诗话】
　　専擅
　　经权臣擅命【诗序】愚而好自用贱而好自専【中庸】
　　子愚者好専事而妬贤能【荀子】鸡有専栖之雄雉有擅泽之鷮【抱朴子】
　　史郑子孔之为政也専国人杀之【左襄十九】祭仲専郑伯患之【左成十五】子产曰众怒难犯専欲难成【左襄十年】卢蒲嫳听政于其家【左传】齐髙止好以事自为功且专故难及之【左襄二十九年】臧文仲曰以人从欲鲜济【左僖二十】专听生奸独任成乱【通鉴梁武纪】擅利擅害【通鉴秦纪】卢秉政为吏部侍郎闗播为中书侍郎同平章事上尝与宰相论事播意有所不可起立欲言目之而止遂至中书谓播曰以足下端慤少言故相引至此向者柰何发口欲言耶【通鉴唐徳宗】作威福于庙堂之上【前汉诸侯王】専则人实敝之【前汉五行志】専权自恣【史赵髙传】春秋之义亡遂事汉家之法有矫制【前汉冯奉世】以匹夫之细窃杀生之权【西汉防侠传】田蚡为丞相荐人或起家至二千石权移主上上曰君除吏尽未吾亦欲除吏尝请考工地益宅上怒曰君何不遂取武库【西汉田蚡】集専塲夸觜距【韩集】
　　舍己狥人
　　经舍尔灵观我朶頥凶【易】
　　子人病舍其田而芸人之田所求于人者重而所以自任者轻　为之诡遇一朝而获十【孟子】
　　史黄歇与太子谋曰【初歇与太子为质于秦】不如亡秦与使者俱出臣请以死当之太子因变服为楚使者御以出闗而黄歇守舍常为太子谢病度太子已逺乃自言于王曰楚太子已归出逺矣歇愿赐死【通鉴周纪】李云上书帝怒下有司逮云时农五官掾杜众伤云以忠谏获罪上书愿与云同日死【通鉴汉桓纪】朱震收陈蕃尸匿其子逸事觉系狱合门桎梏震受考掠誓死不言逸由是得免【通鉴汉灵纪】侍御史景毅子顾为李膺门徒未有録牒不及于谴毅慨然曰本谓膺贤遣子师之岂可以脱漏名籍茍安而已遂自表免【通鉴汉灵纪】
　　集士有经世筹自无活身防【山谷】
　　劳己为人
　　子为渊鱼者獭也为丛雀者鹯也【互入与人为地】墨子兼爱摩顶放踵利天下为之【孟子】
　　史梁武帝曰朕三更出治事事少午前竟事多日昃方食昔腰腹过于十围今之瘦削裁二尺余为谁之咎救物故也【通鉴本纪】
　　集如何织纨素自着蓝缕衣【孟东野】宾客欢娱僮仆饱始知官职为他人【白乐天集互入省悟及与人为地】年年道我蚕辛苦底事浑身着苎衣【杜荀鹤集】蚕老茧成不庇身蜂饥蜜熟属他人【白乐天】
　　记纂渊海卷六十七
　　钦定四库全书
　　记纂渊海卷六十八　　　宋　潘自牧　撰接物部
　　延接
　　经昼日三接　以贵下贱【易】主人肃客而入【记】
　　子吾所执贽而见者十人还贽而相见者三十人貌执之士者百有余人欲言而请毕事者千有余人吾仅得三士焉以正吾身故上士吾薄为之貌下士吾厚为之貌【荀子】
　　史天下诸公子亦有喜事者矣然信陵君之接岩穴隠者不耻下交有以也名冠诸侯不虚耳　杨恽好士自喜知人居众人中长与人顔色【并史记】孟尝君客无所择皆善遇之人人自以为孟尝君亲已　延为上客　周公曰我一沐三握髪一饭三吐哺起以待士犹恐失天下之贤也　孟尝君好士食客常数千人　春申君客三千余人皆蹑珠履【并史】公孙为宰相起客馆开东阁以延贤人　郑当时为大使戒门下客至亡贵贱亡留门者执賔主之礼以其贵下人　于定国为人谦恭尤重经术士虽卑贱徒歩辄过定国皆与钧礼恩敬甚备丞相开东阁以延贤人与叅谋议　韦元成谦逊下
　　士出遇知识歩行辄下从者与载送之【并西汉】谦恭爱士倾身引接慰藉良厚　陈宠为司空去籍通賔客以明无所不受论者大之【东汉】皇甫嵩为三公以身起于汗马常折节下士【谢承传】陈蕃惟徐穉来特设一榻去则悬之周璆唯蕃能致焉特为置榻去则垂之【陈蕃传】蔡邕见
　　王粲而竒之时邕才学显著贵重朝廷常车骑塞巷賔客盈坐闻粲在门倒屣迎之　王符在门皇甫规素闻符名乃惊遽而起衣不及带屣履出迎挥沐吐餐垂接白屋　袁绍士无贵贱与之抗礼【并东汉】羊侃不饮酒而好賔防终日献酬同其醉醒【南史】羊欣常诣领军将军谢鲲鲲拂席改服然后见之　王浑为安东将军虚懐接纳座无空席门不停谒江东之士悦附之　晋纪瞻曰先王身下白屋搜扬仄陋使山无扶苏之子野无伐檀之咏【并晋书】贾谧喜延士大夫郭彰石崇陆机弟云和郁及荥阳潘岳清河崔基渤海欧阳建兰陵缪街京兆杜斌挚虞琅琊诸葛诠农王粹襄城杜育南阳邹防齐国左思沛国刘让周恢安平索秀颍川陈眕髙阳许猛彭城刘讷中山刘兴兴弟琨皆附于谧号曰二十四友【惠帝纪】张建封性乐士贤不肖逰其门者礼必均故其徃如归【唐书】
</div>
    <div class="pagination">
<a href="记纂渊海_page90.html">上一页</a><span>...</span><a href="记纂渊海_page86.html">86</a><a href="记纂渊海_page87.html">87</a><a href="记纂渊海_page88.html">88</a><a href="记纂渊海_page89.html">89</a><a href="记纂渊海_page90.html">90</a><span class="current-page">91</span><a href="记纂渊海_page92.html">92</a><a href="记纂渊海_page93.html">93</a><a href="记纂渊海_page94.html">94</a><a href="记纂渊海_page95.html">95</a><a href="记纂渊海_page96.html">96</a><span>...</span><a href="记纂渊海_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
