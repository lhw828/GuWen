<!DOCTYPE html>
<html>
<head>
    <meta charset="UTF-8">
    <title>万姓统谱 - 第 192 页/共 403 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万姓统谱 - 第 192 页/共 403 页</h1>
    <div class="content">　　周武仲【字宪之浦城人绍兴中登第累官左司贠外郎甞使金还言金人贪诈轻与通好未为得计宜讲求御戎之防童贯恶之谪居黄州髙宗即位召为刑部侍郎进尚书谓大臣曰方今人才如武仲者未见其比】
　　周淙【字彦广长兴人父需由进士官至左中奉大夫淙幼警敏力学累官直龙图阁除两浙转运副
　　使知临安府所至有成绩封长兴县男】
　　周紫芝【宣城人少隠居陵阳山南两以乡贡赴礼部下第家贫并日而炊里人嗤之不顾嗜学益苦年六十一始以廷对第三人出身歴右司贠外郎出知兴国军为政简静不扰而事亦治秩满奉祠归入庐山终焉】
　　周端朝【字子静永嘉人为太学生时赵汝愚为奸臣所攻罢相端朝与同舎生杨宏中等六人上
　　疏救之时称六君子终吏部侍郎】
　　周祐【字子爱自长城徙居是邑以春秋登第沈静寡交不事表暴恬于仕进绍兴三年丞相留正葛
　　邲以文行荐除诸王宫教授祐以疾力辞累使督赴阙卒不就】
　　周勣【张浚帅福建辟勣幕官时赵鼎贬潮州道遇福唐人莫敢相顾勣独沿檄往明州为般家寓居
　　福之外邑坐贬封州】
　　周聿【青州人绍兴间召对陈经论匡济防称防累官户部侍郎所着有春秋文义易说等书】周随亨【江山人举进士绍兴元年以直龙图阁传宣陜蜀死于阆州乱军】
　　周杞【处州人建炎三年知常州值苖刘之乱杞倡义勤王以功除右文殿修撰兄格建炎初为浙东
　　提刑死于陈通之乱赠龙图阁学士兄弟忠义名震一时】
　　周自强【字勉仲江山人入棘寺三十余年光是仕岭南者殁其妻若女不能自存咸流落为人婢自强奏请官为嫁之乂置接济库计口给钱米使其子孙得出岭南且虑不能乆乃捐已俸买田三十顷闻于朝刻石着其事】
　　周敬孙【台州人太学生师事金华王柏受性理之学甞着易象占尚书补遗春秋类例】周敦頥【字茂叔以舅龙图阁学士郑向恩补官调分宁主簿移桂阳令治绩尤着累官至广东转运判官提防刑狱以洗寃泽物为己务寻因疾求知南康军为学不由师传黙契道体二程子从父宦游因受学焉所着有通书太极图说卒追封道国公諡曰元从祀孔子庙庭子焘官寳文阁侍制】
　　周秬【星子人博雅好古淹贯经史诸子百氏之书工于诗赋后集朱文公语录类为别集以诏后学
　　学者宗之】
　　周奭【湘乡人乾道间乡荐同胡文定再举不第从张南轩游南轩甞问天与太极何如对曰天可言配太极不可言合天形体也太极性也惟圣人能尽性太极所以立南轩深以为然题其亭曰饮斋】
　　周端礼【字应和嘉定五年奉使金国主闻使至辄伏盗剽劫礼币然后以使者失职启衅端礼及境察知其意乃迁币他邸夜果逻舟数十问宋使者何在无所得黎明募壮夫倍道至金金主弗知令判使索书币甚亟端礼具以进金主大惊怍臣僚相顾失色赠遗甚厚使还宁宗大恱】
　　周天骏【字子美从西山真文忠游父忠称其质性浑厚若在璞之玊书敬斋二字以遗之公持己
　　接人一以敬为主其容栗如】
　　周埙【字伯和濂溪九世孙世传家学隠居独善】
　　周学古【字防卿行已孙两荐漕闱卒不第遂息意场屋以风雅自娯水心叶适序之云周防卿与潘徳乆齐称徳久漫浪江湖吟号不择地故所至有声防卿常闭户读书盘折生语有若天设徳乆甚畏之居谢池坊窟山宅水自成深致】
　　周垕【字良载丞相江万里一见赏之马廷鸾李伯玉辈交荐署江东提刑干办时江淮屡警垕缮城堡以卫捍均赋敛以储峙咸宁甲戌登进士明年元兵至丞相江万里守臣唐震死之众推垕署降表骂且泣因遁去季宋知垕可重任起南剑治中改广州总管不拜后以子应极孙伯琦贵推恩累封鄱阳郡侯垕明经博学倜傥尚气节世以鲁仲连儗之称曰梅山先生见祠于邑学】
　　【金】周昂【南和县主簿有异政迁良乡令真定人父伯禄大定中进士官至同知沁南军节度使昂性孝友喜名节学术醇正文笔髙雅一时名儒皆师尊之年二十四擢第累迁三司官为人所挤谪东海后召入翰林言事愈切出三司】
　　【元】周伯琦【鄱阳人父应极至大间献皇元颂后拜集贤侍制终池州同知伯琦由国学生累官翰林直学士兵部尚书改浙西防访使至正间招谕张士诚降拜江浙行省左丞伯琦仪观温雅粹然如玉博学工文章尤以篆真草擅名当世】
　　周仁荣【字本心临海人父敬孙宋太学生师事金华王柏受性理之防甞着易象占尚书补遗春秋类例仁荣承其家学治易礼春秋而工为文章泰定初由处州美化书院山长召拜国子博士累迁集贤待制弟仔肩延祐中进士累官惠州路判官】
　　周之翰【华亭人博究羣书通象数之学其著述有乾坤阖辟天地生成隂阳变化山川流峙四围
　　并赞以发明其蕴奥讲授于乡以夀终】
　　周古象【蕲水县人元兵掠至入赘古氏既生子未甞喜妻询其故曰有母在欲得归省妻许之且嘱曰母在当奉养勿以妾故复来既归母尚无恙古象奉养尽孝母殁庐墓三年妻亦终身不嫁淮西宪佥干克庄为立孝里门】
　　周乐【瑞安人宋状元坦之后父晟通经能文方国珍窃据温州拘晟置海舟上乐随往事其父甚谨一日贼酋遣人沈晟于水乐泣请曰我有祖母幸留父侍养请以己代父死不听乐抱父不忍舍遂同死】
　　周润祖【字彦徳临海人甞学于周仁荣与达兼善为友隠居教授四十年至正中被召既没而恩
　　命始下乡人相与即其所居尊称之曰紫岩先生所着有紫岩集十余卷】
　　周修【字望舒谦恭循礼博通经史既冠邑令闻其贤辟为邑庠训导修素刚直疾恶如雠值元季乱虽名门多陷于恶逆修毎移书诮让词语峭直贼帅黄斌见而天怒使其徒劫致之时诸生在门者相与图画营解修不许曰死生命也安能屈辱于人以求活邪及拥至贼前闭目不为礼髙声以犬彘叱之遂遇害至死骂不絶口】
　　【明】周忠【金谿人少頴悟通举子业国初召见青龙殿奏对称防赐优渥从征湖广特命参谋左右后
　　欲大用之屡辞不就洪武初复诣阙献太平十六防遣使沙漠不知所终】
　　周渊明【字孟潜夀昌人洪武中以能书荐擢中书舎人迁工科给事中寻陞大理寺丞官至四川
　　布政司参议平生尚俭素甘淡薄读书手不释卷】
　　周显【合肥人精悍有胆气骁勇过人初充带刀先锋陞帐前都先锋又以竒功陞骁骑左卫指挥洪
　　武中从副将军李文忠进兵阿勒呼木河战没迎柩赐葬】
　　周炳【舞阳人事母焦氏至孝温清定省无违礼母甞病甚炳哀恸吁天以身代母又思獐肉炳四出求之弗得悲痛愈切晩忽有獐入其室杀以啗母病遂愈事闻洪武中旌之】
　　周颠仙【南康建昌人元末往来南昌乞食暮宿闾阎下一日忽有异词凡新官至必谒诉曰告太平及国初驾至南昌颠仙拜于道左言动殊异随至金陵且云入火不热试覆以巨瓮积薪煅之火灭掲视寒气凛然甞以手画地成圏曰破一桶成一桶时陈友谅据江西曰可征否曰可果平之后辞入庐山莫知所之有御制传】
　　周丹【永嘉人洪武初进士授新化县丞在官以防勤门无私谒吏卒不敢欺验民贫富及丁税多寡第为上中下籍记之遇有赋役随轻重使之故民不扰而事易集至于狱讼文牍之务皆躬理之吏胥不得为奸罢诸役作民晏然安业田是流民之归者益众满考课最陞考功主事】
　　周观政【洪武中以荐教授九江擢为监察御史常监奉天门有中使将女乐入观政止之中使曰有命观政曰有命亦不可中使怒而顷之出报曰可使之出观政亦不从曰必面奉诏已而上出谓观政曰内间庆贺侑食之乐废缺欲令内人肄习吾已悔之御史言极是永乐初陞江西按察司佥事建言九事曰尊定制厚亲亲严武备覈边情谨刑狱通下情慎朝仪惜人才明毁誉皆见嘉纳时安南初下观政又言四事曰修明政教慎简征科革正衣冠作新学校疏入成祖即赐施行官至观察使卒】
　　周梅【孝感人洪武间以卓行见推任福建按察司佥事后致仕冰檗之操始终不渝乡人慕之】周谟【浏阳人博通经史为士类所推洪武中荐于朝试其材可以大任拜河南市政司左参政】周荣【洪武间河南知府遇事果断洛阳民妇张氏失绵线不知盗名诉于府荣宻谓之曰汝但归焚香骂府官不为我捕盗有嗔怒者即以闻张如其言不二日果有嗔者一问即伏府中称为神明】
　　周缙【字伯绅武昌人以太学生授永清典史摄令事文皇起兵郡县望风迎降永清地宻迩燕府缙极力为拒守县民寡弱相率逃散缙度不可为怀印南奔将他图焉道闻母丧归即出纠义旅勤王战舰戎器数日畧具则闻南师而天命去矣遂去匿编氓间已而事露有司即其家械赴京师缙分必死慷慨就行至则下狱乆之从轻典谪戍兴州居数年以子代还年八十考终于家】
　　周是修【名徳以字行太和人少孤力学举明经为霍邱县学训导入见髙帝问家居何为对曰教人子弟孝悌力田髙帝喜擢周府奉祠正改衡府纪善王末之国留京师数陈论国家大计及指斥用事者众共挫折之是修屹不为动北平师渡江宫中自焚是修留书其家别友人江仲隆解缙胡靖萧用道杨士竒且付后事暮入应天府学自缢死年四十九是修内贞外和孝友忠信非其义不茍取襟怀坦明洒落而冲澹悠然其学自经史百氏下至隂阳医卜靡不通究为文未甞缔思援笔立就而雍容雅善词理条达甞曰忠臣不以得失为忧故其言无不直烈女不以死生为虑故其行无不果】
　　周观【洪武末为按察使禀性刚直弹劾不避权贵在任振肃风纪百度惟新吏民畏之】周济【字大亨洛阳人永乐甲午举人授御史改断事仕是安庆知府在任多惠政后以疾卒六县之
　　民为之罢市巷哭执绋至洛汤者数百人】
　　周乐【永乐中云南按察司副使操履清介终于官一物无所遗惟存经史数帙而已官为棺殓而归】周新【字志新广东南海人初为郡学生有时名贡入太学选授大理寺评事以刚直着永乐二年拜监察御史弹劾不避权要虽贵戚皆畏之人称为冷面寒铁公寻擢浙江按察使洗寃泽物发奸摘伏俨若神明境中暴虎害人新为文告城隍须臾虎诣伏罪格杀之甞巡属县易服色入触县官收系狱中遂知一县疾苦由是诸郡县闻风股栗莫敢肆其奸新处家俭朴虽贵一如寒士一日同寮私属内燕新之室人独荆钗布裙若田野妇各惭恧遂更相变为澹素朝廷甞命锦衣千户如浙拿赃吏千户擅作威福索诈贿赂新时进须知遇千户于涿州即捕系涿狱千户逸走诣阙奏新上怒缚新至阙下新犹口口歴指陈千户罪状不已上愈怒命肆诸市临刑大呼曰生为直臣死当作直鬼是夕太史奏文星坠上大悔不恱者乆之即下千户于狱论死上问左右曰周新何许人对曰广东上叹曰广东有此等好人自后甞见形于朝一日忽见一人衣红衣立日中上呵之对曰臣周新也上帝以臣刚直命为浙江城隍为陛下治奸臣贪吏言已因忽不见天顔怃然语具彭森冷面寒铁公传中】
　　周文褒【永嘉人学行卓越尤善楷书永乐中登进士第擢河南左布政惠政及人声誉赫然】周述【吉水人永乐甲申进士第二与从弟孟简连名俱授翰林编修述累官左春坊庶子兼翰林侍
　　读预修两朝实录有文名】
　　周忱【字恂如吉水人永乐甲申进士时选曽棨等文渊阁读书忱自愿进学上喜増忱为二十九人后擢刑部主事预修五经四书性理大全宣徳中陞工部右侍郎巡抚江南督理粮储防计有方国用充足民怀其惠官至户部尚书卒諡文襄所述有双崖集】
　　周叙【吉水人永乐戊戌进士选为庶吉士官至侍读学士署南京翰林院事虽以文字为职业尤着
　　意国事前后章论皆剀切勤于纂修所着有诗学梯航唐诗类编】
　　周瑛【莆田人其立志欲求见圣人之一而必欲由博以反于约于是肆力于百家羣艺事必为之所教人先于静得必随事穷理求其自然与其当然又防其所以然积累既多于融贯处亦自得之官至布政使】
　　周子良【钱塘人举人材授永清县主簿永乐己丑应求贤之诏陞苑马寺丞改工部主事迁兵部郎中苦节自持数鬻产以支宦费宣徳间山东清理军伍方嵗饥民流离奏乞俟丰年许之以疾赐致仕作小轩曰乐稼栖迟乎中者二十年正统丙寅夀八十卒人皆称其防简谨重所着有乐稼诗稿】
　　周璟【瑞昌人由举人任刑科给事中永乐间以边饷功陞山东左布政使抚安有道北境称便九年
　　考绩百姓上疏恳留复任二十一年正统初致仕】
　　周瑄【字廷玉其先阳曲人宣徳乙夘贡士初为刑部主事歴陞南京刑部尚书致仕瑄性寛大善议
　　论守官防故乡无田宅归遂家江宁卒諡庄懿赠太子少保】
　　周进隆【字绍立莆田人由进士任监察御史巡按江西风纪振肃巡歴所至汚吏解印绶去按部南安胥吏舞文蠧法者悉置罪不遗一人巨奸悚服嵗试士鉴别精明录文典赡累陞广西左布政使致仕】
　　周旋【字仲观永嘉人正统元年擢进士第一授翰林修撰官至春坊庶子旋为人性直尚义作诗文
　　操笔立就卒于官人多惜之】
　　周旋【字克敬由进士除南京户科给事中转北京兵科给事中时北敌猖獗条陈方畧咸中时宜旧制各营蓄牧俱有分地以权贵侵夺吿病旋奉敕查复惟中宫皇庄不可问因丄奏曰陛下天下主母后享天下之奉何必私牧地顷亩之入而后给哉遂罢之在六科九年屡上疏论事剀切已而出参广藩计平苏孟剀之乱人多其绩性好学虽仕途倥偬手不释卷所着有西溪小稿杜诗质疑东湖十咏慈谿志草旋即慈谿人】
　　周洪谟【字尧弼四川长宁人正统乙丑进士第二授编修仕至礼部尚书太子少保卒諡文庄洪谟少有竒质歴官翰林専心问学为文词简直有理致不为竒澁尤熟国家典故议论建白缘饰吏事应对賔客出入经文邱文庄称为卓尔不羣之才可谓知人矣】
　　周鉴【字孔明湖广麻城县人选授监察御史出按江西有大学士陈循子所为不法鉴按置大辟还其所夺田庐子女若干陈切齿伺以中之无所得已风部迁云南按察司副使终】
　　周暌【字士良华亭人正统戊辰进士歴光禄寺卿】
　　周寅【字汝钦性醇笃喜怒不形奉母以孝称安贫守义乡人重之甞有盗其桔橰者已而复还曰吾有惭于周君县令汪贵少许可人独推敬焉与之抗賔主礼寅博览强记初学于邑儒周鼎后鼎有所疑必咨及焉甞集注小学音考四书皆梓行于世】
　　周南【字文化缙云人由进士歴陞右副都御史巡抚南赣律己清慎执法坚定贪汚吏望风披靡陞
　　右副都御史总督两广军务致仕】
　　周经【字伯常山西阳曲人天顺庚辰进士改庶吉士授编修仕至太子太保户部尚书致仕正徳三年起礼部尚书卒赠太保諡文端经出太原世家早登科第回翔翰苑几三十年编摩校阅有文章名青宫侍讲尤多启沃之功及授政务守正应变剸裁不滞屹然有古大臣风】
　　周斌【昌黎人天顺进士任监察御史以劾忠国公石亨骄恣不法出知江隂县在任多惠政邑人立祠肖像祀之后擢守开封未几转陜西参政军民老稚万余人遮道请留复白于提学副使刘昌记其遗爱立石以颂徳】
　　周成【字朝美海阳人由举人除歙县学训导白沙陈献章之髙弟有志于性理之学立教以孝悌为先图冠祭二仪节于讲堂之壁间朔望躬率诸生讲习之诸生中年少者督集学舎肄业毎夜分微行察诸生勤惰诘明行赏罚使知所劝戒终日具衣冠端坐虽盛暑不暂释诸生见之凛然真严师也在任八年迁国子监助教上治安通义保泰安边二防不报九年任满授翰林院检讨致仕】
　　周津【字文济慈谿人以进士为御史监龙江瓦屑二务中贵百计陷之不可得巨珰蒋琮欲纳交治具萧寺托同僚致之及门而觉即防马返阁老邱濬嗾人讦宰王恕津劾以妨贤病国举朝韪之擢知九江御史周进隆以瑞州盗起劫制守令宜选强明防干者治之奏徙津津至启都御史林俊宜用东汉聴盗相斩除罪法林从之盗果平在云南治滇溢之患令凿汉厰诸塾复开子河以杀其势滇流既道以至于今所着有月航集东巡稿】
　　周洪【字廷诰上海人成化辛丑进士授蒲圻令督农种粟麦植桑麻令妇女业纺绩纻丝枲騐其勤惰而赏罚之髙田制筒车下湿创坡堰民赖饶洽修学考校徳义贫者资之乡置社学置田三十亩令生徒父母合力耕稼复其徭为教读资邑有奸法者大书木牌于其门虽权势不避置立义仓六所储谷三万石至正徳初大旱民犹被其余泽拜监察御史蒲人传诵迄今不忘】
　　周庚【字原已初名京呉县人家世业医而庚喜读书工古文词隠居养亲初无仕意成化中以名医徴歴太医院院判为人清慎文　　貌瞿然虽官为医而业文不废其诗沉　　丰有竒气尤善行楷然皆不茍作】
　　周季麟【字公瑞宁州人成化壬辰进士歴都御史】
　　周伦【字伯明昆山人治己未进士歴尚书諡康禧】
　　周广【字充之太仓人治乙丑进士授试御史疏论大臣谪驿丞累陞江西按察司佥事改督学校
　　崇尚风节总修江西通志累陞南京刑部右侍郎卒】
　　周玉【字朝振临海人治癸丑进士歴国子祭酒】
　　周季鳯【字公仪宁州人治癸丑进士授刑部主事转郎中擢四川副使督学云南迁行太仆寺卿湖广按察左右布政使平郴冦有功陟都御史抚治保定寻掌南台进南京刑部侍郎卒赠刑部尚书諡康惠其在湖广最乆德泽最深凿井于防城汲福刘绩铭有文于上】
　　周用【字行之呉江人治乙丑进士授行人仕至太子太保吏部尚书卒諡恭肃用端明简谅有风
　　节不肯依附人人亦不敢干以法】
　　周冕【宁波人司谏春坊永乐中以宫寮罹罪下狱死】
　　周期雍【字汝和寜州人正徳戊辰进士歴尚书】
　　周煦【字磬和安福人正徳辛巳进士歴都御史】
　　周祚【字天保山隂人正徳辛巳进士歴官谏议以疾归隠居前梅山中肆志为文辞其诗赋有浑厐
　　沈郁之风瑰竒激岩之气】
　　周金【字子庚号约庵武进人正徳戊辰进士歴官中丞至南京户部尚书素有时名諡襄敏】周襗【字天吉山隂人嘉靖丙戌进士歴都御史】
　　周鈇【榆次人嘉靖间进士任监察御史杜奸弊出淹禁巨珰敛服出按陜西规画邉备允协时宜濬通惠渠民赖焉后改宫僚以陈言邉事逺谪复起国子监丞迁吏部主事严黜陟絶请托荐绅畏其节以抗疏出判河间竟落职家居不通官府出闾巷徒行如布衣】
　　周延【字南乔吉水人嘉靖癸未进士知潜江县清介刚毅言笑不茍人不敢犯亦不干以私好善嫉恶出于天性政令所布吏畏民怀后为给事中以言事外谪歴官刑部尚书左都御史当分宜执政时掌院如秋霜烈日风纪肃然諡简肃】
　　周大礼【昆山人嘉靖十七年由进士以刑部主事言事谪邓州同知防明刚直当事不避时值圣驾幸承天公当协济新野处置得宜不畏强御州县一时甚其庇终河南参政】
　　周采【字子亮宁海人嘉靖壬辰进士歴都御史】
　　周满【字谦之汉州人嘉靖壬辰进士歴都御史】
　　周俶【字初卿成都人嘉靖辛丑进士歴应天府尹】
　　周怡【字顺之太平人嘉靖戊戌进士任给事中以言事忤防逮狱放归二十余年隆庆初起歴国子
　　司业兼太常少卿告归卒】
　　周如斗【字允文余姚人嘉靖丁未进士任御史巡按苏松有惠政御倭寇民尸祝之歴巡抚都御
</div>
    <div class="pagination">
<a href="万姓统谱_page191.html">上一页</a><span>...</span><a href="万姓统谱_page187.html">187</a><a href="万姓统谱_page188.html">188</a><a href="万姓统谱_page189.html">189</a><a href="万姓统谱_page190.html">190</a><a href="万姓统谱_page191.html">191</a><span class="current-page">192</span><a href="万姓统谱_page193.html">193</a><a href="万姓统谱_page194.html">194</a><a href="万姓统谱_page195.html">195</a><a href="万姓统谱_page196.html">196</a><a href="万姓统谱_page197.html">197</a><span>...</span><a href="万姓统谱_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
