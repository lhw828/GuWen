<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 417 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 417 页/共 485 页</h1>
    <div class="content">　　范文正公为环庆路经略安抚招讨使于延州筑青涧城垦营田复永平废寨熟羌归业数万户于庆州城大顺以据要害夺贼地而耕之又城细腰胡芦于是明珠灭藏大族皆去贼为中国用【言行録】
　　弛禁通输
　　刘徽猷子羽字彦修宣抚司移军阆州吴玠戍河池王彦戍金州二镇皆饥而兴元帅过为守备闭闗塞褒斜二镇病之公乃承制拜公利路经略兼知兴元府公至之日尽弛其禁民饥通商输粟二镇乃安【言行録】
　　麾兵血战
　　范仲淹知庆州兼经略招讨使未几贼兵三万叩城仲淹麾兵血战贼奔而北久之种世衡不利于定州以仲淹昼夜为领兵援初闗人心摇动及见仲淹耀兵号令严兵威震戎落人心遂安相贺曰邉上自有龙图公为长城吾属何忧
　　究马利病
　　张敬夫经略安抚广南西路朝廷买马横山嵗久积邉氓告病而马不时至公究马利病得六十余条皆有以穷其根穴而事为之防由是诸蛮感恱争以善马来嵗额率常先期以办【朱晦庵集】
　　移檄交阯
　　余襄公靖字安道嘉祐五年交阯冦邕州杀五巡检驿召公以为广西体量安抚使公至则移檄交阯召其臣费嘉祐诘责之嘉祐惶恐对曰种落犯邉罪当死愿留取首恶以献即械送五人送钦州斩于界上【言行録】
　　移文谕蜀
　　唐质肃公介知太原府河东经略使至则首戒邉将毋生事初代州岢岚军虏数扰邉公遣兵撤其境上堡栅又移文谕以利害严守以待之遂不复敢动
　　元昊钦畏
　　郑戬字天休为陜西经略安抚招讨使巡邉至镇戎军趣莲花堡元昊方拥兵近塞谓其下曰我已遣人使称臣朝廷何为复用此公防诸将其钦畏如此【东都事略】
　　蛮酋叩谢
　　李浩公字徳逺为广南西路帅有入对论择帅事者上欣然顾之曰如广西朕已得人矣李浩也公至镇勤于民事郡旧有灵渠通漕运溉田甚广嵗颇湮塞公命疏治之民頼其利邕管所领羁縻安平州蛮酋恃险凶横聚兵谋为邉患公遣单使开心见诚谕以祸福即日叩头谢过焚撤水栅受约束【曽季貍撰李殿撰浩行状】
　　惊贼破胆
　　范仲淹与韩琦叶谋必欲外复灵夏横山之地邉上评曰军中有一韩西贼闻之心胆寒军中有一范西贼闻之惊破胆元昊大惧遂称臣【名臣传】
　　得人死力
　　唐刘雍为陇右经略使轻财爱士得人之死力
　　简阅州兵
　　南轩先生张栻经略安抚广南西路所统州二十有五辽夐荒残故多盗贼徼外蛮夷间亦入塞为暴而州兵皆脆弱慵惰又乏粮食死亡輙不补公为之简阅州兵汰冗补阙籍诸州掠卒伉健者以为效用合亲兵摧锋等军日习而月按之视诸州有不足于粮赐若戈甲之费者更许漕司盐本羡钱以佐之传令溪洞酋豪谕弭盗睦邻毋得輙相仇杀生事而他所以立恩信谨闗防亦无不备于是境内肃清方外柔服幕府无南乡之虑矣【晦庵文】
　　节制诸司
　　予为鄜延经略使日新一防谓之五司防延州正防乃都督防治延州事五司防治鄜延路军事如唐之使忠五司者经略安抚总管节度观察处置五使今节度之职多归总管司观察归安抚司处置归经略司其节度观察两案并支掌惟判官今皆治州事而已经略安抚司不置佐官以帅权不可不专都总管副总管钤辖都监同签书而下皆受经略节制【沈括笔谈】
　　祖于琼林
　　咸平四年以兵部尚书张齐贤充泾原仪渭邠宁环庆鄜延州保安镇戎渭逺军安抚经略使知制诰梁颢副之帝以邉将玩防朔方粮道艰阻故命齐贤等使焉即命发日驰骑而往仍命宣徽南院使周莹祖于琼林苑
　　归装无南物
　　李殿撰浩为广南西路帅奉法循已律已甚严自岭右归装无南物
　　归不载南物
　　余靖知广州广之畨舶装船旧皆取税公奏罢之以徕逺商又请立法戒当任官吏不得市南药及公北归不载南物
　　古今文集
　　杂著
　　桂州新城记　　　　　　王介甫
　　侬智髙反南方出入十有三州而十有二州之守吏或死或不死而无一人能守其州者岂其材皆不足欤盖夫城郭之不设兵甲之不戒虽有智勇犹不能胜一日之变也天子于是遂推选士大夫所论以为能者付之经略而今尚书工部侍郎余公掌广西焉防平之明年蛮越接和乃治城桂州以至和元年八月始作而以二年之六月成夫其为役亦大矣盖公之信于民也久而费之欲以卫其财劳之欲以休其力以故为是有大费与大劳而人莫或以为勤也故文王之起也有四夷之难则城于朔方而以南仲宣王之起也有诸侯之患则城于东方而以仲山甫此二臣之徳惙于其君于其为国之本末与其所先后可谓知之矣虑之以悄悄之劳而发之以赫赫之名乗之以翼翼之勤而续之以明明之功盖其君臣如此而守卫之有其具也今余公亦以文武之材当明天子承平日久于补立废之时镇抚一方修捍其民其勤于今与周之南仲仲山甫盖等矣是宜有记也
　　律诗
　　送张子智移帅入桂　　　杨廷秀
　　龙尾名臣进宝奎虎头移镇赴榕溪握刀将帅迎牙纛解辫戎蛮贡象犀翠浪玉虹余昨梦碧篸罗带入新题鳯池鸡树公栖处早个云飞不要梯
　　送郑权尚书南海　　　　王　建
　　城头龙脑铺闗口象牙堆物设薰炉出蛮辞晩节开市喧山贼破金贱海船来白防家家织红蕉处处栽已将身报国莫起望乡台
　　送桂州严大夫　　　　　韩　愈
　　苍苍森八桂兹地在湘南江作青罗带山如碧玉篸户多输翠羽家自种黄柑逺胜登仙去飞鸾不假骖
　　送郑尚书赴南海　　　　韩　愈
　　衙时龙户集上日马人来风静鶢鶋去官廉蛤囘货通狮子国乐奏越王台事事皆殊异无嫌屈大才
　　送严大夫赴桂州　　　　白居易
　　地压坤方重官兼宪府雄桂林无瘴气栢省有清风山水衙门外旌旗艛艓中大夫应絶席诗酒更谁同
　　送徐大夫赴广州　　　　刘长卿
　　上将坛场拜南荒羽檄招逺方来百越元老事三朝雾绕龙川暗山连象郡遥
　　送郑尚书出镇南海　　　张　籍
　　牙斾从城展兵符到府开蛮声吟夜市海色润朝台
　　送李大夫赴广州　　　　社　甫
　　斧钺下青防楼船过洞庭北风随爽气南斗避文星
　　寄阳桂州　　　　　　　杜　甫
　　五岭皆炎热宜人独桂林梅花万里外雪片一冬深
　　送郑尚书赴南海　　　　韩　愈
　　番禺军府盛欲说暂停杯盖海旌旗出连天观阁开
　　送严大夫　　　　　　　王　建
　　岭头分界堠一半属湘潭水驿门旗出山蛮洞主参
　　送范经略仲济　　　　　蘓　轼
　　庙堂选世将范氏真名贤仁风被宿麦緑浪摇秦川
　　留守
　　歴代沿革汉和帝南巡张禹以太尉兼卫尉留守隋大业九年代王侑留守西京十二年李渊太原留守王威髙君雅为副唐太宗贞观十七年亲征辽东置京城留守以房龄充萧瑀为副其后车驾不在京都则置留守以金吾大将为副咸亨二年髙宗幸洛阳以雍州长史李晦为西京留守其后车驾发京都则置留守以右金吾大将军为副留守太原府亦置尹及少尹以尹为留守少尹为副留守谓之三都留守五代晋天福七年勅留守之任委寄非轻凡降丝纶宜同将相今后除留守宜降麻制留守降麻自安彦威始宋天子巡狩亲征则命亲王或大臣总留守事建隆元年亲征泽潞以枢密使吴延祚为东京留守其西南北京留守各一人江南应天府尹各一人留守尹阙则置知副府事一人以郎中以上充通判各二人一掌留守一掌府事以朝官充留守司掌宫钥及京城守卫修葺弹压之事畿内钱谷兵民之政建炎初京城有副留守【以检校少傅宁武军节度使范讷充留守以侍卫亲军都指挥使遂安军承宣使郭仲荀副之】又有西京留守并系执政从臣充兼节制军马其后武林建邺并建行宫留守从权措置百司事务六年有行宫同留守【以左通奉大夫孟庾提举万夀观兼侍读充】诏二留守并权赴尚书省治事【是年八月三省已降指挥三省枢密院常程事务并聴行宫留守司与决并权赴尚书省治事】元有两都留守同知留守副留守
　　羣书要语山国用虎节【周礼】秦使杞子戍郑掌北门之管【传】谨守管钥【汉萧何】房乔居守圣君无囘顾之忧【类要】明皇东守命开府以居留【同上】方委留镇【白集韩臯留守制】主钥东门【杜牧之集】命尔居守俾之保绥【陆集贾耽制】统御都邑提持纪纲【同上】乃眷留都之重【欧公除刘沈制】委以别京之重【文彦博制】处居留之任【赐彦博口宣】守宫钥之谨严【文彦博谢表】眷是别都之重【温公赐韩琦诏】近付京都之钥【荆公除李韩制】
　　古今事实
　　别造玉符
　　传符之制京都留守曰麟符隋炀帝幸辽东命樊子盖东都留守属杨感作逆攻城子盖备御有功车驾至髙阳追诣行在所帝劳之比萧何冦恂且谓曰公宜持重戈甲五百人而后出此亦勇夫重闭之义无赖不轨者便诛锄之凡可施行无劳形迹今为公别造玉麟符以代铜兽【六典】
　　乃赐铁劵
　　郭子仪为京城留守自变生仓卒赖子仪复安帝曰子仪固社稷臣因劳曰用卿晩故至此乃赐铁劵图形凌烟阁【唐职林】
　　卧总留台
　　贞观中太宗幸玉华宫房龄以疾卧总留台
　　并加持节
　　后魏髙祖南伐以太尉元丕广陵王羽留守京师并加持节
　　宜降丝纶【见沿革注】
　　必赐旗甲
　　唐元和九年以尚书左丞吕元膺为东都留守旧制命留守必赐旗甲与方镇略同及元膺受任终无所赐朝论以东有冦虞特用兀膺不当削其仪制以阻威望谏官上疏曰华汝夀三州列赐戎械居守之重固宜宠借宪宗曰此数处并不当与其后遂皆停
　　付六府事
　　隋杨瓉居守帝谓之曰六府事殷一以相付朕将遂事东方无西顾之忧【职官分纪】
　　治緑野堂
　　裴度字中立文宗时留守东都时阉竖擅威权天子拥虚器度不复有经济意乃治东都緑野堂野服萧散为之把酒不问人间事帝知度神明不衰每人自洛来必问度安否
　　国之元老
　　唐宗东巡宋璟为留守上临发谓璟曰卿国之元老为朕股肱耳目今将巡洛邑为别歴时所有嘉谋嘉猷宜相告也璟因极言得失特赐防绢等仍手制曰所进言书之坐右出入观省以诫终身其见重如此
　　民号良吏
　　顾少连字夷仲为东都留守表闲田以利民号良吏
　　任闗中事
　　汉与诸侯击楚萧何守闗中以便宜施行上来以闻计户转漕给军汉王数失军遯去何常兴闗中卒輙补缺上以此剸属任何闗中事【汉萧何传】
　　无西顾忧
　　光武曰昔髙祖任萧何于闗东无复西顾之忧得专征山东终成大业
　　治尚寛简
　　源乾曜留守京师治尚寛简人安之
　　治以和简
　　权徳舆治以和简人以宁便
　　戎政欢服
　　刘政武徳初留守太原调辑戎政逺近欢服
　　号令精明
　　王翊字宏肱为东都留守既至开田二千余屯修器械皆良金夀革练士卒号令精明吴少诚叛独东畿为有备
　　罢守失望
　　裴度罢东都留守中人使幽镇还言军中谓度在朝而两河诸侯忠者懐强者畏今居东人人失望
　　宗社获安
　　荀稹留守京师掩获沙门法秀谋反太后曰宗社获安实卿之功
　　仓卒复安
　　郭子仪射生将王抚自署京兆尹乱京城子仪斩以徇帝以子仪为京城留守自变生仓卒赖子仪复安
　　赐书褒劳
</div>
    <div class="pagination">
<a href="古今事文类聚_page416.html">上一页</a><span>...</span><a href="古今事文类聚_page412.html">412</a><a href="古今事文类聚_page413.html">413</a><a href="古今事文类聚_page414.html">414</a><a href="古今事文类聚_page415.html">415</a><a href="古今事文类聚_page416.html">416</a><span class="current-page">417</span><a href="古今事文类聚_page418.html">418</a><a href="古今事文类聚_page419.html">419</a><a href="古今事文类聚_page420.html">420</a><a href="古今事文类聚_page421.html">421</a><a href="古今事文类聚_page422.html">422</a><span>...</span><a href="古今事文类聚_page418.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
