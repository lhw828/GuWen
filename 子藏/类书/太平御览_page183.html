<!DOCTYPE html>
<html>
<head>
    <meta charset="UTF-8">
    <title>太平御览 - 第 183 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 183 页/共 737 页</h1>
    <div class="content">又曰：元和中，延英宰臣对讫，左拾遗杨归厚次请对。时上坐久，宣令後坐日对来，归厚坚词固请，宰相谕之不退，上乃召见。归厚首论中官许遂振，次历诋宰辅，皆过激切；然而自求试，其词甚繁，逾刻而罢。
又曰：元贞除左拾遗。贞性锋锐，见事风生；既居谏垣，不欲碌碌自滞，事无不言，即日上疏论谏职。
又曰：宝历中，左拾遗李汉、右拾遗舒元褒、薛廷老等五人於阁内谏曰：“臣伏见近日除授，往往不由中书进拟，或是宣出。臣恐自此纪纲浸坏，奸邪恣行，伏乞圣恩详察。上厉声曰：“更有何事？”舒元褒进曰：“陛下近日修造亦太多！”上色变曰：“何处修造？”元褒俯首不能对。薛廷老奏曰：“臣等是谏臣，有所闻即合论奏，亦岂知陛下修造之所？”但见般辇瓦木绝多，即知修造不已，伏乞稍留圣虑。”上曰：“所奏知。”然後各复位，议者以为不废其职。
又曰：太和三年，左拾遗舒元褒等论中丞温造凌供奉官事：今月四日，左补阙李虞与温造街中相逢，造怒，不回避，遂捉李虞祗承人禁身一宿，决脊杖十下者。臣等谨案国朝政故事，供奉官街中，除宰相外无所回避。今温造蔑朝廷典故，凌陛下近臣，恣行胸臆，曾无畏忌。伏以事有虽小而关分理者，即不可失也。分理一失，乱由之生。遗补官秩虽卑，乃陛下侍臣也。中丞虽高，乃法吏也。侍臣见凌，是不广敬；法吏坏法，何以持绳？前时，中书舍人李虞仲与造相逢，造乃曳去引马，知制诰崔咸与造相逢，又捉其从人。当时缘不上闻，所以强暴益甚。臣等又闻元和、长庆中，中丞行李不过半坊，今乃远至两坊，谓之笼街喝道。但以尊崇自处，不思僭拟之嫌。陛下若不因此特有惩革，伏恐从此供奉官辈，便须回避中丞，累朝制度失自陛下。臣等官忝谏列，实为陛下惜之。奉敕宪官之职在指佞触邪，不在行李自大；侍臣之职在献可替否，不在道途相高。并列通班，合知名分，如闻喧竞，亦以再三，既招人言，甚损朝体。其台官与供奉官同道，听先後而行；道途任祗揖而过。其参从人则各随本官之後，少相僻避，勿信冲突。又闻近日已来，应合有导从官，手力多者，街衢之中，行李太过。自今传呼，前後不过三百步。
《唐书》曰：归登为右拾遗。裴延龄以奸佞有恩，欲为相。谏议大夫阳城上疏切直，德宗赫怒，右补阙熊执易等亦以危言忤旨。初，执易草疏成，示登，登惨然曰：“愿寄一名。雷电之下安忍令足下独当。”自是同列切谏，登每联署其奏，无所回避，时人称重。
又曰：王仲舒字弘中，贞元十年策试贤良方正、能直言极谏等科，仲舒登乙第，超拜右拾遗，裴延龄领度支，矫诞大言，中伤良善，仲舒上疏极论之。
又曰：赵宗儒拜右拾遗、翰林学士，父骅改秘书少监，与父并命出於中旨，当时荣之。
卷二百二十四　职官部二十二
散骑常侍
《六典》曰：唐贞观初置散骑常侍二员，隶门下省。明庆二年，又置二员，隶中书省，始有左、右之号。并金蝉、毛貂，左散骑与侍中为左貂；右散骑与中书令为右貂，谓之八貂。
又曰：散骑常侍，晋代此官选望甚重，时与黄门侍郎谓之黄、散。
《汉书□百官表》曰：散骑、中常侍皆加官，所加或列侯、将军、卿大夫，正员多至数十人。
应劭《汉官仪》曰：秦及前汉置散骑及中常侍各一人，散骑骑马并乘舆车，献可替否。
《魏志》曰：文帝延康元年，置散骑、常侍为一官。省中置四人，与侍中同掌规谏，不用宦者，宦者为官不过署令。
《魏略》曰：散骑常侍比於侍中，貂插右。黄初中始置四人。出入侍从与上谈议，不典事。
《蜀志》曰：魏文帝善孟达之姿才容观，以为散骑常侍。
《吴志》曰：薛莹既至洛阳，特先见叙，为散骑常侍，答问处当，皆有条理。
《晋书》曰：郑默字思元，为散骑常侍。武帝出南郊，侍中已陪乘，诏曰：“使郑常侍参乘。”
又曰：阮孚为散骑常侍。尝以金貂换酒，复为所司弹劾，帝宥之。
又曰：华峤字叔骏，加散骑常侍，班同中书。寺为内台，中书、散骑、著作及理音律，天文数术，南省文章，门下撰集，皆典统之也。
又曰：何劭字敬祖，曾之子也。少与武帝同年，有总角之好，及帝即位，转散骑常侍，甚见亲重。
《晋起居注》曰：太康七年诏曰：“尚书冯ヨ忠亮在公，历职内外，勤恪匪懈，而疾未差，屡求放退。其以ヨ为散骑常侍，赐钱二千万，床帐一具。”
又曰：升平五年诏曰：“前西中郎谢万，才义简亮，宜居献替，其以万为散骑常侍。”
《晋中兴书》曰：庾阐有文章才美，议者以为宜综国史，於是召为散骑常侍。
《晋诸公赞》曰：司马骏五六岁能书数，魏王为帝，骏八岁为散骑常侍，常侍讲。
《齐书》曰：周盘龙，自平北将军为散骑常侍，武帝戏之曰：“卿着貂蝉，何如兜鍪？”对曰：“此貂蝉从兜鍪中出耳。”
《齐职仪》曰：魏氏侍中皆骑从御，登殿与散骑常侍对挟帝，侍中居左，常侍居右。
《後魏书》曰：初，高祖以李彪为散骑常侍，郭祚因入见，高祖谓祚曰：“朕误授一人官禄。”对曰：“岂容圣诏一行而有差异？”高祖曰：“朕昨误。”沉吟曰：“此自应有让，朕欲别授一官。”须臾，彪有启云：“伯石辞卿，子产所恶，臣欲之已久，故不敢让。”高祖叹谓祚曰：“卿之忠谏，李彪正辞，使朕迟回不能复决。”遂不移官。
又曰：明亮为常侍，加武勇将军，进曰：“臣本官常侍，是第三清；今授武勇，其号至浊。”
又曰：苟颓，承明元年文明太后令百官举才堪事、人足委仗者，於是公卿咸以颓应选，征拜散骑常侍。
又曰：孝文谓散骑常侍元景曰：“卿等自在集书合省逋堕，致使王言遗滞，起居不修。”
《北齐书》曰：宋弁为散骑常侍，迁右将军，领黄门。弁屡让，高祖曰：“散骑位在中书之右；常侍者，黄门之庶兄；领军者，二卫之假摄。不足空存推让而弃大委。”
又曰：朝贵多假常侍以取貂蝉之饰，高隆之自表解侍中，并陈诸假侍服者，亦请罢之。诏皆如表。
《三国典略》曰：齐遣散骑常侍崔瞻聘於陈。瞻辞韵温雅，南人钦服，乃谓之曰：“常侍前朝何竟不来，今日谁相对者？”
又曰：贺琛为梁散骑常侍，梁主与语，常移晷刻，故省中语曰：“上殿不下有贺雅。”琛容止都雅，故人呼之。
《隋书》曰：案汉官侍内金蝉左貂，金取刚固、蝉取高洁也。
《董巴志》曰：内常侍右貂金，银附蝉，内书今亦同此。今宦者去貂，内史金蝉右貂，纳言金蝉左貂。开皇时特加散骑常侍，在门下者貂蝉，至是罢之，惟加常侍。聘外国者特给貂蝉，还则输纳於内省。
《环济要略》曰：散骑常侍入侍左右，出则侍事於廊庑之下。
《华峤集》云：诏曰：“散骑以从容侍从，承答顾问，掌赞诏命，平处文籍，故前世多参用文学之士。议郎华峤有论议著述之才，其以峤为散骑常侍兼与中书共参著作事。”峤表谢云：“非臣典笔申辞所能陈谢。”
员外散骑常侍
《晋书》曰：吏部郎李重启：东莞太守曹嘉之，才翰学义先代之后，宜补员外常侍。
《晋起居注》曰：咸康八年，司徒王导表员外常侍孙朝，八年告老，弃身茨宇，永绝荣禄，宜给本官秩俸以终馀年。
《梁书》曰：贺琛，字国宝，迁员外散骑常侍。旧尚书南座无貂，貂自琛始也。
通直散骑常侍
陶氏《职官要录》曰：晋太始十年，诏东平王为员外常侍，通直殿中，与散骑常侍通直。通直之号，盖自此始也。
朱凤《晋书》曰：左军陈与骞之子以父老求去职，宿卫不宜旷，诏以为通直常侍。
《宋书》曰：通直散骑常侍，员四人，魏末散骑常侍又有在员外。晋武帝使二人与散骑常侍通员直，故谓之通直散骑常侍。晋江左置四人。
《梁书》曰：鲍泉尝乘高车，从数十，左右伞盖，服玩甚精。道逢国子祭酒王承，承疑非旧贯，遣访之。泉从者答曰：“鲍通直。”承怪焉，复欲辱之，遣逼车问：“鲍通直复是何许人，而得如此！”都下少年，遂为口实，见尚豪华人相戏曰：“鲍通直复是何许人，而得如此！”以之为笑谑。
《北齐书》曰：张景仁除通直散骑常侍，及奏，御笔点通直字，遂为正常侍也。
《隋书》曰：许善心加通直散骑常侍，聘於隋，遇高祖伐陈，礼成而不获反命，累表请辞，上不许，留絷宾馆。及陈亡，高祖遣使告之，善心素服，号哭於西阶之下，藉草东向，经三日，敕书唁焉。明日有诏就馆，拜通直散骑常侍，赐衣一袭。善心哭，尽哀，入房改服复出，北面立，垂涕再拜受诏。明日乃朝，伏泣於殿下，悲不能兴。上顾左右曰：“我平陈国，惟复此人，既能怀其旧君，即是我诚臣也。”敕以本官直门下省，赐物千段，马二十匹。
散骑侍郎
《魏志》曰：文帝延康元年，置散骑常侍、侍郎各四人。
又曰：锺敏字雅叔，年十四为散骑侍郎，机捷谈笑，有父之风。
《魏略》曰：孟康字公休，安平人。黄初中，以於郭后有外属，并受九亲赐拜，遂转为散骑常侍。是时，散骑皆以高才英儒充其选，而康独缘妃嫱，杂在其间，故於时皆共轻之，号为阿九。康既才敏，因在冗官，博读书传，後遂有所弹驳，其文义雅而切要，众人乃更加意。
《晋阳秋》曰：荀ダ，字景倩。帝见而奇之曰：“荀令，君子也。”擢拜散骑侍郎。
干宝《晋纪》曰：处士冯恢，志行过人，以为散骑侍郎。张华曰：“臣请观之，若不见臣，上也；见而有傲世之容，次也。敬而为宾主者，固俗士也。”及华至，恢待之恭，於是时人少之。
《唐书》曰：高祖初平长安，拜舞人安叱奴为散骑侍郎，既在朝列，咸陪游宴。礼部尚书李纲谏曰：“臣案《周礼》，均工乐胥，不得预於士伍。虽复才如子野，妙等师襄，皆终身继世，不易其业。故魏武帝欲使祢衡击鼓，先解朝服露体而击之，问其故，对曰：”不敢以先王法服而为伶人之衣也。”惟齐末高纬封曹妙达为王，安马驹为开府，有国家者以为殷监。今新定天下，开太平之基，起义功臣，行赏未遍，高才硕学，犹滞草菜，而先令舞胡致位五品，鸣玉曳组，趋驰廊庙，故非创规模贻子孙之道也。”高祖不纳。
《桓氏家传》曰：延康元年初，置散骑之官，皆选亲旧文武之才，以为宾宴之臣，迁桓范为散骑侍郎。
陶氏《职官要录》曰：案汉初有骑郎，常侍有资者得为骑郎，资满五万为常侍郎。张释之以资为常侍郎，盖此官也。
《华峤谱叙》曰：华歆有三子，表字伟容，年二十馀，为散骑侍郎。时同寮诸郎共平尚书事。年少并厉锋气，要名誉。尚书事至，或有不便，故遗漏不视，及传书者去，即深文论驳。惟表不然，事有不便，辄与尚书共论，尽其意，主者固执，不得已，然後共奏。司空陈恭等以此称之。
员外散骑侍郎
《晋起居注》曰：大兴四年诏曰：“今以前司空从事中郎卢谌为散骑侍郎，在员外。”
《晋中兴书》曰：苻坚青州刺史苻朗降，烈宗诏曰：“朗深识逆顺，望风归化，既嘉此诚，亦简其才，可员外散骑侍郎，并赐给之。”
《宋书》曰：员外散骑侍郎，置无员。
《後魏书》曰：梁三益，字敬安，於南阳内附，高祖与语，善之。曰：“三益，三益，殊不亚，拜员外散骑侍郎。
通直散骑侍郎
《晋大兴元年起居注》曰：置通直散骑侍郎四人。
沈约《宋书》曰：晋元帝使员外散骑侍郎二人与散骑通直，故谓之通直散骑侍郎。
《後魏书》曰：李瑾字道瑜，美容貌，颇有文才，迁通直散骑侍郎，与黄门王遵业、尚书郎卢观典修仪注。临淮王式谓瑾等三俊，共掌帝仪，可谓舅甥之国。王、卢，即瑾之外兄也。
卷二百二十五　职官部二十三
御史大夫
《六典》曰：御史大夫之职，掌邦国刑宪、典章，以肃正朝列；中丞为之贰。凡天下之人有称冤而无告者，与三司诘之。（三司即御史大夫、中书、门下也。）凡中外百寮之事应弹劾者，御史言於大夫，大事则方幅奏弹之，小事但署名而已。
《汉书□公卿表》曰：御史大夫，秦官也。应劭曰：“侍御之率，故称大夫。”
《史记》曰：赵尧者，少为符玺御史。赵人方兴公谓御史大夫周昌曰：“君之史赵尧，年虽少，奇士也，君必异之，且代君位。”昌笑曰：“尧，刀笔吏，何能至是乎？”居顷之，尧侍，高祖独不乐，悲歌，群臣不知所以然。尧进问：“陛下所悲者，非为赵王年少而戚夫人与吕后有隙，万岁之後而赵王不能自全乎？”高祖曰：“然。吾私忧之，不知所出。”尧曰：“陛下独宜为赵王置强相，及吕后、太子、群臣所素敬惮者乃可。”高祖曰：“然。谁可？”尧曰：“御史大夫周昌，其人坚忍质直，且吕后，太子及大臣皆敬惮之。独昌可。”高祖乃召问昌，谓之曰：“吾欲固烦公，公强为我相赵。”昌泣曰：“臣初起从陛下，独奈何中道而弃之於诸侯？”高祖曰：“吾极知其左迁，然吾私忧赵，念非公毋可者。”於是徙昌为赵王相。既行，高祖持御史大夫印弄之，曰：“谁可为御史大夫者？”熟视赵尧，曰：“毋以易尧。”遂拜尧为御史大夫。
《汉书》曰：元帝时，琅琊贡禹为御史大夫，而华阴守承嘉上封事言：“治道在於得贤。御史之官，宰相之副，九卿之右，不可不选。平陵朱□兼资文武，中正有智略，可使以六百石秩，试守御史大夫，尽其能。”
又曰：朱博为御史大夫，府吏舍百馀区，井泉俱竭；又其府中列柏树常有野乌数千栖其上，晨去暮来，号曰朝夕乌。後去不来者数月，长老异之，果废焉。
又曰：汲黯谓上曰：“公孙弘位在三公，奉禄甚多，然为布被，此诈也。”上问弘，弘谢曰：“有之。夫三公为布被，诚饰诈以钓名，今臣弘位为御史大夫，九卿以下无差，诚如黯言。”
又曰：公孙弘为御史大夫时，又东置沧海，北置朔方之郡。弘谏以为罢弊中国以奉无用之地，愿罢沧海，专奉朔方，上许之。
又曰：张汤为御史大夫，舞文巧诋以辅法。
又曰：张欧为御史大夫，上具狱事可却之，不可者不得已而为之，涕泣对之。其爱人若此。年老请免，天子亦宠以上大夫禄归老於家。
又曰：杜周为御史大夫，後周子延年又为御史大夫，以居父官府，不敢当旧位，坐卧皆易其处。
又曰：倪宽为御史大夫，以称意任职，故久无所匡谏，官属易之。
又曰：张汤为御史大夫，每朝奏事，语国用，日旰、天子忘食。丞相充位而已。
又曰：晁错迁御史大夫，请诸侯之罪过则削其地，奏上，上令公卿列侯宗室集议，莫敢难错，独窦婴争之，由此与婴有隙。
又曰：哀帝建平二年，朱博奏请罢大司空，以御史大夫为百僚师，帝从之。
又曰：梁相褚大通五经，为博士，倪宽为弟子。及御史大夫缺，征褚大，大自以为得御史大夫。至洛阳，闻宽为大夫，褚大笑。及至与宽议封禅於上前，大不能及，退而服曰：“诚知人。”
《汉书□百官志》曰：御史大夫，秦官，位上卿，银印青绶，掌副丞相事。
《汉杂记事》曰：故事，上书为二封，其一曰副，领尚书者先发之，有不善，屏去不奏。魏相为御史大夫，奏去副封以防拥蔽。
《汉旧仪》曰：御史大夫寺，在司马门内，门无塾，门署用梓板，不起ぬ色，题曰：“御史大夫寺。”
北齐杨楞伽《邺都故事》云：御史台在宫阙西南，其门北开，取冬杀之义也。
《唐书》曰：韦挺。太宗尝谓挺曰：“卿之任御史大夫，独朕意耳！左右大臣无为卿地者，卿勉之哉！”
又曰：薛谦光拜御史大夫时，僧惠范恃太平公主权势，逼夺百姓店肆，州县不能理。谦光将加弹奏，或请寝之。谦光曰：“宪台理冤滞何所回避？朝弹暮黜亦可矣。”遂与殿中慕容奏弹之。
又曰：韦思谦除右肃政大夫，遂坐受拜，或以为言。谦曰：“国家班列自有等差，奈何以姑息为事。”
又曰：崔隐甫为大夫，一切督责之事，无大小，悉令咨决，稍有忤意，列上其罪。前後贬黜者过半，群僚侧目。上常谓曰：“卿为大夫，深副朕所委。”
又曰：肃宗幸灵武，李岘应召至行在，拜扶风郡太守兼御史大夫。既收京师，拜礼部尚书、守京兆尹，复兼御史大夫。时岘兄亘为户部尚书，兼成都尹。乾元初，玄宗还京，亘自蜀至，又兼御史大夫，兄弟俱判台事。自国初以来，兄弟并拜大夫，未有其比。时长安士庶，皆赋美之。
又曰：崔纵劝李怀光西至奉天，加右庶子充使，无几，拜京兆尹兼御史大夫。数奏怀光刚愎反覆，宜阴备之。及幸梁州，左右或短之，曰：“纵素善怀光，必不来矣。”上曰：“他人不知，纵吾可保。”不数日，纵至，拜御史大夫。
又曰：李元素征拜御史大夫。大夫自贞元中位缺，久难其人。至是，元素以名望召拜，中外耸听。及居位，——无修举，但规求作相。久之，寝不得志。见客必曰：“无以某官散相疏也。”见属官必先拜，脂韦在列，大失人情。
又曰：李景让转御史大夫。景让慷慨有大志，事母以孝闻，正色立朝，言无避忌。时宣宗皇舅郑光卒，诏赠司徒。罢朝三日，景让曰：“国舅虽亲，朝典有素，无容过越。”乃上言曰：“郑光是陛下亲舅，外族之爱，诚轸圣心；况皇太后哀切之时，理合加等，而赐之粟帛，降之吊问。自家刑国，允谓合宜，今以辍朝之数，比於亲王公主，即前例所无，纵有亦不可施用。何者？先王制礼，所贵防微。大凡人情，於外族则深，於宗属则薄。所以先王制礼，割爱厚亲，士庶犹然，况当万乘。亲王公主，宗属也；舅氏，外族也。今朝廷公卿以至庶人，据《开元礼》，外祖父母及亲舅丧，止服小功五月；若亲伯叔、亲兄弟，即服齐周年，所以疏其外而密於内也。有天下者，尤不可使外戚强盛。故西汉有吕氏之侈，几灭刘氏；国朝有则天之篡，殆革唐命。盖非一朝一夕，其所由来渐也。今郑光辍朝日数，与亲王公主同，设使陛下速改诏命，辍朝一日或两日，示其升降有差，恩礼无僭，使四方见陛下钦明之德，青史传陛下制度之文，垂之百王，永播芳烈。臣愚不肖，谬窃恩私，实愿陛下处於尧、舜之上，羲、轩之列，所以甘心鼎镬，伏进危言。”优诏报之，乃罢朝两日。
又曰：田令孜军败，沙陀逼京师，帝移幸凤翔，帅朱玫引兵来迎驾。令孜挟帝幸山南。时中夜出幸，百官不及扈从，而随驾者黄门卫士数百人而已。帝驻宝鸡候馆，诏授孔纬御史大夫，遣中使传诏，令纬率百僚赴行在。时京师急变，从驾官属至，并为乱兵所剽，资装殆尽。纬承令见宰相论事，萧遘以田令孜在帝左右，意不欲行，辞疾不见。纬遣台吏促百官上路，皆以袍笏不具为词。纬无如之何，乃召三院御史，谓之曰：“吾辈世荷国恩，身居宪秩，虽六奔道，而咫尺天颜，累诏追征，皆无承禀，非臣子之义也。凡布衣交旧，缓急犹相救恤，况在君亲？策名委质，安可背耶！”言竟泣下。三院曰：“夫岂不怀，但剽剥之馀，乞食不给，今若首途聊营一日之费，俟信宿继行可也。”纬拂衣而起曰：“吾妻危疾，旦不得夕，丈夫岂以妻子之故，怠君父之急耶？公辈善自为谋，吾行决矣。”即日见李昌符告曰：“主上再有诏命，令促百寮前进。观群臣之意，未有发期，仆忝宪闱，不宜居後。道途多梗，明公幸假五十骑，送至陈仓。”昌符嘉之，谓纬曰：“路无顿递，裹粮办耶？”乃送钱五十缗，令骑士援纬达散关。纬知朱玫必蓄异志，奏曰：“关城小邑，不足以驻六师，请速幸梁州。”翌日，车驾离陈仓，才入关，而、岐之兵围宝鸡，攻散关。微纬之言，几危矣。
《五代史□後唐史》曰：天成元年夏六月，以李琪为御史大夫，自後不复除。
</div>
    <div class="pagination">
<a href="太平御览_page182.html">上一页</a><span>...</span><a href="太平御览_page178.html">178</a><a href="太平御览_page179.html">179</a><a href="太平御览_page180.html">180</a><a href="太平御览_page181.html">181</a><a href="太平御览_page182.html">182</a><span class="current-page">183</span><a href="太平御览_page184.html">184</a><a href="太平御览_page185.html">185</a><a href="太平御览_page186.html">186</a><a href="太平御览_page187.html">187</a><a href="太平御览_page188.html">188</a><span>...</span><a href="太平御览_page184.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
