<!DOCTYPE html>
<html>
<head>
    <meta charset="UTF-8">
    <title>太平御览 - 第 102 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 102 页/共 737 页</h1>
    <div class="content">十一年七月，石虎帅众四万人寇扰河东，进攻蒲坂。曜尽中外精锐，自潼关北济。虎惧，引师而还。曜追而败之，枕尸二百馀里，虎奔朝歌。遂攻石生於金墉，分遣诸将攻讨汲郡、河内。十二月，勒自帅众拒之，阵於洛西。曜性少酗酒，末年尤甚。将战，饮数斗。常乘赤马无故顿，乃乘小马。比出，复饮斗馀。至于西阳门，阵就平，勒将石堪因而乘之，师遂大溃。曜昏醉奔退，马陷石渠，坠於水上，为堪所执。勒将还襄国，喻曜使与太子毗书，令速降，曜但敕毗“与诸大臣匡维社稷，勿以吾易意。”建平末，为勒所杀。
十二年正月，太子毗、大司马南阳王胤等议欲西保秦州，遂相率奔上□。石虎乘胜追战，枕尸千里，上□溃。虎执毗及王公已下三千馀人皆杀之。自刘渊建号西河，至是二十有六载。
《晋书□载记》曰：曜在位十年而败。始，元海以怀帝永嘉四年僭立，至曜三世，凡二十有七载，以成帝咸和四年灭。
卷一百二十　偏霸部四
後赵石勒
崔鸿《十六国春秋□後赵录》曰：石勒，字世龙，上党武乡羯人。父周曷朱。勒生时赤光满室，白气自天属于庭中。长而壮健有胆力，雄武好骑射。幼而力耕，每闻な铎之声，或在前後，归以告父母，曰：“作劳耳鸣，无不祥也。”会并州史司马腾执诸胡山东卖充军实，将诣冀州，两胡一枷。勒亦在中。东至平原，卖茌平人师忄为奴。每夜於野，尝闻鼓角之声，诸奴亦闻，归以白忄，忄奇而免之。邻于马牧率汲桑往来，勒以能马自托於桑。而亻庸武安临水，为游军所囚。会有群鹿旁过，军人竞逐之，勒乃获免。俄而见一老父，谓勒曰：“群鹿者，我也。君应为中州主，故相救耳。”勒拜而受命。遂招集王阳、夔安等十八骑，复东如赤龙骑诸苑中，乘苑马远掠缯宝，以赂汲桑。永兴元年，关东所在兵起。二年，阳平人公师蕃等自称将军，起兵赵、魏，众至数万。勒与桑率牧人乘苑马数百骑以赴之。桑始命勒以石为姓，以勒为名。
永嘉元年，勒归刘渊，渊拜为辅汉将军、平晋王。渊薨，聪袭位。刘曜、王弥围洛阳，勒帅精骑二万会之。王弥既平洛阳，将先诛勒。勒请弥宴于己营，手斩弥，并其众。将军郭默获沙门天竺浮图澄，以其有道术，进之於勒。试澄有效，甚尊重之。前赵嘉平二年，张宾说勒曰：“邯郸、襄国，赵之旧都，依山凭险，形势之国。可择此二邑而都之。然後命将四出，授以奇略，王业可图。”勒於是进据襄国。聪授勒都督幽、冀、并、营四州诸军事、冀州牧，进封本国上党公，邑万户。三年，以征虏将军为魏郡太守镇业三台，基谋之崩，兆於此矣。前赵麟嘉元年，刘琨遣姬澹帅众来讨。勒与战，澹军大败。琨长史李弘以并州来降。七月，刘聪疾甚，以勒为大将军、录尚书事，受遗辅政，勒固辞，乃止。
刘曜称尊号，将授勒太宰、大将军，加九，增封十郡，并前二十郡，出入警跸，如曹公辅故事。曜闻曹平乐之言，停太宰之授。勒大怒曰：“赵王、赵帝，孤自取之，名号大小，岂尔所呼耶！”征虏虎与左右长史张敬、张宾等上疏曰：“大司马虽位冠九台，非霸者之号，请改称大将军、大单于、领冀州牧、赵王，依魏王在邺故事，以二十四郡、户十九万为赵国。”十一月，勒即位，改光初二年为赵王元年。建社稷、宗庙。主书司典胡人出内，重其禁法，不得侮易衣冠华族。号胡为国人。二年，令曰：“国人不得报嫂，在丧婚聚，至於烧葬，令如本俗。”八月，缮轩悬，舞八佾，作金银大辂、黄屋左纛，天子礼乐於斯备矣。三年，黎阳民陈武妻产三男一女，上书自陈。令曰：“昔周之兴也，四乳八子。今武妻乳四子，可谓庆过姬祥，美加曩日。其赐乳婢一人，百石、杂缯四十匹，庶以肃迎嘉祥。”冬十月，勒与乡亲齿坐，语及平生。勒曰：“李阳，壮士也。孤方任之。何以不来？父老归语令速来，沤麻麻之忿是布衣之恨，孤方崇信于天下，宁仇匹夫乎！”令曰：“武乡，吾之丰，沛也。其复之三世。”十一月，李阳至，引入欢酣，宣阳臂笑视之，曰：“卿虽老，臂中犹有力，颇复与人斗不？孤往曰厌卿老拳，卿亦饱孤毒手。”赐甲第一，拜为都尉。阳与勒邻居，岁常争沤麻池，迭相殴击。四年二月，拜子弘为世子。勒雅好文学，虽在军旅之中，常令儒生读《春秋》、《史》、《汉》诸传而听之，闻郦食其劝立六国後，大惊曰：“此法当失，何以得成天下？”至留侯谏，乃曰：“赖有此侯耳。”其天资英达如此。八年八月，修三台。十月，以世子卫将军弘镇邺。太和十年，刘曜围洛阳，襄国大震。勒统步骑四万赴金墉，济河，先是流澌风猛，军至冰泮清和，济毕流澌大至。以为神灵之助，命曰灵昌津。战于西阳门，曜军大溃，石堪执曜送之。二年，曜子熙等去长安，奔于上□。车骑虎克上□，遣主簿赵封奉传国玉玺送之。秦、陇悉平。
建元元年二月，车骑虎等上尊号，勒不许。固请，勒以赵天王行皇帝事，大赦。八月，群臣又固请，以名位不正，宜即尊号。九月，僭即皇帝位，大赦，改年。正月，勒南郊，有白气自坛属天，勒大悦。四月，如邺，议营新宫，廷尉续咸谏曰：“臣闻唐虞之治，采椽茅茨，土阶三尺，美彰于《诗》、《书》。汉文惜百金，不营露台，称之於千古。迨夏商之琼台瑶室，楚秦章华阿房，资财内竭，华夷外叛。”诏曰：“且敕停作，申吾直臣之气。”九月，以太尉中山王虎为大司马，程遐开府仪同。是月，大雨霖，中山西北暴水，流巨木万馀根，集于堂阳。勒大悦，谓公卿曰：“此非为灾，天意欲吾营邺都耳。”於是营之。勒以成周汉晋旧京，欲有移都之意，乃命洛阳为南都，置行台治书侍御史于洛阳。
三年正月，大飨于建德殿，酒酣，勒谓徐光曰：“朕方自古开基何等主也？”光对曰：“陛下神武筹略迈于高皇，雄艺卓荦超绝魏祖，自三王已来无可比也，其轩辕之亚乎！”勒笑曰：“人岂不自知，卿言亦已太过。朕若逢高皇，当北面而事之，然犹与韩、彭竞鞭而争先耳。朕遇光武者，当并驱于中原，未知鹿死谁手。丈夫行事当落落，如日月皎然，终不能如曹孟德、司马仲达父子，欺他孤儿寡妇，狐媚以取天下。朕当在二刘之间，轩辕岂所拟乎！”群臣皆称万岁。
四年，雍州刺史石生上言：“西乡竹死。蛇鼠斗於安定府间，二日，蛇死。临泾马生角。长安城中鸡鸣，音皆曰基兹。安定厅事前夜闻诵书声，求之不得，七日乃止。陨石于肥乡。”六月，勒寝疾，召中山王虎、太子弘、侍中严震等侍疾禁中。七月，薨于西阁，伪谥明皇帝，庙号高祖。
《晋书》曰：勒年十四，随邑人行贩洛阳，倚啸上东门。王衍见而异之，顾谓左右曰：“向胡雏，吾观其声视有奇志，恐将为天下之患。”驰遣收之，会勒已去。
石弘
崔鸿《十六国春秋□後赵录》曰：石弘，字大雅，勒第三子。母程夫人，右光禄遐之妹。建平元年立为太子。虚衿爱士，好为文咏，其所亲昵，莫非儒素。勒谓徐光曰：“大雅，殊不似将家子。”光曰：“汉祖以马上取天下，孝文以玄默治之，圣人之後，必世胜残，天之道也。”勒大悦。程遐言於勒曰：“中山怏怏，不可以辅少主，宜早除之，以便大计。”勒不从。勒薨，虎执政临轩，召子冀州刺史遂帅兵入禁宿卫，文武无不奔散。弘大惧，策拜中山王虎为丞相，以十三郡封为魏王，又加九锡。虎伪让，後乃受之。延熙元年七月，改顿丘为魏国，公魏郡立黎阳。十月，弘赍玺绶亲诣魏宫，喻禅意。虎曰：“弘昏昧愚暗，处丧无礼，不可以君临万国，奉承宗庙，便当废之，云何禅让也。”十一月，废弘为海阳王，弘就车，容色自若。幽弘及太后、南阳王恢于崇训宫，煞之，时年二十二。
石虎
崔鸿《十六国春秋□後赵录》曰：石虎，字季龙，勒之从子。勒父朱幼而子之，故或谓之为勒弟。晋永兴中与勒相失。嘉平元年，刘琨送勒母王及虎于葛陂，时年十七。残忍，好驰猎，喧游无纪度，尤善弹人，军中每患之。勒白王曰：“此儿凶暴，无使军人煞之，声名可惜，宜自除也。”王曰：“快牛犊子，小时多能破车，为复小忍，勿怯之。”至十八，检摄恭谨，严重爱士，弓马迅健，勇冠当时。勒深嘉焉，拜征虏将军。性酷虐无道，军中勇策略与已侔者，辄因事害之。至於降城陷垒，坑斩士女，鲜有遗类。勒屡加责诲，而行意自若。然御众严而不烦，莫敢犯者，指授攻讨，所向无前，故勒宠信弥隆，杖以专征之任。
既废杀弘，称居摄赵大王。建武元年正月，大赦，改年。虎志荒内游。外耽营缮，使太子邃省可尚书奏事，选守牧，祀郊庙；征伐刑断乃亲览之。三月，南游，临江而还，江东地震。是日，鹤省台成，赐匠有差。九月，迁都邺宫。二年，徙洛阳锺ね、九龙等于邺。是岁，大武殿、东西宫皆就。大武殿基高二丈八尺，穿为伏室，置卫士五百人於其中。东西七十五步，南北六十五步，皆漆瓦、金铛、银楹、金柱、珠帘、玉璧，穷极伎巧。起灵台之殿於显阳後，采召百官、州郡民女以充之。後庭服绮珍奇者万馀人，内置宫女十八等，教宫人星占及马步射。置女太史灵台，仰观灾祥，以考外太史虚实。禁郡国不得私知学星谶。左校令成公段造庭燎于崇杠之末，高十馀丈，上置燎，下盘置人，ㄌ缴上下。虎试而悦之。
三年，太保安夔等文武五百九十人上皇帝尊号劝进，方入，而庭燎油灌下盘，死者七人。虎大怒，腰斩成公段于阊阖门。即天王位，南郊，大赦。亲王贬为郡公，藩王为县侯。太子邃总百揆，其後荒酒淫色，骄恣无道，或盘游于畋，悬管而入，或夜百骑宿于宫臣家，淫其妻妾。装饰宫人美淑者，斩首洗血置盘上，传首视之。又纳诸比丘尼有姿色者，与其交亵后煞之，合牛羊肉煮而食，亦赐左右，所以识其味也。虎荒耽内游，威恕违度，邃以事可呈之，怒曰：“此小事，何足呈也。”时有所不闻，复怒曰：“何以不呈？”诮责杖捶，月至再三。邃甚愠，私谓中庶子李颜等曰：“官家难称，吾欲行冒顿之事，卿从我乎？”颜等伏不敢对。事发，幽邃于东宫。杀之，及妃张氏男女二十六人尽赐死，合一棺埋之。诛其宫臣友党二百馀人。立河间公宣为太子。建武六年，追尊号考乐平孝公为太宗孝皇帝。八年六月，上党孟门上有神人之像，坐于山上，三日而去。虎遣使以太牢祀之。九年十二月，武乡送雄虎，变为雌，乳一狼子，七日，噬虎脑而杀之，後三日，狼子亦死。佛图澄闻之流涕。
十年，虎起河桥於灵昌津，采石为中济，石无大小辄随流，用功五百馀万，不成。虎如灵昌津，沉璧告诚，壁浮于渚上，水波腾上，津所殿观莫不倾坏，死者百馀人。虎恚甚，斩工匠而还。十一年，发雍、梁十六万人成长安未央宫，又发司、豫、荆、兖二十六万人成洛阳宫。十三年正月，虎亲耕籍田于桑梓苑。十四年三月，虎梦龙飞西南，自天落地。旦而问澄公，公曰：“祸将至矣，陛下宜父慈子和，深以慎之。”四月，秦公韬起宣光殿于太尉府，梁长九丈。太子宣视而恶之，斩匠截梁而去。韬怒，增之十丈。宣闻之，恚甚，谓杨丕、牟成等曰：“韬凶竖悖逆，敢违我如是！汝等能杀之者，吾入宫，尽以韬之国邑分封汝等。韬既死，主上必亲临丧，因行大事，无不济矣。”丕等许诺。八月，煞韬，宣奏之，虎哀绝，久之乃苏。召太子宣锁系于邺北，火焚杀之。议立太子於东堂，虎曰：“吾欲以纯灰三斗洗吾腹，腹秽恶，故生凶子，儿年二十便欲煞父。今世方十岁，比其二十，吾已老矣。”齐公世为皇世子，立昭仪刘氏为皇后。十一月，飨群臣于大武殿前，佛图澄殿上褰衣而行吟曰：“棘子成林，将坏人衣。”虎发石而视之，有棘子生焉。冉闵小字棘奴也。十二月，辛巳，雷，大雨霖。虎问佛图澄，澄曰：“其为我乎！”至戊子而澄卒。
大宁元年正月，虎僭即皇帝位于南郊，大赦，改年。二月，有沙门从雍州来，称见佛图澄西入关。虎掘之，无尸，惟有一石。虎恶之，曰：“石者，朕也。葬我而去，吾将死矣。”因而寝疾。四月，薨於金华殿。（《晋书》曰：“季龙始咸康元年僭立，至此太和六年，凡在位十五年。”）
子世即位，尊刘后为太后。彭城王遵先镇关右，至是勒兵而还，戎卒九万，次于荡阴，石闵为前锋都督。太后令授遵丞相，加九锡，增封十郡。己丑，至安阳亭。庆甲，曜兵，入自凤阳门，升太武前殿，尽哀，退如东阁。群臣敦劝即位，大赦。封世为谯王，邑万户；废太后刘氏为昭仪，寻皆杀之。世立凡三十三日。尊其母郑氏为皇太后，立妃张氏为皇后，大司马义阳王鉴为太傅，沛王冲为太保，石闵为都督中外诸军事、录尚书事。甲午，太武殿灾，诸门观阁荡然，服御烧者太半，光炎照天，月馀乃灭。乙未，雨血周遍邺城。六月，葬虎显原陵，伪谥武皇帝，庙号太祖。
十一月，石闵劫司空李农、右卫王基密，谋共废遵。闵使将军苏彦、周成帅甲士三十人执遵于南台如意观。遵时方与妇人弹棋，问成等曰：“反者谁也？”成曰：“义阳王鉴当立。”遵曰：“我尚如是，汝等立鉴，复几时！”遂杀之于琨华殿，并诛郑太后、张皇后。遵字太祗，虎第九子，凡在位百八十三日。
鉴即位，大赦。以石闵为将军，封武德王；李农为大司马。鉴使中书令李松、殿中将军张才等夜诛闵、农于琨华殿，不克，禁中扰乱。鉴伪不知，夜斩松、才於西中华门。龙骧将军孙伏都、刘诛等结羯士三千人伏於胡天，亦欲诛闵等。鉴在中台，伏都帅三十人将升台挟鉴以攻之。鉴见，问其故。伏都曰：“闵、农等反，已在都掖门，臣严帅卫士，谨先启知。”鉴曰：“卿好陈力，勿忧无报也。”伏都等攻闵、农，不克。闵、农攻斩伏都等，自凤阳门至琨华，横尸相枕。诸胡羯无少长斩之，死者二十馀万人，于时高鼻多须至有滥死者。
初，青龙元年正月，石闵欲灭二石之号，议曰：“孔子曰：‘易姓而王七月者，七十有二国。’继赵李，讠书炳然，且德星镇卫，宜改号大卫，易姓李氏。”又大赦，改元。闰月，废鉴，煞之。诛虎孙三十八人，尽殪石氏。鉴在位一百三日。鉴字太朗，虎第三子也。
《晋书》曰：季龙十三子，五人为冉闵所杀，八人自残害。讠言灭石者陵，寻而石闵徙封兰陵公。季龙恶之，改兰陵为武兴郡，至是终为闵所灭。石勒以成帝咸和三年僭立，二主四子，凡二十三年，以穆帝永和五年灭。
石闵
崔鸿《十六国春秋□後赵录》曰：石闵，字永曾，虎之养孙也。父瞻，字弘武，本姓冉，名良，魏郡内黄人也。其先汉黎阳骑督，累世牙门。勒破陈午於河内，获瞻，时年十二。长而勇悍，便弓马，临阵不顾。勒奇之曰：“此儿壮健可嘉。”命虎子之。历位左积射将军，封西华侯。闵幼而果锐，虎抚之如孙。及长，身长八尺，善谋，勇力绝人。虎即位，为修武侯，历北中郎将。虎之败昌黎，闵军独全，由此功名大显。
永兴元年闰月，司徒申锺、司空郎等四十八人上尊号於闵，僭皇帝位於南郊，大赦，改元，号称大魏，复姓冉氏。追尊祖隆元皇帝，考瞻烈祖皇帝，母王氏为皇太后，妻董氏为皇后，子智为皇太子。以司马李农为太宰，诸子皆为县公。
新兴王祗闻石鉴之死，称尊号於襄国，改年永宁。石祗遣相国汝阴王石琨帅众十万伐邺。六月，进据邯郸。闵尽众拒之。琨军大败。二年三月，闵攻襄国百馀日，祗惧，乃去皇帝之号，改称赵王，遣太尉张奉乞师于慕容俊，中军张春请救於姚弋仲。三月，祗相国汝阴王琨自冀州救祗，弋仲遣子襄帅骑三万八千，俊遣将军悦绾帅甲士三万，劲卒十三万，四方攻之，祗卫其後，闵师大败。闵与十余骑奔还邺。祗使刘显帅众七万追奔伐邺。闵尽众出战，大败之，追奔至於阳平。显惧，密使请降，求煞石祗为效。四月，刘显煞祗及其丞相乐安王炳、太保张举等。遣拜显上大将军，大单于、冀州牧。祗、炳皆虎之庶子也。
七月，刘显称尊号襄国。三年二月，刘显帅众伐常山，太守苏彦告难。闵率骑八千救彦，败显于常山，追奔及于襄国。显大将军曹伏驹开门为应，遂入襄国，诛显及其公卿已下百馀人，焚襄国宫室，迁其民于邺。
三月，慕容俊已克幽、蓟，略地至于冀州。闵帅骑击之，与慕容恪遇於广台。恪方阵而前，闵众寡不敌。所乘赤马曰朱龙，日行千里，溃围出，东奔二十馀里，马无故而死，遂为恪所擒。送之于蓟，俊立闵而问之曰：“汝奴仆下才，何敢妄称天子？”闵曰：“天下大乱，尔曹夷狄，人面兽心，尚欲篡逆。我一时英雄，何为不可作王耶！”俊怒，鞭之三日。遣慕容评帅众围邺。五月，送闵龙城，告而煞之。邺中饿人相食，虎时宫人略尽。冉智尚幼，蒋遣詹事刘猗奏表降晋。八月，长水校尉马愿、龙骧将军田香开门隆评。蒋悬而下，奔于仓垣。评送闵后董氏、太子智、太尉申锺及诸王公卿于蓟。初，慕容俊斩闵於遏陉山，山左右七里草木悉枯，蝗虫大起，自五月不雨，至於十二月。俊遣使者祀之，谥曰武悼天王，其日大雨雪。是岁永和八年也。
卷一百二十一　偏霸部五
前燕慕容（五罪切）
崔鸿《十六国春秋□前燕录》曰：慕容，字奕洛环，昌黎棘城人。昔高辛氏游於海滨，留少子厌次以君北夷，世居辽左，号曰东胡。秦汉之际为匈奴所败，分保鲜卑山，因复以为号。曾祖莫护跋，于魏初率其诸部入居辽西，从司马宣王讨公孙渊，拜率义王，始建国大棘城之北。见燕代少年多冠步摇冠，意甚好之，遂敛袭冠，诸部因呼之步摇，其後音讹，遂为慕容焉。祖木延，从毋丘俭征高丽有功，加号大都督。父涉归，以全柳城勋进拜单于，迁邑辽东，於是渐变胡风。自云慕二仪之德，继三光之容，遂以慕容为姓。身长八尺，有大度。晋安北将军张华一见奇之，谓曰：“君後必为命世之器，匡难济时者也。”
涉卒，弟耐立，将谋杀，亡潜於辽东徐郁家。太康元年，国人杀耐，迎立之。太康十年，又还于徒河之青山。元康四年，定都大棘城，所谓紫蒙之邑也。永嘉六年，王沉承制以为散骑常侍、冠军将军、前锋大都督、大单于，皆让不受。擢举贤才，官方授任。鲁国孔纂，宿德清望，请为宾友；平原刘赞，儒学洽通，为东庠祭酒；世子率国胄受业焉。太兴四年，晋遣谒者拜使持节、督幽平东夷诸军事、车骑将军、平州牧，封辽东郡公，丹书铁券，承制海东。咸和元年，加侍中，位特进。八年夏五月，薨于文德殿，年六十五，葬于青山。晋遣使者赠车骑大将军开府仪同三司，谥襄公。为燕王，追谥武宣王。俊称尊，追尊曰武宣帝。庙号高祖。
《晋书》曰：在位四十九年。
慕容（音晃）
崔鸿《十六国春秋□前燕录》曰：慕容字元真，第二子，小字万年。长七尺八寸，雄毅善权略，博学多才艺。晋建武元年，拜振武将军。永昌初，拜左贤王，太宁末，拜平北将军、朝鲜公。咸和八年六月，即辽东公位，行平州刺史，督摄部内。九年八月，晋遣谒者拜镇军大将军、平州刺史、大单于、辽东公，承制一如故事。咸康二年七月，立子俊为世子。四年，以左司马封奕为左长史。九月，奕等以任重位轻，宜称燕王，於是上议。十月，僭即燕王位于文德殿，大赦境内。改备群司，以封奕为相国。追尊先公为武宣王，先妣为王后。起文昌殿，出入警跸。立夫人段氏为王后，世子俊为太子。是岁，棘城黑石谷有大石自立而行。八年七月，晋使鸿胪郭[A092]持节拜侍中、大都督河北诸军事、大将军、燕王，馀如故，封诸功臣百馀人。九月，迁都龙城宫阙。十二年四月，黑龙一、白龙一见于龙山。率群僚观龙，去龙二百步。祭以太牢。二龙交首嬉翔，解角而去。大悦，赦境内，号新宫曰和龙，立龙翔寺于山。雅好文籍，亲造《太上章》以代《急就》，又著《典诫》十五篇，并以教胄子。十四年，亲临东庠考试学生，其通经秀异者，擢充近侍。十月，飨群僚于承乾殿，右长史宋谚性贪，赐布百匹，令自负而归，以愧其心。十五年八月，因见白兔，驰射，马倒。辇而还宫，引太子俊嘱以後事，谓曰：“今中原未平，方须经建，委贤任哲，此其时也。恪智勇兼济，力堪任重，汝其委之，以成吾志。”九月，薨于承乾殿，年五十二。十月，葬龙山，谥文明王。俊称尊，追尊曰文明皇帝，庙号太祖，陵曰龙平。
《晋书》曰：尝田于西鄙，将济河，见一老父，服朱衣，乘白马，举手麾曰：“此非猎所，王其还也。”秘之不宣。遂济河，连日大获，後见白兔，驰射之，马倒被伤，乃说所见。辇而还宫，引俊嘱以後事。以永和四年死，在位十五年。
慕容俊
崔鸿《十六国春秋□前燕录》曰：“慕容俊，字宣英，第二子，小字贺赖跋。十三月而生，有神光之异。身长八尺一寸，善属文，雅长辞赋，至於器服、车、室皆著铭赞以为劝戒。之八年，晋遣使者拜燕王，以俊为安北将军、东夷校尉。十一年，进拜使持节、镇东将军。薨，即燕王位，赦其境内。元年春正月，俊依春秋列国故事，称元年。五月，闻赵乱，乃严兵将为进取之计。七月，晋使谒者陈沈拜俊侍中、都督河北诸军事、幽冀并平四州牧、大将军、燕王，承制封拜，一如、故事。元玺元年正月，司南车成，俊大悦，告于庙。四月，遣辅国恪、相国奕讨冉闵，战于魏昌廉台，闵师大败，擒送之。闵大将军蒋辅闵子智固守邺城。遣辅弼评等帅骑一万以讨之，邺北郡县悉降。辅国奕等二百一十人劝称尊号，令曰：“非常之事，匪寡德所宜闻也。”八月，克邺。辅弼评等送闵后董氏、太子智、太尉申锺并乘舆服物及六玺送于中山。传国玺蒋先以送晋。俊欲神其事业，言数运在己，乃诈云闵妻得之以献，赐闵妻号奉玺君。封冉智为海滨侯，以辅弼评为司州刺史镇邺。十月，辅国恪等三百五人奉皇帝玺。十一月，僭即皇帝位于正阳前殿，大赦，改年。时晋遣使诣，俊谓之曰：“还白汝天子，我承人乏，为中国所推，己为帝矣。”庚午，书曰：“追崇祖考，古人之令典。武宣王遵为高祖武宣皇帝，文明王为太祖文明皇帝。”二年正月，立后可足浑氏为皇后。
升平元年正月，立中山王为皇太子，赦其境内，改年曰光寿。初，有骏马曰赭白，有奇相逸力。石虎之伐棘城，将出避难，欲乘之，马悲鸣蹄啮，人莫能近。曰：“此马见异先朝，孤尝仗之济难，今不欲出者，盖先君之旨也。”乃止。虎寻奔退，益奇之。至是年四十九岁，而骏逸不亏，俊比之于鲍氏，命铸铜以图其像，亲为铭赞，镌颂其旁，置之蓟城东掖门。是月，象成而马死。十一月，自蓟迁邺。十二月，入邺宫，大赦。缮宫殿，复铜雀台。以吴王垂为东夷校尉、平州刺史，镇辽东。二年三月，常山寺大树自拔根，出璧七十三，光色精奇，有异常玉。以为岳神之命，遣尚书郎段勤以太牢祀之。五月，辽西获黑兔。三年三月，俊夜梦石虎啮其臀，寤而恶之，命发其墓，剖棺出尸，踏而骂之曰：“死胡，安敢梦生天子！”遣御史中尉伯约数其残酷之罪，鞭而投之漳水。十二月，俊寝疾，谓大司马恪曰：“吾患忄顿，恐不济。修短命也，复何所恨！但二寇未除，景茂冲幼，虑其未堪家国多难。吾欲远追宋宣，以社稷属汝。”恪曰：“太子虽幼，天纵聪圣，必能胜残致治，不可以乱正统。”俊怒曰：“兄弟之间岂虚饰乎！”恪曰：“陛下若以臣堪荷天下之任者，宁不能辅少主也！”俊曰：“若汝行周公之事，吾复何忧！”四年正月，俊薨于应福前殿，年五十三。伪谥景昭皇帝，庙号烈祖，葬龙陵。俊雅好文籍，性严重，未曾以慢服临朝，虽闲居宴处，亦无懈怠之色。
《晋书》曰：俊在位十一年，自初即位至于末年，讲论不倦，览政之暇，惟与侍臣错综义理，凡所著述四十馀篇也。
慕容
崔鸿《十六国春秋□前燕录》曰：慕容，字景茂，俊之第三子。元玺三年，封中山王，寻立为皇太子。光寿四年，僭即帝位，大赦，改元。建熙元年，以太原王恪为太宰、录尚书，行周公事，专百揆上；庸王评为太傅，副赞朝政；司空阳骛为太保；吴王垂为河南大都督十州诸军事，兖州牧，镇梁国。四年正月，南郊。十月，太尉奕迎神主和龙。初，委政太宰恪，专受经于博士王劝、助教尚锋、秘书郎杜诠，并以明经讲论左右。至是通诸经，祀孔子于东堂，以劝为国子祭酒，锋国子博士，诠散骑侍郎，其执经侍讲皆有拜授。八年，太宰恪卒。九年十二月，有神降于邺，自称湘女，有声，与人相接，数日而去。十年四月，立贵妃可朱浑氏为皇后。六月，晋大司马桓温率众五万来伐，遂至枋头，吴王垂大败之，斩获三万馀级，温奔还淮南。垂既败温，威德弥振。太傅评大不便之，太后遂与评谋杀垂。十二月，垂出奔秦。
十一年六月，秦辅国将军王猛、镇南将军杨安率众六万来伐。以太傅评、下邳王厉等帅精卒三十万，拒秦师于潞川。州郡盗贼大起，邺中怪异非常。十月，评及猛战于潞川，评师败绩，单骑遁还。猛乘胜追奔，长驱至邺。十月，苻坚帅众会猛来攻，拔邺。城外乱，散骑侍郎徐蔚等率扶馀、句丽及上党质民子弟五百馀人夜开城北门，引纳秦师。与太傅评、左卫将军孟高等数十骑出奔昌黎。坚遣将军郭庆帅骑五千追之，及于高阳，秦将巨虎执，将缚之，曰：“汝何小人，而敢缚天子！”虎曰：“我梁山巨虎，受诏缚贼，何谓天子也！”执送邺。坚问其本状，曰：“狐死首丘，欲归死于先人陵墓！”坚哀而释之，令还宫率文武出降。坚入邺宫，升正阳殿，徙及王公已下并诸鲜卑四万馀户于长安，封新兴郡侯，邑五千户，寻拜尚书。坚征台城，为平南将军别部都督。淮南之败，随坚还长安。既而吴王垂攻苻丕于邺，中山王冲起兵关中，谋杀坚，事发，为坚所诛，年三十五。德称尊号，伪谥幽皇帝。
《晋书》曰：始以武帝太康六年称公，至四世。在位十一年，以海西公太和五年灭，通、凡八十五年。
前秦苻洪
崔鸿《十六国春秋□前秦录》曰：苻洪，字广世，略阳临渭氐人。其先有扈氏之苗裔，子孙强盛，世为氐酋。其後家池生蒲，长五丈，节如竹形，于时咸异之，谓之蒲家，因以氏焉。父怀归，为部落小帅。母姜氏，寝产洪。先是陇右大雨霖，百姓苦之，谣曰：“雨若不止，洪水必起。”故名之曰洪。年十二，父卒，代为部帅。好学多权略，善骑射。
属刘氏之乱，散千金，招延俊杰，戎晋襁负奔之，推为盟主。刘聪遣使拜平远将军，不受，自称护氐校尉、秦州刺史、洛阳公，群氐推为首。刘曜以洪为氐王，及曜败于洛阳，洪率部人西堡陇山。石虎将军攻上□，洪诣虎，降。虎跣出迎之，拜冠军将军、监六夷诸军事、泾阳伯。赵建平四年，石生起兵于关中，洪遂西结张骏，自称晋北平将军、雍州刺史。石虎既灭生，洪遂率户二万下陇东，如冯翊，虎拜洪护氐校尉，进爵为侯。徙秦雍州民羌十馀万户于关东，迁洪龙骧将军、流民都督，处之枋头。从征段辽有功，进封西平郡公。佛图澄言符氏有王气，虎阴欲杀之。洪称疾不朝。
太宁元年，进位侍中、车骑大将军、开府仪同三司、雍州刺史，进封本国略阳郡公。时姚弋仲亦图据关中，恐洪先之，遣子襄率众五万来伐洪。洪逆击，败之。於是安定梁扰楞等并关西民望说洪曰：“今胡运已终，中原丧乱，明公神武自天，必继踪周、汉，宜称尊号，以副四海之望。”洪以谶文有“草付应王”，又孙坚之生背有“符”字，遂改姓符氏，自称大将军、单于、三秦王。初，赵将军麻秋西镇χ（音符）罕，闻冉闵之乱，率众归邺，洪使子龙骧雄逆击获之，以为军师将军。秋说洪西都长安。既而秋因宴鸩洪，将并其众，世子健收而杀之。洪将死，谓健曰：“关中周、汉旧都，形胜之国，吾亡之後便可鼓行而西。”言终而薨，年六十六。
符健
崔鸿《十六国春秋□前秦录》曰：健字建业，洪第三子。母姜氏梦感大罴而生。生之夜，洪梦族曾氐王蒲健谓之曰：“是儿兴家门，可以吾名字之。”於是名罴，字世健，後避石虎外祖张罴之名，故改焉。晋永和六年，自称晋征西大将军、开府、都督关西诸军事、雍州刺史。於是尽众西行，至盟津，起浮桥以济，济讫焚桥。三辅堡壁悉降。十一月，入都长安，于是左长史贾玄硕等依诸葛亮、刘备故事，表健为秦王。玄硕等乃上尊号，健伪让再三，乃从之。皇始元年正月，僭即天王位于南郊，大赦，改晋永和七年为皇始元年。追尊父洪为太祖武惠皇帝，缮宗庙、社稷于长安。立妻强氏为皇后，子苌为皇太子，靓为平原公，生为淮南公，弟雄丞相、东海公，其馀封授各有差。是年，野蚕成茧，野禾被原，百姓采野茧而衣，收野粟而食，关西家给人足。
二年正月，丞相雄等固请：“宜依汉、晋，兼皇王之美，不可过自谦冲，同赵之初号。”健从之，僭即皇帝位于太极殿，大赦。诸公进爵为王，立五等之封，以次进之。三年正月下书曰：“其令公卿已下，岁举贤良方正、孝廉、清才多略、博学秀才、异行各一人，或献书规谏，或面陈朕过。其速以闻，勿俱贵贱。”四年，丞相东海王雄卒，赠相国，进封魏王，谥敬武王。雄字元才，洪之季子，赵建武中拜龙骧将军，头大足短，故军中称为大头龙骧。健甚重之，曰：“元才，吾之姬旦。”五年四月，立淮南王生为皇太子。六月，健寝疾，引太师鱼尊、丞相雷弱儿、太傅毛贵、司空王随等嘱以後事，受遗辅政。乙酉，薨于太极前殿，年四十九。葬原陵，伪谥明皇帝，庙号世宗。永兴初，追尊曰景明皇帝，庙号高祖。
符生
崔鸿《十六国春秋□前秦录》曰：符生，字长生，健第三子。幼而粗暴，昏醉无赖，祖洪甚恶之。生无一目，七岁，洪戏之，问侍者曰：“吾闻瞎儿一泪，信乎？”侍者曰：“然。”生怒，引佩刀自刺出血，曰：“此亦一泪耶！”洪大惊，鞭之。生曰：“性耐刀槊，不堪鞭捶。”洪曰：“汝为尔不已，吾将以汝为奴。”生曰：“可不如石勒也。”及长，力举千钧，走及奔马。
皇始五年，僭即皇帝位，大赦，改年。群臣奏“先帝晏驾甫尔，不宜改号。”生怒，不从，穷推议主。寿光元年七月，杀右仆射段纯，以太子门大夫赵韶为仆射，太子舍人赵诲为中护军，著作佐郎董荣为尚书，并以佞幸进也。九月，中书监胡文言于生：“昆频有客星孛于大角，荧惑入东井。大角为帝座，东井秦之分野，不出三年，国有大丧，大臣戮死。愿陛下远追周文，修德以攘之”。生曰：“皇后与朕对临天下，足塞大丧之变。”於是杀皇后梁氏，诛太傅录尚书毛贵、车骑尚书令梁楞、左仆射梁安。后，安之女孙。又诛丞相雷弱儿。诸羌悉叛。弱儿，南安羌酋也。生虽在谅ウ，游饮荒淫，杀戮无道，弯弓露刃以见朝臣，锤钳锯凿备置左右。未几，后妃公卿已下至于仆隶，诛五百馀人。二年正月，嬖臣右仆射董荣言于生曰：“日蚀之灾，宜以贵臣应之。”生曰：“惟有大司马。”“国之懿戚，不可，其在王司空。”生从之，诛司空王随。壬戌，飨群臣于太极殿，乐奏，生亲歌以和之。命尚书令辛牢典劝，既而生怒曰：“何不强酒？犹有坐者！”引弓矢射牢杀之。於是百僚大惧，无不引满昏醉，污服，蓬头僵仆，生以为乐。
三年四月，姚襄遣姚兰等众二万七千进据黄洛。生遣平王黄眉、东海王坚、建节将军邓羌等步骑万五千以讨之。羌伪不胜，引骑而退。襄追之，至於三原，羌回骑拒襄，大战，获襄。襄有骏马，日行千里，是战也，马倒而擒之。眉等振旅而归。
初，长安谣曰：“东海大鱼化为龙，男为王，女为公，问在何所洛门东。”东海，即坚封也，第在洛门东。生荒暴日滋，残虐弥甚。群臣朔望漏尽请见，生曰：“知尽乎？须待饮讫。”或日暮而不出，百僚饥弊。或至申酉之间方出临朝，酒怒色厉，多有杀戮。或连月昏醉，弗堪省览。或使宫人与男子裸交於殿前，引群臣临而观之。或生剥牛羊驴马，阎鸡鸭，三五十为群，放之殿中。或生剥死囚面皮，令其歌舞，观以为乐。勋戚忠良，杀害略尽。朝士奔逃草野，皆曰从虎口出。左右得度一日，如过十年。至於截胫、刳胎、拉助、锯头杀者动有千数。生夜对侍婢曰：“阿法兄弟亦不可信，明当除之。”是夜清河王符法梦神告之：“旦将祸集汝门，先觉，可以免。”寤而心悸。会侍婢来告，乃与特进梁平老等帅壮士数百人潜入□龙门，东海王坚帅麾下三百人继集，宿卫将士皆舍仗归坚。生犹昏寝不寤，坚众既至，生惊问左右曰：“此辈何等人？”引生至别室，废为越王，俄而杀之，时年二十三岁。谥厉王，封子馗为越侯。
卷一百二十二　偏霸部六
前秦符坚
崔鸿《十六国春秋□前秦录》：符坚，字永固，健弟雄之子。赵建武中，母苟氏祈西门豹祠，归而夜梦与神交，遂孕，十二月而生。有神光之异，自天属庭，背有赤文，隐起成字，曰：“草付臣又土王咸阳。”秘而莫之传也。姿貌魁杰，臂垂过膝，目有紫光。祖洪奇而爱之，名“坚头”，因而谓健曰：“此儿头大镇重，身长任大，足短安下，非常相。”赵右光禄大夫司隶校尉高平徐统有知人之鉴，遇坚於路，异之，执其手曰：“符郎，此官之御街，小儿敢戏！”统顾左右曰：“此儿有霸王之相。”後复遇之，统下车谓曰：“符郎当大贵，但仆不及见，如何？”坚曰：“若如公言，不敢忘德。”八岁，请就师学。洪曰：“尚小未可，吾年十三，方欲求师，时人犹以为速成。”健之入关，次于曲沃，梦天神遣使，朱衣赤冠，命拜坚为龙骧将军。旦而为坛於曲沃，拜坚，泣谓曰：“先王昔始受此号，汝父次为之，今若（若，汝也）复为神明所授，可不勉之！”性至孝，有器度，博学多才艺，年十一，便有经略大志。
坚既杀符生，永兴元年六月去皇帝之号，僭称大秦天王，即位太极殿，诛董龙等二十馀人，改寿光三年为永兴元年。追尊父为文桓皇帝，世子宏为皇太子。兄清河王法为丞相、东海公，永安公符侯为太尉，诸王皆贬爵为公。符柳为尚书令，封弟融为阳平公，双河南公，子丕为长乐公，晖为平原公，熙为广平公。李威为左仆射，梁平老为右仆射，席宝为丞相长史，王猛为中书令侍郎，权翼为黄门郎。诸公卿为生所诛者，悉复本官。十月，丞相东海公法以疑忌赐死，苟太后之意也。坚性友爱，与法诀于东堂，恸哭呕血。二年四月，坚如雍，祀五。六月，如河东，祀后土。八月，自临晋登龙门，顾谓群臣曰：“美哉！山河之固。”权翼对曰：“吴起有言：‘在德不在险。’愿陛下追踪唐、虞，怀远以德，山河之固不足恃也！坚大悦。至韩原，观晋魏颗鬼结草抗秦军之处，赋诗而归。
甘露元年正月，起明堂，禅南北郊。六月，甘露降，乃大赦，改年。八月，坚下书曰：“咸阳内史猛声彰出纳，所在著绩，有卧龙之才，宜入赞百揆，丝纶王言，可征拜侍中、中书令、领京兆尹。”中丞邓羌性鲠直，与猛协规齐志，于是百僚肃整，豪右屏气，风化大行。坚叹曰：“吾今始知天下之有法也！”以猛为吏部尚书，迁太子詹事。十一月，以猛为司隶、侍中，领选如故，猛上疏曰：“伏见阳平公融明德懿亲，光禄西河任群，忠祯淑慎，处士朱彤博识聪辩，并宜左右弥纶，晖赞九棘。愚臣庸鄙，请避贤路。”坚曰：“机务俟才，允属明哲，朝野所望，岂容致辞？所举融等，寻别铨授。”于是以融为侍中、中书监、右仆射，任群为光禄大夫、领太子家令，朱彤为中书侍郎、领太子庶子。
三年九月，凤皇集于东阁，大赦天下。初，将为赦，与左仆射猛、右仆射融议於露堂，悉屏左右。坚自为文，猛、融进纸笔。有一大苍蝇入自牖间，鸣声甚大，集于笔端，而复来，坚恶之，久而乃去。俄而长安街巷市里民相告曰：“官今大赦。”有司以闻。坚惊谓融曰：“事何从而泄？”敕外穷推，咸言有一小人衣黑衣，呼於市曰：“官今大赦。”须臾不见。坚叹曰：“其向苍蝇乎？声状非常，吾固恶之。”四年七月，黄龙见於成纪，梁山崩。五年，白虎见天水。六年，遣鸿胪拜张天锡为大将军、凉州牧、西平公。建元元年正月，雍州秀才段铿对策上第，拜吏部郎中。孝廉通经者十馀人皆拜令长。
五年六月，晋大司马桓温伐燕，次于枋头。燕师屡败，遣散骑侍郎乐嵩来乞师，请赂秦以虎牢以西之地。八月，遣将军苟也、洛州刺史邵羌帅步骑二万救燕。温败归。是月，京兆民王攸上书献十略：“一曰君道宜明，二曰臣尚忠敬，三曰子贵孝养，四曰民生在勤，五曰教无偏党，六曰养民在惠，七曰延聘耆贤，八曰惩恶显善，九曰伐叛柔服，十曰易简弘大。”坚纳之，以攸为谏议大夫。十一月，燕车骑吴王垂来奔。桓温既走，慕容悔割河洛之地以赂秦，乃曰：“行人失辞。分灾救患，理之常也。”坚大怒。六年，令辅国王猛帅镇南杨安、虎牙将军张蚝、建节邓羌等步骑六万讨平燕冀。八月，猛攻克壶关。遣太傅上庸王评等帅四十万屯於潞川。猛觇（丑艳切。觇：候也。）知评卖水鬻樵，不抚将士，大笑谓杨安等曰：“慕容评真奴才，虽亿兆之众，尚不足为虑，况数十万乎！今破之必矣。”甲戌，陈於渭原，猛誓众曰：“王景略受国厚恩，任兼内外，今与诸君深入贼地，宜各勉进，不可退也。受爵明君之朝，庆觞父母之室，不亦美乎！”众皆勇奋，破釜弃粮，大呼竞进。猛望燕师之众，恶之，谓邓羌曰：“今日之事，非将军莫可以捷也。成败之机，在此一举。”羌曰：“若以司隶见与，公无以为忧。”猛曰：“此非吾所及，必以安定太守、万户侯相处。”羌不悦而退。俄而兵交，猛召羌，羌寝而不应。猛乃驰就许之，羌于是饮，与张蚝、徐成等跨马驰入，旁若无人，搴旗斩将。燕师败绩，进师围邺。猛之未至邺也，劫盗公行，及猛至，远近然。十一月，坚自帅精锐十万攻邺，七日而至于安阳故宅，引诸耆老语及祖父旧事，泫然流涕。猛潜如安阳迎坚，坚谓曰：“昔亚夫不出军迎汉文，将军何以临敌背众乎？”猛曰：“臣每览亚夫之事，常谓前却人主，以此而为名将，窃未多之。臣奉陛下神算，击垂亡之虏，若摧枯拉朽，何足忧也！”戊寅，克邺。慕容出奔，将军郭庆执於高阳，送之。辛巳，坚入邺宫，大赦。阅其图籍，郡百五十七，县一千五百七十九，户二百四十五万八千九百六十九。以王猛为都督诸军事、车骑大将军、开府仪同、冀州牧，镇邺，封清河郡侯，以伪太宰恪、太傅评之第尽赐之，加美妾五人、上女妓十人、中女妓三十八人。猛辞，坚曰：“昔魏绛和戎，犹有金石丝竹之赏，山甫翼周，实受四牡之锡。卿功超二子，任过管、葛，安得辞也！其敬受之，无逆朕命。”以邓羌为散骑常侍、安定太守、真定郡侯，邑三千户，赏潞川之功。
七年七月，日坚如洛阳，下书曰：“士死知己，犹来格模，故乔公一言，魏祖追恸。赵司隶高平徐统往在邺都，识朕於童稚，每思其殷勤之言，弗敢忘也。可召其子孙诣行所。”八年五月，以高平徐攀为琅琊太守。攀，统之少子，以旧恩拔之也。六月，冀州牧猛入为丞相、中书监、司隶校尉，猛固辞丞相，改授司徒，又固辞，不拜，乃停司徒之授。四月，天鼓鸣，彗出于尾箕，长十馀丈，或名蚩尤旗。太史令张猛言於坚曰：“尾，燕之分野；而扫东井，东井秦之分，灾深祸大，十年之後，燕灭秦之象。二十年之後，燕当为岱所灭。慕容父子兄弟，亡虏也，而布列朝廷，贵盛不二，宜除渠帅以宁皇秦。若旦诛鲜卑，不夕灭客彗者，臣请就妖言之戮。”坚不纳，更以为尚书，垂为京兆尹，冲为平阳太守。
十年三月，侍中太尉李威卒。威字伯龙，汉阳人，苟太后姑子。少与苻雄刎颈之交，苻生屡欲诛坚，赖威以免。坚深德之，事威如父。诛苻生及法，皆威与太后潜决大谋，遂有辟阳之宠。雅重王猛，劝坚以国事任之。坚常谓猛曰：“李公知卿，犹鲍叔之於夷吾，罕虎之於子产。”猛兄事之。夏四月，坚下书曰：“巴夷逆，寇乱益州，招引吴军为唇齿之势，特进镇军将军护羌校尉邓羌可帅甲士五万星夜赴讨。”五月，蜀人张育、杨光等起兵二万以应巴獠（音老）晋威远将军桓石帅众三万入据垫江。张育自号蜀王，称藩于晋。八月，邓羌败晋师于涪，西击张育、杨光於绵竹，皆斩之。益州平，羌勒铭于岷山而还。十二月，羌至自成都，坚引见东堂，谓之曰：“将军之先仲华遇汉世祖於前，将军复逢朕於後，何邓氏之多幸！”羌曰：“臣常谓光武之遇仲华，非独仲华之遭光武！”坚笑：“将军盖以自贶，非直将军之幸，亦朕之遇贤。”
十一年正月，以征士乐陵王忻为国子祭酒，坚雅好文学，英儒毕集，纯博之精，莫如忻也，终于太子少傅。五月，猛寝疾，坚亲祈南北郊、宗庙、社稷，分遣使臣祷河岳诸神，无不周备。以猛少瘳，赦殊死。七月，坚临省疾，问以後事，猛曰：“晋僻陋吴越，乃正朔相承。臣没之後，愿不以晋为图。鲜卑，羌虏，我之仇雠，终为大患，宜渐除之，以便社稷。”言终而卒，年五十一。坚哭之恸，谓太子宏曰：“天不欲使吾平一六合，何夺吾景略之速也！”赠侍中、丞相，馀如故，谥武侯。朝野巷哭三日。
十二年正月，高陵民穿井得龟，大三尺六寸，背有八卦文。命太卜池养之，食之以粟。四月，坚下书曰：“凉州刺史张天锡虽称藩受位，而臣道未纯，可遣步兵校尉姚苌等自石城津伐。”天锡率劲勇五万来拒。战于赤岸，凉师大溃。天锡率骑数千奔还姑臧，笺降于苌。甲午，大军至姑臧，天锡素车白马，面缚舁榇，降于军门。苌释缚焚榇，送之长安。诸郡悉降，凉州平。九月，以梁熙为西中郎将、凉州刺史，镇姑臧。徙豪右七千户於关中。封天锡重光县之东宁乡二百户，号归义侯，拜比部尚书，迁右仆射。苌之征也，坚为天锡立第，既至如归。
十三年正月，太史奏：“有星见於外国之分，当有圣人之辅中国，得之者昌。”坚闻西域有鸠摩罗什，襄阳有释道安，并遣求之。十七年正月，不雨，至于六月，彻乐减膳，出宫女以迎和气。八月，坚收起居注及著作所录而观之，见苟太后、李威之事，惭怒，乃焚其书。著作郎董フ（音斐）虽更书时事，然十不留一。十八年三月，徙邺铜驼、铜马、飞廉、翁仲于长安。十月，坚引群臣於太极殿议曰：“东南一隅，未宾王化，今欲起天下兵讨之。计其兵仗精卒九十七万，吾将先启行，薄伐南裔。此行也，朕与阳平公之任，非诸将之事。”左右仆射权翼、沙门道安、阳平公融、尚书石越等上书面谏，前後数十，坚终不纳。
十九年，晋车骑桓冲率众十万攻襄阳，遣其前将军刘波攻沔北。坚大怒，遣其子征南钜鹿公、冠军慕容垂，佐卫毛当等将步卒五万救襄阳。坚下书曰：“吴人敢恃江山，屡寇王境，宜时进讨，以清宇内。便可戒严，速修戎备，发州民则十丁遣一，兵若门在灼然者为崇文义从。朕将登会稽，复禹绩，伐国存君，义同三王。其以司马昌明为左仆射，谢安为吏部尚书，桓冲为侍中，势还不远，可并为起第。”八月戊午，遣征南大将军阳平公融、骑从张蚝、抚军大将军高阳公符方，卫军梁成、平南慕容、冠军慕容垂步骑二十五万为前锋。甲子，坚发长安戎卒六十馀万、骑二十七万，前後千里。九月，坚至项城，凉州之兵始达咸阳，蜀汉之军顺流而下，幽冀之众至于彭城，东西万里，水陆齐进。融等攻寿春。晋遣都督谢石、徐州刺史谢玄、豫州刺史桓伊水陆七万，败坚于淝水。坚为流矢所中，单骑遁还于淮北，顾谓夫人张氏曰：“朕用朝臣之言，岂见今日之事耶！何面目复临天下？”泫然流涕。坚诸军悉溃，及慕容垂一军独全。比至洛阳，百官威仪，军容粗备。未及关而垂有贰志，说坚请巡抚燕、代，并求拜墓，坚许之。权翼固谏，以为不可，坚不从。坚至自淮南，次于长安东之行宫，入告罪於太庙。
丁零翟斌反于河南，长乐公符丕遣慕容垂及符飞龙讨之。垂南结丁零，杀飞龙，尽坑其众。垂引丁零、乌丸之众二十馀万，为飞梯、地道以攻邺城。慕容弟泓先为北城长史，闻垂攻邺，亡命奔关东，收诸马牧鲜卑，众数千，还屯华阴。乃潜使诸弟及宗人起兵于外。坚遣将军强永骑击之，为泓所败。泓自称大都督、雍州牧、济北王，推叔父垂为丞相、大司马、冀州牧、吴王。
坚谓权翼曰：“将若泓何？”翼曰：“慕容垂正可据山东为乱，不暇近逼。今宗族尽在京师，鲜卑之众布在畿甸，实社稷之忧，宜遣重将讨之。”坚乃以广平公符熙镇蒲坂；符为都督，配兵五万，姚苌为司马，讨泓于华阳。平原太守慕容冲起兵河东，有众二万，进攻蒲阪，坚命窦冲讨之。符睿勇果轻敌，战于华阴，睿败绩被杀。坚大怒，苌惧诛，遂叛。窦冲大破慕容冲于河东，冲奔于泓。泓众至十万余，遣使谓坚曰：“秦师倾败，将欲兴复大燕。吴王以定关东，可速资备大驾，奉送家兄皇帝返邺都，与秦以虎牢为界，分王天下。”坚大怒，召责之。叩头流血陈谢。坚曰：“此自三竖之罪，非卿之过。”复其位，待之如初。命以书招谕垂及泓、冲，使息兵。密遣使谓之曰：“今秦数已终，当不能复久。吾笼中之人，必无还理，勉建大业，以兴复为务。”泓于是进向长安。
坚率步骑二万讨姚苌于北地。苌率众七万来攻，坚为苌所败。闻慕容冲去长安二百馀里，退师而归，使符方戍骊山，符晖都督中外诸军事，配兵五万拒冲。晖师败绩。坚又以尚书姜宇与苻琳率众三万，击冲于霸上，为冲所败，宇死之，琳中流矢，冲遂据阿房城，进逼长安。坚登城观之，叹曰：“此虏从何出也？吾不用王景略、阳平公之言，使白虏敢以至于此。”长乐公符丕在邺粮竭，马又无草，削松木而食之。会丁零叛慕容垂，引师去邺，始具西问，知长安危逼，遣从弟求救于谢玄。
二十一年，慕容冲僭称尊号于阿房，改年更始。冲率众登城，坚身贯甲胄，督战拒之，飞矢满身，血流被体。时虽兵寇危逼，冯翊诸堡犹有负粮冒难而至者，多为贼所杀。先是，谣言“坚入五将久长得”。坚乃留太子宏守长安，谓之曰：“天或导余，留汝兼总戎政，勿与争利，吾当出陇收兵运粮以给汝。”自将张夫人及中山公诜率骑数百出奔，如五将山。六月，太子宏将母、妻、数千骑出奔。冲入据长安。
坚至五将山，姚苌遣将军吴忠围之。坚众奔散，独侍御数十人而已，神色自若，召宰人进食。俄而忠至，执坚以归新平县，幽之别室。苌求传国玺于坚曰：“苌次应符历，可以为惠。”坚叱之曰：“小羌乃敢干逼天子，岂以传国玺授汝羌乎！五胡次序，无汝羌名。违天不祥，其能久乎！玺已送晋，不可得也。”苌遣右仆射尹伟说坚，求为尧舜禅代之事。坚曰：“姚苌叛贼，奈何拟之古人！”因问伟曰：“卿于朕朝作何官？”对曰：“尚书令史。”坚叹曰：“卿宰相才也，王景略之流，而朕不知卿。亡也，不亦宜乎！”。
八月，缢坚于新平佛寺中，时年四十八。张夫人、中山公等皆自杀。三军莫不哀恸。苌欲匿煞杀坚之名，乃谥为庄烈天王。长乐公称尊号，伪谥坚为世祖宣昭皇帝。初，太子之奔也，假道归晋，历位辅国将军，桓玄篡位，以为梁州刺史。
《晋书》曰：坚在位二十七年。
符丕
崔鸿《十六国春秋□前秦录》曰：符丕字永叙，坚之长庶子。少而聪慧好学，坚与之言将略，嘉之。才亚于符融，为将善收士卒，时出镇于邺，东夏安之。
坚败归长安，丕为慕容垂所逼，自邺奔于枋头。坚之死也，建元二十一年丕复入邺城，将收兵赵、魏，西赴长安。会平州刺史符冲帅幽、并之众击慕容垂，频为垂将带方等所败，乃率众三万进屯壶关，使招丕。丕乃去邺，率男女六万进如潞州。骠骑将军张蚝、并州刺史王腾迎之，入据晋阳，始知长安不守，坚为姚苌所杀，乃举哀于晋阳。僭即皇帝位于晋阳南，立坚行庙，大赦，改建元二十一年为太平元年。九月，置百官。是月，安西吕光自西域还师。二年正月，慕容垂僭称尊号。二月，慕容冲左将军韩延杀冲，立段随为燕王，改年昌平。五月，丕以吕光为车骑将军、梁州牧、酒泉公。是月，姚苌僭称尊号，氐有啖青者，谓诸将曰：“狄道长符登，虽王室疏属，而志略雄明，请共立之，以赴大驾。”于是推登为使持节，督陇右、雍河二州牧，率众五万，东下陇右，据南安，驰使请命。八月，丕以登为征南大将军、开府仪同、南安王、持节、雍州牧，因其所称而授之。九月，丕下书：“鲜卑慕容永，我之骑将，首乱京畿，祸倾社稷，其遣丞相王永帅禁卫虎旅覆而取之。”十月，与慕容永战于襄陵，王师大败。丕惧，帅骑数千南奔东垣。晋扬威将军冯该自陕要击，斩之，送丕首于江东。符登称尊号，谥为哀平皇帝。
符登
崔鸿《十六国春秋□前秦录》曰：“符登字文高，丕之族子。父敞，太尉司马。登少勇，有壮气。建元元年初，拜殿中将，迁羽林监、长安令，坐事黜为狄道长。
太平二年，与姚苌战于胡奴追，大破之。十一月，丕子渤海王懿自杏城奔登，登乃具丕死问，于是为丕发丧行服。为坛于陇东。僭即皇帝位，改太平二年为太初元年。十二月，立坚神主于军中，引师而告坚神主曰：“今收合义族，众馀五万，星言迈，直造贼庭，庶上报皇帝酷怨，下雪民人大耻。”二年，登次于凡亭。九月，进据胡空堡，戎夏归之者十有馀万。姚苌掘坚尸，鞭挞无数，裸剥衣裳，附之以棘，坎土埋之。三年，登次朝那，姚苌据武都相持，累战互有胜负。苌以登战胜，谓坚神象所助，亦於军中立坚神主，谓曰：“往年新平之祸，非苌之罪。陛下假臣龙骧曰：‘朕以龙骧建业，卿其勉之。’明诏昭然，言犹在耳，岂假手符登而图臣，忘前征时之言耶！今为陛下立神像，可归休于此，勿计臣过，听臣至诚。”四年正月，登楼谓苌曰：“自古安有杀君反立神像！”大呼曰：“杀君贼姚苌出来，与汝决之，何为枉害无辜！”苌惮而不应。苌自立坚神像，战未有利，军每夜惊，乃斩像首送登。六年三月，登自雍攻长安。七月，登攻新平，姚苌救之，登引退。八年十二月，姚苌薨。
九年，登闻苌死，喜曰：“姚兴小儿，吾折杖以笞之。”于是大赦，尽众而东。四月，登从六陌趣废桥，兴将军尹纬据桥以待。登与纬大战，为纬所败，登单马奔雍。初，登之东也，留太子崇守胡空堡。崇闻登败，弃城出奔。登至无归，乃奔平凉，收集遗兵入马毛山。七月，兴攻登于马毛，登遣子崇质于陇西鲜卑乞伏乾归，结婚请援。乾归遣骑二万救登。登引军出迎，与兴战于山南，为兴所败，死之，时年五十二。子崇奔隍中，复称尊号，改年延初。谥登为高皇帝。十月，崇为乾归所逐，奔于杨定，与崇帅众二万攻乾归，为乾归所败，崇、定皆死之。自符健皇始元年，岁在辛亥，晋永和七年；是岁，岁在甲午，四十四年，晋太元十九年也。
《晋书》曰：登在位九年，始健以穆帝永和七年僭立，至登五世，凡四十有四年，以孝武帝太元十九年灭。
卷一百二十三　偏霸部七
秦姚弋仲
崔鸿《十六国春秋□後秦录》曰：姚弋仲，南安赤亭羌人也。其先有虞氏之苗裔。昔夏禹封舜少子于西戎，世为羌长。其後烧当雄于洮罕之间，当七世孙填虞。虞九世孙迁那率种人内附，汉朝嘉之，假西羌校尉、归顺王，处之赤亭。那玄孙柯迥，魏假绥戎校尉、西羌都督。回生弋仲，少而聪猛，英果雄毅。永嘉之乱，戎夏随之数万，自称雍州刺史、护羌校尉、扶风公。
刘曜以弋仲为平西将军。石虎废石弘自立，仲称疾不贺。虎累召之，乃赴。太宁元年，拜侍中、征西大将军。石祗称尊号於襄国，以仲为右丞相。石祗为刘显所杀，仲乃与燕连和。仲有子四十二人，诫诸子曰：“我死之後，汝归晋家，竭尽臣节。”乃使使降晋。晋永和七年，拜仲使持节、六夷大都督、江北诸军事、仪同三司、大单于，封高陵郡公。八年，薨，七十三。後仲尸柩为苻生所得，生以王礼葬之于天水。苌称尊号，追谥景元皇帝，庙号始祖，陵曰高陵。
姚襄
崔鸿《十六国春秋□後秦录》曰：姚襄，字景国，仲第五子。雄武多才艺，能明察，善抚纳。士民爱敬之，咸请为嗣。仲以襄非长，不许。石祗僭号，以襄为使持节、骠骑将军，护乌丸校尉。晋遣使拜襄持节、平北将军、并州刺史、即丘县公。
弋仲薨，率户六万南至荥阳。晋处襄于谯城，遣弟为任，单骑度淮，见豫州刺史谢尚，一面交款，便若平生。杨州刺史殷浩惮其威名，遣谢万讨襄，逆击破之。鼓行济淮，屯于盱眙，朝廷大震。襄方轨引北，自称大将军、大单于。据许昌，自许遂攻洛阳，逾月不克。晋征西大将军桓温自江陵伐襄，温至伊水，襄彻围拒之，为温所败。襄奔还洛阳，率数千骑奔於北山。百姓随襄者四千馀户。襄寻从北山将图关中，进屯杏城，遣辅国将军姚兰略地城。符生遣符飞拒战。襄率众西引，与符坚战于三原，为坚所杀，时年二十七。苌称尊，追谥魏武王。
姚苌
崔鸿《十六国春秋□後秦录》曰：姚苌，字景茂，仲之第二十四子。少聪哲，多权略，不修行业。兄襄为符坚所杀，苌率诸弟降秦，符坚以为扬武将军、步兵校尉。潞川之战有殊功，迁左卫将军，累受幽州刺史。符坚伐晋，以苌为龙骧将军、督益梁二州诸军事，谓曰：“朕本以龙骧建业，龙骧之号未曾假人，特以相授，山南之事一以委焉。”左将军窦卫进曰：“王者无戏言，此不祥之卫也。”坚默然。
白雀元年，慕容泓起兵，坚遣子睿讨之，苌为睿司马。既而，为泓所败，睿死。苌遣参军姜协讨罪，坚怒，杀之。苌惧，奔于渭北。归者五万馀家，咸推苌为盟主。自称大将军、大单于、万年秦王，大赦，改元，称制行事。二年六月，慕容冲入长安，司隶崔翼、尚书赵迁等数百人来奔。苌闻符坚在五将山，遣骁骑吴忠车骑围之，苌自故县如新平。吴忠执坚，送之。苌将求禅代，坚不许，慕容冲遣率骑大将军尚书令高盖来伐，战於新平，大破之，盖率麾下数千人来降。
建初元年，僭即皇帝位于长安，大赦，改年，国号大秦，改长安为常安。追尊考仲景元皇帝，妣曰德皇后，兴为皇太子。秋七月，苌如安定。二年，徙秦州三万户于安定。七月，以太子兴镇长安。四年十月，立社稷于长安。六年，大败符登于长安。七年三月，苌寝疾，遣镇东姚硕德守长安，召太子兴诣行在所。八年十月，苌如长安，至于新支堡，疾笃，舆疾而进。十二月，至长安，召太尉姚、仆射尹纬等，受遗诏辅政。苌曰：“吾气力转微，将不能复临天下，卿等善相吾子。”谓兴曰：“有毁此诸人者，慎勿受之。汝抚骨肉以仁，接大臣以礼，待物以信，遇民以恩，四者既备，吾无恨矣。”庚子，薨于永安宫，年六十四。谥武昭皇帝，葬元陵，庙号太祖。
姚兴
崔鸿《十六国春秋□後秦录》曰：姚兴，字子略，苌之太子。苌薨，秘不发丧。皇初元年，乃发丧行服。即天子位于槐里，大赦，改元。七月，如泾阳，与符登战，斩登。徙阴密三万户於长安。二年，以叔父绪为晋王，征西将军硕德为陇西王，弟崇为齐公，显为常山公。三年，以绪为并、冀二州牧，镇蒲坂。四年二月，遣齐公崇伐洛阳。
</div>
    <div class="pagination">
<a href="太平御览_page101.html">上一页</a><span>...</span><a href="太平御览_page97.html">97</a><a href="太平御览_page98.html">98</a><a href="太平御览_page99.html">99</a><a href="太平御览_page100.html">100</a><a href="太平御览_page101.html">101</a><span class="current-page">102</span><a href="太平御览_page103.html">103</a><a href="太平御览_page104.html">104</a><a href="太平御览_page105.html">105</a><a href="太平御览_page106.html">106</a><a href="太平御览_page107.html">107</a><span>...</span><a href="太平御览_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
