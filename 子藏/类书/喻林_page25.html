<!DOCTYPE html>
<html>
<head>
    <meta charset="UTF-8">
    <title>喻林 - 第 25 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 25 页/共 195 页</h1>
    <div class="content">　　掩目别白黑虽时时一中犹不知天道论隂阳有时误中耳【意林范子】
　　鲁人有善相马者与余俱游夜方寐闻马有行者鲁人惊曰七百里也吾恐此暗中耳【太平御覧兽部马五】
　　子所能治知亦众多与此病失矣譬以鸿飞亦冲于天【黄帝素问内经示从容论】
　　如虫食木有成字者此虫不知是字非字智人见之终不唱言是虫解字【元阳妙经卷十】
　　譬如春时风揩树木自然火出【苏婆呼童子经卷下】
　　犹春鸟啭弄或似于歌鸟无能歌之实秋虫蠧木或近于字虫阙解字之真名实斯滥葢此之谓也【辨正论卷六】











　　喻林卷十四
　　钦定四库全书
　　喻林卷十五　　　　　　明　徐元太　撰人事门【十三】
　　情殊
　　今有同室之人鬬者救之虽被髪缨冠而救之可也乡邻有鬬者被髪缨冠而往救之则惑也虽闭戸可也【孟子离娄下】
　　有人于此越人闗弓而射之则已谈笑而道之无他疏之也其兄闗弓而射之则已垂涕泣而道之无他戚之也【孟子告子下】
　　今羣臣非有葭莩之亲鸿毛之重【前汉书景十三王传】
　　夫越人而臧否者非憎于彼也亲戚而加誉者非优于此也处情之地殊故公私之心异也【后汉纪光武八】
　　儿童之所简者廼耆耋之所非耳目之所娱者廼心虑之所疾【亢仓子训道篇】
　　蹍市人之足则辞以放骜兄则以妪大亲则已矣故曰至礼有不人【庄子庚桑楚】
　　郑人有一子将宦谓其家曰必筑壊墙是不善人将窃其巷人亦云不时筑而人果窃之以其子为智以巷人告者为盗【韩非子説林】
　　王良爱马越王勾践爱人为战与驰医善吮人之伤含人之血非骨肉之亲也利所加也故舆人成舆则欲人之富贵匠人成棺则欲人之夭死也非舆人仁而匠人贼也人不贵则舆不售人不死则棺不买情非憎人也利在人之死也【韩非子僃内】
　　夫挟相为则责望自为则事行故父子或怨噪取庸作者进美羹【韩非子外储説左上】
　　心哀而歌不乐心乐而哭不哀夫子曰弦则是也其声非也【淮南子缪称训】
　　拘囹圄者以日为脩当死市者以日为短日之脩短有度也有所在而短有所在而脩也则中不平也故以不平为平者其平不平也【淮南子説山训】
　　人食礜石而死蚕食之而不饥鱼食巴菽而死鼠食之而肥类不可必推【淮南子説林训】
　　次三螟蛉不属蜾臝取之不迓侮测曰螟蛉不属失其体也【太经第三亲】
　　化国之日舒以长故其民闲暇而力有余乱国之日促以短故其民困务而力不足舒长者非谓羲和安行乃君明民静而力有余也促短者非谓分度损减乃上闇下乱力不足也【潜夫论爱日】
　　猎者获禽观者乐猎不见渔者之心不顾也是故观于齐不虞鲁游于楚不懽宋【王充论宣汉篇】
　　春女感阳则思秋士见隂而悲【淮南子缪称训解】
　　蹍市人则称已脱悮以谢之兄则言妪诩之无所辞谢大亲则已矣明恕素足也【郭子注庄庚桑楚】
　　蚁得水则死鱼得水则生羊得水则病【庄子音义徐无鬼】人惨戚则不能以驩逸劳苦则不能以施惠少有能易此者【李善注文选西京赋】
　　华落向本故曰归华叶下离枝故曰别叶【李善注文选鲍明逺翫月诗】
　　志士惜日短愁人知夜长【文选傅咸诗】
　　鸳鸯自用亲不若比翼连他人虽同盟骨肉天性然【艺文类聚乐部论乐诗】
　　夫树树异风人人异心不可以一检量故鼋鼍得水则生虎豹得水则死【太平御覧鳞介部鼋】
　　子髙曰泣有二焉大奸之人以泣自信妇人懦夫以泣着爱【太平御覧人事部泣】
　　无穷之原万寻之泉神龙之所归小鱼之所去髙山大丘深林巨壑茂林畅枝鸿鸟虎豹之所喜而鸡狗之所恶【道德经指归卷七】
　　彼非喜凶而恶吉贵祸而贱福也性与之逺情与之反若处黄泉听视九天辽逺絶灭不能见闻而已矣【道德经指归卷七】
　　譬如牧牛有二人一持酪缾一持浆缾俱共诣市而欲卖之于路脚跌二缾俱破一则喜悦一则愁恼【元阳妙经卷六】譬如一人而有七子是七子中一子遇病父母之心非不平等然于病子心生偏爱【元阳妙经卷七】
　　如亲爱骂之虽骂不恨非亲恶言闻则生恚【大智度论卷五】譬如热时清凉池有目有足皆可入虽近不欲入者则不入【大智度论卷八十三】
　　犹如春夏之时人患日热皆欲离之既至冬寒人皆思念【大庄严经论卷一】
　　世人固有啖菖蒲而弃桂姜覆甘露而啜酢浆者矣毫毛虽小视之可察泰山之大背之不见志有留与不留意有锐与不锐【明集牟子理惑论】
　　至若娑婆世界谓俄顷为百龄袈裟刹土将永劫以浃日斯染净之别也【法苑珠林卷一】
　　同情
　　同道者相爱同蓻者相嫉同与者相爱同取者相嫉同病者相爱同壮者相嫉人情自然也【亢仓子用道篇】
　　虎狼杀人乌苍从上螾蛾从下聚之六者异类然同时俱至者何也所欲同也由是观之有人之名则同人之情耳何故不可乎【鹖冠子王鈇】
　　在一不少在万不众同如林木积如仓粟斗石以成升委无失也【鹖冠子王鈇】
　　舞者举节坐者不期而皆如一所极同也【淮南子説林训】谓许由无德乌获无力莫不丑于色人莫不奋于其所不足【淮南子説林训】
　　赤肉县则乌鹊集鹰隼鸷则众鸟散物之散聚交感以然【淮南子説林训】
　　小人之从事也曰茍得君子曰茍义所求者同所期者异乎击舟水中鱼沉而鸟扬同闻而殊事其情一也【淮南子缪称训】
　　踒人日夜愿一起盲不忘视【説苑谈丛】
　　夫纳弃妻而论前壻之恶买仆虏而毁故主之防凡人庸夫犹不平之何者重伤其类自然情也【抱朴子外篇良规】五味万殊而大同于美曲变虽众亦大同于和美有甘和有乐然随曲之情尽于和域应美之口絶于甘境安得哀乐于其间哉【广文选嵇叔夜声无哀乐论】
　　春秋保干图曰吐珠于泽谁能不含宋均注曰珠出于野泽之中谁能不含取以为寳也【初学记寳器部珠】
　　又如禽兽夜见火光恐怖逺避【波罗蜜多经卷五百六十七】
　　一切诸法由食而存非食不存眼者以眠为食耳者以声为食鼻者以香为食舌者以味为食身者以细滑为食意者以法为食涅槃者以无放逸为食【増壹阿舎经卷三十一】
　　情变
　　泾水虽浊未有彰见由泾渭水相入而清浊异言已顔色虽衰未至丑恶由新旧并而善恶别【毛诗正义谷风】
　　楼缓谓赵王曰王亦闻夫公甫文伯母乎公甫文伯官于鲁病死妇人为之自杀房中者二人其母闻之不肯哭也相室曰焉有子死而不哭者乎其母曰孔子贤人也逐于鲁是人不随今死而妇人为死者十六人若是者其于长者薄而于妇人厚故从母言之为贤母也从妇言之必不免为妬妇也故其言一也言者异则人心变矣今臣新从秦来而言勿与则非计也言与之则恐以为臣之为秦也故不敢对【战国防赵孝成王】
　　物之兴衰情之起伏理有固然矣而崇替去来之甚者必唯宠惑乎当其接牀笫承恩色虽险情赘行莫不德焉及至移意爱析燕私虽惠心妍状愈献丑焉爱升则天下不足容其髙欢队故九服无所逃其命斯诚志士之所沉溺君人之所抑扬未或违之者也【后汉书皇后纪论】夫逆旅之妾恶者自以为恶主忘其恶而贵焉美者自以为美主忘其美而贱焉夫色之美恶定于妾之面美恶之情变于主之心况君子之人有善不敢识有过不敢忘者乎其为美亦以矣故杨子之言足师逆旅之妾足诫也【后汉纪光武六】
　　宋有兰子者以技干宋元宋元召而使见其技以双技长倍其身属其踁并趋并驰弄七劒迭而跃之五劒常在空中元君大惊立赐金帛又有兰子又能燕戏者闻之复以干元君元君大怒曰昔有异技干寡人者技无庸适值寡人有欢心故赐金帛彼必闻此而进复望吾赏拘而拟戮之经月乃放【列子説符】
　　妻子具而孝衰于亲嗜欲得而信衰于友爵禄盈而忠衰于君【荀子性恶篇】
　　语曰其母好者其子抱然则其为之反也其母恶者其子释【韩非子僃内】
　　今上下之接无子父之泽而欲以行义禁下则交必有郄失且父母之于子也产男则相贺产女则杀之此俱出父母之懐袵然男子爱贺女子杀之者虑其后便计之长利也故父母之于子也犹用计筭之心以相待也而况无父子之泽乎【韩非子六反】
　　趣舍合即言忠而益亲身疎即谋当而见疑亲母为其子治防【音盖】秃而血流至耳见者以为其爱之至也使在于继母则过者以为嫉也事之情一也所从观者异也从城上视牛如羊视羊如豕所居髙也闚面于盘水则圆于杯则随面形不变其故有所圆有所随者所自闚之异也今吾虽欲正身而待物庸遽知世之所自窥我者乎若转化而与世竞走譬犹逃雨也无之而不濡【淮南齐俗训】
　　隣之母死往哭之妻死而不泣有所劫以然也【淮南子説材训】钟鼓之声怒而击之则武忧而撃之则悲喜而击之则乐其志变其声亦变其志诚通乎金石而况人乎【説苑修文】弥子瑕爱于卫君卫国之法窃驾君车罪刖弥子瑕之母疾人闻夜往告之弥子瑕擅驾君车而出君闻之贤之曰孝哉为母之故犯刖罪哉君游果园弥子瑕食桃而甘不尽而奉君君曰爱我而忘其口味及弥子瑕色衰而爱弛得罪于君君曰是故尝矫吾车又尝食我以余桃故子瑕之行未必变初也前见贤后获罪者爱憎之至变也【説苑杂言】
　　祁射子见秦惠王惠王説之于是唐姑谗之复见惠王懐怒以待之非其説异也所听者易也故以征为羽非弦之罪也以甘为苦非味之过也【説苑杂言】
　　鹜野鸭也飞止大泽之中羣处既豢扰之恶其族类而相逼逐也【张华注禽经】
　　鴽在田得食鸣相呼夜则羣飞昼则草伏驯养之久见食相抟鬬也【张华注禽经】
　　饥飡者于将获所欲则悦情注心饱满之后释然疏之或有厌恶然则荣华酒色有可疏之时【嵇中散集荅难养生论】妍有定矣而憎爱异情故两目不相为视焉雅郑有素矣而好恶不同故两耳不相为听焉真伪有质矣而趣舍舛忤故两心不相为谋焉以丑为美者有矣以浊为清者有矣以失为得者有矣【抱朴子内篇塞难】
　　有弟而兄啼者言人之性舍长亲防故啼也【郭子注庄天运】以财助人者财尽则交絶以色助人者色尽则爱弛是以嬖女不席嬖男不舆安陵所以悲鱼也【李善注文选阮嗣宗咏懐诗】
　　萁在灶下然豆居釜中泣本是同根生相煎何太急【文选任彦升齐文宣王行状注】
　　夫防賔盈堂酒酣奏琴或忻然而欢或惨尔而泣非进哀于彼导乐于此也其音无变于昔而欢慼并用斯非吹万不同耳【广文选嵇叔夜声无哀乐论】
　　桃生露井上李生桃树傍虫来齧桃根李树代桃僵树木身相代骨肉还相忘【艺文类聚菓部李诗】
　　夫婴儿未知而忠信于仇雠及其壮大有识欺殆兄嫂三军得意则下亡虏穷溪之兽不避兕虎其性非易事理然也【道德经指归卷十二】
　　检情
　　先王之乐所以节百事也故有五节迟速本末以相及中声以降五降之后不容弹矣于是有烦手淫声慆堙心耳乃忘平和君子弗听也物亦如之至于烦乃舍也已无以生疾【左传昭公元年】
　　预常称济有马癖峤有钱癖武帝闻之谓预曰卿有何癖对曰臣有左传癖【晋书杜预传】
　　体舒则懐卷视溺则思济【北史常爽孙景传】
　　五色令人目盲五音令人耳聋五味令人口爽驰骋田猎令人心发狂难得之货令人行妨是以圣人为腹不为目【老子检欲】
　　目视雕琢者明愈伤耳闻交响者聪愈伤心思妙者心愈伤【闗尹子五鉴篇】
　　杨朱曰生民之不得休息为四事故一为夀二为名三为位四为货有此四者畏鬼畏人畏威畏刑此谓之遁人也可杀可活制命在外不逆命何羡夀不矜贵何羡名不要势何羡位不贪富何羡货此之谓顺民也天下无对制命在内故语有之曰人不婚宦情欲失半人不衣食君臣道息周谚曰田父可坐杀晨出夜入自以性之恒啜菽茹藿自以味之极肌肉麤厚筋节防急一朝处以柔毛绨幕荐以梁肉兰橘心防体烦内热生病矣商鲁之君与田父侔地则亦不盈一时而惫矣故野人之所安野人之所美谓天下无过者【列子杨朱】
　　夫畏涂者十杀一人则父子兄弟相戒也必盛卒徒而后敢出焉不亦知乎人之所取畏者袵席之上饮食之间而不知为之戒者过也【庄子达生】
　　今有声于此耳听之必慊已听之则使人聋必弗听有色于此目视之必慊已视之则使人盲必弗视有味于此口食之必慊已食之则使人瘖必弗食是故圣人之于声色滋味也利于性则取之害于性则全之此全性之道也【吕氏春秋本生】
　　昔先圣王之为苑囿园池也足以观望劳形而已矣其为宫室台榭也足以辟燥湿而已矣其为舆马衣裘也足以逸身暖骸而已矣其为饮食酏醴也足以适味充虚而已矣其为声色音乐也足以安性自娱而已矣【吕氏春秋重已】
　　夫耳目鼻口生之役也耳虽欲声目虽欲色鼻虽欲芬香口虽欲滋味害于生则止在四官者不欲利于生者则弗为由此观之耳目鼻口不得擅行必有所制譬之若官职不得擅为必有所制此贵生之术也【吕氏春秋贵生】耳闻所恶不若无闻目见所恶不若无见故雷则揜耳电则揜目此其比也【吕氏春秋贵生】
　　秋早寒则冬必煗矣春多雨则夏必旱矣天地不能两而况于人类乎故古之治身与天下者必法天地也尊酌者众则速尽万物之酌大贵之生者众矣故大贵之生常速尽非徒万物酌之也又损其生以资天下之人而终不自知【吕氏春秋情欲】
　　甚爱色费精神甚爱财遇祸患所爱者少所亡者多【河上公注老子立戒】
　　兵甲不用却走马治农田治身者却阳精以粪其身【河上公注老子俭欲】
　　夫夏日之不被裘者非爱之也燠有余于身也冬日之不用翣者非简之也清有余于适也夫圣人量腹而食度形而衣节于已而已贪汚之心奚由生哉【淮南子俶真训】射者非矢不中也学射者不治矢也御者非辔不行学御者不为辔也知冬日之箑夏日之裘无用于已则万物之变为尘埃矣故以汤止沸沸乃不止诚知其本则去火而已矣【淮南子精神训】
　　至人量腹而食度形而衣容身而游适情而行余天下而不贪委万物而不利处大廓之宇游无极之野登太皇冯太一玩天地于掌握之中天岂为贫富肥臞哉【淮南子精神训】
　　五色乱目使目不明五声哗耳使耳不聪五味乱口使口爽伤趣舍滑心使行飞扬此四者天下之所养性也然皆人累也故曰嗜欲者使人之气越而好憎者使人之心劳弗疾去则志气日耗夫人之所以不能终其寿命而中道夭于形戮者何也以其生生之厚夫惟能无以生为者则所以脩得生也【淮南子精神训】
　　今夫霤水足以溢壶榼而江河不能实漏巵故人心犹是也自当以道术度量食充虚衣御寒则足以养七尺之形矣【淮南子汜论训】
</div>
    <div class="pagination">
<a href="喻林_page24.html">上一页</a><span>...</span><a href="喻林_page20.html">20</a><a href="喻林_page21.html">21</a><a href="喻林_page22.html">22</a><a href="喻林_page23.html">23</a><a href="喻林_page24.html">24</a><span class="current-page">25</span><a href="喻林_page26.html">26</a><a href="喻林_page27.html">27</a><a href="喻林_page28.html">28</a><a href="喻林_page29.html">29</a><a href="喻林_page30.html">30</a><span>...</span><a href="喻林_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
