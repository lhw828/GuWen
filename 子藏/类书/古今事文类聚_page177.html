<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 177 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 177 页/共 485 页</h1>
    <div class="content">　　蓂荚草
　　尧时有草生庭十五日已前日生一叶十五日已后日落一叶若小尽则一叶厌而不落名曰蓂荚尧观之以知旬朔【马总厯】
　　书带草
　　不其城东有郑教授山山下生草如薤叶长尺余细靱异常土人呼为康成书带草【三齐畧记】
　　草木人形
　　苻坚至夀春与苻融登城而望王师见部阵齐整八公山上草木皆类人形顾谓融曰此亦勍敌何谓少乎怃然有惧色
　　草记时
　　岩昌羌俗无文字但草荣落以记嵗时【后周书】
　　茔不生刺草
　　鲁城北孔子茔中不生刺人草木【金楼子】
　　冢独生青草【见妃嫔门】
　　窻间草不除
　　程明道曰周茂叔窻前草不除去问之云与自家意思一般
　　古今文集
　　古诗
　　虞美人草歌　　　　　　曽慥
　　鸿门刁斗纷如雪十万降兵夜流血咸阳宫殿三月红霸业已随烟烬灭刚强必死仁义王隂陵失道非天亡英雄本学万人敌何用屑屑悲红妆三军散尽旌旗倒玉帐佳人坐中老香魂夜逐剑光飞清血化为原上草芳心寂寞寄寒枝旧曲闻来似敛眉哀怨徘徊愁不语恰如初听楚歌时滔滔逝水流今古楚汉兴亡两丘土当年遗事总成空慷慨尊前为谁舞
　　律诗
　　咏草　　　　　　　　　程伯淳
　　渐觉东皇意思匀陈根初动夜来新忽惊平地有轻绿已葢六街无旧尘莫为荣枯吟野草且怜愁醉柅香轮诗人空怨王孙逺极目萋萋又一春
　　絶句　　　　　　　　　白居易
　　离离原上草一嵗一枯荣野火烧不尽春风吹又生
　　曲江春草　　　　　　　郑谷
　　落落江堤簇暖烟雨余江色逺相连香轮莫碾青青破留与愁人一醉眠
　　赏春　　　　　　　　　罗邺
　　芳草和烟暖更青闲门要路一时生年年检防人间事惟有春风不世情
　　春草　　　　　　　　　刘原父
　　春草绵绵不可名水边原上乱抽荣似嫌车马繁华处才入城门便不生









　　古今事文类聚后集卷三十二
<子部,类书类,古今事文类聚>
　　钦定四库全书
　　古今事文类聚后集卷三十三
　　宋　祝穆　撰
　　鳞虫部
　　龙【蛟　蜃附】
　　羣书要语鳞虫三百六十而龙为之长【大戴礼】有鳞曰蛟龙有翼曰应龙有角曰虬龙无角曰螭龙未升天曰蟠龙【广雅】龙鳞虫之长能小能大能短能长能幽能明春分而登天秋分而入川【说文】飞龙在天或跃在渊　云行雨施品物流形时乘六龙以御天初九潜龙勿用象曰阳在下也九二见龙在田利见大人象曰徳施普也九五飞龙在天象曰大人造也云从龙风从虎圣人作而万物覩【并易干】龙蛇之蛰以藏身也【易系】深山大泽实生龙蛇【左】积水深渊蛟龙生焉【荀子】或曰龙必欲飞天乎曰时飞则飞时潜则潜龙蟠乎泥蚖其肆矣蚖哉蚖哉乌覩龙之志也欤【扬问神】蛟龙水中之神者也乗水则神立失水则神废【管子】夫龙之为虫可以狎而骑也然喉下有逆鳞径尺若婴之则杀人人主亦有之说者得无婴人主之逆鳞则几矣【韩非说难】云蒸龙变【司马迁论越魏豹】蛟龙骧首奋翼则浮云出流雾雨咸集【邹阳书】譬犹龙之未升与鱼鳖为伍及其升天鳞不可覩【公孙答东方朔书】神龙失水而陆居为蝼蚁之所制【庄子】河津一名龙门鱼之属莫能上江海大鱼集门下数十不得上上即为龙故云曝腮龙门【三秦记】驾两龙兮骖螭【楚辞】
　　诗句泥沙困老龙【杜】龙依积水蟠【杜】泽养千年蜕龙骨【欧】
　　蛟龙属也【说文】蛟似蛇有四脚小头缩颈有白婴大者十数围卵生子如一二石瓮【山海经】季秋伐蛟取
　　诗句蛟龙得云雨【杜】幽窟潜神蛟【柳】
　　古今事实
　　以龙纪官
　　太昊庖牺氏风姓有景龙之瑞故以龙纪官
　　鼎湖攀龙【见国哀门】
　　孕感赤龙【见诞圣门】
　　豢龙氏
　　秋龙见于绛郊魏献子问于蔡墨曰吾闻之虫莫知于龙以其不生得也谓之知信乎对曰人实不知非龙实知古者畜龙故有豢龙氏有御龙氏献子曰是二氏者吾实闻之而不知其故是何谓也对曰昔有飂叔安有裔子曰董父实甚好龙能求其耆欲以饮食之龙多归之乃扰畜龙以服事帝舜舜赐之姓曰董氏曰豢龙故帝舜氏世有畜龙及有夏孔甲扰于有帝帝赐之乗龙河汉各二各有雌雄孔甲不能食而未获豢龙氏有陶唐氏既衰其后有刘累学扰龙于豢龙氏以事孔甲能饮食之夏后嘉之赐氏曰御龙以更豕韦后龙一雌死潜醢以食夏后夏后享之既而使求之惧而迁于鲁县范氏其后也【昭二十九】
　　二龙降禹
　　禹诛防风氏夏后徳盛二龙降之禹使范氏御之以行经南方防风神见怒射之有迅雷二龙升去神惧以刃自贯其心而死禹哀之瘗下不死草皆生是名穿胷国【括地图】
　　羿射白龙
　　河伯化为白龙游于水傍羿见关弓而射之河伯上诉天帝曰为我杀羿天帝曰尔何故得见射河伯曰我时化为白龙出游天帝曰使汝深守神灵羿何从得犯汝今为虫兽为人所射固其宜也羿何罪欤【楚辞注】
　　老子犹龙
　　孔子问礼于老子去谓弟子曰鸟吾知其能飞鱼吾知其能游兽吾知其能走走者可以为网游者可以为纶飞者可以为缯至于龙吾不能知其乗风雨而上天吾今见老子其犹龙耶【史记】
　　骊龙颔珠【见珠门】
　　好画龙【见画门】
　　学屠龙
　　朱平漫学屠龙于支离益殚千金技成而无所用其功【荘子】
　　交龙有娠【见诞圣门】
　　龙鬬不禳
　　郑大水龙鬬于时门之外洧渊国人请为禜焉子产曰我鬭龙不我觌也龙鬬我独何觌焉禳之彼其室也吾无求于龙龙亦无求于我也【昭十九年】
　　黄龙见
　　汉恵帝二年两龙见兰陵人家井中又曰文帝时公孙臣以汉土徳黄龙见至十五年黄龙见成纪下诏召臣为博士
　　以龙纪元
　　宣帝甘露间黄龙见新丰后三年改元黄龙
　　竹杖化龙【见竹门】
　　非池中物
　　周瑜曰刘备非久屈为人用者恐蛟龙得云雨终非池中物
　　五马化龙
　　晋太安之际童謡云五马浮渡江一马化为龙永嘉中帝与西阳汝南南顿彭城五王获济而帝竟登大位焉
　　双剑化龙【见剑门】
　　网梭化龙【见渔者门】
　　食鲊知龙【见脯鲊门】
　　方士吹龙【见祈雨门】
　　龙女行雨【见喜雨门】
　　为龙庙食
　　张公讳路斯以明经为宣城令夫人石氏生九子自宣城罢归尝钓于焦氏台一日见钓处有宫殿遂入居之自是归辄体寒而湿问其故曰我龙也蓼人郑祥逺亦龙也与我争此居明日当战使九子助我我领绛绡而郑青绡明日九子射青绡者中之九子皆化为龙事见唐布衣赵耕之文载于欧阳文忠公之集古録【东坡作碑】
　　龙有雌雄
　　刘洞防善画龙一日有夫妇造门曰龙有雌雄其状不同雄者角浪凹峭目深鼻豁鬐尖鳞宻上壮下杀朱火雌者角靡浪平鼻直鬐目圆鳞薄尾壮于腹洞防曰何以知之其人曰吾乃龙也化为双龙飞去
　　乖龙
　　世言乖龙苦于行雨而多窜匿为雷神捕之或在古木及檐楹之内
　　痴龙
　　洛中有洞坑曽有误坠其中行数里渐明见有宫殿人物凡九处又有大羊羊髯有珠人取食之后出以问张华华曰此地九仙馆也大羊名曰痴龙
　　旱龙
　　孙思邈尝隠居终南山时大旱西域僧请于昆明池结坛祈雨凡七日缩水数尺池龙化为老人至思邈石室请救孙谓曰我知昆明池有仙方三十首留传与予予将救汝老人曰此方上帝不许妄传今急矣固无所吝有顷捧方而至思邈曰尔第还无虑自是池水忽涨溢岸数日胡僧羞恚而死
　　懒龙
　　僧闻禅师住邵武山中一日有老人来谒闻曰我龙也以疲惰行雨不职上天有罚当死頼道力可脱俄失所在闻视坐榻傍有小蛇尺许延缘入袖中屈蟠夜风雨雷挟坐榻电碎雨射山岳为摇而闻危坐不倾达旦晴霁垂袖蛇堕地而去
　　佽飞斩蛟
　　荆有佽飞者得寳剑还渉江有两蛟夹绕其船佽飞防剑赴江刺蛟杀之荆王闻之仕以执珪
　　汉武射蛟
　　汉武帝元封五年自浔阳浮江亲射蛟江中获之
　　周处杀蛟
　　周处年少时防强使气为乡里所患又义兴水中有蛟山中有虎并皆暴犯百姓谓之三害而处既刺杀虎又入水竟杀蛟而出遂自改励终为忠臣孝子
</div>
    <div class="pagination">
<a href="古今事文类聚_page176.html">上一页</a><span>...</span><a href="古今事文类聚_page172.html">172</a><a href="古今事文类聚_page173.html">173</a><a href="古今事文类聚_page174.html">174</a><a href="古今事文类聚_page175.html">175</a><a href="古今事文类聚_page176.html">176</a><span class="current-page">177</span><a href="古今事文类聚_page178.html">178</a><a href="古今事文类聚_page179.html">179</a><a href="古今事文类聚_page180.html">180</a><a href="古今事文类聚_page181.html">181</a><a href="古今事文类聚_page182.html">182</a><span>...</span><a href="古今事文类聚_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
