<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 30 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 30 页/共 331 页</h1>
    <div class="content">　　《朱子语录》：康节之学，其骨髓在《皇极经世书》，其花草便是诗。
　　【刘静修集】
　　《书康节诗后》：物齐也，齐之则不齐矣。犹之东西也，东自东而西自西，固不齐也。然东人之西，则西人之东也。是曰东亦可，曰西亦可，则是未始不齐也。然东西之形既立，指其西而谓之曰东，则为东者必将起而争之，而不齐者出矣。不齐之，则物将自齐而平矣。东也，西也，吾立于中而制其东西焉，如是则谓之无所著可也。一有所著，则不西而东矣。谓之无所著可乎？彼空将无所著也。一倚于空，独非著乎？此程子深有取于邵子之言也。然彼为其说者曰：是不足以破吾说也，吾曰齐固未尝齐夫物也，吾曰空，固未尝著夫空也。噫！悠谬辗转，愈遁而愈无实也。
　　【魏鹤山大全集】
　　《跋康节诗》：理明义精，则肆笔脱口之余，文从字顺，不烦绳削而合。彼月锻季炼于词章，而不知进焉者，特秋虫之吟，朝菌之媚尔。
　　又《跋康节逢春诗》：先生妙极道数，从容于义理之会。虽形诸余事，无问精粗，莫非实理。秦汉以来，诸儒鲜能及之，此所谓豪杰之士也。陵阳牟君铉，得其所书《逢春》诗，尝以遗临邛魏某，辞不敢有，仍书而归诸。
　　又《跋康节与韩康公唱和诗》：惟古于文必已出，而先生此诗全用韩文《公送李愿序》意，岂人心之所同，固不嫌于相袭耶？先生虽不为公卿得时行道，而发明先后天之奥，约之于事，心践于形，所以淑时贤而启来哲，为斯世冶理之助，其为公卿不既多乎？
　　韩持国诗
　　【文献通考】
　　《韩持国诗》三卷。
　　晁氏曰：韩维，字持国，亿之子也。与其兄子华王汝，俱位宰相。持国最能诗，世传其《酴酉縻绝句，他多称是。
　　王荆公诗
　　【文献通考】
　　《临川诗选》一卷。
　　注荆公诗十五卷。
　　陈氏曰：汪藻彦章，得半山别集，皆罢相山居时老笔，过江失之，遂于《临川集》录出。又言有表启十余篇，不存一字。
　　又曰：参政眉山李壁季章撰。谪居临川时所作。助之者曾极景建，魏鹤山作序。
　　【刘将孙养吾集】
　　《王荆公诗序》：洛学盛行而欧苏文如不必作。江西派接而半山诗几不复传。诸老心相服各有在，而世俗剽耳附声者，往往可叹也！庆元参政雁湖李氏，独笺《临川诗》于共惩荆舒之后。与象山记祠堂，磊磊恨意相似。文章行义，固各有必不可概掩者，然东南仅刻两本，眉久废抚亦落。士大夫或白首不及见，以是藏本极少，亦牵联没没至此。李笺比注家异者，间及诗意。不能尽脱窠臼者，尚袭常眩博，每句字附会。肤引常言常语，亦跋涉经史。先君子须溪先生于诗喜荆公，尝点评李注本，欲删其繁，以付门生儿子，未暇也。安成王士吉，往以少俊及门有闻，日以书来汀清白刻荆公诗。以评点附句下，以雁湖注意与事确者类篇次，愿序之。于是荆公诗，当粲然行世矣。公诗为宋大家，非文人诗而具用文法。抑光耀以朴意，融制作为裁体。陶冶古今而呼吸如令，精变尘秕而形神俱妙。其也，如老吏之约三尺；其丽也，又如一笑之可千金。历选百年，亦东京之子美也。独其不得如子美之称于唐者，相业累之耳。呜呼！使公老翰林学士，韪然一代词宗，亦何必执政耶！论诗文与论人物异，论行事竟见又异，雁湖笺此诗尚以《明君怨》置议论，盖共正之。然彼咏明君耳，何与大节而刺之？因士吉刻本，记先君子所尝为荆公感叹者于此。而非敢评公诗也。
　　【叶水心集】
　　《题荆公诗后》。
　　或言苏公书荆公高下数家村诗武陵句为不工，且云也是别无好韵。审是则欲宿桑门，当又疑矣。
　　【陆游渭南集】
　　《跋荆公诗》：右荆公手书诗一卷。前六首赠黄庆基，后七首赠邓铸，石刻皆在临川。淳熙七年七月十七日。
　　陆某谨题。
　　【汪藻浮溪集】
　　《跋半山诗》：《半山别集》有诗百馀首，表启十馀篇。乃荆公罢相居半山时邓笔也。祝邦直作淮南学事司属官时，摹印甚精。德兴建节乡人周彦直。旧从荆公学，亦用此集印行。余皆宝之。过江以来二十年，求之莫获。顷见徐师川云：“黄鲁直读此诗。”句句击节。公器之不可掩也如此。近观临川前后集，犹识其在集中者数十首，因择出录之。而表启不存一字，可惜也。然录者极多舛误。非不知其非真。但不敢擅下雌黄耳。今人谓荆公诗皆其少作。而此老笔无人辨之。尤怅然也。
　　【魏鹤山大全集】
　　《临川诗注序》：国朝列局修书。至崇观政宣而后尤为详备。而其书则经、史、图、牒、乐书、礼制、科条、诏令、记注故实、道史内经，臣下之文，鲜得列焉，时惟临川王公遗文，获与编定。薛肇明诸人实董其事。虽曰出于一时之好尚，然其锻炼精粹，诚成文人之巨擘。以元佑诸贤与公异论者，至其为文，则未尝不推许之。然肇明诸人所编，卒以靖康多难，散落不存，今世俗传抄，已非当时善本，故其后先舛差，简帙间脱，亦有他人之文淆乱其间，虽然，未足多辨者。而公博极群书，盖自经子百史以及于凡将急就之文，旁行敷落之教，稗官虞初之说，莫不牢笼搜览，消释贯融。故其为文，使人习其读而不知其所由来。殆诗家所谓秘密藏者。今石林李公，曩居临川，嗜公之诗，息游之馀，遇与意会。往往随笔疏于其下。涉日既久，命史纂辑，固已粲然盈编。会某来守眉山，得与寓目，见其窥奇摘异，抉隐发藏，盖不可以一二数，则为之舍然叹曰：“是岂世所谓训故者乎？训故之病。党枯护朽，守阙保残，有不非郑服之陋，无是正左班之忠，今石林之于公，则有不然。其丰容有馀之词，简婉不迫之趣，既各随义发明，若博见疆志，词险韵，则又为之证辨钩折，俾览者皆得以开卷了然。公之学亦时有专己之癖焉。石林于此，盖未始随声是非也。《明妃曲》之二章曰：“汉恩自浅胡自深，人生乐在相知心”，则引范元长之语，以致其讥；《日出堂上饮》之诗，其辞曰：“为客当酌酒，何预主人谋”。则引郑氏考之误，以寓其贬；《君难托》诗曰：“世事反覆那得知，谗言入耳须庾离”，则明君臣始终之义理，以返诸正。自馀类此者尚众，姑摘其一二以明之。则诗注之作，虽出于肆笔脱口，若不经意之馀，而发挥义理之正，将以迪民彝，厚世教，夫岂训故云乎哉？石林常参预大政，今以洞霄之禄里居，其门人李西，极醇儒，必欲以是书板行。而属某叙所以作，乃书以授之。
　　东坡诗
　　【文献通考】
　　《注东坡诗》四十二卷。
　　司谏吴兴施元之德，初与吴郡顾景蕃共为之。元之子宿从而推广，且为年谱以传于世。陆放翁作序，颇言注之难。盖其一时事实，既非亲见，又无故老传闻，有不能尽知者。噫！岂独坡诗哉？注杜诗者非不多，往往穿鉴附会，皆臆决之过也。
　　【陆游渭南集】
　　《东坡诗序》：唐诗人最盛，名家者以百数，惟杜诗注者数家，然概不为识者所取。近世有蜀人任渊尝注宋子京、黄鲁直、陈无已三家诗，颇称详赡。若东坡先生之诗，则援据闳博，指趣深远，渊独不敢为之说。某顷范公至能会于蜀，因相与论东坡诗，慨然谓余：“足下当作一书发明东坡之意，以遗学者”。某谢不能。后二十五年，某告老居山阴，吴兴施宿武子，出其先人司谏公所注数十大篇，属某作序。司谏公以绝识博学名天下，且用工深，历岁久，又助之以顾君景蕃之该洽，则于东坡之意，盖几可以无憾矣。
　　【王灼顺堂集】
　　《跋苏子送宋使君诗》：元佑丁卯，宋使君为尚书郎，以便亲，丐乡郡，得彭州。二苏先生为作送行诗，非荣其归也，喜其获奉亲之乐耳。然竟以内艰不之官。而
　　二诗已为好事者刻石于守居之西湖。后六十年，使君之孙泰发将母通守益昌，出先生笔迹相示，灼读数过，窃叹曰：使君之孝，传子若孙，宋氏家声不坠矣。又《跋送顾子敦使河朔诗》：顾子敦，躯干丰伟，当时有顾屠之号，先生两诗，前辈雅戏也。今世士大夫喜治边幅，事文律，面谄相悦之，不暇一语，稍涉忌讳，两家之难不解，求见前辈诚实风流，岂复得耶？
　　【李庄简公文集】
　　《跋东坡双泉诗》：东坡先生，绍圣庚辰六月十七日，北归过琼，作《双泉诗》，盖有讥焉。先生度岭海，虽黎童蛮妇，亦如爱敬，而士大夫或致厚薄爱憎于去来之间，故其诗曰“一瓶之中，有渑有淄”。又曰“岂弟君子，江海是仪”，虽先生旷怀雅量，亦未能忘情于此时也。今四十有六年矣。先生亲笔，以为好事者取去。绍兴乙丑，予谪海南，儿子孟博、孟坚，更来视予，双泉旧有亭宇，因葺居之。暇日，偶书先生诗，复揭之亭上。庶几先生雄词英气，千古不泯，抑使后来者有考焉。绍兴丙寅八月五日，上虞李某题。
　　【李端叔姑溪集】
　　《跋东坡玉盘盂诗后》：东坡守东武，得异花于芍药品中，既已名之，又即席赋二诗，以志其事。异时闻其语，并得其诗，花则未之见也。崇宁四年冬至后七日，阳翟人傅君仲训，偶出花图相示。而东坡小楷二诗于其下，盖当日本也。予得此花，又见其字，泫然流涕，因次其韵。
　　【元遗山集】
　　《跋东坡和渊明饮酒诗后》：东坡和陶气象。只是坡诗，如云“三杯洗战国，一斗消强秦”渊明决不能辨此“独恨空怀亦尝持”之句，与论无弦琴者自相矛盾。别一诗云“二子真我客，不醉亦陶然”，此为佳。丙辰秋八月十二日题。
　　【余谦一丈安家集】
　　《跋苏东坡松江风字韵诗》。吴松，天下之绝景也。前之岁，公与子野，公择六人饮焉，自杭守密时也。今之岁，与太虚参寥四客又饮焉，由除移时也。垂虹亭上，落日酒酣，分韵赋诗，立如双壁。人与境俱胜矣。蜀笺厚如皮，颜楷大如掌，想见挥毫落笔时，所谓吞五湖三江者。山谷不得为虚语。
　　【豫章文集】
　　《跋子赡木山诗》：往尝观明允木假山记，以为文章气旨似庄周韩非，恨不得趋拜其履舄间，请问作文关纽。及元佑中，乃拜子瞻于都下，实闻所未闻也。今其人万里在海外，对此诗为废卷竟日。又《跋子赡送二侄归眉诗》：观东坡二丈诗，想见风骨岩，而接人仁气粹温也；观黄门诗，颀然峻整，独立不倚，在人眼前。元佑中每同朝班，余尝目之为成都两石笋也。
　　【朱晦庵集】
　　《跋东坡书李杜诸公诗》：东坡此卷，考其印章，乃绍兴御府所藏，不知何故流落人间。捧玩再三，不胜敬叹。但其所写李白《行路难》，阙其中间八句，道子胥屈原陆机李斯事者，此老不应有所遗忘，意其删去，必当有说。《老翁井诗》，在老苏送蜀僧去尘之前，必非它人之作，然不见于嘉集，亦不省其何说也。彼欲井中老翁，改颜易服，不使人知，而后篇遽有嫌瘦废弹之叹，何耶？然其言怨而不怒独百世，以俟后贤而不惑，则其用意亦远哉！庆元丁己十月丁丑，新安朱熹观玉山汪季路所藏，而识其后如此云。
　　【晁景迂集】
　　《题东坡诗》：柳子厚诗与陶渊明同流，前乎东坡，未有发之者。《檀弓》，则又东坡窥之以学为文章者。靖康丙午仲冬二十二日，箕山晁说之题。
　　【周益公大全集】
　　《题东坡颍州诗》：东坡以元六年秋到颍州，明年春赴维扬，作此诗。题曰《西湖月夜泛舟》，今集序以《赵德麟饯饮湖上，舟中对月》为题是也。案公在颍仅半年，集中自放鱼长韵而下，凡六十馀诗，历考坡所至岁月，惟颍为少，而留诗反多。盖陈传道、履常、赵德麟、欧阳叔弼、季默适聚于颍，故临别诗云“五君从我游，倾泻出怪珍”。又中间刘景文特来送行，诗云：欧阳赵陈皆我有，岂谓夫子驾复迂。迩来又见三黜柳，共此暖热餐毡苏”自注云：郡中日与叔弼、景贶、履常相从，而景文复至，不数日，柳戚之亦见过，宾客之盛，顷所未有。乃知摅发妙思，罗列于此，抑有由也。堂名聚星，今古相望，使有俗物败人意，如坡所云，其能尔乎？冯吴江轸远示真迹，敬题其后。嘉泰癸亥孟夏九日。
　　【黄庭坚豫章集】
　　《书东坡与蔡子华诗后》：余来青衣，当东坡诗后十一年，三老人悉已下世，或见其儿孙甥侄耳。此邦士人恂恂犹有忠厚之气，盖以前辈多老成耶！子华之孙汝砺持此诗来，时东坡犹在零陵，使人拊卷太息。元符三年九月庚辰天少晴，又欲雨，涪翁书。
　　【吕祖俭大愚叟集】
　　《书东坡访子由倡酬诗，送子长弟行，题其后》：栾城谪居此邦，东坡自黄移汝，由兴国迂道来访栾城，为十日留。兄弟叔侄倡和之诗具皆可考。今相距百馀年，父老犹相传以为盛事，固以人为重，亦以至情所感，自有所不能忘也。予自庐陵蒙恩徙筠，子长第南康秩满，疋马相过，适会予迁居大愚，相与周览二苏墨刻。顾予之兄弟，虽未能仰企前修，然当中和佳时，无官事以相萦，得以携手近郊。而其所留之日，复逾两旬，则其幸会，视昔人益有过焉。其返也，既不能作为诗章以追前作，姑手书东坡来途自兴国归途至奉新，及子由所赋以送之。子由送东坡诗有云“此行千里隔江河，何人更问维摩疾”。自念衰病，寄迹江乡，生还之期，未敢有觊。第归先庐，洒扫松揪，扶持门户，时以尺书，访予死生。庶笃一时相见之情，且慰别后相思之意云。庆元三年二月二十一日，东莱吕子约父书于大愚僧舍。
　　黄山古诗
　　【文献通考】
　　《山谷集》十一卷。《外集》十一卷，《别集》二卷，《山谷编年诗集》三十卷。
　　陈氏曰：黄庭坚鲁直撰，江西所刻诗派，即豫章前后集中诗也。《别集》者，庆元中莆田黄汝嘉增刻。又曰：山谷诗文，其甥洪氏兄弟所编。断自进德堂以后，今《外集》所载数卷，有晚年删去者，故任子渊所注，亦惟取《前集》而已。监丞黄子耕者，其诸孙也。即会粹别集，复尽取其平生诗，以岁月次第编录，且为之谱，今刊板括苍。
　　【黄文献公集】
　　《跋山谷赠元大师诗》：元符二年，公在戌州有《寄题祖元大师》《此君轩诗》明年公自戌州放还，以十二月抵江安。又明年，是为建中靖国元年，公以正月发江安，元师自荣州来送之，故有是作。其诗今载《别集》中，而蜀刻小本，以为祖无大师，盖传录者以元为无，故又讹而为无。幸真迹尚在，可证其误也。
　　【韩元吉南涧集】
　　《跋山谷送徐隐父二诗草》：聂长乐藏山谷二诗，虽属草笔力遒健不苟，前篇用邑令事，后用徐姓事尔，淳熙甲辰，二月既望颍川韩某观。
　　【朱晦庵集】
　　《跋黄山谷诗》：杜子美诗小序有言，虎搪突夔人藩篱者，夔人正谓夔州人耳。而山谷诗乃有虎夔藩之语，今此颂又用触字。按见《灵光殿赋》，自为龙劫貌，元无触义，不知山谷何所据。此卷词笔精丽，而指意所属，未免如李太白所以见讥于王荆公者，览者亦可以发深省矣。
　　【国朝宋濂集】
　　《跋黄山谷赠祖元师诗后》：黔安居士书自绍圣乙亥谪黔中之后，得藏真自序于石扬休家，落笔，顿觉超异，此卷乃召还时所书，居士年已五十七矣。其为妙绝，有不容言者。至若其诗，则为祖元大师而赋。师、和义人、族王氏，能用五行书察人休祥，性尤嗜琴，学之二十年弗厌。构霜钟堂，畜推琴十馀，遇嘉宾至，辄欣然鼓一二曲。或坐此君轩，对竹啸咏。居士尝寄诗题轩中。及闻东还，师自三荣追至泸川饯之。居士嘉其勤，因叠前韵赠焉，夫居士之在中朝卞辈平日以士大夫自居，反不相容。至于摈斥五溪蛮虫延之乡，而师以一浮屠氏，乃能不远七百里而送之，则其尊贤尚德为何如？要不止精于琴学而已也。诗中第五句有“孤臣蒙恩已三命”之言，案居士辞免吏部员外郎，状元符，庚辰自戌州起废。五月复宣德郎监鄂州盐税，十月改奉议郎，签书宁国军节度判官，十二月发火棘道。建中靖国辛巳三月出峡州，始改朝奉郎知舒州。或疑居士之赋是诗，在于辛巳之正月九日辛未，当时仅授二阶，不应前两月遽云三命殊不知，火棘道初发之时，已闻有守舒之擢，第未尝被诏命尔。不然，其和丹杨皓诗，亦未出峡所作，何以有“老作同安守”之句耶？此盖不难知者也。诗序云：并简周彦公。周彦名庠，皇进士梦易之子，师之群从弟程遵诲之门人，七岁能文，后举八行大司成，考定为天下第一，诏旌其门，授潼川府教授。辞，殁谥贤节先生。东坡颍滨及范忠宣公，皆称其人。所著有《冰壶集》二十卷，亦一知名之士。谩附及之。非惟见居士择友之精，而师之昆季清标雅望，足以承居士崇奖之重，庶几览之者有所发哉！杨子云之杨。文宜从手，今改而从木者，其偶误耶？抑或别是一个人耶？
　　【释大□蒲室集】
　　《释大□题黄山谷诗后》：苏子赡荐鲁直，有曰：瑰伟之文妙绝当世，孝友之行追配古人，平生尽书之。其诗与字画，特馀事尔。后鲁直参禅老晦堂，闻桂香悟道，故超然于患难死生之表，而视子赡之论，又大有径庭矣。因观《答任道教授诗》，评之如此。使鲁直复生，必以予言为然。
　　【李壁鹰湖集】
　　《书山谷秋怀八诗后》：山谷此书遒劲而娟秀，与诗皆得意之作也。独未知吕虢州指何人，屡考而莫得云。眉山李某书。
　　陈后山诗
　　【文献通考】
　　《后山集》六卷《外集》五卷。《注后山诗六卷》：陈氏曰：陈思道无已撰，亦于正集中录出入诗派，江西宗派之说，出于吕本中。居仁前辈固有议其不然者矣。后山虽曰：见豫章之诗，尽弃其学而学焉。然其造诣平澹，真趣自然，实豫章之所阙也。
　　又曰：新津任渊子渊注，鄱阳许尹为序。大抵不独注事而兼注意，用工为深。二集皆取前集，陈诗以魏衍集记冠焉。
　　卢载诗
　　【文献通考】
　　《卢载杂歌诗》一卷。
　　陈氏曰：卢载厚元撰，集中有与胡则、钱惟演往来诗。
　　李有庆诗
　　【文献通考】
　　《琴轩集》一卷。
　　陈氏曰：题南荣浪翁李有庆撰，与石昌言、任师中同时。卷末赠答十二绝，阙其六，其曰癸已岁者，殆皇中耶？
　　元章简诗
　　【文献通考】
　　《元章简诗集》十卷。
　　陈氏曰：参政元绛厚之撰。
　　刘景文诗
　　【文献通考】
　　《刘景文集》十卷。
　　陈氏曰：左藏库使知隰州刘季孙景文撰。环庆死事将平之子也。东坡尝荐之。坡在杭，李孙寄诗，有“四海共知霜鬓满，重阳曾插菊花无”之句。其诗慷慨有气，如其为人。
　　【豫章文集】
　　《书刘景文诗后》：刘景文枢密副使，盛文肃公之婿，于先妣安康郡君，尚为丈人行。然景文不以尊属，临我以翰墨文章，见谓亲友。余尝评景文“胸中有万卷书，笔下无一点俗气”。往岁东坡先生守馀杭，而景文以文思副使为东南第三将，东坡尝云“老来可与晤语者，凋落殆尽惟景文可慰目前耳”。身后图书漂散，余亦鬓发尽白，今对此诗，令人气塞。
　　【苏东坡集】
　　《题刘景文诗后》：景文有英伟气，如三国时陈元龙之流。读此诗，可以想见其人。以中寿没于中州，哀哉！昙秀，学道离爱人也，然出诗与余，相对泣下。丁丑正月六日谨题。
永乐大典
卷之九百十七
</div>
    <div class="pagination">
<a href="永乐大典残卷_page29.html">上一页</a><span>...</span><a href="永乐大典残卷_page25.html">25</a><a href="永乐大典残卷_page26.html">26</a><a href="永乐大典残卷_page27.html">27</a><a href="永乐大典残卷_page28.html">28</a><a href="永乐大典残卷_page29.html">29</a><span class="current-page">30</span><a href="永乐大典残卷_page31.html">31</a><a href="永乐大典残卷_page32.html">32</a><a href="永乐大典残卷_page33.html">33</a><a href="永乐大典残卷_page34.html">34</a><a href="永乐大典残卷_page35.html">35</a><span>...</span><a href="永乐大典残卷_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
