<!DOCTYPE html>
<html>
<head>
    <meta charset="UTF-8">
    <title>记纂渊海 - 第 76 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 76 页/共 130 页</h1>
    <div class="content">　　短线无【阙】　　　　富鸡长往家贫客渐稀【姚少监】长江不肯向西流【白乐天】世胄蹑髙位英俊沉下僚地势使之然由来非一朝【左太冲】　在贵多忘贱【曹子建】
　　本朝朱门有遗啄千里来燕【阙】公门冷如水百【阙】饱食有残肉饥食无余菜【阙】先竭是甘井得【阙同上】尺棰当猛虎奋呼而操击徒手遇蚚蜴变色【阙】袒裼而按剑则乌获不敢逼冠胄衣甲据兵而【阙】弯弓杀之矣　利之所在天下趋之是故千
　　金之家欲有所为则百家之市无宁居者【三苏】自下观上无限富贵自上观下无限贫贱【邵尧夫】
　　无可奈何
　　史杨彦询曰譬如人家有子父母所不能制将如之何【晋髙祖】
　　传记夜行者能无为奸不能禁狗使无吠已也【战国策】本朝攻之蹔破而愈坚扑之未灭而愈炽遂至于无可奈何【欧公】天下之患莫大于不知其然而然不知其然而然者是拱手而待乱也【东坡】
　　可已则已
　　史无损于鲁而祗为名　卫喜专公孙免余请杀之公曰事未可知秪成恶名止也　不足以害吴而多杀国士不如已也【并左】
　　祸福倚伏
　　子祸者福之所倚福者祸之所伏孰知其极【老】宋人有好行仁义三年不懈家无故黒牛生白犊以问孔子曰此吉祥也以荐上帝居一年其父无故而盲其牛又复生白犊其父又复令其子问孔子其子曰前问之而失明又何问乎父曰圣人之言先污后合其事未究姑复问之其子又复问孔子孔子曰吉也复教以祭其子归致命其父曰行孔子之言也居一年其子无故而盲其后楚攻宋围其城民易子而食之析骸而炊之丁壮者皆乗城而战死者大半其人以父子有疾皆免及围解而疾俱复【列子】庆者在堂吊者在闾祸与福隣莫知其门【荀】失火而遇雨失火则不幸遇雨则幸也故祸中有福【淮南】祸之所倚反而为福福之所伏还以成祸妖之所见或能为吉祥之降亦或成凶有知祸之为福福之为祸妖之为吉祥之为凶则可与言物类矣【列】
　　史与于青之赏必与于其罚【齐公孙青也左】祸兮福所倚福兮祸所伏忧喜聚门吉凶同域【贾生传】英布少时遇相者曰当黥而王后被刑果为王【史记】窦广国家贫为人所略卖为其主入山作炭寒卧岸下百余人岸崩尽压杀卧者独少君得脱卜曰当侯窦后立封侯【外戚传】朱英谓春申君曰世有无望之福亦有无望之祸【通鉴】
　　传记文种曰皇天祐助前沉后祸为徳基忧作福堂【赵晔吴越春秋】夫郊祀之牛衣之以朱采食之以禾粟非不乐也及其用时鼎镬在前刀爼列后当此之时虽欲还就孤犊宁可得乎【古今乐録】
　　集休咎相乘蹑翻覆若波澜【选君子行】福为祸胎祸作福阶【卢子谅】北叟塞上之翁也马无故亡入胡人吊之翁曰安知非福乎后其马将胡骏马而归人贺之翁曰安知非祸乎后其子骑堕而折臂人吊之曰安知非福乎后胡兵大出丁壮者战死唯子以跛故得父子相保故以北叟知祸福相因倚伏生也【班固幽通赋注】动而得谤名亦随之【韩文公】晋胜鄢陵范燮祈死吴克劲越夫差啓殃【陆宣公】祸福囘环车转毂荣枯反覆手藏钩【同上】
　　本朝魏徴停叔玉婚乃天以祜魏氏房龄之子遗爱因尚主遂为房氏大祸【鸣道集】
　　福少祸多
　　子福轻于羽莫之知载祸重乎地莫之知避【庄】福不盈跳祸溢于世【班孟坚】利轻春露害重冬霜　欢华不满眼咎责塞两仪【韩集】
　　福过祸生
　　史无徳而禄殃将至矣【左】夫徳福之基也无徳而福犹无基而厚墉也其壊也无日矣　宻康公母曰小丑备物终必亡【并国语】乆乗富贵福积为祟【田叔传】贵臣常祸伤于宠也【王符传】
　　转祸为福
　　子子曰中行文子倍道失义以亡其国而能礼贤以活其身圣人转祸为福此谓是欤【家语】失火遇祸中福宋人好善父子无故而盲其后楚攻宋丁壮者死老幼皆止城破皆屠独父子盲得无乘城围解则父子俱视【并淮南】
　　史齐有仲孙之难而获桓公至今赖之晋有里克丕郑之难而获文公是以为盟主【左】韩信坐法当斩信乃仰视滕公曰上不欲就天下何为斩壮士滕公竒其言壮其貌释而不斩与语大恱之言于上以为治粟都尉　蒯通说范阳令曰君急遣臣见武信君君可转祸为福矣【并史记】诡祸为福【西汉武五子传】张苍坐法当斩后解衣肥白如瓠时王陵见而怪其美士乃言沛公救勿斩后以为代相迁为附相【西汉】经载髙宗雊雉之异以明转祸为福之验【汉成纪】圣人转祸而为福智士因败而成功【冯衍传】安禄山讨奚契丹为虏所败张守珪奏请斩之禄山临刑呼曰大夫不欲讨奚契丹耶奈何杀禄山守珪亦惜其骁勇欲活之乃更执送京师【唐太宗】杜兼诬奏李藩于张建封之薨摇动军情上大怒宻诏杜佑使杀之佑素重藩懐诏旬日不忍发因引藩出诏示藩藩神色不变曰此真报也佑曰君谨勿出口吾已宻论用百口保君矣上诏藩诣长安望藩仪度安雅乃曰此岂为恶者耶除授秘书郎【唐徳宗】舒元舆有族子守谦愿而敏元舆爱之从元舆者十年一旦忽以非罪怒之日加谴责奴婢辈亦薄之守谦不自安求归江南元舆亦不留守谦悲叹而去夕至昭应闻元舆收族守谦独免【通鉴唐文宗】
　　集每因祸以禔福亦践危而必安【选吊文】北叟塞上之翁其子骑而折臂人吊之曰安知非福乎后北兵大出丁壮者战死唯翁子以跛故得父子相保【班固幽通赋注】蒯通据鼎耳为齐上客张苍韩信伏斧锧终取将相邹阳狱中以书自活贾生斥逐复召宣室倪寛摈死后至御史大夫董仲舒刘向下狱当诛为汉儒宗此皆瓌伟博辨竒壮之士能自解脱【栁文】知足下遇火灾家无余储仆始闻而骇中而疑终而大喜盖将吊而更以贺也京城人多言足下家有积货士之好亷名者皆畏忌不敢道足下之善独自得之心蓄之衔忍而不出诸口以公道之难明而世之多嫌也一出口则嗤嗤者以为得重赂常与孟防道言而痛之乃今幸为天火之所涤荡凡众之疑虑举为灰埃黔其庐赭其垣以示其无有而足下之才能乃可以显白而不污其实出矣是祝融囘禄之相吾子也则仆与防道十年之相知得开其发策决科者授子而不栗虽欲如向之蓄缩受侮者其可得乎于兹吾有望于子是以终乃大喜也【栁文贺进士王参元失火书】病木斧斤遗【白乐天】本朝孙真人着大风恶疾论曰神仙传有数十人皆因恶疾得仙道何者割弃尘累懐颖阳之风所以因祸而取福也【东坡论一首】李程贞观中试日五色赋初出试杨于陵遇程询其所试于陵谓程曰公今须作状元翌日无名于陵深不平乃于故册子末缮写而斥其名氏携之以诉主文主文叹赏不絶于陵曰当今中若有此赋侍郎何以待之主文曰非状元不可也于陵曰苟如此侍郎亦遗贤矣此乃李程所作亟命取李程所纳卷对不差一字主文因谋之于陵擢为状元【见苏东坡与李廌诗注新唐有日五色事却无出试一段事】
　　祸生所忽
　　经子曰小人溺于水君子溺于口大人溺于民皆在其所防也【记】
　　子隙穴之风轻尘不动毛发不摇及中肌肤以为深疾【列】
　　史子产曰水懦弱民狎而玩之则多死焉【左】祸固藏于微隠而发于人之所忽【司马相如传】堤溃蚁孔气泄针芒【陈忠传】
　　忧祸相仍
　　史草木遭霜者不可以风过【韩安国传】裴寂谓刘文静曰贫贱如此复逢离乱【隋纪】
　　集茫然阮籍途更洒杨朱泣【杜】落陷穽不一引手救反挤之又下石焉【韩】巳抱沉疴冷更贻魑魅忧【孟东野】清羸还对月迟暮更逢秋【李义】羸骨欲消犹被刬疮痕未灭又遭弹【元微之】
　　本朝譬如乗轻车驭骏马冐险夜行而仆夫又从后鞭之岂不殆哉【东坡拟进士对御试策】枯木自少叶不堪经晓霜【栾城】春残已是风和雨更看游人憾落花【山谷】杨文公亿为执政者所恶言事者攻之不已公曰已挤沟壑犹下石而不休方困蒺藜尚弯弓而相射【青箱记】
　　不待増益
　　子华霍之极大沧海之滉瀁其髙不借翔埃之来其深不仰行潦之注【抱朴子】
　　史雕之不増文磨之不加莹【魏文士传】
　　集苟赞其道若誉天地之大褒日月之明非愚则惑【栁文】
　　不待矫揉
　　子鹄不日浴而白乌不日黔而黑【庄】木不待櫽括而直者其性直也【荀】鸟排虚而飞兽蹠实而走蛟龙水居虎豹山处天地之性也　良玉不雕美言不文【子】五玉不染而坚寒冰不磨而朗【抱朴子】
　　集美雅之体无待韦弦【王文宪集】至宝不雕琢【翰文】大圭之质岂待磨砻　良玉虽朴不受采醴泉自甘非有和真色缜宻丹青无自入也美味天成麴糵无所资也【并唐文粹】本朝金沉羽浮盖有常性【类要】就死之牛见之而不忍入井赤子覩之而惕牧人厚方苞之苇稚子闵方雏之雉当其情动于中葢有所自【鸣道集】天力自然不施胶筋【东坡】
　　不待拟议
　　子两木相摩而燃金火相守而流圎者常转窽者常浮自然之势也【淮南子】
　　史雷霆之所击无不摧折者万钧之所压无不靡灭者【贾山传】禇碧曰冰炭不言而冷热之质自明者以其有实也【魏文纪】
　　集近火固宜热履冰岂无寒【君子行】楩楠出地知为栋梁凤凰在殻知摩云霄【髙达夫】凤凰芝草贤愚皆以为美瑞青天白日奴隷亦知其清明【韩】
　　本朝如炊之无不熟种之无不生也【东坡】
　　自有定价
　　集毛嫱西施善毁者不能蔽其好【四子讲徳论】称谓一立古先圣贤所不敢移【刘賔客】精金百链良骥千金【唐文粹】本朝鬻千金之璧者不之于肆而愿观者塞其门观者叹息而主人无言焉非不能言知言之无加也【东坡上曹丞相书】文章如金玉各有定价先后进相汲引因其言以信于世则有之矣至其品题髙下盖付之众口决非一夫所能抑【东坡答毛滂书】欧阳公言文章如精金美玉市有定价非人所能以口舌贵贱也【东坡答谢师民书】蓝田生美玉未琢价连城【山谷】
　　不可浅量
　　经汲养而不穷愈汲愈生【易】齐大饥黔敖为食于路以待饿者而食之有饿者袂葺履贸贸然来黔敖曰嗟来食其目而视之曰予惟不食嗟来之食以至于斯也从而谢焉终不食而死【记】
　　子子贡南游于楚过汉隂见一丈人方为圃畦凿隧而入井抱瓮而出灌用力多见功寡子贡曰凿木为机后重前轻挈水若抽其名为橰圃老曰闻有机事必有机心吾非不知羞不为也【庄子】见虎一文不知其武见骥一毛不知善走　行一棋不足以见智弹一不足以见悲【淮南子】故九州不可顷亩也八极不可道里也大山不可丈尺也江海不可斗斛也【淮南子秦族训】不可以黔娄原宪之贫而谓古者无陶朱倚顿之富不可以无盐宿瘤之丑而谓在昔无南威西施之美　王莽引典坟以饰其邪不可谓儒者皆为簒盗也相如因鼔琴以窃文君不可谓雅乐主于淫佚也【并抱朴子】
　　史赵有处士毛公隠于博徒薛公隠于卖浆家【周赧王纪】始孟尝君列此二人【鸡鸣狗盗】于賔客賔客尽羞之及孟尝有秦难卒此二人捄之【孟尝君列传】韩安国坐法狱吏田甲辱安国安国曰死灰独不复燃乎即溺之居无防韩安国为梁内史【前汉书】毛遂从平原君合从十九人相与笑之后至楚卒定从而归【史记】毛义家贫以孝行称南阳张奉慕其名往之坐定而府檄适至以义守令义捧檄而入喜动顔色奉心贱之及义母死后举贤良徴不至张奉叹曰贤者固不可测往日之喜乃为亲屈也【后汉】器博者无近用【宋传】安静之吏日计不足月计有余　王导因事就功虽无日用之益而嵗计有余【晋元帝纪】庸可以水旱而累尧汤乎【蔡邕传】魏舒不为乡亲所重后为将军钟毓长史毓每与参佐射舒常为画筹而已后遇射人不足以舒满数舒容范闲雅发无不中举坐愕然莫有敌者毓曰吾之不足以尽卿才有如此射矣【魏元纪】王湛初有隠徳人莫能知兄弟宗族皆以为痴兄子济轻之甞诣湛见床头有周易济请言之因剖析理微妙而有竒趣皆济所未闻武帝亦以湛为痴见济辄问之济曰臣叔殊不痴王敬则母常谓人云敬则应得鸣鼓角人笑之曰汝子得为人吹角可矣后果封侯给鼔吹【齐书】曹景宗大破魏军振旅凯入帝于华光宴饮因令左仆射沈约赋韵景宗不得韵意色不平啓求赋诗帝曰卿技能甚多人才英拔何必止在一诗景宗已醉求作不已诏令约赋韵已尽唯余竞病二字景宗便操笔斯须成其辞曰去时儿女悲归来笳鼔竞借问行路人何如霍去病帝欣然不已约及朝贤惊嗟竟日诏令上史【梁书】陈庆之曰吾始以为大江以北皆戎狄之乡比至洛阳乃知衣冠人物尽在中原非江东所及也【髙祖】魏游雅曰昔崔司徒谓髙生丰才博学所乏者矫矫风节耳余亦以为然及司徒得罪诏防临责声嘶股栗殆不能言髙子独敷陈事理辞义清辨音韵髙亮人主为之动容听者无不神耸此非矫矫者乎【髙生乃髙允】封常清少孤贫细瘦纇目一足偏短求为髙仙芝傔不纳常清日仙芝出入不离其门凡数十日芝不得已留之防达奚部竒之仙芝为节度使即署常清判官【唐元宗】桑维翰随事裁决初若不经思虑人疑其疎略退而熟议之终亦不能易也【五代晋髙祖】
　　传记张华见禇陶语陆平原曰君兄弟龙跃云津顾彦先凤鸣朝阳谓东南之宝已尽不意复见禇生陆曰公未覩不鸣不跃者耳【世说中】凤凰初起也环二十歩之雀喔咿而笑之及升阳一诎一信展转云间藩篱之雀超然知不及逺矣士褐衣未甞饱也世俗之士即以为羞耳及其出则定庙议用则延民命世俗之士超然自知不及逺矣【韩诗外传】
　　集夫鲲之为鱼也潜碧海泳沧溟沈鳃于渤海之中掉尾乎风涛之下而濠鱼井鲋自以为可得而齐焉鹏之为鸟也刷毛羽恣饮啄戢翼于天地之间宛颈乎江海之畔而双鳬乗鴈自以为可得而防焉及其羽化垂天抟风九万振鳞横海击浪三千宁能借翰于桑榆假力于在藻资江滨涓流之水待堀堁尘之风哉【骆宾王】人之难知尧舜所病胡可以一训一语而谓尽其能哉【陆宣公】勿言分寸铁善用乃长兵【白乐天】
　　本朝尽道满城无国艳不知朱戸锁婵娟【临川】刘中山谓王曽曰状元试三塲一生吃着不尽曽曰平生之志不在温饱【东轩笔録】
　　不可损益
　　子单父一嵗之麦于鲁不加强丧之不加损【家语】举世而誉之不加劝举世而非之不加沮【庄】天下之水莫大于海万川归之不知何时止而不盈尾闾泄之不知何时已而不虚【秋水篇】注焉而不满酌焉而不竭　禹之时十年九潦而水不加益汤之时八年七旱而涯不加损【并庄子】不能毁山之一毛【列汤问】富贵不足以益卑贱不足以损【荀哀公篇】不为尧存不为桀亡【荀】毁誉之于已犹蚤防之一过也　渴饮河水腹满而河水不为之竭【并淮南子】尧舜在上虽有十桀不能乱者势治也【韩子】
　　史江湖之崖渤海之岛羣鴈集不为之多双鳬飞不为之少【雄传】九牛亡一毛【司马迁】譬犹钟山之玉泗滨之石累珪璧不为之盈采浮磬不为之索【蔡邕传】譬犹衡阳之林岱隂之麓伐寻抱不为之稀蓺拱把不为之数【崔骃传】尘加岱嵩霜集淮海虽未有益不为损也【后杨伦传】如彼白圭质无尘防清不増洁浊不加染【袁宏三国名臣序】虞仲翔美宝为质雕磨益光不足以损【三国虞翻传】唐段志冲曰尺雾障天不亏其大寸云防日何损于明【唐纪】
　　传记鸿鹄髙飞冲天然其所恃者六翮耳夫腹下之毳背上之毛増去一把飞不为髙下【刘向】子贡曰臣誉仲尼如两手捧土而附泰山其无益明矣臣不誉仲尼如两手把泰山无损亦明矣【韩诗外传】一室之中益一人烛不为益明去一人烛不为益暗【烈女传】
　　集青蝇不能秽垂棘邪论不能惑孔墨【四子讲徳论】行潦暴集江海不以为多防鱓并迯九罭不以为虚是以许由匿尧而深隠唐氏不以衰夷齐耻周而逺饿文武不以卑【同上】百川注东海东海无虚盈泥滓不能浊澄波非益清【韦应物】淮济之清有玷焉若秋毫固不为病　日月之蚀大圭之瑕曷足以伤其明黜其宝哉　秽者自秽不足以害吾洁狭者自狭不足以害吾广幽者自幽不足以害吾明【并栁文】落一星伐一树不足以损天地光辉　如大仓之稊米委一粒于万钟　誉之所不能益者毁不能损荣之所不能动者辱不能加利之所不能动者害不能婴【并唐文粹】俾吾为秋毫之杪吾亦自足不见其小俾吾为泰山之阿吾亦无余不见其多　终年汲引絶不耗复不盈【元稹】
　　不可比谕
　　经观天下之物无可以称其徳者【记】
　　子泽及万世而不为仁长于上古而不为夀覆载天地雕刻众形而不为巧【庄】千里之逺不足以举其大千仭之髙不足以极其深【秋水】在太极之先而不为髙在太极之下而不为深先天地生而不为乆长于上古而不为老【庄子】
　　史庄周其言洸洋自恣王公大人不能器之　深者入黄泉髙者出苍天大者含元气纎者入无伦【雄传】王戎常目山涛如璞玉浑金人钦其宝莫能名其器【晋王戎传】集昭乎日月不足为明崒乎泰山不足为髙巍乎天地不足为容【韩伯夷颂】洁乎瑾瑜不足为其珍芬乎兰茝不足为其秀【皮日休】确然金石不足以为坚澹然冰玉不足以为润　云烟绵联不足为其态也水之迢迢不足为其清也春之盎盎不足为其和也秋之明洁不足为其格也风樯阵马不足为其勇也时花美女不足为其色也荒园陊殿梗莽丘陇不足为其恨怨悲愁也鲸呿鼇掷牛鬼蛇神不足为其虚荒诞幻也【并唐文粹】通塞若水变化若龙动之谓道非可以一善称非可以一行目【湜】本朝天子有道其徳不可得而名辅相有徳其才不可得而称故汉之文景纪无可书之事唐之房杜传无可载之功【除吕大防尚书左仆射制】譬夫天地之妙造化万物动者植者无细与大不见痕迹自极其工【欧公墓文】
　　分量不同
　　经厚于仁者薄于义亲而不尊厚于义者薄于仁尊而不亲【记】譬之宫墙赐之墙也及肩闚见室家之好夫子之墙数仭不得其门而入【语】
　　子天之道损有余补不足人之道损不足奉有余【老】公仪伯以力闻周宣王聘之曰女力何如曰臣力能折春螽之股堪胜秋蝉之翼王曰吾力能裂犀兕之革曳九牛之尾犹憾其弱【列子】上古有大椿者以八千嵗为春秋杇壤之上有菌芝者生于朝死于晦春夏之月蠓蚋者因雨而生见阳而死溟海有鱼焉其广数千里其长称焉其名为鹏翼若垂天之云江浦之间生麽虫其名曰焦螟羣飞而集于蚊睫弗相触也栖宿去来闻勿觉也【列汤问】宋元君将图画众史皆至防笔和墨在外者半有一史后至者儃儃不趋受揖不立因之舎公使人观之则解衣槃礴　孔子谓子路曰水行不避蛟龙者渔父之勇也陆行不避兕虎者猎夫之勇也白刃交于前视死若生烈士之勇也【并庄】大智闲闲小智间间夫子步亦步夫子趋亦趋夫子驰亦驰夫子奔逸絶尘而囘瞠乎若后矣【田子方篇】塪井之蛙谓东海之鼈曰井干之乐至矣东海之鼈左足未入而右膝已絷【秋水篇】鹏圗于南溟水击三千里抟扶摇而上者九万里蜩与鸠决起而飞枪榆枋斥鷃腾跃而上不过数仭而下翺翔蓬蒿之间【逍遥游篇庄子】轻死而暴是小人之勇也　君子能则寛容易直以开导人不能则恭敬蹲绌以畏事人小人能则倨傲辟伪以骄溢人不能则妬嫉怨诽以倾覆人　楚王有白猨自射之则抟矢而熙使养由基射之始调弓矫矢未发而猨拥柱号矣【淮南子】泰山之与丘垤河海之与行潦【孟】仲尼之道犹四渎也经流中国终入大海他人之道者西北之流也纲纪夷貉或入于沱或沦于汉【子】良马不待策錣而行驽马虽两錣之而不能进【淮南子】许由独善其身太公兼利天下【孔丛子】众木不能法松柏诸虫不能学鹤【抱朴子】明之所及虽隂幽夜之地毫厘芒发之物不以为难焉茍所不逮者虽日月丽天之炤灼嵩岱干云之峻峭犹不能察焉【微防论篇】虎豹之所余乃狸鼠之所争也陶朱之所弃乃原顔之所无也【祛惑论】瓦盎木柸比门所饶金觞玉爵万家无一【枹朴子】江河之流烂胔漂尸纵横接连而人饮之者量大故也盆盂之水鼠尾一曳必呕吐而弃之者量小故也【刘子】子游治武城仲尼发割鸡之叹尹何为邑宰子产出制锦之谏　师旷对晋平公曰少而学者如日出之光壮而学者如日中之光老而学者如秉烛夜行【説苑】
　　史子皮曰君子务知大者逺者小人务知小者近者子文治兵于暌终朝而毕不戮一人子玉复治兵于蒍终日而毕鞭七人贯三人耳【并左】愚者昧于成事智者观于未形【史记赵世家】故以诈遇诈犹有巧拙焉以诈遇齐譬之犹以锥刀堕太行山也【通鉴】子产治郑民不能欺子贱治单父民不忍欺西门豹治邺民不敢欺【滑稽传】故以桀诈桀犹巧有幸焉以桀诈尧譬之以卵投石以指挠沸若赴水火入焉焦没耳【通鉴】工人之用钝器也劳筋苦骨终日矻矻及巧冶铸干将莫耶清水淬其锋越砥敛其锷水断蛟龙陆抟犀革　荷旃被毳者难与道纯绵之丽宻藜茹糗者不足与论太牢之滋味【并王褒传】小智自私贱彼贵我达人大观物亡不可【贾谊传】度长絜大比权量力不可同而语【项籍传】盲者不见咫尺而离娄烛千里之隅【扬雄传】男虽贱各为其家阳女虽贵各为其国隂【杜邺传】上智不处危以侥幸中智能因危以为功下愚安于危以自亡【吴汉传】智者顺时而谋愚者逆理而动【朱浮传】智者顺以成徳愚者逆以取害　管宁与华歆共锄菜见地有金宁锄不顾与瓦石无异歆捉而掷之人以是知其优劣【东汉】费祎为尚书令传以朝脯听事其间接宾客饮食嬉戏加之博奕每尽人之欢董允代祎旬日之中事多停滞【蜀志】桓温来朝或云欲诛王谢谢安神色不变坦之流汗沾衣倒执手版【晋纪】或谓华谭曰谚言人之相去如九牛毛宁有此理乎谭对曰昔许由巢父让天子之贵市道小人争半钱之利此之相去何啻九牛毛也【华谭传】魏主执任城勰手曰二曹以才名相忌吾与汝以道徳相亲【明纪】顾恱之与简文帝同年而发早白帝问其故对曰松柏竒姿经霜犹茂蒲栁常质望秋先零【晋书本传】顔峻谢庄为吏部尚书时人语曰顔峻嗔而与人官谢庄笑而不与人官【宋书】齐神武令诸子各理乱丝帝独抽刀斩之曰乱者须斩【文宣纪】松柏孤生劲特无所因倚女萝弱不能立必附他木【徳裕传】正人如松柏独立不倚邪人如藤萝非附他物不能自起【唐太宗】李晟为其子请昬于延赏不许晟谓人曰武夫性快释怨于杯酒间则不复贮胷中矣非如文士难犯外虽和解内蓄憾如故乌得无惧【唐徳宗】土城竹马童儿乐也饰金翠罗绮妇人乐也贸迁有无商贾乐也髙官厚秩士大夫乐也战无前敌将帅乐也四海宁一帝主乐也【西域马耆传】
　　传记君子得时如水小人得时如火【说苑】郭林宗曰奉髙之器譬诸汍滥虽清而易挹叔度汪汪如千顷波澄之不清挠之不浊不可量也　夏侯太初甞倚柱作书时大雨霹雳破所倚柱衣服焦燃神色无变书亦如故宾客左右皆跌荡不能住【并世说】杨脩为丞相曹操主簿至江南读曹娥碑上八字问脩脩曰知之操曰待朕思之行三十里乃得之令脩解脩曰黄绢色丝絶字幼妇少女妙字外孙女子好字韲臼受辛辞字操曰一如朕意俗云有智无智校三十里【裴啓林】孔子曰仁义动君子财色动小人【乐动声仪】鲁有男子独处于室隣人嫠妇又独处于夜暴风雨至而室壊妇人趋而托之男子闭户而不纳曰吾闻之男女不六十不同居今子幼吾亦幼不可以纳子妇人曰子何不若栁下恵然妪不逮门之女国人不称乱男子曰栁下恵固可吾则不可【毛公诗传】
　　集尺泽之鲵岂能与鲲鱼量江海之大藩篱之鷃岂能与凤凰料天地之髙哉【楚辞】犨麋之与子都培蝼之与方壶【左太冲魏赋】彼桑榆之末光逾长庚之初辉【同上】鹪鹩巢于蚊睫大鹏弥乎天隅【张华鹪鹩赋】一飞冲青天旷世不再鸣安与鹑鷃徒翩翩戏中庭【晋阮步兵诗】驽蹇之乗不骋千里之涂燕雀之俦不奋六翮之用【班叔皮论】巢许四海商贾争一钱【曹植乐府歌】众星罗青天朗者独有月【李太白】雀鸣朝营食鸟鸣暮求羣独有知时鹤虽鸣不縁身【韩文】内不足者急于人知霈焉有余厥闻四驰　今人适数百里出门惘惘有离别可悯之色持被入直三省丁宁顾婢子语刺刺不能休今子使万里外国独无防微出于言面岂不真知轻重大丈夫哉　不善为斵血指汗顔巧匠旁观缩手袖间不知言之人乌可与言知言之人黙焉而其意已传彊者必怒于言懦者必怒于色【韩文】不矍矍于进取不施施于得丧左弦右壶乐以终日与夫拳拳恐悸谄负义得之拘拘荣不羞愧以终其身而不能止者不独优乎【栁】君子宜于上不宜于下小人宜于下不宜于上　达士如弦直小人似钩曲【杜工部】智士日千虑愚夫唯四愁【孟东野】君子山岳定小人丝毫争　驽蹄顾摧秣逸翮遗稻梁　君子芳桂性春荣冬更繁小人槿花心朝在夕不存百草短长出众禽髙下鸣【元微之】圣人莹其心而窒其谤是以能照天下之理故其心清而定愚者负其心而薄于外是以闭天下之理故其心尘而结【皇甫湜】项籍阬秦降卒二十万其于防虞亦已甚矣汉髙豁达大度天下之士至者纳用不疑其于备虑可谓疎矣然而项氏以灭刘氏以昌蓄疑之与推诚其効固不同也【陆贽】状貌羣分头角万殊【皇甫湜】务鸠敛而厚其帑税之积者匹夫之富也务散发而收其兆庻之心者天子之富也【陆宣公】屠羊于肆适味于众口也攻玉于山知于独见也贪日得则鼔刀利要嵗计而韫匵多　灵芝蓬满与百果齐折然煌煌翅翅出乎其类【刘宾客】彼如君子心秉操贯冰霜此如小人面变态随炎凉　椿夀八千春槿花不经宿　葵枯犹向日蓬断即辞春　因指尘土下蜉蝣良可悲不闻姑射上千嵗冰雪肌　彼为葅醢机上尽此作鸾凤天外飞【并白乐天】鹰饥常啄腥凤饥亦待琼　顔囘箪瓢才自给肥浓不到口年不登三十张苍染爱浩无际妾媵倾后房竟夀百余嵗　鹏背负天尾曳地云泥不可得同游【并张说之】蟪蛄宁与雪霜期贤哲难教俗士知【杜牧之】君子宁小穷而大达小人宁小达而大穷【程晏】静者多便夜豪家不见愁【姚少监】逸足期千里穷鳞渴一【张承吉】智士役千虑达人轻百忧【许用牧文】以至愚而对至圣以极卑而对极尊徒思自彊不可得也小物无大志【唐文粹】兰蕙虽可懐芳香与时息岂如凌
　　霜叶嵗暮蔼顔色【韦应物】圣人之道犹坦途诸子之道如斜径【皮日休】
　　本朝昔阎立本始以文学进身卒画师之耻余谓不然谢安石欲使王子敬书太极殿榜以韦仲将事讽之子敬曰仲将魏之大臣理不必再若然者有以知魏徳之不长也使立本如子敬之髙其谁敢以画师使之阮千里善弹琴无贵贱长幼皆为弹神气冲和不知向人所在内兄潘岳使弹终日达夜无忤色识者知其不可荣辱也使立本如千里之达其谁能以画师辱之【书宋象先画后】翟公之客负公于死生贵贱之间而公之士叛公于瞬息俄顷之际翟公罪客而公罪已与士益厚贤于古人逺矣【东坡勤上人诗集叙公谓欧公也】昔者夫子防洁而不为异众之行勇敢而不为过物之操孝而不徇其亲忠而不犯其君凡此者是夫子之全也原宪防而至于贫公良孺勇而至于鬬曽子孝而徇其亲子路忠而犯其君凡此者是数子之偏也【上韩太尉书】昔唐太宗以干戈之事尚能起李靖于既老而穆宗文宗以晏安之际不能用裴度于未病治乱之効如斯可见【赐文彦博求致仕不允批答】小人以位为宠求之而不可得君子以宠为忧推之而莫能去【赐尚书右丞相胡宗允辞免不允诏】君子之难知如麟凤色斯举矣翔而后集况可麾而却之乎小人之易进如蛆蝇腥羶所聚一息千万况可招而来之乎【论周撞檀议配享劄子并东坡】富人事纷华防绣光翻座贫者媿不能防挚出舂磨　君如大江日千里我如此水千山底　达人千钧弩一弛难再斡下士沐猴冠已系犹跳骡　乃知贤达与愚陋岂直相去九牛毛　达人友四海曲士守一乡　凤凰览徳辉遂引不待遣鷾鸸【燕子】恋庭宇倐忽来千转　有如市倡抹青红妖歌嫚舞儿童谢家夫人淡丰容萧然自有林下风【并东坡】古之君子不用于世必寄于物以自遣阮籍以酒嵇康以琴阮无酒嵇无琴则其食草木而友麋鹿有不安者矣独顔氏子饮水啜菽居于陋巷无假于外而不改其乐此孔子所以叹其不可及也　众皆以力事君公独以道则难留　秋鸿一何乐空际乗风飞秋虫一何忧壁间终夜悲秋风坐见蒲栁质嵗晏惟有松柏垂　滚滚河渭浊皎皎江汉清【并栾城】大小穷鹏鷃短长见椿槿　我诗如曹郐浅陋不成邦公如大国楚吞五湖三江【并山谷】太阿无前锋不缺鈆刀不堪供一切【后山诗】赐墙及肩人得视公才槃槃一都市有斗筲之量者有钟鼎之量者有江河之量者有天地之量者斗筲之量固不足筭若钟鼎江河者亦已大矣然满则溢也唯天地之量无得而损益焉非圣人孰能当之　大抵为名者只是内不足内足者自无意为名　冰与水精非不光比之玉自是有温润含蓄气象无许多光也　譬如积水于万仭之源一日决之滔滔汨汨直至于海其源深也若夫潢潦之水乍流乍涸终不能有至者其源浅也【并鸣道集】韩魏公性务容小人善恶黒白不太分故小人忌之亦少如范富欧阳常欲分君子小人故小人忌怨日至【遗书】韩魏公曰吕申公以进贤自任恩归于已时士皆出其笼络独欧范尹旋收旋失之终不受其笼络圣人之道如天地天地之间靡所不有众人之道如
　　山川如陵谷鸟兽如草木如虫沙各尽其分不知其外天地则无不包也无不徧也【并遗书】司马温公曰夫功名之际人臣之所难处如髙帝所称者三杰而已淮隂诛夷萧何械系非以履盛满而不止耶故子房托于神仙遗弃人间等功名于外物置荣利而不顾所谓明哲保身者子房有焉【髙帝纪】有献狄梁公画像及告身十余通诣狄青以为青之逺祖青谢遣还之比之郭崇韬哭子仪之墓青所得多矣【笔谈】如汉汲黯萧望之李固吴张昭唐魏郑公狄仁杰皆以身狥义招之不来麾之不去正色而立于朝则豺狼狐狸自相吞噬故皆能消祸于未形救危于将亡使皆如公孙丞相张禹胡广虽累千百缓急岂可望哉【王元之画像传】青松守节见临危正色凛凛不可犯芭蕉芰荷不足数狼籍徒能汚池槛【欧阳】新进之士喜勇锐老成之人多持重【同上】夫穷天下之物无不得其欲者富贵者之乐也【浮槎山水记】他人磨砻争出圭角公独浑然不见其璞【祭朝天上文】万物各有被无心独浮尘　贵贱同为一丘土圣贤独如星日垂【并欧阳】人能百嵗自古稀松得千年未为老【临川】松苗地合分髙下鳬鹤天教有短长　短羽卑飞已心于枚粒隂虬自跃思逺耀于风云【并同上】
　　好恶不同
　　子周文嗜不美之菹不以易太牢之滋味魏明好椎凿之声不以易丝竹之和音【抱朴子辨问篇】
　　集人各有好尚兰荪蕙之芳众人所好而海畔有逐臭之夫咸池六茎之发众人之所共乐而墨翟有非之之论【曹子建书】居欢惜夜短在戚怨宵长【选情诗】众心爱金玉众口爱酒肉何此溪上翁饮瓢亦已足【白乐天】昔齐王好竽有求仕于齐者操瑟而往三年不得入叱曰吾鼔瑟能使鬼神惊客骂之曰王好竽而子鼓瑟虽工如不好何【韩文】
　　趋向不同
　　经近而不相得者志各有所存也【易略例】作徳心逸日休作伪心劳日拙　吉人为善惟日不足防人为不善亦惟日不足【并书】
　　子伯夷死名于首阳之下盗跖死利于东陵之上　众人重利防士重名贤士尚志【并庄子】为尧舜则常安荣为桀跖则常危辱【荀子辱论】先义而后利者荣先利而后义者辱荣者常通辱者常穷通者常制人穷者常制于人材慤者常安利荡悍者常危害安利者常乐易危害者常忧险乐易者长夀忧险者常夭折　君子道其常小人道其恠【并荀】螾无爪牙之利筋骨之彊上食埃土下饮黄泉用心一也蟹六跪而二螯非虵蟺之穴无所寄托者用心躁也【劝学篇】诚信生神夸诞生惑【不茍篇】君子敬其在己者而不慕其在天者小人错其在己者而慕其在天者【天道篇并荀子】春女思秋士悲　渔者走渊木者走山　今从箕子视比干则愚矣从比干视箕子则卑矣从管晏视伯夷则戅矣从伯夷视管晏则贪矣趋舎相非其欲相反而各乐其务将谁使正之【齐俗训并淮南子】防者常乐无求贪者常忧不足【文中子】儿童之所喜者乃耆耄之所非耳目之所娱者乃心虑之所疾【亢仓子】市井相与言则以财与利先生相与言则以仁与义【子】
　　史子罕曰我以不贪为宝尔以玉为宝【左】争名者于朝争利者于市【战国策】叔孙通徴鲁三十余生鲁有两生不肯行【叔孙通传】陈遵常谓张竦足下讽诵经书苦身自约不敢差跌而我放意自恣浮湛俗间官爵功名不减于子而差独乐顾不优耶竦曰人各有性长短自裁子欲为我亦不能吾而效子亦败矣虽然学我者易持効子者难将吾常道也【前汉本】山林之士往而不能反朝廷之士入而不能出【前王吉赞】夫皇皇求财利常恐不能化民者大夫之意也【汉武帝纪】孔奋为武都郡丞从窦融入朝诸守令财货连毂弥竟川泽唯奋无资单车就路【汉光武纪】务广地者荒务广徳者强有其有者安贪人有者残【同上】韦彪曰忠孝之人持心近厚锻链之吏持心近薄【东汉本传】贵清净者以席上为腐议求名实者以柱下为诞辞【王符传】郗愔遗桓温牋欲共奬王室请督所部出河上愔子超为温参军取视寸寸毁裂乃更作愔牋自陈非将帅才不堪军旅老病乞闲地自养劝温并领已所统【晋海西公纪】或与世同尘随波澜而俱逝或违时矫俗望江湖而独往马枢曰贵爵位者以巢由为桎梏爱山林者以伊吕为管库求名实则刍芥柱下之言翫清虚则糠粃席上之说【陈本传】
　　传记孔子曰丘死之后商也日益赐也日损商也好与贤己者处赐也好说不如己者【说逺杂言】
　　集务光让天下商贾竞刀锥【陈子昂】防者憎贪信者疾伪智不为愚者谋勇不为怯者死趋向之反也【同上】雕鹗乗时去骅骝顾主鸣【杜诗】虚白髙人静喧哗俗累牵【同上】少年乐新知衰暮思故友【韩文】防河而下茍不止虽有疾迟必至于海如不得其道虽疾不止终莫得而至焉【同上】穷居而野处升髙而望逺坐茂树以终日濯清泉而自洁采于山美可茹钓于水鲜可食起居无时惟适之安伺于公卿之门奔走于形势之途足将进而趦趄口将言而嗫嚅处汚秽而不羞触刑辟而诛戮侥幸于万一老死而后止者其于为人贤不肖何如也【韩文】君作出山云我为入笼鹤【白乐天】巢许终身隠萧曹到老忙　鲸吞蛟鬬波成血深涧游鱼乐不知　兽乐在山谷鱼乐在波池虫乐在深草鸟乐在髙枝【同上】花开蝶满枝花落蝶还飞惟有旧巢燕主人贫亦归【唐于渎诗】公孙为丞相开东阁以延贤及公孙贺刘屈牦时壊为马廏【白帖】恶木人皆息贪泉我独醒【温飞卿】夸者死权烈士狥名贪夫溺财【同上】还如舟与车奔走各异程【姚少监】彼则趦趄于卿士之门我则婆娑于圣贤之域彼则巾车于名利之肆我则冠屦于文史之囿【皇甫湜】君登青云去予望青山归【孟浩然】骐骥思北首鹧鸪愿南飞【孟东野】智者尚谋愚者所不听勇者狥死怯者所不从【陆贽】云龙井蛙势不相见【刘賔客】贪夫蚁旋磨冷官鱼上竿【冷齐夜话】小人之爱君取快于一时非如忠臣之爱君以安社稷为恱者也【栾城集】隔壁闻钏声而欲心动安得不谓破戒金银合沓朱紫骈阗而心不起安得谓之破戒徐君郁郁涧底松陈君落落堂上栋涧深松茂不遭伐堂毁栋折伤其躬二人出处势不合譬如日月行西东【同上】
　　真伪不同
　　史季文子妾不衣帛鲁人以为美公孙身服布被汲黯讥其多诈事实未殊而毁誉别议【东汉王良传】裴旻守北平多虎旻善射一日得虎三十一休山下有老父曰此彪也稍北有真虎将军遇之且败旻不信怒焉趋之见虎出林薄中小而猛据地大吼旻马辟易弓矢皆堕自是不复射【新唐书】
　　本朝悖徳之威虽猛而人不畏非徳之明虽察而人不服惟从容于几席之上而其威折冲于万里之外退居于家而人敬之如在廊庙可不谓徳威乎【东坡徳威堂铭公谓文潞公也】
　　所见不同
　　经仁者见之谓之仁智者见之谓之智【易】知我者谓我心忧不知我者谓我何求　惟此哲人谓我劬劳维彼愚人谓我宣骄【并诗】昔者顔叔子甞独处于室隣之嫠妇又独处于室夜暴风雨至室壊妇人趋而至顔叔子纳之而使执烛放乎旦而薰尽缩屋而继之自以为避嫌之不审矣若其审者宜若鲁人有男子独处于室隣之嫠妇又独处于室夜暴风至而室壊妇人趋而托之闭户而不纳【诗注】
　　子自其异者眡之肝胆楚越也自其同者眡之万物皆一也【庄】古之所谓志者非轩冕之谓也今之所谓志者轩冕之谓也【缮性篇】子路拯溺而受牛谢孔子曰鲁国必好救人于患子贡赎人而不受金于府孔子曰鲁国不复赎人矣子路受而劝徳子贡让而止善【淮南子】老子曰治大国若烹小鲜为寛裕者曰无数挠为刻削者曰致其咸酸而已矣
　　史王孙圉聘于晋赵简子问曰楚之白珩为宝防何曰楚之所宝者曰观射父能作训辞又左史倚相能通训典此楚国之宝也若夫白珩先王之玩也何宝之为【国语楚语】梁王曰寡人有径寸之珠照车前后十二乗者十枚王亦有宝乎齐威曰寡人所以为宝与王异有四臣【擅子种首盻子黔夫】将以照千里岂特十二乗哉梁王慙【齐世家】贤者诚重其死奴妾贱人感慨而自杀【前栾布传】陈登见吕布曰登见曹公言养将军譬如养虎当饱其肉不饱则将噬人公曰不如卿言譬如养鹰饥即为用饱则飏去【东汉】孙宝曰周公上圣召公大贤犹不相说【孙寳传】太子见帝勤劳不息承间谏曰愿頥爱精神优游自宁帝曰我自乐此不为疲也【汉光武】监军之计在于持牢而非见时知几之变也【汉献帝】谢太傅庭中夜坐月色无玷叹以为佳谢景重率尔曰景谓不如微云防缀太傅曰卿居心不浄乃欲滓秽太清【晋书】谢万曰三郄谄于道三何佞于佛【同上】求名实则刍芥柱下之言翫清虚则糠粃席上之说【陈书马枢传】崔羣曰人皆以天宝十四年安禄山反为乱之始臣独以为开元二十四年罢张九龄专任李林甫此理乱之所分也【唐书】周公拥孺子而召公疑之周公之心召公则不知之【新唐书新罗赞】史肇曰安定国家在长枪大剑安用毛锥王章曰无毛锥财赋何从可出【周太祖纪】
　　集武王周公圣人也率天下之贤士与天下之诸侯而往攻之未甞闻有非之者也彼伯夷叔齐者乃独以为不可殷既灭矣天下宗周彼二子乃独耻食其粟饿死而不顾繇是而言夫岂有求而为哉信道笃而自知明也【韩文伯夷颂】太史公父名谈故公史记无谈字季布传改赵谈作赵同范父名泰故后汉无泰字郭泰郑泰皆作太字李翺父名楚金故为文皆以今为此韩愈为李贺作讳辨持言在不称徴之说故愈父仲卿未甞讳焉曹志植之子泰议去干植不强不讳植字三国志犹不讳其君名云功以权成长斥孙权之名也【孔氏杂说】
　　本朝老者觉时速闲人知日长日月本无情人心有闲忙【欧公】陈抟谓钱若水有仙骨麻衣道者曰此人但能于急流中勇退耳　人皆种榆栁坐恃十亩隂我独种松柏守此一寸心　嵗换儿童喜还伤老大心　嵗熟田家乐秋风客自悲【并东坡】白乐天诗曰无事日月长不羁天地濶此达者之词也孟东野诗曰出门即有碍谁谓天地寛此褊狭者之词也【青箱杂记】朝廷初行新法康节门生故吏仕宦四方者皆欲投劾而归以书问康节答曰正贤者所当尽力之时新法固严能寛一分则民受一分之赐投劾流去何益【言行録】伊川与君实语终日无一句相合【鸣道集】
　　所遇不同
　　子百年之木破为牺尊青黄而文之其断在沟中比牺尊于沟中之断则美恶有间矣　木以不材终其天年鴈以不材死【并庄】宋有富人天墙壊其子曰不筑必将有盗其隣人之父亦云暮而果大亡其财其家甚智其子而疑隣人之父【韩非子说难】车轻而马肥虽中工可以致逺载重而马羸虽造父不能以追急　拘囹圄者以日为脩当市死者以日为短　荣启期一弹而孔子三日乐感于和邹忌一徽而威王终夕悲感于忧　佐祭者得长救鬬者得伤【并淮南子】
　　史豫让甞事范中行氏而无所知名去而事智伯智伯甚尊宠之【史本传】明月之珠夜光之璧以闇投人于道路人无不按剑相盼者无因而至前也蟠木根柢轮囷离竒而为万乗器者以左右先为之容也【邹阳传】昔伍子胥说听于阖闾而吴王逺迹至郢夫差乃赐之鸱夷而浮之江【乐毅传】李斯少为吏见吏舎鼠食不洁人犬数惊之入仓见鼠食粟居庑下无人犬之忧乃叹曰人贤不肖如鼠在所自处耳【本传并史】当涂者入青云失路者委沟渠旦握权则为卿相夕失势则为匹夫【雄传】或解缚而相或释褐而传或倚夷门而笑或横江潭而渔或七十说而不遇或立谈而封侯　世乱则圣人驰鹜而不足世治则庸人髙枕而有余【同上】百里奚居虞而虞亡之秦而秦伯非愚于虞而智于秦也用与不用听与不听耳【韩信传】故无因而至前虽出隋珠和璧秪结怨而不见徳有人先游则枯木朽株树功而不忘【邹阳传】抗之则在青云之上抑之则在深泉之下用之则为虎不用则为鼠【东方朔传】譬草木之殖山林鸟鱼之毓川泽得气者蕃滋失时者零落【班孟坚叙传】天子擢对为第一辕固以老罢归【通鉴】潘岳美姿仪常出妇人遇之者皆连手萦绕投之以果时张载甚丑每行小儿以瓦石投之委顿而反【晋书潘岳传】非兰怨而桂亲岂涂害而壑利而生灭有殊者隠显之势异也【陆机等賛】美玉蕴于碔砆凡人视之藐焉良工砥之然后知其为和宝也精链藏于鑛璞庸人视之忽焉巧冶铸之然后知其为干将也范镇曰人生如树花同发随风而防或拂帘幌坠茵席之上或闗篱墙落粪溷之中【齐纪】太宗甞谓魏徴曰玉虽有美质在于石间不值良工琢磨与瓦砾不别若遇良工即为万代之宝【唐书】文本才猷世南鲠谔伯药之持论思防之防雅徳棻之辞章皆治世之华采而淟汨于隋光明于唐【姚璹等赞】
　　传记緜緜之葛在于旷野良工得之以为絺纻良工不得枯死于野【说苑】刘知防始以文章得誉晩谈史传由是减价【唐书传】禹门大鱼登者化为龙不登者防额腮【三秦记】荜门寒族百代无闻骍角挺生一朝暴贵【史通】
　　集未遇伯乐则千嵗无一骥时值龙顔则当年控三杰【録名臣赞】昔如韝上鹰今似槛中猿【鲍昭】穆生谢病以免楚难邹阳此游北不同呉祸【选书】张良游于羣雄其言如水投石莫之受也遭汉祖其言如以石投水莫之逆也【选运命】昔如縦壑鱼今似丧家狗【白侍郎】君为得风鹏我为失水鲸　朝为拂云花暮为委地樵　我随鸳鹭入烟云君同鸾凤栖荆棘　时之来也为云龙为风鹏勃然突然陈力以出时之不来为雾豹为冥鸿寂兮寥兮奉身而退　屠龙之技非曰不伟时无所用莫若屠狶作俑之工非曰可珍时有所用贵于斵轮　同涉于川其时在风防者之吉泝者之凶同艺于野其时在泽伊穜之利乃穋之厄【并刘宾客】同时六学士五相一渔翁【唐文粹】瓦砾暂扫拭光掩连城珍唇吻恣谈铄黄金成灰尘　昔莳姜桂早得因地而生今滋桃李繁反以无言弃【同上】风云有路皆烧尾波浪无城尽腮　处困道难固乗时思易醻【并许用晦】逢霜作扑蓛得气为春栁【李长吉】遭时者虽小善必达不遭时者累善无所容【韩文】鸣鸠平均歌于国风从事独贤雅以怨刺　昔殷之髙宗得良弼于宵寐孰左右者为之先信天同而神比及时运之未来或两求而莫致虽家到而户晓只以招尤而速累【同上】未遇孙阳盐车无绝尘之迹时逢和氏荆山有连城之珍【骆宾王】本朝贫贱羞妻子富贵乐乡闗【老泉】井边蠧李螬苦肥枝头饮露蝉常饥【山谷】伯劳饶舌世不问鹦武搀言便闗嗔



　　记纂渊海卷五十六
<子部,类书类,记纂渊海>
　　钦定四库全书
　　记纂渊海卷五十七　　　宋　潘自牧　撰论议部
　　防小必报
</div>
    <div class="pagination">
<a href="记纂渊海_page75.html">上一页</a><span>...</span><a href="记纂渊海_page71.html">71</a><a href="记纂渊海_page72.html">72</a><a href="记纂渊海_page73.html">73</a><a href="记纂渊海_page74.html">74</a><a href="记纂渊海_page75.html">75</a><span class="current-page">76</span><a href="记纂渊海_page77.html">77</a><a href="记纂渊海_page78.html">78</a><a href="记纂渊海_page79.html">79</a><a href="记纂渊海_page80.html">80</a><a href="记纂渊海_page81.html">81</a><span>...</span><a href="记纂渊海_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
