<!DOCTYPE html>
<html>
<head>
    <meta charset="UTF-8">
    <title>翰苑新书 - 第 98 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑新书 - 第 98 页/共 103 页</h1>
    <div class="content">　　谢卫参帅【泾】特荐　　　　　李梅亭
　　周公还贽仅收三士之材毛遂备贤辄在一人之数不求而获其得也荣窃惟范蜀公之封章七辈皆为名胜吕文靖之宾客三朝頼其仪刑殆劢相国家之功自旁招俊乂而始然主择客客择主亦各有宜故公求士士求公苦难相值裴晋公于韩愈至公仅使之就闲欧阳子于圣俞素交乃忘于推荐况在疎贱何与品题某殖学多荒赋姿不頴偶缀一科之底强为三釜之谋入墨出朱职甚安于祭灶依红泛緑梦不到于辕门敢图前茅采及下菲迨今数月无补报于丝毫未始一言乞跻攀于方寸小人属餍而已非恶此而逃之大钧坱圠无垠果何脩而得此欲使尘埃之吏进为馆学之储受德者不待成身感知而已尽已者谓之确论揣分谓何伏遇某官以社稷臣为诗书帅傅説之辅台德宜楫巨川君陈之和厥中暂藩王室式笃缁衣之好庸为夹袋之藏故令驽才亦玷鹗表某敢不激昻大节感刻异知诸侯荐人与之诸侯固无是理国士遇我报以国士请事斯言
　　谢曽安抚【从龙】特荐　　　　　李梅亭
　　伏钧慈露章特荐者窃以仪曹论秀旧累殊知帅阃举能今叨亚选负留连之藻鉴辱根柢于朽株施重人轻感深言浅伏念某不堪位置何足控抟少而耻有道之贱贫冐焉干禄壮欲行所知之学问愚不适时今难望不之封聊尔监无蠏之郡由贰摄长无儋石之储晏然粗亷且平信蛮貊之邦行矣初无词藻何有声名周公欺我哉还贽仅收之三士韩愈亦人耳愿忠岂后于百官滥吹其间循涯而惧兹葢伏遇某官爽邦良弼命世元臣暂勤分竹于武安共徯听麻于文德晓行夜醉已开南岳之云暮卷朝飞又作西山之雨虽自湖入海是亦东归之兆然望魁与台亟还北落之枢庶不战可屈于人兵见用儒无敌于天下一庄荒甚亦思向花木之阳半刺芬然讵意入苹蘩之荐维昔武侯之一表实同説命之三篇首焉推向宠之淑均继则举费祎之忠实今以二难并之美而并一不肖之身自视欿然公言过矣然士固伸于知已则德岂待于成身诸侯荐人与之诸侯久无是事国士遇我报以国士当厉乃心某敢不刬磢钝顽鞭磨庸惰号门生而不知恩者非人也讵敢弭忘视匹夫不获其所者若推之更祈终惠其为感槩罔既棻宣
　　谢林寺丞【行知】特荐　　　　李梅亭
　　素韠御祥梦空懐于故宇绣衣荐士选犹及于陈人暌离恍隔于累年屯蹇既濵于九死乃防记忆尚送吹嘘始而惊疑终则慙惧人弃而已独取此心定异于常情今无而古则闻兹事实闗于世道非言可谢于礼敢违伏念某命固不犹材亦无似湘滨憔悴安得自髙蜀道嘻嘘固为亲屈彼苍有罚莫白此心棘人栾栾劳心忉忉幸而终制逹官纷纷诸公衮衮谁实恤孤忽闻一节之趋尝及十夫之献漫令厠九人之后材难不其然至谓冠一路之贤吾斯未能信岂固识骊黄之外怜其困牛皂之间人谓斯何公言过矣旧防门下既已玷一株之桃今去笼中乃犹取三年之艾恩沦于髓媿益其肝兹葢伏遇某官德与春和气如秋杳方淳熈之杂然并进固不乏于时材惟简肃之老而愈刚实见称于圣主今贤者识其大者葢有之是以似之不然再转而为丞谁能忘已而无愠徧持使簜始入郎闱君不行兮夷犹羌难得而覼缕广帅之重唐制已然上弄印以选贤公闻命而就道何恙弗已尽兴则归得之传闻似恐昔疾而今愈恬于出处岂非人醉而我醒然天下之所少者非材则海滨之来归者有日劢相我国谨简乃僚勉令进进不已之人皆动于于然来之意某敢不请事斯语力勉其顽德不待于成身岂但叙柳河东之感士固伸于知己自当发韩昌黎之狂







　　翰苑新书续集巻三十
<子部,类书类,翰苑新书>
　　钦定四库全书
　　翰新书续集巻三十一
　　举自代类
　　谢李尚书举自代　　　　　方乌山
　　将指轺轩殊负锦游之愧露章槖座有华衮字之褒其知我哉莫累公否若稽前哲深感盛心介为时论所喧雅见称于永叔轼防深文之久独受荐于景仁葢深知从古之难逢而众恶非贤之莫察岂特接连于气类固将扶植于孤危伏念某质弱气卑才凡识闇少也处乡党之际但见恂恂老而仕朝廷之间亦非谔谔徒以处得言之职冐而犯不韪之愆并防吐舌以相惊旁观摇手以为讳天王明圣何难亮佛骨之忠人言沸腾皆欲抵薪之罚一朝沙汰四署山囚兢兢然畏威敢怒之懐孳孳焉省躬补过之义虽石犹生我何所病诸而腻能汚人谁与比者曽谓近臣之荐口顾先逺士之危踪力不胜衣目为刚毅学仅识字品以深醇乃若忠贤之褒尤非鄙拙所称尚众议之未息何时论之交归欲俎豆予可谓取人之勇不瑕疵汝得无乖俗之嫌诵妙语之吹嘘起懦衷之激烈兹葢伏遇某官道先民觉学通圣涯绪纶微言衣鉢闗河之髙文大册箕裘匮室之储慨念时贤谁同心事向来论建惟闽蜀之人多尔后挤排几岭海之祸作特借妄言之士用彰不讳之仁论思之选清华安用此物春秋之志微显实揽我心某既入品题敬求攀附未应泯黙铭宥坐之铜人尚頼饬修望南都之铁汉过此以徃莫知所裁
　　谢聂阁学举自代　　　　　刘后村
　　门人愿学岂必如师阁老鸣谦以为胜已众讶题评之误独衔器遇之深昔者虞廷防龙交逊至于晋国韩赵相先汉魏以还公卿初拜太尉让官于处士司徒避位于逸民虽先王贵贵之分严岂容躐等而前辈贤贤之意笃不惮屈身粤若本朝最为近古从槖始除之三日公车许上于一人事既繋于观瞻势难轻于许可如某者品流至冗名论复卑蚤从薄宦以驱驰颇辱诸公之辟召素无才用安敢望于羣贤因好文辞遂见轻于识者亦欲以事功而自勉庶几乎华实之相兼然而新誉未孚狂名久着已絶望于一时之君子乃见知于两制之近臣先朝设科目以抡材首叨剡上陛下发德音而访落复入彀中属者冠直西清出蕃南国絫絫抗循墙之疏惓惓温推毂之言窃意燕昭姑惟始隗孰云夫子乃不如囘凡执事所以荐非不肖所能负荷兹葢伏遇某官柬知列圣宣力四方物色竒材任韩范功名之责作成后秀主欧苏文字之盟仆方仰其弥髙公则欲其速肖某敢不益坚微尚仰副深期第恐下愚企上智以相逺讵容弟子与先生而并行不赀之恩必死以报
　　谢洪中书举自代　　　　　刘后村
　　访梅东阁尝陪庾幙之防起草西垣忽有虞廷之逊惟公此举非仆所堪窃以斯文之衰至于今日而极规规制朴类慙作者之风寂寂薇花未识舍人之様方天子属丝纶于阁下而国人观衮斧于笔端岂无宜为诰之才猥举不能言之士伏念某少狂自喜晚悔莫追谤訾之言盈廷权贵之嗔如屋雪霜贸贸于麦茂以何伤风雨凄凄独鸡鸣而不已偶际清明之始稍留剥落之余顷随出塞之旌旗获侍平山之樽俎慕顔渊之附骥宁不思齐叹老子之犹龙居然难企而况有累年之离索无一字之干摩王杨在位贡禹弹冠虽赖故人之引类禆谌为命子产润色讵容拙者之措辞谓尝摘艶以熏香欲使运斤而代斵任章初上传説皆惊太白眼髙固以扫空于海内浩然肩耸若为携入于禁中徒感盛心恐孤精鉴兹葢伏遇某官金声而玉振地负而海涵扶纲常于寳庆之奏篇判忠佞于端平之諌纸脩名姱节惟斗南之一人杰作雄文亦江东之独步尚引扶于后进力吹送于明时而某学既荒芜材尤衰落惟勉平生之大节妄希执事之余风非复少年啓夕秀于未振庶几它日知寒松之后凋
　　谢余中书举自代【铸】　　　　刘后村
　　塞垣草檄尝论管鲍之交禁掖演纶忽有防龙之逊怜才至矣量已缺然恭惟三字之除荣于一佛之出本朝之大诏令聿新当世之观瞻天子用老舍人一洗斯文之卑陋所谓当仁而不让夫何有大而能谦拟非其伦或得以议伏念某粤从少日辱在下风边地苦寒共被听芜城之柝江风甚恶聨鞍登步之舟始欣鹏鷃之偶同俄叹龙猪之相逺我生白木镵已为农圃之归郎对紫薇花真有仙凡之隔况记室久踈于书札乃公车忽上其姓名岂尝就梓匠之规欲使代玉人之琢行人子羽东里子产仰辞令之独工翰林主人子墨客卿必才名之相埒乃若蹇蹄非汗血之骏宿瘤异捧心之妍虽钦济济之风实抱空空之愧兹葢伏遇某官文根义理学泝本源谋国事了若龟爱人才过于珠璧谓防茅而进适君子之道亨傥伐木不歌恐友朋之义缺因同袍之一念借华衮之片言而某旧闻既荒新意絶少立马挥制难希作者之余风附骥显名徒有平生之壮志
　　谢阁学王侍郎举自代　　　　刘后村
　　寳度优贤姑慰国人之望公车引类乃防阁老之知所愧衰年曷堪盛举自唐虞之命元凯至汉魏之册公卿伯益作朕虞乃欲让于朱虎华歆拜太尉亦乞授于管宁洪惟本朝荐代之规尚存古人相逊之意况公之褒贬严甚而士之轩轾系焉如某芳犹菲菲髪已种种向来言语类楚接舆之狂老去形骸有哀骀它之恶逢人莫不掩鼻通国无与立谈避谤深藏贪荣浪出念正始世尝闻中朝之金声数元祐人仅见南都之铁壁运之隆替有公等在意所予夺而天下从何取于两端空空之夫欲进之九官济济之列岂憎妩媚宁予麤踈兹葢伏遇某官性学穷乎天渊直声动乎穹壤坐虎皮阐新义士所乐闻执牛耳主齐盟孰敢不听亦犹欧称子美坡奬介夫求全实难取节亦可某年侵耳顺事与心违囘首故栖未免负钟山移文之媿乞骸早退庶不为古灵荐槀之羞
　　谢王侍郎举自代　　　　　　刘后村
　　登贤禁槖有大勲劳引类公车不遗故旧吹嘘所及晚暮奚堪歴观昔贤有处髙位虽得舆而无愧犹推毂而不休或评陆逊之才名宜为已代或表钱徽之年辈谓在臣前遐哉遗风盛矣兹举伏念某入山林而不宻迫钟漏而犹行好事讹记三五少年之作傍观责备笑六十老翁所为不能埋轮而立声名葢尝上防而乞骸骨惟论交之再世况受业之同门听辅嗣之金声亲陪麈尾得右军之茧纸常珤箧中车笠之势久分胶漆之情不改属者宠嘉荣旧登陟论思运流马以饷边扈属车而上雍仰盛世防龙之逊必允佥谐先平生管鲍之交惧非确论兹葢伏遇某官提老师之文印召父之心灯谓人物眇然深起乏材之叹悯朋友缺矣首歌伐木之章既信复疑以荣为愧某摧頺暮齿感慨盛心尼父夷吾岂果不如于农马退之东野愿为相逐之云龙
　　举科目类
　　谢防枢宻举顾问科　　　　　郑雪岩
　　荐状云【志尚不凡学为可用见于己试借甚有声可举学问该博备顾问科】
　　昌黎伯仰之山斗咸愿登门绛县人困于泥涂谁能推毂况化钧坱圠之始正善类鼔舞之辰鹗表髙飞鱼渊下跃窃以元祐十科之设虑有遗珠春秋一字之褒荣甚华衮搜罗之目犹旧选防之意则殊或谓爱礼以存羊未必按图而得马然而万户侯未敌荆州之一见百斤金不如季布之片言士以经品题而为佳人岂知穷达则有命已入古灵之藁虽晦而彰未登六一之堂有生亦忝乃知共贵莫重得名故神犹得而悭宜王公不轻所予若某者志欲行古道才不逮今人在学二十年师之友之谨其择莅官七八载国尔公尔忘其劳敢云了官事则付痴儿而欲饕天功以为己力泮宫献馘实鲁僖公之化行宪幙明刑亦暴公子之职举载戢弄潢之警上寛当宁之忧误诸公之见知反谓议曹之可取头颅如许岂望好官脚色旋添但夸举主自分赓武城之一曲未尝投光范之三书所幸得大贤而依归已足慰平生之寂寞逢人説项毎推许议论职业之间极力铸顔乃挈置文学政事之上德之弗修荒落已甚问则弗知应对安能将玉于成犹金就冶吹嘘若此报称谓何兹者恭遇某官忠孝之家道德之望岷峨之下相继老泉东坡述作之大全濓溪以前直寻子思孟轲传授之极至寒月照潭而自许巨浸立柱之不移攅眉时事之方殷冷眼俗流之相激帝谓李藩批勑绰有真宰相之风公如仲淹领铨确守百官图之献匪求人助自结主知登庸宥宻之联啓沃严凝之地爰取吕文穆夹袋之记以新司马公更化之规一语褒扬百倍声价某铭篆盛赐佩服终身中外相应义理之文肯效不根之方朔明良赓歌典谟之作愿随迈种之臯陶酬洪造之无垠惟所学之不负
　　谢傅侍郎举著述　　　　　刘后村
　　瞻英于洛社尝听绪余荐墨客于汉廷误防印可常恐终身之抱璞乃具眼之赏音谊重嘘枯感深出涕窃以洙泗之盛始分设教之科汉唐以来代有能言之士然董名儒而不免科举之累若燕许大手而惟工台阁之辞才之难全古所共叹暨我本朝之盛际森然诸老之名家六一之文唱于汉东宛陵之诗鸣于庆厯未几一变遂宗王氏之新经厥后横流别出江西之宗正大之理破于穿凿浑厚之体溢为尖新有如命世之宗工方绍斯文之正统岂伊孤陋亦玷品题伏念某家故为儒防尝承学善和书卷颇窥上世之旧藏杜曲桑麻粗有先人之薄业自执手周南之后多卧疾漳濵之时念顷为举子之词章屡不合主司之程度既无用于斯世遂专攻乎古文凡匜铭鼎识之聱牙若冡刻山镵之竒怪大易之系闗雎之乱太史所録离骚所吟匹马州动戍鼔城笳之感蹇驴钟阜多故宫废之游毎发于羁旅行役之间未脱乎山林草野之气尚恐俗人之窃笑云何哲匠之见推谓其有记览之功怜其抱刻苦之意期之以讨论修饰之事借之以温润典裁之褒知已则深揆才不称兹葢伏遇某官名塞宇宙识穷天渊标致崒乎山岳之髙文词协乎律吕之正闻諌议之伏阁愿拜阳亢宗论公孙如发防独惮汲长孺进有百篇之论疏退无一饭之忘君粤从为緑野之逰了不作黄阁之梦独有怜才之一念未尝弃士之寸长某敢不激烈铭知专精讲学文章小技敢于世俗以求名节谊大闲愿以师门而为法
　　谢聂侍郎举著述　　　　　　刘后村
　　南亩明农未尝涉学西清荐士见谓能言隃闻露奏之新深恐风之误窃以才思乃天之最吝文章自古以难工或擅一长罕兼众妙龙筋凤髓要非根理义之言蝉噪□吟不足鸣家庭之盛是必尽通其体要始能仰副乎品题如某者少也精思壮而麤使众方论于功级独窃着于罪言曲突徙薪莫悟主人之听懐鍼槖艾甘受庸医之名因屏处于空荒颇自娱于淡泊缺书脱简古文竒字追徃日之遗忘通邑大都名山巨川忆平生之防歴尽以胷中之郁结发于笔下之淋漓然多得之呻吟占毕之余非可施于润色讨论之际敢图副墨过诵雄文辱阁老之见知恨鄙人之不称兹葢伏遇某官经纶业钜献纳班髙羽扇麾军固已吞敌人之气角巾还第不忘忧天下之心将建大功亦收小技某敢不稍温故牍力企前修桂伐膏煎深悟虚名之累霜降水涸少求实学之归持此酬知庶乎无愧
　　谢胡礼侍卫举著述　　　　　刘后村
　　防龙之选国之英华防夏之科士所歆艶忽承异奬宁允众言自前世多篇翰之才至本朝重性命之学谈经者几欲废史穷理者罕能修辞苏程徃日之隙深朱吕末年之论异有如哲匠方融液于胷中何取謏儒亦招徕于门下伏念某闇于见事病在信书毎言名教之中自有乐地及处利禄之际则如怯夫验世变之推移攷人文之合散风饕雪虐常笃守其所闻岩居川观颇自鸣其不遇曽是穷愁幽忧之作逹于言语侍从之臣品狷介为洁脩目枯干为清润固知先逹欲士子之成名终恐后生议我公之泛爱旁观莫掩内省亦疑兹葢伏遇某官研极几深接扶统绪当气节頽靡之后凤鸣朝阳于旧凋零之余玉振江表谓微言之几熄至小技而并收某敢不佩服新知切偲旧学虽居顔巷尚自勉于圣贤傥畔韩门岂不慙于师友
　　谢赵仓院举文华　　　　　方壶山
　　千里骑驴甫逰京国一封荐鹗至自明台以文为名则仆岂敢自孔门分科之后而汉世取士于兹今则加详搜于己仕侍臣谓之著述防使命以文华梁登名号儒荣之极至齐竽异好观时尚则不然黠者以治赋推健者以乗边显词科久厄荐目可知纷公车之交腾束髙阁其奚怪妙参造化不应众作之多歴数宗工所立一人而已中垒未成书于藜阁谪仙未应制于金銮坐名髙而莫之容几技成而无所试吾徒乃掌帝制宜汗尔顔先生反教人为有笑于列虽工奚售况实未能然或预其品题抑所期者久逺如某者长在淳熈之后僻居遐峤之濵无明师良友授以规模无洪河泰山博其闻见识字畧期于项籍作文难示于张昭少也气豪误入主司之听言之耳热可胜举子之羞欧阳始读于古书明允尽焚其旧藁七年一宦再仕四方倚雷潭而招演仙登滕阁以宾帝子沈酣乎先秦两汉泛滥乎诸子百家步骤驱驰初疑下笔之易芬华剥落渐觉用工之难有歃血以司盟敢持香而归敬抠趋节下称奬座中慨然定以京员否犹佳其题目其状俗岂能考古谊其言浅奚足鬯事情貌取而失之昔者明戒辞逹而已矣似焉实非辱哲匠之见推听俗人之旁议荐上林于天子骤以名闻宿浩然于玉堂留为后遇既欣得托然亦窃疑昔之有作奚其稠计其用心非不苦如壑中潦如草上萤洙泗有云文学则须余力伊洛亦谓文人便无足观孰能永其哉吾尝闻之师矣伏遇某官先生言妙天下精诣古人有本如斯熟考亭之素讲以气为主凛庆元之直声泽之以道其根深发之以节其芬逺合三者以行世视四海若无人借后生以名誉或疑多可稽前辈之法度大抵皆然遂使佳评轻施陋质某敢不深践实地匪徒空言宁使议韩自文章所愿学谨毋效柳至出处则费辞傥其有闻附以不朽
　　代南康章丞谢陈宪举科目　　郑雪岩【一举词云学探本原文有闗键】
　　许舜黄相国之见容过称防吏斯立得韩昌黎之推与有忝文丞幸遇名公之品题足慰暮年之牢落敢因华衮宠褒之语以谢缁衣乐好之心窃谓学所以美身文所以贯道人而不学所蔽者愚言而未文其行弗逺奈何狥口耳以求末者潢潦之竭摘枝叶以为华者牺樽之灾自孟子既没其传无宗自班固以下所作不论必学有师承斯本原之足取必文追古作斯闗键之足言茍非若人者流徒玷设科之意如某者青衫下吏皓首癯生当其可之谓时已负三纪穷年之志不知老之将至顿觉五十九岁之非既慨防学而壮行安能博文而约礼固宜没齿于泉石之下然犹糊口于斗升之微空桑之奏好者希太羹之调味已薄世所鄙者公何取焉兹葢伏遇某官官清氷壶名重泰岳卓有祖烈踵古灵翰墨之遗酷似外家追文安著述之旧其为学也非经生章句之学其为文也非词人絺绘之文胷中罗星宿纬乾坤笔下嘘海岱出云雨方且不以已长而自足毎嘉众善以兼容人之技若自有之彼能是足为良矣肆令陈腐亦发新荣某敢不守之愈坚磨而不磷常夜以思不如学肯倒行日暮之涂纵身将隐安用文尚能纪天齐之石其为感篆罔既编摩

　　翰苑新书续集卷三十一
　　钦定四库全书
　　翰新书续集卷三十二
　　谢到任类
　　南康到任谢庙堂　　　　　　方秋崖
　　一麾江海敢图缩戍之期三迳林丘莫遂投闲之请言秣其马式开我敢告至于钧衡请具陈于竿牍伏念某受命于独许身何愚蠧鱼之癖不除信书成误麋鹿之性故野与世絶踈但知恶元子之圆宁解乞天孙之巧汲黯妄发或者亦多惮之李广数竒不过不得侯耳无可奈何幕中之辩盍归乎来谷口之耕径削牍以丐祠幸出纶而予垒樵牧既还其处所禽鱼皆觉其欢欣方将娱忧舒悲一发于诗政自伏隩潜深无闗于世使穆生去弗果安知不楚市之钳彼和氏泣奚为曽未毁荆山之璞乃趣齐丘之戍已传张翰之归诏恩弗许于辞行心口自为之相语晦庵徃矣宁复诗人庐山髙哉妙絶天下将不负平生之目且饱观老子之书兹葢伏遇以立道统为帝师以聚人材为相业当端平琴瑟更张之始律吕调而正声谐及淳祐鱼龙杂袭之余雷霆轰而羣隂蛰天开一泰公得众贤不惟中朝无梼杌饕餮之俦亦欲方国有渤海頴川之政还观近者厥亦伟哉谓先儒所藏书存而俗吏乃败人意周濓溪几至此毎常思貂续之难范文正一笔勾之何枿去狼贪之勇遂承人乏夫岂材堪某敢不近戒覆车逺窥徃躅第渔取适遭于竭泽恐书痴无救于陋风杞菊赋成未免有呼先生称太守之诮兰亭帖在葢备闻以着廷还郎省之言其永寳之非敢望也
　　两易邵武军谢庙堂　　　　　方秋崖
　　同舟遇风其敢视人之溺邻国为壑不虞接吏之遥脱非覆帱以如天谁与转移而易地某知自矣请具陈之伏念某穷且益坚愚而自用当汲黯之妄发不能为性命而忍须臾虽李广之数竒未尝以屈辱而遽摧阻故知有是非不知有利害毋得罪防独宁得辠髙明平生所为毎坐如此防守庐山之荒垒正临滙泽之重湖飞棹舳舻惟餫舟之凑集隳突阛阓甚羣盗之歗呼毎挺刃以骇吾民至杀人而尸诸市可为太息莫敢孰何岂图雄霸之风乃见清平之世此而不戢乱亦非难痛绳治之真是驱龙蛇而搏虎豹稍惩艾矣幸无舞鳅鳝而号狐狸独有湖广之纲梢敢据康庐之石闸薄人于险竟致漂沦吁天何辜有来赴愬然则为之长者得不追而防之夫奚杰黠吏之单辞已触权贵人之盛怒冠虽弊不以苴履人谓斯何水之激可使在山虑不及此其所谓之体统实可骇于文移纵自卧上床使君卧下床未除豪气然君处北海寡人处南海胡涉吾疆骤腾劾奏之章重费并包之度此葢伏遇某官以皇极容受以大明照临谓尔湖广谓我江东了然汉地里之志劾此邻邦劾彼朝士岌乎唐藩镇之忧于其不得已之中示以聊复尔之意蔽自宻运薄言对移失一老兵得一老兵初无伤于毫髪待以国士报以国士敢敬布其腹心尚念某草茅之习固然萍梗之踪方定若曰统临之部本无界限之分恐郡国难而朝廷处之亦难既江东可则福建奚其不可畏首畏尾吾身余几谁云天地之寛何簔何笠尔牧来思孰与山林之宻敢因摧谢并以恳祈
　　邵武军到任谢庙堂　　　　方秋崖
　　以播易柳尽出寛恩自江入闽已纾逺戍虽曰老生之直谅备知吾相之曲成庶几此声坐以无事葢樵外之为郡多风波之悍民问马及羊莫施钩距带牛佩犊动以兵争固尝弄锄梃而贻丙枕之忧至令解纲纽而无甲令之惧真喜则人怒则兽之处属方有于小惊迨车如栖马如狗之来乃亡何而自定岂龚遂能安渤海之盗岂汲黯能寝淮南之谋事有偶然况如某者徒以柔不茹刚不吐或严惮之若夫用之行舍之藏孰主张是比触权贵人之怒已歌归去来之词或曰自近移逺宜若贬然讵容坚卧如使以退为进是为过矣必毋留行冐焉此来吁岂得已不图狂狷乃有声梁楚之间或可辑宁俾无异鲁邹之俗闻知道路相与舆言无犯有司是尝折南阳帝亲者颇哀老子其将如痴儿官事何幸此危踪转而安迹此葢伏遇某官以六经熈帝载以三代育人材不得中行而与之宁使负草茅之气吾见君子斯可矣毋令坐口语之愆乃陶坱圠之钧不失邯郸之步某敢不愈坚苦节无纵诡随所恃本朝清明直为壮而曲为老罔使初心变化前日是而今日非惟有拊摩是为称塞
　　代陈真州【韡】到任谢丞相　　　刘后村
　　叨临乡垒甫窃便安改戍边州俄分忧责衔知愈重图报滋难伏念某顷以书生防于戎幕攀鳞附翼固无竒伟之功骑虎握须颇习艰危之事过大造俯録微劳一脱选坑再尘朝序及烦言攻击歴疏徃日之愆尚一力保全冀获它时之用昨辞堂檄遽假郡符遂过庭学礼之心有闭阁凝香之趣岂谓误恩沓至除目洊颁试之锋镝交驰之冲寘之城池必守之处父兮生我谁独无人子之情国尔忘家安敢废王臣之谊况作成于平居闲暇之际固责望于一旦缓急之秋葢闻命而饮氷遂携孥而触热兹临闗塞已见吏民祖逖枕戈不忘愤发伏波曵足尚自激昻然而兵少备多财狭费濶无赏罚何以作士气失恩信何以收人心傥凭庙谋克济国事兹葢伏遇某官勲髙浴日德盛格天网罗收人物之英鼓舞赴功名之防察某佩严君之训粗识义方谓某受国士之知必懐恩地终慙谫薄恐累陶镕某敢不稍鬯皇威益搜军实成败利钝虽难覩于目前祸福死生葢当寘之度外
　　太守到任谢丞相【权武冈军】　　李梅亭
　　边郡负丞愧何功于涉笔中朝改牧命以次而设麾虽时暂以从权亦日虞于非据重感大造陶镕之赐敢废小吏竿牍之恭伏念某全抱迂踈倍勤抆拭广文轗轲既保全茅屋之归半刺翺翔又减缩葵丘之代无蟹易嫌于监郡不犀敢望于封侯方图下考之书恪布中涓之谢日居乏使故侯揽辔以疾驱夜枕不安新尹懐章而未上勤庙堂之轸念虑狱市之扰奸姑令副贰之车且护方寸之印鹑兮胡瞻于不猎马也讵可以守闲正使五日京兆之间亦有千里宅生之寄科边吏非防真汉相之知申画郊圻安得假齐王之命兹者伏遇某官得圣之任为帝者师万亿年敬天之休岂止书郭中令之考五百岁名世者出葢欲孟轲氏之宗更新绍定之初元遴选神爵之良吏谓友邦必立之亚旅正欲充虚幸督邮未逐于聋丞不妨借听虽小人乗器终于必夺然大钧播物允矣无垠某敢不三思而行一日必葺虽慙尸祝越樽俎而代庖人之劳当籍吏民封府库以待将军之至
　　荣州到任谢丞相　　　　　　李梅亭
　　佐黔巫之东鄙甘半刺之翺翔守巴之南荣累一陶之坯冶幕府十年之未久角巾两火之可逃间闗半期辛苦万状甫兹领事率尔裁牋伏念某才不瘉人学徒泥古招诸生于馆下几毁于随处别驾之治中无材可展姑俟及瓜之代式遄行李之归敢图分铜兽之符猥使展石之印惟义和之僻壤实光庙之潜藩升军开府独未沾恩视邦选侯率多就近葢民田岁租止五千石而公使年计仅六百缗财非输全仰作咸之润郡资井养讵堪竭泽之渔比縁花破于皂胥今遂草薙而赤立欲俾寻常之外顿増十万之输数罟入池宁保四郊之无扰强弩射市但嗟薄命之先穿上下交征公私可痛弗获于上不可治也欲加之罪其无辞乎恭惟某官师保万民弼亮四世天欲吾君继夀皇之圣帝赉我公绍忠定之勲禹以功臯以谟遹全絶德绛之果霍之勇抑又余收不惟垂绅正笏而措泰山之安且复守志厉操而抗浮云之节勤劳二纪无寸晷之敢休恳避三公至累年而不受戒谨恐惧之如此炽昌艾以固然周公仰而思之不迷勤教伊尹圣之任也尤务旁招肆令愚儒来効凋郡尚念某进退维谷兢战履氷思庶民所以安恐有负十行之赐得一事可自罢庶几免百谪之盈辄修谢上之缄并控申中之悃
　　眉州到任谢丞相　　　　　李梅亭
　　乗荣隐之障方幸终更分通义之符滥叨详试适值宾贤而观国遂令主试于坤文既撤棘围遂趋瓜戍伏念某赋资蹇浅触事坎艰学术荒卑弗知深造之以道技能谫薄又非适用之谓才出幕十年一登文石奉祠三载半刺武冈曽未满秩之间倐奉専城之宠跨犍牂之徼命与仇谋求牛羊之刍心劳政拙得以理去不自意全丙穴维舟径欲归耕于谷口庚书置顾令改牧于峩眉惟是四蜀之封疆重在三苏之乡国然好文而慕权势至今余西汉之风其事守如古君臣近世异北墉之记比縁兵溃转觉民流厥既献贤能之书甫及理愁恨之叹伋去谁守犹幸滴博之云收超愿乞归孰念玉闗之人老兹葢伏遇某官箕裘辅弼趾角君臣精神峻乔岳之瞻谈笑回狂澜之倒大钧播物实细别于九流直柄当权亦曲成于万物尤念一寒之蹇剥已成十暑之暌离更以一麾试之再皷某敢不谨固封守宣布中和前江陵后农讵能及刘昆之政治南阳如上蔡仰在中召父之规感悚惟深敷陈罔既
　　运使到任谢政府　　　　　洪平斋
　　平服劳戒夙征于行部转输易命寻故步于提封等归造化之生成惯见山川之迎送力緜任剧恩重忧深伏念某涉道未宏谋生更拙回首三十年之科级犹是故吾寄身数千里之宦逰徒为逆旅野鹤孤云之情性蛮烟瘴雨之形容偶借便于飞鳬遂问津于振鹭寒肩自耸饱谙太学之虀盐病眼生花羞对道山之竹帛人诮上车而不落天教引棹以先回来片影于日边折寸衷于江表频年骚绎空嗟石壕吏之诗在处萧条忍听新店民之语矧加旱赤何以陈红不堪剜肉以医疮肯使椎肤而剥髓虽笃抚摩之念曽微敛散之功梦魂已久入于刀头风采尚何施于弩末不移泽国就建计台官僚知疾恶之襟期父老识周咨之面目宠诚为过寄实非轻石头上下之云屯张頥皆是楚尾东西之露积倒指无多既无促办之才徒重乏兴之叹然自一坐儒冠之误而乃两叨使节之华必有宗工与为道地恭惟某官天民先觉故国世臣股肱良哉奕奕臯防之事业羽翼成矣堂堂园绮之衣冠迄成安静和平之基益讲劳来还定之政轸万方之疾苦选百吏之循良念司马公用鲜于以福齐鲁之区而王文正命薛奎以寛江淮之力凡俾供于飞挽非欲巧于催科爰及庸虚亦防差择某敢不力鞭驽驾期荅鸿私平日读书仅得节用爱人之语自今从政当思裕民足国之图
　　安抚到任谢任参政【邹给事】　　李梅亭
　　舆轿隃岭方营三径之谋鼔枻浮湘又玷十连之寄在相国知之至矣殆乡人善者好之昉涖事之云初岂修辞其敢后恭惟某官人今而心古气劲而貌和学问渊源得尊主庇民之道绪余土苴为开物成务之才自翊辅于天枢迄规恢于土宇晋参大政益播壮猷天将降任是人庸释高文之宿愤予惟克迈乃训共观周召之同心某分阃罔功归田已幸敢意跻班于延阁更令承惠于价藩惟是清淑扶舆之区尚多愁恨叹息之俗防穷已甚蚉负奚堪必先逹之士为之前焉既感里言之赐有刺史之荣无其难者尚祈终惠之私
　　漳州到任谢宰相　　　　　危巽斋
　　老境向衰敢冀三刀之梦隆恩起废忽分千里之符尘已遂于涤书敢稽于繋雁伏念某家本寒素分守迍邅壮年虽窃于文科三纪犹沉于选调日斜西崦将絶望于荣途天到尽头忽回光于末路仰逢钧造擢寘周行璧水蓬山猥玷清流之选璿源粉省洊叨兼职之荣乞循更迭以便私又遂始终之从欲不知积咎竟速烦言畏此简书殆若凝刀之在颈生我父母复思囓臂以痛心免大谴诃示小惩戒继获起家而为郡又令便道以之官今入境以班条且按图而视牒地邻于广虽居闽岭之穷州创于唐实割潮阳之半似是青氊之旧知劳黄阁之思岂伊宵人有此荣遇兹葢伏遇某官洪深而肃括恭敬而温文已能大周公之勲又将过汾阳之考虑一夫之不获如有隐忧故曲艺之兼收咸归器使遂令猥亦忝布宣某敢不仰体鸿私务安海峤惟食其食则事其事斯谓官常若乐其乐不忧其忧实干邦纪誓殚驽力仰荅鸿恩过此以还未知攸措
　　知髙邮到任谢郑丞相　　　朱湛卢
　　顷辞东第徃视西师骆辔晨征倐逾苕霅虎符夜下易涖秦邮身随只影之孤日越九秋之六甫交贱职宣谕勑书戴白垂髫逃空虚而出听荒城断垒渐笑语以迎门不图乱离复见官府知中朝之恤难与外服以更生复之虚庸久焉闲散自解弦而善治始结绶以登畿出相洛陵入奏便殿妄论中原之向背歴陈前事之是非虽彼敌之骤暴强殆天亡者欲方今之言战守徃身任之兹乗障以实来类请缨而自効登陴一望积水四环南渡之初与楚俱必争之地北盟而后于淮为稍富之邦蘖芽其间蹉跌至此佳兵所处垂磬可知痌瘝疲氓跂霑涸辙之润布告德意屡摅挟纩之言矧青徐野之相望有赤白囊之狎至官无遗镞人尽销兵采薇征夫语惯飞于防剑集木归羽心易动于伤弓将道之政齐之刑然急则忿恩则肆戍楼云静戒警之无讹里门旦开觉惊魂之渐定兹葢伏遇某官訏谟经逺长虑销萌沿边四十万之屯载懐饥渇在廷初十三之议黙识短长疆场之间风寒其获既芟稂莠深惜本根肆求柔立之人力任拊摩之责遂容么麽获备指令赤子龙蛇当平治于弗顺乌喙参术敢错迕于攸施亟营固圉之方尚逭筹边之顾
　　得任谢丞相　　　　　　　方秋崖
　　丐归田里本为出幕之谋需次江城更冐分麾之宠茍有以借口而去岂不胜强顔之多即日就涂再旬抵舍相国之赐大矣今者其谓斯何亦曰求仁而得仁庶几可止而则止葢如某者戅以为直执而无权始为建议而背之不忠未解公孙之诈与人商论而不能下气自取昌黎之穷傥非一转于化钧将必重罹于谤焰吾在汶上矣今奚费于移文君薄淮阳耶敢更陈于免牍
　　太守解任谢丞相　　　　　李梅亭
　　补上佐以罔功叨书下考摄边城而非据又遂合符防控谢于太钧并修辞于小牍伏念某至愚不肖多病早衰壮不如人纷两髦之已雪老而无子寒百念以成氷徒依突兀之万间尚获翺翔于半刺夜听紞如之五鼓颇似官蛙晓闻欵乃之一声便如野鹿偶挈瓶之缺守暂越俎以代庖敢言田里便无于叹愁似觉蛮貊可行其忠信浅有蒲莲深有葭苇小不虺蜮大不鲸鲵胡瞻尔庭人固宜其鹑突此非子坐自亦愧于象贤幸新尹之鼎来许陈人之屏退竹斋药灶尚堪清风明月之分桂棹兰舟已梦秋水长天之共满秩虽无于多日庇身尚假于一云恭惟某官直大以方清和而任天以宁皇同符于光庙帝赉我公济美于越王继今文子文孙宜用汝而作霖雨乃立太师太傅真于我而如浮云竟回涣汗之可见谦防之确邴侯病瘉合从隂德以受封富公年髙固有本朝之故事谅益耻匹夫之不获必思遂万物以攸宜尚念某何足控抟不堪位置鸡壅也豕苓也亦尝累药笼之收鼠肝乎虫臂乎斯固任化罏之运其为颂祷罔既编摩
　　徽州到任谢丞相　　　　　　汪龙溪
　　误膺明诏擢领偏城地接行朝葢今日股肱之郡世聮编籍乃平生父母之邦起废恩深明荣媿甚伏念某一从去国十见周星投迹异州谁复过门而问字疲精断简徒知仰屋以著书敢图三锡之余仍假一麾之便遵涂挟日入境班春城郭重来疑千载去家之鹤交防半在或一时同队之鱼退省惘然曷为臻此惟蟠木离竒之成器由大钧坱圠以无垠兹葢伏遇某官间世真儒中兴名相坐筹帷幄收四方人物之英端委庙堂复万里舆图之旧俯怜衰朽久事退藏爰力挽于江湖俾再临于民社寻童子钓逰之处虽就荒芜望先人丘墓之墟已寛梦寐幸上恩之稍慰宜民瘼之深求某敢不专务拊循仰分忧顾褰帷问俗姑荣衣锦之归上冡还家终冀挥金之乐









　　翰苑新书续集巻三十二
　　钦定四库全书
　　翰苑新书续集卷三十三
　　通交代类
　　通交代吉府教　　　　　　郑雪岩
　　流泮池采茆之仁余波犹及咏庾岭折梅之句一笑相逢方裁书凭鴈足之传忽命使拜鱼缄之宠闻音有喜矢德弗谖恭惟某官以天觉而先斯民由乡秀而升太学富董子潜心之业同志皆逊一头献贾生太息之书有识莫不三叹方翺逰庠序之内已轩轰宇宙之间既先千佛题合上羣仙府乃分横浦之师席将寻濓溪之道源适有佩犊之风良难集鸮之化一麾而莱夷却片语而镇州平乃知忠信之言蛮貊可行孰谓俎豆则闻军旅未学以重诲而立馆下自足感人使正色而在朝端何难折侮先生自此升矣吾道将行也欤伏念某自昔受知于今承乏緑漪亭下固常继领袖之光青衿座隅又复循范模之正亲莫亲于故人之缱绻乐莫乐于异乡之合并以旧告新有恃无恐对君樽酒行足慰江东之云遗我寒氊宁有吠粤南之雪片心所向短韵难宣
　　通交代王府教【日新】　　　　　方乌山
　　鳣集告祥少驻木天之轨鲤烹得信言脂樵水之车安能有式于大夫国人独喜受教于先生长者敬裁短述徃贽崇严恭惟某官羲献家风畸郊世谱举幡而闭空舍主士子之齐盟搢笏而诵阿房为词人之独步意其杰出必也怒飞曽谓广寒之仙不嫌独冷之职以采藻采芹之乐地寓刈蒌刈楚之盛心阅歴眼髙友其邦士之仁者作成意濶得夫英材而育之诵之最冠于瓯闽衿佩之盛侔于邹鲁厥今上崇文治相用儒凡一时清望之官多六馆知名之士况后学仰之如北斗宜诸公推之于青云滴露研朱暂了灯之课凌青遡紫稳为渠观之逰添成美谈突过近此某少孤多难未老先衰方为学子时通国吠宗元之雪及对大廷后夫人笑刘蕡之风自合为收声息影之图乃辄居召閙取谤之地姑禄仕耳如教法何念童年及从诸老防而执事乃我丈人行何止踵芳规之遗后尚将徼大惠以居中冒然以前恃此无恐慕金茎之髙趣奈驱于贫闻辅嗣之微言傥医我俗其为依向莫究掞裁
　　通知县交代　　　　　　　周山房
　　疏荣帝宠出宰王封俯慙瘝旷之余行借交承之庇顾平昔慕用之已久又子孙托契之云初盍修鄙辞致敬下某官奕世钟美受才絶人颂美中兴骇羣公而惊叹诗追古始擅作者之风流追观祖宗登用人物之时盍居台馆储蓄英材之地安用一律以待长材葢君子仕不辞卑姑假此小邦以自试抑下邑民弊已久天其使贤尹之来临某之不才谬兹代匮尝以为百里之地是乃古人之欲得岂有于三年之内常忧已志之不伸非事之本末不同则人之才力有待伏惟鉴拙者之已久思志行之孔艰泥古则踈必有可通之律度徇今已陋又将小出其规模庶几当世不以作邑为难岂特小人独被善后之赐
　　通交代曹上杭　　　　　　方壶山
　　选人学制或有吊其失身公子在前吾何嫌于交臂托契兹始持书以闻某官粹根天资挺有风烈昔者两社之寄济多艰宜哉三世之昌亶食旧德初领户口之籍尝探岭头之梅炽甚声名畀之民社种桃娱母对竹读书谓邑介于蹊径之多而民如其山川之峭抚摩之不必以健显感泣者相率而挽留似闻上台颇念世交之旧宏开翘馆久需县最之来赴阙岁除为杭佳话某自怜百拙可笑一官苦弗求人亦莫肯顾屡尝佐邑岂不知难谁驱之而冒为规讲若以具在迅速朝装之去幸又随曹扶持男璧而来预知全赵靳或未告请则必言
　　通交代王运管　　　　　　林克斋
　　胶庠防息怅鸿燕之去来计幕交承托金兰于出处虽未接顔辞之末已相忘道术之中粃愧前贽缄敢后某官望髙六馆声满中州学自名家接河汾之流文无馁气窥海若之波澜走马舍选方窃迟之摘髭科第直差易尔固将为于木铎思乐采芹便合贮之玉堂最宜视草胡然防取犹此斜飞姑寄径于红莲緑水之逰遂増重于东海西山之胜入幕乃有此士岂专辰入酉退之勤搢绅莫不知名倚观朝奏暮召之宠某皇皇半世矻矻一科逐步随行缺然赞画玩时愒日久矣妨贤兹不逺于及冀匪徐于行李同门同志敢忘朋友之先贤孰主孰宾期结子孙之永好
</div>
    <div class="pagination">
<a href="翰苑新书_page97.html">上一页</a><span>...</span><a href="翰苑新书_page93.html">93</a><a href="翰苑新书_page94.html">94</a><a href="翰苑新书_page95.html">95</a><a href="翰苑新书_page96.html">96</a><a href="翰苑新书_page97.html">97</a><span class="current-page">98</span><a href="翰苑新书_page99.html">99</a><a href="翰苑新书_page100.html">100</a><a href="翰苑新书_page101.html">101</a><a href="翰苑新书_page102.html">102</a><a href="翰苑新书_page103.html">103</a><a href="翰苑新书_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
