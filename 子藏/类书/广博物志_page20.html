<!DOCTYPE html>
<html>
<head>
    <meta charset="UTF-8">
    <title>广博物志 - 第 20 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 20 页/共 80 页</h1>
    <div class="content">　　凡薄山之首自茍林之山至于阳虚之山凡十六山二千九百八十二里升山冢也其祠礼太牢婴用吉玉首山防也其祠用稌黒牺太牢之具蘖酿【以蘖作醴酒也】干儛【干儛万儛干楯也】置鼓【击之以儛】婴用一璧尸水合天也【天神之所冯也】肥牲祠之用一黒犬于上用一雌鸡于下刉一牝羊献血【以血祭也刉犹刲也周礼曰刉咡用犬牲】婴用吉玉彩之【又加以缯彩饰之也】飨之【劝强之也特牲馈食礼曰执奠祝飨是也】
　　凡苦山之首自休与之山至于大騩之山凡十有九山千一百八十四里其十六神者皆豕身而人面其祠毛瘗用一羊羞【言以羊为荐羞】婴用一玉瘗【玉玉有五彩者也或曰所以盛玉借也】苦山少室大室皆冢也其祠之太牢之具婴以吉玉其神状皆人面而三首其余属皆豕身人面也凡岷山之首自女几山至于贾超之山凡十六山三千五百里其神状皆马身而龙首其祠毛用一雄鸡瘗糈用稌文山勾檷风雨騩之山是皆冢也其祠之羞酒【先进酒以酹神】少牢具婴毛一吉玉熊山席也【席者神之所凭止也】其祠羞酒太牢具婴毛一璧干儛用兵以禳【禳祓除之祭名儛者持盾武儛也】祈璆冕舞【所求福祥也祭用玉儛者冕服也美玉曰璆已求反】
　　凡济山经之首自煇诸之山至于蔓渠之山凡九山一千六百七十里其神皆人面而鸟身祠用毛【择用毛色】用一吉玉投而不糈
　　凡缟羝山之首自平逢之山至于阳华之山凡十四山七百九十里岳在其中以六月祭之【六月亦嵗之中】如诸岳之祠法则天下安寜
　　凡荆山之首自景山至琴鼓之山凡二十三山二千八百九十里其神状皆鸟身而人面其祠用一雄鸡祈瘗【祷请已埋之也】用一圭糈用稌骄山冢也其祠用羞酒少牢祈瘗婴毛一璧
　　凡首阳山之首自首山至于丙山凡九山二百六十七里其神状皆龙身而人面其祠之毛用一雄鸡瘗糈用五种之糈堵山冢也其祠之少牢具羞酒祠婴毛一璧瘗騩山帝也其祠羞酒太牢其合巫祝二人儛婴一璧凡荆山之首自翼望之山至于几山凡四十八山三千七百三十二里其神状皆彘身人首其祠毛用一雄鸡祈瘗用一珪糈用五种之精禾山帝也其祠太牢之具羞瘗倒毛【荐羞反倒牲埋之也】用一璧牛无常堵山玉山冢也皆倒祠羞毛少牢婴毛吉玉
　　凡洞庭山之首自篇遇之山至于荣余之山凡十五山二千八百里其神状皆鸟身而龙首其祠毛用一雄鸡一牝豚刉【刉亦割刺之名】糈用稌凡夫之山即公之山尧山阳帝之山皆冢也其祠皆肆瘗【肆陈之也陈牲玉而后埋藏之】祈用酒毛用少牢婴毛一吉玉洞庭荣余山神也其祠皆肆瘗【肆竟然后依前埋之】祈酒太牢祠婴用圭璧十五五彩惠之【惠犹饰也方言也】
　　嬴母之山神长乗司之是天之九徳也【九徳九气所生】其神状如人而豹尾
　　玉山是西王母所居也【此山多玉石因以名云穆天子谓之群玉之山见其山河无险四彻中绳先王之所谓防府寡草木无鸟兽穆王于是攻其玉石取玉石版三乗玉器服物载玉万只以归双玉为防半璧为只】西王母其状如人豹尾虎齿而善啸蓬发戴胜【蓬头乱发胜玉胜也音厐】是司天之厉及五残【王母知灾厉五刑残杀之气也又案竹书穆王五十七年西王母来见賔于昭宫】
　　长留之山其神白帝少昊居之实惟员神磈氏之宫【音隗】是神也主司反景
　　符惕之山神江疑居之
　　騩山神耆童居之其音常如钟磬
　　天山有神焉其状如黄囊赤如丹火六足四翼浑敦无面目是识歌舞实唯帝江也
　　泑山神蓐收居之是山也西望日之所入其气负神红光之所司也
　　敖岸之山神薫池居之
　　堵山神天愚居之岐山神涉处之
　　刚山刚水出焉北流注于渭是多神【亦魑魅之类也音耻囘反或作】其状人面兽身一足一手其音如钦【钦亦吟字假音】
　　槐江之山实惟帝之平圃神英招司之其状马身而人面虎文而鸟翼其音如榴有天神焉其状如牛而八足二首马尾其音如勃皇见则其邑有兵
　　昆仑之丘实惟帝之下都神陆吾司之【即肩吾也】其神状虎身而九尾人面而虎爪
　　青要之山实惟帝之密都防武罗司之【武罗神名防即神字】其状人面而豹文小腰而白齿【或作首】而穿耳以鐻【鐻金银器之名未详也音渠】其鸣如鸣玉
　　平逢之山有神焉其状如人而二首名曰骄防是为螫防【为螫防之长】实惟蜂蜜之庐【言羣蜂之所舍集蜜赤蜂名】
　　骄山神围处之【音鼍】其状如人面羊角虎爪恒游于睢漳之渊出入有光
　　丰山神耕父处之常游清冷之渊出入有光见则其国为败
　　和山五曲九水合焉吉神泰逢司之其状如人而虎尾是好居于萯山之阳出入有光
　　光山神计防处之其状人身而虎首恒游于漳渊出入必有飘风暴雨
　　夫夫之山神于儿居之其状人身而手操两虵常游于江渊
　　洞庭之山帝之二女居之【按九歌湘君湘夫人自是二神江湘之有夫人犹河洛之有宓妃也此之为灵与天地并矣安得谓之尧女礼记曰舜葬苍梧二妃不从明二妃生不从征死不从葬义可知矣即令从之二女灵达鉴通无方尚能以鸟工龙裳救井廪之难岂当不能自免于风波而有双沦之患乎假复如此曰生为上公死为贵神礼五岳比三公四渎比诸侯今湘川不及四渎无秩于命祀而二女帝者之后配神而灵无縁当复下降小水而为夫人也】是常游于江渊澧沅之风交潇湘之渊是在九江之间出入必以飘风暴雨是多怪神状如人而载虵左右手撡虵
　　钟山之神名曰烛隂【烛龙也是烛九隂因名云】视为昼暝为夜吹为冬呼为夏不饮不食不息息为风【息气息也】身长千里在无防之东其为物人面虵身赤色居钟山下【淮南子曰龙身一足】朝阳之谷神曰天吴是为水伯两水间其为兽也八首人面八足八尾皆青黄【大荒东经东十尾】
　　从极之渊深三百仞维氷夷恒都焉【氷夷冯夷也淮南云冯夷得道以潜大川即河伯也穆天子所谓河伯无夷者】氷夷人面乗两龙【画四面各乗灵车驾二龙】一曰忠极之渊阳污之山河出其中凌门之山河出其中【皆河之枝源所出之处也】
　　雷泽中有雷神龙身而人头鼓其腹在吴西【今城阳有尧冢灵台雷泽在北也河图曰大迹在雷泽华胥履之而生伏羲】
　　东海之渚中【渚岛】有神人面鸟身珥两黄虵【以虵贯耳】践两黄虵名曰禺黄帝生禺禺生禺京【即禺强也】禺京处北海禺处东海是惟海神【言分治一海而为神也】
　　南海渚中有神人面珥两青虵践两赤虵曰不廷胡余【神名耳】有神名曰因因乎南方曰因乎夸风曰乎民【亦有二名】处南极以出入风
　　有神十人名曰女娲之肠【或作女娲之腹】化为神处栗广之野【女娲古神女而帝者人面虵身一日中七十变其腹化为此神栗广野名娲音】横道而处【言断道也】有人名曰石夷来风曰韦【来或作本也】处西北隅以司日月之长短【言察日月晷度之节】
　　西海陼中有神人面鸟身珥两青虵践两赤虵名曰奄兹
　　西北海之外赤水之北有章尾山有神人面虵身而赤【身长千里】直目正乗【直目目从也正乗未闻】其暝乃晦其视乃明【言视为昼眠为夜也】不食不寝不息风雨是谒【言能请致风雨】是烛九隂【照九隂之幽隂也】是谓烛龙
　　大荒之中有山名曰北极天柜有神九首人面鸟身名曰九鳯又有神衔虵撡虵其状虎首人身四蹄长肘名曰强良
　　有神焉人首虵身长如辕左右有首衣紫衣冠旃冠名曰延维人主得而飨食之伯天下
　　夏后启之臣曰孟涂是司神于巴人请讼于孟涂之所其衣有血者乃执之
　　小人国有神名曰犁之尸
　　南方祝融兽身人面乗两龙【火神也】
　　东方勾芒鸟身人面乗两龙【木神也方面素服墨子曰昔秦穆公有明徳上帝使勾芒赐之夀十九年】
　　西方蓐收左耳有虵乗两龙【金神也人面虎爪白毛执钺见外传】
　　北方禺疆人面鸟身弭两青虵践两赤虵【字防水神也庄周曰禺疆立于北极一曰禺京一本云北方禺疆黒身手足乗两龙】
　　五帝庙苍曰灵府赤曰文祖黄曰神升白曰显纪黒曰秬【广雅】
　　青帝防魂白帝侍魄赤帝养炁黒帝通血黄帝中主万人无越【度人经】
　　天嵗星主徳庆其精下为大社之神天太白星主兵凶其精下为雨师之神天荧惑星主司非其精下为风伯之神天辰星主气司灾其精下为先农之神天镇星主得士之庆其精下为灵星之神【龙鱼河图】
　　东方苍帝神名灵威仰精为青龙南方赤帝神名赤熛怒精为朱鸟中央黄帝神名含枢纽精为麒麟西方白帝神名白招矩精为白虎北方黒帝神名叶光纪精为武【上】
　　东方君姓爓讳开明字灵威仰南方君姓洞浮讳极炎字赤熛怒中央君姓通斑讳元氏字含枢纽西方君姓上金讳昌开字耀魄寳北方君姓黒节讳灵防字隠侯局【道家玉玦经】
　　干神字仲尼号曰伏羲坎神字大曽子艮神字照光玉震神字小曽子巽神字大夏侯离神字文昌坤神字翟王号曰女娲兑神字一世【一云字八世】
　　五龙兄弟五人皆人面龙身长曰角龙木仙也次曰羽龙水仙也父曰宫龙土仙也父子同得仙治在五方今五行之神也【遁甲开山图】
　　东岳泰山君领羣神五千九百人主治死生百鬼之主帅也泰山君服青袍戴苍璧七称之冠佩通阳太平之印乗青龙
　　南岳衡山君领仙官七万七百人南岳君服朱光之袍戴九丹日精之冠佩夜光天真之印乗赤龙
　　中岳嵩髙君领仙官玉女三万人中岳君服黄素之袍戴黄王太乙之冠佩神宗阳和之印乗黄龙
　　西岳华山君领仙官玉女四千一百人华山君服白素之袍戴太初九流之冠佩开天通真之印乗白龙霍山南岳储君黄帝所命衡岳之副主也领灵官三万人上调和气下拯黎民阅校众仙制命水神是峻险之府而诸灵之所顺也储君服青锦之袍戴启明之冠佩道君之玉防而来或驾科车或驾龙虎
　　濳山储君黄帝所命为衡岳储贰时叅政事今职似辅佐者也潜山君服朱光绣衣戴参明之冠佩朱宫之印乗赤龙之车【并上】
　　东方太山君神姓圆名常龙南方衡山君神姓丹名灵峙西方华山君神姓浩名郁狩北方恒山君神姓登名僧中央嵩山君神姓军夀名逸羣呼之令人不病东方泰山将军姓唐名臣南方霍山将军姓朱名丹西岳华隂将军姓邹名尚北岳恒山将军姓莫名惠中岳嵩髙山将军姓石名恒存之郤百邪东海君姓冯名修青夫人姓朱名隠娥南海君姓视名赤夫人姓翳名逸寥西海君姓勾大名丘白夫人姓灵名素蕳北海君姓禹名帐黒夫人姓结名连翘河伯姓公名子夫人姓冯名夷【河图】
　　东岳姓丘名日陆南岳姓烂名洋光西岳姓浩岳名元仓北岳姓伏名通萌中岳姓角名暜生【云笈七籖】
　　少昊治西方蚩尤佐之使主金防治北方白辩佐之使主水太皓治东方袁何佐之使主木祝融治南方仆程佐之使主火后土治中央后稷佐之使主土【越絶书】句芒号曰文始洪崖先生东方苍帝东海君也祝融号曰赤精成子南方赤帝南海君也蓐收号曰夏里黄公西方白帝西海君也禺疆号曰防子昌北方黒帝北海君也天地神人等耳风伯神名叱号曰长育雨师神名冯修号曰树徳诸神常当存念之冯夷号曰元梁使者【云笈七籖】
　　东海姓閧名内灵西海姓导名洞清北海姓喻名渊东海姓何名归君南海姓刘名潄君北海姓吴名禽强君
　　东海神名阿明南海祝融西海臣乗北海禺疆【养生杂书】堪坏得之以袭昆仑肩吾得之以处泰山禺疆得之立乎北极西王母得之坐乎少广【庄子】
　　山神谓之离河伯谓之冯夷江神谓之竒相物神谓之鬼土神谓之羵羊水神谓之网冩木神谓之毕方火神谓之游光金神谓之清明【广雅　江赋曰竒相得道而宅神江记云帝女也卒为江神蜀梼杌曰古史震防氏之女窃黄帝珠泛江而死化为此神即今江渎庙是也山海经大禹生于石纽江渎神生于汶川】
　　丁卯神司马卿丁丑神赵子壬丁亥神张文通丁酉神臧文公丁未神石叔通丁巳神崔石卿【老君六甲符图】
　　丁卯神名孔林埃丁丑神名梁丘叔丁亥神名林盛陆丁酉神名费顔明丁未神名王屈竒丁巳神名许咸池【鬼谷注隂符经】
　　甲子神名弓隆欲入水内呼之不溺甲戌神名执明呼之入火不烧【酉阳杂爼】
　　甲子神王文卿甲戌神展子江甲申神扈文长甲午神卫上卿甲辰神孟非卿甲寅神明文章
　　东王公讳傀字君明佩杂色绶绶长六尺六寸
　　太乙君名獦
　　天翁姓张名刺渇【酉阳杂爼】
　　九源丈人者为方丈宫主领天下水神
　　真中有神长生大君无英公子白元尊神太乙司命桃康合延执符把箓保命生根【度人经】
　　其神则有无头子倒景君翕鹿公中黄先生与鹿门大夫张阳字子渊使备玉阙自不带老君竹使符左右契者不得入也【抱朴子】
　　梁简文云船神名冯耳五行书云下船三呼其名除百忌又呼为孟公孟母
　　炎帝于火而死为灶禹劳天下而死为社后稷作稼穑而死为稷羿除天下之害而死为宗布【淮南子　又风俗通云共工之子曰修车好逺游舟车所至足迹所达靡不穷览故祀以为社神】
　　井神曰吹箫女子【白泽图】
　　梦神曰趾离呼之而寝梦清而吉有呪曰元州牂菅娶竺米题临卧诵七遍吉【致虚阁杂爼】
　　灶神名隗状如美女又姓张名单字子郭夫人字卿忌有六女皆名察治常以月晦日上天白人罪状大者夺纪纪三百日小者夺算算一百日其属神有天帝娇孙天帝大夫天帝都尉天帝长兄硎上童子突上紫宫君太和君玉池夫人等一曰灶神名壤子也【酉阳杂俎又云灶神苏吉利妻王氏名抟颊】
　　东卿司命监泰山之众真总括吴越之万神可谓道渊徳髙折冲羣灵者也贾道李叔升言城生道流徃竝受东卿君之要也道河东人周威王之末年生叔升涿郡人汉元帝时生道流北地人汉灵帝殿中将军也城生吴人后汉刘圣公时为武当郡尉受学至勤竝得真道今在泰山支子小阳山中此所谓地真者也【陶隠居真诰】
　　夏启为东明公文王为西明公召公奭为南明公季札为北明公主领四方鬼齐桓公为三官都禁郎主生死简箓晋文公为水官司命秦始皇为北帝上相刘季为南明賔友孔子为太极上真公治九嶷山顔囘为明晨侍郎后为三天司真张衡杨子云为北方鬼帝治罗酆山周公为北帝师庄周为太博士嵇康为中央鬼帝治抱犊山屈原为海伯统八海王弼为丘监严君平尚在峨眉山鬼谷子为太师治青城山郭景纯为都録司命治云台山周顗为鬼官司命贾谊为西明都禁郎以治马融事不当谪迁泰山司马郄鉴为南门亭长臧洪为北斗天门亭长纪瞻为北天修门郎与虞谭更直守天门顾和为执盖郎温太真为监海伯杜预为长史王嘉徐庶何晏殷浩俱侍帝宸庾亮为北太帝前中卫大将军孔融为后中卫大将军陶侃为西河侯蔡谟为长史荀彧为北明公賔友谢幼舆为左副监【酉阳杂爼】张良为门下侍中淮南王刘安为太极真人庄周为太极闱编郎墨翟为太极仙卿东方朔为华阳洞主司马季主为委羽仙人曹植为遮须国王蔡邕为修文郎刘桢徐干王粲俱为侍中王导为尚书令陶隠居为蓬莱都水监杨羲为东华上佐许逊为九州都仙太史髙明大使刘文饶为华阳洞童初府上帅郑崇为大霍山长顔囘与卜商俱为地下修文郎
　　沈有履灶有髻户内之烦壤雷霆处之东北方之下者陪阿蛙蠪跃之西方之下者则泆阳处之水有罔象丘有萃山有防埜有方皇泽有委虵委虵其大如毂其长如辕紫衣而朱冠恶闻雷车之声则捧其首而立见之者殆乎霸【履水神髻灶神阿蛙蠪状如小儿泆阳豹头马尾罔象大耳长臂萃文身五采防一足方皇如虵两头皆神名庄子】
　　涸泽数百嵗生庆忌庆忌者其状若人其长四寸衣黄衣冠黄冠戴黄盖乗小马好疾驰以其名呼之可使千里之外一日反报此涸泽之精也涸川之精者生于蟡蟡者一头而两身其形若虵其长八尺以其名呼之可以取鱼鼈此涸川水之精也【韩子】
　　吴孙皓时临海得毛人山海经云山精如人而有毛此蒋山精也故抱朴子曰山之精形如小儿而独足足向后喜来犯人其名曰蚑知而呼之即当自却耳一名曰超空可兼呼之又或如鼓赤色一足其名曰浑又或如人长九尺衣裘戴笠曰金累又或如龙有五色赤角名曰飞龙见之皆可呼其名不敢为害中记山精如人一足长三四尺食山蟹夜出昼藏【异苑】
　　厠之精名曰倚衣青衣持白杖知其名呼之者除不知其名呼之则死又筑室三年不居其中有满则长二尺见人则掩面见之有福又其精名忽长七尺见者有福又筑室三年不居其中有小儿长三尺而无发见人则掩鼻见之有福火之精名曰必方状如鸟一足以其名呼之则去水之精名曰罔象其状如小儿赤目黒色大耳长爪以索防之则可得烹之吉门之精名曰野状如侏儒见之则拜以其名呼之宜饮食故泽之精名曰冕其状如虵一身两头五采文以其名呼之可使取金银故废丘墓之精名曰无状如老役夫衣青衣而操杵好舂以其名呼之使人宜禾谷故道径之精名曰忌状如野人行歌以其名呼之使人不迷故车之精名曰寜野状如輼车见之伤人目以其名呼之不能伤在道之精名曰作器状如丈夫善人以其名呼之则去故臼之精名曰意状如豚以其名呼之则去故井故渊之精名曰观状如美女好吹箫以其名呼之则去故台屋之精名曰两贵状如赤狗以其名呼之使人目明左右有山石水生其涧水出流千嵗不絶其精名曰喜状如小儿黒色以其名呼之使取饮食三军所战精名曰賔满其状如人头无身赤目见人则转以其名呼之则去故水石者精名庆忌状如人乗车盖一日驰千里以其名呼之则可使入水取鱼丘墓之精名曰狼鬼善与人鬬不休为桃棘矢羽以鵄羽以射之狼鬼化为飘风脱履捉之不能化也故市之精名曰问其状如囤而无手足以其名呼之则去故室之精名曰傒龙状如小儿长一尺四寸衣黒衣赤帻大冠带剑持防以其名呼之则去山之精名防状如鼔一足如行以其名呼之可使取虎狼豹故牧弊池之精名曰髠顿状如牛无头见人则逐人以其名呼之则去夜见堂下有鬼被发走物恶之精名曰沟以其名呼之则无咎故溷之精名曰卑状如美女而持镜呼之知愧则去也【白泽图】
　　河精者人头鱼身师旷时所受防也【宋书】
　　或以三皇天文召司命司危五岳之君阡陌亭长六丁之灵皆使人见之而对问以诸事则吉凶昭然存诸掌无逺近幽深咸可先知也或召六隂玉女其法六十日而成成则长可役使或祭致八史八史者八卦之精也亦足以预识未形矣或服葛花及秋芒麻勃刀圭方寸匕忽然如欲卧而闻人语之以所不觉之事吉凶立定也或用明镜九寸以上自照有所思存七日七夕则见神仙或男或女或老或少一示之后心中自知千里之外方来之事也明镜或用一或用二谓之日月镜或用四谓之四规四规者照之时前后左右各施一也用四规所见来神甚多或纵目或乗龙驾虎冠服采色不与世同皆有经图欲修其道当先暗诵所当致见诸神姓名识其衣冠不尔则卒至而忘其神或能惊惧则害人也为之率欲得静漠幽闲林麓之中外形不惊目外声不入耳其道必成也三童九女节夀君九首虵躯百二十官虽来不得熟视也或有问之者或有诃怒之者亦弗荅也或有侍从暐晔力士甲卒乗龙驾虎箫鼓嘈嘈勿举目与言也但谛念老君真形老君真见形则起再拜也老君真形者思之姓李名聃字伯阳身长九尺黄色深嘴隆鼻秀眉长五寸耳长七寸额有三理上下赤足有八卦以神为牀金楼玉堂白银为堦五色云为衣重叠之冠锋鋋之剑从黄金百二十人左有十二青龙右有二十六白虎前有二十四朱雀后有七十二武前道十二穷竒后从三十六辟邪雷电在上晃晃昱昱【抱朴子　又云执八嵗威之节佩老子玉防则山神可使岂敢为害乎】
　　依七佛经云若有人能受持五戒感得二十五神侍卫杀戒有五神一名波咤罗二名摩斯三名婆睺四名呼奴咤五名颇罗咤盗戒有五神一名法善二名佛奴三名僧善四名广额五名慈善婬戒有五神一名贞洁二名无欲三名净洁四名无染五名荡涤妄戒有五神一名美防二名实语三名质直四名直答五名和合语饮酒戒有五神一名清素二名不醉三名不乱四名无失五名防戒【法苑珠林】
　　庖羲氏使鬼物以致羣祠以牺牲登荐百神则祭祀之始也【拾遗记】
　　炎庆甲者古之炎帝也今为北太帝君天下鬼神之主也【真诰】
　　黄帝防鬼神于泰山驾象车六蛟龙【墨子】
　　少昊以金徳王母曰皇娥处璇宫而夜织或乗桴木而昼游经歴穷桑沧茫之浦时有神童容貌絶俗称为白帝之子即太白之精降乎水际与皇娥防戏奏防娟之乐游漾忘归穷桑者西海之濵有孤桑之树直上千寻叶红椹紫万嵗一实食之后天而老帝子与皇娥泛于海上以桂枝为表结薫茅为旌刻玉为鸠置于表端言鸠知四时之候今之相风此之遗象也帝子与皇娥竝坐抚桐峯梓瑟皇娥倚瑟而清歌曰天清地旷浩茫茫万象回薄化无方浛天荡荡望沧沧乗桴轻漾着日旁当期何所至穷桑心知和乐悦未央俗谓游乐之处为桑中也白帝子荅歌曰四维八埏难极驱光逐影穷水域璇宫夜静当轩织桐峯文梓千寻直伐梓作器成琴瑟清歌流畅乐难极沧湄海浦来栖息及皇娥生少昊号曰穷桑氏亦曰桑丘氏至六国时桑丘氏着隂阳书即其余裔也【拾遗记】
　　禹凿龙关之山亦谓之龙门至一空岩深数十里幽暗不可复行禹乃负火而进有兽状如豕啣夜明之珠其光如烛又有青犬行吠于前禹计可十里迷于昼夜既觉渐明见向来豕犬变为人形皆着衣又见一神虵身人面禹因与语神即示禹八卦之图列于金版之上又有八神侍侧禹曰华胥生圣子是汝耶答曰华胥是九河神女以生余也乃探玉简授禹长一尺二寸以合十二时之数使量度天地禹即执持此简以平定水土虵身之神即羲皇也【上】
　　禹治水三至桐栢山惊风迅雷石号木鸣五伯拥川天老肃兵不能兴禹怒召集百灵搜命防龙桐栢千君长稽首请命禹因囚鸿防氏商章氏兠氏卢氏犂娄氏乃获淮涡水神名无支祈善应对言语辨江淮之浅深原隰之逺近形若猿猴缩鼻髙额青躯白首金目雪牙颈伸百尺力逾九象禹授之童律不能制授之乌木田不能制授之庚辰能制鸱脾桓胡木魅水灵山妖石怪奔号藂绕以千数庚辰持防逐去颈锁大索鼻金铃徙之淮阳之山足下禆淮水永安流注海也【古岳凟经】
　　禹理洪水观于河见白面长人鱼身出曰吾河精也授禹河图而还于渊中【尸子】
　　仆躬耕南阳之亩遂防刘氏顾草庐势不可郤计善事之于是情好日密相拉总师趋蜀道履黄牛因覩江山之胜乱石排空惊涛拍岸敛巨石于江中崔嵬巑岏列作三峯平治洚水顺遵其道非神扶助于禹人力奚能致此耶仆纵步环览乃见江左大山壁立林麓峰峦如画熟视大江重复石壁间有神像影现焉鬓发须眉冠裳宛然如彩画者歬竪一旌旗右驻一黄犊犹有董工开导之势古所载黄龙助禹开江治水九载而功成信不诬也惜乎庙貌废去使人太息神有功助禹开江不事凿斧顺济舟航当庙食兹土仆复而兴之再建其庙号目之曰黄牛庙以显神功【诸葛亮黄陵庙记】
　　昔三苗大乱天命夏禹于宫有大神人面鸟身降而福之司禄益食而民不饥司金益富而固家实司命益年而民不夭四方归之禹乃克三苖而神民不违【隋巢子】伯益字隤敳为唐泽虞是为百虫将军【今巩洛嵩山有百虫将军庙是也自汉有之水经云晋元康五年七月顺人吴义复立】
　　夏桀时天乃命汤于酾宫有神来告曰夏徳大乱徃攻之予必使汝乃戡之【墨子】
　　有神降于莘王问内史过曰是何故也对曰昔夏之兴也祝融降于崇山其亡也囘禄信于聆隧商之兴也梼杌次于丕山其亡也夷羊在牧周之兴也鸑鷟鸣于岐山其衰也杜伯射王于鄗是皆明神之志者也昔昭王娶于房曰房后实有爽徳协于丹朱丹朱冯身以仪之生穆王焉实临照周之子孙而祸福之【国语】
　　汤时有神牵白狼啣钩入朝乃东观沈璧于洛获黄鱼黒玉之瑞【世纪】
　　武王伐纣都洛邑未成隂寒雨雪十余日深丈余甲子平旦不知何五丈夫乗五车从两骑止门外欲谒武王武王将不出见大公曰不可雪深丈余而车骑无迹恐是圣人王使太师尚父谢五大夫曰賔幸临之失不先问方修法服太师尚父使人持一器粥出进五车两骑曰大夫在内方对天子天寒故进热粥以御寒未知长幼从何起两骑曰先进东海君次河伯风伯雨师粥既毕使者具以告尚父尚父告武王曰客可见矣武王曰诸神各有名乎师尚父曰南海神名祝融北海神名防东海神名勾芒西海神名蓐收河伯名冯修请使谒者各以其名召之武王乃于殿上谒者于殿下门外引祝融进五神皆惊相视而叹祝融拜武王王曰天隂乃逺来何以教之神曰王伐殷立周谨来受命愿勅风伯雨师各使奉其职武王曰予歳时亦无废礼焉【太公金匮】武王问太公曰天下神来甚众恐有试者何以待之太公曰请树槐于王门内有益者入无益者距之【上】天子西征鹜行至于阳纡之山河伯无夷之所都居【穆天子传】
　　关中有金鱼神周平王时十旬不雨祭此神俄生涌泉鱼跃降雨【述异记】
　　儒家之徒董无心墨家之徒躔子相见讲道躔子称墨家右鬼神是引秦缪公有明徳上帝赐之九年董子难以尧舜不赐年桀纣不夭死而秦穆晋文言之夫谬者误乱之名文者徳惠之表有误乱之行天赐之年有徳惠之操天夺其命乎【论衡】
</div>
    <div class="pagination">
<a href="广博物志_page19.html">上一页</a><span>...</span><a href="广博物志_page15.html">15</a><a href="广博物志_page16.html">16</a><a href="广博物志_page17.html">17</a><a href="广博物志_page18.html">18</a><a href="广博物志_page19.html">19</a><span class="current-page">20</span><a href="广博物志_page21.html">21</a><a href="广博物志_page22.html">22</a><a href="广博物志_page23.html">23</a><a href="广博物志_page24.html">24</a><a href="广博物志_page25.html">25</a><span>...</span><a href="广博物志_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
