<!DOCTYPE html>
<html>
<head>
    <meta charset="UTF-8">
    <title>太平御览 - 第 581 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 581 页/共 737 页</h1>
    <div class="content">《淮南子》曰：贾多端则贫，工多技则穷，心不一也。（贾多端，非一。）
《国语》曰：晋叔向对韩宣子曰：“夫绛之富商，韦藩木楗以过於朝。（韦藩，韦蔽前也。木楗，木檐。）惟其功庸少也，（言无功庸，虽富不得服朝服过於朝。）而能金玉其车，文错其服。（文，文织缕也。言商人之财，足以金玉其车，文错其服，以无爵位，故不得为其上，为韦藩木楗是。）能行诸侯贿而无寻尺之禄，无大绩於民故也。”（绩，功也。八尺曰寻。）
又曰：齐管仲曰：“昔圣王处商就市井。夫商群萃而州处，察其四时，（四时所用者豫资之。）而监其乡之资，（监，亲资财，视其贵贱有无。）以知其市之贾；负任檐何，服牛轺马，以周四方；（周，遍。）以其所有易其所无，市贱鬻贵，（市，取；鬻，卖。）旦暮从事於此。以饬其子弟，相语以利，相示以赖，（赖，嬴。）相陈以知。贾少而习焉，其心安焉，不见异物而迁焉。是故其父兄之教不肃而成，其子弟之学不劳而能，夫是故商子恒为商。”
又曰：越大夫种曰：“臣闻之：贾人（贾人，买贱卖贵者。）夏则资皮，冬则资；（，葛精曰，粗曰。）旱则资舟，水则资车以待乏也。”
《白虎通》曰：商贾何谓也？商之为言商其远近，度其有无，通四方之物。贾之为言固也，固有用物，以待民来，以求其利者也。
《论衡》曰：扬子云作《法言》，蜀富贾人赍钱十万，愿载於书，子云不听。夫富无仁义之行，犹园中之鹿，栏中之牛，安得妄载？
《异苑》曰：晋陵曲阿杨晚资财数千万。三吴人皆取直为商估，治生辄得倍宜。或行长江，卒遇暴风及劫盗者，若捉晚钱，多获免济。晚死後，先所埋金悉移去。邻人陈家尝晨起，见门外忽有百许万镪，封题是杨晚姓字，然後知财物聚散必由天运。
负贩
《礼记□曲礼》曰：夫礼者，自卑而尊人。虽负贩者，必有尊也，而况富贵乎？（负贩者尤轻忄兆志利，宜若无礼然。）
《尚书大传》曰：舜贩於须丘。
《汉书》曰：灌婴，睢阳贩缯者。
《说苑》曰：鲍叔身死，管仲举上衽而哭之，泣下如雨。从者曰：“非君臣父子也。”管仲曰：“非夫子所知也。吾尝与鲍子贫，贩於南阳。吾三辱於市，不以我为怯，知我，故有所明也。”
《魏志》曰：弘农董遇，字季直，性质讷而好学。兴平中，关中扰乱，与兄季忠依将军段煨。耒耜负贩，而常挟持经书，投闲习读，其兄笑之而不改。
《後魏书》曰：景穆贾岁颇亲近左右，营立田园，以收其利。高允谏曰：“夫天下者，殿下之天下，富有四海，何求而不获？而乃与贩夫贩妇竞此尺寸？”
佣赁
《左传□襄公二十七年》曰：崔氏之乱，（在二十五年。）申鲜虞来奔，仆赁於野，以丧庄公。（为齐庄公服丧。）冬，楚人召之，遂如楚为右尹。（传言楚能用贤。）
《史记》曰：倪宽，贫无资用，常为弟子都养，时间行佣赁以给衣食。行常带经，止息则诵习之。
又曰：范睢微行弊衣间步见须贾。须贾见之，惊曰：“叔今何事？”范睢曰：“臣为佣赁。”贾哀之，留与坐饮食，乃取一绨袍以赐之。
《汉书》曰：栾布，梁人。彭越为家人时，常与布游。穷困，卖佣於齐，为酒家保，数岁别去。而布为人所略卖为奴。
又曰：匡衡，字稚圭，东海人。父世农夫，至行。衡好学，家贫，佣作以供资用。
《後汉书》曰：郑均好黄老书，兄仲为县游徼，颇受礼遗。均数谏止，不听，即脱身为佣，岁馀得钱帛，归以与兄曰：“物尽可复得；为吏坐赃，终身捐弃。”兄感其言，遂为廉洁。
谢承《後汉书》曰：施延，字君子，少为诸生，明於五经。家贫母老，周流佣赁。避地於庐江临湖县种瓜，後复到吴郡海盐取卒，月直赁作半路亭下，以养其母。是时，吴会未分，山阴冯敷为督邮到县，延持帚往。敷知其贤者，下车谢，使入亭，请与饭食讫，脱衣与之，饷饯，不受。
华峤《後汉书》曰：范式为荆州刺史，友人南阳孔嵩家贫亲老，乃变名姓，佣为新野阿里街卒。式行部到新野，而县选嵩为道驺迎式。式见而识之，呼嵩，把臂谓曰：“子非孔仲山耶？”对之叹息，语及平生，曰：“昔与子俱曳长裾，游集帝学。吾蒙国恩，致位牧伯；而子怀道隐身，处於卒伍，不亦惜乎？”嵩曰：“昔侯嬴长守於贱业，晨门肆志於抱关。子居九夷，不患其陋。贫者，士之宜，岂为鄙哉？”式敕县代嵩，嵩以为先佣未竟，不肯去。
《东观汉记》曰：公沙穆来游大学，无资粮，乃变服客佣，为吴赁舂。与语大惊，遂共定交於杵臼之间。
又曰：初，梁鸿於大家单伯通家佣舂为事。归，其妻具食，不敢於鸿前仰视，举案常齐眉。伯通察而异之，曰：“彼佣，能使其妻敬之。”
又曰：班超，字仲升，家贫，恒为官佣写书。尝辍书投笔叹曰：“大丈夫当效傅介子、张骞，立功异域，以取封侯。安能久事笔砚乎？”
《吴志》曰：阚泽，字德润，会稽山阴人也。家世农夫，至泽好学。家贫无资，常与人佣书，以供纸笔。所写既毕，诵读亦周。
《齐书》曰：张敬儿之为襄阳府将也，家贫，每休假，辄佣赁自给。尝为城东吴泰家檐水，通泰所爱婢。事发，将被泰杀，逃卖棺材中，以盖加上，乃免。
又曰：王僧孺笃爱坟籍。家贫，常佣书以养。每写毕，讽诵亦了。
又曰：冯道根少孤家贫，佣赁以养母。行得甘肥，未尝先食，必遽还以遗母。
《南史》曰：吴逵经饥荒，男女死者三十人，惟逵夫妻获全。家徒四壁立，冬无被裤。昼则佣赁，夜则伐木烧砖。妻亦同逵此诚，无有懈倦。
《汉皇德颂》曰：侯瑾，字子瑜，敦煌人。少孤贫，依宗人居。性笃学，恒佣作为资。暮还，辄柴读书。
担
《释名》曰：担，任也，力所胜任也。
《後汉书》曰：赵孝，字长平。父普，王莽时为田禾将军。任孝为郎。每告归，常白衣步担。从长安还，欲止邮亭。亭长先时闻孝当过，以有长者客，扫洒待之。孝既至，不自名，长不肯内。问曰：“闻田禾将军子当从长安来，何时至乎？”孝曰：“寻到矣。”於是遂去。
《东观汉记》曰：马成为郯令。上征河北，成羸衣步担，渡河诣上。
《魏志》曰：曹休，年十馀岁丧父。独与一客担丧假葬，携将老母，渡江至吴。
《魏略》曰：吴禧，字子牙，京兆人也。世单家贫，少好学。初平中三辅乱，禧南客荆州，不以荒扰，担负经书，每以采稆，馀日则诵习之。
《晋书》曰：郭文，字文举，少爱山水。尚嘉遁，洛阳陷，乃步担入吴兴馀姚大辟山中。猎者时往寄宿，文夜为担水，而无倦色。
又曰：谯秀，字元彦。在蜀遇范贲、萧敬相继作乱。秀乃避难宕渠。乡里宗族旅凭之者以百数。秀年出八十，众欲代之负担。秀曰：“各有老弱，当先营护。吾气力犹足自堪，岂以垂朽之年累诸君也？”
又曰：王澄，字平子。兄衍妻郭氏，性贪鄙，欲令婢路上担粪。澄年十四，谏郭，以为不可。
又曰：董养，字仲道，见洛阳东北步广里地陷，有二鹅出焉，其苍者飞去，白者不能飞。知白者，国家之象，顾谓谢鲲阮孚曰：“《易》称知几其神，君等可深藏矣！”乃与妻荷担入蜀，莫知所终。
《齐书》曰：桓康随武帝在赣县。泰始初，武帝起义，为郡所絷，众皆散。康装担，一头贮穆后，一头贮文惠太子、竟陵王子良，自负置山中。与门客萧欣祗等四十馀人相结，破郡狱，出武帝。
《梁书》曰：司马申，太清之难，父母俱没。因此自担土，菜食终身。
《後魏书》曰：高允性好文学，担笈负书，千里就业。
《方言》曰：嬴、旅、荷、腾，担也。齐楚陈宋之间曰嬴，燕之外郊，越之东瓯、吴之外鄙谓之旅，南楚谓之嬴，自关而西陇冀以往谓之荷。凡以驴马驼载物者，谓之负他，（音大。）亦谓之荷。（郭璞注曰：今江东单担两头物为腾。《庄子》：嬴粮赴之。担者用膂力，因以名之。）
《先贤行状》曰：平原王烈，字彦方。国中有盗牛者，牛主得而放之，盗者曰：“子既放我，幸无使王烈闻之。”间年，国中行路，老父负担重，有人代担，行数十里，至家而去，问姓名不语。顷之，老父失剑於路，有人得而守之，至暮，剑主还见之，乃代担人也。老父曰：“子前代吾担，不得姓名，今复守吾剑，子诚贤人！可语吾姓名，以告王烈。”使人问之，乃昔时盗牛人也。烈使国人表其庐而异焉。
舂
《说文》曰：舂，捣粟也。
《周礼□地官下》曰：舂人，掌供禾物。
《礼记□檀弓上》曰：邻有丧，舂不相。（郑玄曰：相，以音声相助。）
《谷梁传□文公》曰：礼，宗庙之事，君亲割，夫人亲舂。
《汉书□刑法志》曰：罪人狱已决，充为城旦舂，满三岁，为鬼薪、白粲。
《汉书》曰：吕后囚戚夫人永巷，令舂。
又曰：陈咸为南阳太守，所居以杀伐立威。豪猾吏乃大姓犯法，论输府，为地臼木杵，舂不中程，辄加罪笞。
又曰：江都王建，宫人八子有过者辄令羸立，或系居树上，或脱钳以铅杵舂，不中程辄掠之。
又曰：楚王戊与吴通谋，申公、白生谏之，不听，乃胥靡之，使杵臼雅舂于市。（晋灼曰：胥，相；靡，随右左坐，轻刑名也。雅，正。杵，舂。）
《南史》曰：梁武丁贵嫔，德后醋忌，遇贵嫔无道，使臼舂，每中程，若有助者。
《後魏书》曰：高为西兖州刺史，镇滑台，令一家之中自立一碓，五家之外共造一井，以给行客，不听妇人寄舂取水。
《庄子》曰：适百里者宿舂粮。
《淮南子》曰：量粟而舂，数米而炊，可以治家，而不可以治国。
《傅子》曰：夷吾为政，士三妻者，逐於境外；女三嫁者，入於舂隶也。
《国语》曰：天子郊之事，必自射其牲，（牲，牛。）王后必自舂粢。诸侯宗庙之事，必自射牛，羊，击豕，（，刺；击，杀。）夫人必自舂其盛。（自器曰盛。上言粢，下言盛，互其文也。）
《世本》曰：雍父作舂。
《吕氏春秋》曰：赤冀作舂。
桓子《新论》曰：宓牺之制杵臼，万民以济。及後人加巧因延力，借身重以践碓，而利十倍杵臼。又复设机关，用驴蠃（点校者按，当读为骡马之骡。）牛马及役水而舂，其利乃且百倍。
焦赣《易林曰□蹇之革》曰：折挺舂稷，君不得食。头养病根，无益於病。
严欣期《交州记》曰：糠头山在合浦海口。传云越王舂米於此，积糠所成。
《石虎邺中记》曰：有舂车，作木人及行碓於车上，动则木人踏碓舂，行十里，成米一斛。
《俗记》曰：王庆孙为襄阳都督。後之镇，尔时沔中蛮盛断道，缚得王去。将还家，语王云：“汝是贵人，试作贵人行看。”驱逼不得已，王便行。蛮以其贵人不堪苦，使令与妇女共碓下舂。
王褒《僮约》曰：事讫休息，当舂一石。
《岭表异录》曰：广南有舂堂，以浑木刳为槽，一槽两边，约十杵，男女间立，以舂稻粮。敲磕槽舷皆有遍，拍槽声若鼓，闻于数里。虽思妇之巧弄秋砧，不能比其流亮也。
卷八百三十　资产部十
尺寸
《礼记□王制》曰：古者以周尺八尺为步，今以周尺六尺四寸为步。古者百亩当今东田百四十六亩三十步。古者百里当今百二十一里六十步四尺二寸二分。（周尺之数未详闻也。案《礼》制，周犹以十寸为尺。盖六国时多变乱法度，或言周尺八寸，则步更为八八六十四寸。以此计之，古者百亩，当今百五十六亩二十五步；古者百里，当今百二十五里。）
《汉书》曰：度者，分、寸、尺、丈、引也，所以度长短也。（度，音大各反。）本起黄锺之长，以子谷黍中者，（师古曰：即黑黍。中者，不大不小也。言取黑黍谷子大小中者，率为分寸也。）一黍之广，度之九十分。黄锺之长，一为一分，十分为寸，十寸为尺，十尺为丈，十丈为引，而五度审矣。其法用铜，高一寸，广二寸，长一丈，而分、寸、丈、尺存焉。用竹为引，高一分，广六分，长十丈，其方法矩，高广之数，阴阳之象也。分者，自三微而成著，可分别也。寸者，忖也。尺者，[E163]也。（师古曰：[E163]音约。）丈者，张也。引者，信也。（师古曰：信读曰伸，言其长。）夫度者，别於分忖於寸，[E163]於尺，张於丈，信於引。引者，信天下也。职在内官，（内官，署名。）廷尉掌之。（师古曰：法度所起，故属廷尉也。）
《魏略》曰：昔长安市侩有刘仲始者，一为市吏所辱，乃感激，踏其尺折之。遂行学问，经明行修，流名海内。後以有道征，不肯就。众人归其高。
《晋书□荀勖别传》曰：魏杜夔制律乖错。勖知汉魏尺渐长於古四分，夔依为律，故不谐，乃令佐著作刘恭依《周礼》制古尺、新律吕以谐音韵。後得古玉律锺磬，与新律相合，诏赐古尺一具。
《隋书》曰：世称有田父於野地中得周时玉尺，便是天下正尺。荀勖试以校尺所造金石丝竹，皆短校一米。
《管子》曰：尺、寸、寻、丈者，所以得短长之情也。故以尺寸量短长，则万举而万不失矣。是故尺寸之度，虽富贵众强，不为益长；虽卑辱贫贱，不为损度。公平而无所偏，故奸诈之人弗能误也。故明法者，不可巧以诈伪；有寻丈之数者，不可欺以长短。
又曰：以规矩为方圆则成，以尺寸量短长则得，以法数治民则安。故事广於理者，其成若神。
《孟子》曰：陈代谓孟子云：“枉尺直寻，若宜可为。”枉尺直寻，欲使孟子屈己宗道也。）
《尸子》云：孔子曰：“诎寸而信尺，小枉而大直，吾为之者也。”
《韩子》曰：释法术而任心治，尧不能正一国；去规矩而妄意度，奚仲不能成轮；废尺寸而差短长，王尔不能半中。使中主守法术，拙匠执规矩尺寸，则万不失。
《孔丛子》曰：跬，一举足也，倍跬谓之步。四尺谓之仞，倍仞谓之寻，寻，舒两肱也，倍寻谓之常。五尺谓之墨，倍墨谓之丈，倍丈谓之端，倍端谓之两，倍两谓之匹，两有五谓之束。
《家语》曰：孔子曰：“夫布指知寸，布寸知尺，舒肱知寻，舒身知常，斯不远之则也。”（《白虎通》同。）
《说苑》曰：度、量、衡，以粟生之。十粟为一分，十分为一寸，十寸为一尺，十尺为一丈。
《梦书曰：丈尺为人正长短。梦得丈尺，欲正人也。
《魏武上杂物疏》曰：中宫用物，杂画象列尺一枚，贵人、公主有象牙尺三十枚，宫人有象牙尺百五十枚，骨尺五十枚。
量
《周礼□冬官□考工记》曰：栗氏为量。改煎金锡则不耗，（消氵柬之精不复减也。栗，古文或作历。玄谓：量当与锺鼎同齐，工异者大器。）不耗然後权之，（权谓称分之也。虽异法，用金必齐。）权之然後准之，（准，故书或作水。杜子春云：当为水，金器有孔者，水入孔中，则当重也。玄谓：准，击平正之，又当齐大小。）准之然後量之。（铸之於法中也。量，读如量人之量。）量之以为釜，深尺，内方尺而圜其外，其实一釜。（以其容为之名也。四升曰豆，四豆曰区，四区曰釜，釜六斗四升也，釜十则锺。方尺积於寸。於今粟米法少二升八十一分升之二十二，其数必容釜，此言大方耳。圜其外者，为之唇。）其臀一寸，其实一豆；（故书臀或作唇。杜子春云：当为臀，谓覆之其底深一寸也。）其耳三寸，其实一升；（耳在旁，可举也。）重一钧。（重三十斤。）其声中黄锺之宫。（应律之首。）概而不税。（郑司农云：令百姓得以量，而不租税。）其铭曰：“时文思索，允臻其极。（铭，刻之也。时，是也。允，信也。臻，至也。极，中也。言是文德之君，思求可以为民立法者，而作此量，信至於道之中矣。）嘉量既成，以观四国。（以观示四方，使放象之。）永启厥後，兹器维则。”
《左传□昭公三年》云：晏子曰：“齐旧四量，豆区釜锺。四升为豆，各自其四，以登於釜，（四豆为区，区斗六升。四区为釜，釜六斗四升。登，成也。）釜十则锺。（六斛四斗。）陈氏三量，皆登一焉，锺乃大矣。（登，加也。一，谓加旧量之一也。以五升为豆，五豆为区，五区为釜。则区二斗，釜八斗，锺八斛。）以家量贷，而以公量收之。（货厚而收薄。）
《汉书》曰：量者，龠、合、升、斗、斛也，所以量多少也。本起於黄锺之龠，用度数审其容，（师古曰：因度以生量也。其容，谓其中所容受之多少也。）以子谷黍中者千有二百实其龠，以井水准其概。（概欲其直，故以水平之。井水清，清则平也。师古曰：概，所以概平斗斛之上者也。）十龠为合，十合为升，十升为斗，十斗为斛，而五量嘉矣。其法用铜，方尺而圆其外，旁有焉。（师古曰：，不满之处也，音吐反。）其上为斛，其下为斗。（其上谓仰斛也，其下谓覆斛之底，受一斗也。）左耳为升，右耳为合、龠。其状似爵，以縻爵禄。（靡，散也。）上三下二，叁天两地，圜而函方，左一右二，阴阳之象也。其圜象规，其重二钧，备气物之数，合万有一千五百二十。（三十斤为钧，万一千五百二十铢。）声中黄锺，始於黄锺而反覆焉，（孟康曰：反斛声中黄锺，覆斛亦中黄锺宫，宫为君也。臣瓒曰：仰斛受一斛，覆底受一斗，故曰而反覆焉。）君制器之象也。龠者，黄锺律之实也，跃微动气而生物也，合者，合龠之量也；升者，登合之量也；斗也，聚升之量也；斛者，角斗平多平少之量也。夫量者，跃於龠，合於合，登於升，聚於斗，角於斛也。职在太仓，大司农掌之也。
《孔丛子》曰：一手之盛谓之溢，两手谓之。，四升也。四谓之豆，豆四谓之区，区四谓之釜，釜二有半谓之薮；薮谓之缶，缶谓之锺，锺二有半谓之秉。秉，十六斛也。
《曹瞒传》曰：太祖常赋廪谷不足，私谓主者曰：“如何？”主者曰：“以小斛量之。”太祖曰：“善。”後军中言太祖欺众，太祖谓主者曰：“当特借汝死以厌众，不然，事不解。”乃取徇曰：“行小斛，盗官谷。”斩之军门。
《风俗通》曰：斛者，角也。庾，三斛四斗；秉，二十四斛。
秤
《广雅》曰：秤谓之衡，锤谓之权。
《说文》曰：秤，铨也。
《礼记□月令□仲春》曰：是月也，日夜分，则同度量，平权衡。（因春分昼夜平则正之。同亦平也。丈尺曰度，斗斛曰量，称锤曰权，称上曰衡。）
</div>
    <div class="pagination">
<a href="太平御览_page580.html">上一页</a><span>...</span><a href="太平御览_page576.html">576</a><a href="太平御览_page577.html">577</a><a href="太平御览_page578.html">578</a><a href="太平御览_page579.html">579</a><a href="太平御览_page580.html">580</a><span class="current-page">581</span><a href="太平御览_page582.html">582</a><a href="太平御览_page583.html">583</a><a href="太平御览_page584.html">584</a><a href="太平御览_page585.html">585</a><a href="太平御览_page586.html">586</a><span>...</span><a href="太平御览_page582.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
