<!DOCTYPE html>
<html>
<head>
    <meta charset="UTF-8">
    <title>太平御览 - 第 171 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 171 页/共 737 页</h1>
    <div class="content">《语林》曰：太傅府有三才：裴邈清才，潘阳仲大才，刘庆孙长才。
曹植《辅臣论》曰：盖精微听察，理析毫分，规矩可则，阿保不倾，群言系于口，而研核是非；典诰总乎心，而惟所用之者，锺太傅也。
王□之《保傅箴》曰：保傅之贤明。宗国用宁；辅弼之不忠，祸及于躬。无曰父子无间，昔有潘崇；无曰至亲无二，或容江充。
太保
《周礼》曰：保氏掌谏王恶。（谏者，以礼义正之也。）
《大戴礼》曰：天子处位不端，受业不敬，言语不序，声音不中律，进退升降不以礼，俯仰周旋不无节，凡此之属，太保之任也。
《尚书大传》曰：成王在丰，欲宅洛邑，使召公先相宅。六日乙未，王朝步自周则至于丰。惟太保先周公相宅。（太保召公先周公视洛邑也。）
应邵《汉宫》曰：太保，古官也。保，养也。
《晋书》曰：王祥，字休征。泰始元年拜太保。三年，御史中丞侯史光上言：“祥久以疾病缺废朝会，应免官。”诏曰：“太保耆艾元老，高行清粹，朕所毗倚，以隆道弘治者也。前後逊让不从所执，此非有司所得议也。其寝光奏。”
《晋起居注》曰：太保卫明允笃诚，有匪躬之志，其给千兵，骑百人。
《齐职仪》：殷太甲时，伊尹为太保。周成王时，召公为太保。
崔鸿《十六国春秋□蜀李雄录》曰：雄异母兄始，字伯敬，为太保，善抚士众，众多归之，时人为之语曰：欲养老，属太保。
《吕氏春秋》曰：荆文王得如黄之狗、宛路之，以田於云梦，三月不反，得丹阳之姬，期年不听朝。保申曰：“先王卜，以臣为保吉，今王期年不听朝，王之罪当笞。王伏，臣将笞王。”王曰：“不免於襁褓而齿於诸侯矣。愿请变更而无笞。”保申曰：“臣承先王之令，不敢废也；王不受笞，是废先王之令也。臣宁抵罪於先王。”王曰：“敬诺。”引席，王伏，保申束细箭五十，跪而加之于背，如此者再。谓曰：“王起。”王乃变更，召保申杀如黄之狗，折宛路之，放丹阳之姬，兼国三十九，保申之力也。
太宰
《周礼□天官上》曰：太宰之职，掌建邦之六典，佐王治邦国。
又曰：太宰以九两系邦国之民。（两，耦合之。言系者以维持其情性，使不离散也。）
《尚书□伊训》曰：百官总已，以听冢宰。伊尹乃明言烈祖之成德，以训于王。（汤有功烈之祖，故称为王，即太甲也。）
又曰：冢宰统百官，均四海。
《家语》曰：官属不治，分职不明，法政不一，百事失纪曰乱。乱则饬冢宰。（饬谓整摄。）
《晋书》曰：武帝时，何曾屡上书逊位，诏以“司徒所掌烦务，不可以久劳耆艾，其进位太宰，朝会乘舆，剑履上殿，以汉萧何，魏锺繇故事。”
又曰：何曾为太宰，年老礼优，每召见，敕以常所饮食服物自随，令二子侍从。
又曰：太宰与王导同受顾命辅成帝时，帝幼冲，诏依安平献王孚故事，设床帐於殿上，帝亲迎拜。
又曰：安帝以太宰琅阝琊王德文不宜婴拂事务，以纡论道之重；可衮冕之服，绿纟戾绶，羽葆鼓吹。（纟戾，音戾。，绿也。以线为质。又曰：，草名也，出琅阝琊平昌县。似艾，可染绶，因以为绶名也。）
《晋公卿礼秩》曰：安平王孚，朗陵公何曾，汝南王亮，皆为太宰。
《齐职仪》曰：太宰品第一，金章紫绶，佩山玄玉。尧命羲和，使主阴阳之职。羲伯司天，即天官也。后稷伏事虞夏，敬授民时，尊稷为天官。夏衰，稷後不失官，由是废稷。殷以其官为冢宰。周公在丰为太宰，邵公又居之。秦汉魏无其职。晋武以从祖安平王孚为太宰，安平薨，省；咸宁四年又置。或谓本太师之职。避景皇讳，改为太宰。（或谓太宰，周之卿位。）晋武依周置职以尊安平，非避讳也。元兴中，恭帝为太宰，桓玄都督中外，博士徐豁议：“太宰非武官不应都督。”遂从豁议。
《後周书》曰：文帝依《周礼》，建六官，遂置天官大冢宰卿一人，掌邦理，以建邦之六典佐皇帝，理邦国。
《通典》曰：太宰於殷为六太，於周为六卿，亦曰冢宰。周武王时，周公始居之，掌建邦之理。秦、汉、魏并不置。晋初，依《周礼》备三公。三公之职，太师居首。景帝名师，故置太宰以代之，而以安平献王孚居焉。
仲长统《昌言》曰：冢宰，尧官也，《尚书》曰冢宰。一曰掌邦治官府以纪万民；二曰教典，以安邦国，以教官府，以扰万民；三曰礼典，以统百官，以和邦国，以谐万民；四曰政典，以平邦国，以正百官，以均万民；五曰刑典，以诘邦国，以任百官，以生万民。
魏温子升《为上党王穆让太宰表》曰：臣闻策蹇长途，终惭一日之致；悬缕层台，难任千钧之重。固知才弱不可自强，力微难以企及。智小谋大，恐贻折足之忧；才轻任重，惧有绝膑之悔。既虑铄金，固陈匪石。
总叙三公
《六典》曰：三公，论道之官也。盖以佐天子，理阴阳，平邦国，无所不统。故不以一职名其官。
《尚书》曰：惟兹三公，论道经邦，燮理阴阳。
《周礼》曰：三槐，三公位焉。
《公羊》曰：三公者何？天子之相。
《春秋汉含孳》曰：三公在天为三台，九卿为北斗。三公象五岳，九卿法河海，二十七大夫法山陵，八十一元士法谷阜，合为帝佐以匡纲纪。
《史记》曰：公孙弘，以《春秋》白衣为天子三公。汉初，因秦置丞相，而弘为之，则丞相为三公矣。
《汉书》曰：六符。（孟康曰：泰阶三台也，凡六星也。六符，星之符验也。）
《晋书》曰：文帝为晋王，何曾与高柔、郑冲俱为三公。将入见，曾独致拜尽敬，二人犹揖而已。
《晋官品令》曰：三公，绿纟戾绶也。（纟戾，音戾。）
《宋志》曰：三公黄ト，前史无其义，按《礼记》，士，与天子同，公侯、大夫则异。郑玄注云：士贱与君同，不嫌也。夫朱门洞启，当阳之正色也。三公之与天子礼秩相亚，故黄其以示谦，不敢斥天子，宜是汉来制也。（，音毕。）
《通典》曰：隋置太尉、司徒、司空以为三公，参议国之大事。依北齐置府寮，无其人则缺。祭祀则太尉亚献，司徒奉俎，司空行扫除，其位多旷，行事则摄。
《天文录》曰：三台星，一名三能，一名天柱。三公之位也。在人曰三公，在天曰三台。
陶氏《职官要录》曰：三台，拟三公。黄帝以风后配上台，天老配中台，五圣配下台。
《韩子》曰：背私曰公。三象鼎足，数三，法三光。《傅子》曰：三公者，佐天子理阴阳。
《环济要略》曰：三公者，象鼎三足，共承其上也。
《说苑》曰：三公，正天下，调阴阳，节风雨。
《古今通语》曰：异官同爵，共位别职，兴仁隆化、幽赞神明者，谓之太尉；和五教、理人伦，使风行俗平、万国咸宁者，谓之司徒；使国无枉理，法错刑清、事均民聚者，谓之司空。若仁义之路开，和平之气通，则五星顺行，庶绩咸熙。
李固《奏记》曰：汤问伊尹，公卿大夫其相何如？伊尹对曰：三公，智通大道，应变不穷者也。其言足以调阴阳、正四时、节风雨，非大罪不逊位。
卷二百七　职官部五
太尉
《礼记□月令》曰：孟夏之月，命太尉赞杰俊。（蔡邕《章句》曰：太尉，卿官。）
《春秋运斗枢》曰：赤龙负图以出河，见尧与太尉舜等百二十臣集发藏大麓。
《春秋合诚图》曰：尧坐中舟，与太尉舜临观凤皇授图。
《史记》曰：孝惠帝六年，置太尉官。
《汉书》曰：太尉，秦官也，掌武事。
又曰：高祖言周勃重厚而少文，然安刘氏者必勃也。可为太尉。
《东观汉记》曰：刘彪，字智伯，为太尉，在位清白廉让以率下。
又曰：张辅，字孟侯。为太尉，父尚在。辅每迁转，乃一到雒，父来，适会正腊，公卿罢朝，俱贺岁，奉酒上辅父寿，极欣燕，莫不嘉其荣也。
《後汉书》曰：杨震，字伯起，尝客於湖外，不答州郡礼命数十年，众人谓之晚暮，而震励志逾笃。後有鹳雀衔三鱼飞集讲堂前，都讲取鱼进曰：“凡者，卿大夫之服象也。数三者，法三台也。先生自此升矣。”後果位至太尉。
又曰：刘宽为太尉，灵帝颇好学艺，每引见宽，令讲经，宽尝於坐被酒睡伏。（被，加也。为酒所加也。）帝问：“太尉醉耶？”宽仰对曰：“臣不敢醉，但任重责大，忧心如醉。”
又曰：张禹为太尉，时连岁灾荒，府藏空虚。禹上疏求入三岁租税，以助郡国廪假。（廪，给也。假，贷也。）许之。
又曰：杨震代刘恺为太尉，帝舅大鸿胪耿宝荐中常侍李闰兄於震，震不从，宝乃自往候震曰：“李常侍，国家所重，欲令公辟其兄，宝惟传上意耳。”（言非已本心传在上之意。）震曰：“如朝廷欲令三府辟召，固宜有尚书敕。遂拒不许，宝大恨而去。
又《宦者传》曰：曹嵩，灵帝时贷赂中官及输西园钱一亿万，故位至太尉。
《续汉书□百官志》曰：太尉一人，掌方岳事物、功课，岁尽则奏其殿最而行赏罚。世祖即位为大司马。
又曰：太尉，郊庙掌亚献、大丧，告谥南郊。
又曰：王龚为太尉，在位恭慎。自非公事，不通州郡书记；其所辟命，皆海内长者。
谢承《後汉书》曰：郑弘为临淮太守，行春，有二白鹿随车夹毂而行，弘怪，问主簿黄国，鹿为吉凶，贺曰：“闻三公车︶画作鹿，明府当为宰相。”弘後果为太尉。
又曰：陈蕃拜太尉，临朝叹曰：“黄宪若在，不敢先佩印绶。”
又曰：郑弘，字巨君，为太尉，举将第五伦为司空，班位在下，每正朝见弘，曲躬自卑。帝知，遂置□母屏风分隔之，由此以为故事。
又曰：京兆朱宠，字仲威。为太尉，家贫，食脱粟饭，卧布被，朝廷赐锦被粱肉，皆不敢当。
华峤《後汉书》曰：安帝即位，太尉徐防以灾异寇贼策免就国。凡三公以灾免，自防始也。
袁山松《後汉书》曰：太尉刘虞让位於羊续。灵帝时为三公者，皆输礼钱千万，续举衤р袍以示之曰：“臣之所有，惟此而已。”遂不代虞。
张《汉记》曰：杨秉，字叔卿，为太尉，常曰：“我有三不惑：酒、色、财也。”天下称为名公。
《汉书□百官表》曰：太尉，秦官，金印紫绶，掌武事，周勃、灌婴、周亚夫等为之。
又《百官表注》曰：太尉，古官也。自上安下曰尉，故官以为号。
应劭《汉官仪》曰：章帝诏曰：“司空牟融典职六年，勤劳不怠，其以融为太尉，录尚书事。”
又曰：《冲帝册书》曰：太尉赵峻，贰掌枢衡，有匪石不贰之心。
又曰：三公，国之桢，朝廷取正，以成断金。大司农李固，公侯之苗，忠正不挠，有史鱼之风，其以固为太尉。
又曰：河间相张衡说明帝，以为司徒、司空府已荣，欲更治太尉府，府公南阳赵喜也。西曹掾安众郑均素好名节，以为朝廷新造北宫，整饬宫寺。今府本馆陶公主第舍，员职鲜少，自足相授喜，表陈之，即见听许。其冬，帝幸辟雍，历二府，光观壮丽，而太尉府独卑陋。显宗东顾叹息曰：“屠牛纵酒，勿令乞儿为宰。”
《汉官典职》曰：太尉，孝文三年置，七年省。武帝建元二年置，五年复省，更名大司马。建武二十七年复置太尉。
《魏志》曰：文帝践祚，锺繇迁太尉。时华歆、王朗并先世名臣，帝罢朝，谓左右曰：“此三公者，乃一代之伟人也，後日殆难继矣。”
又曰：华歆拜太尉。歆疾，乞退，让位於管宁，文帝不许。临当大会，乃遣散骑常侍缪袭奉诏谕旨曰：“朕新莅庶事，一日万机，惧听断之不明，赖有德之臣，左右朕躬。君其力疾就会，以惠予一人。”将立几筵，命百官总已，以须君到，然後御坐。
又曰：邓艾，字士载。既平刘禅，诏曰：“艾曜威奋武，深入虏庭，斩将搴旗，枭斩鲸鲵，使僭号之主稽首系颈，历世逋诛，一朝而平。兵不逾时，战不终日，云彻席卷，荡定巴蜀。虽白起破强楚，韩信克劲赵，吴汉擒子阳，亚夫灭七国，计功论美，不足比勋，其以艾为太尉，增邑二万户。”
（又）〔晋书〕曰：王祥，字休征，为太尉。司马文王进爵为王，祥与司徒何曾、司空荀ダ并诣王。ダ曰：“相王尊重，今可相率而拜。”祥曰：“相国势位诚为尊贵，然乃是魏之宰相，吾等魏之三公，公王相去，一阶而已，班列大同，安有天子三司可辄拜人者耶！损魏朝之美，亏晋王之德，君子爱人以礼，吾不为也。”及入，荀ダ遂拜，祥独长揖。文王谓祥曰：“然後知君子见顾之重。”
《吴志》曰：孙皓诏曰：“范慎勋德俱茂，朕所敬凭，宜登上公以副众望，可为太尉。”
《晋中兴书》曰：郄鉴为太尉，虽在公位，冲心愈约，劳谦日仄，诵玩坟索，自少及长，身无择行。家本书生，後因丧乱，解巾从戎，非其本愿，常怀慨然。咸康五年秋寝疾，上疏逊位，优诏不许。
又曰：桓温授侍中、太尉，固让不受。旬月之中，使者八至，轺轩相望於道，温遂亲职。
谢灵运《晋书》曰：秦有太尉掌兵，汉仍修之，或置或省。是故司马之官，主九伐之职。
《齐职仪》曰：魏文黄初二年，日蚀，奏免太尉贾诩。诏：天地灾害，责在朕躬，勿贬三公，遂为永制。
《五代史□后唐书》：庄宗御文明殿，册齐王张全义为守，太尉如常。仪礼毕，全义於尚书都省领事，宰臣群官在列，左谏议窦专不降阶，为御史所劾。专援引旧典以对。时宰臣不记故事，无能诘责，寝而不行。
《汝南先贤传》曰：陈蕃拜太尉，让曰：“齐七政、训五兵，臣不如议郎王畅。”
《天文录》曰：三公星在北斗杓南，主宣德化，和阴阳，若今之太尉、司空之象也。
挚虞《册陇王太尉文》曰：朕惟君行为时表，亲则宗臣，论道经邦，保皇家，是用进登上台。
司徒上
《尚书□舜典》：帝曰：“契！百姓不亲，五品不逊。（五品，五常。逊，顺也。）汝作司徒而敬敷五教在宽。（五常之教，务在宽也。）
《礼记王制》曰：司徒修六礼以节民性，明七教以兴民德，齐八政以防民淫，一道德以同俗，养耆老以致孝，恤孤独以逮不足，上贤以崇德，简不肖以黜恶。（司徒，地官，卿掌邦教也。）
又《月令》曰：孟夏之月，司徒行县鄙。（蔡邕《月令章句》曰：司徒，教官也。）
又曰：契为司徒而民成，谓知五教之礼也。
《毛诗□缁衣》曰：缁衣，美武公也。父子并为周司徒，善于其职，国人宜之，故美其德以明有国善善之功焉。
《周礼》曰：乃立地官司徒，使帅其属而掌邦教，以佐王安扰邦国。（扰，亦安也。）
</div>
    <div class="pagination">
<a href="太平御览_page170.html">上一页</a><span>...</span><a href="太平御览_page166.html">166</a><a href="太平御览_page167.html">167</a><a href="太平御览_page168.html">168</a><a href="太平御览_page169.html">169</a><a href="太平御览_page170.html">170</a><span class="current-page">171</span><a href="太平御览_page172.html">172</a><a href="太平御览_page173.html">173</a><a href="太平御览_page174.html">174</a><a href="太平御览_page175.html">175</a><a href="太平御览_page176.html">176</a><span>...</span><a href="太平御览_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
