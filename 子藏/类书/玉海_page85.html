<!DOCTYPE html>
<html>
<head>
    <meta charset="UTF-8">
    <title>玉海 - 第 85 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 85 页/共 284 页</h1>
    <div class="content">　　志杂家淮南内二十一篇外三十三篇注师古曰内篇论道外篇杂说　淮南王安传安为人好书招延宾客方术之士数千人作为内书二十一篇外书甚众又有中篇八卷言神仙黄白之术亦二千余万言入朝献内篇新出上秘之　鸿烈二十一篇其二十篇原道俶真天文地形时则防览精神本经主术缪称齐俗道应汜论诠言兵畧说山说林人间脩务泰族而终之以要畧隋志二十一卷许慎【汉太尉祭酒】髙诱【濮阳令】注【唐志中兴书目同】
　　【苏颂去其重复共得髙注十三篇许注十八篇】　序曰安与苏飞李尚左吴田由雷被毛披伍被晋昌等八人及诸儒大山小山之徒讲论道徳总统仁义而着此书其防近老子大较归之于道号曰鸿烈鸿大也烈明也以为大明道之言也刘向校定又有十九篇谓之外篇　西京杂记淮南王着鸿烈言大明礼教自云字中皆挟风霜扬子云以为一出一入　唐志淮南王安集二卷【淮南鸿烈音二卷汉志淮南王赋八十】　隋志纵横家梁有湘东鸿烈十卷元帝撰【亡】
　　汉董仲舒书
　　志儒家董仲舒百二十三篇春秋有公羊董仲舒治狱十六篇　董仲舒传仲舒所着皆经术之意及上疏条教凡百二十三篇而说春秋事得失间举玉杯蕃露清明竹林之属复数十篇十余万言皆传于后世　宣纪注臣瓒引董仲舒书曰有其功无其意谓之戾无其功有其意谓之罪　后纪明徳马后尤善周官董仲舒书注玉杯蕃露清明竹林之属　隋志董仲舒集一卷【唐志二卷　书目一卷士不遇赋答制策请公孙记室】　崇文目春秋繁露八十二篇义引宏博非出近世然其间篇第亡舛无以是正又即用玉杯竹林题篇疑后人取而附着云崇文目别集九十九部始于仲舒集一卷　汉五行志董仲舒治公羊春秋始推隂阳为儒者宗　文王世子注董仲舒曰五帝名大学曰成均　周礼大祝注引董仲舒救日食祝　説文引董仲舒曰古之造文者三画而连其中谓之王三者天地人也而参通之者王也　西京杂记有雨雹对　文选注董仲舒集七言琴歌二首　后汉舆服志注引仲舒止雨书　初学记淮南子曰董仲舒请雨秋用桐木鱼
　　汉茂陵书
　　髙纪【相国鄼侯定章程】文纪【薄姬】食货志【武功爵告缗】注臣瓉引茂陵书　史记索隐云亡于西晋　魏王肃曰武帝闻司马迁述史记取孝景及已本纪览之于是大怒削而投之于今此两纪有录无书
　　汉虞初周说
　　志小说家虞初周说九百四十三篇河南人武帝时方士侍郎号黄车使者应劭注其说以周书为本师古曰史记虞初洛阳人即张衡西京赋小说九百本自虞初者也
　　汉新序　说苑　唐续说苑
　　刘向传向采传记行事着新序说苑凡五十篇奏之【新序阳朔元年二月癸夘上说苑鸿嘉四年三月己亥上】　志儒家刘向所序六十七篇注新序说苑世说列女传颂图　唐志儒家类刘向新序三十卷【隋志又录一卷】又说苑三十卷【隋志同　文中子读说苑曰可以辅教矣】　中兴书目杂家新序十卷汉阳朔元年刘向撰远至舜禹次及周秦古人嘉言善行悉采摭序载总一百八十三章说苑二十卷汉鸿嘉四年刘向撰采传记百家所载行事之迹凡二十篇总七百八十四章上之曾巩序新序三十篇録一篇隋唐之世尚为全书今可见者十篇而已向之序此书于今最为近古虽不能无失然远至舜禹而次及于周秦以来古人之嘉言善行亦往往而在也说苑二十篇崇文总目云今存者五篇余皆亡臣从士大夫间得之者十有五篇与旧为二十篇正其脱谬疑者缺之而叙其篇目君道臣术建本立节贵德复恩政理尊贤正谏敬慎善说奉使权谋至公指武丛谈杂言辨物修文反质【缺反质一卷巩分修文为上下后高丽进一卷遂足巩校正为之序】已上凡二十篇七百八十四章号曰说苑后魏书明元帝以刘向新序说苑于经典正义多有所阙乃撰新集三十篇采经史该洽古义云　唐书右拾遗刘贶献续说苑十篇广向所遗刋其怪妄【志儒家十卷又李吉甫古今说苑十一卷】　隋志孔氏説林二卷孔衍撰萧贲辩林二卷
　　汉法言
　　扬雄传雄见诸子各以其知舛驰大抵诋訾圣人即为怪迂析辩诡辞以挠世事虽小辩终破大道而或众使溺于所闻而不自知其非也及太史公记六国歴楚汉讫麟止不与圣人同是非颇谬于经故人时有问雄者常用法应之譔以为十三卷象论语号曰法言文多不着独着其目学行吾子脩身问道问神问明寡见五百先知重黎渊骞君子孝至　志儒家扬雄所序三十八篇太元十九法言十三乐四箴二　隋志扬子法言十五卷解一卷李轨注梁有六卷侯芭注【亡】十三卷宋衷注扬雄集五卷【唐志同　书目六卷四十三篇又二十四箴一卷】　唐志扬子法言六卷宋衷注十卷李轨注三卷柳宗元注十三卷宋朝司马光集晋李轨唐柳宗元本朝宋咸吴秘四
　　家十二卷
　　汉儒家言
　　志儒家言十八篇不知作者
　　汉别集
　　隋志汉武帝集二卷【见御集】淮南王安集一卷【唐二卷本传辨博善为文辞为离骚传又献颂徳及长安都国颂及方技赋颂】贾谊集四卷【唐志二卷传吊屈原赋服赋政事疏又上疏益淮阳地为梁王立后谏王淮南诸子凡所著述五十八篇掇其切于世事者着于传】朝错集三卷【唐志无　传迁博士上书言兵事复言当世急务二事举贤良策又言削诸侯事及法令可更定者书凡三十篇论其施行之语着于篇】枚乘集二卷【传谏吴王书乘复游梁梁客皆善属辞乘尤高】司马迁集一卷【唐志二卷　汉志赋八篇传年十嵗诵古文防金鐀石室之书报任安书迁既死其书稍出　文选注引迁集悲不遇赋】东方朔集二卷【传上书髙自称誉谏起上林奏泰阶六符言董偃之罪对化民有道上书陈农战彊国之计著论答客难非有先生论有封泰山责和氏璧及皇太子生禖屏风殿上柏柱平乐观赋猎八言七言上下从公孙借车凡刘向所录具是矣】司马相如集一卷【唐二卷　传着子虚上林赋谕巴蜀檄难巴蜀父老諌猎疏哀二世赋大人赋封禅书他所着若遗平陵侯书与五公子相难草木书篇】董仲舒集一卷【唐二卷传对贤良文学策相江都胶西王上疏谏争教令国中朝廷有大议对皆有明法凡上疏条教凡百二十三篇】孔臧集二卷李陵集二卷【文选有李少卿诗】魏相集二卷【传少学易对防髙弟奏封事损霍氏权全功臣之世白去副封上书谏击匈奴右地明易有师法好观汉故事便宜章奏条奏便宜行事及贤臣所言表采易隂阳及明堂月令奏之风雨灾变輙奏言之　韩延寿传有相文学对策张安世传魏相上封事有褒徳显功之言】张敞集一卷【唐二卷　传谏昌邑王书言霍氏封】
　　【事请自治盗贼书谏太后出游猎书诣公车上书】王褒集五卷【传中和乐职宣布诗圣主得贤臣颂所幸宫馆輙为歌颂侍太子诵读竒文及所自造作太子喜褒甘泉洞箫颂】刘向集六卷【唐五卷　书目五卷集者云晋八卷隋本五卷今所存十八篇　传通达能属文辞献赋颂数十篇使外亲上变事书上封事着疾谗擿要救危及世颂凡八篇校中五经秘书着洪范五行传十一篇諌起昌陵言陈汤功极谏王氏封事奏灾异书博物洽闻通达古今其言有补于世】陈汤集二卷【唐志无传好书善属文上疏自劾奏矫制陈言　兵状诛郅支单于疏徙初陵疏】韦成集二卷【传以明经修父业黜爵作诗自劾复作诗自着复玷缺之难罢郡国庙立亲庙议成父贤其先韦孟家于邹】谷永集二卷【唐五卷　传博学经书数上疏言得失举方正直言极諌对防灾异对谢王鳯书与王谭书王音书上疏讼陈汤荐薛宣说成帝絶滛祀善言灾异前后所上四十余事专攻上身与后宫而已】杜邺集二卷【唐五卷　传对方正直言策说王音与王商亲密说王商复郊祀】李寻集二卷【唐志无传好洪范灾异又学天文月令隂阳事说王根防水灾待诏黄门对灾异】师丹集一卷【梁三卷唐志五卷　传议论深博成帝拜丁傅夺王氏权丹以得信于上上书数十多切直哀帝追尊定陶王为共皇置吏二千石以下为立庙京师丹议不可】息夫躬集一卷【唐五卷　传通览记书上疏诋公卿大臣着絶命辞】扬雄集五卷【传好学不为章句训诂通而已尝好辞赋作反离骚又旁离骚作重一篇曰广骚又旁惜诵以下至怀沙一卷名畔牢愁为甘泉赋河东赋校猎赋长杨赋或嘲雄以尚白雄解之号曰解嘲客有难大深雄解之号解难作九州箴谏宜许单于书】刘歆集五卷【传少以通诗书能属文博见彊志过絶于人欲建立左氏春秋及毛诗逸礼古文尚书移书责太常博士】班婕妤集一卷【唐志无】班昭集三卷【唐志二卷　传作女诫七篇所着赋颂铭诔问注哀辞书论上疏遗令凡十六篇】崔篆集一卷【传以明经征诣公车自以受莽伪宠辞不仕着周易林临终作赋自悼曰慰志】唐林集一卷【唐志无】史岑集二卷【传着颂诔复神说疾凡四篇】东平王苍集五卷【唐二卷　传议定南北郊冠冕车服制度及光武庙登歌八佾数上书谏校猎河内上疏乞就蕃国上光武受命中兴颂上疏谏起二陵自建武以来章奏书记赋颂七言别字歌诗】桓谭集五卷【唐二卷　传能文章好古学数从刘歆扬雄辨析世祖时上疏陈时政所宜著书言当世行事二十九篇曰新论著赋诔书奏二十六篇】冯衍集五卷【传说亷丹据大郡抚吏士又以计说鲍永遗田邑书上书陈八事集有与隂就书】班彪集三卷【传着王命论所着赋论书记奏事合九篇上书言东宫诸王宜置师傅】陈元集一卷【唐志无　传上疏立左氏传又上疏言不宜使有司察公辅】王隆集二卷【唐志王文山集　传着诗赋铭书二十六篇】朱勃集二卷【唐志同】梁鸿集二卷【传作五噫之歌思高恢诗著书十余篇】杜笃集一卷【唐五卷　传为诔吴汉辞奏论都赋所着赋诔吊书讃七言女诫及杂文十八篇又着明世论十五篇】傅毅集二卷【梁五卷　唐五卷　传作廸志诗依清庙作显宗颂十篇着诗赋诔颂祝文七激连珠二千八篇】班固集十七卷【唐十卷　传九嵗能属文及长博贯载籍奏记东平王苍延英雄撰世祖本纪又作列传载记上两都赋所着典引宾戯应讥诗赋铭诔颂书文记论议六言在者凡四十一篇】黄香集二卷【传迁尚书令为东郡太守上疏让所着赋牋奏书令凡五篇】崔骃集十卷【传善属文拟扬雄解嘲作达防上四廵颂献书诫窦宪所着诗赋铭颂书记表七依婚礼结言达防酒警合二十一篇】贾逵集一卷【梁二卷　唐二卷　传永平中上疏献左氏传国语解诂作神雀颂条奏左氏传大义着经传义诂及论难百余万言又作诗颂诔书连珠酒令凡九篇】刘騊駼集一卷【梁二卷　唐二卷　传着中兴以下名臣列士传乂自造赋颂书论凡四篇】李尤集五卷【唐志无　传着诗赋铭诔颂七叹哀典凡二十八篇】窦章集二卷【传好学有文章与马融崔瑗同好】崔瑗集六卷【梁五卷　唐五卷　传髙于文辞善为书记箴铭所着赋碑铭箴颂七苏南阳文学官志叹辞移社文悔祈草书蓺七言凡五十七篇】刘珍集二卷【传着诔颂连珠凡七篇乂撰释名】张衡集十一卷【梁十二卷又一本十四卷唐十卷　传拟班固两都作二京赋着灵宪筭罔论设客问作应问以见志上疏言图纬虚妄作思赋所着诗赋铭七言灵宪应问七辩廵告悬图凡三十二篇】苏顺集二卷【传所着赋论诔哀辞杂文十六篇】胡广集二卷【传上疏谏探筹建后駮左雄改察举之制撰百官箴四十八篇其余所着诗赋铭颂箴吊及诸解诂凡二十二篇】葛龚集六卷【梁五卷　唐五卷　传以善文记知名著文赋碑诔书记凡二十篇】李固集十二卷【梁十卷　唐十卷　传举对策论当世之敝为政所宜奏记梁商令先正风化退辞髙满上疏陈事征用杨厚临终与胡广赵戒书所着章表奏议教令对策记铭凡十一篇】马融集九卷【唐五卷　传上广成颂东廵颂诣公车对策所着赋颂碑诔书记表奏七言琴歌对策遗令凡二十一篇为梁冀草奏李固又作大将军西第颂】髙彪集二卷【梁一卷　传覆刺遗马融书数奏赋颂竒文因事讽谏作箴饯第五永蔡邕等甚美其文以为莫尚】王逸集二卷【传赋诔书论及杂文凡二十一篇又作汉诗百二十三篇着楚辞章句子延寿作鲁灵光殿赋】桓驎集二卷【汉书有桓驎著书二十一篇】崔琦集一卷【唐二卷　传作外戚箴白鹄赋所着赋颂铭诔箴吊论九咨七言凡十五篇】郦炎集二卷【传有文才解音律有志气作诗二篇】边韶集一卷【唐二卷传着诗颂碑铭书策凡十五篇】朱穆集二卷【传奏记梁冀以灾异劝戒作崇厚论上疏言宦官所著论策奏教书诗记嘲凡二十篇】延笃集一卷【梁二卷　唐二卷　传或疑仁孝前后之证笃论之李文徳欲引进笃为书止之所着诗论铭书应讯表教令凡二十篇】皇甫规集五卷【传西羗大防上书言马贤必败又上疏乞自效举贤良方正对策上疏自奋讨零吾又上疏自讼拜度辽将军荐张奂自代所着赋铭碑讃祷文吊章表教令书檄牋记凡二十七篇】张奂集二卷【传举贤良对策上疏言灾应奏记谢叚颎着铭颂书教诫述志对策章表二十四篇子芝昶并善草书】王延寿集三卷【唐志无逸之子】　崔实集二卷【唐志无　传着政论所着碑论箴铭答七言词文表记书凡十五篇】赵壹集二卷【传作解摈贻书谢友人恩为穷鸟赋又作刺世疾邪赋以舒怨愤着赋颂箴诔书论及杂文十六篇】刘陶集三卷【唐志无　传游太学上防陈事议改铸大钱陈要急八事大较言天下大乱皆由宦官作七曜论匡老子反韩非复孟轲上书言当世便事条教赋奏书记辨疑百余篇】张升集二卷【唐志无　传着赋诔颂箴书凡六十篇】侯瑾集二卷【传为皇德传三十篇余所作新文数十篇】卢植集二卷【传献书规窦武上书立五经博士日食上封事所着碑诔表记凡六篇】亷品集二卷【亡唐志无】荀爽集一卷【梁三卷　唐二卷　传对策陈便宜着礼易等传尚书正经春秋条例汉语公羊问及辨防它所论叙题为新书凡百余篇】刘梁集三卷【梁二卷　唐二卷　传着破羣论辩和同之论孙桢以文名】郑集二巻【传所注周易尚书毛诗仪礼礼记论语孝经尚书大传中乾象厯义着天文七政论鲁礼禘祫义六蓺论毛诗谱驳许慎五经异义答临孝存周礼难凡百余万言弟子问五经作郑志八篇】蔡邕集十二卷【梁二十卷　唐二十卷　传作释诲以戒厉上书陈政要宜所施行七事入崇政殿对灾异程璜使人飞章言邕诏诘状邕上书自陈所着诗赋碑诔铭讃连珠箴吊论议独断劝学释诲叙乐女训篆蓺祝文章表书记凡百四篇】士孙瑞集二卷应劭集二卷【梁四卷　唐四卷传凡为駮议三十篇删定律令为汉仪着汉官礼仪故事为状人纪着中汉辑序撰风俗通凡所著述百三十六篇】张超集五卷【唐志张邵　传着赋颂碑文荐檄牋书谒文嘲凡十九篇又善草书】孔融集九卷【梁十卷　唐十卷　传每朝防访问融引正定议议不宜加马日防礼议不当复肉刑上疏言宜隐刘表郊祀事与曹操书多侮慢之辞所着诗颂碑文论议六言策文表檄教令书记凡二十五篇】虞翻集二卷【唐三卷】张纮集一卷【梁二卷】祢衡集二卷【传文章多亡】潘朂集二卷阮瑀集五卷
　　汉风俗通　状人纪　中汉辑序
　　应劭传初劭父奉为司时并下诸官府郡国各上前人像赞劭乃连缀其名录为状人纪又论当世行事着中汉辑序撰风俗通以辨物类名号释时俗嫌疑文虽不典后世服其洽闻凡所著述百三十六篇又集解汉书皆传于时　唐志杂家应劭风俗通义三十卷【隋志三十一卷録一卷又应劭集二卷唐志四卷】　中兴书目十卷案隋志本三十一卷今存十卷皇霸正失愆礼过誉十反声音穷通祀典怪神山泽　苏颂风俗通义序云诸儒著书引据最多而无若庾仲容子抄马总意林载之畧偹　服防有通俗文一卷
　　汉荀爽新书　汉语
　　荀爽传着礼易诗传尚书正经春秋条例又集汉事成败可为鉴戒者谓之汉语又作公羊问及辨防及他所论叙题为新书凡百余篇【今多亡缺】　史记文帝注引汉语隋志荀爽集一卷【见前】
　　汉诸儒书
　　文选刘孝标论注引论衡曰汉诸儒作书者以司马长卿扬子云河汉也其余泾渭也
　　蜀汉诸葛氏集　集诫
　　蜀志诸葛氏集目录开府作牧权制南征北出计算训厉综覈上下杂言上下贵和兵要传运与孙权书与诸葛瑾书与孟达书废李平法检上下科令上下军令上中下右二十四篇凡十万四千一百一十二字臣寿等言前在著作荀朂和峤奉使臣定诸葛亮故事辄删除复重随类相从凡为二十四篇篇名如右【传亮言教书奏多有可观别为一集】论者或怪亮文采不艳而过于丁宁周至臣愚以为臯繇之谟略而雅周公之诰烦而悉亮所与言尽众人凡士故其文指不及得逺也然其声教遗言皆经事综物公诚之心形于文墨足以知其人之意理而有补当世泰始十年二月一日癸巳平阳侯相陈寿上【晋陈寿传撰蜀相诸葛亮集奏之】　唐志蜀诸葛亮集二十四卷【隋志二十五卷梁二十四卷】儒家集诫二卷【隋志总集武侯诫一卷】正史有论前汉事一卷又音一卷女训有贞洁记一卷　书目亮集十四卷后一卷录传及碑记其前十二篇章句颇多字数乃少魏氏春秋亮作八务七戒六恐五惧皆有条章以训
　　厉臣子　木牛流马法见集中作正议言据道讨滛不在众寡率众南征诏赐鈇钺曲盖羽葆虎贲亦见集中王业不偏安之表亮集所无出张俨黙记　后汉郡
　　国注引诸葛亮书及表水经注亦引之【建兴四年露布之诏廖立之表来敏之教并见集中】
　　魏浑舆经
　　魏志景初中下邳桓威年十八而着浑舆经依道以见意
　　吴陈子要言
　　隋志法家陈子要言十四卷吴豫章太守陈融撰【唐志同】
　　谯子法训
　　唐志儒家谯子法训八卷谯周撰【隋志同】又五教五卷【隋志梁有谯子五教志五卷亡】
　　袁子正书
　　唐志儒家袁子正论二十五卷【隋志十九卷】又正书二十五卷袁准【隋志梁又有袁子正书二十五卷】
　　晋言道　访论　古今厯　审机　娱宾　九思
　　陆喜传在吴为吏部尚书武帝时为散骑常侍好学有才思尝为自叙其畧曰刘向省新语而作新序桓谭咏新序而作新论余不自量感子云之法言而作言道覩贾子之美才而作访论观子政之洪范而作古今厯览蒋子通万几而作审机读幽通思四愁而作娱宾九思眞所谓忍愧者也其书近百篇吴平又作西州清论传于世借称诸葛孔明以行其书有较论格品篇云云陆云撰新书十篇旧唐志儒家典语十卷陆景撰【文选注引陆景典论】　陆机正训十卷通志云出于荆州田氏国史志杂家唐志有二十卷辛徳源撰此题陆机疑误
　　晋辨道
　　华谭传建兴初元帝命为镇东军谘祭酒谭博学多通在府无事乃著书二十卷名曰辨道上牋进之帝亲自覧焉
　　晋志林
　　虞喜传着安天论以难浑盖又释毛诗畧注孝经为志林三十篇【又韦謏为典林二十三篇】　隋志志林新书三十卷【唐志二十卷】梁有广林二十四卷又后林十卷虞喜撰【唐志后林新书十卷三国志注引志林】　唐志类书类于政立类林十卷【中兴书目】
　　【唐于政立类林十卷分五十目记古人事迹】小説家裴子野类林三
　　卷
　　晋干寳正言
　　唐志干寳正言十卷又立言十卷　沈约撰迩言十卷子旋集注行于世
　　宋古今善言
　　范泰传着古今善言二十四篇　唐志杂家三十卷【隋志同】
　　梁法寳聨璧
　　梁书简文撰三百卷中大通六年书成作者有萧子显等三十人【以比皇览】命湘东王为序【三年太子召许懋与诸儒録长春义记一百卷】
　　隋政道集
　　李文博传长议论著政道集十卷开皇中直秘书内省典校羣籍谓房龄曰清流必洁源正末必端本　唐志法家治道集十卷　书目杂载前贤所论治理之要凡一百十篇
　　隋王氏六经
　　杜淹世家大业元年文中子续诗书正礼乐脩元经讃易道九年而六经大就礼论二十五篇为一十卷乐论二十篇为十卷续书一百五十篇为二十五卷续诗三百六十篇为十卷元经五十篇为十五卷赞易七十篇为十卷文中子受书于李育学诗于夏琠问礼于关子明正乐于霍汲考易于族父仲华铜川君告以元经之事贞观初王凝考六经之目而缮录焉礼乐论各亡其五篇续诗书各亡其小序惟元经赞易存焉得六百六十五篇勒成七十五卷分为六部号王氏六经召诸子而授焉【凝召三子而教之畧例】贞观十六年福畤二十一嵗受六经之义【附录】　王勃传通起汉魏尽晋作书百二十篇续古尚书后亡其序有录无书者十篇王勃补全缺遗定着二十五篇　中说续书始于汉以存汉晋之实诗备六代以辨六代之俗【晋至隋】元经始于晋惠以断南北之疑赞易以申先师之防正礼乐以旌后王之失　门人受礼【窦威贾琼姚义】乐【温彦博杜如晦陈叔逹】书【杜淹房乔魏征】诗【李靖薛方士裴晞王珪】元经【叔恬】备闻六经之义【董常仇璋薛收程元】
　　唐髙识篇
　　傅奕传武徳七年奕上疏极诋浮图法又上十二论奕注老子集魏晋以来与佛议驳者为高识篇　志髙识传十卷
　　唐脩身要览
　　志儒家章懐太子十卷
　　唐中枢龟鉴【志作龟镜】
　　志小说家苏瓌中枢龟镜一卷【国史志儒家】　书目初瓌谓子颋有公辅之器因以宰相事业训之凡二十七条【宋开府见之请号曰龟镜】宋朝陈瓘广之
　　唐朝野佥载
　　书目张鷟二十卷载周隋以来杂事时为问答以评目之补遗三卷
　　唐六诫
　　志小说家姚元崇六诫一卷【崇文目同】　文苑英华姚元崇五诫持衡弹琴对镜辞金氷壶　文粹元崇氷壶诫执秤诫执镜诫口箴　志杂家张楚金绅诫三卷　韩愈五箴栁宗元三戒
　　唐百行章　叙训
　　志儒家杜正伦百行章一卷杂家辛之谔叙训二卷【开元十七年上授长社尉】
　　唐博闻竒要　古今精义
　　志杂家博闻竒要二十卷开元武功县人徐闉上诏试文留集贤校理【注记云开元二十一年十二月上】薛洪古今精义十五卷
　　唐说林
　　张大素传子悱明皇时为集贤院判官诏以其家所着魏书说林入院缀修所阙　志杂家张大素说林二十卷孔衍说林五卷王方庆续世说新书十卷　集贤注记开元八年五月张悱以前福昌令奉敇修其父大素所撰后魏隋书说林【大素魏书一百卷】
　　唐事对
　　书目十卷题唐燕公撰采经史属辞比事间作诗语记之凡一百十四门【意出于张说】
　　唐意林
　　志杂家马总意林一卷　书目贞元中马总撰三卷先是梁庾仲容为子书钞三十卷总增损庾书详择前志裁成三卷戴叔伦栁伯存为序
　　唐綂载
　　志杂家韩潭綂载三十卷夏绥银青节度使贞元十三年上　会要贞元十二年二月夏州节度使韩潭进统载四十卷　旧史其书采虞夏以来至于周隋録其事迹善于始终者六百六十八人为立传
　　唐酉阳杂爼
　　志小说家叚成式酉阳杂爼三十卷【崇文目同】　中兴书目二十卷唐太常少卿叚成式撰志闻见谲怪凡三十二类　李淑书目诗书味之太羮史为折爼子为醯醢故名曰杂爼酉阳取大小二酉山多藏竒书　方舆记辰州小酉山有石宂中有秦人书千卷故湘东王云访酉阳之逸典　书目叚成式续杂俎十卷録异事续之
　　唐记室新书
　　志李途记室新书三十卷【崇文目同】　中兴书目唐东川节度掌书记李途撰纂集诸书事迹为对语列四百余门职方郎中孙樵为之序
　　唐备举文言
　　志类书陆贽备举文言二十卷【崇文目同】　书目三十卷摘经史为偶对类事共四百五十二门
　　唐古今说苑
　　志儒家李吉甫十一卷
　　唐元和辨谤畧
　　唐次传建中初及进士第歴侍御史窦参数荐之参败出为开州刺史积十年不迁韦臯镇蜀表为副使徳宗谕臯罢之次身在外抑不得伸以为古忠臣贤士罹毁被谤至杀身君且不悟者因采获其事为辨谤畧三篇上之帝益怒曰是乃以古昏主方我改防州刺史宪宗立召还授礼部郎中知制诰中书舍人宪宗雅恶朋比倾防者尝览辨谤略善之谓学士沈传师曰凡君人者宜所观省次编录未尽卿可广其书传师乃与令狐楚杜元頴论次起周迄隋増为十篇号元和辨谤畧　志儒家唐次辨谤畧三卷元和辨谤畧十卷【令狐楚沈传师杜元頴撰】裴潾大和新修辨谤畧三卷　会要元和十二年十月翰林学士沈传师等奏元和辨谤畧两部各十卷一部进上一部请付史馆从之　崔羣传元和十四年三月帝尝语宰相听受之际不亦难乎比诏学士集前世事为辨谤畧以自儆鉴其要云何羣对曰无情曲直辨之至易有情则欺伪难审也故孔子有众好众恶浸润肤受之说以其难辨也若陛下择贤而任待之以诚纠之以法则人自归正谁敢以欺帝韪其言　中兴书目唐集贤殿学士裴潾撰旧有十卷以其繁冗删去止三卷载自古被诬之事起周公至狄仁杰又太和辨谤録三卷案崇文总目李徳等撰宪宗时命传师楚等撰元和辨谤录十卷大和中徳以其文繁删为三卷　旧纪元和十二年十月癸酉内出元和辨谤畧二巻付史馆　唐次元和辨谤畧序曰似信而诈似忠而非便便可以动心捷捷可以乱听岂止鹈鴂雕卉薏苡惑珠者哉虞舜有堲谗之命我皇有辨谤之书千古一心同垂至理将备乙夜之观则圣虑先辨谤何由兴【上自周汉下洎隋朝勒成十卷】
　　唐新语
　　志杂史类刘肃大唐新语十三卷【元和中】　书目辑唐故事起武徳止大厯分为二十类　汉陆贾新语宋刘义庆世説新语八卷【分三十八门崇文目十卷】　吴裴新言五卷顾谭新语十二卷殷兴通语十卷陆景典语十卷【隋志】
　　唐西掖杂言
　　书目五卷韩愈撰序云余暇拟作自大制令逮于百执事取诗书雅言之意以西掖之号冠于篇或云非愈所作崇文总目云不着撰人名氏
　　唐御臣要畧
　　志儒家李徳裕御臣要畧卷亡　会要大和八年九月宰相李徳裕进
　　唐帝王政綂
　　防要大中五年十二月太子詹事姚康撰十卷上之
　　唐古今通要
　　书目四卷苗台符撰自黄帝至唐大中年纪疆理及户口盛衰依史记自黄帝及共和存其代数周秦以降则以元年冠甲子
　　唐戚畹纂要
　　志类书类刘扬名戚畹纂要十卷戚畹英华十卷【袁说重脩】书目戚畹纂要刘扬名纂传记宗族亲姻事分内外
　　篇次之戚苑英华崇文目云刘扬名撰袁说重脩说摭采他书以增缀之
　　唐帝王镜畧
</div>
    <div class="pagination">
<a href="玉海_page84.html">上一页</a><span>...</span><a href="玉海_page80.html">80</a><a href="玉海_page81.html">81</a><a href="玉海_page82.html">82</a><a href="玉海_page83.html">83</a><a href="玉海_page84.html">84</a><span class="current-page">85</span><a href="玉海_page86.html">86</a><a href="玉海_page87.html">87</a><a href="玉海_page88.html">88</a><a href="玉海_page89.html">89</a><a href="玉海_page90.html">90</a><span>...</span><a href="玉海_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
