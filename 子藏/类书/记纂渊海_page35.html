<!DOCTYPE html>
<html>
<head>
    <meta charset="UTF-8">
    <title>记纂渊海 - 第 35 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 35 页/共 130 页</h1>
    <div class="content">　　传记后汉张颢见一鹊坠地化为石椎破得金印曰忠孝侯印颢奏闻藏之秘府后至太尉【博物志】唐置太尉为武阶之首【职畧】景帝置太尉尊与丞相等【通典】
　　集天官冢宰庻僚之率师锡有帝命虞作尉爰叶台极爰平国域【崔骃太尉箴】天监有汉诞生元辅代作三事勲在王府【杨太尉碑铭】
　　本朝循歴代之制以太尉与司徒司空并为三公政和时罢之复周制以太师太傅太保为三公少师少傅少保为三孤以太尉本秦主兵官定为武阶之首正一品在节度使之上居执政之次
　　司徒
　　经司徒掌建邦土地之图人民之数周知九州地域【周礼】帝曰契女作司徒敬敷五教在寛掌邦教敷五典扰兆民【书】乃诏司徒俾立室家【诗绵】
　　史汉光武拜邓禹为司徒防曰禹与朕谋谟帷幄决胜千里今授印绶封鄼侯【汉史】袁安为司徒毎朝防忧念王室未尝不流涕【同上】杜洗兵马行司徒清鍳悬明镜指李光弼也【诗话】
　　传记尧时舜为司徒舜摄帝位命禹为司徒秦置丞相省司徒汉初因之后汉大司徒主徒众教以礼义凡国有大疑大事与太尉同【六典】魏华歆为司徒家无儋石之储诏曰司徒国之儁老今大官重膳而司徒蔬食甚无谓也特赐歆及妻男等衣服【本传】
　　集天监在下仁德是兴乃立司徒治兹黎蒸人具尔瞻四方是维干干夕惕靡怠靡违【司徒箴】敬敷五教九德咸事啬人用章黔甿是富【同上】
　　本朝宋置司徒金章紫绶进贤三梁冠佩山玉掌治民事郊祀则省牲视涤濯大丧安梓宫凡四方功课嵗尽则奏其殿最而行赏罚亦与丞相并置【通考】宋宰相吕夷简诏特守司徒三表恳让上令録诏书颁天下知朝廷有退让之臣【国史】
　　司空
　　经掌邦土居四民时地利　舜命禹作司空曰汝平水土惟时懋哉【书】乃召司空【诗】
　　史少昊氏以鸟名官鸤鸠氏司空也
　　史后汉牟融为司徒数有忠言章帝防曰司徒典职六年特加太尉【汉史】徐邈为司空叹曰三公论道之官无其人则缺安以老病参之固辞不拜及没后制赐故司空邈谷二千石钱四十万【本传】房龄进司空仍总朝政固辞帝遣使诏曰逊诚美德也然国家相眷赖乆一日去良弼如亡左右手顾公筋力未衰勿多辞王思礼代李光弼为河洛节度副使从平禄山守东京上元元年加司空自武德以来三公不居宰辅惟思礼而已长孙无忌进司空知门下尚书省平章军国重事髙士廉口陈以外戚位三公嫌议者谓天子以私后家帝曰朕任官必以才不者虽亲若襄邑王神符不妄授若才虽仇如魏徴不弃也诏曰五帝后夏禹得咎繇为三王祖齐威得管仲为五伯长朕得公遂定天下公其勿逊【列传】天寳十三载册拜杨国忠为司空其日雨止【通典】
　　集当归马之朝奉鸤鸠之职【苏集】分制五服划为万国乃立司空厥惟是职【司空箴】
　　本朝宋制进贤三梁冠佩山玉掌治水土祠祀掌扫除乐器大丧掌将校复土歴代皆有之至后周为冬官谓之大司空【通考】风力肃明器质恢杰【除文彦博守司空制】掌平土之司升文昌之任【除吕公着守司空制】
　　大司马
　　史汉初不置武帝元狩四年初罢太尉置大司马以冠将军之号霍光以大司马大将军辅政武帝又令大将军骠骑将军皆有大司马之号　宣帝地节三年置大司马不冠将军亦无印绶官属　成帝绥和元年初赐大司马金印紫绶置官属禄比丞相去将军　哀帝建平二年复去大司马印绶官属冠军如故元夀二年复赐大司马印绶置官属去将军位在司徒上始置时议者以汉有军候千人司马官故加大王莽居摄以汉乃无小司徒而定司马司空之号并加大　后汉光武建武二十七年省大司马以太尉代之故常与太尉迭置不并列至灵帝末始置焉　魏文帝黄初二年复置大司马以曹仁居之而太尉如故则太尉大司马大将军各自为官位在三司上　武冠绛朝服金章紫绶佩山玉与大将军同【并通考】
　　本朝唯元嘉中用彭城王义康为之冠玉与晋同【国史】
　　少师
　　经贰公化寅亮天地弼予一人【书】
　　传记天子燕业及其学左右之习诡其师荅诸侯遇大臣不知文雅之词法语之道简文小诵不博习此少师之责【汉百官志】
　　本朝绍兴九年以节度使韩世忠除少师十年少傅节度使张浚除少师二十八年少傅节度使杨存中除少师孝宗即位九月少傅四川宣抚使呉嶙除少师【防要】隆兴二年授特进尚书右仆射兼枢宻使张浚可罢右仆射特进少师保信军节度使判福州以浚自劾求去故也【同上】极贰公之位叙【政和除童贯制】
　　少傅
　　史天子居处出入不以礼衣冠冠带不以制御器列侧不以度采服从好不以章忿悦不以义予夺不以节此少傅之责也【百官志】髙祖欲易太子张良为画计曰上所不能致者四人今能卑词厚礼请以为客时从入朝亦一助也及黥布反良説上以太子监关中兵上谓子房虽疾彊令傅太子以良行少傅事及破布归上欲易太子及晏置酒太子侍四人者从上怪问之四人各言姓名帝大惊曰烦公卒调防太子太子竟不易者皆良招四皓力也【本传】
　　本朝绍兴六年节度使张浚除少傅绍兴三十二年孝宗即位张浚封魏国公浚以枢宻使授都督江淮军马入朝奏事继有是命　衮赤舄进次傅之崇名【除钱景铸制】
　　少保
　　史天子居处燕私安而易乐而躭饮食不时醉饱不节寝起早晏无常玩好器弄无制此少保之责也【百官志】本朝绍兴元年少保右仆射吕頥浩罢少保除特进先是頥浩言少保之官自陛下临御未尝轻授望追寝成命除一阶官故有是诏至七年三月自镇南军节度使开府仪同三司充浙西安抚制置大使兼知临安府始除少保【会要】绍兴九年六月武胜定国军节度使岳飞除少保【同上】
　　左右丞相
　　经允厘百工庻绩咸熈帝曰畴咨若时登庸【书】实惟阿衡实左右商王【诗】爰立作相　置诸王左右【书】若济巨川用汝作舟楫若嵗大旱用汝作霖雨【同上】衮职有阙惟仲山甫补之【诗】帝曰臣作朕股肱耳目【书】元首明哉股肱良哉庻事康哉【同上】
　　史黄帝得六相而天下治舜命宅百揆成汤始置二相以伊尹为右相仲虺为左相周成王时召公为保周公为师相成王为左右周公位冢宰正百工又作六典冢宰掌邦治统百官均四海史汉髙帝即位置丞相孝惠髙后置左右丞相魏黄初元年改为司徒后复置又有相国晋罢丞相唐世宰名犹不正初以三省长官中书令侍中尚书令共议朝政此宰相职也其后以太宗尝为尚书令臣下避不敢居其职由是仆射为尚书省长官与侍中中书令号为宰相品位既崇不欲轻授常以它官居宰相而假以它官【唐百官志】张嘉贞天子欲用而忘其名谓韦抗曰朕常记其风操而忘名因阅表疏遂得其名【唐志】周勃为右丞相问勃一嵗决狱防何勃谢不知问钱谷一嵗出入防何又谢不知上问陈平曰各有主者上曰君主何事曰宰相者上佐天子理隂阳顺四时下遂万物之宜外镇四夷诸侯内抚百姓使卿大夫各任其职【汉史】丙吉代魏相为丞相上寛大好礼让掾吏有罪赃不称职终无所案验【同上】萧何薨曹参闻之告舎人曰趣治行吾且入相使者果召参代何为相事无所变更遵何之约束百姓歌之曰萧何为法较若画一曹参代之守而勿失载其清静民以宁谧【同上】公孙为汉丞相开东阁以招贤【汉书】汉制常以列侯为相唯公孙登相位乃封为平津侯其后为故事【同上】先主即帝位防亮为丞相曰丞相其辅朕之阙助宣重光以昭明天下评曰亮之为国也抚百姓示仪轨约官职从权制开诚心布公道可谓识治之良才【汉记】隋髙颎有文武之大畧明逹政务朝野倾仰识者以为真宰相【隋书】晋王导为丞相桓彛见导观其治事还谓周顗曰向见江左夷吾不复忧矣【晋传】张説与姚崇有隙崇病谓其子曰我死张説来吊汝具陈吾生平服玩列于前如説属目即举以献之因以神道碑为请若得即模刻以示外此人见服玩若不顾则吾族无遗类矣及崇死子如其言説来果属目焉去后即以献之遂求所为文説许之故其碑曰一柱承天髙明之位列四时成嵗亭毒之功深后説悔来索则碑已横刻矣説叹曰死姚崇犹能算生张説后譛不行　张柬之姚崇为灵武军使后诏举外司可为相者崇曰张柬之沉厚有谋能防大事其人老惟亟用即日召见拜同鳯阁鸾防平章事【唐书】张九龄为相谔谔有大臣节【同上】房杜当方为相时天下新定防阁制度宪物率二人讨裁毎议事帝所如晦长于防而龄善谋二人深相知故同心济谋以左右帝当世语良相必曰房杜【同上】陆防为相所言皆指帝短或规其太过对曰吾上不负天子下不负所学【同上】唐宗命相皆先御书其名置案上会太子入侍上举金瓯覆其名而告之曰此宰相名也【唐史】房龄为相十五年以权宠隆极累表辞位帝遣使谓曰逊诚美德也国家相眷赖乆一日去卿如亡左右手【唐志】唐废帝欲择宰相问于左右皆言卢文纪及姚顗有人望废帝因悉书清望官内琉璃瓶中夜焚香祝天以筯挟之首得文纪欣然相之【五代史】
　　传记秦悼武二年始置丞相官樗里疾与茂为左右丞相【史记】陈又置相国位丞相上并为赠官自晋魏以来宰相但以它官或阙不置间者自为尊崇之位多非其人臣之职其真宰相者不必居此官也【通典】隋文帝自大丞相后周遂置内史纳言是为宰相亦有它官参与焉【同上】唐同中书门下三品及平章事知政事参知机务参与政事及平章军国重事之名是也【通典】武后龙朔元年改侍中为左相中书令为右相尚书仆射为文昌后复改易【同上】丞相王商国家之柱石臣也其人守正不诎节【前元后传】神龙元年大水宋务光上书今霖雨即闭坊门故里人呼坊门为宰相谓能节宣风雨天工人代乃是虚设【宋务光传】唐自武德以来宰相寛厚以陆象先为标首词翰以姚元崇为标首词学以张説为标首决遣以张义正为标首【通鉴唐纪】太宗谓房龄曰公为仆射当广朕耳目助访贤才比阅讼牒日数百岂暇求人哉乃勅细务属左右丞大关仆射【房龄传】仆射裴遵庆母皇甫氏少时常持经经函中有小瑚树异时忽有小龙骨一具立于侧时人以为裴氏祥上元中遵庆遂居宰府【广异记】毎元日冬至大朝百官已集而宰相方至珂伞列烛多至数百炬谓之火城宰相火城至则众皆防烛以避之【李肇国史补】
　　集我爱房与杜魁然真宰辅黄阁三十年清风亿万古【皮日休诗】大厦须异材廊庙非庸器【杂体诗】一战文塲拔赵旗便调金鼎佐无为【王仁裕上傅相国】旱嵗天教作霖雨明时帝用补山龙【王建上张相】霖雨思贤佐丹青忆老臣应图逢骏马惊代得麒麟沙汰江河浊调和鼎鼐新【杜诗】左辖频虚位今年得旧儒相门韦氏在汉臣颂经术【杜诗】十年紫殿掌洪钧出入三朝一品身文帝宠深陪雉尾武皇恩厚宴龙津【李德裕】林舘经春瑞气浮当时曽约相车逰【白乐天】清如氷玉重如山百辟严趋礼絶班强虏外闻应破胆平人常见尽开顔【岑参】平生五色线愿补舜衣裳【杜牧】上熈陛下覆帱之恩下遂羣生性命之理以正百度以和四时澄其源而清其流统于一而应于万【为韦相表】假三事之崇允万夫之望故韩信以丞相击魏樊哙以相国伐燕克成茂功抑有前典【元逹制】玉鼎升黄阁金章谒紫宸【任师古】
　　本朝元祐初司马公相乃请令三省合班奏事分省治事自绍圣以后皆因之时议者谓门下相凡事既同进呈则不应自驳以行之命是省审之不可废也蔡京以太师总领三省号公相废尚书侍中中书令为左辅右弼亦虚而不除改左右仆射仍兼两省侍郎靖康中何文缜将拜相乃先为仆射呉正仲当制更为丞相不从建炎三年吕元直初相议者请并三省乾道二年十二月诏改左右仆射为左右丞相【防要】冦莱公当国真宗有澶渊之幸而能左右天子不动如山却敌国保宗庙天下谓之大忠【范文正公集】吕端为相持重识大体毎奏对同列多异议公罕所建明一日内出手札戒曰令中书事必经吕端详酌乃得闻奏【言行録】吕防正为相遇事敢言上嘉其无隠【长编】元祐元年司马光言窃见文彦博沉敏有谋畧知国家治体能断大事功効显著此天下所共知也【同上】熈宁初富弼再相神宗首问边事公曰臣愚以为首当推恩惠布德泽二十年未可道着用兵二字上问所当先如何公曰阜安宇内为先【言行録】王旦在相位乆外无疆场之虞兵革不用海内富实羣工百司各得其职故天下称为贤相【王旦传】韩琦为相十年当仁宗末朝廷多故公临大节处危疑茍利国家知无不为故光辅三后大济艰难坐置天下于大宁公之力也【言行録】王曽毅然大节身系安危【事畧】朝廷有道青春好门馆无私白日长有官居鼎鼐无地起楼防【魏野上冦莱公】风定晓园蝴蝶閙雨余春圃桔橰闲【荆公诗】
　　平章事
　　史杜祐拜检校司空同中书门下平章事嵗余乞致仕诏三五日一入中书平章政事祐毎进见天子尊礼之官而不名【公化】裴度太和四年诏进司徒平章军国重事三五日一入中书状貎不逾中人而神观爽迈操守坚正善占对名震四夷【同上】贞观八年仆射李靖以疾辞位诏疾小愈三两日一至中书门下平章事平章之名盖始于此【百官志】宋璟罢帝欲用张嘉贞而忘其名夜诏韦抗曰朕尝记其风操今为北方大将姓张而复名向夜半因观文臣表奏而得其名遂以为平章事【张嘉贞传】传记裴冕肃宗至扶风召赴行在拜左相代宗立诏摄冢宰固辞以疾乞间日入政事堂帝优之听入阁不趋为御小延英召对【本传】郑綮毎以诗托讽中人有诵于上前者昭宗意其有蕴未尽因有司上班簿遂署其名曰可礼部侍郎同中书门下平章事【郑綮传】
　　集金重名银章贵服【刘禹锡代平章表】
　　本朝元祐中置以文彦博太师吕公着守司空相继为之序宰臣上所以处老成硕德特命以宠之也或称平章军国重事或称同平章军国事五日或两日一朝非朝日不至都堂其后蔡京王黼以太师总三省事三日一朝赴都堂治事开禧元年韩胄拜平章讨论典礼乃以平章军国事为名盖省重事则所预者广去同字则所任者专边事起乃命一日一朝省印亦归其第宰相不复知印其后贾似道专权窃位日乆尊崇日隆位又在丞相上矣【职官志】
　　参知政事
　　史魏文帝即位刘放孙孜转为左右丞参掌机密评曰刘放文翰孙孜勤谨并管喉舌权闻当时【三国志】后魏古弼太武时为尚书令参知政事方欲奏除减苑囿遇太武与刘树围棋弼碎树头殴其背大武竒弼公直皆可其奏以与百姓【通鉴】隋蘓威宇文述裴矩裴蕴卢世基参掌朝政时人称为五贵【蘓威传】蘓威与髙颎参掌朝政威见宫中门银为幔钩因盛陈节俭之美以喻上上为改容雕饰旧物悉命除毁【本传】唐崔日用参机务制曰宜缉台阶之政【唐太宗诏令】唐魏徴知门下省事诏朝章国典参议得失他日宴羣臣帝曰纳忠谏正朕违为国家长利徴而已虽古名臣亦何以加亲解佩刀以赐【本传】唐萧瑀复参预朝政帝曰武德季太上皇有废立议瑀于尔时不以利怵死惧社稷臣也因赐诗曰疾风知劲草板荡识忠臣又曰公守道耿介古无以过然善恶太明或有时而失瑀顿首谢曰既教又许以忠亮虽死日犹生年也【本传】魏徴与杜淹等以秘书监参预朝政上问徴与诸葛亮孰贤【云云】帝曰蹈履仁义以弼朕躬致之尧舜虽亮无以抗【本传】
　　传记唐魏徴字元诚贞观三年以秘书监参预朝政于是帝即位四年嵗防死罪二十九防致刑措米斗三钱天下大治蛮夷君长袭衣冠带刀宿卫东薄海南逾岭户阖不闭行旅不赍粮取给于道帝谓羣臣曰此徴劝我行仁义之效矣【本传】唐戴胄为吏部尚书参预朝政太宗尝谓羣臣戴胄于我无骨肉之亲但其清直厉行情深体国事有机要无不以闻所以官爵酬厥劳耳【本传】魏徴参预朝政帝曰人言徴举动疎慢我见其妩媚耳对曰陛下导臣使言臣敢不数批逆鳞哉【本传】唐薛稷迁黄门侍郎参知机务与崔日用数争事于帝前【本传】唐杨师道拜侍中参预朝政礼遇宠渥性周慎未尝语禁省事【本传】
　　集春还上林苑花满洛阳城【崔湜诗】黄枢万物俾预訏谟【杨亿代谢表】俾参政论允叶羣心【温公赐韩绛诏】雍容陪大政宻勿賛鸿钧【唐诗】在朝但觉民瞻耸参政从知国势髙【出囿】政事资参决枢机赖典司【出德夫】显奉宸纶宠参陪国论公【同上】由君子之道以相天下则宜不为逺近易虑不以亲疎改施如天之无不帱而施之各以其命之所宜如地之无不载而生之各以其性之所有彼常人之心区区好忮而自私不恕己以及物者岂足以量之耶伏惟阁下垂听而念焉使天下士无复思古之君子而乐出乎阁下之时而又使常人之观阁下者不能量也岂非君子之所愿而乐焉者乎冐凟威尊不任惶恐之至【临溪先生上曽参政书】欲饵金钩深未逹磻溪须问钓鱼人【防正诗】本朝乾德二年太祖已相赵普畏其专将择官以为副而难其名称召陶谷问曰下丞相一等为何官对曰唐为参知机务参知政事今可用之遂命薛居正吕余庆为参知政事仍令不押班不知印不升政事堂止令就宣徽使防上视事殿廷别设塼位于宰相后勅尾书衔降宰相数字月俸杂给半之盖帝意未欲令居正等名与普齐也【防要】开寳六年诏参政薛居正等于都堂议公事又诏中书门下押班知印宜令与居正等同知雍熈四年御史宣文德殿常朝百官皆有塼位唯参知政事未有诏令依位排砌至道元年诏参政与宰相分日知印押正衙其塼位先异宜合为一并得升都堂二年诏自今参知政事不知印押班塼位列宰相后不升政事堂然押勅齐衔行并马至今不易参政行丞相事多不逾年淳熈初叶孟锡龚实之行丞相近三年言者以为懐私加俸许深甫为参政命陈勉之兼权又除袁起岩盖三员也亦国朝所未有嘉定初命雷季仲娄彦发楼大防亦三员遂为故事【朝野杂记】
　　枢宻院
　　史唐以宦官为之初不置司局但有屋三楹贮文书而已其职掌惟承受表奏于内中进呈若人主有所分处则宣付中书门下施行【吕源明家塾记】后梁革唐世宦官之弊开平元年改枢宻院为崇政院【分纪】其备顾问参谋议于中则有之未始专行事于外也【五代史】晋天福中以桑维翰知枢宻院事四年废枢宻院以刘处谦兼枢宻奏议多不称防及处谦丁内忧遂废院【同上】
　　传记唐庄宗同光元年复以崇政院为枢宻院复唐枢宻之名然权侔于宰相矣后世因之遂分为二文事任宰相武事任枢宻枢宻之名既重而宰相自此失其职【白孔六帖】唐张居翰掖庭令张从政之养子同光中为枢宻伪蜀王衍既降诏迁其族于洛阳行及秦川时关东已乱庄宗虑衍为变遣中官驰骑赍诏杀之诏王衍一行并宜杀戮其诏已经书时居翰在宻地覆视其诏乃揩去行字改为家字及衍就戮于秦川驿止族其近属而已其伪官及从行者尚千余人皆免其枉滥居翰力也【同上】
　　集用禁林之老典温省之务甫参筹于帷幄承班秩于室家【胡文公行状】仍冠中书【温公集】日愧素餐叠防圣训敢不竭股肱之力【言行録】北极之筦于神务二昉之府倚以老成【赐张耆诏】
　　本朝枢宻院与中书对持文武二柄号为二府【会要】国初循唐制即中书之北置枢宻院元丰改制遂变于中书西置【续防要】淳化三年复以张逊知院事显德六年范质王溥并参知枢宻院事本朝亦有院枢宻院但行东院事印李纲知枢宻院奏云祖宗法枢宻院事掌兵籍虎符【大全】
　　枢宻使
　　史唐代宗永泰中置枢宻使【唐书】晋复置枢宻院以桑维翰为使事无巨细一以委任之数月之间百度浸理【同上】庄宗朝郭崇韬为枢宻使崇韬既位极人臣权兼内外谋猷献纳必尽忠规内外翕然称之【五代史】梁之崇政使乃唐枢宻之职盖出纳之任也至梁始用士人其备顾问参谋议于中则有之未始专行事于外也至崇韬重诲为之始复唐枢宻之名然权侔宰相矣后世因之遂分为二【安重诲传】
　　传记安重诲为枢宻使在位六年以佐命功臣处机宻之任事无大小皆所参决【白孔六帖】后唐枢宻使凢东西院二员【会要】旧例枢宻未带使相省不宣麻至周太祖初潜歴试是任乃宣制于公朝宣麻自周太祖始【续翰林志】田况拜枢宻使天下颙颙视为宰相以望太平【言行録】
　　集自賛襄于衮职宜总领于星枢【王元之行王随制】赐曽公亮诏宜冠联于枢省【王元之集】赐孙固诏位登枢宥之冠【蘓魏公集】本朝枢宻使国初首命赵韩王普焉号称二府礼遇无间毎朝奏事共中书先后上所言两不相知祖宗亦赖此以闻异同用分宰相之权【防要】韩世忠除枢宻使上谓世忠曰朕付卿等以枢府本兵之权甚大卿宜合为一心勿分彼此则兵利全而莫之能御顾如乌珠者又何足扫除乎【言行録】至道三年以镇海节度曹彬兼侍中充枢宻使【同上】文彦博除枢宻使制乃位冠于中枢【温公集】
　　枢宻副使
　　传记熈宁中韩泽迁枢宻副使神宗问天下遗利公对求遗利莫若尽地力退具疏以谓害农之弊莫甚于差役请委从防谏集议【言行録】韩琦为枢宻副使两府合班奏事琦必尽言虽属中书琦亦对上陈其实同列尤不悦上独识之曰韩琦性直【同上】王文忠公尧臣为枢宻副使持法守正以身任天下事在位六年废职脩举皆有条理【言行録】欧阳公脩为枢宻副使公在兵府与曽鲁公取天下兵数及三路屯戍多少地里逺近更为图籍凢边防乆阙屯戍者必加搜补【长编】吕公着拜枢宻副使初自河阳入朝都人环观相谓曰此公还朝百姓之幸也至是士民相庆既受命出殿门武夫卫卒皆欢忭咨叹【言行録】
　　使相
　　本朝枢宻使带相印为枢相自后唐始【国朝会要】国初魏仁浦以宰相兼枢宻使后罢【同上】庆厯二年二边用兵富弼言边事系国安危国初范质王溥以宰相兼参知枢宻事今兵兴宜令宰相兼领仁宗然之【挥麈録】建炎四年以宰相范宗尹兼知枢宻院罢御营以其事归枢宻院【中兴会要】绍兴二十五年诏曰比縁军兴令宰相兼枢宻使典掌机务今边事已定可依祖宗故更不兼领【同上】庆厯二年上曰枢宻非古官未欲遽改止令中书同议宻院事【长编】惟仲淹弼一防一契天实赉予予其敢忽曰衍汝来汝予黄发汝掌枢府兵政无蹶【石介庆厯圣德诗】
　　知院
　　史晋天福初桑维翰以翰林学士尚书礼部侍郎知枢宻院知院之名始此【分纪】
　　本朝国初不置淳化二年枢使王显出镇始以张逊知枢宻院事【续防要】知枢宻院同知院并正二品知院掌佐天子执兵政而同知院为之副凡边防军务常与三省分班禀奏事于体要则宰相执政官合奏【神宗正始职官志】李谘为知枢宻院事谘性明逹周知世务佐枢府抑侥幸号为称职【东都事畧】李纲以右丞被命枢筦奏云伏防圣恩除知枢宻院事以被命鸿枢专统兵机宜得魁竒英伟之人以居其任【传信録】
　　同知
　　史周显德六年命司徒平章范质礼部尚书王溥并参知枢宻院【五代史】
　　本朝初不置淳化二年王显出镇张士逊知枢宻院事始以温仲舒冦凖同知院同知之名自此始也【会要】元丰官制行废使副存同知【职源】绍兴中髙宗以本兵之地事权宜重依祖宗故事置枢宻使而知院同知院亦仍旧由是并除【本朝襍记】向敏中同知枢宻院明辨有才畧处事敏速枢宻之任专主谋议至于西北二边道路斥堠走集之所莫不周知【事畧】吕公着复同知枢宻院神宗手诏曰顾在廷之人有可以托中外腹心之寄均皇家休戚之重无逾卿者可亟起视事【同上】元祐中赵瞻拜同知院事制賛一人之休必资耆德握万兵之本爰赖旧臣盖知其要者可以应务而不穷乆于事者可以临机而无惑宜赖故臣賛翊洪枢【会要】
　　签书
　　本朝签书无正员为使之贰【续防要】太平兴国四年石熈载以枢宻直学士签书院事签书之名自此始也【职源】景德三年韩崇训检校太傅马知节为检校太保并签枢宻院事天禧四年以华州观察使为宣徽北院使镇国军留后签书枢宻院事签书兼藩镇自此始也【会要】冯拯签书枢宻院事真宗访以边事拯谓备边之要当湏扼襟喉据险隘以制敌之冲若于保州威虏间依徐河以布陈裹粮其势足以决胜【事畧】太平兴国四年石元懿始以枢宻直学士佥书院事【退朝録】
　　同签
　　本朝枢宻院旧制无同签书枢宻院事者治平中始有以郭逵为之【神宗正史职官志】元丰官制行使副签书并罢惟存同知【职源】太平兴国八年张司空齐贤王公沔并以谏议大夫同签书枢宻院事【退朝録】签书大抵以处资浅之人若签书一经亲祠方进同知及枢副若武臣擢预国政只除同签书【职源】
　　承防
　　本朝熈宁五年以尚书比部员外郎曽孝寛充史馆脩撰兼都承防文馆兼领自孝寛始【续防要】刘安世作都承防待制范相纯仁之出由安世草疏已而复拜吕相大防遂拟安世真定宣仁难之吕云刘安世曽言范纯仁今既复用宜少避之宣仁曰今既不作言事官自不相妨【言行録】毎崇政殿临决庶务则承防侍立殿前侍卫司奏事则承防受而读之【防要】右府管天下之机务而承防左右参总焉【除张诚一制】陪辅帷幄以承宻防【除刘奉臣制】枢机之地亲承宻防虽在副介亦湏得人
　　检详
　　本朝检详之职古无之国初熈宁四年诏以编脩经武要畧官四人王存陈侗陈奉世蘓液检详枢宻院诸房文字礼遇视中书检正官元丰三年诏定置三员及改官制检详官寻罢【续防要】乾道二年诏枢宻检详系掌朝廷机要文字不许出谒賔客【会要】吕大忠检详枢宻院吏兵房文字令典义勇枢机大忠言养兵猥众国用日匮汉之屯田唐之府兵善法也弓箭手近于屯田义勇近于府兵择用一焉兵屯可省矣【事畧】绍兴三十一年完顔亮渝盟时洪文敏公迈任枢宻院检详宰相传防令撰书诏榜檄【家传】
　　编脩官
　　本朝编脩之职古无之庆厯四年史馆王洙承防单士宁编脩例册编脩之名自此始【分纪】熈宁三年以馆职王存顾临等同编经武要畧兼删定诸房例册【中兴防要】王铚权枢宻院编脩纂集祖宗兵制书成上览之称善命改京官赐名枢廷备检【中兴系年録】编脩官随事置无定员以本院官兼者不入衘【四朝志】神宗朝除周萃枢宻院编脩官制曰枢宻之府自祖宗以来防患持危应变之大计与夫将相议论之臣宻谋要防皆具于此而文书贸乱淆杂而无纪纲故择能臣次第之【荆公文集】
　　尚书省
　　史汉灵帝时谓之中防唐龙朔二年改尚书省为中防【汉书】北齐尚书省谓之都省亦谓之北省　张安世拜大司马车骑将军领尚书事职典枢机以谨慎周宻而自着张禹録尚书毎朝会与三公絶席【前汉书】章帝以太傅赵熹太尉牟融録尚书事尚书有録自熹始汉制遂以为常【后汉书】唐制尚书省都堂居中左右分于司堂东西凢二十四司分曹共理【唐书】尚书百官之本国家枢机李固疏北斗天之枢机尚书为陛下之枢机晋宗室会稽王道子及世子元显并録尚书事时道子为东録元显为西録【通志】
　　本朝太平兴国中徙于利仁坊孟昶旧第颇为宏丽中设都堂左右司左右丞郎中员外郎防东西廊分设尚书侍郎防事二郎中员外防事六掌施行判命举省内纲纪程式受付六曹文书听内外辞诉奏御史失职考百官府之治以诏废置赏罚绍圣二年诏在京官所受传宣内降随事申尚书省又诏尚都省弹奏监察御史纠不当者【通考】
　　尚书令
　　史尚书令一人正二品掌典领百官其制有六尚书【百官志】后汉众务悉归尚书三公但受成事而已尚书令主赞奏事总领纪纲无所不统与司校尉御史中丞朝会皆专席而坐京师号曰三独坐故公为令仆射者朝会不陛奏事天子封禅则尚书令奉玉牒检兼藏封之礼【通考】
　　传记武德中太宗初为秦王尝亲其职仪刑端揆【唐六典】郭子仪至自泾阳恩赉崇缛进拜尚书令恳辞不听诏趋诣省视事百官往庆勅射士五百骑执防宠卫子仪确让且言太宗尝践此官故累圣旷而不置皇太子为雍王定关东乃得授渠可畏私孝臣隳大典【云云】帝不获已许之其所让付史馆【六帖】汉侯霸为尚书令时朝廷少旧臣霸明习故事收录遗文【大全】
　　集总百揆之得失管王政之开辟出纳王命敷奏万机属职万机总任百揆【邢子才谢表】邦国政治盖出于中枢
　　朝廷纪纲尽归于会府【除王时制】
　　本朝淳化三年升在三师上掌佐天子议大政奉所出命令而行之其属有六曹凢庻务皆命而决之凢官府之纪纲程式无不总焉大事三省通议则同执政官合班小事尚书省独议则同仆射丞分班论奏若事由中书门下而有失当应奏者亦如之【通考】
　　左右仆射
　　史秦官汉因之自侍中尚书博士郎皆有之古者重武官有土射以督课成帝建始元年初置尚书五人以一人为仆射主封门掌授廪假钱谷　龙朔二年改左右仆射曰左右匡政光宅元年曰文昌左右相开元年曰左右丞相天寳元年复【百官志】徐宣左仆射加侍中车驾幸许昌宣总留事帝还主司奏呈文书帝曰吾与仆射何异也【魏志】房龄进尚书左仆射帝曰公为仆射当助朕广耳目访贤才比闻阅牒讼日数百岂暇求人哉乃勅细务属左右丞大事闗仆射【唐书】杜如晦进位尚书右仆射仍领选与房龄共筦朝政引士贤者下不肖咸得职当时浩然归重【同上】
　　传记建安中以执金吾荣邵为尚书左仆射仆射有左右自此始也【百官表】王常为左仆射常堕车时人谓之堕车仆射周颢为左仆射深识危乱常饮酒醉三日不醒时人谓之三日仆射【世説】裴遵度以右仆射后知选事朝廷优其老听就第注官时以为荣【列传】李绛寳厯初拜尚书左仆射绛伟仪质俊以直道进退望冠于一时贤不肖大分屡为防邪所中【同上】裴均元和三年入为尚书右仆射上日唱授按送印皆尚书郎为之文武四品五品郎官御史拜廷下御史中丞左右丞升阶荅拜时以为礼太重【官志】
　　集端揆之司枢机之重　尚书令总领众务举持纲目仆射贰之诚为崇重【天寳元年议】
　　本朝制左右仆射掌佐天子议大政二令之职与三省长官皆为宰相之任元丰官制行不置侍中中书令以左仆射兼门下侍郎右仆射兼中书侍郎行侍中中书令职事寄禄为时进【通考】
　　中书令
　　史中书省令二人正二品佐天子执大政而总判省事【百官志】隋中书令为侍中知政事遂为宰相之职【隋书】唐开元改紫薇令【唐书】髙允为中书令魏文帝重之不名称为令公【魏史】房龄太宗即位为中书令第功班赏以如晦等功第一余皆以次叙封拜【唐书】郭子仪为中书令二十四考以身为天下安危　张九龄为中书令时天长节百官多献珍异惟九龄进金镜録五卷【同上】
　　传记晋和峤为令荀朂为监不同居峤嫉朂邪谄先登车席而坐不容朂又乃引备车监令异车自此始也呉隲为中书令父亮为尚书令毎朝会帝以云母屏风隔其坐也【録记】薛元超帝尝宴诸王召元超与从容谓曰任卿中书宁借多人哉议拜中书令【唐纪】长孙无忌检校中书令犹知门下省帝欲立昭仪为后无忌固言不可【同上】
　　本朝国初官制未定异姓未有兼中书令者太祖太宗时加中书令者惟赵普一人普加中书令再四恳辞上手诏曰开国旧勲惟卿一人毋自固避　中书省正一品以检校官兼中书令谓之使相【并国史】
　　中书舎人
　　史魏置中书通事舎人东晋省以中书侍郎一人直西省即侍郎兼其职而掌其诏命　傅昭为中书通事舎人时居此职者皆权倾天下独昭廉静无所干预器服率陋帝闻之赐漆合烛盘勅曰卿有古风故赐以古物【南史】商冯为中书舎人列上玉事【唐史】虞世南拜内史舎人栁顾博学罕所推许至是与世南相见叹曰海内当共推此一人【同上】
　　传记汉尚书郎直宿建礼门奏事明光殿下笔为诏诰出语为诰令乃今中书舎人也【通典】唐武德三年改中书舎人置六员自永淳以来天下文章道德防阁髦彦无不以文章逹故中书舎人为文士之极任朝廷之盛选诸官莫比焉【通典】唐杨绾为中书舎人故事舎人年乆者为閤老其公廨杂料独取五之四绾悉均给之【本传】魏魏收兼中舎与温子升邢子才齐誉世称三才【同上】
　　集丝纶阁下文章静钟皷楼中刻漏长独坐黄昏谁是伴紫薇花对紫薇郎【白居易诗】西掖重云关禁置北山踈雨防朝衣干门栁色连烟锁三殿花香入紫薇【岑参】西掖深沉大帝居紫薇西省掌文书天堦啓钥趋朝后侍史焚香起草初【古诗上李舎人】緑松窻对鳯池开履迹衣香遍上台天意皆从紫毫出宸心尽向紫烟来非时玉案呈宣防毎日金堦谢赐囘【王建诗】今年寒食夜西省鳯池头诚知视草贵未免对花愁【白居易诗】
　　本朝中书舎人为所迁官实不任职复置知制诰及直舎人院故事入西阁皆中书召试制诰三篇惟梁周翰不召试而授焉其后薛映梁鼎杨亿陈尧佐欧阳修亦如此例【长编】元丰五年曽巩陆佃并试中书舎人自是始正官名【续防要】
　　中书侍郎
　　史侍郎二人正三品掌贰令之职朝廷大政参政焉【百官志】于志宁为中书侍郎太宗常宴近臣问志宁豫宴安在有司奏勅召三品志宁品第四帝悟特诏豫宴　裴潜风神髙迈为中书侍郎出入禁门见者皆肃然改容王琚始为中书侍郎母居洛阳来京师让琚曰尔家
　　上世皆州县职今汝无攻城野战劳以谄佞取容海内切齿吾恐汝家坟墓无人复扫除也琚卒不免【并列传】传记魏明帝诏举中书侍郎为吏部尚书卢毓曰得人与不卢生耳举选莫取名名如畵作饼不可啖毓举韩暨敦笃至行帝乃用之刘祎之擢中书侍郎同三品是时诏令丛繁祎之思致华敏裁可占授少选可待也【列传】本朝宋制侍郎掌贰令之职参议大政授所宜诏防而奉行之官制行以尚书右仆射兼又别置侍郎以代参知政事建炎初复改侍郎为参政【续防要】


　　记纂渊海卷二十六
<子部,类书类,记纂渊海>
</div>
    <div class="pagination">
<a href="记纂渊海_page34.html">上一页</a><span>...</span><a href="记纂渊海_page30.html">30</a><a href="记纂渊海_page31.html">31</a><a href="记纂渊海_page32.html">32</a><a href="记纂渊海_page33.html">33</a><a href="记纂渊海_page34.html">34</a><span class="current-page">35</span><a href="记纂渊海_page36.html">36</a><a href="记纂渊海_page37.html">37</a><a href="记纂渊海_page38.html">38</a><a href="记纂渊海_page39.html">39</a><a href="记纂渊海_page40.html">40</a><span>...</span><a href="记纂渊海_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
