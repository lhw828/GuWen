<!DOCTYPE html>
<html>
<head>
    <meta charset="UTF-8">
    <title>记纂渊海 - 第 53 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 53 页/共 130 页</h1>
    <div class="content">　　【唐文粹】至交淡不疑【孟东野】与足下义结纨素恩比同生【传干】本朝文章惊世知名早意气论交相得晩　羣居平日幸得肩従齿序跪拜起居窃兄弟行【段公集】携被夜语达旦不穷【坡文】乐天梦得老相従　交情旧许鸡为具交情淡泊久弥新【栾城集】
　　择交
　　经毋友不如己者　泛爱众而亲仁　可者与之其不可者拒之【语】
　　子君子必谨其所与处者焉　赐也好友胜已者【家语】其交也以道其接也以礼　孟子曰一乡之善士斯友一乡之善士一国之善士斯友一国之善士天下之善士斯友天下之善士【孟】君子逰必就士所以防邪僻而近中正也　以势交者势倾则絶以利交者利穷则散故君子不与也　君子先择而后交故寡尤【文中子】
　　史论行而结交者立名之士也【史】无旧无新惟仁是亲赵典闭门却扫非徳不交　李膺性简亢无所交接惟以同郡荀淑陈寔为师友　刘陶所交必也同志好尚或殊富贵不求合情趋茍同贫贱不易忘【东汉】邴原至陈则师韩子助颍川则宗陈仲弓汝南则交范孟涿郡则亲卢士干【魏志】陆不喜与流俗交虽造门不肯见【本传】
　　传记山涛与阮籍康皆一面契若金兰涛妻韩氏尝问涛曰吾门年可为交者唯二人而已【竹林七贤论】何晏邓飏夏侯并求与傅嘏交而嘏终不许【世说】
　　集四座无凡賔【李白诗】怀道守义非其人不交【韩愈集】种树须择地恶土变木根结交若失人中道生谤言君子芳桂性春浓寒更繁小人槿花心朝在夕不存莫蹑冬氷坚中有潜浪翻惟当金石交可与贤达论【孟郊】门庭无杂賔【孟浩然】
　　不善择交
　　经比之匪人【易】轻交易絶君子所耻【礼】
　　子商也好友不胜己者【家语】小人先交而后择故多怨【文中】史亲富不亲仁焉用之【左】
　　集交不忠怨长【楚辞】
　　故旧
　　经伐木燕故旧也不遗故旧则民徳归厚矣【诗序】孔子之故人曰原壤其母死夫子助之木椁曰故者无失其为故也【记】故旧不遗则民不偷　故旧无大故则不弃也【语】
　　史原仲季友之旧也【左】楼护有故人吕公无子归护护与吕公妻与吕妪同食妻子颇厌护闻之责曰吕公以故旧穷老托身于我义所当奉遂奉吕公终身【西汉】光武引严光入道故旧共卧光以足加帝腹太史奏客星犯御坐帝笑曰朕故人严子陵共卧耳【东汉】
　　世契
　　史初楚伍叅与蔡太师子朝友其子伍举与声子相善也【左】何邵袁毅有累世之交【晋书】严武以杜甫世旧待甫甚善　王珂曰吾扵诸公有家世事分【唐纪】
　　传记融十嵗闻汉中李公膺清节直亮慕之欲往观其人遂造公门谓门者曰我是公通家子孙【孔融别传】
　　集予于崔君有通家之旧【栁子厚】
　　父执
　　经父党无容　见父之执不谓之进不敢进不谓之退不敢退不问不敢对　年长以倍则父事之【礼】
　　史班彪家有赐书父党子云已下莫不造门【西汉传】马援有疾梁松来候之独拜牀下援不答松去诸子问曰梁伯孙帝婿贵重公卿莫不惮之大人独不为礼援曰我乃松之父友也虽贵何得失其序乎【通鉴】常林年七岁有父党造门问林伯先在否汝何不拜林曰临子字父何拜之有【魏志】刘孝绰年十四绘常使代草父党沈约任昉范云等闻其名命驾造焉【父绘时掌诏诰北史】
　　集丈人吾父之友【崔祜甫讲艺记】无容之敬常拜牀下【权德舆集】
　　市交
　　经情疎而貎亲在小人则穿窬之盗也欤【礼】
　　子朋而不心面朋也友而不心面友也【子】以势交者势倾则絶以利交者利穷则散【文中子】
　　史以权利合者权利尽而交疎　孟尝君废诸客皆去冯驩曰富贵多士贫贱寡友事之固然也独不见夫朝趋市者乎明旦侧肩争门而入日暮之后过市者掉臂而不顾非好朝而恶暮所期物忘其中今君失位而賔客皆去事之固然也【史记】张耳陈余始居约时相然信以死岂顾问哉及据国争权卒相灭亡势利之交古人羞之盖谓是矣　忽忘雅素【西汉传】
　　传记以财交者财尽而交絶以色交者华落而爱渝【战国防】权交者不久货交者不亲【戒子拾遗】
　　集产空交道絶财殚宻戚疎【王诗】竞毛羽之轻趋锥刀之末扵是素交尽利交兴　张陈所以凶终萧朱所以隙末断可识矣而翟公方规规然勒门以箴客何所见之晩乎【刘孝标】凡今之交视势厚薄【韩文】有财有势即相识无财无势同路人　近世交道衰青松落顔色【孟东野】世之言者曰市道交【柳文】君不见管鲍贫时交此道今人弃如土途穷见交态【杜诗】故交不过门青草日上堦【李白集】世情
　　谁是旧雷陈【元防之】交情同市道【唐文粹】
　　本朝廉颇免长平归故客尽去及复用为将客又复至颇曰客退矣客曰君何见之晩也天下以市道交君有势我则従君无势则去此固其理也有何怒乎【晏殊类要】当其同利之时蹔相党引以为朋者伪也及其见利而争先或利尽而交疎则反相贼害虽其兄弟亲戚不能相保【欧公集】
　　乡曲
　　经维桑与梓必恭敬止【诗漫叟诗话以为非乡曲事今言父母之邦者援此故亦存之】一命齿扵乡里【周礼】习乡上齿　五十养于乡六十杖于乡　君子之服也乡　入里必式【礼】居是乡也事其大夫之贤者友其士之仁者　孔子于乡党恂恂如也似不能言者　鄕人饮酒杖者出斯出矣　何必去父母之邦【语】
　　子子贡曰礼居是邦则不非其大夫【家语】孔子之去鲁曰迟迟吾行也去父母国之道也　乡党莫如齿　死徙无出乡乡田同井出入相友守望相助疾病相扶持【孟】过故乡而下车【老子】君子居必择乡　礼居是邑不非其大夫【荀子】越公遇内使薛公曰公见王通乎薛公曰乡人也【文中子】
　　史公山不狃曰且夫人之行也不以恶废乡【左不以私怨恶废弃乡党之好】万石君过里门必下　上还过沛故人父老诸母子弟佐酒道旧故为笑乐酒酣上自为歌起舞慷慨伤怀泣数行下谓沛父兄曰防子悲故乡丰沛者吾所生长极不忘耳【西汉】髙祖祷丰枌榆社【西汉郊祀志枌榆乡名也】孙期里落化其仁让【汉书】韩安国起自徒中朱买臣出于防贱并以才守本邦【西汉鉴】郑君乡名曰郑公乡　赵壹恃才倨傲为乡里所摈【后汉】鲁肃大散财货甚得乡邑忻心【吴志】何曽陵驾人物乡闾疾之如雠永嘉之末何氏灭亡无遗焉【晋书】范叔孙周穷济急乡里贵其义行【宋书】苗晋卿为太守尝入壶闗望县门輙步曰公门当下况父母邦乎【唐书】里闬立社用洽乡党之欢【纪】吴团结民兵使之习战自卫乡里【梁纪】乡村团为义营各立将佐每有盗发则鸣鼓举火丁壮云集盗少民多无能脱者【通鉴】
　　传记何琦丰约与隣乡共之【晋中兴书】许允为吏部郎多用其乡里魏明帝遣虎贲收之旣至帝覈问之允对曰臣之乡人臣所知也【世说】
　　集身出礼义之乡【李陵】洛中故族体朴厚之洪规稷下遗甿陶礼义之余化　见推里闬誉浃乡闾【骆賔王】乡先生没而可祭于社　东汉隠士王烈居祈县因号所居乡为君子乡【韩文】致敬惟桑梓【孟浩然】
　　隣里
　　经东邻杀牛不如西邻之禴祭【易】洽比其邻【诗】五家为邻五邻为里【周礼】姑姊妹其夫死夫若无族矣则前后家东西家无有则里尹主之【记】原思与之粟九百辞子曰毋以与尔邻里乡党乎　里仁为美【语】
　　子鸡鸣狗吠相闻【孟】二舎共一井【墨子】列子与南郭子连墙二十年不相谒请【列子】君子居必择邻可以避患也【晏子】田里相距鸡犬相闻【文中子】
　　史西隣责言　怒隣不义　亲仁善邻　晏子如晋景公使更其宅还而毁之曰谚曰非宅是卜惟邻是卜二三子先卜邻矣【左】孟子之母三徙择邻【史记】任公为闾里率　幸同土壤【西汉】马援素与公孙述同里闬相善【通鉴】宋季雅市宅在吕僧珍宅侧吕问宅价曰千一百万吕怪其贵宋曰一百万买宅千万买邻也【南史】荀淑有子八人时人谓之八龙所居里旧名西豪渤海范康以为昔高阳氏有才子八人更名其里曰髙阳里【通鉴】王修年七嵗丧母母社日亡邻里为之罢社【魏志】史思明安禄山同里闬　张嘉贞所居时号曰鸣珂里　刘仁轨所居号三柱里【唐书】
　　传记邻里致馈【东汉】孟母舎近墓孟子嬉戏为墓间之事孟母曰此非所以居子处也乃去舎市旁其子嬉戏为贾衒孟母又曰此非所以居子处也乃舍学宫之旁其子嬉戏乃设俎豆进退揖让孟母曰此真可以居子矣遂居之【列女传】益州城张仪所筑锦城在州南蜀时故宫也其处号锦里【益州记】买邻之直贵扵买宅也【物理论】集伟孟母之择邻　所以占此里是谓仁智居　此里仁所以为美孟母所以三迁【选】斗酒聚比邻【陶渊明诗】居止接近【向秀思旧】愿为同社人鸡豚燕春秋　里闬自相贺【韩集】休怪童儿延俗客不教鹅鸭恼比邻　芬芳孟母邻王翰愿卜邻　相近竹参差相过人不知防君多道义従此数追随　闗西得孟邻【杜诗】横絶歴四海所居未得隣【李白集】见拟移居作邻里不劳时节请开闗　务闲酒熟饶经过舎南巷北遥相语【柳诗】买宅者先定邻焉【物理论】本朝新居乃邻墙　鸡黍数往来【临川】从兹来往数儿女自譍门【坡诗】鸡豚不改旧隣里自相欢　蒸豚酿酒多为具隣里十年成旧故【栾城集】鸡犬之声相闻幅巾杖屦嵗时往来【东坡集】西洛有五相宅乃文潞公富相王相二张相也谚云吾乡有宰相坊侍郎里【翰府名谈】
　　賔客
　　经有不速之客来敬之终吉【易】我有嘉賔皷瑟皷琴和乐且湛我有防酒以燕乐嘉賔之心【诗】鹿鸣燕羣臣嘉賔也既饮食之又实币帛筐篚以将其厚意然后忠臣嘉賔得尽其心矣【诗序】主人肃客而入　若非饮食之客则布席席间函丈　上客起【礼】
　　史宋公享晋楚大夫赵孟为客【左】田文主家待賔客賔客日进名声闻扵诸侯　靖郭君使田文主家待賔客賔客争誉其美号曰孟尝君　孟尝君在薛食客常数千人　魏有信陵君楚有春申君赵有平原君齐有孟尝君皆喜賔客以相倾【史】楼护谷永为五侯上客　遵嗜酒每大饮賔客满堂辄闗门取客车辖投井中虽有急终不得去【西汉】崔骃爱士好賔客盛脩殽膳备极滋味不问余产居常蔬食菜羮而已家无储石当世清之孔融喜后进賔客日盈其门常叹曰坐上客常满罇中酒不空吾无忧矣【东汉】谢安造桓温温甚喜言平生欢笑竟日既出温问左右颇尝见我有如此客不【晋书】袁粲门无杂客文士见遇不过一两人【宋书】羊侃不饮酒而好賔游终日献酬同其醉醒【南史】毕坰喜賔客家未尝以有无计　常何曰家客马周代臣为之【唐传】长孙澄好賔客接引忘倦虽不饮而好观人酣兴常恐坐客请归毎勒中厨别进异馔留之【后周书】
　　传记袁绍居洛阳不妄通賔客非海内知名不得相见【英雄传】顾荣四代门无杂賔投刺摄齐皆一时英俊【苏州志】王仁裕每大雪则自所居至坊巷口扫雪开径迎接賔客至所居处饮宴谓之暖寒防【天寳遗事】
　　集儋石之储常空扵私室方丈之食每盛扵賔筵【韩文】盈门皆食客【皇甫湜】元次山以不饮者为恶客【本集】
　　本传客来留饮不计钱【东坡】
　　馆待
　　经见人不能馆不问其所舎【礼记】
　　史晋郑同侪其过子弟固将礼焉　若出于陈郑之间共其资粮屝屦可也　展喜曰寡君闻君亲举玉趾将辱扵敝邑使下臣犒执事　烛之武曰若舎郑以为东道主行李之往来共其乏困　郑商人曰不腆敝邑为从者之淹居则具一日之积行则备一日之卫　郑皇武子曰吾子淹久扵敝邑唯是脯资饩牵竭矣　賔至如归无宁菑患【左】孟尝君食客数千人无贵贱一与文等　更舎上舎　饰厨传称过客　令有贵客为具召之　夫妻治具　厚具乐饮　以恶草具进【史记】
　　传记馆谷底宁【白帖】
　　集脩薄具而自设兮君曽不肯乎幸临【司马相如】重客至矣授馆致饩【柳文】荆南旧有五花馆待客之上地也故将上成汭诗曰不是上台怜姓字五花賔馆敢从容【南部新书】孟尝君食客三千人厨有三列上客食肉中客食鱼下客食菜【史】
　　本朝贫家何以娱客但知抹月批风【东坡集】
　　賔主
　　经主人不问客不先举　主人兴辞于客然后客坐主人敬客则先拜客客敬主人则先拜主人　主人亲馈则客祭主人不亲馈则客不祭【并礼记】賔主百拜终日饮酒而不得醉焉【并礼记】
　　史賔有礼主则择之【左传】
　　集主称千嵗寿賔奉万年觞【乐府】主人情更重【韩集】
　　本朝非公无此客【苏集】
　　异姓
　　经以贺庆之礼亲异姓之国【周礼】外亲之服皆缌也【外亲无义正服不过缌麻】若公与族燕则异姓为賔　异姓主名治际防【注异姓谓来嫁者也】君与异姓同车不同服【礼记】
　　子异姓之服礼不加缌【金楼子】
　　史周之宗盟异姓为后【左】
　　传记何晏曰异姓不相贯【何晏别传】独居思仁公言言义一日三复白圭之玷是南宫之行也夫子信其仁以为异姓【注谓以其兄之子妻之也大戴礼】










　　记纂渊海卷四十
<子部,类书类,记纂渊海>
　　钦定四库全书
　　记纂渊海卷四十一　　　宋　潘自牧　撰人道部
　　家世
　　经惟乃祖乃父世笃忠贞服劳王家厥有成绩纪于太常　亦惟先王克左右昭事厥辟【书】周公之孙荘公之子【诗】
　　子周公曰我文王之为子武王之为弟成王之为叔吾扵天下不贱矣【荀子】薛公曰是其家传七世矣【家传儒业】皆有经济之道　薛公曰王氏有祖父焉有子孙焉【文中子】史叔禽叔椒子羽皆大家也羊舌四族皆彊家也【左】万石君及四子皆二千石人臣尊宠乃集其门号万石君【本传】项氏世世为楚将【项羽纪】苏武曰武父子位列将爵通侯兄弟亲近【本传】太傅在前少傅在后父子并为师傅朝廷以为荣【疏广传时广为太傅广兄子受为少傅太子每朝太傅在前少傅在后】累世名贵人【秦纪】邓氏累世宠贵凡侯者二十九人公二人大将军以下十三人其余不可胜数东京莫盛于此【邓禹传】王僧防戒子书曰王家门中优者如龙鳯劣者犹虎豹【南史】传袭紫【隂识传】五世相韩【张良传】汲黯之先有宠于古之卫君至黯十世世为卿大夫【西汉本传】自杨震至彪四世太尉徳业相继与袁氏俱为东京名族【东汉本传】汉兴惟韦平父子至宰相【西汉平当传】金日防世名忠孝七世内侍【西汉本传】耿氏自中兴后讫建安之末大将军二人将军九人卿十三人列侯十九人中郎将刺史二千石数十百人与汉兴衰【耿恭传】世吏一千石至祜九世并以清徳闻【晋羊祜传】陆机曰我父祖名播四海【晋书本传】中兴桓氏尤盛自荣至典世宗其道父子兄弟代作帝师【范传】伏生自东西京相袭为名儒以取爵位【后汉】魏主雅重门族　魏韩显宗曰门望者乃其父祖之遗烈【齐纪】崔俨谏议大夫其羣从数十人自兴宁里谒大明宫冠盖驺从相望每嵗时宴于家以一榻置笏犹重积其上琳与弟太子詹事珪光禄卿瑶俱列棨防世号三防崔家【新唐书】张潜官至魏州刺史沛同州刺史洽卫尉卿涉殿中监父子兄弟五人皆至三品官时人谓之万石张家【张文瓘传】王从易昆仲三人开元中鳯阁舎人故号鳯阁王家【本传】自李徳林至百药安期三世掌制诏【唐书】自萧瑀逮遘凡八叶宰相名徳相望与唐盛衰世家之盛古未有也【本賛】唐袁明逺祖滂为汉司徒自滂至明凡十二世其间位司徒司空者四世【唐书本传】杜氏大族尊行不翅数十人【唐鉴】则天以王方庆家多书籍访求右军遗迹方庆奏曰臣十代从伯祖羲之书先有四十余纸贞观十三年太宗购求先臣并已进之唯有一卷见在今又进臣十一代祖导十代祖洽九代祖珣八代祖昙首七代祖僧绰六代祖仲寳五代祖骞髙祖规曽祖裒并九代三从伯祖晋中书令献之已下二十八人书共十卷【旧唐书本传】徳宗召温造至谓之曰卿谁家子曰臣五代祖大雅外五代祖李勣【本传】窦氏自武徳以来尚主者八人女为王妃者六人唐世贵盛莫与为比　崔湜迁兵部侍郎父挹为吏部侍郎父子同为南省副贰自唐以来未有是事【唐书】世祖问天下诸杜何处望髙崔浩曰京兆为美【后魏书】戴胄子至徳父子继为宰相世诧其荣　韦思谦子承庆嗣立父子并为宰相世罕其比　张嘉贞子延赏延赏子靖时号一门三相【唐书】
　　传记窦禹钧有子五人俱进士及第冯道诗【云】燕山窦十郎教子有义方灵椿一株老丹桂五枝芳时号窦氏五龙【类説】世重髙门人轻寒族竞以姓望所出邑里相矜若仲逺之寻郑先云汝南应劭文举之对曹操自谓鲁国孔融【史通】
　　集幸赖先君之灵免负担之勤【选书】忝籍世贤【选弹文】金张借旧业七叶珥汉貂【左太冲诗】席宠门绪　实公侯之子孙有山河之气象　家世以清白崇徳【陈子昻】蝉聮珪组世为显著【李太白】门阀冠云霄　名家莫出杜陵人　家声盖六合【杜诗】世言氏族者署为闗内甲姓【刘宾客】荘宪皇太后之弟今天子之舅太师之子太尉之孙司徒之曽孙【韩文公道碑】路氏得姓歴二千年凡二十三世世称徳门人不得并　房故为宦族称世有人自太尉琯以徳行为相相宗肃宗名声益彰彻太行世号其门为太尉家宗族子弟皆法象其贤【韩文】昔韦孟以诗礼传楚而郊庙之制卒正于成郑以笺注师汉而禅代之仪卒集于小同贾谊以经术起而嘉最好学卢植以儒学用而谌为祭酒旧史咸以为荣　汉司徒禹之世也【栁文】奕奕四世崔为之冠【刘宾客】言冠冕者许为世雄言门阀者许为时表　家声烜赫冠前贤【刘宾客】世家表甲第【白乐天】清望标门荣冠山东之族【同上】杜氏大族枝蔓蝉聮　朝廷典章饱于闻见　名卿贤相之家清风素范之族子孙森罗髦俊并作【杜牧之】晋室簮缨宋朝人物谢万已称富贵孟视寻处威权而安石东山尚为匹士彦重白屋犹是布衣未有鸿鴈成行鹡鸰接翼【李义山文】郑晦族清胄贵【杜牧之集】地甲门阑大【元防之】世禄金张贵【孟浩然】钟石享于祖考带砺传于子孙一门四节辉耀当时　徳门之裔门为上族【唐文粹】簮笏自懐绷　祖孙相望【韩文】庭列钟彛笥传组绶【司空表圣文】杜氏大家世有显人【韩文墓志】栾郤门风大【罗隠集】子父诸孙盈于室堂公姑悦喜五福具有大夫士家孰不荣羡【韩祭文】
　　本朝陈尧叟为枢密尧咨为节度使父秦公尚无恙每宾客至其家尧叟及伯季侍立左右坐客不安求去公曰此儿子辈耳天下以陈氏世家为荣【神道碑】汉诸袁之父子四世继出五公唐诸温之弟子同时并列三省【东坡集】家声奕奕盖并凉【东坡诗】南齐栁元伯之子五人皆领郡号五马【史元之见程厚东坡寒食诗注】君家兄弟真连璧门十朱轮家万石　灵运子孙俱得鳯慈明兄弟孰非龙【坡诗】族大徽音逺【栾城集】
　　阀阅子弟
　　经【阙】
　　子【阙】
　　史太史公曰平原君翩翩浊世之佳公子也【史记】世家子弟【如淳曰世世有禄秩家也】宛孔氏有防闲公子之名【西汉食货志师古曰言其举动性行有以似之也】李徳裕曰朝廷显官须公卿子弟为之何者少习其业目熟朝廷之事台阁之仪不教而自成寒士纵有出人之材固不能闲习也则子弟未易可轻【唐选举志】越公儿郎故有家风【隋书杨洪传】
　　传记王谢家子弟奕奕皆有一种风气【隋僧智果评书】
　　集王孙公子不镂自雕非鸾则鳯【魏王问表】观者尚识承平王孙故态【栁文】贞房太尉家子孙也【韩墓碑】
　　本朝兰砌传芳鲤庭禀训【临川集】东山子弟家风在【欧公诗】闺庭兰玉照乡闾【东坡集】
　　白屋
　　子傅説举于版筑之间胶鬲举于鱼盐之中管夷吾举于士孙叔敖举于海百里奚举于市【孟子】
　　史甘茂起下蔡闾阎显名诸侯【本传】陈涉非王公大人名族之后【主父偃传】陈涉瓮牖绳枢之子非有陶朱猗顿之富【项籍传】诸儒生多窭人子【汉书】卜式拔扵刍牧羊擢于贾竖卫青奋扵奴仆日防出于降虏【西汉公孙传】千秋无阀阅【田千秋传】黄宪世贫贱父为牛医【本传】康成无绂冕之绪【后汉】沈约曰太公起屠钓为周师傅説去版筑为殷相胡广累世农夫致位公相黄宪牛医之子名重京师【通鉴】萧曹樊灌皆起闾阎布衣至今推仰以为英贤岂在世禄乎【通鉴】牛仙客初为县小吏开元二十四年为尚书　马周一介草茅言天下事若素宦于朝【唐书本传】陈汤吕蒙马隆孟观悉出贫贱而勲伐甚髙不闻其家世将帅也【唐魏元忠封事】唐宗谓张九龄曰卿嫌仙客寒防如卿有何阀阅【通鉴】传记进士多贫士【秦中嵗时记】
　　集仲蔚孤绪元卿末裔【任昉表】不见公与相起身自犂锄【韩诗】
　　本朝起扵闾巷大其家室【临川】
　　有种
　　经【阙】
　　子虎豹未成文而已有食牛之气鸿鹄之鷇羽翼未合而已有四海之心【尹子】
　　史李广世世受射【本传】将门必有将相门必有相【孟尝君传】朱虚侯章曰臣将种也【通鉴吕后纪】诸葛恪少有名孙权见其父瑾曰蓝田生玉真不虚也【本传】王猛之孙镇恶善论军国大事或荐镇恶扵刘裕与语説之曰吾闻将门有将镇恶信然【晋鉴】谢荘七嵗能属文宋文帝曰蓝田生玉【南史本传】达奚震骁勇走及奔马周文曰非此父不生此子【北史】传记慧种生圣痴种生狂桂实生桂桐实生桐【越絶书】本朝鳯雏骥子生有种毛骨往往传诸郎观君崛郁负竒表便合劒佩趍明光【东坡集】汗血固应生有种【坡诗】
　　无种
</div>
    <div class="pagination">
<a href="记纂渊海_page52.html">上一页</a><span>...</span><a href="记纂渊海_page48.html">48</a><a href="记纂渊海_page49.html">49</a><a href="记纂渊海_page50.html">50</a><a href="记纂渊海_page51.html">51</a><a href="记纂渊海_page52.html">52</a><span class="current-page">53</span><a href="记纂渊海_page54.html">54</a><a href="记纂渊海_page55.html">55</a><a href="记纂渊海_page56.html">56</a><a href="记纂渊海_page57.html">57</a><a href="记纂渊海_page58.html">58</a><span>...</span><a href="记纂渊海_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
