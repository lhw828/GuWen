<!DOCTYPE html>
<html>
<head>
    <meta charset="UTF-8">
    <title>全芳备祖集 - 第 45 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全芳备祖集 - 第 45 页/共 86 页</h1>
    <div class="content">　　六月京师暑雨多夜夜南风吹芡觜凝祥池锁会灵园仆射荒陂安可拟争先园客采新苞剖蚌得珠从海底都城百物贵新鲜厥价难酬与珠比金柈磊落何所荐滑台泼醅如玉醴自惭窃食万钱厨万口飘浮嗟病齿却思年少在江湖野艇髙歌芰荇里香新味全手自折玉洁沙磨輭还美一瓢固不羡五鼎万事适情为可喜何时遂买颍东田归去结茅临野水
　　芡叶初生皱如縠南风吹开轮脱辐紫苞青刺攒猬毛水面放花坡里熟森然赤手初莫近谁料眀珠藏满腹剖开膏液尚糢糊大盎磨声风雨速清泉活火会未久满堂坐客分升掬纷然咀噍惟恐迟势若羣雏方脱粟东都每忆会灵沼南园陂塘积无足东游尘土未应嫌此物采来日常食【苏子由】
　　芡盘团团开碧轮城东濠中如叠银汉南父老旧不识日日防上多少人軿头鬅松露初熟緑刺红针剖寒玉提笼当筵破紫苞老蚌一开珠可掬【文与可】
　　七言古诗散聨
　　水精冷浸碧丛玉琉璃涌出青光蠋何人采得离波澜劈破颗颗生光寒【王岩叟】
　　七言絶句
　　龙宫失晓恼江妃也养鸣鸡报早晖要啄稻粱无半粒只敎满颔饱珠玑【诚斋】
　　七言八句
　　江妃有诀煮真珠菰饭牛酥软不如手擘鸡头金五色盘倾骊领琲千余夜光眀月供朝嚼水府灵官恐夕虚好与蓝田餐玉法编归辟糓赤松书【诚斋二首】
　　三危瑞露滴成珠九转丹砂炼不如鼻观温芳炊桂歇齿根輭熟剥胎余半沤鹰爪中秋近一炷龙涎丈室虚却忆吾庐野塘畔满山柿叶正堪书
　　乐府祖
　　浣溪沙
　　圎洁堪为席上珍银铛百沸麝脐薫萧娘欲饵意中人拈处玉纎笼蚌颗剥时琼齿嚼香津仙郎入口即身
　　轻













　　全芳备祖后集卷二
<子部,类书类,全芳备祖集>
　　钦定四库全书
　　全芳备祖后集卷三　　　宋　陈景沂　撰果部
　　橘【附柚枸橼】
　　事实祖
　　碎録
　　橘叶与枳无辨刺出于茎间夏初生白花至冬而黄熟【本草】江陵千树橘其人与千户侯等【货殖传】橘洲在长沙县西南四里江中时有大水洲渚皆没此洲独存【寰宇记】昭潭无底橘洲浮【湘中记】璇枢星散为橘【春秋运斗枢】厥包橘柚锡贡【注】小曰橘大曰柚【禹贡】橘逾淮而北为枳此地气然也【考工记】夫树柤梨橘食之则善嗅之则香【淮南子】柚条也【尔雅】有条有梅条大橘也赤黄而酢【风土记】柚梨橘柤皆可扵口也【庄子】吴越之间有木焉其名曰柚碧树而冬青实丹而味酸【列子】泡花南人石柚也春末开花圆白如大毬气极清芳与茉莉素馨相轧番禺人取以蒸香大抵挹取其气令自薫陶以入香骨未尝以甑釜炊焮【虞衡志】枸橼似橘如柚大而倍长味酢【广州记】枸橼子形如皮如橙而金色故人重之爱其香气南中女工竞取其肉雕刻花鸟以蜜浸之防以燕支亦不让于镂木冬也【岭表録】
　　纪要
　　晏子使楚楚王进橘置削晏子并食不剖王曰橘当剖对曰臣闻之赐人主前者桃不削橘柚不剖今者万乗无【阙】故不敢剖臣非不知也【晏子春秋】橘白花赤实皮馨味美自汉武帝交趾有橘长官一人秩二百石主贡御橘【异物志】吴黄武中交趾太守丁燮献橘十七枚一蒂以为瑞异羣臣称贺【稽含録】吴王餽魏曹丕大橘丕诏曰南方有橘酢正裂人牙时有甜耳【吴志】陆绩年六嵗初见袁术术出橘绩懐三枚去拜而堕地术谓曰陆郎作宾客而懐橘乎荅曰欲归遗母术大奇之【吴志】王右军帖云奉橘三百颗霜未降未可多得【法帖】庾亮为平西将军进橘十二实共一蒂羣臣贺【续世説】苏躭将仙吿母曰后二年郴人大疫乃植橘凿井曰受病者但食一橘叶饮水一盏当自愈今郴州苏仙观乃其旧宅【本州图经】虞愿始数嵗家有橘树冬熟诸儿竞取之愿独不取人皆异之【南史】杨由为成都文学掾少治易晓占忽有风起太守问由由曰南方有进木实者色黄赤顷之五官掾贡橘数包【益州耆旧传】巴园人种橘收两大橘如三斗盎剖之有二叟相对身长尺余象戏一叟曰橘中之乐不减商山但恨不得深根固蒂耳一叟曰仆饥矣须龙脯食之食讫以水噀地为二白龙而去【幽防録】唐太宗蓬莱殿九日宴羣臣赐湖南新橘【阙】　江陵进乳柑橘命种于蓬莱宫结一合欢实上与妃子持玩曰此果似知人意【杨妃外传】刘晏自江淮茗橘珍甘常与本道分贡竞欲先至虽封山断道以禁前发每厚赀致之常冠诸府【广记】栁玭为岭南节度廨中橘柚熟既食遂计直以还于官【本传】栁毅见龙君叩海防橘树名橘社【异闻传】陈允升好道术抚州危全讽迎寘郡中常夜坐危谓之曰丰城橘美颇思之允升曰方有一船泊丰城港去城十五里少还即返携一布囊数百枚【江淮异録】建安中诏江南橘为嵗供庙飨【本纪】
　　杂著
　　后皇嘉树橘徕服兮受命不迁生南国兮深固难徙更一志兮緑叶素荣纷其可喜兮曽枝剡棘圎可兮青黄杂揉文章烂兮精色内白类可任兮纷緼宜修姱而不丑兮【屈原橘颂】黄甘陆吉楚之二髙士也黄隠于泥山陆隠于萧山楚王闻二人名遣使召之吉先至赐爵左庶长封洞庭君尊宠在羣臣右久之甘始来一见拜温尹平阳侯班次令尹两人立朝久尊贵用事一旦吉位居上甘心衔之羣臣皆疑之会秦遣陈轸钟离意使楚楚召燕章台羣臣皆与甘坐上座吉咈然谓之曰请与子论事甘唯唯吉曰齐楚约西击秦吾引兵逾关身犯霜露与枳棘最下者同甘苦率家奴千人战甘州之上拓地至汉南而归子功孰与甘曰不如也曰神农氏之有天下也吾剥肤剖肝怡顔下气以固蒂之术献上上喜之命记注官陶景状其方畧以付国史出为九江守宣上徳泽使儿童亦懐之子才孰与甘曰不如也吉曰是二者皆出吾下而位居吾上何也甘徐应之曰君何见之晚也每嵗太守劝驾乗传入金门上玉堂与虞荔申枨梅福枣嵩之徒列侍上前使数子者口呿舌缩不克措一语当此之时属之于子乎属之于我乎吉黙然良久曰属之于子矣甘曰此吾所以居子之上也于是羣臣皆服嵗终吉以疾免更封甘子为穰侯吉之子为下邳侯穰侯遂废不显下邳以美汤药官至陈州治中太史公曰田文论相吴起説相如回车廉颇屈汉后衣尹姬悔甘吉亦然传曰女无美恶入宫见妬士无贤不肖入朝见嫉此之谓也虽美恶之相逺嗜好之不齐亦乌可胜道哉【东坡】质葳蕤而懐风性耿介而凌霜【谢灵运赋】真枝凝碧懋湘岸之多隂华实变黄动江潭之秋色碧叶独润金衣更鲜【李徳裕赋】甘逾萍实剖食即同于楚謡寒比蔗浆析酲何惭于汉史【刘禹锡表】烂日色丽彤廷【贺表】春白花兮玉团香气清兮紫檀久柯不改兮苍官秋实正味兮木酸棘直兮所难世所知兮惟兰叶不采兮汝安【郑松窻】赋咏祖
　　五言散句
　　朱苞待霜润【沈约】　　　　　寒橘带霜甘【许浑】
　　齿衰嫌橘醋【宋景文】　　　　香能破腥恶【香山】
　　天寒橘柚垂【少陵】　　　　　橘妥么金丸【山谷】
　　緑橘怜同气【丁谓】　　　　　黄知橘柚来【少陵】
　　荒庭垂橘柚　　　　　　茅檐依橘柚
　　橘柚当家僮【栁宗元】　　　　寒初荣橘柚
　　人烟寒橘柚【太白】　　　　　星悬橘柚村【刘禹锡】
　　春飞白玉花秋吐黄金实【程金紫】
　　此郊千树橘不见比封君【少陵】
　　芳条结繁翠圎实变霜朱【梁范云】
　　逢君金华宴得在玉阶前【张华】
　　磊落蜡珠圎参差金壶里【刘原父】
　　颂声骚客误锡贡禹书迟
　　荆州持大橘亦名作黄柑【晁以道】
　　彼美出南国关山不常有【张芸叟】
　　香散风前麝浆寒霜后蜜【程金紫】
　　七言散句
　　橘州日出仍甘腴【少陵】
　　愿凭朱实表丹诚【香山】
　　楚香寒食菊花时【杜牧】
　　君家秋实罗浮种【山谷】
　　清园一洗黄金团【张文潜】
　　黄金毬献相摩荡【曽南丰】
　　珠颗形容随日长琼浆气味得霜成【香山】
　　手植黄柑三百颗春来新叶满城隅【栁州】
　　几树花开闻喷雪何人橘实见垂珠
　　千里晚霞云梦北一州霜橘洞庭南【张泌】
　　莫遣儿童酸打尽要看霜后十分黄【山谷】
　　书后合题三百颗频随驿使未应悭
　　江南碧木映霜秋丹实清香破客愁【刘原父】
　　气味岂同淮枳变皮肤不作楚梅酸【李邦直】
　　浥霜火齐絫絫熟噀露金苞冉冉香【王安石】
　　入苞岂数橘柚贱芼鼎始足盐梅和【曽南丰】
　　惟有橘园风景异碧丛丛里万黄金【范石湖】
　　那堪富有千头橘便可称为四老人【徐竹隠】
　　香于栀子细于梅栁絮梨花向后开【丁公言】
　　五言古诗
　　伊橘少生意虽多亦奚为惜我结实小酸澁如棠梨剖之尽蠧蚀采掇爽所宜纷然不适口岂止存其皮萧萧半死叶忽忽别故枝冬霜雪积况与回风吹常闻蓬莱殿罗列潇湘姿此物嵗不稔玉食失光辉防盗尚凭陵当君减膳时汝病是天意吾意罪有司忆昔南海使奔腾献荔枝百马死山谷到今耆旧悲【少陵】
　　橘柚懐真质受命此炎方密林耀朱緑晚嵗有余香殊风限清汉飞霜滞故乡扳条何所叹北望熊与湘【栁子厚】萎蕤映庭树枝叶凌秋芳故条杂新实金翠共含霜扳枝折杪榦甘防若琼浆无假存雕饰玉盘余自尝【梁简文帝】冲飚发寒垄朔雪度炎州摧折江南桂离披汉北楸独有凌霜橘荣丽在中洲【齐虞芝】
　　丽树临江浦结翠似芳兰焜煌玉衡散照耀金衣丹【梁徐摛】
　　橘生湘水侧僻陋人莫传逢君金华宴得在玉几前【张华】吾闻江南橘乃比千户侯嵗献天子旁取为庙堂馐【刘原父】
　　五言律诗【补附散句散聨】
　　野色烟波外西风橘柚香湖光杳无际山色忽深蔵塔古灯犹照坛余灶已荒何当蜕尘鞅从此访渔郎【赵节斋】倦客沧浪意扁舟汗漫游云归林屋晚木落洞庭秋此地真堪老中原卒未休可知侯万戸不似橘千头媚叶重重密幽花裛裛香【宋景文】
　　白华如散雪朱实似垂金自有凌冬质能坚嵗晚心【李元豫】
　　七言絶句
　　怜君病后思新橘如折犹酸亦未黄书后欲题三百颗洞庭犹待满林霜
　　宜春果结洛阳枝正遇耆朋会客时更引轻舟停苇岸香秔鲜鲙雅相宜【温公】
　　十年不折洞庭霜喜见新苞照眼黄但得典刑休嗜味虎贲犹得作中郎【张文潜】
　　新霜彻晓报秋深染就青林作缬林惟有橘园风景异碧丛樷里万黄金【范石湖】
　　两树亭亭藓砌旁未论包贡奉君王世无班马堪薫炙且嗅幽花也自香【后村】
　　乐府祖
　　浣溪沙
　　菊暗荷枯一夜霜新苞緑叶照林光竹篱茅舍出青黄香雾噀人惊半破清泉流齿恰初尝吴姬三月手犹
　　香【子瞻】
　　清平乐
　　西江霜后万防暄晴昼璀璨寄来光欲溜正值文君病酒　画屏斜倚窻纱睡痕犹带朝霞为问清香絶韵何如欲语梅花【李古溪】
　　西江月
　　昨夜十分霜重晓来千里书传吴山秀处洞庭邉不夜星垂初徧　好事寄来禅侣多情将送琹仙为怜佳果称婵娟一笑聊同胜宴【李古溪】
　　柑
　　事实祖
</div>
    <div class="pagination">
<a href="全芳备祖集_page44.html">上一页</a><span>...</span><a href="全芳备祖集_page40.html">40</a><a href="全芳备祖集_page41.html">41</a><a href="全芳备祖集_page42.html">42</a><a href="全芳备祖集_page43.html">43</a><a href="全芳备祖集_page44.html">44</a><span class="current-page">45</span><a href="全芳备祖集_page46.html">46</a><a href="全芳备祖集_page47.html">47</a><a href="全芳备祖集_page48.html">48</a><a href="全芳备祖集_page49.html">49</a><a href="全芳备祖集_page50.html">50</a><span>...</span><a href="全芳备祖集_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
