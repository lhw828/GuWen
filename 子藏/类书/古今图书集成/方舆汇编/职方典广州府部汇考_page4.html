<!DOCTYPE html>
<html>
<head>
    <meta charset="UTF-8">
    <title>职方典广州府部汇考 - 第 4 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>职方典广州府部汇考 - 第 4 页/共 46 页</h1>
    <div class="content">　　唐韩愈送窦平从士序连山隔其阴巨海敌其阳　　柳宗元岭南节度使飨军堂记环水而国以百数　　韩柳文东南海外杂国际天地以万数西北陬泉地弥望极顾莫究其往　　唐书地理志其名山则黄岭灵洲其大川则桂水欝水　　宋史季煜与刘鋹书北距五岭南负重溟　　宋许致撰魏公遗爱碑逖彼番禺去都万里境接群蛮地居海涘　　李昴英郡志序山伟海巨秀灵鸠凝
　　蒋之奇广州学记五岭峙其北大海环其东众水汇于前群峰拥于后　　文天祥文山集自厓山至五羊壮哉真形胜之国　　章粢广州记带山并海依险阻以为固
　　唐泂筑西城记广于五岭为大府地控蛮越列郡倚以为重　　元吴澄云章阁记西肩巴蜀东臂瓯闽
　　南海志山川缅邈土野沃饶
　　南海山水古迹记夫南越本一州地自秦汉以来始通尉佗之自王刘龑之专制亦尝自同中州踞强数代至于天下画一而后能有定岂不以其山之险远故哉当今广为大府自江岭而上经大庾关隘之高峻自闽徼而入过潮阳岚路之深远自牂牁而下则又将沥漓江湟水泷石之嵓崿黄茅青草疠瘴袭人毒蛇猛虎山谷　　盘踞是故世之仕者恒未尝愿至至则常数期日而或不足以偿其苟且塞责之心然而晴天胜景山霾开而海气伏珍禽嘤鸣异草丛生花有素馨朱槿果有荔枝龙眼槟榔蒟酱之属芬香艳冶鲜甜爽脆鱼鸡蚬菜积于市酒支数年苟能顺其风气时其调适宜若无间于中州至于控制山獠压服海外大蛮夷岁时番船金珠犀象香药杂产之富充溢耳目抽赋帑藏盖不下巨万计又必赖夫涕泣还金之吏而后有以愧夫轻生好货之俗厥任至重故常剧于他郡而必欲其称职是又岂得以其险远之故毒瘴乘之而或略于民事者哉然则世之仕者勿以其险远可忘必图其政事山海之氓勿以其险远自恃必奉其法度此则天子堂陛之间即为广州府不可以不慎也虽然自秦汉通路以还南越幅员数千里莫不自归于经理抚绥之中至唐而后列为五府广州实大山深峒其民顽俗况草摇风动常必德怀而威摄之然后稍安然犹间有一时颛蒙无觉之氓弄兵潢池称戈汤釜至使父兄子弟修城栅缮壕堑昼夜钲鼓凛然若巨敌之压境讹言相惊震撼朝廷以是而厉法令儆盗贼修马政禁兵器是虽一指疥痒之微而遍身犹或为之不宁盖久而后克有定此岂可以轻视南越之区而不深戒其山海之险远者哉　　旧志广为岭表大藩万山之所辏集众水之所会归灵淑鸠凝丰厚彝衍敷为州治唐以来总摄五管其地望可知也自衡山而南峙为九疑界于五岭又自庾岭东南融于罗浮逶迤顿伏蜿蜒未止而秀萃白云屹峙如屏横耸州后下视众山或蹲或伏或起或拜或超或止有如元戎端坐三军环列而拱听号令也是山盖一州之主其前则抱旗拱揖后则越台耸秀左则虎头诸峰扬遏海道右则曹幕诸山共成羽翼上拘石门之隘下瞰扶胥之险长江天堑壁垒完整　　梁异拟别赋繄乎东广实曰雄藩纲维岭海保障东南星分牛斗地接冲蛮　　刘昌西华寺记去广州府城西三十里有山曰石门盖城之南为大海而东北皆高山盘绕数千里益驰而西且西南诸山尤奇峭分翼而来至是而稍合而三江诸水东流其间以南入于海望之隐若门然故曰石门天开三江赴之南汇于海群山固之
　　顺德县

　　旧志诸山如羽翼河流若襟带
　　海中一大岛屿风气开而不露山形聚而不塞潮势近而不溢中之平衍可以居外之险阻可以恃西北可以蔽香山新会东南可以拥南海番禺此形胜之大观也　　钱溥兴造记诸山棋布水与田连络不绝
　　东莞县

　　广州旧志岭南名山曰黄岭邑独得之岭分东西其东则逶迤数十里而为壬峰踞县之左其西则顿伏数里而止为道家山踞县之右以障遏去水又有癸水在邑后旋遶由东而转至县之前则与西支水合而入于海古传有曰癸水遶东城永不见刀兵邑之胜也　　李昴英经史阁记东莞号广闻邑罗浮址之厚海负之　　李嵓题名记县之疆畛绵跨山海户口繁伙　　罗文焕诗罗浮郁南原隰衍迤群海之东实为县鄙　　袁衷题名碑山有旗峰华峰之高竦水有虎头龙穴之深汇　　黄结修学记联络罗浮襟带溟渤

　　从化县

　　邑志大小鹧鸪二山秀拔而并峙如文笔乃邑之案也流溪之水东流注于老鸦江灌溉为民利回视邑治若襟带然
　　龙门县

　　旧志七峰蔚耸于中一水萦缠于外堪舆家以七星落潭表之古人所谓阻山带海四塞之地亦近之矣
　　新宁县

　　旧志三台迭拥于北文径高耸于南东列连珠西排宝鸭皆山之秀者也前有川流自左旋遶于右且游鱼紫霞夹峙其岸四围耸翠左右萦碧邑之形胜亦伟矣
　　增城县

　　旧志县治来自罗浮五十余里旧基在今县北东街村大江西抱之汉建安六年以其地僻隘始迁于九冈村今城池是也其地原有冈阜九连环秀融结而成有若龟形谓之龟峰傍有一水来自西林派落平康金牛三百余里抱于城东至南山钓矶曲折萦洄如带滔滔流下光涵群峰故有龟峰戏水之名可谓丽而且佳矣至曹村而突起数峰至县后而作主山曰春江左辅山曰蕉石岭右弼山曰郭婆岭去县北一里锁溪沥作石桥一道以接断岭来龙之势桥下溪水可通舟楫又决城壕环遶西有水溪名扬溪筑坡开圳引水入城渠通街道冬月防火仍灌负郭民田今筑城其水塞矣
　　香山县

　　梁益谦德政碑环峦引海僻居海岛
　　邓光荐浮虚山记岛屿洲潭不可胜计
　　沈普新美斋记其地爽垲山川相缪
　　旧志海屿之地环山以为城带海以为池四面皆山东南诸山为大四面皆水西北诸水为近土地坦彝中藏万井海道冲要外接百蛮盖溟海之寄服居然一小蓬莱也
　　新会县

　　旧志郭北五里圭峰之山屹然高峙远拥县治支分两掖东耸天马西伏金牛皆其脉也前列二熊之山东西拱峙屹然海中壕桥之水合流龙津萦行曲鹿经县西南流注江门远则崖山据险奇石瞰流扶舆拥曹幕之翠屏沆瀣浮海门之巨浸其潮汐则由崖门而入支析派分以通村郭
　　三水县

　　邑志控扼二广濒际三江道途冲要土地饶旷县志三水县治在广州上游一百二十里之西傍众水交会群峰环拱中开障而包原者为龙凤冈旧有白塔村嘉靖五年邑城建焉前临三江后枕层峦左控城隍岭及金帽七星诸冈右屏横石岭及将军昆都诸峰其北来之水则芦包口析而东遶县治后达于灵洲浈水远合郁水旧志谓为陆海之国必守之地岂不信然
　　清远县

　　旧志北据中宿之峡东堑浈湟之木山川回合奇秀竞出　　王渐逵峡路记五岭之上游一方之雄障　　新志浈江襟其前花尖枕其后禺峡控其左回岐峙其右东北有二帽以为障西北有溱源威整诸险以为阨南通全粤北达庾衡叶公玉谓幽胜甲于天下　　王兆峡山记繇梁迄今声称华夏

　　新安县

　　新志新安本东官郡地东控归善西抵香山北连东莞层峦迭巘屏卫环列又云浈江端溪诸水会珠江曲折百余里至蛇犀合龙江经虎门汇分流潮澎湃而注之东焉环境如斯诚巨观也且内则巩省城之金汤外则绝边倭之窥伺
　　花县

　　建县之地其名曰平岭之地也由建县地之东来龙则系艮龙也由艮龙串珠转亥龙入首正作坐子向午兼壬丙三分定丙子丙午分金而创建其县治也县治之东北万山丛挫中有车头墩盘古诸峒向称岭南盗薮自奉巡抚李会同总督吴发兵抚剿题设县治迄今升平是一劳而永逸者也
　　连州

　　刘禹锡记环峰密林激清储阴海凤欧温交战不胜触石转柯化为凉飙然压赭冈路高负阳土伯嘘湿抵坚而散袭山逗谷化为鲜云故罕呕呭之患亟有华皓之齿信荒服之善部炎裔之凉墟也　　欧阳经云阁记北接九疑南连衡岳其清粹秀爽之气锺为胜概贤杰继出　　费佖阁武亭记连介楚越间号为冲会
　　詹砺西园记熙平古郡地控荆湖
　　刘禹锡厅壁记曲环制与番禺相犬牙观民风与长沙同祖习　　武阳霍学记地接荆湘无土山浊水秀彻之气凛然浮空　　欧阳宾蒋氏三径记山水为岭南冠
　　游烈兴造城记土壤寒殖溪山岑峻奇峰怪石森若图绘　　欧阳知诲连州宣诏堂记山青水秀卓然可爱旧志前列文峰后倚石洞屹然撑空而如手笏者圭峰也矗然连云而如恰帻者巾子也其余争秀献奇环郡左右
　　阳山县

　　旧志邑居湟川下流壤土彝旷形势之胜则贤令峙于后席帽拱于前香冈耸于左丫髻镇于右众山嵯峨宛转环列　　新志群山环峙湟水中贯崇冈激滩最为险要踞江海上游为楚粤门户　　县志层峦耸翠绘拟丹青怪石横波利侔剑戟此形胜之大概也
　　连山县

　　旧志邑在西北万山中层峦迭嶂竞秀远近故其隘南耸交椅之山北峙城头之岫东西环拥左右夹阻邑令孔镛诗万山矗迭如风浪曲涧盘回似走蛇广州府星野考　　　　　　　　府志
　　府总

　　汉志曰经星常宿中外官凡百一十八名积数八百七十三星皆有州国官宫民类之象而分野专系二十八舍徙所隶也张衡曰众星列布体生于地精成于天列居错峙各有攸属我粤地在扬州之南是为南越书云日月五星起扬越斗牛之次连贯营室自斗十二度至须女七度为星纪于辰在丑近楚则为翼轸自张十七度至轸十一度为鹑尾于辰在巳由二者观之则广郡星野当兼牛女翼轸而言之也按牛为牺牲为关梁其北河鼓大星为上将左右为左右将尔雅曰河鼓牵牛也又云河鼓三星在牵牛北主军鼓古者天子三将军大星大将军左星左将军右星右将军所以备关梁而除残暴也光润而明将军吉动摇差戾乱兵起婺女天少府也其北织女在河北天纪东皆名曰须女主果蓏丝帛珍宝占曰王者致孝于神明则三星光显天下理由汉迄今皆以牛女为粤之分固矣而所谓翼轸者何居因考连州阳山连山虽隶广州然与楚壤相近则与翼轸同星似亦不诬故后者以彗孛飞流为分野之验者如秦二世五星合于南斗赵佗自立为王汉元鼎六年荧惑守南斗占者以为诛灭南越之应如此则粤不仅专属牛女而与扬越同起斗牛之次合矣故统而志之以待后之考验天官者广州府山川考一　　　　　　　府志

　本府 南海番禺二县附郭

　　坡山　在府城内西南高三四丈余相传晋时渡头也上有三圣堂丹灶洪武七年参政汪广洋建钟楼于上十年布政司赵孠坚徙建五仙观玉皇阁又有西坡山在城西第一桥
　　浮丘山　在府城西四里相传为浮丘丈人得道之地罗浮记云浮丘即罗浮朱明之门户先在水中若丘陵之浮四面篙痕宛然宋初有陈崇艺者年百二十岁自言儿时犹见山足舟船数千今去海已四里尽为人居上有珠明观挹神轩经略使蒋之奇建也其下有珊瑚井晋葛洪炼丹于此今有废井惟一拳石按县志万历庚辰大学士赵志皋宪副吾粤辟其地为浮丘社李税珰入粤踞其地为游观所仙灵窟宅风雅遗踪一朝俱尽良可深惜
　　双女山　在府城西二十里一曰凤山上有榕荔宋潘美伐南汉次泷头刘鋹遣使请和美挟鋹使速渡诸险至马径砦于双女山下鋹请降即此
　　灵洲山　一名小金山在府城西六十五里郁水中其山平原弥望晋郭璞谓南海之间有衣冠之气者此也上旧有宝陀院妙高台宋苏轼诗灵洲山上宝陀院白发东坡又到来前世德云今我是依稀犹记妙高台南越志其阳多松柏其阴多茅蓣水中多鼋鼍有虫焉如龟而小能缘大木捕鸣蝉其名曰神屋食之已疠按县志中唐志名山灵洲大川郁水即此嘉靖中重修寺院祭酒伦以训记北一里曰象山西南二十五里曰金利山上有崇福寺东南有巡检司
　　石门山　在府城西北三十里两山对峙如门据南北往来之冲汉楼船将军杨仆讨南越驻兵于此又李性道至石门舣舟岸浒不拒元兵惟黄俊迎敌即其地也按县志前有控海楼西华寺嘉靖中毁寺改建晋刺史吴隐之祠
　　西樵山　在府城西南一百二十里高耸数百仞势如游龙盘踞四十余里简村沙头龙津金瓯四堡之地峰峦七十有二互相联属内顾若罗城然山半多平陆民多居之按县志唐宋诗人曹松移植顾渚茶于此居人遂以茶为生云翳门关为入山之途少保方献夫砌石磴千级行人便之
　　秀萝山　在府城西南三十六里其水多松萝其草多蔓荆草树森欝山阜奇秀故名下有罗汉寺
　　牛鼻山　以形似名在西南五里

　　狮云山　在西南十里亦以形似名在金紫堡元季乡民黎复震筑堡于上以避寇盗有木焉茎如通草而大其材宜屐其名曰枹
　　三山　在府城南二十七里西淋都桂林堡三峰竞秀类多奇石
　　驿峰山　在府南二十里多松椶

　　黄麖山　在府城西五十里其木多桐杉其兽多麖鹿东南有二岩内深幽后有石室通明可容数十人元季民多隐于中又北一里曰马头冈其上多松又西六里曰旗峰山山半有泉冬夏不竭
　　龙郁山　在府城西五十一里幽深盘旋以形势名其木多橄榄人面其鸟多鹭鸶巢焉又西二里曰山南镇
　　浔冈山　在府城西十九里多枫柟其下浔水出焉下有冯章靖公祖墓今已芜没西南二十四里曰（虫雷）冈民居田畴环之又西南五里曰丰冈多美草又西三里曰黄冈其下有青龙寺今废又西十二里曰黄雀冈特起水中在大冈堡又西六里曰苏山冈
　　越秀山　按县志会城主山在城内稍北上有越王台台西一里有歌舞冈其阳有越台井西为鲍姑井越王台赵佗因山为之唐韩愈诗乐奏武王台是也明都指挥花英于山巅起观音阁山半建半山亭刘龑时迭石为呼鸾道沿道而登折而北为歌舞冈佗三月三日登高处刘龑时夹道栽花作台观为九日登高之所又名越井冈前有古井凿自佗时深百尺泉味甘冷南汉号玉龙泉宋丁伯桂覆石开九窍因名九眼井世传佗堕金杯井中后于石门得之鲍姑葛洪妻
　　肃连山　按县志在西北四十里连大象山中有石洞
　　海目山　按县志在西南一百四十里山在海中两峰并列如目其麓多奇石有芳秀亭龟石钓台景类金山
　　三洲山　按县志在西一百七十里一名黄冈耸拔千仞周回百余里峰峦数十奇者为石阁峰狮子峰将军峰有竹子岭状如蜈蚣支掉百出直驰二十余里亦名蜈蚣岭东为大唐坑景类盘谷其山西连高明南接新会与西樵并为邑之镇山
　　鸦山　按县志在西南六十五里山纯石多古榕幽雅可人山南里许有碧玉池长百余丈
　　狮子山　按县志在府北一百十里形如狮子常有云气覆之
　　番山禺山　在府城内东南番山在南禺山在北相联属如长城南汉刘龑凿平之就番山积石为朝元洞后改为清虚洞复以沉香为台观于禺山上按图经云番山在郡学后今学后亭扁曰番山是也禺山在宋之清海楼堞下今布政司谯楼址是也
　　席帽山　在府城北四里今双井街高二十余丈周六里许平坦可容车马以形似名其木多松柏其草多茅芦相传上有南汉刘氏郊坛遗址成化三年都御史韩雍立墩其上前一里曰西竺山上有广果寺今废东一里曰象山
　　马鞍山　在府城北一十里南越志秦始皇时望气者言南海有五色气遂发人凿之其凿处形类马鞍一云汉马援尝驻兵于此每风雨晦冥尝闻人马之声迹之得邓宓墓今号北山
　　马蛟山　在城北七里旧志俗传昔有蛟化为马以惑人其阳多松竹其阴多刺桐最多怪兽又北四里曰虎栏山多松萝
　　白云山　在郡城东北十五里其上常有白云覆之其下多块石有泉焉遄飞琅琅其名曰九龙旧志安期生隐此无泉有九童子见须臾泉涌故名
　　栖霞山　在白云西南五里旧志一名景泰云峰山昔景泰禅师卓锡得泉故名今按卓钖泉在罗浮唐子西有记非此泉也又云泉初涌时双蟹出焉又有仙人守之张镇孙栖霞山诗有万山飞翠映遥空一抹清霞淡复浓之句旧有寺今废又山之下泰泉之水出焉旧志李昴英有文溪小隐轩及泰泉玉虹饮涧二亭旧址洪武初孙蕡筑白云山房于其上今废又一里曰太霞洞洞之南曰聚龙冈又折而西曰御书阁旧志阁内有康与之旧隐顺庵以宋高宗御书故名与之憸邪绍兴中谪居于此其木多松椶其草多龙鳞龙鳞俗呼过江龙有兽焉如蜥蜴而锐首其名曰鲮鲤食之巳滞
　　乱石山　在郡城东北二十里一曰紫云山与白云相连俗呼白云后洞巉岩高峭林谷深邃彷佛不类人境以多奇石故名其木多杉柟其草多蓬葧其下西南一里月溪之水出焉旧有寺今废
　　博大山　在府城北二十五里鼎溪之水出焉中有铜鼎南越志云山下溪有神鼎天晴水澄时见之刺史刘道锡遣人系其耳耳断鼎复没后执纼者皆患耳疾民以为神又云上有卢循母檀氏墓又北二里曰乌龙山其山多黑石又北十里曰虎石山
　　大桥山　在府城西北十八里一名大桥坑象水出焉石磴激流声闻二百步又西北三里曰鸡笼山其山圆耸
　　万松山　在府城南二里其山多松上有干明庵宋苏轼扁其额今废
　　石壁山　在府城南十七里峭然屹立水浒按县志在沙湾司一名神头冈奇石嶙峋连绵数里石齿龈立横枕江流上有文笔石关帝岩悬崖上有仙迹石下有飞来石立于石峰之上浔州守李翱筑钓鱼台于此归隐焉里人区颕叔题诗曰石上渔歌字已芜千年血指事堪图云深梦鹤人何处独对岩花忆大夫又名梦鹤岩
　　抱旗山　在府城南八十里以形胜名山下江水环遶人不可登上有古烽堠方信孺诗面势翩翩天外山彩旗常在碧云间太平官府无公事大纛高牙相对闲又东南二十里曰长洲山其势逶迤远接沙渚民多居其上又东南四里曰花山是多异花草又东南六里曰五马山俱在茭塘都径口堡
　　尧山　一名凌山在府城东北十五里海中峣然而高故名荆州记云尧山赭岩迭起冠以青林郡国志云高四千丈自番禺迄交趾俱见之一名尧子峰
</div>
    <div class="pagination">
<a href="职方典广州府部汇考_page3.html">上一页</a><a href="职方典广州府部汇考.html">1</a><a href="职方典广州府部汇考_page2.html">2</a><a href="职方典广州府部汇考_page3.html">3</a><span class="current-page">4</span><a href="职方典广州府部汇考_page5.html">5</a><a href="职方典广州府部汇考_page6.html">6</a><a href="职方典广州府部汇考_page7.html">7</a><a href="职方典广州府部汇考_page8.html">8</a><a href="职方典广州府部汇考_page9.html">9</a><span>...</span><a href="职方典广州府部汇考_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
