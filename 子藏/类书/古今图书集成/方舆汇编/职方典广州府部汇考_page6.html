<!DOCTYPE html>
<html>
<head>
    <meta charset="UTF-8">
    <title>职方典广州府部汇考 - 第 6 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>职方典广州府部汇考 - 第 6 页/共 46 页</h1>
    <div class="content">　　白管溪　在府城东北五十里平川中涌出有声如沸
　　月溪　在乱石山下

　　铜鼎溪　按县志在博山下南越志天清水澄见其鼎现唐刺史刘道锡过此遣人系其耳而牵之耳脱而鼎潜入系鼎之人耳尽痛民神之遂不复取
　　东溪　在府城东北十五里其上多刺桐注于金液池一名金钟塘分为上塘下塘
　　药洲　在府城内番禺西长百余丈水绿净如染南汉始凿相传为南汉方士炼丹之地以药投之水遂变色故名药洲上有九曜石石太湖旧产也刘龑时有富民负罪愿运此以自赎故一名石洲宋初为西园后又更为西湖岁久湮塞嘉定元年经略使陈岘疏凿之更名西湖西岸有堂曰濯麟有亭曰筠川又建二小亭曰梅源曰野亭又临流建亭曰濯晖转运使赵汝鐩改为仙湖洲后有奉真观洲南有千秋寺元季俱毁今故址为按察司明宣德三年洲西建濂溪书院以祀宋广州提刑周敦颐正德初提学副使林廷玉复建爱莲亭于其上今濂溪祠迁于粤秀山下旧址并入提学道崇正书院洲之西不半里曰白莲池其水汇今已渐湮又折而南一里曰文溪李昴英所居今湮
　　琵琶洲　在府城东三十里海中上有三阜东路之舟泊焉又东十里海中曰浮练洲多白沙城南四十里沙湾海中曰澳洲四时多郁蒸之气其旁多螺蚌
　　越溪　按县志在菊湖之右会东溪至北山下为甘溪去邑城东北五里吴刺史陆引以海水味咸导以给民唐节度使卢钧后加疏凿以济舟楫更饰广厦为踏青游览之所傍水皆种木棉刺桐南汉广之为甘泉苑苑中有泛杯池濯足渠避暑亭即今之韸韸水也
　　甘溪　按县志在越溪之上汉刺史罗弘浚常有人诣蒲涧得九节蒲忽大雨水漂去其后得之灵洲水上始知其相通云
　　沉珠浦　在府城南三里江中有石号海珠出水高丈余阔二亩上有慈度寺李昴英祠旧志昔有贾胡有明月珠跃入水中购善没者下求之见蛟龙盘护遂骇而出即其地也其说不经
　　沉香浦　在府城西北四十里石门之南晋刺史吴隐之沉香于此相传隐之素持清操妻刘氏独赍沉香隐之见而投之于浦后人因名旧有沉香亭今废
　　荔枝湾　在府城西七里古图经云广袤三十余里南汉创昌华苑于其上今皆民居池圃联属莫详其处
　　柳波涌　在府城西十五里沙角尾又西南二十四里曰奇堪涌
　　大通港　在府城西南二十里其东有平陆松林竹浦人迹罕至流水入于海旧有大通寺违岸禅师化身在焉雨旸祷之辄应后化身为城中士民祈雨请去大通寺僧请回不能举遂留光孝寺而寺亦毁今邑人萧子奇倡捐重建迎化身复祀其中
　　拾翠洲　在府城西南三十里古有津亭今华节亭与古津亭相近但洲迹已芜不可考陆龟蒙诗云侯吏多来拾翠洲是也
　　半塘　在府城西三里又转而南二里曰荥护塘一名腰带水
　　天生塘　在府城北二十二里春滥冬涸岁旱祷之有应
　　龙湫潭　在天生塘东石壁数仞飞瀑悬泻成潭
　　东坡井　在府城内元妙观西庑宋苏轼所凿凿时得石肖龟一名龟泉方大琮铭众妙堂东有泉经品尝眉山仙名去堂井不迁宋淳佑五年方大琮来莆田去者还人耶天得古栏和名镌泽物远与坡传李昴英续铭考经云坡记成名非古堂遂轻两翁像久晦冥伟方公旧观仍取彼栏护此泓新作盖环以铭遗千年饮清泠续铭谁李昴英
　　罗汉井　在府城内光孝寺西廊此井即古干明井也古图经云寺有诃子取此水和甘草泉乳白而甘又谓之诃子泉
　　星泉　在府城西六里古金肃门外绣衣坊始凿见星于井
　　月井　在府城内西南古月华楼下今盐仓街旧月泉庵址月出则照映井底光滢澄澈
　　日井　与月井相望在旧清紫坊千佛寺侧
　　六脉渠　按县志古有六渠通于壕壕通于海所谓六脉者草行头至大市通大古渠水出南壕一净慧寺街至观堂巷擢甲里新店街合同场番塔街通大古渠水出南壕二光孝寺街至诗书街通仁王寺前大古渠水出南壕三大钓市至盐仓街及小市至盐步门通大古渠四按察司至清风桥水出桥下五子城城内出府学前泮池六六脉通而城中无水患年来包塞壅阏春夏雨集则满城巨浸官民不便亟宜疏浚之
　　蒲涧　在府城北二十六里源于白云山涧中多菖蒲旧志安期生采而食之仙去旧有碧虚观今废上有安期飞升台有葛仙炼丹岩有滴水岩岩上有悬钟在崖上人迹所至铿铿然有声其下有帘泉汇为流杯池沿涧曲折而注于粤秀山麓其左为菊湖崔与之祠在焉其右为越溪张镇孙以自号东北与东溪会而出注于江涧旁有寺焉其草多尧韭其石多禹余粮有鸟焉如刍尼而五色各异其名曰鹊旧志五色雀自罗浮来恒止于此又有白雀人恒见之巳千岁
　　大塘　在府城内连亘三里旧为盐课提举司后堂明正德间大学士梁储建家庙其侧
　　学士泉　在府城北七里旧曰鸡爬井明天顺初学士黄谏谪居广州品其水为岭南第一故易今名
　　九龙泉　源于白云山注为帘泉南入于蒲涧又南注于城北入于江按县志安期生隐此无泉有九童子见须臾泉涌始知童子盖龙也又名安期井泉味极甘烹之有金石气泉流下为大小水帘洞
　　泰泉　源于栖霞山循聚龙冈而南与北坳之水会注于东溪又东南过沙涌入于江按县志昔景泰禅师于城北栖霞山卓锡得泉泉初涌时双蟹出焉明洪武初孙蕡筑白云山房于其上香山黄佐改建泰泉书院旧志李昴英有文溪小隐轩及泰泉时又有玉虹饮涧二亭旧址名胜志曰景泰者六朝时僧梁大同中居罗浮水石楼下尝至山顶见池有蔬叶泰曰此泉当通人境乃书偈投水流出王氏池中因施其地为寺刺史萧詧每召与语朝至此山暮出罗浮云
　　越台井　在府城内北五里其深百尺广之井泉多卤鹻惟此冷且甘相传凿自赵佗时一名赵佗井在悟性废寺址今伊川祠之东古图志云梁普通中达磨禅师由天竺航海至指其地语人曰此下有黄金民竞凿之得泉以师为诳己师曰是未易以斤两计也因号为达磨泉盖谬谈耳南越志巳有越井冈则此井岂待达磨而后凿耶又谓九眼井为达磨泉亦非也梁江总诗云石门通越井则其来久矣唐崔子高亦有诗云越井冈头松柏老越王台上生秋草其近粤秀山可知也南汉号为玉龙泉民不得汲宋平南汉始与民共之其西南有鲍姑井今不可考古图经云姑行灸于南海唐崔汉遇之谓曰吾善灸赘疣今有越井冈艾少许奉子其地有井自名南海百脉谓在弥陀寺菖蒲观今不可考
　　九眼井　在越台前一里唐都督刘巨鳞所凿南汉号为通泉世亦目为达磨泉尤非宋番禺令于伯桂始凿石盖以覆之
　　安期炼丹井　在碧虚观前一石栏上刻八卦犹存番禺记云数十年不汲其味尝甘烹茶浸果有金石气
　　葛仙井　在药洲西岸

　　孙公井　在府西北古教场内元丰间孙龙图颀凿故名今不可考
　　谢公井　在藩司堂前布政司谢迪所凿
　　白鹅潭　按县志即城南江近西十里汇支水为潭旧传风雨晦冥辄有白鹅大若舟见水面
　　水帘洞　按县志在白云山有大小水帘相去三百步
　　帘泉　按县志在蒲涧东汇为流杯池沿涧曲折而南为行文溪水流入金钟塘注于粤秀山麓又东北与东溪水会注于江上有晋广州太守罗尚迭石游观故址
　　贪泉　在府西石门东相传越岭而南者饮此水则贪晋刺史吴隐之酌之而操益励有诗云古人云此水一歃怀千金试使夷齐饮终当不易心后因名为不易心泉
　　流水井　在马站巷

　　双井　按县志在城北施水庵傍井小而水甚浅下有双孔春夏溢出地上
　　八角井　按县志康熙十年冬城隍庙井水竭道士梦神示以庙后有泉处掘之得八角井甃石完固大一丈余水溢而清先是俗谚云未有城隍先有井未有广州先有城其年代不得而知也
　　水闸　按县志旧在东西鴈翅城壕口宋嘉定三年经略使陈岘刱岁久圮坏绍定三年经略使方大琮因旧地增筑之两岸石甃各长二十余丈中为重闸阔丈余以通舟楫淳佑四年东闸摧剥方大琮筑而新之明洪武十三年展筑城池改甃壕南旧水关广仅六尺关下柱以铁石凡两重以严防御
　　顺德县

　　五峰山　在县城西北二里曰掑北曰华盖曰安东曰登俊曰迎晖环列如星然其草多莎菉
　　华盖山　按县志在县治后以形似名

　　金榜山　在县城西三里其山横又西一里曰凤凰山又名飞鹅山
　　梯云山　在城北一里学宫之左其山孤峻
　　神步山　在城东四里其上有神履綦迹
　　石冈山　在城西四里又西一里曰永安山曰龙跃山曰拥节山
　　钟鼓山　在城南四里有石焉形如钟鼓生草中又有巨岩可坐二十人又南半里曰白石山曰太平山曰大吉山曰东溪山
　　金峰山　在城南四里又南二里曰观音山
　　鴈塔山　在城南十一里有石塔焉又其南半里曰容山曰奇山曰车步山曰金钗山
　　龙头山　在城西南四十里上有石如龙角龙（氵宫）之水出焉
　　美山　在城西南七十里旁有石孔忽有声则作风雨
　　鳌峰山　上有石刻遗迹又钱塘山火号山皆与美山相近
　　天壶山　在城西五十里其山峻又有阴罗山飞鹅山
　　水井山　在城西七十里上有土穴乡人于除夕开为十二置水各穴视消长以占十二月次旱潦有验云又有凤凰山相近
　　星山　在城西六十一里又其西曰槎山龟山蛇山俱以形似名又其西曰施头冈
　　翠竹山　在城南十一里其上多竹箭又南二里曰扶宁山折而东曰烟管山南曰桂山
　　独冈山　在城西北七十六里其上多枫又西北一里曰凤山曰尖峰山曰左辅山又北曰镇头山曰龙穴山罗应彪龙穴山诗老龙飞去散甘霖空有灵湫万丈深千古江山存旧迹四时烟雾锁长林鼎湖雨霁留寒色禹浪春浓结暝阴昨夜前溪雷雨过空应灵物重来寻
　　龙岩山　在城东北十九里下多怪石又东北七里曰金紫山其气殷红又东北二里曰鳌鱼山曰北华山
　　西淋山　在城北八十里三峰迭起其木多檑杻又北十里曰白蛇山以形似名又西三里有龟石形如龟晴雨征焉又其北百余步曰羊化石亦以形似名雷鲲诗变化无方地有灵峥嵘头角自天成年深已忘多岐语石在空留跪乳名骖乘不劳驱卫玠返魂无复叱初平荒山落日闲归路惟有年年草自生
　　狮岭　在城南一里都宁司巡检后西百余步曰松排冈其下多松北曰滴水岩亢旱不竭
　　珠冈　在城东南一百六里形小而圆故名其下水环之
　　白藤冈　在城南九十里其上多藤萝

　　黄婆洞　在都宁山东二里相传五代时有黄妪避地于此故名
　　桃洞　在都宁是多桃树李彦琼诗洞门云彩照嶙峋浓罩桃花不浣尘瑞气潜通龙浪暖晴光何异武陵春嬉游应有寻仙客栖遁今无避世人曾记泛舟同胜赏不知何路是通津
　　碧鉴海　在城西南源于粤江流至于县其水环合南四里至于小湾曰铁船洲海又折而北三里曰潭洲海县西四里曰金斗海县南一十里曰北潮海又南一里曰鲚鱼海其下曰鹏涌海又南三里曰马冈海马冈有八景而飞来沙角二处最胜
　　三漕海　在县北三十二里又北曰南畔海又北二里曰新良海又北二十五里曰仕版海曰伦教海
　　锦里海　在县西二十里又西曰龙蟠海又西一里曰立竹滩
　　洪蒙海　在县西八十里又西十里曰天湖海是为龙山又西北八十里曰河彭海曰鼎峙潭
　　庚流海　在县北四十里其水向庚而流故名又北一里曰（石勺）沙海
　　迭石海　在县北四十二里源于桂林接新会入于南海严白英诗桂海元从迭石通分明一派接长空鳌头路出边江次燕尾斜分别浦东春水深添百谷雨晚潮长送几帆风沧浪拟买扁舟去好作羊裘钓雪翁
　　福海　东接马宁西接福岸新志福海之水恒有波涛声舟楫未始有覆溺者故名
　　石头海　源于县之北过甘竹西通香山注于海又西北四十里曰登洲海
　　洲头海　在城北八十里前有潭曰龙湾是多怪鱼北流入于清远
　　赤花海　在城北八十五里一曰勒竹江源于粤江入于欝水
　　白蛇水　在县北九十里又其北曰横海曰郡马海
　　文溪　在城北四十二里自罗江左旋而东合石峰萦纡宋人设义墩于岸之上是曰鹭洲
　　昌溪　在城西八十二里源于香山注于海在昌教堡
　　龙（氵宫）　源于龙头山通于东西海
　　锦衣涌　在城南一里明成化初学士钱溥所凿又城西北五里曰学士涌亦溥疏之又县西北八十三里曰横涌其中多鲨鲤
　　炼丹井　在城内南不半里相传有仙迹焉
　　甘泉井　在城南三里古楼堡其水甘

　　龙池井　在城南一十里容奇堡水清洌相传以为龙穴
　　回苏井　在县西北八十里水藤堡冬温夏凉饮之巳病
　　周鉴井　在县南四里小湾堡东溪村源于小湾之山其水长流
　　石井　在县西北八十一里龙江堡尖峰岭下泉清甘亢旱不竭
　　漱玉泉　在县西八十里龙山堡其水甚洌东莞县
　　道家山　在县城内西一里其上有凤凰台相传有凤凰集于此台后废明洪武间筑南海卫城西南浚为壕堑东北置巡铺
　　钵盂山　在城内南二里下有井其泉清洌
　　石鼓山　在县城西南二十里上有石如鼓南越志云邑有乱则鼓自鸣昔卢循来寇时隐然有声
　　黄岭山　在县城南三十五里峰峦奇秀形如展旗俗呼为黄旗岭即县之朝山也唐书十道地理志以为岭南第一名山其上多松桐多黄色之草其下帘泉之水出焉夏侯恭诗黄岭高朝拥三峰玉削成也知清淑气毓秀在群英
</div>
    <div class="pagination">
<a href="职方典广州府部汇考_page5.html">上一页</a><a href="职方典广州府部汇考.html">1</a><a href="职方典广州府部汇考_page2.html">2</a><a href="职方典广州府部汇考_page3.html">3</a><a href="职方典广州府部汇考_page4.html">4</a><a href="职方典广州府部汇考_page5.html">5</a><span class="current-page">6</span><a href="职方典广州府部汇考_page7.html">7</a><a href="职方典广州府部汇考_page8.html">8</a><a href="职方典广州府部汇考_page9.html">9</a><a href="职方典广州府部汇考_page10.html">10</a><a href="职方典广州府部汇考_page11.html">11</a><span>...</span><a href="职方典广州府部汇考_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
