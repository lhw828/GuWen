<!DOCTYPE html>
<html>
<head>
    <meta charset="UTF-8">
    <title>艺术典术数部汇考太乙局 - 第 41 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺术典术数部汇考太乙局 - 第 41 页/共 50 页</h1>
    <div class="content">　　有土从来有此民，普天率土属吾君，庶人只可言田宅，职带官阶是守臣。　　家国如逢福德星，民基一点又分明，三方若也无飞伐，何用临洮万里城。　　不阶尺土定乾坤，卸却戎衣位至尊，自是君基居福德，民星拱北共朝元。　　一同文轨混山河，一位民基看若何，飞符若临国家位，争城争地用兵多。　　职高守土立藩方，拱北民星一点光，自北自南随地分，更将文武细推详。　　民带飞符遇破军，定为典吏与公身，文昌相见乘亏晦，点污身形锦绣纹。　　民基来临子息宫，更兼五福与之同，二星若也无亏退，官诰多因受子封。　　土厚南方非赘疣，人生疾病莫他求，如何貌竦神偏秀，盖为身宫有小游。　　姓名自小挂军中，食禄何曾有战功，天德临身飞入命，民基地乙又同宫。　　职方守土便身亡，身命之宫木宿强，三合四神光又现，必然消渴至膏肓。　　男儿发福得妻财，妻位民基却入来，更有文昌同入庙，因妻食禄奋尘埃。　　似贵不贵分天禄，君民相会诚为福，只因福德落空亡，一生多见穷途哭。　　民基喜吉忌凶星，主大文昌与计神，飞始若来相混杂，世间只是作常人。　　凡民基与四神、天乙、地乙、飞符、始击同宫，主破败，祖业困乏，孤贫，多历风霜，艰难辛苦，一凶星一破，惟始击五破。　　限数逢之，主财发事顺。

●文昌总论
　　文昌太乙属土，又名进贤星，一名天目，乃文明之宿，掌判十神之祸福也，在人身命日时与四柱相并，主量洪、志大、器远、机深，学术精微，天姿俊逸，仁义清高之德，负经纶济世之财，职居文翰，任历清华，此星有吉星相辅，方能如愿，若是独行，当在上庠出身，或州县教职，如值空陷，亦是文才之秀士。又云，陷于寅卯非农圃之徒，即工师之匠，若会凶星，多为刀笔之书吏。又云，逢疾凶，更陷，老困沟渠。
●旺陷例
　　文昌阳土星。旺辰戌丑未。福申亥。陷寅卯酉。
●化曜
　　天目。天辅。文书。

●文昌赋
　　文昌贵宿文华词藻。在人身命，禄寿清高﹔喜逢五福，为贵为荣﹔更值君基，作卿作相﹔臣基乃太傅之曜﹔民基乃官库之象﹔见飞符乘旺，平步青云﹔逢恶曜同途，老困沟壑﹔乘旺乃亥子之地﹔居陷是寅卯之方，非农父之流，必工师之匠﹔四神兮，文章清秀而不俗﹔天地兮，僧道孤高而可为﹔居奴仆位上﹔必刀笔持雄，非空门之五戒，定文书之一员﹔小游兮，学堂博问，得局则单桂飘香，受制将荒无门户﹔主大作天魁，禄主为衣锦，不为学士之格，亦是状元之命﹔主参席专师傅﹔计神职司诰制﹔始击浩然其气，禄上壮哉其财，独喜午戌之宫，贵无二位，若临亥巳之上，禄享三台﹔客大文章美丽﹔主大词源沛来。
●文昌临十二宫分歌
　　子位文章难得逢，君子亨嘉名利通，若有四神来会合，定当清绝冠文雄。若合照福君、诸吉神，主文章冠世。　　丑位文昌辅帝君，笔端三峡显文明，更逢春夏旺生处，凌烟阁上立功勋。喜生春夏，不利秋冬。小游同文而不秀。　　寅上文昌果何如，好学无成未足奇，若是夜生仍富贵，姓名终必达天墀。再同土神，六亲离，散财物，成败，劳碌，苦辛。　　卯上文昌未足忻，天败为名志未伸，主大相扶方吉利，守分方安晚自荣。　　辰上文昌重阙开，少年平步上云阶，计神更与同宫分，执掌天书传御才。主聪明英俊，如逢计神，必清显贵达。　　巳位文昌天禄名，如逢旺火却光荣，小游若也来相克，盖世文章总不成。若生春夏，富贵荣迁，秋冬贫贱，孤蹇带疾。父母宫必先克父。　　午位文昌号上班，独得锦绣耀乡关，四神设要相会立，多好栖身泉石间。夜生名显，日生多忧而病，少乐，不遂。与四神仝，多为修行之人。　　未位文昌最吉祥，豹变荣为昼锦堂，若得吉神来聚会，少年高折桂枝香。日生，智识明远，贵禄重重。　　申位文昌都吏名，生平涵养气津津，福君相会位高显，早发荣华耀二亲。若会君福，负不世之才，立非常之宫，历任清华。　　酉位文昌独自居，自是性拘拘，若无吉宿相资助，至老终为一腐儒。主自为妄大。若会福君仍是大贵。独行必秀而不实。　　戌上文昌禁苑称，平生作事速于成，文章早发闻朝野，岂特青衫遇一经。夜生必权贵显达，日生主破祖、劳神、多辛苦。　　亥上文昌辅帝王，生来伶俐饱文章，若得吉星来相助，看取荣身步玉堂。主文章冠世，入翰苑，精学天文、术数，名利两全，终身富贵。
●上中下三等断
　　文昌丑亥申辰上，子巳午未戌中居，寅卯酉宫为下等，在人身命必文魁，若立旺宫同吉曜，三台八座拜丹墀，上等权衡国柱石，中居廊庙翰林儒，下等九流亦贵显，多闻博学利名奇。辰戌丑未兼申亥，更有吉星相聚会，日时身命若逢之，翰苑文章冠海内。文昌入庙须临旺，必是英秀仕中人，五福三基相扶助，清华文萃作公卿。在亥宫。
●文昌星杂论
　　南极星腾一点光，此星为贵是文昌，入垣入局无亏晦，帝里驰名翰墨香。　　陷却文昌失位行，为儒到老也无成，福居华盖君星见，僧道从知是此星。　　小游天厄持飞刃，或向官符立身命，定罹刑宪作囚徒，更主一生脾胃病。　　无心富贵隐山林，在亥三基同照临，不是神仙来下界，驱神役鬼是真人。　　多巧皆从指下生，千丝万缕费经营，文昌亥子身逢计，监将偏从午位行。　　水生木刑同战地，动多虚诈及奸谋，不惟猾吏罹刑宪，常与狂徒一例忧。　　与小游并刑克在四神之地，掌中模范乃甄陶，水土营生不惮劳，文宿主参同日照，从来此数实难逃。　　君基居午文昌子，臣基临申背飞始，必然两府主声名，若逢主大又知兵。　　方得为官又复停，文昌为在晦宫行，身居无气天干水，官禄宫中伐犯君。　　身命文昌合是儒，如何产地性顽愚，四游不合三方照，土厚申辰气不苏。　　克妻破祖子螟蛉，退晦交亏失位行，更会伐星并主大，必然瘖病致伤生。　　飞身直入紫微元，亥上文昌贵莫言，若得民基为福主，少年必是镇名藩。　　伐宿若来妻子位，福德之宫天与地，必为僧道守孤贫，虽有文昌何所贵。　　文昌之宿居紫微，何幸生人在日时，不是抱蟾攀桂子，也应美誉出天姿。　　文昌陷地只虚名，到老为儒名未成，纵有吉神来助立，得官不久又消停。　　文昌一位贵人星，清显高名定出群，金马玉堂终有路，少年平步上青云。　　在亥子身命宫人，生逢旺进贤星，性格聪明迈古今，笔走龙蛇飞万丈，声名洋溢着儒林。　　文昌自是文章贵，头角峥嵘登上第，行年运数若相逢，腾播声名盈海内。　　印绶双全四海钦，盐梅辅主立功勋，英雄响应边方事，始显文章入庙廷。
●计神总论
　　一名财宝星，又名天机星，乃图计之宿也，为太乙烛笼之神，能量天地人间之事，布算岁月日时，能之风雨雷电、日月盈虚。在朝为度之郎﹔在野为转运使﹔在人身命日时为财宝星，主千变万化，百谋百中，与吉神相并，贵显清高﹔与凶神相会，虚名虚利，一生财物不聚多，能计较度量至老，操持忧虑，劳心劳神，喜立旺宫，料事多中，为监司或主财之职，又或转运货物，资生财利，忌临卯寅陷地。
●旺陷例
　　计神阴土星。旺辰戌丑未。陷寅卯。
●化曜
　　天机。天宝。财星。

●计神临十二宫分歌
　　子位天机果是奇，吉曜同临世所稀，金玉满堂还寿考，曰名曰利总相宜。为人机巧直截又文雅，男女皆然，主财禄丰盈，田园广厚，逢吉星大贵。　　丑位计神名天侍，计较有余人莫比，奉公取利利名荣，更遇吉星尤发贵。秋冬生人骤发荣贵。官高极品，深谋远虑。　　寅位计神曰阴鬼，千谋百计不荣身，只宜掌握他人物，少年偃蹇不由心。　　卯上计神天耗星，多思多虑漫纷纷，公私阻阨时时有，亲戚无依骨肉分。在襁褓家业失散，作事千谋百变，难逃困苦，财散而后聚。　　辰位计神最荣昌，入庙安然号玉堂，曰士与农皆吉利，民丰财物士文章。主机谋远虑，作事聪明，科甲早发，贵显朝堂，必先贫后富。　　巳上计神偏不喜，虽曰天聪终有虑，半生作事一无成，多为终身运数否。必先成后败，作事奸诈，克妻伤子，晚景栖惶，仕途穷困，遭贬。　　午宫计神守边宫，名利资财不甚丰，用尽机谋方吉泰，但交亲友不从容。主孤独歇灭，作事奸巧，见他人之财帛如己物，百计搜求。　　未宫计宿号琴堂，富贵名高四海香，家道兴隆财丰盛，更多权柄服他方。主财物丰盈，利路通达，生有阴庇，至家不艰，难会吉星，贵显出众。　　申宫计宿偏多福，天庾为名是若何，富贵不求随分得，英名洋溢遍山河。主科名高显，富贵双全，夜生多为权师。　　酉宫计宿号淹延，挠乱疑谋在中年，晚景却教膺福寿，镃基随分富田园。日生不利夜生好。主财物耗散，家业漂流。心性狂荡，言语不实。　　戌宫计宿号都堂，衣禄丰盈姓氏香，权重志高人钦仰，一生安乐又昌荣。必作财库之职，钱谷之任。日生不吉，夜生多富贵。　　亥宫计宿拱君台，动作勤谋事有成，只利功名权禄位，百年丰富又光荣。主机谋出众，为豪杰之士。帝王亲问，名达天廷。
●上中下三等断
　　计神四计值为上，子午酉申巳亥中，寅卯二宫为下等，计算营为自不同。身命日时凶陷少，必然富贵有仪容，若遇凶星来破吉，虚名虚利总成空。上等总司督领贵，中能计度主财丰，下等公庭监艺术，造作推扶干运功。　　度量之星是计神，旺宫丑位戌和辰，不值凶星与克陷，资财转运甚丰盈，计居旺位多良策，若遇凶神枉费心，万事到头无一得，虚劳计较费精神。
●计神星杂论
　　命值天机多富豪，名扬中外福坚牢，财流贯朽谁能似，更主机深志气高。　　计神值陷主忧疑，身命逢之定足悲，一世经营尝兀兀，所谋何事不攒眉。　　计神一宿甚清高，机变权谋富略韬，仕路显荣依日月，官居馆阁显英豪。　　计神旺位主清高，文居馆阁武英豪，仕路超群须显赫，当亲君福入丹霄。　　晦伏交宫计忌临，如添主将却伤身，四神天乙盲聋哑，飞伐相逢克六亲。　　计神克陷岂为良，五煞相逢不可当，家业萧条身寂寞，若逢飞始重刑伤。　　计神恶绝最须忌，奸盗邪淫是暗徒，身命日时若遇此，男妨妻妾女妨夫。　　计神若被一凶侵，才学机谋枉用心，财物散如秋后叶，一生难免俗尘撄。　　计神辰戌并丑未，度支转运分外内，在人却是财宝星，主将最宜与同位。　　流通财计足军民，五福居辰计在身，夹辅君星居北极，此身端许列朝绅。　　劳力劳心事不成，四神飞伐太无情，三方合照成凶会，役役谋生少利名。　　秘策奇谋是计神，最能谋己又谋人，臣基禄主来相会，白简风霜凛缙绅。　　身为巨猾得高官，游计当从劫煞看，禄主将星居酉上，定如韩信拜登坛。　　天乙地乙计神同，武断乡方气概雄，若有君文来救助，诗书亦见日新宫。　　心镜虚明察隐微，计神天乙两相依，臣基若也临田宅，财利丰饶家道肥。　　一派赀财绝异丰，计民五福到申宫，君基若不临官禄，只是乡邦一富翁。　　身命空亡遇计神，十无一得枉劳神，福宫若更逢天乙，寂寞孤贫难立身。
●小游总论
　　太乙之星也，元始浑沌七变而生太乙，太乙者，水星也，逢土则止，故不入中宫，九经以统天地之气，变化以测天地之候，化为阳木，乃岁星之精，是以旺于东方也，在亥为科名，未为禄库，寅为入侍，卯为入庙，丁壬生人为天元禄主，在人身命日时兼旺位，主文章秀丽，学业精微，功名超着，禄位显达，负不世才，立非常功，陷宫多为刀笔之吏，因贵成名，文而不秀，又或头面带破，肢体有伤。
●旺陷例
　　小游阳木星。旺亥卯未寅。陷申酉。
●化曜
　　天枢。监将。木星。

●小游赋
　　太乙小游为监将，临于寅卯为庙旺，见五福兮权柄归己，遇君基兮食禄自天，若三星合宫，大富大贵，臣基有简介之名，民基有慷慨之度，地乙则秉性执迷，叹一生之多苦，文昌秀而不实，在卯亥达而早阻，照身命不克而不陷，有威仪多礼而多文，逢主大之印权，颜子天年何太短，见主参之辅宿，淳风神术信须传，计神则所谋难就，始击则操修不贤，客大为外帅，主女人有权柄，禄元为晚发，嗣位主子迟延，若临福德贵，当专阃，更在禄勋禄主，迁升联客，参为泛滥之星，会□□为技术之士，照福德兮，寄食于外邦，在子孙兮，螟蛉之派裔，居财帛为商旅，若陷囚为败废，在官禄而乘旺，官居僚佐，照禄主而受克，福为使介，婚宫兮，花烛两明，父母兮，萱堂必再，欲究贵贱，此其大概。
●小游临十二宫分歌
　　子上小游天足名，不清不秀不安平，化为禄主犹之可，若遇凶星寿早倾。　　春夏生人，衣食安宁。若生秋冬，带疾伤神。会吉神可免凶星口舌。　　丑上小游号华堂，中岁功名亦奋扬，闲暇优游情性急，衣冠严雅姓名香。主爱洁净，新鲜好修饰，财物虚耗，聚散不常，甲己人遇之，头面破相。　　小游之星最喜寅，旺相荣华异众人，且是襟怀不尘俗，功名富贵得全身。日生贵显，甲第高科﹔夜生近贵，掌财招好子。　　小游居卯最清奇，金殿文章四海知，若是禄元尤妙甚，荣华挺特应昌期。春夏生人，享福发贵有权﹔秋冬时，逢四墓主高寿，若女人身命逢之，为嬉耻，不相宜。　　小游辰位碧文星，文学清高过众人，若是丁壬人值此，中年荣贵作朝臣。日生清贵，发福于异乡。　　小游居巳乃为良，景福为名衣禄昌，若是丁壬值禄位，少年当作紫衣郎。主有阴权或符箓法师，鬼神自伏，艺精孤独，秋冬生，力穑辛苦。　　小游午上号天章，作事威权一世昌，举措定教无滞碍，清闲学道也相当。主艺精技巧而孤独，秋冬生，劳碌辛苦。　　玉辇未宫遇小游，此宫遇吉主封侯，权高爵贵人间少，紫绶金章第一流。主权高清善，明刑狱法，不乱用，会吉星方大贵。　　小游申宫最不喜，金来伐木岂相宜，淹蹇无聊多执滞，公门休向作生涯。主多是非，不利公门，作事上下不睦，若天元官星、干元星，亦可免咎。　　小游酉上不堪逢，作事谋为欠始终，早岁已遭肝肾病，刑流难免贮财空。主自幼艰难，有肝肾之疾，至老无成，忘大心高，所行不实。　　孤宿游星戌上安，病符为客一般看，天轮亦化分车宿，少克男儿女不常。常带目疾，智拙，多爱，心田暗毒，有不明之祸。　　亥上小游天爵名，化作科名尤最妙，少年平步玉堂中，更喜文昌同入庙。与文昌同，功名贵显，若逢飞始终难贵，虽贵亦不佳。　　小游偏喜亥宫临，掌握人间富与贫，年月日时倘相遇，定为世上个中人。
●上中下三等断
　　小游亥卯未寅上，午辰子戌数中评，巳酉丑申为下等，在人身命喜强临，文君吉宿相同会，超着功名贵出群，天地等凶来破吉，功因遇贵亦成名，上等总督居方面，中为都辖总权能，下等艺术精通日，制造修盈事业明。　　又云亥卯未寅为旺宫，科名贵显，巳酉及申乃陷地，花酒飘蓬。　　又云亥卯必监司之任，未寅称将相之功，陷位刀笔公门，主多能艺术，大抵正己正物，以己律人者也。
●小游星杂论
　　小游木宿德难纯，食禄多财自有因，恻隐仁慈人见喜，四时常与物惟新。　　小游临旺主科名，庙在高丛禄在寅，临命临身神自佑，不劳余力作公卿。　　七元真数最幽元，入庙当为将相权，不作朝郎作卿监，忽然平步上青天。　　小游金地主身孤，男命穷途更独居，若是有妻妻不正，女流守寡定无夫。尤忌四神同。女命多婢妾。　　小游文计共居寅，可以荣身入翰林，今值庚辛位亏极，徙为技艺更仃伶。　　亏晦交宫遇小游，必为艺术占儒流，文昌若见以儒断，主大如逢艺术流。　　小游临亥曰科名，巳位相逢又有臣，更得文昌在官禄，朱颜绿鬓位公卿。　　主参客大与同宫，台谏监司职位隆，若是伐星受金制，巡边奉使立奇宫。　　位列监司是旺乘，都缘亥上曰科名，直须文计来相助，倘若逢君入翰林。　　监将休教遇计神，疾成消渴早亡身，请从酉上分明看，伐不来时又不真。　　巳矣瘟黄不令终，符枢盖为入身宫，伯夷有节身何在，伐宿因知亦在中。　　晦退交宫作九留，命居子午可追求，福星伐宿如临照，又作军中一教头。　　血污游魂不得归，身居羊刃命飞来，小游克命如临卯，天伐应难免震雷。　　男儿形相不周全，天地四神符共躔，伐星偏若同分也，定主癫狂心病连。　　小游酉上莫遭逢，天乙飞符更煽凶，慧宿对躔尤可畏，肺痨常带血光终。　　小游遇贵作妻星，日合初非是正婚，若是妻宫五福照，荣封邑号达君尊。○艺术典第七百卷　术数部汇考十四　太乙人道命法四
●主大将总论
　　主大将属阳金，又名魁星，又名节钺星，太乙之精也，称上目，秉大将生杀之权，掌禁苑侍卫之值，为天子之号令，在人身命日时，主秉性果敢，学问高明，智谋敏捷，经略出众，可以安邦建国，破敌冲锋，居旺位则文高甲第，武掌兵刑，为守土之方面，屏藩王室，惟威权之服众，勇冠群雄，巳酉丑申号科名而贵为将相，寅午戌位曰蹇滞而蹭邓，孤贫恶宿并加，须防兵阵之厄，陷空相遇，梦魂旅舍飘零。
●旺陷例
　　主大将阳金星。旺巳酉丑申。陷寅午戌。
●化曜
　　天权。太白。魁星。

●主大将临十二宫分歌
　　主大子宫号富润，守静安闲是宿缘，经籍未尝违左右，执持生杀镇三边。主掌机密之权，日生必大贵。　　主大丑宫名总持，厚重端严不妄为，文治邦家武专阃，清明富贵两相宜。主镇静之权，与君福同会者，兵权万里。　　寅宫主大名天损，纵然先富后须贫，平生作事多迍蹇，若遇飞符损寿龄。主泛滥多贪，离乡之应，凶星冲破，主水厄。　　卯宫主大号天尘，志气飘飘人仰钦，限遇运逢财禄进，身临坐镇福威深。　　主大辰宫名库珠，富贵荣华可自如，谋为更改多宜外，暗合那堪寄积储。会吉星主吉，会凶星主凶。　　天统星居巳上宜，乃文乃武运机谋，安边镇国成功绩，若见文昌衣锦归。主文武两全，先贫后富。　　主大偏嫌守午宫，若逢飞始更加凶，主客参来人习诡，不犯流徙也是穷。不问男女，主争斗盗伤，身体亏残。　　未上名为上吉星，寿龄自是吉相亲，飞符若不同宫分，名重英豪冠世人。主聪明智慧，秀气所钟。　　主大申宫号紫阳，文居台阁武边疆，为人多是精神俊，富贵声名远播扬。主兵权万里，机密生杀之权。　　酉宫主大实堪夸，玉仲为名积富奢，若遇文昌同此位，香名四海接黄麻。同五福为两府之格。　　主大堪怜在戌方，名为吊客主刑伤，薄亲损己多成败，财物犹如雪见汤。主破祖离乡，若会凶星，不得善终。　　亥宫主大本来佳，益寿令人做事奢，立德平生多富贵，更兼名利不虚花。主子孙成行贵显。
●上中下三等断
　　主大巳酉丑申上，亥辰子卯未为中，寅午戌宫为下等，在人身命有声名，能消始击凶星难，怕与凶星共一宫，上等辅臣为将相，中参侍卫掌兵刑，下等军功旗校贵，不然仆卒陷害生。　　掌握天枢节钺高，身命见此必英豪，若居庙地乘生旺，二十年前衣锦袍。　　主星巳酉丑申存武烈，文清侯伯尊火局，若临时运值官非，疾病亦相寻。
●主大将星杂论
　　主大名为太白星，酉宫入庙福庚辛，若同五福居申酉，虎略龙韬作侍臣。　　运数相逢主将临，威名烜赫实惊人，入庙必为台谏客，边方亦作虎符臣。　　五福文昌三合宫，逢基值计蔼春风，能通吏事并儒术，名利无初却有终。　　主将星高克命宫，为奴为婢走西东，天元又向丁丑取，何以谋生只困穷。　　身在空亡马上安，前驱负弩历艰难，将星落陷全无力，莫把将军一例看。　　主客伐星相会严，必主持节为奉使，第七宫中仔细推，小游为禄却居子。　　午宫若与小游同，肢体伤残不令终，若更伐星同此位，每愁身命殒兵锋。　　文昌计神同一位，文武全才身极贵，孤虚华盖两相逢，僧道寒儒并术士。　　岁月兵间老不知，只因主将定盈亏，更兼飞伐临官禄，两字黥徙断莫疑。　　天乙地乙同居子，前后夹持有飞始，若非军旅阵中亡，往往行年困法死。　　民基主大在金乡，身命逢之福庆长，若到午宫多夭折，终身决定损锋芒。　　官宫若得将星来，更有文昌喜气催，三合君臣相会聚，名魁金榜位三台。　　主将偏能制伐星，主居申酉伐居寅，君基又向阳明位，入则为台外使臣。　　亏折从来是戌宫，飞符切莫到其中，行年地乙如相会，家业都归一炬空。　　主将在陷见飞符，羊刃重逢死裂肤，若或正丁二坤位，鹰扬堪笑在乡闾。　　主将星高田宅位，身居德马又逢贵，此生役役为他人，何时得到清闲地。　　伏刃休教遇小游，刃宫身命最堪忧，此星若作吊梁客，遗臭乡闾笑不休。　　福协君基贵威加，始击共计神文宿，协文协武两全功。
●客大将总论
　　客大将属水，吉星也，与主将分权治事，戡定祸乱，清平海宇，深谋远虑，辅佐圣明，在人身命日时，主为人刚烈，性快喜怒，正直公平，口无含伏，心无毒害，好神仙修炼，喜他邦富贵，宜游宦临，旺宫会吉星，功名超着，显达边邦，或为巨商大贾，游行四方，若丙辛生人，化为天元禄主，福禄更厚，必能定乱，平危安镇边隅而立大功。　　亥宫为入侍，申位主科名，入庙须临，禄库却居辰，远虑添监将，深谋协计神，三基五福助安险、立功勋，凶神若相犯，须从旺相寻，破家何所有，强相不堪亲，屡被官刑扰，频遭祸患侵，吉神不得遇，偃蹇过平生。
●旺陷例
　　客大阳水星。旺申子辰亥。陷戌未丑。
●化曜
　　天帅。外将。将星。

●客大将临十二宫分歌
　　子宫客大为入庙，英名扬显多荣耀，君基五福若相逢，将相功勋人罕到。若独立，主动中有静，静中有动，经商得财，有吉星辅，一品之贵。　　丑宫客大名暗陋，作事多疑难福辏，奔波劳苦主迁移，祖有镃基亦消瘦。　　寅宫客大号厄星，平生衣禄仗他人，一生贫困无依藉，谋望徙多辛与勤。主财帛耗散，多招官非，有耳肾疾，若逢飞始，主死于非命。　　卯宫客大晦多迍，宝镜尘埋不遇春，暗里不知人面目，乍兴乍废总无成。主困穷，言语不实，富而后贫，破祖流落，父子异苗，会吉可保富贵。　　辰宫客大称最贤，名显家豪号金鞭，若无飞始同临会，名利俱成福禄全，禄逢君主，科甲及第，官居宪台，两府之命，日生如是，夜生则否。　　巳宫客大无所利，多动多疑多执滞，空门若也得逢他，或出或居多得地。利为僧道主强悍，视他人之财如己之物，性偏好胜，成败不一。　　午上名为玉辇来，命宫见此喜安排，随缘名利人多羡，家有珍珠进横财。有非常之名，不测之灾。侍御外帅得权。有心肺之疾，或作九流之业。　　未宫客大未为良，百计千谋总未强，散尽资财还未了，一生奔走受凄凉。主一生困苦，或为僧道，游艺歌舞。　　申宫客大号玉堂，还宜出入走江乡，资财厚载多如意，富贵清高不可量。主英俊显达，或为边帅，文武全财，一品之贵。文为台谏，武任边方。　　酉宫客大不相和，变幻无端号激波，定有水灾当戒慎，早宜修禳莫蹉跎。日生吉。夜生性弱，有始无终，若贵必有大灾。　　戌宫客大号平权，遇吉惟须积善缘，衣禄丰盈名利盛，滔滔安享镇长年。为四海游说之客。作事成败不长，有始无终。　　客大荣居亥上名，生来福禄自相成，衣冠不但夸鲜丽，马上传呼号玉婴。主掌生杀，抚镇边隅，定乱除奸，为当时权帅。
●上中下三等断
　　客大上亥申子辰，中等丑未酉兼寅，午卯戌巳为下等（巳午戌宫存北未卯寅酉乃下），日时身命喜相临，四方商贾声名镇，外任功名禄位盈，上等边方为节度，中参巡尉掌漕荣，下精艺术九流辈，陷能歌舞伎方行。　　申子辰亥为旺宫，丙辛人遇福尤崇，深谋远虑人难测，定乱除奸立大功。
●客大将星杂论
　　客星最喜遇臣基，南北东西亦自宜，贸易有无兴厚利，安身鼓腹乐熙熙。　　五福科名在命身，丑居禄库庙居辰，文昌主大三基并，必是当年食禄人。　　动作迁移在外生，只因客大照其身，主游福德身居仆，阿女常呼阿秀名。　　客大亥子自成福，何幸君基同一宫，事上临民皆通变，定应涉世作英雄。　　客大相逢伐宿来，道途失意损资财，若逢劫煞临身命，一命刀兵去不回。　　君基主大会同宫，福寿从来享万钟，封赠又能居上品，方知五福共相逢。　　主大如逢在亥方，流年奉使出要荒，必须伐宿临身贵，更有民基在旺乡。　　客大民基与小游，有权有柄又多谋，众人宾服来相请，便是当年霸者流。　　一叶孤舟寄此身，四神亥子甚分明，马为福德咸池命，女子风尘男入军。　　四神太乙与文昌，客大同宫定不祥，女子风尘血光厄，男儿破荡定刑伤。　　将星必可为边将，客大星高有威望，三合若遇四神来，僧道立身好高尚。　　申子辰人在亥宫，飞符伐宿又相逢，此身往往成孤立，名挂囚书死狱中。　　客大独居身与命，边官宰辅前缘定，若临旺处久安邦，但遇陷宫兴废论。　　神仙原是此星为，符法通灵世所希，若得君臣来辅合，子房出作帝王师。　　客大之星会四神，位加君宿入天庭，臣基不到民基到，又是宫中汉客星。　　客大之星属水神，最嫌身近命相亲，父母子孙宫内值，多应此子是螟蛉。　　横发资财天一方，六庚遇此必为商，若还指拟人成就，缘木求鱼亦渺茫。　　戡乱安邦讨战功，丙辛人值福尤隆，易嗔易喜性偏快，庶出螟蛉笑语中。
●主小将总论
　　主参属水，吉神也，实为副帅之星，在人身命日时主近贵，成名立业，兴财发福，最能办事，便言语，但祸福不能自专，乃因人成事，倚人为生，衣食仰仗于人，临于卯辰之方，名万水朝东，格亦主贵显。　　会吉星为文秀之极，更立旺主，依附贵人成名发福，或为吏书。　　申子辰亥生人主富贵，大忌与小游、天乙、飞符、始击同宫，多是下贱轻浮之辈，乃依富得财，因贵得名者也。　　若立旺会吉，实有协济匡襄之才，失陷逢凶，得中有失，虽有功名，不过偏裨微贱也。　　又云，逢凶遇陷，堪宜辅从之勤，女命逢凶，定是偏房婢妾。
●旺陷例
　　主参阴水星。旺申子辰亥。陷戌未丑。
●化曜
　　天翊。天参。天喜。

●主小将临十二宫分歌
　　子宫最利是主参，乘旺身居紫绶间，名利定依官贵发，文为词馆武安边。会五福三基诸吉星，主登科甲，见凶星主武贵，冬生尤大贵。　　丑宫号曰玉门安，只利于民不利官，飞始临之为败绝，喜神同处却多欢。日生夭折劳苦，夜生男女皆荣贵。　　寅宫参将号超群，到处为家到处亲，官宦多迁民别祖，吉凶还向数中分。主气血自用，好搬是非。　　卯宫参将不宜逢，天晦为名便不终，凡事多成更多败，可怜骨肉又西东。主阴谋损宫，性僻执拗，或貌有亏。若丙辛生人，名万水朝宗，主贵。　　主参玉辇到辰宫，自是依人得显荣，若问成家宜在外，不拘南北与西东。名水归东海格，更有吉星相扶，主掌丝纶之任，会凶则贫穷夭折。　　主参巳上不曾闲，潦倒营谋道路间，士庶逢之多废产，先成后败立身难。主眼目之疾，是非日有。　　午宫水陷喜相随，福禄来亨更足财，管干多因贵人力，虚而不实行多乖。主得外财，但为人狂诈不实，亦多心血不足之疾。　　主参到未恶难当，孤苦伶仃走异乡，技艺之能因餬口，贫穷方免入缁黄。　　主参最喜入申宫，化了科名福禄荣，曰武曰文推吉助，五凶最忌与之逢。得吉星相辅，乃贵，文星为文，武星为武，若会凶，又为下贱之格。　　主参酉宫名沐浴，阴贵人扶方发福，虽劳心力福悠长，一见凶神又不足。主得阴贵人力而享福悠久，只是身心多超持。　　戌宫参将不可居，破祖离乡失所依，更见始飞同位住，牵连盗贼起灾非。会吉星，主得他乡人力扶持﹔逢凶，则有盗贼牵连之害。　　翼居亥上号天魁，说道谈元众所推，自有高人为荐拔，敬他妙用好施为。逢福君，主科甲之贵，必提携上进，日生文武出群，夜生贫困夭折。
●上中下三等断
　　主参亥子申辰上，巳午酉寅中位分，丑卯未戌为下等，全凭相助有声名，身命日时逢此宿，商音资助利名成，身宫到也飘零客，年月逢之破祖应，日宫成败妨妻子，时位加临困亦深，三合对宫推仔细，吉凶消长乃分明，上等佥书为辅佐，中应费力与劳神，若居下等多庸俗，技艺舟车仆隶人。
●主小将星杂论
　　主参依附贵人成，福禄荣华显姓名，切忌凶星同度照，得中有失旺中倾。　　主参福力本来轻，乘旺须当倚贵人，若遇凶星同克陷，为奴为婢一无成。　　主参水将与君评，祸福由来别有因，吉曜临之贫转富，凶神一遇富还贫。　　主参阴水名天奕，申上科名为小吉，文昌若与陷宫同，学究穷年无了日。　　陷位参星身命居，招人议论被人欺，更妨盗贼钱财失，官讼难明事可疑。　　天奕从来游骑称，更居旺地福星临，限数逢之多际遇，为官为吏可成名。　　主参临旺地必赖贵人成，凶煞如相犯，灾轻，亦作军参将，难自立，衣食且营营，若不倚人活，多为废疾翁。
●客小将总论
　　客参属木，亦副将之星，又名旅星、孤星、从星、柔弱星、泛滥星，在人身命日时，福力本轻，不能自立，必须依贵发福成名，或是富豪提携引拔，或干吏得官，或为人掌管财物，因而获利，旺则为巨商大贾，得四方之财，亦或因游艺而得厚利，总之副参之星，乃因人成事者也。　　大抵客参在人身命，宜出游，不宜坐守，若三合会吉，又主威镇边方，称他乡，远方富贵，如立陷逢凶，则漂流困苦，若女命临之，他乡远配，若与五福君基同会亥卯未寅宫，或是木命生人见之，作贵格论，如同立陷宫，则泛滥飘蓬，不能自立，倚人为生，若与四神及天地或飞始又同立衰乡，必为盗贼，或为乞丐。
●旺陷例
　　客参阴木星。旺亥卯未寅。陷申酉。
●化曜
　　天从。天喜。

●客小将临十二宫分歌
　　客参居子名天否，作事无终亦无始，纵然名利在身宫，多不到头中路止。上人成就，异路功名。　　客参居丑号天经，足智多谋人所钦，衣食从容财更足，还因游艺得功名。参将本来吉，逢凶始见乖，聪明为活计，伶俐作生捱。逢凶主言不实，行不果，乃僭伪之徒。　　客参寅位贵而昌，近贵成名好玉堂，基业本来称富厚，于今名利两相当。主英发聪敏，得贵人成就功名，春夏生，主早贵﹔秋冬生，主孤独，多疾病。　　客参在卯号官星，庙旺何愁不显名，衣锦不须归故国，东西南北好安身。主近贵及出入王侯之家，掌权，发号施令，侍从参谋，或为家臣，及兵符印信首领之职，喜春夏日间，忌秋冬夜间，同上断。　　客参辰位最相宜，立业还宜近水居，若遇飞符为下贱，漂流无定总支离。主依贵成家，为人聪明利便。但是僭伪之徒，言行不实。　　客参巳位曰天伤，只见萧条不见昌，困苦多般难度日，仍教流落在他乡。　　客参午位号天休，百事无成到白头，淹蹇更多灾兴疾，一生衣食不能周。　　客参居未号天琼，官贵相扶获显荣，中末限星临此处，身命凶会必贫穷。主得贵人之力而获名利，在穷途亦好辨。　　客参居申实可悲，肢体伤残面目亏，若在九流还不碍，自甘清苦利毛锥。主肢体有伤，面目不全，或为医卜九流。　　萍纵四海转飘蓬，盖为参星到酉宫，只好作奴常近贵，不然劳碌受孤穷。主隶卒近贵。或在市廛碌碌贫苦。　　客参福力本无多，戌上安身没奈何，纵有吉星来护助，平生惟有受奔波。　　客参居亥福星饶，富贵荣华是尔曹，公子宴闲谈笑共，要求名利敢辞劳。主侍贵显。或为监押差使公吏，日生秀而不实，夜生贵显智高。
●上中下三等断
　　客参上亥卯未寅，中平子丑与戌辰，酉申午巳为下等，艺游商贾外方荣，身命日时逢此宿，必因人助始成名，上等外边督赞画，中商技艺远方行，下等市廛为俗子，不然困苦也甘贫。
●客小将星杂论
　　客参星宿本来佳，近贵成名更起家，主得富豪相赞助，吉星三合乃荣华。　　客参属木旺东方，倚赖他人作栋梁，只恐凶神临照处，终身定是受凄惶。　　客参阴木外朝帅，亥上科名应得利，飞符五福计神同，只作市廛小经纪。　　客参星与主参同，每每随星降吉凶，三五凶星来共照，为奴为婢走西东。　　从星居旺亦为奇，斡运机谋智有余，不论为农与为贾，自然通泰出亨衢。　　客参太乙号孤神，大抵难为是六亲，运仗吉扶招利禄，临时遇恶损亲人。　　若逢月日多残疾，兄弟须知异性人，更遇岁君互交换，求名落职在逡巡。　　柔弱星辰本不祥，若临陷地更多殃，人生身命如相值，缺乏厨粮主饿亡。　　客参福力轻，不可合凶神，凶神若相会，衣食常不遂，区区俯仰人，平生不能贵，更临绝陷地，清贫过一世，旺则为商旅，财福乃立至。
●始击总论
　　始击属火，凶神也，又为伐宿，又为酒色星，乃荧惑之精，太乙之初，始有其神，实系元始击搏之气也，东初曰慧，南出曰始击，西出曰孛，北出曰太乙，临人身命日时，主性强好杀，多拗口恶，早离父母，幼失祖业，四柱若犯父母，早见刑伤，若临寅午戌巳，必从武途贵显。又云，当大贵亦好声色，如立陷宫，下贱之辈，乙庚生人，逢之主淫荡狼籍，机诈百出，患痈疽脓血之疾，及水灾或癫狂，或因斗犯牢狱之厄，须作福修穰方可免凶，惟戊癸生人，化为天元禄主，主有权，贵显，功名远大，陷宫不忌，六子生人遇之，如得五福，主大救助，虽有厄，终不凶夭。　　大抵此星须分大小气数，以年为运，月为气，日为禄，时为马，如日时带禄马，身命无克陷囚迫，在寅午戌巳必大贵。　　又云，命逢始击者，克亲破祖，刑伤异姓，螟蛉庶出，乙庚命必须修穰，戊癸命遇，多招富贵。　　寅主科名之骤发，戌招财福自天来，巳为入侍，午为入庙，有出将入相之权，寅午戌巳旺宫，权衡辅佐，日时身命立陷，恶死非刑。　　一元分造化，搏击始为初，凶星为第一，临野九州岛灾，须防身与命，更忌日兼时，恃势情多欲，血光疾污身，凶深殃九族，祸浅克双亲，限数若逢此，必为泉下人，官禄疾厄中不宜见，主中风、盲聋、瘖哑，见五福可以免凶。　　若限数逢之，官员罢职，庶人退财，公吏遭刑，会客大则更的，见飞符同限，其年岁终之月，不论老少，必主暴卒，轻则风肿残疾。
●始击临十二宫分歌
</div>
    <div class="pagination">
<a href="艺术典术数部汇考太乙局_page40.html">上一页</a><span>...</span><a href="艺术典术数部汇考太乙局_page36.html">36</a><a href="艺术典术数部汇考太乙局_page37.html">37</a><a href="艺术典术数部汇考太乙局_page38.html">38</a><a href="艺术典术数部汇考太乙局_page39.html">39</a><a href="艺术典术数部汇考太乙局_page40.html">40</a><span class="current-page">41</span><a href="艺术典术数部汇考太乙局_page42.html">42</a><a href="艺术典术数部汇考太乙局_page43.html">43</a><a href="艺术典术数部汇考太乙局_page44.html">44</a><a href="艺术典术数部汇考太乙局_page45.html">45</a><a href="艺术典术数部汇考太乙局_page46.html">46</a><span>...</span><a href="艺术典术数部汇考太乙局_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
