<!DOCTYPE html>
<html>
<head>
    <meta charset="UTF-8">
    <title>艺术典术数部汇考太乙局 - 第 15 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺术典术数部汇考太乙局 - 第 15 页/共 50 页</h1>
    <div class="content">彗星若见东北隅，助太岁兮喜复新。
若见西南为囚迫，疾病兵丧多凶厄。
太乙移来在四宫，酉年为格灾难测。
当应太白出西方，兵宁道泰强家国。
木星东北不为祥，岁月灾迍为兵革。
若也太岁居于午，太乙八宫相格苦。
南方或有荧惑星，助太岁兮为甘露。
辰星北现变为凶，兵革崩亡伤旱雨。
岁次加临戌亥年，太乙居九最迍邅。
五谷丰登何宿现，彗星为出巽方边。
更兼挟迫恶疾疫，人民寥落为兵迁。

五福　十神
五福太乙行次宫，干艮巽坤末兼中。
四十五年移一位，上元甲子起一宫。

大游
大游太乙最为凶，入宫逆数见形踪。
七六四三二一九，数论原来八是终。
三十六年移一位，上元起七逆回宫。

三基
三基太乙行宫别，君主三十为定则。
臣基三岁民基一，君臣午上为初说。
民基起戌是根源，顺行十二为真诀。

四神　绛宫　明堂　玉堂
次第推求四太乙，水火金木为殃疾。
每常三岁移一宫，上元甲子起于一。
九宫尽后接绛宫，通共十二为原则。

天乙
天以太乙乃金精，顺次推排十二宫。
甲子上元从六起，三年一徙顺行踪。

地乙
地乙死丧最凶言，上元甲子九宫九。
顺行十二宫中序，三年亦易亦如前。

直符
直符旱涝厄虫蝗，阴旺尤甚作灾殃。
上元甲子元从五，十二宫中顺数详。

阳九
太乙阳九灾要算，四千五百六十看。
一元为首灾甚明，天急斯时宜修善。
又有四百五十六，亦有灾兮小数足。
小元必定是饥荒，大数终时天下哭。

阴六
太乙在厄要参详，二百八十八数当。
大厄之末别有数，四千三百二十殃。
小厄尽时灾较可，大厄穷终都会亡。

附八方风
干坎艮上有风至，利客先举莫留停。
震巽离宫信风至，后举为主定成功。
坤风谋败两不利，风来兑上客伏兵。
主宜备设方获吉，过此之时必见凶。

又
太乙不值文掩迫，将发门具顺阴阳。
更得算和中上下，百事逢之总吉昌。

○艺术典第六百八十七卷　术数部汇考一　太乙局
●太乙淘金歌叙
　　太乙者，太极也，二目者，两仪也，大小四将者，四象也，合其数而为七者，七政也，日月五星垂象于天，知乾坤否泰，明岁时灾祥。黄帝则以成书传于后世，而元妙幽微，习者亦寡。愚与呆子牟生用六陈子坐谈，或谓兵机神秘不可得而闻也，愚曰︰「法固有在，所贵先知，先知者，三式耳。愚校三式，编太乙时成以淘金歌为捷旨，纪验灾祥，用之于兵，无不刻应。其知天、知地、知人，岂特知彼、知己而已哉。」时天启七年丁卯正月十八日巴西刘养鲲书于桐梓公署。
●数命源流太乙入局法
　　黄帝元年上元头，五元六纪除为则。　　盖黄帝生而神灵，气合造化，正位之始。命大挠占斗建而作甲子，命风后瞻微以作是书，天地之气，至此清明，衣冠文物，至此大备，所以即位年之始，正为上元甲子之首也。每太乙一元，该七十二局，盖太乙宫行二十四天，地支分十二天，天目行度数十八，合三象齐一，故以七十二局为一元，五元合而为三百六十年，数为六纪，六十年为一纪，即甲子一周也，六纪而为三百六十年是也，与数齐一，合周天之数，故为一运终始。置上元，今将黄帝元年为始，细列后来各上元年于左。
　　太乙三年一宫游。
　　夫太乙者，水位也，遇土即止，故避而不入中五也。河图之数，五十有五，而太乙之数，去五止用五十也，错综而成八宫，盖上驾天一生水而地六，故为干也﹔下驾地二生火而天七，故为兑也﹔左驾天三生木而地八，故为艮也﹔右驾地四生金而天九，故为离也。故一宫为干，在西北，二宫为离，居正南，三宫为艮，居东北，四宫为卯，居正东，五宫居中，太乙不入，六宫为酉，正西，七宫为坤，居西南，八宫为子，居正北，九宫为巽，居东南，并八间神—申戌亥丑寅辰巳未，共十六神，所以统天地之气，测天地之候也。
　　二十四年一周毕。
　　太乙游行八宫，每宫住三年，二十四年为一周者，周而复始，不入中五。
　　一天二火三为鬼，四木六金坤在七，八水九巽中应五，神宫定位天机秘。　　乐产曰︰「太乙理治以明人事，已知未来，王者得一，以为天下正，故差一宫以就干也。」　　一，干，天门也，主冀州，文昌临之，若关囚有迫，胁君父之象。　　二，离，火门也，主荆州，太乙临之，诛将相。　　三，艮，鬼门也，主青州，始击临之，主后妃宠嬖，进用中宫，有用兵之象。　　四，震，日门也，主徐州及胡兵，始击临之，西戎侵扰。　　六，兑，月门也，主雍州，客大将临之，南蛮来侵扰。　　七，坤，人门也，主梁益，主大将临之，其分有兵革灾发。　　八，坎，水门也，主衮州，太乙临之，大臣被诛，青徐有乱。　　九，巽，风门也，主扬州，客大将临之，主北狄侵扰。
　　太乙仍须甲子求，诸将皆当依此识。　　求甲子者，以上元甲子为始推筭也。诸将者，二目并主客大小将也。上元者，截至元世祖至元元年甲子为上元第一纪起算是也，自帝尧甲子至正统甲子共六十三甲子。此二解互相参考，则差一元六十年。
●求天目
　　天目上元起于申。
　　天目者，文昌也，照鉴万物，故云天目。居斗魁之前，为台辅之象，在天为阳，号文昌，属主将之首，乃荧惑之星，建南方，旺夏三月，上元甲子岁起申。
　　依数顺行十六神，阳局天地重留算，阴局艮巽亦重轮。　　天目文昌自上元甲子岁起武德，顺行十六神，阳遁至乾坤重留一算，阴局至艮巽重留一算，俱十八年一周天，以太乙入局之数，用十八累除之，不及者，命起武德行阳遁，乾坤重留一算，阴遁遇艮巽重留一算，惟乾坤重之余，则一位一算，数尽处为天目所在。　　假令第二丙子元辛丑年，太乙入二十六局，以十八除之余八，数初起武德，顺行，历干重留一算，则八至丑宫为天目也，余仿此。
　　子为地主丑阳德，艮称和德吕申寅，高丛卯位太阳辰，大炅为巽巳大神，大威是午天道未，大武为坤武德申，酉宫太簇戌阴主，阴德大义干亥神。　　律历志云︰「太极尊三辰五星于上，而元顺转统三元五行于下，而太易流行，分布四维，行于十二支辰，故有十六神名。」
●求计神
　　子岁计神寅上起，丑牛寅鼠逆周流。　　计神者，岁星之使也，图计之宿，为太乙烛笼，用以筹度军国动静，主客胜负，为二目之首，四将之源，。上元甲子岁起于吕申，逆行十二支，不用四维，故子年常加寅，丑年常加丑，寅年子，卯年亥，辰年戌，巳年酉，午年申，未年未，申年午，酉年巳，戌年辰，亥年卯，逆行十二次为一周也。　　假令辛丑年，则计神在丑是也，余仿此。
●求客目（即始击也）
　　次求客目因何向，计神用加和德上，下看天目所临辰，其宫便为始击将。　　始击者，地目也，属客将之计，乃填星之精，建中央之气，旺四季之月。常以计神加和德艮顺行十六神，看天目所临，之下为始击将，乃客目也。盖地目由天目而生，计神加和德者，艮乃鬼门，司幽冥之事，以计神加之，可以计谋阴暗秘密之事，度军国存亡之动静，查主客胜负之机微也。　　假令辛丑年，便以计神加丑和德艮，上则天目临艮，乃客目在艮，余仿此。
●求主客算
　　二目投算复如何，只观其中数几多，八宫起八七宫七，间神起一数不过，顺行数至太乙前，得算之数是其源，满十去之余零者，便为大将宫自然。　　此求主客大将之算也。求主算者，视天目何在，如在子艮卯巽午坤酉干八正宫者，各依宫分起算，顺数所过宫分，间神不用，至太乙前一宫止，通得几数，乃主算之数也。如在丑寅辰巳未申戌亥八间辰者，皆初一算起至顺数所过宫数，间神不用，至太乙前一宫止，得数乃主大之算，弃十不用，余零者，主大将宫也，凡得数以十去之，零一则大将在一宫，零二在二宫是也，余仿此。　　求客算者，视始击所在，亦如主算法顺行，所至太乙前一宫是客算也。盖太乙者，岁君之象，主宫前而止者，是以尊君之义，而不敢凌越也。　　假令太乙在一宫，天目在申，申系间神，初起一算，顺行除所过间神，历酉属六宫，通得七数，乃主算得单七也，太乙在一宫，不敢越过干也。
●求大将宫
　　若也自一至于九，随得便为诸将首，十算仍将九去之，余零大将依宫究。　　此求主客大将之宫也。天目所在，数至太乙前一宫止，得数乃主大将之宫﹔始击所在，数至太乙前一宫止，得数乃客大将之宫，如三数，即大将在三宫，四数即大将在四宫也，如或一十、二十、三十者，则以九除之，不及者大将宫也，大抵不及时与零，凡见一则在一宫，二则在二宫，余仿此。　　假令第二丙子元辛丑年，太乙在一宫，阳德为天目，乃间神，初起一算，历艮卯巽午坤至酉止，通得三十二，乃主算也，则主大将在二宫﹔客目则在艮，顺数至太乙宫前，客算得三十一，乃客大将在一宫也，余仿此。
●求参将宫
　　三因大将满十去，余零参将契于天，客将还从客目数，主将由主法如前。　　由天地两目所属主客两大将，三因乃为主客二参将，如大将在三宫而三因之，则参将在九宫也。
●释将
　　假令第二丙子元辛丑年，主大将在二宫，则主参将在六宫﹔客大将在一宫，则客参将在三宫也，余仿此。
●入式之法要有八
　　第一、先推积年在何上元，属何甲子，得数多少，以七十二除之，视太乙在何局。　　第二、详太乙所到何宫，不令越犯。　　第三、详天目所在何宫，以定诸将。　　第四、详计神属在何神，用加和德，以求始击。　　第五、详天目所到宫与间神位起算至太乙前止，取主算以求大将。　　第六、详始击所临宫与间神位起算至太乙前止，取客算以求客大将。　　第七、详上下二目所到别宫分，则以宫数为首，起算历数所过数，至太乙前一宫止，看得算多少，如在间神，初起一算为首，顺数所过宫数，间神不用，至太乙前一宫，看得数多少，如二目临太乙宫，只算本宫便住。　　第八、详二目所积之数，满十去之，余零者，大将所住之宫也。
●杜塞
　　有算无门又无将，名曰杜塞不可向，只因五算出无缘，为将记此是榜样。　　凡主客数得单五、十五、二十五、三十五者，名杜塞，所向不通，由太乙不入中五，则主客大小将俱无所主，若主算得杜，则将败兵亡，须切忌之，岁计遇之，不可出兵，只宜固守吉，否则凶。　　假令陈后主祯明三年己酉，系第一甲子元四十六局，其年太乙在九宫，吕申为天目，主算得单五，则主算杜塞，后主当修德慎政则可，仍遣萧摩诃等妄弄兵事，遂至败亡。
●关囚
　　主客大小将既知，亟定关囚格对是。　　立式有关、囚、格、对。关囚谓太乙同宫为囚，数齐为关。天目入太乙宫为囚，不利主人，岁计遇关囚大凶，主有崩亡篡弒之事，将为奔败之祸。若天目、主客大小诸将与太乙同宫，总名约囚，若在易绝之地，大凶，在绝阳、绝阴之宫，大臣诛。凡诸将与太乙同宫，近天目者，谋在内及同姓﹔近地目者，谋在外与异性﹔算和，谋成算，不合内，挟谋不成。若主囚而客对格，战则客胜﹔若客囚而主对格，则主胜，如文昌将囚，始击将格，客胜。格对者，对冲太乙之宫也，客目与客大小将冲太乙之宫为格，主目与主大小将冲太乙之宫为对，详见下文。
　　主客忽然同一位，客关主人最可忌，为将便须切记之，先起为良后灾至。　　谓主客大小将相值同宫，数齐为关。关之为义，将相自相忌妒，事不由君，而相攻克，以算多者胜，和者胜。大抵先有主，而后有客，主不能关客也，当此时，宜先举者胜。　　汉献帝建安二十四年己亥，系第一甲子元三十六局，其年太乙四宫，天目在大武，计神在高丛，始击临大威，客算得二十七，大将在七宫与天目同宫，此乃客关主目也，故蜀、魏、吴不尊献帝，自相攻伐，关侯攻樊城破曹仁，吕蒙袭荆州破关侯，乃先举者胜也。
　　诸将若同太乙宫，名曰囚兮有悲泣。　　天目主客大小四将与太乙同宫，号曰囚。囚者，拘系而执之之义，主有奔亡篡弒之祸，若在易绝之地，大凶﹔在绝阴、绝阳之地，自败，宦官之算，和者，成﹔不和者，谋不成也。行兵遇囚，所当之将有凶，宜避之也。　　梁元帝承圣三年甲戌，系第一甲子元第十一局，其年太乙在四宫，高丛为天目，主算得单四，主将在四宫，此及齐数为关，同宫为囚，元帝身被俘馘也。
</div>
    <div class="pagination">
<a href="艺术典术数部汇考太乙局_page14.html">上一页</a><span>...</span><a href="艺术典术数部汇考太乙局_page10.html">10</a><a href="艺术典术数部汇考太乙局_page11.html">11</a><a href="艺术典术数部汇考太乙局_page12.html">12</a><a href="艺术典术数部汇考太乙局_page13.html">13</a><a href="艺术典术数部汇考太乙局_page14.html">14</a><span class="current-page">15</span><a href="艺术典术数部汇考太乙局_page16.html">16</a><a href="艺术典术数部汇考太乙局_page17.html">17</a><a href="艺术典术数部汇考太乙局_page18.html">18</a><a href="艺术典术数部汇考太乙局_page19.html">19</a><a href="艺术典术数部汇考太乙局_page20.html">20</a><span>...</span><a href="艺术典术数部汇考太乙局_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
