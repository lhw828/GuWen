<!DOCTYPE html>
<html>
<head>
    <meta charset="UTF-8">
    <title>食货典户口部 - 第 36 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>食货典户口部 - 第 36 页/共 36 页</h1>
    <div class="content">王彦威传彦威拜平卢节度使开成初为户部侍郎判度支因上占頟图言至德迄元和天下观察者十节度者二十有九防御者四经略者三大都通邑皆有兵最凡八十余万长庆籍户三百五十万而兵乃九十九万率三户资一兵今举天下之入岁三千五百万上供者三之一又三之二则衣赐仰给焉自留州留使外余四十万众皆仰度支又为供军图上之文献通考唐武宗制曰百姓输纳不办多有逃移长吏惧在官之时破失人户祗于见在户中分外摊配亦有破除逃户桑地以充税钱逃户产业已无归还不得见户每年加配流亡转多
辽史耶律挞烈传挞烈升南院大王均赋役劝耕稼部人化之户口丰殖
耶律仁先传仁先字乣邻重熙十六年迁北院大王奏今两院户口殷庶乞免他部助役从之
耶律引吉传引吉累迁北枢密院侍御改客省使时朝廷遣使括三京隐户不得以引吉代之得数千余户
能吏传马人望为南京三司度支判官迁警巡使京城狱讼填委人望处决无一冤者会检括户口未两旬而毕同知留守萧保先怪而问之人望曰民产若括之无遗他日必长厚敛之弊大率十得六七足矣保先谢曰公虑远吾不及也
宋史李防传防授忠武军节度推官括磁相二州逃户田增租赋十余万因请均定田税又请县有破逃五十户者令佐降下考百户殿三选二百户停所居官能招者旌赏之改秘书省著作佐郎通判潞州迁秘书丞体量二浙民饥建言逃户田宜即召人耕种使人不敢轻去畎亩而官赋常在
丁谓传谓为右谏议大夫权三司使上会计录以景德四年民赋户口之籍较咸平六年之数具上史馆请自今以咸平籍为额岁较其数以闻诏奖之周湛传湛为江南西路转运使以徭赋不均百姓巧于避匿因条其诡名挟佃之类十二事且许民自言凡括隐户三十万还为户部判官
田京传京知沧州转运使京能招辑流民为之给田除税租凡增户万七千
梅询传询迁给事中知审官院仁宗御迩英阁读正说养民篇览历代户口登耗之数顾谓侍臣曰今天下民籍几何询对曰先帝所作盖述前代帝王恭俭有节则户口充羡赋敛无艺则版图衰减炳然在目作鉴后王自五代之季生齿雕耗太祖受命而太宗真宗休养百姓天下户口之数盖倍于前矣因诏三司及编修院检阅以闻
钱彦远传彦远迁起居舍人直集贤院知谏院上疏曰农为国家急务所以顺天养财御水旱制蛮夷之原本也唐开元户八百九十余万而垦田一千四百三十余万顷今国家户七百三十余万而垦田一百一十五万余顷其间逃废之田不下三十余万是田畴不辟而游手者多也劝课其可不兴乎宜置劝农司先以垦田顷亩及户口数屋塘山泽沟洫桑柘着之于籍然后设法劝课除害兴利岁终农隙转运司考校之第其赏罚
墨庄漫录仁宗尝问孝肃包公拯历代编户多少之数公悉考以对以谓三代虽盛其户莫得而详前汉元始二年人户千二百二十三万三千后汉光武兵革之后户四百二十七万六百三十永寿三年增至一千六十七万九百六十三国鼎峙版籍岁减才百四十余万晋武帝平吴之后户二百四十五万九千八百南北朝少者不盈百万多者不过三倍隋文帝大业二年户八百九十万七千五百三十六唐初户不满二百万高宗永徽元年增至三百八十万明皇天宝十三年只及九百六万九千一百五十四自安史之乱干元已后仅满一百二万武宗会昌中增至四百九十五万五千一百五十一降及五代四方窃据大约各有数十万太祖建隆之初有户九十六万七千三百五十三开宝九年渐加至三百九万五百四户太宗至道二年增至四百五十一万四千二百五十七真宗天禧五年又增至八百六十七万七千六百七十七陛下御宇以来天圣七年户一千一十六万二千六百八十九庆历二年增至一千三十万七千六百四十八年又增至一千九十万四千四百三十四拯以谓自三代以降跨唐越汉未有若今之盛者拯又言蚩蚩之生聚蕃息衰耗一出于时政之所关陶化明主知其然也必薄赋敛宽力役救荒歉三者不失然后幼有所养老有所终此乃陛下日慎一日以致其盛遂与之休养则可封之俗不祗二帝之盛矣宣和乙巳十二月四日夜读公奏录节出呜呼盛德之语哉
金史斡传太祖还京师宗翰为西北西南两路都统斡鲁副之宗翰朝京师诏以夏人言宋侵略新割地以便宜决之斡鲁奏曰夏人不尽归户口资帑又以宋人侵赐地求援兵宋之边臣将取所赐夏人疆土盖有异图诏曰夏人屡求援兵者或不欲归我户口沮吾追袭辽主事也宋人敢言自取疆土于夏诚有异图宜谨守备尽索在夏户口通闻两国事审处之
宗望传太祖定燕京斡鲁为都统宗望副之阇母与张觉战大败宗望就以阇母军讨张觉觉败宵遯奔宋诏议索张觉及逋亡户口于宋宗望索户口宋人弗遣且闻童贯郭药师治军燕山宗望奏请伐宋黄掴敌古本传敌古本攻平州张觉吾春被围于西山敌古本引兵救之解其围并获粮五千斛招降户口甚众
乌延吾里补传吾里补从其父达吉补隶元帅右监军麾下青州戍将觌吉补以莱州兵众请济于帅府吾里补将十二谋克兵往救之遂降其四营拔其一营得户四千又败贼兵五万于恩州攻破其营降户五万
曹望之传望之改同知西京留守事上书论便宜事其一论山东河北猛安谋克与百姓杂处民多失业陈蔡汝颍之间土广人稀宜徙百姓以实其处复数年之赋以安辑之百姓亡命及避役军中者阅实其人使还本贯或编近县以为客户或留为佃户者亦籍其姓名州县与猛安事干涉者无相党匿庶几军民协和盗贼弭息
蒲察通传通除殿前都点检大定十七年拜尚书右丞转左丞诏议推排猛安谋克事大臣皆以为止验见在产业定贫富依旧科差为便通言必须通括各谋克人户物力多寡则贫富自分贫富分则版籍定如有缓急验籍科差富者不得隐贫者不重困与一例科差者大不侔矣上是通言
张大节传大节擢修内司使推排东京路户籍人服其平
元史马亨传亨擢转运司副使太保刘秉忠荐亨于世祖召见潜邸甚器之既而籍诸路户口以亨副八春忙哥抚谕西京太原平阳及陕西五路俾民弗扰月乃合传月乃合赞卜只儿断事官事岁壬子料民丁于中原凡业儒者试通一经即不同编户着为令甲儒人免丁者实月乃合始之也
董俊传俊擢知中山府事佩金虎符朝于行在诸将献户口各增数要利吏请如众俊曰民实少而欺以数多他日上需求无应必重敛以承命是我独利而民日困也
董文炳传文炳为稾城令朝廷初料民令敢隐实者诛籍其家文炳使民聚口而居少为户数众以为不可文炳曰为民获罪吾所甘心民亦有不乐为者文炳曰后当德我由是赋敛大减民皆富完
纽璘传纽璘拜都元帅遣梁载立招降黎雅碉门岩州偏林关诸蛮得汉番二万余户
杨大渊传大渊兄子文安充阆州夔东路安抚使阆州累遭兵变户口凋耗文安乃教以耕桑鳏寡不能自存愿相配偶者并为一户充役民始复业
张雄飞传雄飞迁荆湖北道宣慰使先是荆湖行省阿里海牙以降民三千八百户没入为家奴自置吏冶之岁责其租赋有司莫敢言雄飞言于阿里海牙请归其民于有司不从雄飞入朝奏其事诏还籍为民
不忽木传不忽木擢吏部尚书改工部迁刑部吐土哈求钦察之为人奴者增益其军而多取编民中书佥省王遇验其籍改正之吐土哈遂奏遇有不臣语帝怒欲斩之不忽木谏曰遇始令以钦察之人奴为兵未闻以编民也万一他卫皆仿此户口耗矣若诛遇后人岂肯为陛下尽职乎帝意解遇得不死也先不花传也先不花拜上柱国光禄大夫云南诸路行中书省平章政事时阿郎可马丁诸种僰夷为变讨平之遂立登云等路府州县六十余所得户二十余万
脱力世官传脱力世官进兼管军副万户蛮细狗折兴等及威龙州判官阿遮皆凭险为乱脱力世官夜入据其寨贼散走遣兵搜山谷获阿遮于深箐斩之籍其民五百余户为农脱力世官入觐授三珠虎符加怀远大将军罗罗斯宣慰使兼管军万户既还治括户口立赋税以给屯戍
察罕传察罕改正奉大夫至大元年阅户口江南诸省还进太子府正加照文馆大学士
刘德温传德温授通议大夫永平路总管永平当天历兵革之余野无居民德温为政一年而户口增仓廪实
梁曾传曾除杭州路总管户口复者五万二千四百户
明外史韩观传观镇广西节制两广官军桂林诸蛮民复业者六千家惟思恩蛮千五百余户未附而庆远柳浔诸蛮方炽永乐元年观与都指挥葛森等合击破理定诸县山贼禽其酋黄仲文等五十余人并斩以徇得所掠男女悉遣还家输其器甲于官而抚辑其逃散者明年遣都指挥朱辉谕降宜山忻城诸山寨复业者千余家于是荔波猺民震恐自上书言愿为编户帝以属观观抚之八十余洞皆附籍为良民
陈钢传钢同时有陈纲者为高州石城知县时猺贼正炽民户流亡土田荒芜殆尽纲尽心民事劳徕安集流亡复归又招新民附籍给田使耕


户口部杂录
礼记王制将徙于诸侯三月不从政自诸侯来徙家期不从政
管子国蓄篇以正户籍谓之养赢
诗小序鸿鴈美宣王也万民离散不安其居而能劳来还定安集之
史记货殖传今有无秩禄之奉爵邑之入而乐与之比者命曰素封封者食租税岁率户二百千户之君则二十万朝觐聘享出其中庶民农工商贾率亦岁万息二千户百万之家则二十万而更徭租赋出其中衣食之欲恣所好美矣
唐六典凡天下之户量其赀产定为丸等每三年县司注定州司覆之然后注籍而申之于省
后山谈丛唐令民年二十为丁其下为推宋次道曰推者稚也避高宗讳阙而为推邑缙叔曰推者椎也独髻为椎传者误尔盖唐人不讳嫌梁氏之父茂始以戊为武温嗜杀人畏之并讳其嫌耳夫人少而分髻长则合而未冠今人犹然缙叔是也
枫窗小牍国初杭粤蜀汉未入版图总户九十六万七千五百五十三至开宝末增至二百五十万八千六十五户太宗拓定南北户犹三百五十七万四千二百五十七此后递增至徽庙有一千八百七十八万之多噫可谓盛矣及乘舆南渡江淮以北悉入北庭今上主户亦至一千一百七十万五千六百有奇生息之繁视宣和已前仅减七百万耳
尊俎余功天下府州县黄册十年一造以一百一十户为里丁多者十户为长余百户为十甲城中曰坊近城曰厢乡都曰里每里编为一册册首总为一图其不任役者带管百一十户之外而列于图后曰畸零
日知录常熟陈梅曰周礼五家为比比有长五比为闾闾有胥四闾为族族有师五族为党党有正五党为州州有长五州为乡乡有大夫其间大小相维轻重相制纲举目张周详细密无以加矣而要之自上而下所治皆不过五人盖于详密之中而得易简之意此周家一代良法美意也后世人才远不如古乃欲以县令一人之身坐理数万户口赋税色目繁猥又倍于昔时虽欲不丛脞其可得乎愚故为之说曰以县治乡以乡治保以保治甲视所谓不过五人者而加倍焉亦自详密亦自易简此斟酌古今之一端也又曰一乡几保不妨多少何也因民居也法用圆十甲千户不得增损何也稽成数也法用方
</div>
    <div class="pagination">
<a href="食货典户口部_page35.html">上一页</a><span>...</span><a href="食货典户口部_page31.html">31</a><a href="食货典户口部_page32.html">32</a><a href="食货典户口部_page33.html">33</a><a href="食货典户口部_page34.html">34</a><a href="食货典户口部_page35.html">35</a><span class="current-page">36</span>
    </div>
    <div class="pagination"><a href="index.html">返回目录</a></div>
</body>
</html>
