<!DOCTYPE html>
<html>
<head>
    <meta charset="UTF-8">
    <title>食货典户口部 - 第 35 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>食货典户口部 - 第 35 页/共 36 页</h1>
    <div class="content">齐高祖诏朝臣曰黄籍人之大纪国之理端自顷民伪已久乃至窃注爵位盗易年月或户存而文书已绝或人在而反记死叛停私而去隶役身强而称六疾皆政之巨蠹教之深疵比年虽却改籍书终无得实若约之以刑则人伪已远若绥之以德又未易可惩诸贤并深明理体各献嘉谋以何科筭能革斯弊　臣按册籍之弊古今一律国初洪武五年户部发　下户由以定民籍十四年始大造自是以来每十　年一攒造民年十五为成丁未及十五为未成丁　官府按册以定科差脱漏户口者有禁变乱版籍　者有刑凡有科征差役率验其户口田产立为等　第敷役者不得差贫卖富受役者不得避重就轻　其制度可谓详尽矣然岁久弊生非止一端固非　一二日禁革所能尽亦非一二人智虑所能周也　请自今遇大造之年先期敕户部移文天下司府　州县俾其详询博采积年病弊何在各处事宜何　如一一条上户部户部臣僚将所条具者讲究处　置以闻定为则例颁行天下如齐高祖诏所谓各　献嘉谋以何筭而革弊焉者如此则宿弊既革版　籍顿清非独官府之科差适均而民间之词讼亦　息矣
唐令以百户为里五里为乡每里设正一人掌案比户口课植农桑捡察非违催驱赋役在邑居者为坊别置坊正在田野居者为村别置村正
　臣按周礼六乡有比长闾胥之属六遂有里宰酇　长之名唐人里正坊正村正之设盖本诸此今制　每一里百户立十长长辖十户轮年应役十年而　周当年者谓之见役轮当者谓之排年凡其一里　之中一年之内所有追征钱粮句摄公事与夫祭　祀鬼神接应宾旅官府有所征求民间有所争斗　皆在见役者所司惟清理军匠质证争讼根捕逃　亡挨究事由则通用排年里长焉此外又分为区　以督赋税谓之粮长盖签民之丁力相应者充之　非轮年也惟粮多之处有之必须精择其人不然　非惟有亏于国课而又有扰于民生也
唐制凡民始生为黄四岁为小十六为中二十一为丁六十为老
凡里有手实法岁终具民之年与地之阔陿为乡帐乡成于县县成于州州成于户部又有计帐具来岁课役以报度支
凡天下户口其资产升降定为九等三年一造户籍凡三本一留县一留州一送户部
代宗广德二年敕天下户口委刺史县令据见在实户量贫富等第科差不得依旧帐
宣宗时诏州县每县据人贫富及役轻重作科差簿送刺史捡署讫鏁于令厅每有役事委令据簿科差　臣按天道十年一变十年之间人有死生家有兴　衰事力有消长物直有低昂盖不能以一一齐也　唐人户籍三年一造广德之诏且欲守令据见在　实户量贫富等第不得依旧帐籍况今十年一造　十年之中贫者富富者贫地或易其主人或更其　业岂能以一律齐哉今宜每年九月人民收获之　后里甲入役之先布政司委官一员督府州县官　造明年当应赋役之册先期行县俾令各里开具　本里人民军民匠其籍各若干仕宦役占其户　各若干其余民户当应役者总有若干量其人丁　事产分为九等一以黄册为主册中原报人丁有　逃亡事故田地有沉斥买卖审实造册州县上之　府府上之司委官亲临其地据其见在实有以田　丁相配参错斟酌定为九等则例随据州县一年　该应之役几何当费之财几何某户当某役各填　注其下轻而易者则一力独当重而难者则合众　并力贫者任其力富者资其财必尽一年之用而　无欠无余造成三册一留司二发府州县俾其前　期开示以晓民使知豫备至期据册以召集使供　繇役有不均者许其指告若夫非常有之事不时　需之物则责之见役里甲云
驹阴冗记
　　古今户口
古今户口登耗不同大抵易代之初常耗而承平日久则登矣禹分九州岛时民户一千三百五十五万三千九百二十三民口三千九百二十二万周公相成王时民户一千三百七十一万四千九百二十三民口四千九百二十三万二千一百五十一春秋时民口一千一百八十四万七千汉平帝时民户一千二百二十三万三千六十二民口五千九百五十九万四千九百七十八此汉之极盛也光武之兴民户四百二十七万九千六百三十四民口二千一百万七千八百二十桓帝时民户一千六百七十万九百六民口五千六万六千八百五十六至三国鼎立之时通计户一百四十七万三千四百三十三口七百六十七万二千八百八十一晋武平吴天下户二百四十五万九千八百四十口一千六百一十六万三千八百六十三至隋大业中户八百九十万七千五百三十六口四千六百一万九千九百五十六至唐永徽中户三百八十万天宝中户八百九十一万四千七百九口五千二百九十一万九千三百九此唐之极盛也至大历中户纔一百三十万此古今最耗者宋太祖定天下户三百九万五百四至真宗时户七百四十一万七千五百七口一千六百二十八万二百五十四神宗时户一千七百二十一万一千七百一十三口二千四百九十六万九千三百徽宗宣和中户二千八十八万二千二百五十八口四千六百七十三万四千七百八十四此宋之极盛也元世祖混一之初户一千三百一十九万六千二百六口五千八百八十三万四千七百一十一至其末年口五千九百八十四万八千九百六十四此元之极盛也我朝洪武之兴当元乱残毁之后户口尚耗至嘉靖中户九百三十五万一千九百七口五千八百五十五万七千七百三十八亦可谓盛矣然今制军匠等户不分析民间口之入籍者十漏六七况自兹以往丁口盈成之运将来户口之登岂止汉唐宋元之所谓盛者而已哉
续文献通考
　　论户口登耗
按国家户口登耗有绝不可信者如洪武十四年天下承元之乱杀僇流窜不减隋氏之末而户尚有一千六十五万四千三百六十二口五千九百八十七万三千三百五其后休养生息者二十余年至三十五年而户一千六十二万六千七百七十九口五千六百三十万一千二十六计户减二万七千五百八十三口减三百五十七万二千二百七十九何也其明年为永乐元年则户一千一百四十一万五千八百二十九口六千六百五十九万八千三百三十七夫是时靖难之师连岁不息长淮以北鞠为草莽而户骤增至七十八万九千五十余口骤增至一千二十九万七千三百十一又何也明年户复为九百六十八万五千二十口复为五千九十五万四百七十比之三十五年户却减九十四万一千七百五十九口减五百三十五万五百五十六又何也九年户九百五十三万三千六百九十二口五千一百四十四万六千八百三十四十年户一千九十九万二千四百三十六口六千五百三十七万七千六百三十仅一年耳而户忽增一百四十五万八千七百四十四口增一千三百九十三万七百九十六当是安南新入版图其户口之数至十年始上册籍然十一年户复为九百六十八万四千九百一十六计减一百三十万七千五百二十口复为五千九十五万二百四十四计减一千四百四十二万七千三百八十六又大不可晓也自是休养生息者五十年而为天顺七年户仅九百三十八万五千一十二口仅五千六百三十七万二百五十比于旧有耗而无登者何也然不一年而户为九百一十万七千二百五减二十七万七千八百七十二口为六千四十九万九千三百三十增四百十二万九千八十其户口登耗之相反又何也成化中户不甚悬绝二十二年而口至六千五百四十四万二千六百八十此盛之极也二十三年而仅五千二十万七千一百三十四一年之间而减一千五百二十三万五千五百四十六又何也弘治十七年口至六千一十万五千八百三十五十八年户至一千二百九十七万二千九百七十四此又盛也不二年而为正德元年户仅九百一十五万一千七百七十三减三百八十二万一千二百一口仅四千六百八十万二千五十减一千三百三十万三千七百八十五又何也自是而刘六等乱中原蓝鄢等乱楚蜀江广无处不被兵而八年以后口却增至六千三百三十余万又何也然则有司之造册与户科户部之稽查皆仅儿戏耳掌民部者宜亦留心经理焉
图书编
户口总论
说者谓三代而上户口盛于西北三代而下户口盛于东南是矣然民数之多寡系于赋役之重轻而圣人之于民恒予之以休养生息之恩以致民生蕃阜之盛有以也后世乃多为之法以征其身庸调口赋日增月益又虐用其民而为乡长里正者不胜诛求之苦各萌逃避之意于是版图脱漏人如鸟兽飞走莫测而家以之乏国以之贫矣故胡寅论隋氏之耗不咎杨李而咎独孤后天宝之耗不罪安史而罪杨太真李林甫元和之耗则又归其狱于程异皇甫镈之聚敛焉大抵田亩赋重则人争隐漏以逃赋欲蕃民生者惟薄赋可也李翱有言人知重赋之可以得财而不知轻赋之得财愈多可谓知本矣丁口之徭重则人争隐漏以避役欲增户口者惟轻徭可也马端临有言庸调之征愈增则户口之数愈减可谓通论矣州县果得人以均其赋役户口有不蕃盛者哉丁粮隐漏总论
淮以北土无定亩以一望为顷欺隐田粮律条未之能行也江以南户无实丁以系产为户脱漏户丁律条未之能守也洪武初年甫脱战争人民凋残户一千六十五万有奇口六千五十四万有奇弘治四年承平久矣户口宜蕃且息矣乃户仅九百一十一万视初年减一百五十四万口仅五千三百三十八万视初年减七百一十六万此其故何也宜司国计者知所以处之矣周忱户口论曰或投倚于势豪之门而自幼至长无复粮差或招诱于僧道之途而化缘财物遍游四方冒名为匠则在南京者应天府不知其名在北京者顺天府亦无其籍挈家于舟则四水土洋莫知踪迹冒隐买卖陶然无忧
学庵类稿
　　明食货志户口
古者以民之少多为国之贫富故民物之数登于王府王拜受之所以重民也明太祖籍天下户口置户帖户具书名岁居址编字为勘合州县用印分钤籍帖籍上户部而帖给之民令有司以时清核岁郊祀中书省以户籍陈坛下荐之天毕祭而藏之洪武十四年诏天下编黄册以百十户为一里推丁粮多者十户为长余百户为十甲甲凡十人岁役里长一人甲首一人董一里一甲之事先后以丁多寡为序凡十年一周曰排年在城曰坊近城曰厢在乡曰里里为一册册首总为一图其鳏寡孤独不任役者附十甲后为带管畸零僧道给度牒有田者具编册如民科无田者入畸零册四一上户部布政司府州若县各存一以待会册面装青纸上户部者装黄纸故谓之黄册比十年有司颁定式坊厢里长令人户诸丁口事产悉以实自占上之州县州县官比照原册诸丁口登下其死生事产贸易者从增添过割务不失额户区上中下原定户消乏补以近上者事故户绝补以畸零无则取于邻图册既具州县官检阅更为总册类编填图并各里册上之府府上之布政司司上之户部递为总册类编填图其土官边远里甲编不以式均限年终进呈送南京后湖庋藏之后湖一名元武湖湖之广周遭四十里中数洲断岸千尺庋册库东西向旧设库匠一百一十每一大造增库三十间量加匠四十二人典册胥每二人领匠八人检暴蠹浥每五日过湖暴册十一月十二月正月二月天寒三月飞絮生纒不暴岁委监察御史二人户科给事中一人户部主事四人督监生千二百人清比违误盖慎重至矣户三等曰民曰军曰匠而内地民有儒有医有阴阳军有校尉有力士弓铺兵匠有厨役裁缝马船之类若濒海有盐寺有僧观有道士毕以其业着籍人户以籍为断民父母存若亡而兄弟出分若赘婿乞养子归宗另爨者听异籍惟军匠有清勾以异籍为规避禁不听遇役凭册差拨逃移者勾取复业漏口脱户许自首禁数姓合户附籍荫袭先适长分财产一适庶为后以亲为次奸生子若既立后乃生子与为后者均财产无应后者予女后子不得于所后之亲得白有司别立设老人选年高为众所信服者导民善平乡闾争讼其着籍人户避徭役私徙者为逃户年饥乏食或避兵寇他徙者为流民有故而出比归籍远难达止于外者为附籍上所移民曰移徙又有以罪徙者国初凡逃户移赴本籍成祖令不回者北京为民耕宣德间许有成产者寄籍他不回及顿者充军所在卫所正统时造逃户周知册核其丁粮其流民建文帝招抚复业者英宗令勘名籍编甲互保分属流处里长带管自后递年添设参议参政副使州县判丞抚治流民归原籍者给口粮牛种其附籍正统时老疾致仕事故官离原籍千里者许收附系军匠遇缺伍失班选丁补役系民原籍绝附近拨地补纳税粮其移徙国初尝移浙西苏松嘉湖杭五郡民之无田者四千余户往耕临濠给牛种舟粮以资遣之三年不征其税徐达平沙漠徙北平山后民三万五千八百余户一十九万七千余丁口散处卫府籍为军者给衣粮民给田以耕又以沙漠遗民三万二千八百余户屯田北平府管内之地凡置屯二百五十四开地一千三百四十三顷复徙江南民十四万于凤阳已户部郎中刘九皋言古狭乡之民听迁之宽乡欲地无遗利人无失业也太祖采其议迁山西泽潞民于河北后屡徙浙西及山西民于淮南滁和北平山东河南山东则徙他郡之民于东昌兖州官给以钞赐复又徙直隶浙江诸布政司所属民二万户于京师充仓脚夫成祖核太原平阳泽潞辽沁汾七府州丁多田少及无田之家分其丁口以实北平其罪徙者建文帝命武康伯徐理往北平度地处之明时严逃民之禁顾往往法外宽恤永乐初南阳请捕逃户上曰人情怀土诸郡连岁被守令不能抚绥之逃亡非得已也其勿捕宣宗加意民瘼青州府民奏永乐中岁歉流徙枣强三百余户二十年乞附籍上谓夏原吉曰彼此皆吾土也但得民安而已唐宇文融捡括流民过期不首者谪边州县容庇者抵罪劳扰百姓逃窜愈多其饬有司以此为戒尝与群臣论历代户口以为其盛也本于休息生养其衰也由土木兵戎又言隋文时户口汉以来莫及议者谓当时必有良法抑知有治人无治法隋文勤政节俭足致富庶岂徒以其法哉正统时于谦抚河南山西招抚流民奏免复业者税粮后荆襄寇乱流民以百万计项忠杨璇先后为巡抚下令逐之弗率者戍边暍死疫毙不可称计祭酒周洪谟着流民说略曰东晋时庐松之民流至荆州乃侨置松滋县于荆江之南雍州之民流聚襄阳乃侨置南雍州于襄水之侧此曩代制置流民之道也若听其近者附籍远者设州县以抚之流者皆齐民矣其后流民复集右都御史李宾上其说上命原杰往莅其事招流民十二万三千余户给闲田建郡县以统治之河南巡抚张瑄亦请河南山东山西北直隶各抚辑流民制可时成化十二年也初太祖即位设养济院收无告者月给衣粮又设漏泽园葬贫民天下府州县则立义冢行养老之政富民年八十以上赐爵复下诏优恤经难兵民宪宗复置漏泽园于北京崇文宣武安定东西直阜城各门外收瘗道殣所以恤民者甚至然太祖起穷巷愤贫富不均立之法往往右贫抑富又惩元时豪强凌侮贫弱武断乡曲故命户部籍浙江等九布政司应天十八府州富户万四千三百四十一户以次召见名为量才擢用实务抑损之既移富民实京师太宗选殷实大户附顺天籍充北京富户凡附籍京师者仍应原籍户丁徭役供给目久贫乏逃逸有司移文勾摄如驱战卒携抱幼弱奔走间关官吏需索不胜其苦天顺间诏在京富户事故者不佥补然成化时天下解补富户至京多例不佥补应放免者比放归辄乞食颠毙于路弘治五年顺天逃户始免解每户征银五两七年减为三两正德时南京富户银编入均徭人户嘉靖中革海州原额富户后又察原籍富户逃亡累徭户者减三两为二两其害沿二百余年不改夫户口之登耗视乎年之丰歉时之安危政刑之宽猛赋敛之轻重大致然也然按之尺籍论其世或不尽合所谓黄册祗取应虚文非其实矣有司征税编徭自为一册曰白册若黄册任里胥为之取不谬于旧册而已隆庆时陈堂奏照白册攒造万历八年大造黄册颁式天下然其弊卒未能去按有明户口之数增减不一其可考者洪武弘治万历三朝为详洪武二十六年天下户总一千六十五万二千八百七十口总六千五十四万五千八百一十二至弘治四年户总九百一十一万三千四百四十六口总五千三百二十八万一千一百五十八至万历六年户总一千六十二万一千四百三十六口总六千六十九万二千八百五十六太祖承元乱杀僇流窜不减隋氏之末顾户口极盛其后休养生息乃反不及焉靖难兵起连岁不息长淮以北鞠为茂草其数反增于前后乃又递减至天顺间为最衰成化弘治继盛正德以后又减周忱谓投倚于豪门招诱于异教冒匠冒引舟居四处莫知其踪理或然也


户口部艺文
与尚书仆射谢安书晋王羲之
　羲之为会稽时东土饥荒辄开仓赈贷朝廷赋役　繁重吴会尤甚羲之上疏争之又与安书
顷所陈论每蒙允纳所以令下小得苏息各安其业若不尔此一郡久以蹈东海矣今事之大者未布漕运是也吾意望朝廷可申下定期委之所司勿复催下但当岁终考其殿最长史尤殿命槛车送诣天台三县不举二千石必免或可左降令在疆塞极难之地又自吾到此从事常有四五兼以台司及都水御史行台文符如雨倒错违背不复可知吾又瞑目循常推前取重者及纲纪轻者在五曹主者莅事未尝得十日吏民趋走功费万计卿方任其重可徐寻所言江左平日扬州一良刺史便足统之况以群才而更不理正由为法不一牵制者众思简而易从便足以保守成业仓督监耗盗官米动以万计吾谓诛剪一人其后便断而时意不同近检校诸县无不皆尔余姚近十万斛重敛以资奸吏令国用空乏良可叹也自军兴以来征役及充运死亡叛散不反者众虚耗至此而补代循常所在凋困莫知所出上命所差上道多叛则吏及叛者席卷同去又有常制辄令其家及同伍课捕课捕不禽家及同伍寻复亡叛百姓流亡户口日减其源在此又有百工医寺死亡绝灭家户空尽差代无所上命不绝事起或十年十五年弹举获罪无懈息而无益实事何以堪之谓自今诸死罪原轻者及五岁刑可以充此其减死者可长充兵役五岁者可充杂工医寺皆令移其家以实都邑都邑既实是政之本又可绝其亡叛不移其家逃亡之患复如初耳今除罪而充杂役尽移其家小人愚迷或以为重于杀戮可以绝奸刑名虽轻惩肃实重岂非适时之宜邪
孔季恭羊元保沈昙庆传后论宋书
史臣曰江南之为国盛矣虽南包象浦西括邛山至于外奉贡赋内充府实止于荆扬二州自汉氏以来民户凋耗荆楚四战之地五达之郊井邑残亡万不余一也自元熙十一年马休之外奔至于元嘉末三十有九载兵车勿用民不外劳役宽务简氓庶繁息至余粮栖亩户不夜扃盖东西之极盛也既扬部分析境极江南考之汉域惟丹阳会稽而已自晋氏迁流迄于太元之世百许年中无风尘之警区域之内晏如也及孙恩寇乱歼亡事极自此以至大明之季年踰六纪民户繁育将曩时一矣地广野丰民勤本业一岁或稔则数郡忘饥会土带海傍湖良畴亦数十万顷膏腴上地亩直一金鄠杜之间不能比也荆城跨南楚之富扬部有全吴之沃鱼盐杞梓之利充仞八方丝绵布帛之饶覆衣天下而田家作苦役难利薄岁从务无或一日非农而经税横赋之资养生送死之具莫不咸出于此穰岁粜贱粜贱则稼苦饥年籴贵籴贵则商倍常平之议行于汉世元嘉十三年东土潦浸民命棘矣太祖省费减用开仓廪以振之病而不凶盖此力也大明之末积旱成灾虽敝同往困而救非昔主所以病未半古死已倍之并命比室口减过半若常平之计兴于中年遂切扶患或不至是若笼以平价则官民优议屈当时盖由于此户口人丁论唐杜佑
昔贤云仓廪实知礼节衣食足知荣辱夫子适卫冉子仆曰美哉庶矣既庶矣又何加焉曰富之既富矣又何加焉曰教之故知国足则政康家足则教从反是而理者未之有也夫家足不在于逃税国足不在于重敛若逃税则不土著而人贫重敛则多养羸而国贫不其然乎三代以前井田定赋秦革周制汉因秦法魏晋以降名数虽繁亦有良规可救时弊昔东晋之宅江南也慕容苻姚迭居中土人无定本伤理为深遂有庚戌土断之令财丰俗阜实由于兹其后法制废弛旧弊复起义熙之际重举而行已然之効着在前志隋受周禅得户三百六十万开皇元年平陈又收户五十万洎于大业二年干戈不用唯十八载有户八百九十万矣其时承西魏丧乱周齐分据暴君慢吏赋重役勤人不堪命多依豪室禁网隳紊奸伪尤滋高颎睹流冗之病建输籍之法于是定其名轻其数使人知为浮客被强家收大半之赋为编甿奉公上蒙轻减之征先敷其信后行其令烝庶怀惠奸无所容隋氏资储遍于天下人俗康阜颎之力焉功侔萧葛道亚伊吕近代以来未之有也国家贞观中有户三百万至天宝末百三十余年纔如隋氏之数圣唐之盛迈于西汉约计天下编户合踰元始之间而名籍所少三百余万直以选贤授仕多在艺文才与职乖法因事弊隳循名责实之义阙考言询事之道崇秩之所至美价之所归不无轻薄之曹浮华之位习程典亲簿领谓之浅俗务根本去枝叶因以迂阔风流相尚奔竞相驱职事委于群胥货贿行于公府而至此也自建中初天下编甿一百三十万赖分命黜陟重为按比收入公税增倍其余遂令赋有常规人知定制贪冒之吏莫得生奸狡猾之甿皆被其籍诚适时之令典拯弊之良图而使臣制置各殊或有轻重未一仍属多故兵革荐兴浮冗之辈今则众矣征输之数亦以阙矣旧额既在见人渐艰详今日之宜酌晋隋故事版图可增其倍征缮自减其半赋既均一人知税轻免流离之患益农桑之业安人济用莫过于斯矣古之为理也在于周知人数乃均其事役则庶功以兴国富家足教从化被风齐俗和夫然故灾沴不生悖乱不起所以周官有比闾族党州乡县遂之制维持其政纲纪其人孟冬司徒献民数于王王拜而受之其敬之守之如此之重也及理道乖方版图脱漏人如鸟兽飞走莫制家以之乏国以之贫奸宄渐兴倾覆不悟斯政之大者远者将求理平之道非无其本欤
造帐籍判
户部符下诸州令造帐籍州司以百姓艰辛人未归复请待兵散后造省司不许云人为国本赋在均平户若不知军何取给
　　对　　　　　　　　　　　　宋全节国之彝伦资于版籍傥或废阙是长奸回顷者寰海未宁编户失业枌榆暂别蓬箨无归圣朝提象握符再造区夏矜百姓之流荡废三年之典故且量地出税据丁授田法在画一事宜经久永言州府恤此疲人曾无革弊之规徒徇随时之义昔汉朝仓卒犹或先收今历代升平宁容后造租赋所系不可凭虚豪右主藏须从摭实欲施小惠乱我大猷人有惮于暂劳国遂忘于固本州岛司所见顿昧通途爰扣两端敢申独见
　　对　　　　　　　　　　　　苏倩之四海既清万人求理在乎平均井赋议计师田条闾里之政役辨夫家之名数是分众寡无失重轻必当按彼版图稽其劳逸故三年大比国有彝伦百役小差人其胥怨由是周官克崇于大阅萧相先务于图书瞻言诸州不克致理未能洗旧污之俗开新政之源使怀土知归起邑如市而乃拒省司之命紊军国之经此而可容孰不可忍
书齿判
乙合书生齿之数遂阙法司罪云未及三岁
　　对　　　　　　　　　　　　杨成象秋官联职司人其位克守尔典用承天休所以辨九土之广轮纪万方之众寡生齿之日必载版图弱冠之年将均征赋况阴阳殊气性有刚而有柔男女异伦齿或七而或八以小大斯比生死必登爰稽五刑罪也难离未及三载词之有年
两贯判
甲先有两贯一延州一属鄯州为定甲诉云先属延州
　　对　　　　　　　　　　　　　阙名版图堤防生灵纪纲用收不道是禁奸慝为政之要莫先此途若能守之人无散逸甲关西男子陇水游客从沙塞之荒泽弃田园之故乡先为流民近为编户同狡兔之三穴匪王人之一心或因官迁数奇以建庄以班崇吟越锺仪以幽系思楚编彼乐土歌于归来兰署以鄯州临戎人稀地旷留实边户公利实多割近甸之有余助遐陬之不足依省为定又何可疑若从诉端诈道滋蔓
　　对　　　　　　　　　　　　　王翰淳维不虞塞门多事险其走集虽称有典当其有冲安得无战或逃或死家无康业且人户平分文昌之旧也边郡以实先王之制也甲无一德遂编两贯礼不忘本延州密迩于京毂武以戒严鄯府远邻于河县详其动静徇欲兹深违之则苦从之则乐国有大事在戎为急邦之荣怀阜人斯可益疑其远也不亦宜乎
　　又
人则怀土狐乃首丘然荡析离居罔能定极且甲义殊三徙编贯两乡作可封之比屋名标鄯部寻本枝之百代籍挂延州所以旧里驰诚是混新丰之犬故乡摇思不食武昌之鱼想邑呻吟深嗟变橘瞻阙敬止实慕维桑欲遣三缄终无二见仙台制则方阐长途匹夫之志信难可夺
　　对　　　　　　　　　　　　庾光先国正封略甿编邑闾定要荒之制莫非王土开版图之职司于下人甲惟常流迹齿编庶居先零之地早及戎风近烧当之俗久覃弘化既因流寓终是播迁失延州之故乡隶鄯部之外郡亦犹宰嚭辞宋陶朱去越蓬飘萍转曾何足以少留维桑及梓固不忘于祗载省司既定诚合三缄甲且有词须分二里至若军于关右地阔流沙总六部之兵马当三边之要害戎羯时抄边人屡耸事资捍御安可辄移如或身列荣班苟非规免情有深于怀土人何系于匏瓜扣其两端宜不然矣
移贯判
乙移贯所由以军府州不许诉云今不简点
　　对　　　　　　　　　　　　　阙名桑梓必敬版图是崇先王所以制万国仲父所以居四人农商不迁首尾相援乙里亲走集贯实军府已习金鼓之声诚堪昼夜之战何得不怀吾土将乐他乡虽四海为家孰匪斯人之适然九章作律元止所由之见纵使飞尘既静裔土无虞犹存晁错之实边有虑宣王之薄伐诉无简点深觉词游
户绝判
景身死户绝资财将没官出嫁女请除葬外悉收之叔复请分所由不决仰断
　　对　　　　　　　　　　　　　王说景忝彼齐人生此王土逐什一之利既富家财服畎亩之勤方编户籍既而溘先朝露遂卜佳城远日新封已供葬备昔时余业可议官收相彼薄言将分厚产且弟惟同气女有从人凤兆于飞既归他族鴈行以序自合保家继绝请复于叔兮论财难专于女也以兹丕蔽庶叶其宜
均户口宋苏轼
夫中国之地足以食中国之民有余也而民常病于不足何哉地无变迁而民有聚散聚则争于不足之中而散则弃于有余之外是故天下常有遗利而民用不足昔者二代之制度地以居民民各以其夫家之众寡而受田于官一夫而百亩民不可以多得尺寸之地而地亦不可以多得一介之民故其民均而地有余当周之时四海之内地方千里者九而京师居其一有田百同而为九百万夫之地山陵林麓川泽沟渎城郭宫室涂巷三分去一为六百万夫之地又以上中下田三等而通之以再易为率则王畿之内足以食三百万之众以九州岛言之则是二千七百万夫之地也而计之以下农夫一夫之地而食五人则是万有三千五百万人可以仰给于其中当成康刑措之后其民极盛之时九州岛之籍不过千三万四千有余夫地以十倍而民居其一故谷常有余而地力不耗何者均之有术也自井田废而天下之民转徙无常惟其所乐则聚以成市侧肩蹑踵以争寻常挈妻负子以分升合虽有丰年而民无余蓄一遇水旱则弱者转于沟壑而强者聚为盗贼地非不足而民非加多也盖亦不得均民之术而已夫民之不均其弊有二上之人贱农而贵末忽故而重新则民不均夫民之为农者莫不重迁其坟墓庐舍桑麻果蔬牛羊耒耜皆为子孙百年之计惟其百工技艺游手游食之民然后可以怀轻资而极其所往是故上之人贱农而贵末则农夫释其耒耜而游于四方择其所利而居之其弊一也凡人之情怠于久安而谨于新集水旱之后盗贼之余则莫不轻刑罚薄税敛省力役以怀逋逃之民而其久安而无变者则不肯无故而加恤是故上之人忽故而重新则其民稍稍引去聚于其所重之地以至于众多而不能容其弊二也臣欲去其二弊而开其二利以均斯民昔者圣人之兴作也必因人之情故易为功必因时之势故易为力今欲无故而迁徙安居之民分多而益寡则怨谤之门盗贼之端必起于此未享其利而先被其害臣愚以为民之情莫不怀土而重去惟士大夫出身而仕者狃于迁徙之乐而忘其乡昔汉之制吏二千石皆徙诸陵为今之计可使天下之吏仕至某者皆徙荆襄唐邓许汝陈蔡之间今士大夫无不乐居于此者顾恐独往而不能济彼见其侪类等夷之人莫不在焉则其去惟恐后耳此所谓因人之情夫天下不能岁岁而丰也则必有饥馑流亡之所民方其困急时父子且不能相顾又安知去乡之为戚哉当此之时募其乐徙者而使所过廪之费不甚厚而民乐行此所谓因时之势然此二者皆授其田贷其耕耘之具而缓其租然后可以固其意夫如是天下之民其庶乎有息肩之渐也
自劾不合致人户逃移状一朱熹
右熹昨蒙圣恩畀以郡绂恳辞不获冒昧而来到官未几不胜吏责疾病交作殆不自支即具札子申乞改差宫观差遣侧听累月未蒙敷奏施行熹诚愚昧夙夜靡宁亦欲勉悉疲驽以酬恩遇顾以山野不娴吏道重以凋郡财匮民贫去年上供纲运起发至今粗及其半官吏相承但知竭力催科以给公上庶逃罪责不意属县今秋有旱伤处不惟失于检放加以程督过严遂致人户流移怨谤蠭起虽已遣官慰谕尚恐未能安帖熹窃自惟平生章句腐儒之学虽不适于世用然区区之志亦未尝不以爱人利物为功今乃以是上负使令下负所学积此惭惧疾病侵加诚无心颜可食俸禄欲望钧慈特与敷奏早赐罢免以为远近牧守不勤抚字之戒而熹亦得以杜门省身益求其学之所未至庶几后効以赎前愆不胜幸甚谨具状申尚书省伏候钧旨
　　自劾不合致人户逃移状二
右熹昨缘本军管内今秋有荒旱处不知及早检放而催理旧欠过于严急遂致人户愁怨相率逃移已于十月内具状自劾申尚书省乞赐罢黜以为州县之戒惕息俟命至今两月未奉处分忧惧日积疾病有加职事之间益以荒废谨具状申尚书省乞赐检会前状早赐敷奏施行谨状
按知台州唐仲友第一状前人
　外封
奏为本路诸州人户间有流移去处奏闻事
　内封
奏为台州催税紧急户口流移知台州唐仲友别有不公不法事件臣一面前去审究虚实奏闻事　贴黄
臣窃见本人近蒙进擢而臣踪迹方此孤危较权量力实犯不韪顾以疎贱蒙被误恩实当一路耳目之寄不敢缄默以负使令伏惟眷照力赐主张免致复为小人阴有中害不胜幸甚
具位臣朱　熹
臣今月十六日起离绍兴府白塔院道间遇见台州流民两辈通计四十七人扶老携幼狼狈道途臣问其故皆云本州岛旱伤至重官司催税紧急不免抛离乡里前去逐食臣即量给钱物喻令复业竟不能回各已迤逦西去臣因询究得本州岛日前似此流移户口已多目今方是初秋已致如此窃恐向后愈见数多除已行下本州岛约朿令其存抚见在人户毋致复有流移外臣续访闻知台州唐仲友催督税租委是刻急多差官吏在县追呼属邑奉承转相促迫急于星火民不聊生又闻本官在任多有不公不法事件众口讙哗殊骇闻听臣今一面躬亲前去审究虚实别具闻奏乞赐究治外所有上项事理须至先次奏闻者
右谨录奏闻伏候勅旨
与赵帅书前人
窃见使司行下委两邻附籍事官司尝已施行但此事初议只委乡官劝谕人户自来附籍盖不欲使吏与其间恐有烦扰虽有不愿请米者亦不之强但欲请米者非已附籍不给即其人利害切已附与不附皆须自任其责行之既久人渐相信今忽有此指挥即自此之后生子得米之人可以安坐不问而归其责于邻人邻人不得米者顾乃代之任责而又无罪赏以督其后又况一甲之内除怀孕家外尚有四家今却只取两家为邻若在街市人家齐整去处犹可责之两畔切邻不容推托若在乡村人烟星散去处即或前或后或左或右或疎或密必是互相推托不肯为任此责其生子得米之人既不干预却使无利害之人任无罪赏之事而四家之中又无正定主名万一无人及时申附直至生子之后其家或欲杀弃即通同盖庇不复申举或欲请米即须论诉邻人以为不申附之罪乡官既难受理根究其势必烦有司追证搔扰其害不细不知及今尚可回否若得且令乡官依旧劝谕人户自行附籍而委措置官者察附籍者之殿最取其尤怠慢者申县改差而稍加沮辱以警其余亦足以革旧弊广恩意如其不然即须严立罪赏而使甲内四家同任其责如有怀孕五月之家即四邻先取本家申乞附籍文状仍说愿与不愿请米四邻连名签押状内公共指定专委两邻某人某人传送取附籍乡官批回付本家收照候生子讫再取四邻保明缴连元批赴收支乡官请米其不愿请米人亦须四邻具状缴连元批保明不曾杀弃关报注籍如此乃可关防推托遗滞词诉搔扰之弊然既如此即事体规模顿异前日而将来亦恐终不免于烦扰更乞详酌其宜计其利害之实而行之也大抵此事从初商量非不知如此措置决是不能周遍然所恃者既无烦扰之弊而劝谕恩意有以感动之则赈给之惠虽不能周而阴受生活之赐者自将不胜其众耳若以此为不广而欲其速得周遍则决非劝谕之所可及势须一切以文法禁令驱迫然后可成如此非不美观然恐官司徒有文移而无事实民间徒被搔扰而无恩惠非前日所为思虑措画之本意也不审高明以为如何熹上覆
　近日仓司所行全是文具委官散牓编排甲户置　立粉壁处处纷然而实无一文一粒及于生子之　家愚意此可以为戒而不可学也
晓谕逃移民户前人
检会赵知军任内访闻本军三县贫民年糓稍不登熟往往舍坟墓离乡井转移之他者非其本心逃移未出境而豪右请佃之状已至县司其弊多端或止押状而无户帖或逃移因而冒耕者或计会乡司作逃移多年而免科例者或有户帖而官无簿者或免科例限满而诡名冒请者或有强占而人不可谁何者所有都分之内递兼容蔽遂至租税皆无稽考及其陈状归业乡司邀阻及上户强占百般沮难淹留岁月无以自明又复弃之而去深可矜恤已散榜管下县分元给晓谕切虑文榜沉匿合行再给文榜晓谕
右今印榜晓示逃移民户具状赴使军陈诉切待追人根究施行各令知悉


户口部纪事
周语宣王既丧南国之师乃料民于太原仲山父谏曰民不可料也夫古者不料民而知其少多司民协孤终司商协名姓司徒协旅司寇协奸牧协职工协革场协入廪协出是则少多死生出入往来者皆可知也于是乎又审之以事王治农于藉搜于农隙耨获亦于藉狝于既烝狩于毕时是皆习民数者也又何料焉不谓其少而大料之是示少而恶事也临政示少诸侯避之治民恶事无以赋令且无故而料民天之所恶也害于政而妨于后嗣王卒料之及幽王乃废灭
晋语赵简子使尹铎为晋阳请曰以为茧丝乎抑为保障乎简子曰保障哉尹铎损其户数
史记秦始皇纪二十八年徙黔首三万户琅邪台下三十六年迁北河榆中三万家
汉书高祖纪萧何发关中老弱未傅者悉诣军注汉仪注云民年二十三为正一岁为卫士一岁为材官骑士习射御骑驰战陈又曰年五十六衰老乃得免为庶民就田里今老弱未尝傅者皆发之未二十三为弱过五十六为老
娄苟传敬齐人也汉高帝赐姓刘氏封为关内侯使往匈奴来言陛下虽都关中实少人北近胡寇东有六国强族一日有变陛下亦未得安枕而卧也臣愿陛下徙齐诸田楚昭屈景燕赵韩魏后及豪杰名家且实关中无事可以备胡诸侯有变亦足率以东伐此强本弱末之术也上曰善乃使刘敬徙所言关中十余万口
史记主父偃传偃为谒者说上曰茂陵初立天下豪杰并兼之家乱众之民皆可徙茂陵内实京师外销奸猾
汉书循吏传王成不知何郡人也为胶东相治甚有声宣帝最先褒之地节三年下诏曰盖闻有功不赏有罪不诛虽唐虞不能以化天下今胶东相成劳来不怠流民自占八万余口治有异等之效其赐成爵关内侯秩中二千石未及征用会病卒官后诏使丞相御史问郡国上计长吏守丞以政令得失或对言前胶东相成伪自增加以蒙显赏是后俗吏多为虚名云
后汉书陈寔传寔除太丘长修德清静百姓以安邻县人户归附者寔辄训导譬解发遣各令还本司官行部
循吏传童恢除不其令比县流人归化徙居二万余户
三国魏志武帝纪初平三年夏追黄巾至济北乞降冬受降卒三十余万男女百余万口
册府元龟后汉献帝建安十六年曹公西征初自天子西迁雒阳人民单尽其后锺繇以侍中守司隶校尉持节督关中诸军繇徙关中民又招纳亡叛以充之数年间民户稍实曹公征关中得以为资十八年曹公恐江滨郡县为吴所略征令内移民转相惊自庐江九江蕲春广陵户十余万皆东渡江江西遂虚合肥以南惟有皖城二十年曹公征张鲁鲁降雍州刺史张既说曹公拔汉中民数万户以实长安及三辅
晋书宣帝纪魏太和元年边郡新附多无户名魏朝欲加隐实属帝朝于京师天子访之于帝帝对曰贼以密网束下故下弃之宜弘以大纲则自然安乐刘琨传琨为并州刺史人士奔迸者多归于琨琨善于怀抚而短于控御一日之中虽归者数千去者亦以相继
石勒载记晋刘琨司马温峤西讨山胡勒将逯明要之败峤于潞城勒以幽冀渐平始下州郡阅实人户太山太守徐龛叛降于勒石季龙及张敬张宾左右司马张屈六程遐文武等一百二十九人上疏请以河内魏汲顿丘平原清河巨鹿常山中山长乐乐平十一郡并前赵国广平阳平章武渤海河间上党定襄范阳渔阳武邑燕国乐陵十三郡合二十四郡户二十九万为赵国封内又石生攻刘曜河内太守尹平于新安斩之克垒壁十余降掠五千余户而归自是以右常侍霍皓为劝课大夫与典农使者朱表典劝都尉陆充等循行州郡核定户籍
石季龙载记季龙伐段辽战于密云获其母妻斩级三千辽单马窜险遣子乞特真送表及名马季龙纳之乃迁其户二万余于雍司兖豫四州之地
苻坚载记坚攻邺之入邺宫阅其名籍凡郡百五十七县一千五百七十九户二百四十五万八千九百六十九口九百九十八万七千九百三十五诸州郡牧守及六夷渠帅尽降于坚坚自邺如枋头徙关东豪杰及诸杂夷十万户于关中徙陈留东阿万户以实青州
姚苌载记苌以太元九年自称秦王时慕容与苻坚相攻坚先徙晋人李祥等数千户于敷陆至是降于苌北地新平安定羌胡降者十余万户太元十一年苌僭即帝位于长安徙安定五千余户于长安慕容垂载记垂以太元十一年僭即位翟辽子钊攻逼邺城慕容农击定之垂引师伐钊于滑台次于黎阳津钊妻子率数百骑北趣白鹿山农追击尽擒其众钊单骑奔长子钊所统七郡户三万八千皆安堵如故徙徐州流人七千余户于黎阳
册府元龟慕容众党率众三万伐高句骊袭其新城南苏皆克之散其积聚徙其五千余户于辽西宋书高祖纪高祖为晋侍中加录尚书进太傅时民居未一表曰臣闻先王制治九土攸序分境画疆各安其居在昔盛世人无迁业故井田之制三代以隆秦革斯政汉遂不改富强兼并于是为弊然九服弗扰所托成旧在汉西京大迁田景之族以实关中即以三辅为乡闾不复系之于齐楚自永嘉播越爰托淮海朝有匡复之算民复思本之心经略之图日不暇给是以宁民绥治犹有未遑及至大司马桓温以民无定本伤治为深庚戌土断以一其业于时财阜国丰实由于此自兹迄今弥历年载画一之制渐用颓弛杂居流寓闾伍弗修王化所以未纯民瘼所以犹在臣荷重任耻责实深自非改调解张无以济治夫人情滞常难与虑始所谓父母之邦以为桑梓者诚以生焉终焉敬爱所托耳今所居累世坟垄成行敬恭之诚岂不与事而至请准庚戌土断之科庶子本所弘稍与事着然后率之以仁义鼓之以威武超大江而跨黄河抚九州岛而复旧土则恋本之志乃速由于当年在始暂勤要终所以能易伏惟陛下垂矜万民怜其所失永怀鸿鴈之诗思隆中兴之业既委臣以国重期臣以宁济若所启合允请付外施行于是依界土断唯徐兖青三州居晋陵者不在断例诸流寓郡县多被并省
文献通考宋孝武大明中王敬弘言人值苛政岂可称言至今逃窜求免胎孕不育乃避罪宪实亦由兹北齐书宋世良传世良字符友广平人年十五便有胆气应募从军北讨屡有战功寻为殿中侍御史诣河北括户大获浮惰还见汲郡城旁多骸骨移书州郡令悉收瘗其夜甘雨滂沱还孝庄劳之曰知卿所括得丁倍于本帐若官人皆如此用心便是更出一天下也
尔朱之乱政移臣下分为东西权臣擅命战争不息人户流离
北齐书神武纪魏帝诏以神武为相国武定二年十一月神武讨山胡破平之俘获一万余户口分配诸州
隋书裴蕴传蕴迁民部侍郎于时犹承高祖和平之后禁网疎阔户口多漏或年及成丁犹诈为小未至于老已免租赋蕴历为刺史素知其情因是条奏皆令貌阅若一人不实则官司解职乡正里长皆远流配
唐书卢承庆传承庆擢考功员外郎累迁民部侍郎帝问历代户版承庆叙夏商至周隋增损曲折引据该详帝嗟赏
崔善为传善为为陕州刺史时议户猥地狭者徙宽乡善为奏畿内户众而丁壮悉籍府兵若听徙皆在关东虚近实远非经通计
文献通考唐李峤上言天下流散非一宜令御史督察设禁令以防之垂恩德以抚之施权衡以御之为制限以一之
唐书苏传徙同州刺史时十道使括天下亡户初不立籍人畏搜括即流入比县旁州更相廋蔽请罢十道使专责州县豫立簿注天下同日阅正尽一月止使柅奸匿岁一括实检制租调以免劳弊山堂肆考宇文融为劝农使奏令新附客户免六年赋调
唐书崔瓘传瓘累官至澧州刺史不为烦苛人便安之流亡还归居二年增户数万
</div>
    <div class="pagination">
<a href="食货典户口部_page34.html">上一页</a><span>...</span><a href="食货典户口部_page30.html">30</a><a href="食货典户口部_page31.html">31</a><a href="食货典户口部_page32.html">32</a><a href="食货典户口部_page33.html">33</a><a href="食货典户口部_page34.html">34</a><span class="current-page">35</span><a href="食货典户口部_page36.html">36</a><a href="食货典户口部_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
