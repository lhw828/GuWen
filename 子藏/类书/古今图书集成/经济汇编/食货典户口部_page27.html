<!DOCTYPE html>
<html>
<head>
    <meta charset="UTF-8">
    <title>食货典户口部 - 第 27 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>食货典户口部 - 第 27 页/共 36 页</h1>
    <div class="content">宣宗兴定元年命招逃亡户口
按金史宣宗本纪不载　按食货志卫绍王之时军旅不息宣宗立而南迁死徙之余所在为虚戾户口日耗军费日急赋敛繁重皆仰给于河南民不堪命率弃庐田相继亡去乃屡降诏招复业者免其岁之租然以国用乏竭逃者之租皆令居者代出以故多不敢还兴定元年十二月宣宗欲悬赏募人捕亡已而复虑骚动遂命依已降诏书已免债逋更招一月违而不来者然后捕获治罪而以所遗地赐人兴定四年省臣奏招亡户
按金史宣宗本纪不载　按食货志四年省臣奏河南以岁饥而赋役不息所亡户令有司招之至明年三月不复业者论如律时河壖为疆烽鞞屡警故集庆军节度使温迪罕达言亳州户旧六万自南迁以来不胜调发相继逃去所存者曾无十一砀山下邑野无居民矣


户口部汇考七
元
太祖十五年东平严实籍所部诸州户三十万来归按元史太祖本纪十五年夏五月东平严实籍彰德大名磁洺恩博滑浚等州户三十万来归　按严实传宋以实为济南治中庚辰三月金河南军攻彰德实知宋不足恃七月谒太师木华黎于军门挈所部彰德大名磁洺恩博滑浚等州户三十万来归木华黎承制拜实金紫光禄大夫行尚书省事
二十一年诏封功臣户口为食邑
按元史太祖本纪不载　按孛鲁传丙戌夏诏封功臣户口为食邑曰十投下孛鲁居其首
太宗元年始定算赋河北汉民以户西域人以丁按元史太宗本纪元年八月己未命河北汉民以户计出赋调耶律楚材主之西域人以丁计出赋调麻合没的滑剌西迷主之
按续文献通考元年始定算赋中原以户西域以丁五年括中州户得户七十三万余
按元史太宗本纪五年秋八月以阿同葛等充宣差勘事官括中州户得户七十三万余
七年诏籍民户
按元史太宗本纪不载　按谭澄传澄为交城令岁乙未籍民户有司多以浮客占籍及征赋逃窜殆尽官为称贷积息数倍民无以偿澄入觐因中书耶律楚材面陈其害太宗恻然为免其逋其私负者年虽多息取倍而止亡民能归者复三年诏下公私便之按续文献通考七年乙未下诏籍民自燕京顺天等三十六路户八十七万三千七百八十一口四百七十五万四千九百七十五
八年复括中州户口得续户一百一十余万诏以民户奉太后并分赐诸王贵戚又令诸路验民户成丁之数
按元史太宗本纪八年丙申夏六月复括中州户口得续户一百一十余万秋七月诏以真定民户奉太后汤沐中原诸州民户分赐诸王贵戚
按续文献通考丙申年令诸路验民户成丁之数无丁岁科粟一石驱丁五升新户丁驱各半之老幼不与
定宗二年八月诏蒙古人户每百以一名充拔都鲁冬十月括人户
按元史定宗本纪云云
宪宗元年夏六月命皇弟忽必烈领治蒙古汉地民户又诏诸王不得擅招民户
按元史宪宗本纪云云
二年籍汉地民户凡业儒者即不同编户着为令按元史宪宗本纪二年壬子籍汉地民户　按张德辉传德辉冀宁交城人金亡北渡史天泽开府真定辟为经历官岁壬子德辉与元裕北觐因启累朝有旨蠲儒户兵赋乞令有司遵行从之
按续文献通考宪宗壬子岁料民丁夫中原凡业儒者试通一经即不同编户着为令儒人免丁此马正卿始之也　时朝廷初料民令敢隐实者诛籍其家董文炳为藁城令使民聚而为居少为户数由是赋敛大减
三年春正月遣必阇别儿哥括斡罗思户口
按元史宪宗本纪云云
八年二月遣参知政事刘太平括兴元户口
按元史宪宗本纪云云
世祖年料户口总数
按元史世祖本纪不载　按续文献通考世祖时总户口数户一千一百六十三万三千二百八十一口五千三百六十五万四千三百三十七
中统二年括漏籍户核实新增户口命刘整招怀民户又以种田户隶兵籍是岁天下户一百四十一万有奇
按元史世祖本纪中统二年六月癸巳括漏籍老幼等户协济编户赋税秋七月癸亥招河南漏籍户五百命付之有司八月己酉核实新增户口措置诸路转输法命刘整招怀夔府嘉定等处民户冬十月庚寅朔诏凤翔府种田户隶平阳兵籍是岁天下户一百四十一万八千四百九十有九　按刘整传整先世京兆樊川人徙邓州金乱入宋知泸州军州事中统二年夏整籍泸州十五郡户三十万入附世祖嘉其来授夔府行省兼安抚使
中统三年命银冶户屯田户输赋州县匠户仍为军又括诸路户丁为兵诏核实逃户以定赏罚是岁天下户一百四十七万有奇
按元史世祖本纪三年春正月庚午命银冶户七百河南屯田户一百四十赋税输之州县命匠户为军者仍为军三月己未括木速蛮畏吾儿也里可温荅失蛮等户丁为兵庚申招北京鹰坊等户丁为兵五月甲申诏核实逃户输纳丝银税租户口增者赏之隐匿者罪之逃民苟免差税重加之罪是岁天下户一百四十七万六千一百四十六
中统四年以漏籍户起冶
按元史世祖本纪四年夏四月庚戌朔以漏籍户一万一千八百附籍户四千三百于各处起冶岁课铁四百八十万七千斤是岁天下户一百五十七万九千一百一十
至元元年户一百五十八万有奇攸忙兀带坐匿户罢职
按元史世祖本纪至元元年户一百五十八万八千一百九十五
按续文献通考至元元年太原路总管攸忙兀带坐匿户罢职为民
至元二年三月设诸路行省改并州郡户口是岁户一百五十九万有奇
按元史世祖本纪二年五月丁卯诏诸路州府若自古名郡户数繁庶且当冲要者不须改并其户不满千者可并则并之各投下者并入所隶州城其散府州郡户少者不须更设录事司及司候司附郭县止令州府官兼领括诸路未占籍户任差职者以闻是岁户一百五十九万七千六百一
至元三年令避乱民与新民还本籍及归州县又立窵户逃户纳税之法是岁天下户一百六十万有奇按元史世祖本纪三年秋七月己未诏令西夏避乱之民还本籍成都新民为豪家所庇者皆归之州县是岁天下户一百六十万九千九百三
按续文献通考三年诏窵户种田他所者其丁税于附籍之郡验丁而科漫散之户逃于河南等路者依见居民户纳税
至元四年以户丁多寡派出为军又发未占籍户修治栈道是岁天下户一百六十四万有奇
按元史世祖本纪四年春正月癸丑佥蒙古军户二丁三丁者出一人为军四丁五丁者二人六丁七丁者三人秋七月戊戌发巩昌凤翔京兆等处未占籍户一千修治四川山路桥梁栈道是岁天下户一百六十四万四千三十
至元五年以屯田户充军漏籍户淘金是岁天下户一百六十五万有奇
按元史世祖本纪五年闰月戊午以陈亳颍蔡等处屯田户充军令益都漏籍户四千淘金登州栖霞县每户输金岁四钱是岁天下户一百六十五万二百八十六
至元六年免单丁贫乏军士为民是岁天下户一百六十八万有奇
按元史世祖本纪六年二月丁酉免单丁贫乏军士一千九百余户为民六月壬午免益都新签军单丁者千六百二十一入为民是岁天下户一百六十八万四千一百五十七
至元七年括户口阅实诸路炮手户敕僧道占籍为民徙怀孟新民居河西又诏籍民增户是岁天下户一百九十二万有奇
按元史世祖本纪七年五月丙辰括天下户秋七月乙丑阅实诸路炮手户九月庚子敕僧道也里可温有家室不持戒律者占籍为民丙寅括河西户口十二月戊戌徙怀孟新民千八百余户居河西是岁天下户一百九十二万九千四百四十九　按阿合马传七年正月立尚书省以阿合马平章尚书省事五月尚书省奏括天下户口既而御史台言所在捕蝗百姓劳扰括户事宜少缓遂止
按续文献通考七年诏籍民增户三十余万
至元八年命阅实户口
按元史世祖本纪八年春正月己卯中书省臣言前有旨令臣与枢密院御史台议河南行省阿里伯等所置南阳等处屯田臣等以为凡屯田人户皆内地中产之民远徙失业宜还之本籍其南京南阳归德等民赋自今悉折输米粮贮于便近地以给襄阳军食前所屯田阿里伯自以无效引伏宜令州郡募民耕佃从之又敕前筑都城徙居民三百八十二户计其直偿之三月己丑命尚书省阅实天下户口颁条画谕天下是岁天下户一百九十四万六千二百七十　按阿合马传八年尚书省再以阅实户口事奏条画诏谕天下
至元九年拘括诸路漏籍户以东平府民复为东平路禁罢拘括逃民高丽界又分阅诸处探马赤奴户名籍是岁天下户一百九十五万有奇
按元史世祖本纪九年秋七月丁巳拘括开元东京等路诸漏籍户十二月丁亥以东平府民五万余户复为东平路辛丑诸王忽剌出拘括逃民高丽界中高丽达鲁花赤上其事诏高丽之民犹未安集禁罢之是岁天下户一百九十五万五千八百八十按续文献通考九年诏分阅大都京兆等处探马赤奴户名籍
至元十年罢括诸色户
按元史世祖本纪十年十二月壬戌大司农司请罢西夏世官括诸色户从之是岁天下户一百九十六万二千七百九十五
至元十一年天下户一百九十六万七千八百九十八
按元史世祖本纪云云
至元十二年徙置新民括阑遗人口宋诸州府使俱率众来降是岁天下户四百七十六万有奇
按元史世祖本纪十二年春正月乙亥徙襄阳新民七百户于河北二月乙丑宋福州团练使知特摩道事农士贵率知那寡州农天成知阿吉州农昌成知上林州农道贤州县三十有七户十万诣云南行中书省请降三月庚辰宋知宁国府颜绍卿以城降江东路得府二州五军二县四十三户八十三万一千八百五十二口一百九十一万九千一百六甲申于中兴路置怀远灵武二县分处新民四千八百余户丙申侧布蕃官税昔确州蕃官庄寮男车甲等率四十三族户五千一百六十诣四川行枢密院来附夏四月丁卯括诸寺阑遗人口五月辛巳宋知辰州吕文兴黄仙洞行隋州事傅安国仙人寨行均州事徐鼎知沅州文用圭知靖州康玉知房州李鉴等皆以城降荆南湖北路凡得府三州十一军四县五十七户八十万三千四百一十五口一百一十四万三千八百六十十一月己卯宋江西转运使知府刘盘以城降都元帅府檄谕江西诸郡相继归附得府州六军四县五十六户一百五万一千八百二十九口二百七万六千四百是岁天下户四百七十六万四千七十七
至元十三年诸州郡降附户口之数诏按阅版图尽仰收拾又听流寓民还家籍有艺业者为工匠户按元史世祖本纪十三年春正月湖南州郡相继悉降得府一州六军二县四十户五十六万一千一百一十二口百五十三万七千七百四十己丑中书省臣言赋民旧籍已有定额至元七年新括协济合并户为数凡二十万五十一百八十二月辛丑两浙路得府八州六军一县八十一户二百九十八万三千六百七十二口五百六十九万二千六百五十丁未诏宋奉表降附户口版籍尽仰收拾戊午淮西路得府二州六军四县三十四户五十一万三千八百二十七口一百二万一千三百四十九秋七月丙申淮安宝应民流寓邳州者万余口听还其家丙辰淮东路得州十六县三十三户五十四万二千六百二十四口一百八万三千二百一十七九月辛酉江淮及浙东西湖南北等路得府三十七州一百二十八关一监一县七百三十三户九百三十七万四百七十二口千九百七十二万一千一十五　按张惠传惠迁中书左丞进右丞十三年春宋降伯颜命惠与参知政事阿剌罕等入城按阅府库版籍籍江南民为工匠凡三十万户惠选有艺业者仅十余万户余悉奏还为民
按续文献通考十三年平宋全有版图
至元十四年宋农士贵李惟屏岑从毅等及西番长阿立丁寗占等俱以所属户来附
按元史世祖本纪十四年夏四月甲子宋特摩道将军农士贵知安平州李惟屏知来安州岑从毅等以所属州县溪洞百四十七户二十五万六千来附五月癸卯西番长阿立丁寗占等三十一族来附得户四万七百
至元十六年以诸州新附户于溆州等处治道立驿以所招诸寨籍户定赋租立站递设卫送军又拘括户数得西南八番罗氏等国来附户十万有奇按元史世祖本纪十六年六月癸巳诏以高州荺连州腾川县新附户于溆州等处治道立驿云南都元帅爱鲁纳速剌丁招降西南诸国爱鲁将兵分定亦乞不薛纳速剌丁将大理军抵金齿蒲骠曲蜡缅国界内招忙木巨木秃等寨三百籍户十一万二百诏定赋租立站递设卫送军庚子拘括河西西番阑遗户秋七月癸酉西南八番罗氏等国来附洞寨凡千六百二十有六户凡十万一千一百六十有八十一月戊辰诏谕四川宣慰司括军民户数
至元十七年括户丁割军民户耕种及隶新置司谪杖萧简等擅招阑遗户又增置站户并敕窜名匠户及军户贫乏者复还民籍
按元史世祖本纪十七年五月癸丑括沙州户丁定常赋其富户余田令所戍汉军耕种秋七月丁卯割建康民二万户种稻岁输酿米三万石官为运至京师八月庚午朔萧简等十人历河南五路擅招阑遗户事觉谪其为首者从军自效余皆杖之冬十月辛巳立营田提举司从五品俾置司柳林割诸色户千三百五十五隶之官给牛种农具十二月甲申甘州增置站户诏于诸王户籍内签之乙酉敕民避役窜名匠户者复为民
按续文献通考十七年三月敕军户贫乏者还民籍至元十八年括户口放乞赤所招猎户为民赐贵赤合八儿秃所招户俾自领之又籍西川户并赐塔剌海籍没户
按元史世祖本纪十八年五月壬戌诏括契丹户六月丁亥放乞赤所招猎户七千为民秋七月庚戌赐贵赤合八儿秃所招和真滁等户二千八百二十俾自领之闰月丁巳括江南户口壬戌括不阑奚人口冬十月庚申籍西川户十二月乙卯赐塔剌海籍没户五十
至元十九年拨信州民户隶柏木儿赐诸塔剌海籍没户收晃兀儿塔海民匠户入官籍福建户及云南新附户又以四川民户少令议减所设官府
按元史世祖本纪十九年春正月丁卯拨信州民四百八户隶诸王柏木儿二月庚子赐诸王塔剌海籍没五十户愿受十二户壬寅收晃兀儿塔海民匠九百五十三户入官戊午籍福建户数九月己巳籍云南新附户自兀良合带镇云南凡八籍民户四籍民田民以为病至是令已籍者勿动新附者籍之冬十月庚戌以四川民仅十二万户所设官府二百五十余令四川行省议减之
至元二十年赐阿秃民千户以所罢淮南淘金司户还民籍诸王只必帖木儿请括民户不许又令民户复业免其五年科役并禁没人口为奴及黥其面者按元史世祖本纪二十年二月戊子赐驸马阿秃江南民千户秋七月丁卯罢淮南淘金司以其户还民籍冬十月癸卯诸王只必帖木儿请括阅常德府分地民户不许十一月戊辰徙甘肃沙州民户复业戊寅禁没人口为奴及黥其面者　按崔彧传彧字文卿至元二十年以刑部尚书上疏言时政十八事十一曰内地百姓流移江南避赋役者已十五万户去家就旅岂人之情赋重政繁驱之致此乞特降诏旨招集复业免其后来五年科役其余积欠并蠲事产即日给还民官满替以户口增耗为黜陟其徙江南不归者与土著一例当役疏奏即日命中书行其数事余命与御史大夫玉昔帖木儿议行之
至元二十一年纵令匠户无艺业者为民括四川民户又八忽带征黄华回进人口
按元史世祖本纪二十一年五月乙丑阿鲁忽奴言曩于江南民户中拨匠户三十万其无艺业者多今已选定诸色工匠余十九万九百余户宜纵令为民从之闰月己卯命总帅汪惟正括四川民户壬午蒙古侍卫亲军都指挥使八忽带征黄华回进人口百七十一
至元二十二年得诸州盗及酋长降户以民户拨赐尝从征者及皇太子与驸马又以所籍户归有司为民
按元史世祖本纪二十二年二月辛亥广东宣慰使月的迷失讨潮惠二州盗郭逄贵等四十五寨皆平降民万余户军三千六百一十人壬戌赐合剌失都儿新附民五千户合剌赤阿速阿塔赤昔宝赤贵由赤等尝从征者亦皆赐之以民八十户赐皇太子己巳拨民二万七千户与驸马唆郎哥九月癸巳降西崖门酋长阿者等百余户十一月己丑籍重庆府不花家人百二十三户为民　按张立道传立道为临安广西道宣抚使兼管军招讨使二十二年籍两江农士贵岑从毅利瓦伊屏所部户二十五万有奇以其籍归有司
至元二十三年六月庚申甘肃新招贫民百一十八户敕廪给之
按元史世祖本纪云云
至元二十四年五月壬寅括江南诸路匠户
按元史世祖本纪云云
至元二十五年罢淘金户复罢陆运夫为民
按元史世祖本纪二十五年九月乙未罢檀州淘金户冬十月庚午陆运夫万三千户复罢为民
至元二十六年籍户口括无籍民及人奴为良户又得诸洞蛮归附户四千七百余
按元史世祖本纪二十六年二月辛亥朔诏籍江南户口凡北方诸色人寓居者亦就籍之五月己亥尚书省臣言括大同平阳太原无籍民及人奴为良户略见成效益都济南诸道亦宜如之六月甲戌西南夷中下烂土等处洞长忽带等以洞三百寨百一十来归得户三千余秋七月甲申四川山齐蛮民四寨五百五十户内附闰十月丙戌西南夷生番心等八族计千二百六十户内附庚寅诏籍江南及四川户口
至元二十七年令高丽民还籍括河闲户口及天下阴阳户口又诸蛮洞以户内附是岁籍民得户一千一百八十四万有奇
按元史世祖本纪二十七年春正月丁卯高丽国王王睶言臣昔宿卫京师遭林衍之叛国内大乱高丽民居大同者皆籍之臣愿复以还高丽为民从之二月辛巳括河闲昔宝赤户口五月庚午括天下阴阳户口六月甲戌桑州总管黄布蓬那州长罗光寨安郡州长闭光过率蛮民万余户内附冬十月乙酉门答占自行御史台入觐梁洞梁宫朝吴曲洞吴汤暖等凡二十洞以二千余户内附
按续文献通考二十七年诏籍民得户一千一百八十四万八百有奇于是南北之户总书于策者一千三百一十九万六千二百有六口五千八百八十三万四千七百一十有一而山泽溪洞之民不与焉至元二十八年户部上天下户口数
按元史世祖本纪二十八年十二月辛卯户部上天下户数内郡百九十九万九千四百四十四江淮四川一千一百四十三万八百七十八口五千九百八十四万八千九百六十四游食者四十二万九千一百一十八
至元二十九年诏以招附诸蛮民洞寨及无籍民户各就所隶安集复业又令诸路户口种粟麦及备车马
按元史世祖本纪二十九年春正月丙辰播州洞蛮因籍户怀疑窜匿降诏招集之二月庚午斡罗思招附桑州生猫罗甸国古州等峒酋长三十一所部民十二万九千三百二十六户诣阙贡献庚辰牙亦迷失招无籍民千四百三十六户请隶东宫诏命之耕田辛巳从枢密院臣暗伯等请就襄阳给曲先塔林合剌鲁六百三十七户田器种粟俾耕而食六月壬申铁旗城后察昔折乙烈率其族类部曲三千余户来附壬午敕以海南新附四州洞寨五百一十九民二万余户置会同定安二县隶琼州九月癸酉宁夏户口繁多而土田半艺红花诏令尽种谷麦以补民食冬十月己酉枢密院臣言六卫内领汉军万户见存者六千户拨分为三力足以备车马者二千五百户每甲令备马十五匹牛车二辆力足以备车者五百户每甲令备牛车三辆其三千户惟习战斗不他役之六千户外则供他役庶能各勤乃事而兵亦精锐诏施行之
按续文献通考二十九年正月初江南福建诸路连岁盗起居民多入山谷自保时群贼以次就平江南左高兴言乞招谕复业诏从之八月江淮行省言近朝廷遣白絜矩来与沙不丁议令发兼并户偕宋宗族赴京人心必至动摇江南之民方患增课料民括马之苦宜俟他日行之从之
至元三十年令放良漏籍等户屯田增立总管府给户口之为长者是岁天下户一千四百万有奇按元史世祖本纪三十年八月丙戌令放良漏籍等户屯田十一月戊辰以金齿木朵甸户口增立下路总管府给其为长者是岁天下户一千四百万二千七百六十
至元三十一年成宗即位核实八番新附户减所设官员
按元史成宗本纪三十一年夏四月甲午即皇帝位秋七月戊辰减八番等处所设官二百一十六员八番称新附九十万户设官四百二十四员及遣官核实止十六万五千余户故减之
成宗元贞元年升降州县以户为差又徙御匠户罢淘金户及检劾富强避役之户
按元史成宗本纪元贞元年五月庚辰升江南平阳等县为州以户为差户至四万五万者为下州五万至十万者为中州下州官五员中州六员凡为中州者二十八下州者十五又以户不及额降连州路为连州秋七月乙亥徙甘凉御匠五百余户于襄阳九月乙卯罢四川淘金户四千还其元籍十一月戊戌诏江淛行省括隐漏官田及检劾富强避役之户元贞二年括渐丁以充行伍命札剌而忽都虎所部户与民均役又诏亦都护括流散户
按元史成宗本纪二年二月丙午括蒙古户渐丁以充行伍庚申命札剌而忽都虎所部户居于奉圣云州者与民均供徭役三月壬辰诏驸马亦都护括流散畏吾而户
大德元年十二月壬申徙乃颜民户于内地
</div>
    <div class="pagination">
<a href="食货典户口部_page26.html">上一页</a><span>...</span><a href="食货典户口部_page22.html">22</a><a href="食货典户口部_page23.html">23</a><a href="食货典户口部_page24.html">24</a><a href="食货典户口部_page25.html">25</a><a href="食货典户口部_page26.html">26</a><span class="current-page">27</span><a href="食货典户口部_page28.html">28</a><a href="食货典户口部_page29.html">29</a><a href="食货典户口部_page30.html">30</a><a href="食货典户口部_page31.html">31</a><a href="食货典户口部_page32.html">32</a><span>...</span><a href="食货典户口部_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
