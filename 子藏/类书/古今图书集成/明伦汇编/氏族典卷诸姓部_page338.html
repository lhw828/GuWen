<!DOCTYPE html>
<html>
 <head>
  <meta charset="utf-8"/>
  <title>
   氏族典卷诸姓部 - 第 338 页/共 899 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   氏族典卷诸姓部 - 第 338 页/共 899 页
  </h1>
  <div class="content">
   张献忠
按明外史张献忠传献忠延安卫柳树涧人也崇祯三年起为盗自号八大王十七年陷成都僭号大西国王改元大顺及大兵至凤凰陂射献忠堕马死
　张姓部列传十九
　　明四
　　张元勋
按明外史张元勋传元勋字世臣浙江太平人嗣世职为海门卫新河所百户沈毅有谋值倭警隶戚继光麾下有功进千户屡进署都指挥佥事充福建游击将军隆庆初改南路参将进副总兵五年擢署都督佥事为总兵官镇守广东万历五年从总督凌云翼大征罗旁贼斩首万六千余级进都督荫锦衣寻以疾致仕卒于家元勋起小校大小百十战威名震岭南与广西李锡并称良将　　张元忭
按明外史邓以赞传张元忭字子荩绍兴山阴人生有异质好读书以气节自负父天复官云南副使击武定贼凤继祖有功已贼还袭武定官军败绩巡抚吕光洵讨灭之至隆庆初议者追理前失亡状逮天复赴云南对簿元忭适下第还万里护行发尽白已复驰诣阙下白冤天复得削籍归隆庆五年元忭以廷试第一授修撰万历十年奉使楚府还过家省母既行心动辄驰归仅五日母卒元忭侍二亲病汤药非口尝弗进居丧毁瘠遵用古礼服阕起故官进左谕德直经筵先是元忭以帝登极恩请复父官诏许给冠带至是复申前请格不从元忭遂悒悒得疾卒天启初追谥文恭元忭笃于孝行躬行实践矩矱俨然子汝霖江西参议汝懋御史　　张臣
按明外史张臣传臣榆林卫人起行伍为队长跷捷精悍搏战好陷坚屡迁宣府膳房堡守备擢延绥八卫游击将军隆庆元年寇入&amp;#子岭参将吴昂被杀命臣代之寻进副总兵守蓟镇西协万历初录秋防功进署都督佥事五年以总兵官镇守宁夏进署都督同知召佥书左府事出为陕西总兵官镇守固原十八年移镇甘肃谢病去臣更历四镇名著塞垣为一时良将　　张淳
按明外史张淳传淳字希古桐城人隆庆二年进士授永康知县吏民素多奸黠连告罢七令淳至日夜阅案牍剖决如流吏民大骇服久之擢礼部主事历郎中谢病去起建宁知府官终陕西布政　　张位
按明外史张位传位字明成新建人隆庆二年进士改庶吉士授编修预修世宗实录万历元年位忤张居正意谪徐州同知居正卒之明年用荐擢南京尚宝丞俄召为左中允进祭酒以礼部右侍郎引疾归久之以申时行荐拜吏部左侍郎兼东阁大学士日本封事坏位力荐参政杨镐才请付以朝鲜军务从之位已进礼部尚书改文渊阁以甘肃破贼功加太子太保复进少保吏部尚书改武英殿位初官翰林声望甚重及入政府招权示威素望渐衰赞画主事丁应泰劾杨镐丧师言位与镐密书往来朋党欺罔帝怒下廷议位遂夺职闲住无何有获妖书名忧危竑议者御史赵之翰言位实主谋诏除名为民天启中复官谥文端　　张韬
按广东通志韬电白人为指挥佥事守东门隆庆五年倭侵电白将破守者皆遁独韬披胄拒之援不至遇害　　张养蒙
按明外史张养蒙传养蒙字泰亨泽州人万历五年进士选庶吉士历吏科左给事中少负才名明习天下事居言职慷慨好建白迁工科都给事中出为河南右参政寻召为太仆少卿四迁左副都御史进户部右侍郎时再用师朝鲜命养蒙督饷事宁予一子官三十年尚书陈渠称疾乞罢诏养蒙署事会养蒙亦有疾在告固辞给事中夏子阳劾其托疾遂罢归卒于家天启初赐谥毅敏　　张后觉
按明外史张后觉传后觉字志仁茌平人父文祥由乡举官广昌知县后觉生有异质事亲孝居丧哀毁三年不御内以岁贡生授华阴训导致仕归后觉平生不作诗不谈禅不事著述行孚远近学者称之为弘山先生万历六年卒　　张敬修
按荆州府志敬修字炎州江陵人文忠长子万历庚辰进士授礼部仪制司主事籍没命下刑部侍郎丘&amp;#等掠治惨烈敬修狱中报&amp;#书有先人在国数十年赏之外无私入赐第之外无别椽刚介之节海内共知等语&amp;#得书愈怒考掠愈急敬修乃投缳死崇祯即位复官以旌其孝还文忠二荫敬修孙同敞荫中书舍人　　张贞观
按明外史张贞观传贞观字惟诚沛人万历十一年进士除益都知县擢兵科给事中出阅山西边务还进工科给事中再迁礼科都给事中三王并封制下贞观率同列力争明年正月有诏皇长子出阁讲读而兵部请护卫工部奏仪仗礼部进仪注皆留中又止令预告奉先殿朝谒两官他礼皆废于是贞观等上言忤旨贬三秩顷之都给事中许弘纲御史陈维芝等连章申论帝竟除贞观名天启中卒　　张问达
按明外史张问达传问达字德允泾阳人万历十一年进士历知高平潍二县有惠政征授刑科给事中历工科左给事中进礼科都给事中迁太常少卿以右佥都御史巡抚湖广久之召拜刑部右侍郎迁户部尚书督仓&amp;#寻拜左都御史天启元年为吏部尚书连掌内外大计悉协公论秩满加太子太保乞休疏十三上诏加少保归五年魏忠贤擅国御史周维持劾问达力引王之采植党乱政遂削夺顷之卒　　张鲸按明外史张鲸传鲸新城人太监张宏名下也冯保用事鲸害其能谮逐保宏遂代保掌司礼监而鲸掌东厂万历十六年御史何出光劾鲸专擅威福鲸被切责不罪给事中张应登论之不听御史马象干疏争命下象干诏狱给事中李沂复抗疏攻鲸复下沂诏狱鲸迫众论乞罢乃命私家闲住未几帝复诏鲸入大理评事雒于仁上酒色财气四箴指鲸以贿复进帝怒召申时行等入毓德宫命治于仁而召鲸至令时行等传谕责训之鲸宠由是渐衰　　张鹤鸣
按明外史张鹤鸣传鹤鸣字元平颍川人中万历十四年会试父病驰归越六年始成进士除历城知县移南京兵部主事累官陕西右参政以才略闻再迁右佥都御史巡抚贵州击平定广威平安笼诸贼威名甚着迁兵部右侍郎总督陕西三边军务转左侍郎佐理部事鹤鸣卧家园不赴至天启元年辽阳破兵事益亟右侍郎张经世督援师出关部中无侍郎言官请趣鹤鸣帝乃&amp;#期令兵部马上督趣鹤鸣始履任至则论平苗功进本部尚书时熊廷弼经略辽东性刚负气好谩骂陵轹朝士鹤鸣与相失事多龃龉独喜巡抚王化贞化贞本庸才好大言鹤鸣主之所奏请无不从令无受熊廷弼节度致疆事大坏二年鹤鸣主撤廷弼专任化贞议甫上化贞已弃广宁遁鹤鸣内惭且惧罪乃自请行边诏加太子太保赐尚方剑鹤鸣惮行逗遛十七日始抵山海关至则无所筹画迁延数月谢病归六年魏忠贤势炽起鹤鸣南京工部尚书改兵部总督贵州四川云南湖广广西军务庄烈帝嗣位给事中瞿式耜胡永顺万鹏连章击之鹤鸣求去诏加太子太师归崇祯八年流贼陷颍川执鹤鸣倒悬于树骂贼死　　张纳陛
按明外史顾允成传吏部尚书孙鑨等以拾遗事被责允成谓阁臣张位实为之上疏力诋位张纳陛亦抗章极论帝怒谪允成光州判官纳陛邓州判官皆乞假归不复出纳陛字以登宜兴人举万历十七年进士由刑部主事改礼部生平尚风节允成既废与兄宪成修复杨时东林书院偕同志讲学其中纳陛与焉　　张五典
按山西通志五典字和衷沁水人万历壬辰进士授行人庚子始迁户部主事管天津仓迁员外历郎中迁山东分巡济南道参议壬子迁河南分守河南道副使乙卯迁山东参政戊午迁河南按察使兼河北道庚申迁山东右布政使辛酉迁太仆寺少卿壬戌迁南京大理寺卿乙亥乞终养升兵部尚书卒赠太子太保赐祭葬　　张鹤腾
按明外史张鹤鸣传鹤鸣弟鹤腾字元汉万历二十三年进士历官云南副使行谊醇笃誉过其兄城陷被执骂不绝口而死　　张春
按明外史张春传春字泰宇同州人万历二十八年举于乡历刑部主事励操行善谈兵天启二年辽东西尽失廷议方急边才十月超擢春山东佥事累转参议副使参政崇祯元年改关内道兵部尚书王在晋惑浮言劾春嗜杀通奄&amp;#饷遂削籍下法司治明年法司言春被劾无实帝命释之三年永平失守起春永平兵备参议进参政偕诸将收复永平诸城论功加太仆少卿四年命监总兵吴襄宋伟军驰救大凌城军败襄伟走春及参将张洪谟杨华征游击薛大湖等三十三人俱被执春不失臣节而死其妻翟闻之恸哭六日不食自缢死　　张至发
按明外史张至发传至发淄川人父敬礼部主事至发以万历二十九年成进士历知玉田遵化着能声行取授礼部主事久之改御史时齐楚浙三党方炽至发齐党也上疏陈内降之弊不报出按河南还朝引疾去天启元年擢大理丞三年以终养归崇祯五年起顺天府丞进光禄卿精核积弊多所厘正八年迁刑部右侍郎增置阁臣遂擢礼部左侍郎兼东阁大学士时温体仁为首辅钱士升王应熊何吾驺次之越二年体仁辈尽去遂为首辅居数月大理寺副曹荃发黄应恩赇请事词连至发至发愤乞休去十四年帝思用旧臣特敕召至发四疏辞明年卒于家　　张可大按明外史张可大传可大字观甫应天人世袭南京羽林左卫千户举万历二十九年武进士授建昌守备迁浙江都司佥书刘河游击改广东高肇参将调浙江舟山奉命征黎黎灭加副总兵天启元年以都指挥使掌南京锦衣卫六年擢都督佥事佥书南京右府崇祯元年出为登莱总兵官会有裁登莱抚镇议当事惜其才命视登州副总兵事而巡抚遂罢不设京师被兵可大入卫命守西直广宁诸门明年加都督同知会刘兴治反东江奉诏还镇朝议复设登莱巡抚以孙元化为之四年七月录前守城功进右都督十月佥书南京左府登人相率留之未去而孔有德反贼兵薄城元化部卒皆辽人与贼亲故无&amp;#志其将张焘先走焘兵半降贼贼遣归为内应元化开门纳之可大谏不听夜中贼至城遂陷可大时守水城还家叩首母前令部将杀其婢妾遂投缳死事闻谥庄节可大好学能诗敦节行有儒将风弟可仕字文峙以字行隐居博学　　张彦芳
按益都县志彦芳字大云都御史焕子也少补诸生食饩省试不售愤去例授指挥佥事登万历辛丑进士推永平守备升游击历任狼山副总兵缮城郭治舟楫水寇潜踪升都督佥事镇守贵州水西土官安氏寇会城彦芳败之又围新添堡又败之既而大合围贵阳彦芳慷慨流涕插血誓众申以大义军民感动皆殊死守逾岁围始解土官何中蔚贼党反侧复励兵搜剿擒斩黔省甫定升南京佥事行至平越而殁赠后军都督府右都督赐银荫子　　张铨
按明外史张铨传铨字宇衡沁水人万历三十二年进士授保定推官擢御史巡视陕西茶马以忧归起按江西熹宗即位出按辽东天启元年辽阳被围铨分城守三日城破被执不屈欲杀之引颈待刃乃送归署铨衣冠向阙拜又遥拜其父母遂自缢事闻赠兵部尚书谥忠烈官其子道浚锦衣指挥佥事铨父五典历官南京大理卿时侍养家居诏以所赠官加之道浚屡加都指挥佥事佥书卫所为人凶悍无赖以纳贿居间事败戍海宁　　张瑞图
按明外史黄立极传张瑞图晋江人万历三十五年进士第三人授编修历官少詹事礼部侍郎入阁晋少师建极殿大学士瑞图会试策语多讥至圣者及柄政务迎合魏忠贤忠贤生祠碑文多其手书　　张鼐按明外史张悦传张鼐字世调万历中举进士擢庶吉士授检讨迁司业天启时屡迁少詹事上保身养性勤学敬天法祖亲贤纳谏信令恤民存体十事语斥近习魏忠贤恶之及擢南京礼部右侍郎上疏引疾忠贤责以诈疾要名削其籍鼐砥砺名节文章通达国体崇祯初起故官协理詹事府卒　　张晓
按益都县志晓字浴咸号明衡颜神镇人万历庚子举乡试第二人丁未成进士连丁内外艰哀毁逾礼服阕授大理评事慈惠平允升户部主事监督徐庾山左大饥流民就熟于徐晓大为饘具所全活者巨万擢守云中寻拜监司治军为请兵饷缮城垣治铠仗精坚逾昔拜右佥都御史镇抚大同将吏凛若冰霜入为少司农署部事晋大司马出督宣大山西军务晋宫傅乞休归　　张庭
按明外史何士晋传张差梃击事中外咸疑谋出郑国泰然无敢直犯其锋者陆大受稍及之户部主事蒲州张庭者大受同年生也亦上言不报庭再迁郎中被齮龁引退抑&amp;#以死　　张承荫
按明外史张臣传臣子承荫由父荫积功至延绥副总兵勇而有谋精骑射数鏖战未尝锉衄万历三十七年代王威为延绥总兵官积功进署都督同知世荫本卫副千户是岁辽东总兵官麻贵罢敕承荫代之以病去甫岁余起守蓟镇复改镇辽东四十六年承荫赴援抚顺战死　　张友程
按山西通志友程辽州人万历己酉举人授刑部主事流寇陷城被执贼首叱之跪友程曰吾膝不为贼屈贼怒杀之　　张振秀
按明外史张振秀传振秀临清人万历三十八年进士授肥乡知县以才调永平迁兵部主事泰昌元年改吏部历文选员外郎乞假归崇祯改元起验封郎中历考功文选二司擢太常少卿坐事落职归十五年大兵围河间远近震恐临清总兵官刘源清偕榷关主事陈兴言同知路如瀛判官徐应芳吏目陈翔龙在籍侍郎张宗衡员外邢泰吉临汾知县尹任及振秀等为守御备未几城被围力拒援不至城破并死之其时城破殉难者有兖州范淑泰数人　　张光前
兄
光缙

按明外史张光前传光前字尔荷泽州人万历三十八年进士授蒲圻知县补安肃擢吏部验封主事历文选员外郎稽勋郎中乞假去天启四年赵南星为尚书起为文选郎中甫视事魏忠贤欲逐南星假廷推谢应祥事矫旨切责南星光前抗疏争之亦被旨切责未几以推乔允升等代南星忤忠贤意削侍郎陈于廷及杨涟左光斗籍光前又抗疏遂贬三秩调外任明年光前兄右布政使光缙治兵遵化为奄党门克新所劾亦削籍兄弟并以忤奄去见称于世崇祯三年起太常已进大理少卿累疏乞休及家而卒　　张秉文按明外史张秉文传秉文字含之桐城人举万历三十八年进士授归安知县调徽州教授屡迁户部郎中江西副使以疾归起官湖广改福建右参政崇祯中历广东按察右布政使调山东为左十一年冬大兵南下巡按御史宋学朱闻警与秉文及副使周之训翁鸿业参议邓谦盐运使唐世熊等议守城而连章告急于朝大兵临济南城学朱等分门死守昼夜不解甲明年正月二日城破秉文偕妻方妾李投水死之训谦世熊及济南知府苟好善同知陈虞孕通判熊烈献历城知县韩承宣皆死焉时临邑宋希尧博平张列宿茌平黄建极武城李承芳丘县高重光皆以死节蒙赠恤　　张慎言
按明外史张慎言传慎言字金铭阳城人祖升河南参政慎言举万历三十八年进士除寿张知县有能声调繁曹县泰昌时擢御史天启初出督畿辅屯田尝疏荐赵南星劾冯铨铨大恨五年慎言已假归铨属曹钦程论劾诬盗曹县库银三千遂下抚按征赃编戍肃州庄烈帝即位赦免崇祯元年起故官擢太仆少卿历太常卿刑部右侍郎谳耿如杞狱不称旨落职归久之召为工部右侍郎由左侍郎迁南京户部尚书改南京吏部掌右都御史事十七年三月京师陷五月福王即位南京命慎言理部事乞休加太子太保山西尽陷于贼慎言无家可归流寓芜湖宣城间国亡后疽发于背卒　　张玮
按明外史张玮传玮字席之武进人少孤家酷贫取糠&amp;#自给不屑轻受人一饭万历四十年举应天乡试第一越七年成进士授户部主事调兵部职方历郎中出为广东提学佥事大吏建魏忠贤祠欲玮撰上梁文遂引疾去崇祯二年起江西参政历福建山东副使召为尚宝卿进太仆少卿坐事调南京大理丞引疾去久之起应天府丞迁南京光禄卿召为右佥都御史已而左副都御史房可壮下狱以玮代之玮素有清望与左都御史刘宗周左佥都御史金光辰并总宪纪台中肃然以病谢归卒福王时谥清惠　　张捷按明外史张捷传捷丹阳人万历四十一年进士授浙江山阴知县泰昌元年入为御史天启元年乞假归四年魏忠贤势大张诸以年例外迁者尽复故官捷亦迁为御史明年擢太仆少卿自是疾东林次骨寻忤忠贤意削籍归崇祯三年起大理右少卿拜左副都御史明年迁吏部右侍郎又明年进左侍郎捷故雠东林而与首辅周延儒友善骤引居要地参预密谋延儒败又附温体仁为之羽翼捷所亲贺儒修为成都知县捷属巡按刘宗祥令举卓异宗祥以捷私书上闻帝大怒诏除名议罪坐赎徒三年福王立于南京魏国公徐弘基荐之遂起官吏部尚书南都失守捷走鸡鸣寺投缳而死捷居家孝友在官有清节以恶东林终身与匪人比名因以隳然其死也士论咸予之　　张凤翼
按明外史张凤翼传凤翼代州人万历四十一年进士授户部主事历广宁兵备副使以忧归天启初起右参政饬遵化兵备三年辽东巡抚阎鸣泰罢擢凤翼右佥都御史代之遭内艰去六年起故官巡抚保定明年以三王之藩加兵部右侍郎蓟辽总督刘诏罢进凤翼右都御史代之崇祯元年御史&amp;#光先劾凤翼抚保定时建魏忠贤生祠凤翼谢病去三年起故官总督蓟辽保定军务进太子少保兵部尚书世荫锦衣指挥佥事已复谢病去久之召为兵部尚书凤翼庸懦无戡乱才帝以其久历边陲倚任之七年以恢复登州功加太子太保八年贼陷凤阳犯皇陵言官交章劾凤翼凤翼引罪乞罢帝令戴罪视事九年七月都城戒严给事中王家彦以陵寝震惊劾凤翼坐视不救凤翼惧自请督师赐上方剑尽督诸镇勤王兵命中官卢维宁监督通津临德军务而宣大总督梁廷栋亦统兵入援三人相犄角皆退怯不敢战于是宝坻顺义文安永清雄安肃定兴诸县及安州定州相继失守言官劾疏五六上凤翼知不免日服大黄药病卒　　张宗衡
按明外史张宗衡传宗衡临清人万历四十一年进士除大理评事天启初屡迁松江知府以忧归起知归德迁口北道副使加右参政七年调昌平加按察使寻加右布政使擢右佥都御史巡抚大同崇祯四年春宣大总督魏云中罢擢宗衡兵部右侍郎代之七年五月宗衡再疏引疾帝以边患方棘切责之六月宣府大同保安州崞县灵丘万全左卫破命戴罪视事旋命尽督诸镇援军宗衡屡檄援将吴襄尢世威等皆不至以故疆事大坏九月革任论罪戍边已而释还十五年临清破宗衡死于兵　　张养
按山西通志养字惟直榆次人举人九河之子万历丙辰会魁初授中书舍人主考山东所取皆知名士多为卿辅者拜御史论劾不避权贵巡视淮扬盐政洁己通商极力振刷清出浮课二十余万皆贮公帑奸人侧目思中伤之媒&amp;#于督盐大珰以公费为私囊支销为破冒诬奏下刑部狱禁锢八年国乱贼入狱众皆罗拜养独挺身直立贼怒复安置镇安　　张维世按明外史张维世传维世太康人万历四十四年进士历官平阳知府就迁副使崇祯九年累官右佥都御史巡抚宣府坐失防削籍遣戍已而释还十五年李自成犯太康维世佐知县魏令望竭力拒守城陷抗节而死十三年登封土寇李际遇倡乱前凤阳通判姚若时被执大骂死族诸生不显亦死之若时子诸生城思报父雠数请兵讨贼贼执之亦抗骂死陕州赵良栋仕蓬莱教谕罢归渑池寇陷渑城父子骂贼死其媳若孙亦赴井以殉陕州之陷平定知州梁可栋淮安同知萧大成死商水陷临汾知县张质死西平陷怀仁知县杨士英死之子妇王亦死息县陷前项城教谕王多福投缳死而洛阳阮泰睢州杨汝经皆以国变死　　张伯鲸
按明外史张伯鲸传伯鲸字绳海江都人万历四十四年进士历知会稽归安鄞三县天启中调卢氏崇祯二年迁户部主事出督延宁二镇军储擢兵备佥事辖榆林中路击破贺思贤斩一座城金翅鹏败套寇于长乐堡巡抚陈奇瑜上其功诏进阶参政七年奇瑜迁总督遂擢伯鲸右佥都御史代之伯鲸莅延绥久视民若子以拾遗论罢大失民望寻论延绥功有诏起用荫子锦衣千户十年杨嗣昌议大举讨贼遣户部一侍郎驻池州专理兵食帝以命傅淑训明年淑训以忧去即家起伯鲸代之时熊文灿定计抚贼贼多就抚十二年抚事败嗣昌自出督师移伯鲸襄阳文灿被逮伯鲸坐贬秩其后嗣昌讨贼无功贼益不可制帝数诏廷臣举知兵者多推伯鲸十五年召为兵部添设侍郎明年以疾乞休扬州被围与当事分城固守城破自缢死　　张士俊
按应城县志士俊字登揆中万历戊午乡试崇祯初授宁化知县时峒贼窃发士俊募勇士截守六隘贼不敢犯事平擢宁羌知州丙子还里十二月献贼陷城士俊抗节不屈遂死于难　　张神武
按明外史张神武传神武新建人万历中举武会试第一授四川都司佥书永宁宣抚奢效忠卒子崇明幼其妻奢世统与妾奢世续争印相攻十余年后崇明袭职世续犹匿印不予神武谋擒世续以归其部目阎宗传怒以求主母为名大掠永宁事闻论死辽左兵兴用经略袁应泰荐命从征神武疾驰至广宁辽阳已失巡抚薛国用留之不可前至河遇逃卒十余万神武激其帅曰以此众战虽死不失忠义乃鼠窜偷生乎帅不从神武独率所部以进渡河抵首山孤军无援遂殁于阵　　张耀
按明外史张耀传耀字融我三原人万历中举于乡除闻喜知县以慈惠抚民崇祯中历官贵州布政使所至以和厚得民张献忠部寇孙可望李定国等奄至耀率家众乘城拒击亡何贼攻陷之执耀见其帅其帅说之降耀怒詈不屈贼杀之并杀其家属十三人　　张栋
按畿辅通志栋字七隆安肃人万历时进士授渭南令迁兵曹主事司饷榆关时日本内讧有主和议者力争不可转兰州兵备副使招徕叛丁吏以为神录功晋参藩己亥播逆鸱张黔蜀大用兵特命栋监其军栋抵重庆探岩剪箐鍪弧先登军士皆殊死战播酋瓦解歼其渠魁露布以闻栋擐甲两日夜勺水不入口炎天瘴疠病剧垂绝犹呼曰杀贼杀贼旋卒朝廷震悼赠太仆寺卿荫一子　　张贞明
按寿光县志贞明神宗时从父彦池援高丽入日本营伪与议和日本营将信之不为备大兵猝乘之得大捷贞明遂死于乱军中事定论功以其子为青州卫百户世袭彦池亦以功升都指挥使　　张奇策
按观城县志奇策万历间贡生授元氏丞历金坛丞升选辽海卫经历开元城陷南向再拜触阶死赠蒲县知县荫其子　　张振德
按明外史张振德传振德字季修昆山人祖情从祖意皆进士情福建副使意山东副使振德由选贡生授四川兴文知县万历初永宁宣抚奢崇明有异志潜结奸人掠卖子女振德捕奸人论配之招还被掠者三百余人崇明贿以二千金振德怒却之裂其牍天启元年方赴成都与乡闱事而崇明部将樊龙杀巡抚徐可求遂据重庆叛时振德兼署长宁疾趋入城长宁主簿徐大礼与振德善以骑来迎振德却之督乡兵与战不敌退集居民城守会大风雨贼毁土城入振德妻钱及二女先伏剑死命家人举火火炽自刭一门死者十二人事闻谥烈愍大礼一家四人仰药死　　张大受
按荆州府志大受字海若远安人万历举人司训新安升蓬莱令以病告归癸未之变不屈而死　　张良贤
按陕西通志良贤万历武进士历四川游击平播战没荫副千户世袭　　张继孟
按明外史张继孟传继孟字伯功扶风人万历末年进士除潍县知县天启三年擢南京御史以不建魏忠贤祠斥为邪党削夺归崇祯二年起故官出为广西知府稍迁浙江盐运使忤视盐内官崔璘左迁保宁知府寻进副使十七年张献忠寇成都与陈其赤孔教等佐巡抚龙文光协守城陷被执幽之僧寺献忠僭帝号欲用诸人继孟不为屈乃被杀妻贾亦从死其赤投百花潭死孔教不屈死　　张肇祚
按长清县志肇祚号苍垣以光宗恩选筮仕香河兴学剔奸循良为最致政家居癸未邑城告警肇祚父子数人守护东城昼夜无间者五月余及城陷被执不屈同父其廉弟肇佑景曜景星子绣俱殉难子缤重伤复苏识者谓天不绝善人焉　　张国纪
按明外史张国纪传国纪祥符人熹宗张皇后父也天启初封太康伯魏忠贤与客氏忌皇后因谋陷国纪使其党刘志选梁梦环先后劾国纪放归故郡崇祯末以输饷追爵为侯旋死于贼　　张应昌
按明外史张臣传臣子承荫承荫子应昌嗣祖职当为指挥佥事以父阵亡增三秩为都司佥书经略杨镐用为左翼游击将军天启元年迁大同井坪参将调延绥崇祯二年总督杨鹤檄署定边镇将事河套入寇斩首百二十余级擢昌平副总兵山西总兵官马士麟病免擢应昌都督佥事代之六年帝令会剿畿南贼伪报首功为巡按御史冯明玠真定巡抚周堪赓所劾帝令图功自赎七年退还河南其弟全昌为宣府总兵官宣府有警令应昌援无功命解职八年洪承畴出师河南令率私家士马以从疾卒　　张志誉按明外史张振德传天启元年奢崇明部将樊龙叛大足主簿张志誉集兵奋战力屈死　　张国维
按明外史张国维传国维字玉笥东阳人天启二年进士授番禺知县崇祯元年擢刑科给事中进礼科都给事中京师地震规弊政甚切迁太常少卿七年擢右佥都御史巡抚应天安庆等十府其冬流贼犯桐城官军覆没国维方壮年一夕须发顿白明年率副将许自强赴援解桐围国维为人宽惠得士大夫心居六年迁工部右侍郎总理河道十四年山东盗起改兵部兼督淮徐临通四镇兵护漕运兵部尚书陈新甲下狱召国维代之十六年国维檄赵光抃拒螺山八总兵之师皆溃言者诋国维帝乃命解职下狱苏州民闻之争诣阙乞贷十七年二月俾出狱候命三月复故官驰赴江南浙江督练兵输饷诸务行十日而都城陷福王召之令协理戎政寻叙山东讨贼功加太子太保乞省亲归南都失守国维朝鲁王以海于台州请王监国即日移驻绍兴进国维少傅兵部尚书武英殿大学士督师江上总兵官方国安等诸军乏饷溃王走台州航海国维亦还守东阳知势不可支赴水死　　张有誉
按无锡县志有誉字谁誉父履正广信知府有誉天启二年进士授户部主事榷税邗关独不拜魏忠贤祠出知饶州府擢参政总理七省漕储经画节省俱有成绩迁四川按察使癸未大计举清廉第一累拜吏部侍郎户部尚书太子太保江南亡弃官归从灵岩弘储禅师深究宗旨得传衣拂自号大圆居士　　张化按山西通志化字襄海太平人天启壬戌进士宝鸡知县调盩厔值巨寇犯境躬冒矢石立馘十贼擢兵部主事巡视九门存恤军士升扬州知府正己率属饶有政声迁关西副使设法弭盗地方安堵祀名宦　　张三谟
按山西通志三谟平定人天启壬戌进士性至孝父母殁庐墓六年官福建道监察御史崇祯元年巡按福建历官大理寺卿　　张缨
按贵州通志缨游击天启三年征水西死事闻照本职赠二级袭升一级　　张俸
按贵州通志俸守备天启三年征水西死事闻照本职赠二级袭升二级　　张怀邦
按贵州通志怀邦守备天启三年征水西死事闻照本职赠二级袭升二级　　张大猷
按贵州通志大猷普定人天启间安贼叛死义　　张肯堂按明外史张肯堂传肯堂字载宁松江华亭人天启五年进士授浚县知县弭盗安民大着声绩崇祯七年擢御史十五年擢大理寺丞顷之以右佥都御史巡抚福建福王立遣兵入卫南京破总兵郑鸿逵拥唐王聿键入闽与其兄南安伯芝龙及肯堂劝进遂加太子少保掌都察院请出募舟师乃加少保给敕印便宜从事芝龙怀异心阴沮之不成行王败死肯堂飘泊海外六年至舟山鲁王用为东阁大学士定西侯张名振奉王航海去属肯堂城守坚守十余日城破肯堂衣蟒玉南向令四妾一子妇一女孙先死乃自经　　张名扬
按明外史张肯堂传舟山城破左都督张名扬自焚死　　张任学
按明外史张任学传任学安岳人天启五年进士授太原知县以才调榆次崇祯四年举治行卓异入为御史出视两浙盐政八年流贼陷凤阳巡按吴振缨被逮简才望御史代之遂命任学往还朝复按河南监军讨贼时群盗纵横诸将缩朒不敢击任学慨然上疏极诋诸将请易武阶为国平贼帝壮之命为河南总兵官以署镇许定国兵授之使参将罗岱为中军岱健将屡着战功任学倚以自强时熊文灿专主抚刘国能张献忠俱降其冬京师戒严任学入卫道谒文灿言献忠狼子野心终为国患我以勤王为名出其不意可立缚也文灿不能用抵畿南有诏却还明年献忠叛合罗汝才自房县西走岱偕良玉追之良玉令岱为前锋己随其后至罗猴山贼伏四起岱陷于贼良玉军亦大败事闻任学坐褫职十五年言官请起废任学未及用而卒　　张瑶
按明外史张瑶传瑶蓬莱人天启五年进士授开封府推官绝请寄抑豪强崇祯四年行取入都吏科宋鸣梧力援宋玫为给事而抑瑶仅得府同知瑶大怒疏摭玫行贿状鸣梧极论之遂谪河州判官未赴旋里明年正月李九成等逼登州瑶率家众登陴拒守城陷贼拥执之大骂不屈被杀妻女四人并投井死　　张凤翮按明外史司五教传城固张凤翮字健冲天启五年进士崇祯中官御史出按云南还朝言讨贼诸臣泄泄沓敕兵部飞骑勒熊文灿进兵而张献忠已叛矣十五年迁浙江右参政未至任擢右佥都御史巡抚江西为给事中韩如愈劾罢贼陷城胁之仕不屈死　　张令
按明外史张令传令永宁宣抚司人天启九年奢崇明反以令为总兵令虽为贼用非其志崇明败归永宁令结宋武等率众以降崇明怒杀令一家夷其先墓巡抚朱燮元言令等为国忘家请优擢示劝命授参将屡从征讨有功加副总兵后实授建武游击崇祯中屡迁副总兵镇川北七年流贼入犯总兵张尔奇以令为先锋斩贼百余级而还杨嗣昌之督师也张献忠等悉奔兴安为令所扼不得入汉中乃转寇夔州十三年二月令与副将方国安大破之令时年七十余马上用五石弩中必洞胁军中号神弩将巡抚邵捷春以令守竹箘坪防贼逸九月献忠兵大至令力战中矢死　　张弘业
按山西通志弘业光禄卿泮子天启间任抚标都司以子凝和官诰封定远将军崇祯甲申闯逆犯太原弘业守阜城门先是贼锋迫或说稍引避笑曰我守西城脱不虞即尽于此至是围急度不支抵舍怀一绳登陴复御贼城陷出绳缢城头逻室中是日弘业妻赵淑人缢于家子凝秀守北城死于阵时前卫千户司鼎协守北城抵家早饭闻城陷语家人曰我当死汛地登城被杀于本楼前卫指挥韩似雍协守东城城陷垛夫奔溃似雍御贼死于城头　　张洪储
按应城县志洪储字仰源天启恩选初除登封谕擢四川简州刺史甲申献贼薄成都势将陷洪储入蜀藩向北而缢　　张国&amp;#
按宁海州志国&amp;#父生员光引曾举德行国&amp;#袭本卫所镇中天启年武解元任抚标千总白莲教以妖术乱国&amp;#从征斩擒渠魁战胜解围兖州曲阜邹县等处后冈山战入贼巢援不至被执愤骂不屈其死甚惨院提奉旨升世袭副千户　　张泽
按安庆府志泽字大被怀宁人以选贡授沅江令计平洞寇再补巫山却茶税擢衢州别驾矿寇戒无入寻擢广安知州特擢佥事云南益励精不遑食凤继祖拒命泽监军一战而胜追贼渡河半渡伏起执之贼置酒献金愿得手书乞赦泽叱贼遂死之事闻赠光禄少卿赐庙额忠节荫一子　　张武
按陕西通志武宜川人敦朴不喜浮华以明经任云南永昌府照磨值凤贼变逆武不屈遂死于难子友直亦死焉

　王姓部列传十二
　　后梁
　　王彦章
按五代史王彦章传彦章字子明郓州寿昌人也少为军卒事梁太祖为开封府押衙左亲从指挥使行营先锋马军使末帝即位迁濮州刺史又徙澶州刺史彦章为人骁勇有力能跣足履棘行百步持一铁枪骑而驰突奋疾如飞而他人莫能举也军中号王铁枪梁晋争天下为劲敌晋破澶州掳彦章妻子归之太原赐以第宅供给甚备间遣使者招彦章彦章斩其使者以自绝梁与晋夹河而军彦章常为先锋迁汝郑二州防御使匡国军节度使北面行营副招讨使又徙宣义军节度使被谗间谋不见用龙德三年晋取郓州梁人大恐末帝乃召彦章为招讨使以段凝为副问破敌之期彦章对曰三日左右皆失笑彦章驰两日至滑州置酒大会酒半佯起更衣引精兵数千击南城南城遂破盖三日矣庄宗彻北城为&amp;#下杨刘彦章攻之战败凝上书言彦章轻敌而败赵&amp;#等从中日夜毁之乃罢彦章勒还第唐兵攻兖州末帝召彦章使守捉东路是时梁之胜兵皆属段凝京师祇有保銮五百骑以属彦章至&amp;#坊战败退保中都又败与其牙兵百余骑死战唐将夏鲁奇举&amp;#刺之彦章伤重马踣被擒庄宗爱其骁勇欲全活之遣明宗往谕彦章病创卧不能起仰顾明宗呼其小字曰汝非邈佶烈乎我岂苟活者遂见杀年六十一晋高祖时追赠太师　　王敬荛
按五代史王敬荛传敬荛颍川汝阴人也事州为牙将唐末王仙芝等攻劫汝颍间刺史不能拒敬荛遂代之即拜刺史敬荛沉勇有力善用铁枪重三十斤秦宗权悉陷河南诸州独敬荛不可下由是颍旁诸州民皆依敬荛避贼梁太祖攻淮南道过颍州敬荛供馈梁兵甚厚太祖大喜表敬荛沿淮指挥使后拜节度使天佑三年为左卫上将军太祖即位敬荛以疾致仕卒于家　　王处直
按五代史王处直传处直字允明京兆万年人也父宗善殖财货富拟王侯为唐神策军使子处存处直处存以父任为骁卫将军干符六年拜义武军节度使干宁二年卒三军以河朔故事推处存子郜为留后处直为都知兵马使光化三年梁兵攻定州郜遣处直率兵拒之战于沙河为梁所败败兵返入城逐郜郜出奔晋乱兵推处直为留后梁兵围之处直乃与梁盟梁太祖表处直义武军节度使梁兵攻王镕镕求救于晋处直亦遣人至晋愿绝梁以自&amp;#晋兵救镕处直以兵五千从破梁军于柏乡其后晋北破燕南取魏博与梁战河上十余年处直未尝不以兵从处直客李应之于陉邑阑得小儿刘云郎与处直处直养以为子更名曰都甚爱之应之由此益横是时幽州李匡俦假道中山以如京师处直伏甲城外以备不虞匡俦已去甲士入城围应之第执而杀之因诣处直请杀都处直不与明日第功行赏因阴疏甲士姓名自队长以上藏于别籍其后因事诛之凡二十年无一人免者而处直终为都所杀　　王檀
按五代史王檀传檀字众美京兆人也少事梁太祖为小校尚让攻梁战尉氏门檀勇出诸将太祖奇之迁踏白指挥使后朱珍募兵东方战数有功梁与蔡兵战板桥李重裔马踣为蔡兵所擒檀驰取之并获其将一人从太祖破魏内黄迁冲山都虞候复从朱珍攻徐州檀获其将一人梁兵攻王师范檀以一军破其密州拜密州刺史太祖即位迁保义军节度使潞州东北面招讨使王景仁败柏乡晋兵围邢州太祖大惧欲自将救之檀止太祖请自拒敌力战卒全邢州以功加同中书门下平章事进封琅邪郡王友珪立徙镇宣化贞明元年又徙匡国是时庄宗取魏博檀以谓晋兵悉在河北乃以奇兵西出阴地袭太原不克而还徙镇天平檀尝招纳亡盗居帐下帐下兵乱入杀檀年五十八赠太师谥曰忠毅　　王景仁
按五代史王景仁传景仁庐州合淝人也初名茂章少从杨行密起淮南骁勇刚悍行密壮之梁太祖遣子友宁攻王师范于青州行密遣景仁以步骑七千救之斩友宁以其首报行密是时梁太祖方攻郓州闻友宁死以兵二十万倍道而至景仁闭垒示怯伺梁兵怠驱驰疾战战酣退坐召诸将饮酒已而复战太祖登高望见之叹曰吾得此人天下不足平也军还为润州团练使行密死子渥立景仁奔钱镠梁太祖素识景仁乃遣人召之景仁间道归梁以为宁国军节度使开平四年将韩勍李思安等兵伐赵及晋人战大败于柏乡乃罢就第末帝立以景仁为淮南招讨使使攻庐寿军过独山山有杨行密祠景仁再拜号泣而去归病卒赠太尉　　王虔裕
按五代史王虔裕传虔裕琅琊临沂人也少从诸葛爽起青棣间其后攻黄巢爽兵败降巢巢以爽为河阳节度使中和三年孙儒陷河阳虔裕随爽奔于梁是时太祖新就镇黄巢秦宗权等兵方盛太祖数为所窘而梁未有佗将乃以虔裕将骑兵常为先锋击巢陈蔡间拔其数栅巢走梁兵蹑之战于万胜戍巢败而东虔裕功为多乃表虔裕义州刺史秦贤攻汴南境太祖遣虔裕拒贤于尉氏战败太祖怒拘于军中邢州孟迁降梁为晋人所围太祖遣虔裕以精兵百人疾驰夜破晋围入邢州已而晋兵复来迁执虔裕降于晋见杀　　王重师
按五代史王重师传重师许州长社人也为人沉默多智善剑槊秦宗权陷许州重师脱身归梁从太祖平蔡攻兖郓为拔山都指挥使迁颍州刺史太祖攻濮州重师率精卒取之累迁佑国军节度使同中书门下平章事刘捍构之太祖太祖疑之赐死　　王瓒
按五代史王珂传瓒重盈之诸子也梁太祖已执珂自领河中节度使以瓒为吏瓒事梁为诸卫大将军泰宁镇国军节度使末帝时为开封尹庄宗自郓入京师瓒开门迎降伏地请死庄宗劳而起之曰朕与卿家世婚姻然人臣各为主耳复何罪邪已而故梁臣赵岩等相次诛死瓒以忧卒　　王审知
按五代史闽世家王审知字信通光州固始人也父恁世为农兄潮为县史唐末群盗起寿州人王绪攻陷固始召潮为军校绪为前锋擒杀推潮为主是时泉州刺史廖彦若为政贪暴泉人苦之潮引兵围彦若逾年克之光启二年福建观察使陈岩表潮泉州刺史景福元年岩卒唐即以潮为福建观察使潮以审知为副使审知为人状貌雄伟隆准方口常乘白马军中号白马三郎干宁四年潮卒审知代立唐以福州为武威军拜审知节度使累迁同中书门下平章事封琅邪王唐亡梁太祖加拜审知中书令封闽王升福州为大都督府是时杨行密据有江淮审知岁遣使泛海自登莱朝贡于梁同光三年卒年六十四谥曰忠懿鏻即皇帝位追谥为昭武孝皇帝庙号太祖　　王延彬
按十国春秋闽王延彬天佑初太祖承制加平卢节度使权知泉州军州事二年实授开平三年加金紫光禄大夫转右仆射封琅邪郡开国男寻转司空四年加云麾将军干化二年授特进阶加检校太保进封开国伯五年加检校太傅权知泉州刺史四年加检校太尉延彬任泉州前后历二十六年会得白鹿紫芝僧浩源以为王者之符延彬由是渐骄纵密遣使浮海贡梁求泉州节镇事觉太祖黜延彬归私第卒赠云州节度使葬云台山闽人谓之云台侍中　　王彦复按十国春秋闽王彦复太祖从弟也景福初彦复为都统同太祖攻范晖于福州亲犯矢石指授方略遂陷福州城晖走死顷之官泉州刺史终于其职　　王想按十国春秋闽王想太祖从弟以银青光禄大夫上柱国摄福州长乐县令颇负干材县事以治　　王定简
按十国春秋闽王定简世为汴州人祖护父伸始迁福之候官县太祖时定简被署为安远使颇有劳烈甚著名及太祖薨遂置其官以老　　王仁缋
按十国春秋闽王仁缋福唐人少有志操太祖闻其贤命试大理评事仁缋固辞隐居龙山终其身　　王绾按十国春秋吴王绾合肥人仕太祖为涟水防遏使迁海州副使天复中青州王师范以沂密内叛乞师太祖太祖遣台蒙及绾将兵援之已拔密州将进攻沂州城谍者侦城中尽偃旗息鼓绾谓此不可击也诸将坚欲攻之绾不能止乃设伏林间以待顷之攻沂者果不克敌兵乘势追之绾伏发得以济师武义元年加镇东大将军已迁百胜军节度使卒　　王潜
按十国春秋吴王潜庐州人初居太祖莫府及事高祖历官左司郎中典选事时丧乱之后官失其守甲簿湮落潜雍容款接坐客常满随才而使人人自以为得徐知诰为相抡选有序潜之力也　　王安
按十国春秋吴王安庐州庐江人少事太祖&amp;#戏下太祖常临战升高冢望敌安捧唾壶侍侧左右皆注目前视忽有武士持&amp;#径趣太祖莫能御者安置壶于地引弓射之一发而殪徐纳弓弢中复捧壶立色不变太祖喜抚其背曰汝器度如此它日必富贵积功至袁州刺史南唐禅代用为百胜军节度使更赐名会升元五年卒年七十有三　　王建
按五代史前蜀世家王建字光图许州舞阳人也为人隆眉广颡状貌伟然少无赖以屠牛盗驴贩私盐为事里人谓之贼王八后为忠武军卒稍迁队将黄巢陷长安忠武军将鹿晏弘以兵八千属杨复光讨贼复光以其兵为八都都将千人建为一都头已而晏弘东归建奔于蜀僖宗以属田令孜令孜以为养子僖宗还长安使将神策军宿卫光启二年幸兴元以建为清道使已至兴元令孜为西川监军杨复恭为军容使出建璧州刺史令孜使人招建建驰至鹿头关击取汉州攻彭州文德元年分&amp;#蜀黎雅为永平军拜建节度使建攻成都入城以令孜为监军既而杀之大顺二年唐以建为检校司徒成都尹剑南西川节度副大使知节度事四年攻东川破之于是并有两川之地天复元年拓拔思敬降并有山南西道三年唐封建蜀王四年唐改元天佑建隔绝不知仍称天复六年并有三峡七年梁灭唐建会兵讨梁四方皆不应九月己亥建乃即皇帝位武成元年正月祀天南郊大赦改元永平三年立宗衍为太子通正元年十月大赦改元十二月又改明年元曰天汉国号汉天汉元年十二月大赦改明年元曰光天复国号蜀光天元年六月建卒年七十二太子立去宗名衍谥建曰神武圣文孝德明惠皇帝庙号高祖　　王宗伟按十国春秋前蜀王宗伟少&amp;#高祖帐下为养子天复初官剑州刺史已而迁利州制置使　　王宗宪
按十国春秋前蜀王宗宪本姓许高祖赐姓名录为子天复初官节度使　　王宗涤
按十国春秋前蜀王宗涤本姓华名洪颍川人也从高祖为威信都指挥使与李简等拒杨守厚于梓州功居多又攻彭州破杨晟军击杨守亮于阆州先登陷陈已又败顾彦晖楸林迁&amp;#州刺史复将兵攻东川高祖嘉其功更姓名曰王宗涤与诸子齿未几命为东川留后明年宗涤言东川封疆五千里文移往还动淹时日请分遂合泸渝昌五州别为一镇高祖表其说于朝后卒置武信军于遂州宗涤之力也居数月唐授宗涤为东川节度使久之加同平章事未几破李继密于兴元唐即诏为山南东道节度使宗涤有勇略得将士心高祖颇内忌之而王宗佶等疾其功复为构飞语高祖召宗涤令唐道袭饮以酒缢杀之　　王宗翰
按十国春秋前蜀王宗翰本姓孟氏高祖之姊子也高祖畜为子赐姓名武成三年封集王俄加同平章事永平五年充东北面招讨副使攻岐凤州而引兵出青泥岭克固镇与秦州将郭守谦战于泥阳川败绩退保鹿台山明年复为第一招讨使将兵伐岐无何卒　　王宗浩
按十国春秋前蜀王宗浩高祖义子也有拳勇善骑射从高祖入西川为军使天复二年高祖克兴州擢宗浩为刺史青泥岭之战宗浩时充马步使兵败奔兴州溺江死焉　　王宗阮
按十国春秋前蜀王宗阮本僰道土豪文武坚也善舞剑器时号为文大剑高祖攻陈敬瑄武坚来降更姓名曰王宗阮遂领决胜都知兵马使未几充开江防送进奉使将兵七千趣泸州顷之破泸州杀刺史马敬儒峡路故东川门户至是始通宗阮之力也高祖即命宗阮知渝州天复四年赵匡凝攻夔州宗阮帅师击之匡凝败走宗阮后以病卒　　王宗播
按十国春秋前蜀王宗播本姓许名存故荆南节度使成汭将也汭以存为万州刺史存不得志降于高祖高祖遣戍蜀阴使王宗绾察焉宗绾密言存忠勇谦谨有良将才高祖信之乃更其姓名曰王宗播与诸子齿久之为前锋将攻李继密于三泉破金牛等四寨继密败还汉中宗播遇强敌&amp;#以身先之即有功称病不伐由是得以功名终子承杰骄贵僣越鲜有伦比每修书题印章微有浸渍&amp;#命改换书佐苦之历任茂州刺史为蕃人所害　　王保晦
按十国春秋前蜀王保晦阆州人也雅擅文才酷无体式而辞致晓畅善达人意旨高祖辟置莫府与冯涓同掌书记是时岐王茂贞用王超笺奏言伪而辨高祖绝爱之颇以保晦与之匹称曰二王武成时官翰林学士承旨光天元年坐附会宦官唐文扆夺职流泸州后主嗣位伏诛　　王先成
按十国春秋前蜀王先成蜀州新津人本书生也世乱为兵当高祖入西川围彭州时诸寨日出俘掠谓之淘卤先成心切闵之度诸将惟北寨王宗侃最贤乃叩军门说之宗侃矍然移&amp;#近先成问计将奈何先成请条列七事以白高祖高祖得之大喜即行之悉如所申三日民竞出赴招安寨次第反业干宁元年高祖攻彭州犹未下先成请筑龙尾道属于女墙遂循城而登杨晟被杀平州以平后论功先成累官夔州刺史永平四年荆南兵寇夔州先成击却之时嘉王宗寿领镇江军节度使以先成伐功侮慢颇切齿于先成会先成请甲以白布袍给之未几荆南兵败走先成密遣人奏不给甲之状宗寿获其人&amp;#召先成斩之而后奏高祖由是大怒宗寿　　王朴
按十国春秋前蜀王朴绵州魏城人父助举唐进士善文章常撰魏城县道观碑文为刺史薛逢所赏后竟以瞽废朴亦能文仕高祖官至翰林学士　　王鄂
按十国春秋前蜀王鄂唐尚书鄑弟也鄑以长安乱离挈家来蜀沿嘉陵江经利州百堂寺前鄂时生七年矣忽云我曾有经一卷藏寺内石龛令家人随往取之寺僧曰此我童子也计其夭死年月与鄂诞生日正相符鄂后仕高祖至令录卒于雅州　　王宗裕
按十国春秋前蜀王宗裕高祖族子唐昭宗时从高祖镇西川官嘉州刺史已而与王宗侃等围杨晟于彭州攻城略地为战功之最未几领马步使天复元年代王宗涤为东川留后已又改汉州刺史居无何卒宗裕性谦谨高祖平东川时诸将多争功宗裕立枯树下未尝自伐时号枯树太保　　王万弘
按十国春秋前蜀王万弘岐王茂贞养以为子更姓名曰李继密权知兴元军府事天复二年王宗涤破汉中继密出降迁之成都高祖曰继密助李茂贞为虐残贼三辅唐之罪人也以其来降不忍杀遂复其姓名不时召见诸将稍陵易之万弘纵酒自解俳优辈复加戏狎万弘不胜忧愤一夕醉投池水而死　　王宗仁按十国春秋前蜀王宗仁高祖之长子也累官校书郎武成三年封普王干德六年进封卫王　　王元膺
&lt;/div&gt;
    &lt;div class="pagination"&gt;
&lt;a href="氏族典卷诸姓部_page337.html"&gt;上一页&lt;/a&gt;&lt;span&gt;...&lt;/span&gt;&lt;a href="氏族典卷诸姓部_page333.html"&gt;333&lt;/a&gt;&lt;a href="氏族典卷诸姓部_page334.html"&gt;334&lt;/a&gt;&lt;a href="氏族典卷诸姓部_page335.html"&gt;335&lt;/a&gt;&lt;a href="氏族典卷诸姓部_page336.html"&gt;336&lt;/a&gt;&lt;a href="氏族典卷诸姓部_page337.html"&gt;337&lt;/a&gt;&lt;span class="current-page"&gt;338&lt;/span&gt;&lt;a href="氏族典卷诸姓部_page339.html"&gt;339&lt;/a&gt;&lt;a href="氏族典卷诸姓部_page340.html"&gt;340&lt;/a&gt;&lt;a href="氏族典卷诸姓部_page341.html"&gt;341&lt;/a&gt;&lt;a href="氏族典卷诸姓部_page342.html"&gt;342&lt;/a&gt;&lt;a href="氏族典卷诸姓部_page343.html"&gt;343&lt;/a&gt;&lt;span&gt;...&lt;/span&gt;&lt;a href="氏族典卷诸姓部_page339.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
