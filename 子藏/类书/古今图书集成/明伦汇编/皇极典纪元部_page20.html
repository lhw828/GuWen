<!DOCTYPE html>
<html>
<head>
    <meta charset="UTF-8">
    <title>皇极典纪元部 - 第 20 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇极典纪元部 - 第 20 页/共 20 页</h1>
    <div class="content">　　王道
春秋何贵乎元而言之元者始也言本正也道王道也王者人之始也王正则元气和顺风雨时景星见黄龙下王不正则上变夭贼并见五帝三皇之治天下不敢有君民之心什一而税教以爱使以忠敬长老亲亲而尊尊不夺民时使民不过岁三日民家给人足无怨望忿怒之患强弱之难无强贼妒疾之人民修德而美好被发□哺而游不慕富贵耻恶不犯毒虫不螫猛兽不搏抵不触虫故天为之下甘露朱草生醴泉出风雨时嘉禾兴凤凰麒麟游于郊囹圄空虚画衣裳而民不犯四裔傅译而朝民情至朴而不文郊天祀地秩山川以时至封于泰山禅于梁父立明堂宗祀先帝以祖配天天下诸侯各以其职来祭贡土地有所先以入宗庙端冕盛服而后见先德恩之报奉元之应也刘向说苑
　　建本
魏武侯问元年于吴子吴子对曰言国君必慎始也慎始奈何曰正之正之奈何曰明智智不明何以见正多闻而择焉所以明智也是故古者君始听治大夫而一言士而一见庶人有谒必达公族请问必语四方至者勿距可谓不壅蔽矣分禄必及用刑必中君心必仁思民之利除民之害可谓不失民众矣君身必正近臣必选大夫不兼官执民柄者不在一族可谓不权势矣此皆春秋之意而元年之本也删府元龟　　年号
传曰履端于始序则不愆自三代之际五行更王虽三统循环迭举岁首至于纪年标历未闻他制逮汉之文景始有前后之称施及孝武肇创建元之号厥后或章述德美昭著祥异或弭灾厌胜计功称伐或一号而不易或一岁而屡改其有矫时遵古但纪岁历者亦不远而复斯乃前王因时立制后代沿袭而不可易者也
　纪元部艺文
　　为建平王庆改号启　　　　　梁江淹窃以皇衢永谧则玉历惟祯国庆方夷则绳泽式茂故五凤协年甘露应号况今道润衍溢颂祉再繁嘉生蠲庆风云瑞节既觏昭晨方铸昌化延守一隅无以自届不胜荒情　　复魏收书　　　　　　　　隋李德林　德林为中书舍人武平初以疾请罢归魏收与阳　休之论齐书起元事敕集百官会议收与德林书　德林因复书云即位之元春秋常义谨按鲁君息姑不称即位亦有元年非独即位得称元年也议云受终之元尚书之古典谨按大传周公摄政一年救乱二年伐殷三年践奄四年建侯卫五年营成周六年制礼作乐七年致政成王论者或以舜禹受终是为天子然则周公以臣礼而死此亦称元非独受终为帝也蒙示议文扶病省览荒情迷识蹔得发蒙当世君子必无横议惟应阁笔赞成而已辄谓前二条有益于议仰见议中不录谨以写呈　　又
摄之与相其义一也故周公摄政孔子曰周公相成王魏武相汉曹植曰如虞翼唐或云高祖身未居摄灼然非理摄者专赏罚之名古今事殊不可以体为断陆机见舜肆类上帝班瑞群后便云舜有天下须格于文祖也欲使晋之三主异于舜摄窃以为舜若尧死狱讼不归便是夏朝之益何得不须格于文祖也若使用王者之礼便曰即真则周公负扆朝诸侯霍光行周公之事皆真帝乎斯不然矣必知高祖与舜摄不殊不得从士衡之谬或以为书元年者当时实录非追书也大齐之兴实由武帝谦匿受命岂直史也比观论者闻追举受命之元多有河汉但言追数受命之岁情或安之似所怖者元字耳事类朝三是许其一年不许其元年也案易黄裳元吉郑元注云如舜试天子周公摄政是以试摄不殊大传虽无元字一之与元无异义矣春秋不言一年一月者欲使人君体元以居正盖史之婉辞非一与元别也汉献帝死刘备自尊崇陈寿蜀人以魏为汉贼宁肯蜀主未立已云魏武受命乎士衡自尊本国诚如高议欲使三方鼎峙同为霸名习氏汉晋春秋意在是也正司马炎兼并许其帝号魏之君臣吴人并以为戮贼亦宁肯当涂之世云晋有受命之征史者编年也故鲁号纪年墨子又云吾见百国春秋史又有无事而书年者是重年验也若欲高祖事事谦冲即须号令皆推魏氏便是编魏年纪魏事此即魏末功臣之传岂复皇朝帝纪者也陆机称纪元立断或以正始或以嘉平束□议云赤雀白鱼之事恐晋朝之议是并论受命之元非止受终之断也公议云陆机不论元者是所未喻愿更思之陆机以刊木着于虞书龛黎见于商典以蔽晋朝正始嘉平之议斯又谬矣惟可二代相涉两史并书必不得以后朝创业之迹断入前史若然则世宗高祖皆天保以前惟入魏氏列传不作齐朝帝纪可乎此既不可彼复何证　　汉纪后论　　　　　　　　　五代史呜呼人君即位称元年常事尔古不以为重也孔子未修春秋其前固已如此虽暴君昏主妄庸之史其记事先后远近莫不以岁月一二数之乃理之自然也其谓一为元亦未尝有法盖古人之语尔及后世曲学之士始谓孔子书元年为春秋大法遂以改元为重事自汉以后又名年以建元而正伪纷杂称号遂多不胜其纪也五代乱世也其事无法而不合于理者多矣皆不足道也至其年号乖错以惑后世则不可以不明初梁太祖以干化二年遇弒明年末帝已诛友珪黜其凤历之号复称干化三年尚为有说至汉高祖建国黜晋出帝开运四年复称天福十二年者何哉盖以其爱憎之私尔方出帝时汉高祖居太原当愤愤下视晋而晋亦阳优礼之幸而未见其隙及契丹灭晋汉未尝有赴难之意出帝已北迁方阳以兵声言追之至土门而还及其即位改元而黜开运之号则其用心可知矣盖其于出帝无复君臣之义而幸祸以为利者其素志也可胜叹哉夫所谓有诸中必形于外者其见于是乎　　徐州贺改元表　　　　　　　宋苏轼祗勤国本已获顺成之年奉若天休更新统始之序庆均华夏欢洽神人中
谢
窃以为政急于爱民改元
所以表信非有年无以致家给人足非盛德无以贻时和岁丰鸿惟徽称独冠前代恭惟皇帝陛下和布治法底修事功辟土而任三农顺时而佐五谷天用眷佑秋常大登蜡通八方之神民足四之养乃顺休命着为始年臣等均被至恩具膺优禄祗奉诏诰更形颂言非特降康已类商王之福行观嗣岁复兴周室之隆　　改元贺皇帝表　　　　　　　文天祥春王会于三朝庆开景运皇天佑于一德治纪初元正朔肇新乾坤有造恭惟皇帝陛下春秋正始历数在躬仰则定陵开三传之丕祚近稽哲祖基七叶之昌期颁凤历以改弦衍鸿图而卜鼎臣亲逢更化适缀承流扬伟绩铺闳休恪共侯度抚太平应昌历谨授人时　　史论　　　　　　　　　　明何乔新　顺帝以世祖在位长久欲祖述之诏改元统三年　仍为至元元年建号纪年自秦以前未有也年号虽古所未有然在后世则不可废焉盖古者民俗淳官政简案牍无检覆之繁虽无年号可也至于后世奸伪日滋官政日繁文书盈于几阁非有年号以别之则岁月瞀乱黠吏为奸将不胜其弊矣顺帝欲祖述世祖仍以至元纪年亦可谓有志矣然年号袭旧则文案所纪者不知为前至元乎为后至元乎检覆之际奸伪百出其害可胜言哉且顺帝果欲追绍祖烈亦惟法其所行而已何必区区袭其年号乎世祖在位其用度也约其赏罚也明其赋敛有制其畋游有时择才以任官原情以断狱儒者虽不究其用然许衡王盘之徒咸见尊礼南人虽不以为相然程巨夫叶李之属皆在要位此其所以致至元之盛也若顺帝则不然奇后专宠于内而用度日侈矣伯颜擅政于外而赏罚日紊矣赋敛无艺而竭其衣食之业畋游无度而妨其耕获之时用舍失宜而在位者多憸庸刑罚不当而伏锧者多□滥曷尝有一事克绳祖武哉呜呼袭其号而不践其实徒启弊端而已谓之善法祖可乎　　复建文年号疏　　　　　　　杨天民题为累朝阙典究竟难湮垦乞圣明及时修举以成祖德以光正史事臣惟神器相承天下之大事也名号显扬直与天壤共敝其迹恶可泯也国史纂修一代之大典也纪载昭垂将通古今为信其实恶可枉也以大典识大事以必不可泯之迹笔必不可枉之书故从古以来即余分闰位亦不得以窃据废编年之体况属在正统者能令湮没乎即触忌冒嫌犹不得以私情夺春秋之法况本无嫌忌者可强为委曲乎臣尝反复于斯不能不扼腕于建文革除之既误又不能不滋惑于累朝因循之无谓也夫革除之辩不自臣言始臣查嘉靖十四年该吏科给事中杨僎尝以表扬革除死事诸臣请矣此其意盖隐然为建文地也比时礼官夏言因仓卒召对未暇深思既谓诸臣不宜褒录及明日上议又以文皇帝百世不迁之宗为词卒使谠议不行阙典如故抵今笔橐之臣未尝不切齿于夏言之失对也迨我皇上万历十六年该国子监司业王祖嫡复以建文不宜革除与景泰不宜附录并形奏辩而礼部尚书沈鲤亦悉心议覆至拟为圣德圣政第一事中外喁喁以为事在必举不谓附录改正虽蒙俞旨而革除年号依然报罢此何谓哉夫建文为太祖嫡孙固皇上一□骨肉之亲也若听其泯灭如宗谊何臣仰窥圣衷必灼知情理之不容恝祖孙两朝名分各殊就中皆有嫌微当辨若令孙蒙祖号则几无别矣臣仰窥圣衷必灼知统系之不宜混识大识小贵在不遗今革除几二百年其事已不无散逸失今再不搜辑将散逸愈多可令熙朝无完史耶臣仰窥圣衷必灼知典谟之不当缺朝有史野亦有史固并存于世者此时纵无改于革除之旧而亿万世之后能保其不从野史中搜遗事乎臣仰窥圣衷必灼知后世之不可欺有一于是则革除之复宜不俟终日可矣乃因仍至今若有所顾忌而不肯遽许得非终惑于百世不迁之说恐存一建文即于成祖相妨因于圣孝未惬耶是大不然盖靖难之举顺天应人其师不嫌于无名永乐之勋革命鼎新其功不殊于再造无论更号成祖自有中兴创始之义固不以建文之位号有无为增损即初号太宗亦最似汉之文帝虽前有孝惠其徽称固少不相碍也臣不解夏言不世不迁之说抑何所主持而令至今成不决之疑乎昔孔子论武周达孝归之善继善述夫所谓善者正谓以心相体以事相成不拘拘往迹云耳臣考成祖登极之后犹称建文为少帝且其葬也用天子礼曷尝忍于明议革除哉说者谓宣力之臣欲假此形迹以张功伐故赞成至此良为不诬以此臣知革除之复固不徒为建文崇荣名正所以善体成祖之心也史以传信不信则疑疑则讹此必然之势也以成祖汤武之心有何不可令人知者而乃以革除讳之欲后世弗疑弗讹得乎甚必有举一律百井全史而疑其为謏闻之具者将使好事不经之谈得以任口雌黄而反致圣祖心事不白于后世非计之得者以此臣知革除之复固不徒为建文存实录正所以善成成祖之志也臣不暇远引即我朝英宗皇帝不尝削景皇帝位号乎及宪宗皇帝嗣位则旋为议复质诸人心垂之青史不闻有累于英宗亦不闻少亏于宪宗之孝今何独于建文之事而疑其于成祖相妨于圣孝未惬哉不但此也往年革除报罢犹曰正史未修时姑有待迩皇上允儒臣之请业已开局授餐纂编逾岁矣若及是时慨然命复则修废举坠而天下万世皆谓阙典顿兴自皇上始如姑舍之则承乖袭舛而天下万世皆谓阙典终废亦自皇上始所关圣德圣政诚非渺小而臣愚待罪该科亦与有责焉故不惮缓颊而仰渎宸严若此伏乞敕下该部再加复议如果臣言不谬愿亟赐允行则上可以襄祖德下可以宣信史而继述大孝不在武周而在皇上矣臣不胜激切祈望之至　　题覆改正建文年号疏　　　　袁一骥题为累朝阙典究竟难湮垦乞圣明及时修举以成祖德以光正史事仪制清吏司案呈奉本部送内府抄出礼科给事中杨天民题前事奉圣旨礼部知道钦此钦遵抄出到部送司案呈看得有一代之君则有一代君临之位号作史者纪其行事之迹以昭当年之实录故事欲其核也名欲其真也凡以彰往垂后昭示乎百千万□也自春秋有编年之义明岁时而严统系而史家相仍卒莫之易虽兴亡隆替代有转移而因革予夺不得以好恶增损其间者恭惟我太祖开基列圣绍统徽烈鸿彪炳史册不可胜纪乃建文年号之革除中外人心终有疑而未安者前此编摩未有定期修复尚疑有待方今开局纂编大辑国史以传信万世则乘讹而袭舛也其自今日修废而举坠也亦自今日该科惩前后特为陈请不惟典礼有关而于国是良有裨者臣等备员史局盖亦常有慨于当日之事矣先是太祖高皇帝在位懿文太子薨逝至洪武三十一年太孙嗣位改元建文御宇凡有四载暨成祖文皇帝以靖难登极遂削去其年号而高庙实录于是有三十五年之称夫既已南面临朝薄海内外奉有正朔矣一旦削革除之无乃非所以示信于天下乎论者以为一时宣力归命诸臣或有矜功伐或有生嫌忌遂多曲为之讳实非我成祖文皇帝奉天靖难之本心而要之臣等之在今日亦未敢深论也惟是前代更朝易位非一见矣未有并其年号革除之者革除年号自本朝始岂谓我成祖再造之绩以革除显我皇上继述之大孝亦必以革除而后可阐扬先志乎臣等窃以为不然也自古闻有革命矣不闻革年者故余分闰位犹得相仍稽古者有所考焉当建文继绪孰不知吾君之有孙而纪年颁朔海内鲜不奉行时缘辅佐非人以致发难启衅旋知天命有归即逊位出亡似与违天而昧时者有间乃遽令泯泯无闻似于理有未顺夫谓革除云者不过欲使后人之不复知有建文耳今历年二百历世十叶朝野靡不知有建文君也即今日之见闻已不可涂而况于后世窃意天下万世自有耳目稗官野史各有纪载而欲以建文之历数作洪武之编年于势亦有不能且天下者太祖之天下我皇上之天下也以太祖而视后则成祖建文等子孙耳以我皇上而视前则太祖成祖均祖宗也太祖之天下挈而授之建文所以昭立嫡之大义旋而归之于成祖益彰拨乱之弘功太祖亦何择于若子若孙哉即今以不革除恐非成祖继体之心独不念必革除或非太祖贻谋之意乎祖宗一脉血气原自周流而因此废彼宗谊之谓何此于情亦容有未惬者况乎师曰靖难兵非无名有顺天应人之机无更朝易肆之举成祖之嗣服也以戡乱建文之出亡也以逊国其名正其言顺何嫌何疑无可避讳盖事迹异而道同者正无假掩饰以起后世纷纷之疑此盖揆之于事亦似有不必尔者夫于理于势于事于情皆可无革除而革除之年号沿袭未复则以因循苟且之意多而触忌冒嫌之心重耳然臣等复因是考之我太祖之定天下也他务未遑而首命儒臣纂修元史且追谥元主以顺帝称之我成祖即位之初犹称建文为少帝而一时在位诸臣尚有不念旧恶之旨至于我皇上登极下诏内开革除被罪诸臣令各地方有司祀于其乡其坟墓苗裔倘有存者仍厚加恤录而万历十六年允本部题覆国子监司业王祖嫡之奏特复景皇帝实录候纂修改正仰见我二祖正大光明之业等于天地而我皇上渊弘允塞之心同符二祖也夫元史可修奈何失其实于当代胜国之主可谥奈何削其号于本朝景泰之位号可改奈何靳其名于建文一时死事之臣尚可褒恤奈何遗弃其君而令湮没于百世之后由斯以论恐非太祖之心非我皇上之心即成祖之心亦有不自安者矣方今圣明在上善继善述表扬祖功宗德以彰大孝臣等亦不敢妄生意见别议更张而建文位号在当年原无降削之文及此纂修之时特命秉司局者于高庙实录之中摘洪武三十二年以逮三十五年遗事复称建文元年二年三年四年以存其年号仍修辑为本纪示不泯灭则成祖靖难之烈固奕世有光而建文在位之绩亦千秋可信慰幽魂于九原昭大义于天下其裨益国体而增光圣德非渺小者伏候圣明裁定　　论泰昌天启改元揭　　　　　　张泼嗟乎改元之事至今日而始议之晚矣先帝八月登极以明年为泰昌不忘皇祖也今上九月登极以明年为天启不几忘先帝乎以职见谓当于即位之始会议妥贴颁诏天下曰皇考年号既颁朕不忍以即位遽易其仍以明年为泰昌元年再逾年始改元天启在先帝不忍忘皇祖在今上亦不忍忘先帝事死如生其志一其事同斯不亦父子止孝先后一辙毫无可议哉乃天启元年之诏已颁而泰昌改元之议方定明年天启已难返汗今年万历遂无泰昌讴吟思慕寄之何所古来颂唐太宗者必曰贞观颂宋仁宗者必曰庆历盖政绩零星难记故喜谈乐道率以年号尽之先帝即位仅一月榷税尽罢帑金大发大僚既充耳目亦备即贞观庆历不多让焉若纪事而不编年世远言湮恐失口传得无以中主视之然无如天启之不可复更何也不得已而以今年八月为泰昌以明年正月为天启毕竟于先帝不遽改元之意未甚符合然亦于不妥中求其近似者从之若欲并泰昌之号而不存第曰未及改元而崩于义似忍恐臣子爱君不敢为今上作此过举也古未有逾年而不改元者然亦未有逾月而丧两君者变出不常礼当意起先帝情之所处即天下人情之所安处也然言此于今日亦自是赘谭奉旨会议于心不安不敢雷同故抄出于天下人共商之谨揭　　请复泰昌年号疏　　　　　　李若珪为殿下之正位在即先帝之年号当讲事殿下明日登极登极之日即定年号之日前先帝登极诏以明年为泰昌元年预先朝臣皆知今去登极纔半日耳其用何者两字为元年已拟上否已蒙钦点否职等皆不之知礼部亦不之知此等大事礼部当会议礼科亦当与闻此姑勿论惟是先帝在位虽仅一月而善政遍满已足千秋岂可使年号之不存昔建文无年号人心至今不平岂可今日又有此大缺大谬职有一德之愚启之殿下商之同朝谓除明年正月初一日为殿下纪元之始今年自八月初一日先帝登极之日以至十二月终断宜属之先帝俱称泰昌元年万历年号自今年七月终止则是先帝之年号既不亏万历在位之实数又不妨殿下明年之称元诚至便也造历在即时刻难缓垦乞令谕阁部即速会议上请仍谕该部传示内外臣民自今以至年终一切文书俱称泰昌元年可也
　纪元部纪事
后汉书公孙述传天凤中述为导江卒正居临□更始立述使人诈称汉使者自东方来假述辅汉将军蜀郡太守兼益州牧印绶述威震益都功曹李熊说述宜改名号以镇百姓述曰吾亦虑之公言起我于是自立为蜀王都益都建武元年四月自立为天子号成家建元曰龙兴元年光武帝本纪中元元年六月有赤草生于水崖郡国频上甘露群臣奏言地祇灵应而朱草萌生孝宣帝每有嘉瑞辄以改元神爵五凤甘露黄龙列为年纪盖以感致神祇表彰德信是以化致升平称为中兴今天下清宁灵物仍降陛下情存损挹推而不居岂可使祥符显庆没而无闻宜令太史撰集以传来世帝不纳每自谦无德吴志孙权传建安二十五年四月权自公安都鄂改名武昌十一月策封为吴王黄武元年九月权遂改元黄龙元年春公卿百司皆劝权正尊号夏四月夏口武昌并言黄龙凤凰见丙申南郊即皇帝位大赦改年三年春二月由拳野稻自生改为禾兴县冬十月会稽南始平言嘉禾生十二月丁卯大赦改明年为嘉禾元年魏志明帝本纪景初元年秋七月公孙渊自立为燕王置百官称绍汉元年吴志孙权传赤乌元年秋八月武昌言麒麟见有司奏言麒麟者太平之应宜改年号诏曰间者赤乌集于殿前朕所亲见若神灵以为嘉祥者改年宜以赤乌为元群臣奏曰昔武王伐纣有赤乌之祥君臣观之遂有天下圣人书策载述最详者以太平元年冬十月己酉大赦改元孙休传孙亮废百僚以乘舆法驾迎休丞相奉玺符休三让群臣三请休就乘舆百官陪位即日御正殿大赦改元永安孙□传孙休立封□为乌程侯休薨太后迎立□改元元兴甘露元年夏四月蒋陵言甘露降于是改元大赦宝鼎元年八月所在言得大鼎于是改年大赦建衡元年春正月立子瑾为太子冬十月改年大赦三年西宛言凤皇集改明年为凤皇元年天册元年吴郡言掘地得银长一尺广三分刻上年月字于是大赦改年天玺元年吴郡言临平湖自汉末草秽壅塞今更开通长老相传此湖塞天下乱此湖开天下平又于湖边得石函中有小石青白色长四寸广二寸余刻上作皇帝字于是改年大赦秋八月鄱阳言历阳山石文理成字凡二十云楚九州渚吴九州都扬州士作天子四世治太平始又吴兴阳羡山有空石长十余丈名曰石室在所表为大瑞乃遣司徒董朝兼太常周处至阳羡县封禅国山明年改元天纪大赦以协石文晋书杨骏传骏暗于古义动违旧典武帝崩未逾年而改元议者咸以为违春秋逾年书即位之义朝廷惜于前失令史官没之明年正月复改年张昌传太安二年昌于安陆县石岩山屯聚据有江夏造妖言云当有圣人出山都县吏丘沈遇于江夏昌名之为圣人盛车服出迎之立为天子置百官沈易姓名为刘尼称汉后以昌为相国昌兄味为车骑将军弟放广武将军各领兵于石岩中作宫殿又于岩上织竹为鸟形衣以五彩聚肉于其傍众鸟群集诈云凤凰降又言珠袍玉玺铁券金鼓自然而至乃下赦书建元神凤郊祀服色依汉故事刘元海载记永兴元年元海僭即汉王位赦其境内年号元熙永嘉二年元海僭即皇帝位大赦境内改元永凤元海迁都平阳汾水中得玉玺文曰有新保之盖王莽时玺也得者因增泉海光三字元海以为己瑞大赦境内改年河瑞刘聪载记聪元海第四子元海即大单于位拜鹿蠡王既杀其兄和群臣劝即尊位于是以永嘉四年僭即皇帝位大赦境内改元年光兴刘曜围洛阳时城内饥甚人皆相食百官分散莫有固志宣阳门曜迁帝及惠帝羊后传国六玺于平阳聪大赦改年嘉平刘聪以其太庙新成大赦境内改年建元
刘曜陷长安外城愍帝使侍中宋敞送笺于曜帝肉袒牵羊舆榇衔璧出降及至平阳聪以帝为光禄大夫怀安侯使粲告于太庙大赦境内改年麟嘉刘聪子粲太兴元年聪死粲嗣伪位大赦境内改元汉昌刘曜载记曜元海之族子太兴元年僭即皇帝位大赦境内改元光初石勒载记太兴二年勒伪称赵王赦殊死以下大酺七日依春秋列国汉初侯王每世称元改称赵王元年茌平令师欢获黑兔献之于勒程遐等以为勒龙飞革命之祥于晋以水承金兔阴精之兽黑为水色此示殿下宜速副天人之望也于是大赦以咸和三年改年曰太和石勒群臣议以勒功业既盛祥符并萃宜时革徽号以答乾坤之望于是石季龙等奉皇帝玺绶上尊号于勒勒乃以咸和五年僭即皇帝位大赦境内改元曰建平石弘勒第二子勒僭位立为太子徐光曰皇太子仁孝温恭中山王雄暴多诈宜渐夺中山王威权程遐又言于勒曰中山王自陛下之外视之蔑如宜早除之勒竟不从勒死季龙执弘使临轩命收程遐徐光下廷尉召其子邃率兵入宿卫文武靡不奔散弘大惧让位于季龙季龙曰君薨而世子立臣安敢乱之弘泣而固让季龙怒曰若其不堪天下自当有大议何足预论遂以咸和七年逼立之改年曰延熙石季龙名
虎
载记咸康元年季龙废勒子弘群臣已下
劝其称尊号季龙下书曰王室多难海阳自弃四重业重故俯从推逼朕闻道合乾坤者称皇德协人神者称帝帝皇之号非所敢闻且可称居摄赵天王以副天人之望于是赦其境内改年曰建武季龙以永和五年僭即皇帝位干南郊大赦境内建元曰大宁后赵录石鉴遵之兄虎第三子也初封义阳王杀遵自立年号青龙大赦殊死已下石闵虎之养孙封修成侯晋永和六年闵既杀鉴司徒申锺司空郎闿等四十八人共上尊号闵固让尚书胡睦进曰陛下圣德应天宜登大位晋氏衰微远窜江表岂能总驭英雄混一四海乎闵曰胡尚书之言可谓识机知命矣于是僭即皇帝位于南郊大赦境内殊死已下改元曰永兴石闵杀鉴僭位新兴王祗
按石祇
季龙族子
闻鉴死僭称尊
号于襄国改元永宁
晋书慕容□载记□遣慕容评率骑一万攻邺寻而评□邺城送冉闵妻子寮属及其文物于中山先是蒋干以传国玺送于建邺□欲神其事业言历运在己乃诈云闵妻得之以献赐号曰奉玺君因以永和八年僭即皇帝位大赦境内建元曰元玺升平元年慕容立次子暐为皇太子赦其境内改元曰光寿慕容暐载记暐初封中山王寻立为太子升平四年僭即皇帝位大赦境内改元曰建熙苻坚载记慕容暐密遣使者谓泓曰今秦数已终长安怪异特甚当不复能久立吾既笼中之人必无还理昔不能保守宗庙致令毁丧若斯吾罪人也不足复顾吾之存亡社稷不轻勉建大业以兴复为务听吾死问汝便即尊位泓进向长安改年曰燕兴慕容冲僭称尊号于阿房改年更始苻健载记健以永和七年僭称天王大单于赦境内死罪建元皇始苻生载记生健第三子也立为太子健卒僭即皇帝位大赦境内改年寿光时永和十三年也苻坚载记坚以升平元年僭称大秦天王赦其境内改元曰永兴苻坚起明堂缮南北郊郊祀其祖洪以配天宗祀其伯健于明堂以配上帝南游霸陵酣饮极欢命群臣赋诗大赦改元曰甘露兴宁三年又改元为建元苻丕载记丕坚之长庶子太元十年僭即皇帝位大赦境内改元曰太安苻登载记登坚之族孙以太元十一年僭即皇帝位大赦境内改元曰太初姚苌载记苌弋仲第二十四子太元九年自称大将军大单于万年秦王大赦境内年号白雀太元十一年苌僭即皇帝位于长安大赦改元曰建初姚兴载记兴苌之长子太元十九年僭即帝位于槐里大赦境内改元曰皇初后秦录姚兴弘始元年九月兴以日月薄蚀灾眚屡见降号称王下书令群公卿士将牧守宰各降一等于是太尉赵公旻等五十三人上疏谏曰伏惟陛下勋格皇天功济四海威灵振于殊域声教讫于遐方虽成汤之隆殷基武王之崇周业未足比谕方当廓靖江吴告成中岳岂宜过垂冲损违皇天之眷命乎兴曰殷汤夏禹德冠百王然犹顺守谦冲未居崇极况朕寡昧安可以处之哉乃遣旻告于社稷宗庙大赦改元弘始晋书姚泓载记泓兴之长子义熙十二年僭即帝位大赦殊死已下改元永和李特载记太安元年特自称益州牧都督梁益二州诸军事大将军大都督改年建初赦其境内李雄载记雄特第三子也永兴元年僭称成都王赦其境内建元为建兴范长生自山西乘素舆诣成都雄迎之于门执版延坐拜丞相尊曰范贤长生劝雄称尊号雄于是僭即帝位赦其境内改年曰太武蜀录李雄晏平元年六月范长生劝雄称尊号雄于是以晋光熙元年僭即皇帝位大赦境内殊死以下改元晏平国号大成按华阳国志作国号太武
晋书载记作改年曰太武

晋书李雄载记巴郡乱李骧攻涪陷之执梓潼太守谯登遂乘胜进军讨文硕害之雄大悦赦其境内改元曰玉衡李期载记期雄第四子也僭即皇帝位大赦境内改元玉恒李寿载记寿骧之子也咸康四年僭即伪位赦其境内改元为汉兴李势载记势寿之长子也嗣伪位赦其境内改元曰太和及势既诛李弈大赦境内改年嘉宁蜀录李洪广汉人聚流民数千入定陵作乱自称李势子太和中因刺史刘季连失于抚绥巴西人赵续伯蜀人李金银等共推洪为主言当以圣道王年号凤凰魏书僭晋司马睿传中书监庾冰废衍子千龄立其弟岳改年曰建元初岳之立当改元庾冰立号而晋初已有改作又如之乃为建元顷之或告冰曰子作年号乃不视谶也谶云建元之末丘山崩丘山岳也冰瞿然久而叹曰如有吉凶岂改易所能救乎遂不复改司马聃改年曰升平衍子丕号年隆和时谣曰升平不满斗隆和那得久改为兴宁又谣曰虽复改兴宁亦自无聊生丕死晋书吕光载记光闻苻坚为姚苌所害奋怒哀号三军缟素大临于城南伪谥坚曰文昭皇帝光于是大赦境内建元曰太安自称持节侍中中外大都督督陇右河西诸军事大将军领护匈奴中郎将凉州牧酒泉公麟见金泽县百兽从之光以为己瑞以孝武太元十四年僭即三河王位置百官自丞郎已下赦其境内年号麟嘉吕光以太元二十一年僭即天王位大赦境内改年龙飞吕纂载记纂光之庶长子也隆安四年僭即天王位大赦境内改元为咸宁吕隆载记隆光弟宝之子也超既杀纂让位于隆隆有难色超曰今犹乘龙上天岂可中下隆以安帝元兴元年遂僭即天王位超先以番禾得小鼎以为神瑞大赦改元为神鼎慕容垂载记垂引兵至荥阳以太元八年自称大将军大都督燕王承制行事建元曰燕元垂定都中山群僚劝即尊号具典仪修郊燎之礼垂从之太元十一年僭即位赦其境内改元曰建兴慕容宝载记宝垂之第四子也垂死宝嗣伪位大赦境内改元为永康慕容盛载记盛宝之庶长子也谦揖自卑不称尊号以长乐王称制赦其境内改元曰建平盛僭即尊位大赦殊死已下盛幽州刺史慕容豪尚书左仆射张通昌黎尹张顺谋叛盛皆诛之改年为长乐慕容熙载记熙垂之少子也盛死太后丁氏迎熙入宫群臣劝进熙遂僭即尊位赦殊死已下改元曰光始慕容云载记云宝之养子也祖父自云高阳氏之苗裔以高为氏即天王位复姓高氏大赦境内殊死已下改元曰正始乞伏国仁载记国仁以孝武太元十年自称大都督大将军大单于领秦河二州牧建元曰建义乞伏干归载记干归国仁弟也国仁死其群臣咸以国仁之子公府冲幼宜立长君乃推干归为大都督大将军大单于河南王赦其境内改元曰太初干归群下劝干归即大位干归从之以义熙三年僭称秦王赦其境内改元更始乞伏炽盘载记炽盘干归长子也干归死义熙六年炽盘袭伪位大赦改元曰永康元熙元年炽盘立其第二子慕末为太子大赦境内改元曰建弘西秦录伏乞暮
一
作慕
末炽盘第二子也以元熙元年
立为太子领抚军大将军都督中外诸军事炽盘卒暮末即位大赦境内改元永弘一
作洪

冯跋载记跋长乐信都人太元二十年僭称天王于昌黎赦其境内建元曰太平北燕录冯弘跋之季弟太平元年进位征北大将军寻封中山公跋死僭即天王位太兴元年春正月壬子朔大赦境内殊死已下改元太兴文武百官叩门入者迁级二等秃发乌孤载记隆安元年自称大都督大将军大单于西平王赦其境内年号太初秃发利鹿孤载记利鹿孤以隆安三年即伪位既逾年赦其境内改元曰建和秃发檀载记檀以元兴元年僭号凉王迁于乐都改元曰弘昌檀僭即凉王位赦其境内改年为嘉平
慕容德载记德皝之少子入广固僭即皇帝位于南郊大赦改元为建平慕容超载记超德兄北海王纳之子义熙元年僭嗣伪位大赦境内改元曰太上桓元传元兴初元矫诏加己总百揆侍中假黄钺羽葆鼓吹班剑二十人置左右长史司马从事中郎四人甲仗二百人上殿大赦改元为大亨元兴二年篡位元初出伪诏改年为建始右丞王悠之曰建始赵王伦伪号也又改为永始复是王莽始执权之岁其兆号不祥冥符僭逆如此宋书五行志桓元初改年为大亨遐迩欢言曰二月了故义谋以仲春发也晋书凉武昭王传武昭王讳皓字元盛陇西成纪人姓李氏隆安四年晋昌太守唐瑶移檄六郡推元盛为大都督大将军凉公领秦凉二州牧护羌校尉元盛乃赦其境内建年为庚子义熙元年元盛改元为建初遣舍人黄始梁兴间行奉表诣阙曰昔在春秋诸侯宗周国皆称元以布时令今天台邈远正朔未加发号施令无以纪数辄年冠建初以崇国宪冀仗宠灵全制一方使义诚着于所天元风扇于九壤殉命灰身陨越慷慨西凉录李歆皓第二子也为抚军将军皓死左长史宋繇等上为大都督大将军领护羌校尉凉州牧凉公大赦境内殊死已下改元嘉兴李恂皓第六子也为炖煌太守歆为沮渠蒙逊所杀恂自炖煌奔于北山郡人宋承张弘等以恂在郡有惠政密信招恂恂遂率千骑入于炖煌承等推恂为冠军将军凉州刺史改元永建沮渠蒙逊载记蒙逊推吕光建康太守段业为使持节大都督龙骧大将军凉州牧建康公改吕光龙飞二年为神玺元年北凉录段业天玺元年春二月业僭称凉王赦其境内改元天玺晋书沮渠蒙逊载记隆安五年梁中庸房晷田昂等推蒙逊为使持节大都督大将军梁州牧张掖公赦其境内改元永安按改元永安白帖作
永和北凉录亦作永安

蒙逊迁于姑臧以义熙八年僭即河西王位大赦境内改元元始北凉录承元元年夏六月蒙逊遣兵伐西秦时乞伏炽盘死暮末即位遣使诣蒙逊许归成都以求和亲蒙逊遣使入西秦吊祭暮末厚资成都遣将军王伐送之蒙逊犹疑之执伐以归既而遣还并遗暮末甚厚于是大赦境内殊死已下改元承元义和元年夏六月赫连定畏魏之逼拥秦民十余万口自冶城济河欲击蒙逊而夺其地定济未半吐谷浑王慕□袭击败之执定以归于是蒙逊大赦境内殊死已下改元义和晋书赫连勃勃载记义熙二年勃勃僭称天王大单于赦其境内建元曰龙升夏录赫连勃勃凤翔元年春三月大赦境内殊死已下改元凤翔晋书赫连勃勃载记赫连昌攻朱龄石及龙骧将军王敬于潼关之曹公故垒□之执龄石及敬送于长安群臣乃劝进勃勃曰朕无拨乱之才不能弘济兆庶自枕戈寝甲十有二年而四海未同遗寇尚炽不知何以谢责当年垂之来叶将明扬仄陋以王位让之然后归老朔方琴书卒岁皇帝之号岂薄德所膺群臣固请乃许之于是为坛于灞上僭即皇帝位赦其境内改元为昌武勃勃以宫殿大成赦其境内又改元曰真兴
夏录赫连昌勃勃之第三子也真兴三年秋八月勃勃死昌即伪位于永安殿大赦境内殊死已下改元承光一作
永光

赫连定勃勃之第五子也凤翔元年封平原公既而进爵为王昌为魏所败定遂收其余众数万还据平凉遂僭即皇帝位大赦境内殊死已下改承光四年为胜光元年宋书逆劭传劭即伪位为书曰徐湛之江湛弒逆无状吾勒兵入殿已无所及号惋崩衄肝心破裂今罪人斯得元凶克殄可大赦天下改元嘉三十年为太初元年文武并赐位二等诸科一依丁卯初使萧斌作诏斌辞以不文乃使侍中王僧绰为之使改元为太初斌曰旧逾年改元劭以问僧绰僧绰曰晋惠帝即位便改号劭喜而从之南史宋孝武帝本纪大明七年十一月癸巳祀梁山大阅水师于中江有白雀二集华盖有司奏改元为神雀诏不许宋书邓琬传晋安王子勋泰始二年正月七日即位于寻阳城改景和二年为义嘉元年述异记鄱阳郡民鲜于琛服食修道法尝入山采药拾得五色幡毦又于地中得石玺窃怪之琛先与妻别室望琛所处常有异气益以为神大同元年遂结其门徒杀广晋令王筠号上愿元年梁书武陵王纪传纪封为武陵王初天监中震太阳门成字曰绍宗梁位唯武王解者以为武王者武陵王也于是朝野属意高祖崩后纪僭号于蜀改年曰天正临贺王正德传正德字公和临川靖惠王第三子也少粗险不拘礼节初高祖未有男养之为子及高祖践极便希储贰后立昭明太子封正德为西丰侯中大通四年为侍中抚军将军置佐史封临贺郡王又加左卫将军而凶暴日甚招聚亡命侯景知其有奸心乃密令诱说厚相要结及景至江正德潜运空舫诈称迎荻以济景焉朝廷未知其谋犹遣正德守朱雀航景至正德乃引军与景俱进景推正德为天子改年为正平元年侯景传太清二年十一月景立萧正德为帝即伪位于仪贤堂改年曰正平初童谣有正平之言故立号以应之大宝二年景迎豫章王栋即皇帝位景矫萧诏禅位于己于是南郊柴燎于天升坛受禅文物并依旧仪以□车□载鼓吹□驼负牺牲辇上置筌蹄垂脚坐景所带剑水精标无故堕落手自拾之将登坛有兔自前而走俄失所在又白虹贯日景还升太极前殿大赦改元为太始元年南史梁简文帝本纪帝初即位制年号将曰文明以外制强臣取周易内文明而外柔顺之义恐贼觉乃改为大宝昭明太子统传统长子欢封豫章郡王欢子栋字元吉及简文帝见废侯景奉以为主栋方与妃张氏锄葵而法驾奄至栋惊不知所为泣而升辇及即位年号天正魏书太武帝本纪正平二年三月甲寅帝崩于永安宫中常侍宗爱矫皇后令迎南安王余入而立之大赦改元为永平京兆王愉传愉字宣德太和二十一年封愉贪纵不法世宗杖愉五十出为冀州刺史愉怀愧恨在州谋逆遂杀长史羊灵引及司马李遵称得清河王密疏示高肇谋杀害主上于是遂为坛于信都之南柴燎告天即皇帝位赦天下号建平元年济阴王小新成传丽字宝掌位兼宗正卿右卫将军时秦州屠各王法智推州主簿吕苟儿为主号建明元年置立百官攻逼州郡泾州人陈瞻亦聚众自称王号圣明元年诏以丽为使持节都督秦州诸军事讨苟儿丽击走之孝明帝本纪正光五年三月沃野镇人破落汗拔陵聚众反杀镇将号真王元年孝昌元年春正月庚申徐州刺史元法僧据城反自称宋王号年天启八月柔元镇人杜洛周率众反于上谷号年真王攻没郡县二年春正月五原降户鲜于修礼反于定州号鲁兴元年九月辛亥葛荣败都督广阳王渊章武王融于博野白牛逻融殁于阵荣自称天子号曰齐国年称广安三年秋七月陈郡民刘获郑辩反于西华号年天授州军讨平之萧宝夤传秦州人薛珍刘庆杜迁等反执刺史李彦推莫折大提为首自称秦王大提寻死其第四子念生窃号天子改年曰天建宝夤杀都督南平王仲冏遂反僭举大号赦其部内称隆绪元年孝庄帝本纪建义元年六月北府主簿河间邢杲率河北流民十余万户反于青州之北海自署汉王号年天统北海王详传详子颢以葛荣南侵尔朱纵害率左右奔于萧衍衍遂以颢为魏主假之兵将令其北入永安二年四月于梁国城南登坛燔燎号孝基元年□行台杨昱于荥阳尔朱世隆自虎牢走退庄帝北幸颢遂入洛改称建武元年北齐书萧明传天保六年梁元帝为西魏所灭显祖诏立明为梁主送明入建邺遂称尊号改承圣四年为天成元年明死显祖纳萧庄主梁祀九年二月自湓城济江三月即帝位于郢州年号天启神武帝本纪孝昌中山胡刘蠡升自称天子年号神嘉居云阳谷西土天平三年九月辛亥汾州胡王迢触曹贰龙聚众反署立百官年号平都安德王延宗传延宗文襄第五子为并州刺史总山山西兵事后主奔邺延宗在并将率咸请延宗曰王若不作天子诸人实不能出死力延宗不得已即皇帝位下诏曰武平孱弱政由宦竖衅结萧墙盗起疆场斩关夜遁莫知所之则我高祖之业将坠于地王公卿士猥见推逼今便祗承宝位可大赦天下改武平七年为德昌元年范阳王绍义传绍义文宣第二子周将宇文神举军逼马邑绍义奔突厥高宝宁在营州表上尊号绍义遂即皇帝位称武平元年隋书五行志武平七年后主为周师所败走至邺自称太上皇传位于太子恒改元隆化时人离合其字曰降死竟降周而死周武帝改元为宣政梁主萧岿离合其字为宇文□日其六月帝崩宣帝在东宫时不修法度武帝数挞之及嗣位摸其痕而大骂曰死晚也年又改元为大象萧岿离合其字曰天子冢明年而帝崩开皇初梁王萧琮改元为广运江陵父老相谓曰运之为字军走也吾君当为军所走乎其后琮朝京师而被拘留不反其叔父岩掠居人以叛梁国遂废炀帝即位号年曰大业识者恶之曰于字离合为大苦来也寻而天下丧乱率土遭荼炭之酷唐书朱粲传大业中粲从军伐贼长白山亡命去为盗号可达寒贼自称迦楼罗王众十万渡淮屠竟陵沔阳转剽山南所至残戮无遗唯僭号楚帝建元为昌达隋书炀帝本纪大业九年十二月丁亥扶风向海明举兵作乱称皇帝建元白乌十年五月庚申延安人刘迦论举兵反自称皇王建元大世十一年冬十月东海贼帅李子通拥众度辽自号楚王建元明政十二年十二月癸未鄱阳贼操天成举兵反自号元兴王建元始兴唐书林士弘传士弘饶州鄱阳人隋季与乡人操师乞起为盗大业十二年据豫章以士弘为大将军隋遣治书侍御史刘子翊讨贼射杀师乞而士弘收其众复战彭蠡子翊败死之遂大振众十余万据虔州自号南越王俄僭号楚称皇帝建元为太平隋书炀帝本纪大业十三年夏四月癸未金城校尉薛举率众反自称西秦霸王建元秦兴攻陷陇右诸郡秋七月武威人李轨举兵反攻陷河西诸郡自称凉王建元安乐唐书李密传隋大业十三年密以千人自罗口拔兴洛仓据之建号魏公巩南设坛场即位改元永平刘武周传隋大业十三年武周得兵万余遣使附突厥武周袭破楼烦攻得定襄突厥以狼头纛立武周为定杨可汗僭称皇帝建元天兴窦建德传建德自称将军隋郡县吏多以地归之势益张兵至十余万大业十三年正月自立为长乐王十四年更号夏王建元丁丑署官属分治郡县七月建德始都乐寿号金城宫备百官准开皇故事冬至大会僚吏有五大鸟集其宫群鸟从之又宗城人献元圭一景城丞孔德绍曰昔天以是授禹今瑞与之侔国宜称夏建德然之改元五凤武德元年越王侗封为夏王遂号大夏李子和传子和同州蒲城人本郭氏为隋左翊卫以罪徙榆林大业末郡饥子和与死士十八人执丞王才数以不恤下斩之开仓赈穷乏自号永乐王建元丑平梁师都传师都夏州朔方人为郡豪姓大业末结徒为盗杀郡丞唐世宗据郡称大丞相联兵突厥与隋将张世隆战败之因略定雕阴弘化延安自为梁国僭皇帝位祭天于城南坎地瘗玉得印以为瑞建元永隆隋书恭帝本纪义宁元年十二月丁亥桂阳人曹武彻举兵反建元通圣唐书萧铣传铣自称梁王有异鸟至建元为鸣凤义宁二年僭称皇帝高开道传武德元年开道陷渔阳郡有之有铠马数千众万人自号燕王先是怀戎浮屠高昙晟因县令具供与其徒袭杀令伪号大乘皇帝以尼静宣为耶输皇后建元法轮遣使约开道为兄弟封齐王开道引众从之居三月杀昙晟并其众复称燕王建元署置百官李轨传武德元年高祖诏鸿胪少卿张俟德持节册拜轨凉王凉州总管给羽葆鼓吹一部轨僭帝号建元安乐王世充传武德二年四月世充矫越王侗策禅位幽侗于含凉殿更衮冕即正殿僭位建元开明沈法兴传武德二年法兴称梁王建元为延康刘黑闼传武德五年黑闼陷相州号汉东王建元天造懿德太子传懿德太子重润本名重照避武后讳改焉帝为皇太子时生东宫高宗喜甚乳月满为大赦天下改元永淳谯王重福传谯王重福高宗时王唐昌郡徙封平恩长安末乃进王神龙初韦庶人谮与张易之兄弟陷重润贬濮州员外刺史徙合均二州不领事景龙三年中宗亲郊赦天下十恶者咸宥流人得还重福不得归自陈苍生皆自新而一子摈弃皇天平分固若此乎不报韦后得政诏左屯卫大将军赵承恩薛思简以兵护守睿宗立徙集州未行洛阳男子张灵均说重福曰大王居嫡长当为天子相王虽平大难安可越居大位昔汉诛诸吕乃东迎代王今百官士庶皆愿王来王若阴幸东都杀留守拥兵西据徇河南河北天下可图也重福又遣灵均与其党郑愔计愔亦密招重福为天子预尊睿宗为皇季叔重茂皇太弟制称中元克复元年高力士传先天中帝幸蜀闻肃宗即位喜曰吾儿应天顺人改元至德不忘孝乎尚何忧力士曰两京失守生人流亡河南汉北为战区天下痛心而陛下以为何忧臣不敢闻传信记上于弘农古函谷关得宝符白石篆文正成乘字识者解之云乘者四十八年得宝之时天下言之曰得宝弘农得宝耶于今唱之得宝之年遂改天宝也嘉话录李泌谓德宗曰陛下天宝元年生向外言改年之由或以弘农得宝此乃谬也以陛下此年降诞故元宗皇帝以天降至宝因改年号为天宝也圣颜大悦唐书安禄山传禄山反僭称雄武皇帝国号燕建元圣武至德二载禄山死子庆绪袭伪位改载初元年广平王俶率师东讨庆绪败走邺改元天和史思明传干元二年正月思明僭称大圣周王建元应天夏四月更国号大燕建元顺天自称应天皇帝史朝义缢杀思明乃即位建元显圣朱泚传泚僭即皇帝位于宣政殿号大秦建元应天兴元元年泚更号汉改元天皇李希烈传希烈据汴僭即皇帝位国号楚建元武成杜阳杂编宣宗制泰边陲曲其词曰海岳晏咸通及上垂拱而年号咸通焉唐书黄巢传巢曹州□句人善击剑骑射干符二年濮名贼王仙芝乱长垣巢喜乱即与群从募众数千人以应仙芝转寇河南帝使平卢节度使宋威击斩仙芝票帅尚君长弟让率仙芝溃党归巢推巢为王号冲天大将军建元王霸广明元年巢陷京师入自春明门斋太清宫卜日舍含元殿僭即位号大齐求衮冕不得绘弋绨为之无金石乐击大鼓数百列长剑大刀为卫大赦建元为金统因自陈符命取广明字判其文曰唐去丑口而着黄明黄当代唐又黄为土金所生盖天启云渤海传元宗开元七年国王武艺立斥大土宇东北诸裔畏臣之私改年曰仁安帝赐典册袭王武艺死子钦茂立改年大兴讫帝世朝献者二十九钦茂死子宏临早死族弟兀义立一岁猜虐国人杀之推宏临子华玙为王改年中兴死钦茂少子嵩邻立改年正历有诏授右骁卫大将军嗣王建中贞元间凡四来死子元瑜立改年永德死弟言义立改年朱雀并袭王如故死弟明忠立改年太始立一岁死从父仁秀立改元建兴太和四年仁秀死孙彝震立改年咸和明年诏袭爵终文宗世来朝十二南诏传酋龙僭称皇帝建元建极自号大礼国懿宗以其名近元宗讳绝朝贡乃播州酋龙死子法嗣改元贞明承智大同自号大封人法死子舜化立建元中兴嗣襄王熅传光启二年田令孜逼僖宗幸兴元邠宁节度使朱玫以五千骑追乘舆不及熅以疾不能从玫劫之驻凤翔得台省官百余乃胁宰相萧遘等率群臣盟石鼻驿奉熅为嗣襄王监军国事因还京师即封拜官属初遘执不可于是罢遘而玫自为侍中号令已出以裴澈为门下侍郎郑昌图中书侍郎皆平章事遣柳陟等十余人分谕天下嗣襄王所以监国意皆得进官玫又胁太子太师裴璩等奉笺劝进熅五让乃即位改元建贞董昌传昌杭州临安人僖宗还京师累拜检校太尉同中书门下平章事爵陇西郡王寖自侈大客倪德儒曰咸通末越中秘记言有罗平鸟主越祸福中和时鸟见吴越四目而三足其鸣曰罗平天册民祀以禳难今大王署名文与鸟类即图以示昌昌大喜干宁二年即伪位国号大越罗平建元曰天册（按五代史吴越　世家作董昌改元顺天）

五代史吴世家杨隆演行密第二子天佑十六年春二月徐温率将吏请隆演即天子位不许夏四月温奉玉册宝绶尊隆演即吴王位建宗庙社稷设百官如天子之制改天佑十六年为武义元年杨溥行密第四子隆演建国封丹阳郡公隆演卒弟庐江公蒙次当立而徐氏秉政不欲长君乃立溥明年二月改元顺义赦境内六年十一月庚戌溥御文明殿即皇帝位改元曰干贞三年溥加尊号圣睿文明孝皇帝大赦境内改元大和张策传策字少逸河西炖煌人父同为唐容管经略使策少聪悟好学通章句父同居洛阳敦化里浚井得古鼎铭曰魏黄初元年春二月匠吉千同以为奇策时年十三居同侧启曰汉建安二十五年曹公薨改元延康是岁十月文帝受禅又改黄初是黄初元年无二月也铭何谬邪同大惊异之梁末帝本纪干化二年六月太祖遇弒友珪自立明年友珪改元曰凤历前蜀世家王建即皇帝位武成元年正月祀天南郊大赦改元三年八月有龙五十见洵阳水中十月麟见壁州十二月大赦改明年为永平元年通正元年黄龙见大昌池十月大赦改元十二月又改明年元曰天汉国号汉天汉元年十二月大赦改明年元曰光天复国号蜀王衍建十一子立之明年改元干德唐魏王继岌郭崇韬伐蜀是岁衍改元曰咸康后蜀世家孟知祥称帝改元曰明德
孟昶知祥第三子昶立不改元仍称明德至五年始改元曰广政南汉世家刘龑初名岩贞明三年即皇帝位国号大越改元曰干亨九年白龙见南宫三清殿改元白龙
四年楚人以舟师攻封州封兵败于贺江龑惧以周易筮之遇大有遂赦境内改元曰大有刘龑子洪度立更名玢改元曰光天
刘玢弟晟初名洪熙封晋王既弒玢遂自立改元曰应干冬晟祀天南郊改元曰干和刘晟子鋹初名继兴封卫王晟卒以长子立改元曰大宝十国春秋南汉张遇贤传遇贤祯州博罗县小吏也县之刻杉镇有神降于民家所言祸福辄验遇贤往祷之因留奉事甚谨会群盗大起莫相统一共祈于神神大言曰张遇贤是第十六罗汉当为汝主于是共推遇贤为中天八国王攻循州改元永乐署置百官皆衣绛衣时光天元年也闽世家王鏻审知次子即皇帝位受册于宝皇以黄龙见真封宅改元为龙启国号闽龙启三年改元永和王继鹏鏻长子既立更名昶改元通文
延羲审知少子既立更名曦遣使朝贡于晋改元永隆王延政审知子曦立为淫虐延政数贻书谏之曦怒遣杜建崇监其军延政逐之曦乃举兵攻延政为延政所败延政乃以建州建国称殷改元天德刘守光传守光以梁干化元年八月自号大燕皇帝改元曰应天南唐世家李□杨行密养子天祚三年建齐国置宗庙社稷以宋齐丘徐玠为左右丞相十月溥遣摄太尉杨璘传位于□国号齐改元升元李景初名景通□长子也□篡国封齐王□卒嗣立改元保大东汉世家刘旻汉高祖母弟以周广顺元年正月戊寅即皇帝位旻卒子承钧立初旻常谓张元徽等曰吾以高祖之业赟之□义不为郭公屈尔期与公等勉力以复家国之雠至于称帝一方岂获已也顾我是何天子尔亦是何节度使故其僭号仍称干佑不改元不立宗庙四时之祭用家人礼承钧既立始赦境内改干佑十年曰天会元年刘继元立改元曰广运
册府元龟后汉高祖欲改年号中书进拟干和二字高祖改为干佑与帝名相符帝微有风痰每连唾不止目多闪掣即位之始遽无恙辽史圣宗本纪太平九年八月东京舍利军详稳大延琳僭位号年为天庆天祚帝本纪天庆六年春正月渤海高永昌僭号称隆基元年保大二年三月上闻金兵将近计不知所出乘轻骑入夹山诏留宰相张琳李处温与秦晋国王淳守燕处温闻上入夹山数日命令不通即与弟处能子奭外假怨军内结都统萧干谋立淳遂与诸大臣耶律大石左企弓虞仲文曹勇义康公弼集蕃汉百官诸军及父老数万人诣淳府处温邀张琳至白其事琳曰摄政则可处温曰天意人心已定请立班耳处温等请淳受礼淳方出李奭持赭袍被之令百官拜舞山呼淳惊骇再三辞不获已而从之自称天锡皇帝改元建福降封天祚为湘阴王遂据有燕云北平及上京辽西六路六月淳死众乃议立其妻萧氏为皇太后主军国事奉遗命迎立天祚次子秦王定为帝太后遂称制改元德兴保大三年春正月丁巳奚王回离保僭号称天复元年五月庚申军将耶律敌烈等夜劫梁王雅里奔西北部立以为帝改元神历宋史太祖本纪干德改元先谕宰相曰年号须择前代所未有者三年蜀平蜀宫人入内帝见其镜背有志干德四年铸者召窦仪等诘之仪对曰此必蜀物蜀主尝有此号乃大喜曰作相须读书人由是大重儒者偃曝谈余昔卢多逊素与赵韩王不协韩王为枢密多逊为翰林学士一日偶同奏事上初改元干德因言此号从古未有韩王从旁称赞卢曰此伪蜀时号也帝大惊遽令检史视之果然遂怒以笔抹韩王面曰汝争得如他多逊韩王经宿不敢洗面翌日奏对帝方命洗去茅亭客话伪蜀广政末成都人唐季明父失其名因破一木中有紫纹隶书太平两字时欲进蜀主以为嘉瑞一有识者解云不应此时须至破了方见太平尔果自圣朝吊伐之后频颁旷荡之恩宽宥伤残之俗后仍改太平兴国之号知识者之言有证东轩笔录景德末年天书降左承天门鸱尾上既而又降于朱能家于是改元祥符作玉清昭应宫建宝符阁尽裒天书置阁中虽上意笃信而臣下或以为非若孙奭张咏尤极诋未几朱能谋叛天下愈知其诈至真宗上仙王文正公曾当国建议以为天书本为先帝而降不当留在人间于是尽以葬于永定陵无一字留者文正之识虑微密皆如此遵尧录景德五年正月三日天书降于左承天门帝召群臣对崇政殿西序谕其事王旦曰陛下以至诚事天地以仁孝事祖宗恭己爱人夙夜求治是以干戈偃戢年谷屡丰臣等尝谓天道不远必有昭报今者神授秘文实彰上穹佑德之应然兹事简册所无又未审所谕之事启封之际当屏左右不欲显示于众也帝曰天若谪示阙政固与卿等祗畏改悔若诰戒朕躬亦当克己自修岂宜隐之使人不知乎遂启其书读之帝曰朕德微薄何乃天降明命昭灼若此旦等曰昔龙图授羲龟书锡禹非常之应惟圣主得之陛下应天立极振古称首上帝所以申锡秘检示治国大中之道此万世一时也改元大中祥符归田录仁宗即位改元天圣时章献明肃太后临朝称制议者谓撰号者取天字于文为二人以为二人圣者悦太后尔至九年改元明道又以为明字于文日月并也与二人旨同无何以犯契丹讳明年遽改曰景佑是时连岁天下大旱改元诏意冀以迎和气也五年因郊又改元曰宝元自景佑初群臣慕唐元宗以开元加尊号遂请加景佑于尊号之上至宝元亦然是岁赵元昊以河西叛改姓元氏朝廷恶之遽改元曰康定而不复加于尊号而好事者又曰康定乃谥尔明年又改曰庆历至九年大旱河北尢甚民死者十八九于是又改元曰皇佑犹景佑也六年日蚀四月朔以谓正阳之月自古所忌又改元曰至和三年仁宗不豫久之康复又改元曰嘉佑自天圣至此凡年号九皆有谓也宋史明镐传王则涿州人岁饥流至恩州自卖为人牧羊后隶宣毅军为小校恩冀俗妖幼相与习五龙滴泪等经及图谶诸书言释迦佛衰谢弥勒佛当持世初则去涿母与之诀别刺福字于其背以为记妖人因妄传字隐起争信事之则僭号东平郡王建国曰安阳榜所居门曰中京居室□库皆立名号改年曰得圣宋史夏国传赵德明子曩霄本名元昊德明卒元昊袭封明号令以兵法勒诸部初宋改元明道元昊避父讳称显道于国中景佑元年改年开运逾月或告以石晋败□年号也乃改广运元年二年复改元大庆宋宝庆元年筑坛受册即皇帝位年号天授礼法延祚元昊以庆历八年正月殂在位十七年庙号景宗谅祚景宗长子庆历八年正月方期岁即位在位二十年改元延嗣宁国一年天佑垂圣三年福圣承道四年奲都六年拱化五年庙号毅宗退朝录至和中仁宗疾平以太宗至道年升遐深恶其年号趣诏中书改之是岁以郊为恭谢天地改元曰嘉佑宋史夏国传秉常毅宗长子治平四年冬即位在位二十年改元干道二年天赐礼盛国庆五年大安十一年天安礼定一年庙号惠宗交址传神宗即位进封李日尊南平王熙宁二年日尊自帝其国国号大越改元宝象又改神武闻见近录殿中丞丘浚颇知数熙宁十年秋翰林学士杨元素贬官荆州过池阳见之浚曰明年当改元以易步之丰卦用事必以丰字纪年如期改元丰石林燕语熙宁末年旱诏议改元执政初拟大成神宗曰不可成字于文一人负戈继又拟丰亨复曰不可亨字为子不成惟丰字可用改元丰贵耳集哲庙绍圣四年进八宝改元符元年至三年泰陵上仙嘉定十七年得皇帝恭膺天命之宝卢祖皋在玉堂草诏用元符典故太学前廊茅汇征与卢言诏不当用元符事卢始惊茅不愿推宝赏改崇庆元年至三年茂陵上仙其亦偶然相符如此五朝名臣言行录曾布议以元佑绍圣均为有失欲以大公至正消释朋党乃诏改今年为建中靖国元年或以建中乃德宗奉天时号上曰太平乃梁末帝禅位时号太宗不以为嫌诏下任伯雨曰人才固不应分党与然自古未有君子小人杂然并进可以致治者盖君子易退而小人难退二者并用终于君子尽去小人独留德宗坐此播迁建中乃其即位改元之号不可不戒宋史丰稷传稷为工部尚书兼侍读言陛下以建中靖国纪元臣谓尊贤纳谏舍己从人是谓建中不作奇技淫巧毋使近习招擢是谓靖国以副体元谨始之义王觌传觌为御史中丞改元诏下觌言建中之名虽取皇极然重袭前代纪号非是宜以德宗为戒徽宗本纪大观三年五月乙巳朔孟翊献所画卦象谓宋将中微宜更年号改官名变庶事以厌之帝不乐诏窜远方老学庵笔记政和末议改元王黼拟用重和既下诏矣范致虚间白上曰此契丹号也故未几复改宣和然宣和乃契丹宫门名犹我之宣德门也年名则实曰重熙逮建中国后寇避天祚嫌名追谓重熙曰重和耳不必避可也宋史童贯传方腊睦州青溪人托左道以惑众宣和二年十月起为乱自号圣公建元永乐枫□小牍道君皇帝改元宣和人或离合其字曰一旦宋亡此与萧岿离合后周宣政为宇文亡日同植杖闲谈汉献帝禅位之岁改元延康蜀后主亡国之岁改元炎兴晋愍帝即位之岁改建邺郡为建康郡靖康三年今上即位法东汉中兴建元之号改曰建炎己酉岁驻跸江宁府以江宁昔号建康宁藩邸王封符合改名建康府三号者皆出一时所见而不知乃前代末季之称故识者忧之宋史高宗本纪高宗封康王金人犯京师钦宗北迁太后遣人至济州访帝又遣吏部尚书谢克家来迎耿仲南率幕僚劝进帝辞逊不受汪彦伯等引天命人心为请且谓靖康纪元为十二月立康之兆帝乃即位苗傅传傅上党人隆佑太后南渡傅为统制官以所部八千人扈卫驻于杭州建炎三年三月谋作乱改元明受刘豫传豫景州阜城人建炎四年七月金人册豫为皇帝豫即伪位十一月改明年元阜昌屈坚传王琦为弓门寨巡检建炎四年金人还自熙河琦御之金人立招降旗榜改年号阜昌众皆拜琦独不拜金人执而杀之夏国传干顺惠宗长子生三岁即位在位五十四年改元天仪治平四年天佑民安八年永安三年贞观十三年雍宁五年元德八年正德八年大德五年庙号崇宗仁孝崇宗长子绍兴九年即位十年夏改元大庆十三年夏改元人庆十七年夏改元天盛干道四年夏改元干佑在位五十五年庙号仁宗纯佑仁宗长子仁宗殂即位时年十七明年改元天庆开禧二年正月二十日废遂殂庙号桓宗镇裔郡王安全立安全崇宗之孙越王仁友之子开禧二年正月废其子纯佑自立在位六年改元应天四年皇建二年庙号襄宗遵顼始以宗室策试进士及第为大都督府主嘉定四年三月三日立改元光定嘉定十六年遵顼自号上皇传位于其子德旺改元干定云麓漫抄名年始于汉武往往皆寓美意或记一时盛事唐德宗时思继先烈曰贞元盖欲法贞观开元也本朝改隆兴欲法建隆绍兴之义或云赵稔曾用之改干道又改纯熙诗曰时纯熙矣有言纯旁作屯不可用复改淳熙取淳化雍熙也元史乌古孙泽传至元十四年宋广王据福州改元炎兴度我军且至遂入于海金史斡鲁传高永昌渤海人在辽为裨将以兵三千屯东京八甔口永昌见辽政日败太祖起兵辽人不能支遂觊觎非常是时东京汉人与渤海人有怨而多杀渤海人永昌乃语诸渤海并其戍卒入据东京旬月之间远近响应有兵八千人遂僭称帝改元隆基丞相襄传明昌元年十月契丹德寿□锁等据信州叛伪建元曰身圣海陵本纪正隆六年十一月庚午左司郎中兀不喝等入白东京即位改元事上拊髀叹曰我本欲灭宋后改大定岂非天命乎出其书示之即预志改元事也宣宗本纪贞佑三年十月辽东贼蒲鲜万奴僭号改元天泰仆散安贞传贞佑二年除安贞山东路统军安抚等使初益都县人杨安国自少无赖以鬻鞍材为业市人呼为杨鞍儿遂自名杨安儿泰和伐宋山东无赖往往相聚剽掠诏州郡招抚之安儿降隶诸军累官刺史防御使大安三年招铁瓦敢战军得千余人以唐括合打为都统安儿为副都统戍边至鸡鸣山不进卫绍王驿召问状安儿乃曰平章参政军数十万在前无可虑者屯驻鸡鸣山所以备间道透漏者耳朝廷信其言安儿乃□归山东与张汝楫聚党劫州县杀掠官吏山东大扰安贞至益都败安儿于城东安儿奔莱阳莱州徐汝贤以城降安儿贼势复振登州刺史耿格开门纳伪邹都统以州印付之郊迎安儿发帑藏以劳贼安儿遂僭号置官属改元天顺元史耶律留哥传太祖起兵朔方留哥募兵数月众至十余万推为都元帅营帐百里威震辽东癸酉三月众推留哥为王以其属耶厮不为郡王丙子乞奴金山青狗统古与等推耶斯不僭帝于澄州国号辽改元天威方阅月其元帅青狗叛归于金耶□不为其下所杀推其丞相乞奴监国乞奴为金山所杀金山又自称国王改元天德太祖本纪太祖八年癸酉春耶律留哥自立为辽王改元元统十年夏四月诏张鲸总北京十提控兵从南征鲸谋叛伏诛鲸弟致遂据锦州僭号汉兴皇帝改元兴龙冬十月金宣抚蒲鲜万奴据辽东僭称天王国号大真改元天泰李好文传好文拜监察御史时复以至元纪元好文言年号袭旧于古未闻袭其名而不蹈其实未见其益因言时弊不如至元者十余事世祖本纪至元二十年三月广州新会县林桂方赵良钤等聚众伪号罗平国称延康年号官军擒之伏诛余党悉平癸辛杂识丁酉二月忽有传夜后西北角有星光芒正在胃昴间然考之则太白耳益疑小人妄传继而有自吴来者云船中见之甚的类景定彗星而尾短仅数尺耳余终未之信也及三月十七日诏书到杭改元大德有云星芒示变天象儆予始信前者为信然也名山藏天驱记陈友谅与弟友仁友贵聚众为群盗元顺帝十一年辛卯袁州慈化寺有僧莹玉以弥勒佛教鼓动湖湘麻城人邹普胜大唱其术罗田布贾徐寿辉浴盐塘有毫光普胜惊怪之共推为主举号红巾攻蕲黄寿辉开蕲水为莲台省建国号天完改元治平以普胜为相戊戌春友谅陷元安庆使其将赵普胜守焉友谅陷元龙兴寿辉欲都之友谅不与寿辉不听来自江州友谅佯出迎覆城西门尽杀其下即居寿辉江州而自称汉王率师寇池徐达常遇春败之九华山斩首万余友谅不自得大率舟师十万挟寿辉寇我太平杀守将花云乃大快即遣人白事寿辉前从后椎杀之因自立为帝国号汉建元大义友谅死子理袭位改元德寿元史顺帝本纪至元三年春三月癸卯广州增城县民永光卿反其党石昆山锺大明率众从之伪称大金国改元赤符名山藏天驱记张士诚小字九四泰州白驹场亭民元顺帝十三年与其弟士义士德士信结壮士李伯升潘原昭吕珍等十八人谋起事有众万余攻陷泰州元守臣李齐招抚之士诚拘焉□何酋党自相杀士诚纵齐归佯降又□何复兴化杀其参政琏元使左丞偰哲笃守高邮出齐守甓社湖士诚噪入偰哲笃出走齐还定不及遂据之僭号大周自称诚王改元天佑天因记小明王韩林儿者徐人群盗韩山童子自其祖父为白莲会惑众众多从之元末山童倡言天下乱弥勒佛下生明王出江淮之人骚然皆动黄河南徙元用贾鲁凿求禹故道山童阴作石人一眼当道埋之镌其背曰石人一眼天下四反河丁掘得相惊诧于是颍人刘福通与其党杜遵道盛文郁罗文素等告众曰山童宋徽宗八世孙也当帝天下我刘光世后合辅之聚众三千人于白鹿庄杀黑牛白马誓告天地约起兵兵用红巾为志元得山童捕杀之林儿逃之武安山中福通据朱皋攻破罗山真阳确山杞舞阳叶诸县及于汝宁光息众至十万元顺帝十五年福通自砀山夹河求得林儿复立之号小明王都亳国号宋改元龙凤天驱记明玉珍初攻完者都道出泸暮宿泸河下部将刘泽民曰此间有隐进士刘祯公盍见焉玉珍往见喜曰吾孔明也即舟中拜为理问官先一夕祯梦冕旒者造庐则玉珍云久之陈友谅杀寿辉自立玉珍怒曰友谅与我比肩事汉阳今如此使其将守夔不与通祀寿辉庙众推玉珍为陇蜀王玉珍不从祯屏人说曰西蜀形势之地东有瞿塘北有剑门沃野千里自青巾苦蜀明公抚养而安全之民心之归天命可知且明公既绝友谅必不能臣之若不称大号以系人心是军士皆四方之人或思其乡土而去就守取哉弗听明日又言玉珍乃以元顺帝二十二年春三月戊辰即位于重庆国号大夏纪元天统明外史张骥传庆元人叶宗留与丽水陈鉴胡素以盗矿为业正统七年始为乱流入福安宗留鉴胡以酒色故相角鉴胡杀宗留自称大王国号太平建元泰定名山藏分藩记岷庄王子庶人徽煠封广通庶人府中家人段友洪者数以技术进庶人为庶人言致仕后军都事于利宾善相庶人见之利宾言庶人有异相当主天下今岁举事大利庶人悦之遂造轰王金宝改元元元巡抚都御史李实以闻遣驸马都尉敬内官琮征庶人入京师降为庶人入京师降为庶人幽高墙除为景泰二年浙江通志陈岊山仁和人以星命为业得异人授以天文之术其言事历历有验正统改元诏书至陈谓马士良曰吾夜观天象今上异常做几年皇帝而止又做几年马以为狂及天顺改元其言始验大政纪天顺元年正月壬午上皇复位二月皇太后诰谕废景泰帝仍为郕王归西宫钦天监奏革除景泰年号上命心有所不忍仍旧书之明良记正德初马端肃公文升在吏部论试选人以宰相须用读书人为题盖正德者宋世西夏李干顺僭号故举干德故事讽之明外史赵彦传蓟州人王森得妖狐异香倡白莲教自称闻香教主有徒有大小传头及会主诸号万历四十二年森为有司所摄其子好贤及巨野徐鸿儒武邑于弘志辈踵其教徒党益众至是好贤见辽东尽失四方奸民思逞与鸿儒等约是年中秋并起兵会谋泄鸿儒先期发自号中兴福烈帝称大成兴胜元年用红巾为识畿辅通志杨若梓字原育通州人万历癸丑进士筮仕河南信阳州知州擢礼部员外郎神宗崩光宗立议以明年为泰昌元年未几光宗又崩熹宗立阁臣与九卿皆难之若梓曰改元大典难拘成例愚议自今日始即称泰昌元年明年春正为今上纪元既可以存先帝之元亦所以尊今上之统阁臣九卿是之吏部尚书赵南星方欲调为铨司忽遘疾卒烈皇小识烈皇帝为光庙第五子孝纯刘太后所出抚育于李庄妃既即位廷议改元礼部拟进者四永昌绍庆咸宁崇贞御笔改贞为祯点用之
　纪元部杂录
蜀志后主传评曰后主任贤相则为循理之君惑阉竖则为昏暗之后传曰素丝无常唯所染之信矣哉礼国君继体逾年改元而章武之三年则革称建兴考之古义体理为违南齐书海陵王本纪论曰郭璞称永昌之名有二日之象而隆昌之号亦同焉案汉中平六年献帝即位便改元为光熹张让段珪诛后改元为昭宁董卓辅政改元为永汉一岁四号也晋惠帝太安二年长沙王乂事败成都王□改元为永安□自邺夺河间王颙复改元为永兴一岁三号也隆昌延兴建武亦三改年号故知丧乱之轨迹虽千载而必同矣五代史汉隐帝本纪干佑二年
注
隐帝即位至此宜
改元而不改元帝名承佑年名干佑举国臣民共称而不改避当时莫大之失本纪无讥者但书其实后世自见也周世宗本纪显德二年
注
五代乱世以嗣君即位者
五而改年不依古者四梁末帝晋出帝即位逾年宜改元而不改又明年然后改汉隐帝周世宗皆仍称先帝年号终其世不改而本纪无讥者但书其实自见其失也归田录国朝百有余年年号无过九年者开宝九年改为太平兴国太平兴国九年改为雍熙大中祥符九年改为天禧庆历九年改为皇佑嘉佑九年改为治平惟天圣尽九年而十年改为明道老学庵笔记晋人所谓不意永嘉之末复闻正始之音永嘉正始乃魏晋年名胡武平上吕丞相启云手提天铎锵正始之遗音梦授神椽摈夺朱之乱色盖不悟正始为年名也野客丛谈前汉诸君末年甚有异者文帝十六年改为后元年其说出于新垣平之诈候日再中以为吉祥故改元以求延年之祚继而诈觉被诛景帝犹且因之景帝即位元年至七年称中元年又六年称后元年至三年而终武帝在位五十四年屡更年号最后更为后元而以二年终不知当时何所据而分中与后谓之后则疑若有尽乃不讳何邪自是之后不复建后元之号矣然宣元哀三帝末年抑有甚异者宣帝末年号黄龙元年正月匈奴单于来朝二月归国十二月帝崩元帝末年号竟宁元年正月单于又来朝五月帝崩哀帝末年号元寿二年正月单于来朝六月帝崩事之符合有如此者或谓匈奴从上游来厌之故中国辄有大故此事殆不可晓也贵耳集本朝年号或者皆曰有谶纬于其间太平有一人六十卒字太宗五十九而止仁宗刘后并政天圣曰二圣人明道曰日月同道徽宗崇宁钱上字蔡京书崇字自山字一笔下宁字去心当时有云有意破宗无心宁国靖康曰十二月立康王嘉泰曰士大夫皆小人有力者喜闻见后录古者人君即位称元年始终之意汉武帝乃加建元之号后因以名年已非是又数更易其号宁有人君即位称元年之后再称元年之理唐之太宗即位称贞观元年至二十三年而终为近古云井观琐言宋史笔断依阿全无发明刘氏宋论胜之然有不厌人心者如论太宗之事而援其不逾年改元为戕其兄之证且谓名其年曰太平言致治由我也曰兴国言创业由我也夫年号或出臣下所议定未必太宗自制藉令果出太宗则既亲行□逆掩讳文饰之不暇矣又名其年以阴播其事于天下岂人情哉愧郯录昔唐德宗以贞观开元之盛慨想前烈改元贞元庶几二祖本朝因之如近世隆兴之用建隆绍兴淳熙之用淳化熙宁绍熙之用绍兴淳熙庆元之用庆历元佑开禧之用开宝天禧皆是也珂按吕陶净德集记闻曰元佑之政谓元丰之法不便即复嘉佑之法以救之然不可尽变大率新旧二法并用贵其便于民也议者乃云对钩行法朝士善谑乃云岂独法令为然至于年号亦对钩矣然诙谑之谈亦有味珂谓人君法祖存古之意最为盛德陶言近肆不可以训游宦纪闻改元始于共和纪号刱于汉武后世遵用之我宋年号无过九年者惟天圣尽九年至十年十二月改明道熙宁亦尽十年绍兴乃三十二年淳熙亦十六年而后揖逊高庙居德寿者二十六年孝庙居重华六年光庙居寿安七年宁宗嘉定十七年癸辛杂识余向闻林竹溪先生曰欧阳修唐书作武后纪依前汉例也天授以后唐虽改号为周而史不以周新之盖黜之也晦翁病其唐经乱周史遂有嗣圣二十四年之号年之首书曰帝在某盖以春秋之法正名也每年下又细书武氏所改年号垂拱则曰武氏垂拱天受则曰周武氏天授此意甚严但武氏既革唐命国号为周既有帝而又有周有周则无唐矣无唐则无帝矣同一疆域也而帝与周同书则民有二王天有二日矣岂无窒碍若春秋公在干侯则鲁国未尝有他号西蒙野话元建国曰大元取大哉干元之义也建元曰至元取至哉坤元之义也偃曝余谈昔人云年号毋论正统僭伪自汉武至晋大都承袭刘宋以后间亦有之干德后及于元皆前代所未有而实不然余尝总考之汉武建元晋康建元刘聪僭号建元苻坚僭号建元萧齐高建元汉武太始晋武太始张元靓僭号太始
汉宣甘露孙皓甘露苻坚僭号甘露
汉宣黄龙孙权黄龙
汉元永光南宋废帝永光
汉成永始高云僭号永始
汉哀建平石勒慕容盛慕容德皆僭号建平
光武建武晋元建武石虎僭号建武萧齐明建武汉明永平拓拔恪永平王建僭号永平汉章建初西凉李皓后蜀李特俱僭号建初
汉章元和唐宪元和
汉和永元萧齐东□永元张茂僭号永元
汉和元兴孙皓元兴晋安元兴
汉安永初南宋武永初
汉安永宁晋惠永宁石祗僭号永宁
汉顺永建李恂僭号永建
汉顺永和晋穆永和沮渠牧犍僭号永和姚泓僭号永和闽王延钧僭号永和汉冲永嘉晋怀永嘉
汉桓建和利鹿孤僭号建和
汉桓元嘉南宋文元嘉
汉桓永兴晋惠永兴苻坚拓拔嗣皆号永兴
汉桓永康晋惠永康慕容宝乞伏炽盘皆僭号永康汉灵中和唐僖中和汉后主建兴孙亮建兴慕容垂李雄皆僭号建兴晋武太康辽道宗太康晋惠永安孙休永安张轨拓拔攸沮渠蒙逊皆僭号永安晋帝奕太和曹睿太和秃发乌孤石勒拓拔宏李势杨溥皆僭号太和又唐文太和晋孝武太元张骏僭号太元
晋恭元熙刘渊僭号元熙
萧齐和中兴拓拔朗中兴
萧梁敬太平孙亮太平冯跋隋末林士弘辽隆绪皆僭号太平陈后主至德唐肃至德
石晋天福刘汉天福
</div>
    <div class="pagination">
<a href="皇极典纪元部_page19.html">上一页</a><span>...</span><a href="皇极典纪元部_page15.html">15</a><a href="皇极典纪元部_page16.html">16</a><a href="皇极典纪元部_page17.html">17</a><a href="皇极典纪元部_page18.html">18</a><a href="皇极典纪元部_page19.html">19</a><span class="current-page">20</span>
    </div>
    <div class="pagination"><a href="index.html">返回目录</a></div>
</body>
</html>
