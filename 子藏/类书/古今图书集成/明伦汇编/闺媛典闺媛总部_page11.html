<!DOCTYPE html>
<html>
<head>
    <meta charset="UTF-8">
    <title>闺媛典闺媛总部 - 第 11 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺媛总部 - 第 11 页/共 17 页</h1>
    <div class="content">子张曰女子必渐乎二十而后嫁何也孔子曰十五许嫁而后从夫是阳动而阴应男唱而女随之义也以为缋组紃织纴者女子之所有事也黼黻文章之义妇人之所有大功也必十五以往渐乎二十然后可以通乎此事通乎此事然后乃能上以孝于舅姑下以事夫养子也曹昭女诫
　序曰鄙人愚暗受性不敏蒙先君之余宠赖母师　之典训年十有四执箕帚于曹氏于今四十余载　矣战战兢兢常惧黜辱以增父母之羞以益中外　之累夙夜劬心勤不告劳而今而后乃知免耳吾　性疏顽教导无素恒恐子榖负辱清朝圣恩横加　猥赐金紫实非鄙人庶几所望也男能自谋矣吾　不复以为忧也但伤诸女方当适人而不渐训诲　不闻妇礼惧失容他门取耻宗族吾今病沉滞性　命无常念汝曹如此每用惆怅间作女诫七章愿　诸女各写一通庶有补益裨助汝身去矣其勖勉　之　　卑弱第一
古者生女三日卧之□下弄之瓦砖而斋告焉卧之□下明其卑弱主下人也弄之瓦砖明其习劳主执勤也斋告先君明当主继祭祀也三者盖女人之常道礼法之典教矣谦让恭敬先人后己有善莫名有恶莫辞忍辱含垢常若畏惧是谓卑弱下人也晚寝早作勿惮夙夜执务私事不辞剧易所作必成手迹整理是谓执勤也正色端操以事夫主清静自守无好戏笑洁齐酒食以供祖宗是谓继祭祀也三者苟备而患名称之不闻黜辱之在身未之见也三者苟失之何名称之可闻黜辱之可远哉　　夫妇第二
夫妇之道参配阴阳通达神明信天地之弘义人伦之大节也是以礼贵男女之际诗着关雎之义由斯言之不可不重也夫不贤则无以御妇妇不贤则无以事夫夫不御妇则威仪废缺妇不事夫则义理堕阙方斯二者其用一也察今之君子徒知妻妇之不可不御威仪之不可不整故训其男检以书传殊不知夫主之不可不事礼义之不可不存也但教男而不教女不亦蔽于彼此之数乎礼八岁始教之书十五而至于学矣独不可依此以为则哉　　敬慎第三
阴阳殊性男女异行阳以刚为德阴以柔为用男以强为贵女以弱为美故鄙谚有云生男如狼犹恐其生女如鼠犹恐其虎然则修身莫若敬避强莫若顺故曰敬顺之道妇之大礼也夫敬非它持久之谓也夫顺非他宽裕之谓也持久者知止足也宽裕者尚恭下也夫妇之好终身不离房室周旋遂生媟黩媟黩既生语言过矣语言既过纵恣必作纵恣既作则侮夫之心生矣此由于不知止足者也夫事有曲直言有是非直者不能不争曲者不能不讼讼争既施则忿怒之事也此由于不尚恭下者也侮夫不节谴呵从之忿怒不止楚挞从之夫为夫妇者义以和亲恩以好合楚挞之行何义之存谴诃既宣何恩之有恩义既废夫妇离矣　　妇行第四
女有四行一曰妇德二曰妇言三曰妇容四曰妇功夫云妇德不必才明绝异也妇言不必辩口利辞也妇容不必颜色美丽也妇功不必工巧过人也清闲贞静守节整齐行己有耻动静有法是谓妇德择辞而说不道恶语时然后言不厌于人是谓妇言盥浣尘秽服饰鲜洁沐浴以时身不垢辱是谓妇容专心纺绩不好戏笑洁齐酒食以奉宾客是谓妇功此四者女人之大德而不可乏者也然为之甚易唯在存心耳古人有言仁远乎哉我欲仁斯仁至矣此之谓也　　专心第五
礼夫有再娶之义妇无二适之文故曰夫者天也天固不可逃夫固不可离也行违神祇天则罚之礼义有愆夫则薄之故女宪曰得意一人是谓永毕失意一人是谓永讫由是言之夫不可不求其心然所求者亦非谓佞媚苟亲也固莫若专心正色礼义居洁耳无涂听目无邪视出无冶容入无废饰无聚会群辈无看视门户此则谓专心正色矣若夫动静轻脱视听陕输入则乱发坏形出则窈窕作态说所不当道观所不当视此谓不能专心正色矣　　曲从第六
夫得意一人是谓永毕失意一人是谓永讫欲人定志专心之言也舅姑之心岂当可失哉物有以恩自离者亦有以义自破者也夫虽云爱舅姑云非此所谓以义自破者也然则舅姑之心奈何固莫尚于曲从矣姑云不尔而是固宜从令姑云不尔而非犹宜顺命勿得违戾是非争分曲直此则所谓曲从矣故女宪曰妇如影响焉不可赏　　和叔妹第七
妇人之得意夫主由舅姑之爱己也舅姑之爱己由叔妹之誉己也由此言之我臧否誉毁一由叔妹叔妹之心复不可失也皆知叔妹之心不可失而不能和之以求亲其蔽也哉自非圣人鲜能无过故颜子贵于能改仲尼嘉其不贰而况妇人者也虽以贤女之行聪哲之性其能备乎是故室人和则谤掩外内离则恶扬此必然之势也易曰二人同心其利断金同心之言其臭如兰此之谓也夫嫂妹者体敌而分尊恩疏而义亲若淑媛谦顺之人则能依义以笃好崇恩以结援使徽美显章而瑕过隐塞舅姑矜善而夫主嘉美声誉曜于邑邻休光延于父母若夫蠢愚之人于嫂则托名以自高于妹则因宠以骄盈骄盈既施何和之有恩义既乖何誉之臻是以美隐而过宣姑忿而夫愠毁訾布于中外耻辱集于厥身进增父母之羞退益君子之累斯乃荣辱之本而显否之基也可不慎哉然则求叔妹之心固莫尚于谦顺矣谦则德之柄顺则妇之行凡斯二者足以和矣诗云在彼无恶在此无射其斯之谓也申鉴
　　时事
古有掌阴阳之礼之官以教后宫掌妇学之法妇德妇言妇功各率其属而以时御序于王先王礼也宜崇其教以先内政览列图诵列传遵典行内史执其彤管记善书过考行黜陟以章好恶男女正位乎内外正家而天下定矣故二仪立而大业成君子之道匪阙终日造次必于是尚主之制非古也厘降二女陶唐之典归妹元吉帝乙之训王姬归齐宗周之礼以阴乘阳违天以妇凌夫违人违天不祥违人不义　　杂言
宠妻爱妾幸矣其为灾也深矣灾与幸同乎曰得则庆否则灾戚氏不幸不人豕赵昭仪不幸不失命栗姬不幸不废钩弋不幸不忧殇非灾而何若慎夫人之知班婕妤之贤明德皇后之德卲矣哉
　闺媛总部艺文二
诗

　　周南芣□三章

朱
注
化行俗美家室和平妇人无事相与采此芣□　而赋其事以相乐也采采芣□薄言采之采采芣□薄言有之
采采芣□薄言掇之采采芣□薄言捋之
采采芣□薄言袺之采采芣□薄言襭之
　　汉广三章
　文王之化自近而远先及于江汉之间而有以变　其淫乱之俗故其出游之女人望见之而知其端　庄静一非复前日之可求矣因反复咏叹之也南有乔木不可休息汉有游女不可求思汉之广矣不可泳思江之永矣不可方思翘翘错薪言刈其楚之子于归言秣其马汉之广矣不可泳思江之永矣不可方思翘翘错薪言刈其蒌之子于归言秣其驹汉之广矣不可泳思江之永矣不可方思　　汝坟三章
　汝旁之国亦先被文王之化者故妇人喜其君子　行役而归因记其未归之时思念之情如此而追　赋之也遵彼汝坟伐其条枚未见君子惄如调饥
遵彼汝坟伐其条肄既见君子不我遐弃
鲂鱼赪尾王室如毁虽则如毁父母孔迩
　　召南草虫三章
　南国被文王之化诸侯大夫行役在外其妻独居　感时物之变而思其君子如此喓喓草虫趯趯阜螽未见君子忧心忡忡亦既见止亦既觏止我心则降陟彼南山言采其蕨未见君子忧心惙惙亦既见止亦既觏止我心则说陟彼南山言采其薇未见君子我心伤悲亦既见止亦既觏止我心则夷　　采苹三章
　南国被文王之化大夫妻能奉祭祀而其家人赋　其事以美之也于以采苹南涧之滨于以采藻于彼行潦
于以盛之维筐及筥于以湘之维锜及釜
于以奠之宗室牖下谁其尸之有齐季女
　　行露三章
　南国之人遵召伯之教服文王之化有以革其前　日淫乱之俗故女子有能以礼自守而不为强暴　所污者自述己志作此诗以绝其人厌浥行露岂不夙夜谓行多露
谁谓雀无角何以穿我屋谁谓女无家何以速我狱虽速我狱室家不足谁谓鼠无牙何以穿我墉谁谓女无家何以速我讼虽速我讼亦不女从　　殷其□三章
　南国被文王之化妇人以其君子从役在外而思　念之故作此诗殷其□在南山之阳何斯违斯莫敢或遑振振君子归哉归哉殷其□在南山之侧何斯违斯莫敢遑息振振君子归哉归哉殷其□在南山之下何斯违斯莫或遑处振振君子归哉归哉　　摽梅三章
　南国被文王之化女子知以贞信自守惧其嫁不　及时而有强暴之辱也摽有梅其实七兮求我庶士迨其吉兮
摽有梅其实三兮求我庶士迨其今兮
摽有梅顷筐塈之求我庶士迨其谓之
　　野有死□三章
　南国被文王之化女子有贞洁自守不为强暴所　污者故诗人因所见以兴其事而美之野有死□白茅包之有女怀春吉士诱之
林有朴樕野有死鹿白茅纯束有女如玉
舒而脱脱兮无感我帨兮无使尨也吠
　　邶风雄雉四章
　妇人以其君子从役于外故言雄雉之飞舒缓自　得如此雄雉于飞泄泄其羽我之怀矣自诒伊阻
雄雉于飞下上其音展矣君子实劳我心
瞻彼日月悠悠我思道之云远曷云能来
百尔君子不知德行不忮不求何用不臧
　　卫风伯兮四章
　妇人以夫久从征役而作是诗
伯兮朅兮邦之桀兮伯也执殳为王前驱
自伯之东首如飞蓬岂无膏沐谁适为容
其雨其雨杲杲出日愿言思伯甘心首疾
焉得谖草言树之背愿言思伯使我心痗
　　王风君子于役二章
　大夫久役于外其室家思而赋之
君子于役不知其期曷至哉鸡栖于埘日之夕矣羊牛下来君子于役如之何勿思君子于役不日不月曷其有佸鸡栖于桀日之夕矣牛羊下括君子于役苟无饥渴　　君子阳阳二章
　此诗疑亦前篇妇人所作
君子阳阳左执簧右招我由房其乐只且
君子陶陶左执翿右招我由敖其乐只且
　　唐风葛生五章
　妇人以其夫久从征役而不归故言
葛生蒙楚蔹蔓于野予美亡此谁与独处
葛生蒙棘蔹蔓于域予美亡此谁与独息
角枕粲兮锦衾烂兮予美亡此谁与独旦
夏之日冬之夜百岁之后归于其居
冬之夜夏之日百岁之后归于其室
　　秦风小戎三章
　西戎者秦之臣子所与不共戴天之仇也襄公上　承天子之命率其国人往而征之故其从役者之　家人先夸车甲之盛如此而后及其私情盖以义　兴师则虽妇人亦知勇于赴敌而无所怨矣小戎俴收五楘梁辀游环胁驱阴靷鋈续文茵畅毂驾我骐馵言念君子温其如玉在其板屋乱我心曲四牡孔阜六辔在手骐是中騧骊是骖龙盾之合鋈以觼軜言念君子温其在邑方何为期胡然我念之俴驷孔群厹矛鋈錞蒙伐有苑虎韔镂膺交韔二弓竹闭绲縢言念君子载寝载兴厌厌良人秩秩德音　　晨风三章　妇人以夫不在而言
鴥彼晨风郁彼北林未见君子忧心钦钦如何如何忘我实多山有苞栎隰有六驳未见君子忧心靡乐如何如何忘我实多山有苞棣隰有树檖未见君子忧心如醉如何如何忘我实多　　小雅采绿四章
　妇人思其君子而言
终朝采绿不盈一匊予发曲局薄言归沐
终朝采蓝不盈一襜五日为期六日不詹
之子于狩言韔其弓之子于钓言纶之绳
其钓维何维鲂及鱮维鲂及鱮薄言观者
　　有所思　　　　　　　　　　汉乐府有所思乃在大海南何用问遗君双珠玳瑁簪用玉缭绕之闻君有他心拉杂摧烧之摧烧之当风扬其灰从今已往勿复相思相思与君绝鸡鸣狗吠兄嫂当知之妃呼豨秋风肃肃晨风飔东方须臾当知之　　上邪　　　　　　　　　　　　同前上邪我欲与君相知长命无绝衰山无陵江水为竭冬雷震震夏雨雪天地合乃敢与君绝　　古诗十九首
录
六首

青青河畔草郁郁园中柳盈盈楼上女皎皎当窗牖娥娥红粉妆纤纤出素手昔为倡家女今为荡子妇荡子行不归空□难独守西北有高楼上与浮云齐交疏结绮窗阿阁三重阶上有弦歌声音响一何悲谁能为此曲无乃杞梁妻清商随风发中曲正徘徊一弹再三叹慷慨有余哀不惜歌者苦但伤知音稀愿为双鸿鹄奋翅起高飞冉冉孤生竹结根泰山阿与君为新婚兔丝附女萝兔丝生有时夫妇会有宜千里远结婚悠悠隔山陂思君令人老轩车来何迟伤彼蕙兰花含英扬光辉过时而不采将随秋草萎君亮执高节贱妾亦何为迢迢牵牛星皎皎河汉女纤纤擢素手扎扎弄机杼终日不成章泣涕零如雨河汉清且浅相去复几许盈盈一水间脉脉不得语东城高且长逶迤自相属回风动地起秋草萋已绿四时更变化岁暮一何速晨风怀苦心蟋蟀伤局促荡涤放情志何为自结束燕赵多佳人美者颜如玉被服罗裳衣当户理清曲音响一何悲弦急知柱促驰情整巾带沉吟聊踯躅思为双飞燕衔泥巢君屋凛凛岁云暮蟪蛄夕鸣悲凉风率已厉游子寒无衣锦衾遗洛浦同袍与我违独宿累长夜梦想见容辉良人惟古欢枉驾惠前绥愿得常巧笑携手同车归既来不须臾又不处重闱亮无晨风翼焉能凌风飞眄睐以适意引领遥相睎徙倚怀感伤垂泪沾双扉　　古绝句四首□砧今何在山上复有山何当大刀头破镜飞上天日暮秋云阴江水清且深何用通音信莲花玳瑁簪兔丝从长风根茎无断绝无情尚不离有情安可别南山一树桂上有双鸳鸯千年长交颈欢庆不相忘　　燕歌行　　　　　　　　　　魏文帝秋风萧瑟天气凉草木摇落露为霜群燕辞归雁南翔念君客游思断肠慊慊思归恋故乡君何淹留寄他方贱妾茕茕守空房忧来思君不敢忘不觉泪下沾衣裳援琴鸣弦发清商短歌微吟不能长明月皎皎照我□星汉西流夜未央牵牛织女遥相望尔独何辜限河梁别日何易会日难山川悠远路漫漫郁陶思君未敢言寄书浮云往不还涕零雨面毁形颜谁能怀忧独不叹展诗清歌聊自宽乐往哀来摧心肝耿耿伏枕不能眠披衣出户步东西悲风清厉秋气寒罗帏徐动经秦轩仰戴星月观云间飞鸧晨鸣声可怜留连顾怀不自存　　清河作　　　　　　　　　　　同前方舟戏长水湛自浮沉弦歌发中流悲响有余音音声入君怀凄怆伤人心心伤安所念但愿恩情深愿为晨风鸟双飞翔北林　　种瓜篇　　　　　　　　　　　　明帝种瓜东井上冉冉自逾垣与君新为婚瓜葛相结连寄托不肖躯有如倚太山兔丝无根株蔓延自登缘萍藻托清流常恐身不全被蒙丘山惠贱妾执拳拳天日照知之想君亦俱然　　怨诗行　　　　　　　　　　　曹植明月照高楼流光正徘徊上有愁思妇悲叹有余哀借问叹者谁自云荡子妻夫行逾十载贱妾常独栖念君过于渴思君剧于饥君作高山柏妾为浊水泥北风行萧萧烈烈入吾耳心中念故人泪堕不能止浮沉各异路会合当何谐愿作东北风吹我入君怀君怀常不开贱妾当何依恩情中道绝流止仕东西我欲竟此曲此曲悲且长今日乐相乐别后莫相忘　　杂诗七首
录四
　　　　　　前人
高台多悲风朝日照北林之子在万里江湖迥且深方舟安可极离思故难任孤雁飞南游过庭长哀吟翘思慕远人愿欲托遗音形影忽不见翩翩伤我心西北有织妇绮缟何缤纷明晨秉机杼日昃不成文太息终长夜悲啸入青云妾身守空闺良人行从军自期三年归今已历九春飞鸟繞树翔噭噭鸣索群愿为南流景驰光见我君南国有佳人容华若桃李朝游江北岸夕宿潚湘沚时俗薄朱颜谁为发皓齿俯仰岁将暮荣曜难久恃揽衣出中闺逍遥步两楹闲房何寂寞绿草被阶庭虚室自生风百鸟翩南征春思安可忘忧戚与我并佳人在远道妾身单且茕欢会难再遇芝兰不重荣人皆弃旧爱君岂若平生寄松为女萝依水如浮萍赍身奉衿带朝夕不堕倾傥终顾盼恩永副我中情　　七哀诗　　　　　　　　　　　前人明月照高楼流光正徘徊上有愁思妇悲叹有余哀借问叹者谁言是宕子妻君行逾十年孤妾常独栖君若清路尘妾若浊水泥浮沉各异势会合何时谐愿为西南风长逝入君怀君怀良不开贱妾当何依　　情诗　　　　　　　　　　　　徐干高殿郁崇崇广厦凄泠泠微风起闺闼落日照阶庭踟蹰云屋下笑歌倚华楹君行殊不返我饰为谁荣炉熏阖不用镜匣上尘生绮罗失常色金翠暗无精嘉肴既忘御旨酒亦常停顾瞻空寂寂唯闻燕雀声忧思连相属中心如宿酲　　室思　　　　　　　　　　　　前人人靡不有初想君能终之别来历年岁旧恩何可期重新而忘故君子所犹讥寄身虽在远岂忘君须臾既厚不为薄想君时见思　　杂诗五首　　　　　　　　　　前人沉阴结愁忧愁忧为谁兴念与君相别各在天一方良会未有期中心摧且伤不聊忧食慊慊常饥空端坐而无为仿□君容光峨峨高山首悠悠万里道君去日已远□结令人老人生一世间忽若暮春草时不可再得何为自愁恼每诵昔鸿恩贱躯焉足保浮云何洋洋愿因通我词飘飘不可寄徙倚徒相思人离皆复会君独无返期自君之出矣明镜暗不治思君如流水何有穷已时惨惨时节尽兰华雕复零喟然长叹息君期慰我情展转不能寐长夜何绵绵蹑履起出户仰观三星连自恨志不遂泣涕如涌泉思君见巾栉以益我劳勤安得鸿鸾羽觏此心中人诚心亮不遂搔首立悁悁何言一不见复会无因缘故然比目鱼今隔如参辰　　定情诗　　　　　　　　　　繁钦
我出东门游邂逅承清尘思君即幽房侍寝执衣巾时无桑中契迫此路侧人我既媚君姿君亦悦我颜何以致拳拳绾臂双金环何以致殷勤约指一双银何以致区区耳中双明珠何以致叩叩香囊系肘后何以致契阔绕腕双跳脱何以结恩情美玉缀罗缨何以结中心素缕连双针何以结相投金薄画搔头何以慰别离耳后□瑁钗何以答欢悦纨素三条裾何以结愁悲白绢双中衣与我期何所乃期东山隅日旰兮不来谷风吹我襦远望无所见涕泣起踟蹰与我期何所乃期山南阳日中兮不来飘风吹我裳逍遥莫谁睹望君愁我肠与我期何所乃期西山侧日夕兮不来踯躅长叹息远望凉风至俯仰正衣服与我期何所乃期山北岑日暮兮不来凄风吹我襟望君不能坐悲苦愁我心爱身以何为惜我华色时中情既款款然后□密期褰衣蹑茂草谓君不我欺厕此丑陋质徙倚无所之自伤失所欲泪下如连丝　　情诗二首　　　　　　　　　晋张华北方有佳人端坐鼓鸣琴终晨抚管弦日夕不成音忧来结不解我思存所钦君子寻时役幽妾怀苦心初为三载别于今久滞淫昔耶生户牖庭内自成阴翔鸟鸣翠偶草虫相和吟心悲易感激俯仰泪流襟愿托晨风翼束带侍衣衾君居北海阳妾在江南阴悬邈极修途山川阻且深承欢注隆爱结分投所钦衔恩笃守义万里托微心　　豫章行苦相篇　　　　　　　　傅元苦相身为女卑陋难再陈男儿当门户堕地自生神雄心志四海万里望风尘女育无欣爱不为家所珍长大逃深室藏头羞见人垂泪适他乡忽如雨绝云低头和颜色素齿结朱唇跪拜无复数婢妾如严宾情合同云汉葵藿仰阳春心乖甚水火百恶集其身玉颜随年变丈夫多好新昔为形与影今为胡与秦胡秦时相见一绝逾参辰　　饮马长城窟行　　　　　　　　前人青青河边草悠悠万里道草生在春时远道还有期春至草不生期尽叹无声感物怀思心梦想发中情梦君如鸳鸯比翼云间翔既觉寂无见旷若参与商梦君结同心比翼游北林既觉寂无见旷如商与参河洛自用固不如中岳安回流不及返浮云往自还悲风动思心悠悠谁知者悬景无停居忽如驰驷马倾耳怀音响转目泪双堕生存无会期要君黄泉下　　怨歌行朝时篇　　　　　　　　前人昭昭朝时日皎皎晨明月十五入君门一别终华发同心忽异离旷如胡与越胡越有会时参辰辽且阔形影虽仿□音声寂无达纤弦感促柱触之哀声发情思如循环忧来不可遏涂山有余恨诗人咏采葛蜻蛚吟□下回风起幽闼春荣随路落芙蓉生木末自伤命不遇良辰永乖别已尔可奈何譬如纨素裂孤雌翔故巢星流光景绝魂神驰万里甘心要同穴　　秋兰篇　　　　　　　　　　　前人秋兰荫玉池池水清且芳芙蓉随风发中有双鸳鸯双鱼自踊跃两鸟时回翔君其历九秋与妾同衣裳　　明月篇　　　　　　　　　　　前人皎皎月明光灼灼朝日晖昔为春蚕丝今为秋女衣丹唇列素齿翠彩发蛾眉娇子多好言欢合易为姿玉颜盛有时秀色随年衰常恐新间旧变故兴细微浮萍本无根非水将何依忧喜更相接乐极还自悲　　董逃行历九秋篇十二首　　　　前人历九秋兮三春遗贵客兮远宾顾多君心所亲乃命妙伎才人炳若日月星辰序金罍兮玉觞宾主递起雁行杯若飞电绝光交觞接卮结裳慷慨欢笑万方奏新诗兮夫君烂然虎变龙文浑如天地未分齐讴楚舞纷纷歌声上激青云穷八音兮异伦奇声靡靡每新微披素齿丹唇逸响飞薄梁尘精爽眇眇入神坐咸醉兮沾欢引樽促席临轩进爵献寿翻翻千秋要君一言愿爱不移若山君恩爱兮不竭譬若朝日夕月此景万里不绝长保初醮发结何忧坐成胡越携弱手兮金环上游飞阁云间穆若鸳凤双鸾还幸兰芳自安娱心乐意难原乐既极兮多怀盛时忽逝若颓寒暑革御景回荣华随风飘摧感物动心增哀妾受命兮孤虚男儿堕地称珠女弱虽存若无骨肉至亲更疏奉事他人托躯君如影兮随形贱妾如水浮萍明月不能常盈谁能无根保荣良时冉冉代征顾绣领兮含晖皎日回光则微朱华忽尔渐衰影欲舍形高飞谁言往思可追荠与麦兮夏零兰桂践霜逾馨禄命悬天难明妾心结意丹青何忧君心中倾　　吴楚歌　　　　　　　　　　　前人燕人美兮赵女佳其室则迩兮限层崖云为车兮风为马玉在山兮兰在野云无期兮风有止思多端兮谁能理　　西长安行　　　　　　　　　　前人所思兮何在乃在西长安何用存问妾香橙双珠环何用重存问羽爵翠琅玕今我兮问君更有兮异心香亦不可烧环亦不可沉香烧日有歇环沉日自深　　车遥遥篇　　　　　　　　　　前人车遥遥兮马洋洋追思君兮不可忘君安游兮西入秦愿为影兮随君身君在阴兮影不见君依光兮妾所愿　　杂言　　　　　　　　　　　　前人雷隐隐感妾心倾耳清听非车音　　云歌　　　　　　　　　　　　前人白云翩翩翔天庭流景仿□非君形白云飘飘舍我高翔青云徘徊为我愁肠　　失题　　　　　　　　　　　　前人有女殊代生涉江采菱花上翳青云景下凿渌水波　　塘上行　　　　　　　　　　　陆机江蓠生幽渚微芳不足宣被蒙风云会移居华池边发藻玉台下垂影沧浪泉沾润既已渥结根奥且坚四节逝不处繁华难久鲜淑气与时殒余芳随风捐天道有迁易人理无常全男欢智倾愚女爱衰避妍不惜微躯退但惧苍蝇前愿君广末光照妾薄暮年　　燕歌行　　　　　　　　　　　前人四时代序逝不追寒风习习落叶飞蟋蟀在堂露盈墀念君客游常苦悲君何缅然久不归贱妾悠悠心无违白日既没明灯辉夜禽赴林匹鸟栖双鸠关关宿河湄忧来感物涕不晞非君之念思为谁别日何早会何迟　　为陆思远妇作　　　　　　　　前人二合兆嘉耦女子礼有行洁己入德门终远母与兄如何耽时宠游宦忘归宁虽为三载妇顾景愧虚名岁暮饶悲风洞房凉且清拊枕循薄质非君谁见荣离君多悲心寤寐劳人情敢忘桃李陋侧想瑶与琼　　为周夫人赠车骑　　　　　　　前人碎碎织细练为君作□繻君行岂有顾忆君是妾夫昔者得君书闻君在高平今时得君书闻君在京城京城华丽所璀璨多异人男儿多远志岂知妾念君昔者与君别岁律薄将暮日月一何速素秋坠湛露湛露何冉冉思君岁随晚对食不能临觞不能饭　　拟行行重行行　　　　　　　　前人悠悠行迈远戚戚忧思深此思亦何思思君徽与音音徽日夜离缅邈若飞沉王鲔怀河岫晨风思北林游子渺天末还期不可寻惊□褰反信归云难寄音伫立想万里沉忧萃我心揽衣有余带循形不盈衿去去遗情累安处抚清琴　　拟青青河畔草　　　　　　　　前人靡靡江蓠草熠熠生河侧皎皎彼姝女阿那当轩织粲粲妖容姿灼灼美颜色良人游不归偏栖独只翼空房来悲风中夜起叹息　　杂诗　　　　　　　　　　　　张协秋夜凉风起清气荡暄浊蜻蛚吟阶下飞蛾拂明烛君子从远役佳人守茕独离居几何时□燧忽改木房栊无行迹庭草萋以绿青苔依空墙蜘蛛网四屋感物多所怀沈忧结心曲　　失题　　　　　　　　　　　　郭璞君如秋日云妾似突中烟高下理自殊一乖两绝天　　女祭女戚　　　　　　　　　　前人彼姝者子谁氏二女曷为水间操鱼持俎厥俪安在离群逸处　　子夜歌四十二首
以下皆
清商曲辞

　唐书乐志曰子夜歌者晋曲也晋有女子名子夜　造此声声过哀苦乐府解题曰后人更为四时行　乐之词谓之子夜四时歌又有大子夜歌子夜警　歌子夜变歌皆曲之变也落日出前门瞻□见子度冶容多姿鬓芳香已盈路芳是香所为冶容不敢当天不夺人愿故使侬见郎宿昔不梳头丝发被两肩婉伸郎膝下何处不可怜自从别欢来奁器了不开头乱不敢理粉拂生黄埃崎岖相怨慕始获风云通玉林语石阙悲思两心同见娘善容媚愿得结金兰空织无经纬求匹理自难始欲识郎时两心望如一理丝入残机何悟不成匹前丝断缠绵意欲结交情春蚕易感化丝子已复生今日已欢别合会在何时明灯照空扃悠然未有期自从别郎来何日不咨嗟黄蘗郁成林当奈苦心多高山种芙蓉复经黄蘗坞果得一莲时流离婴辛苦朝思出前门暮思还后渚语笑向谁道腹中阴忆汝枕北窗卧郎来就侬嬉小喜多唐突相怜能几时驻筋不能食蹇蹇步帷里投琼着局上终日走博子郎为傍人取负侬非一事攡门不安横无复相关意年少当及时蹉跎日就老若不信侬语但看霜下草绿揽迮题锦双裙今复开已许腰中带谁共解罗衣常虑有贰意欢今果不齐枯鱼就浊水长与清流乖欢愁侬亦惨郎笑我便喜不见连理树异根同条起感欢初殷勤叹子后零落打金侧□瑁外艳里怀薄别后涕流连相思情悲满忆子腹糜烂肝肠尺寸断道近不得数遂致盛寒违不见东流水何时复西归谁能思不歌谁能饥不食日冥当户倚惆怅底不忆揽裙未结带约眉出前窗罗裳易飘扬小开骂春风举酒待相劝酒还杯亦空愿因微觞会心感色亦同缺三字
思缠忧叹涕流襟徒怀倾筐情郎谁明侬心
侬年不及时其于作乖离素不知浮萍转动春风移夜长不得眠转侧听更鼓无故欢相逢使侬肝肠苦欢从何处来端然有忧色三唤不一应有何比松柏念爱情慊慊倾倒无所惜重帘持自鄣谁知许厚薄气清明月朗夜与君共嬉郎歌妙意曲侬亦吐芳词惊风急素柯白日渐微蒙郎怀幽闺性侬亦恃春容夜长不得眠明月何灼灼想闻散唤声虚应空中诺人各既俦匹我志独乖违风吹冬帘起时许寒薄飞我念欢的的子行由豫情雾露隐芙蓉见莲不分明侬作北辰星千年无转移欢行白日心朝东暮还西怜欢好情怀移居作乡里桐树生门前出入见梧子遣信欢不来自往复不出金桐作芙蓉莲子何能实初时非不密其后日不如回头批栉脱转觉薄志□寝食不相忘同坐复俱起玉藕金芙蓉无称我莲子恃爱如欲进含羞未肯前朱口发艳歌玉指弄娇弦又见子夜警歌

朝日照绮钱光风动纨素巧笑蒨两犀美目扬双蛾　　子夜四时歌七十五首　　春歌二十首
春风动春心流目瞩山林山林多奇采阳鸟吐清音绿荑带长路丹椒重紫荆流吹出郊外共欢弄春英光风流月初新林锦花舒情人戏春月窈窕曳罗裾妖冶颜荡骀景色复多媚温风入南牖织妇怀春意碧楼冥初月罗绮垂新风含春未及歌桂酒发清容杜鹃竹里鸣梅花落满道燕女游春月罗裳曳芳草朱光照绿苑丹华粲罗星那能闺中绣独无怀春情鲜云媚朱景芳风散林花佳人步春苑绣带飞纷葩罗裳迮红袖玉钗明月珰冶游步春露艳觅同心郎春林花多媚春鸟意多哀春风复多情吹我罗裳开新燕弄初调杜鹃竞晨鸣画眉忘注口游步散春情梅花落已尽柳花随风散叹我当春年无人相要唤昔别雁集渚今还燕巢梁敢辞岁月久但使逢春阳春园花就黄阳池水方渌酌酒初满杯调弦始成曲婷扬袖舞阿那曲身轻照灼兰光在容冶春风生阿那曜姿舞逶迤唱新歌翠衣发华洛回情一见过明月照桂林初花锦绣色谁能不相思独在机中织崎岖与时竞不复自顾虑春风振荣林常恐华落去思见春花月含笑当道路逢侬多欲擿可怜持自误自从别欢后叹惜不绝响黄蘗向春生苦心随日长　　夏歌二十首高堂不作壁招取四面风吹欢罗裳开动侬含笑容反复华簟上屏帐了不施郎君未可前待我整容仪开春初无欢秋冬更增凄共戏炎暑月还觉两情谐春别犹眷恋夏还情更久罗帐为谁褰双枕何时有迭扇放□上企想远风来轻袖拂华妆窈窕登高台含桃已中食郎赠合欢扇深感同心意兰室期相见田蚕事已毕思妇犹苦身当暑理絺服持寄与行人朝登凉台上夕宿兰池里乘风采芙蓉夜夜得莲子暑盛静无风夏云薄暮起携手密叶下浮瓜沉朱李郁蒸仲暑月长啸北湖边芙蓉始结叶抛艳未成莲适见载青幡三春已复倾林鹊改初调林中夏蝉鸣春桃初发红惜色恐侬摘朱夏花落去谁复相寻□昔别春风起今还夏云浮路遥日月促非是我淹留青荷盖渌水芙蓉葩红鲜郎见欲采我我心欲怀莲四周芙蓉池朱堂敞无壁珍簟镂玉□缱绻任怀适赫赫盛阳月无侬不握扇窈窕瑶台女冶游戏凉殿春倾桑叶尽夏开蚕务毕昼夜理机丝知欲早成匹情知三夏热今日偏独甚香巾拂玉席共郎登楼寝轻衣不重彩□风故不凉三伏何时过许侬红粉妆盛暑非游节百虑相缠绵泛舟芙蓉湖散思莲子间　　秋歌十八首风清觉时凉明月天色高佳人理寒服万结砧杵劳清露凝如玉凉风中夜发情人不还卧冶游步明月鸿雁搴南去乳燕指北飞征人难为思愿逐秋风归开窗秋月光灭烛解罗裳含笑帷幌里举体兰蕙香适忆三阳初今已九秋暮追逐泰始乐不觉华年度飘飘初秋夕明月耀秋辉握腕同游戏庭含媚素归秋夜凉风起天高星月明兰房竞妆饰绮帐待双情凉风开窗寝斜月垂光照中宵无人语罗幌有双笑金风扇素节玉露凝成霜登高去来雁惆怅客心伤草木不常荣□□为秋霜今遇泰始世年逢九春阳自从别欢来何日不相思常恐秋叶零无复连条时掘作九州池尽是大宅里处处种芙蓉婉转得莲子初寒八九月独缠自络丝寒衣尚未了郎唤侬底为秋爱两两雁春感双双燕兰鹰接野鸡雉落谁当见仰头看桐树桐花特可怜愿天无霜雪梧子解千年白露朝夕生秋风凄长夜忆郎须寒服乘月捣白素秋风入窗里罗帐起飘扬仰头看明月寄情千里光别在三阳初望还九秋暮恶见东流水终年不西顾　　冬歌十七首渊冰厚三尺素雪覆千里我心如松柏君情复何似涂涩无人行冒寒往相觅若不信侬时但看雪上迹寒鸟依高树枯林鸣悲风为欢□□尽那得好颜容夜半冒霜来见我辄怨唱怀冰暗中倚已寒不蒙亮蹑履步荒林萧索悲人情一唱泰始乐枯草衔花生昔别春草绿今还墀雪盈谁知相思老元鬓白发生寒云浮天凝积雪冰川波连山结玉岩修庭振琼柯炭垆却夜寒重袍坐迭褥与郎对华榻弦歌秉兰烛天寒岁欲暮朔风舞飞雪怀人重衾寝故有三夏热冬林叶落尽逢春已复曜葵藿生谷底倾心不蒙照朔风洒霰雨渌水连冰结愿欢攘皓腕共弄初落雪严霜白草木寒风昼夜起感时为欢叹霜鬓不可视何处结同心西陵松柏下晃荡无四壁严霜冻杀我白雪停阴冈丹华耀阳林何必丝与竹山水有清音未尝经辛苦无故强相矜欲知千里寒但看井水冰果欲结金兰但看松柏林经霜不堕地岁寒无异心适见三阳日寒蝉已复鸣感时为欢叹白发绿鬓生　　大子夜歌二首歌谣数百种子夜最可怜慷慨吐清音明转出天然丝竹发歌响假器扬清音不知歌谣妙声势出口心　　子夜警歌二首镂□传绿酒雕垆熏紫烟谁知苦寒调共作白雪弦恃爱如欲进含羞出不前朱口发艳歌玉指弄娇弦　　子夜变歌三首　宋书乐志曰六爱诸曲皆因事制歌古今乐录曰　子夜变歌前作持子送后作欢娱我送子夜警歌　无送声仍作变故呼为变头谓六变之首也人传欢负情我自未尝见三更开门去始知子夜变岁月如流迈春尽秋已至荧荧条上花零落何乃驶岁月如流迈行已及素秋蟋蟀吟堂前惆怅使侬愁　　上声歌八首　古今乐录曰上声歌者此因上声促柱得名或用　一调或用无调名如古歌辞所言谓哀思之音不　及中和梁武因之改辞无复雅句
　闺媛总部艺文十四
词

　　思越人　　　　　　　　后蜀鹿虔扆翠屏欹银烛背漏残清夜迢迢双带绣窠盘锦荐泪侵花暗香销　珊瑚枕腻鸦鬟乱玉纤慵整云散若是适来新梦见离肠争不千断　　虞美人　　　　　　　　　　　前人卷荷香淡浮烟渚绿嫩擎新雨锁疏透晓风清象□珍簟冷光轻水纹平　九疑黛色屏斜掩枕上眉心敛不堪相望病将成钿昏檀粉泪纵横不胜情　　临江仙　　　　　　　　　　　前人无赖莺声惊梦断起来残酒初醒映丝柳袅烟青翠帘慵卷约砌杏花零　一自玉郎游冶去莲雕月惨仪形暮天微雨洒闲亭手挼裙带无语倚云屏　　诉衷情五首　　　　　　　　魏承班高歌宴罢月初盈诗情引恨情烟露冷水流轻思想梦难成　罗帐袅香平恨频生思君无计睡还醒隔层城春深花簇小楼台风飘锦绣开新睡觉步香阶山枕印红　鬓乱坠金钗语檀偎临行执手重重属几千回银汉云情玉漏长蛩声悄画堂筠簟冷碧凉红蜡泪飘香　皓月泻寒光割人肠那堪独自步池塘对鸳鸯金风轻透碧纱银缸焰影斜欹枕卧恨何赊山掩小屏霞　云雨别吴娃想容华梦成几度远天涯到君家春情满眼脸红消娇妒索人饶星靥小玉珰摇几共醉春朝　别后忆纤腰梦魂劳如今风叶又萧萧恨迢迢　　生查子二首　　　　　　　　　前人寂寞画堂空深夜睡罗幕灯暗锦屏欹月冷珠帘薄　愁恨梦难成何处贪欢乐看看又春来还是长萧索离别又经年独对芳菲景嫁得薄情夫长抱相思病　花红柳绿间晴空蝶舞双双影羞看绣罗衣为有金鸾并　　菩萨蛮三首　　　　　　　　　前人罗裙薄薄秋波染眉间画得三两点相见绮筵时深情暗共知　翠翘云鬓动敛态弹金凤宴罢入兰房邀人解佩珰罗衣隐约金泥画□筵一曲当秋夜声颤人娇云鬟袅翠翘　酒醺红玉□眉翠秋山远绣幌麝烟沈谁人知两心玉容光照菱花影沉沉脸上秋波冷白雪一声新雕梁起暗尘　宝钗摇翡翠香惹芙蓉醉携手入鸳衾谁人知此心　　渔歌子　　　　　　　　　　　前人柳如眉云似发鲛绡雾縠笼香雪梦魂惊钟漏歇外晓莺残月　几多情无处说落花飞絮清明节少年郎容易别一去音书断绝　　满宫花二首　　　　　　　　　前人雪霏霏风凛凛玉郎何处狂饮醉时想得纵风流罗帐香帏鸳寝　春朝秋夜思君甚愁见绣屏孤枕少年何事负初心泪滴缕金双□寒夜长更漏永愁见透帘月影王孙何处不归来应在倡楼酩酊　金鸭无香罗帐冷羞更双鸾交颈梦中几度见儿夫不忍骂伊薄幸　　谒金门三首　　　　　　　　　前人烟水阔人值清明时节雨细花零莺语切愁肠千万结　雁去音徽断绝有恨欲凭谁说无事伤心犹不彻春时容易别春欲半堆砌落花千片早是潘郎长不见忍听双语燕　飞絮晴空扬远风送谁家弦管愁倚画屏凡事懒泪沾金缕线长思忆思忆佳人轻掷霜月透帘澄夜色小屏山凝碧　恨恨君何太极记得娇娆无力独坐思量愁似织断肠烟水隔　　木兰花　　　　　　　　　　　前人小芙蓉香旖旎碧玉堂深清似水闭宝匣掩金铺倚屏拖袖愁如醉　迟迟好景烟花媚曲渚鸳鸯眼锦翅凝然愁望静相思一双笑靥嚬香□　　玉楼春二首　　　　　　　　　前人寂寂画堂梁上燕高卷翠帘横数扇一庭春色恼人来满地落花红几片　愁倚锦屏低雪面泪滴绣罗金缕线好天凉夜尽伤心为是玉郎长不见轻敛翠蛾呈皓齿莺啭一枝花影里声声清迥遏行云寂寂画梁尘暗起　玉斝满斟情未已促坐王孙公子醉春风筵上贯珠匀艳色韶颜娇旖旎　　江城子　　　　　　　　　　　尹鹗□拖碧步飘香纤纤束素长鬓云光拂面珑璁腻玉碎凝妆宝柱秦筝弹向晚弦促雁更思量　　杏园芳　　　　　　　　　　　前人严妆嫩脸花明教人见了关情含羞举步越罗轻称娉婷　终朝咫尺窥香阁迢遥似隔层城何时休遣梦相萦入云屏　　清平乐　　　　　　　　　　　前人偎红敛翠尽日思闲事髻滑凤皇钗欲坠雨打梨花满地　绣衣独倚阑干玉容似怯春寒应待少年公子鸳帏深处同欢　　拨棹子二首　　　　　　　　　前人风切切深秋月十朵芙蓉艳歇凭小槛细腰无力空赢得目断魂飞何处说　寸心恰似丁香结看看瘦尽胸前雪偏挂恨少年抛掷羞睹见绣被堆红闲不彻丹脸腻双靥媚冠子缕金装翡翠将一朵琼花堪比窠窠绣鸾凤衣裳香窣地　银台蜡烛滴红泪醁酒劝人教半醉帘幕外月华如水特地向宝帐颠狂不肯睡　　秋夜月　　　　　　　　　　　前人三秋佳节晴空凝碎露茱□千结菊□和烟轻捻酒浮金屑征云雨调丝竹此时难辍欢极一片艳歌声揭　黄昏慵别炷沈烟熏绣被翠帏同歇醉并鸳鸯双枕暖偎春雪语丁宁情委曲论心正切夜深窗透数条斜月　　定西番　　　　　　　　　　毛熙震苍翠浓阴满院莺对语蝶交飞戏蔷薇　斜月倚阑风好余香出绣衣未得玉郎消息几时归　　何满子　　　　　　　　　　　前人无语残妆淡薄含羞亸袂轻盈几度香闺眠过晓绮疏日微明云母帐中偷惜水精枕上初惊　笑靥嫩疑花折愁眉翠敛山横相望只教添怅恨整鬟时见纤琼独倚朱扉闲立谁知别有深情　　女冠子　　　　　　　　　　　前人碧桃红杏迟日媚笼光影彩霞深香暖熏莺语风清引鹤音　翠鬟冠玉叶霓袖捧瑶琴应共吹箫侣暗相寻修蛾慢脸不语檀心一点小山妆蝉鬓低含绿罗衣淡拂黄　闲来深院里闲步落花旁纤手轻轻整玉炉香　　酒泉子二首　　　　　　　　　前人闲卧绣帏慵想万般情宠锦檀偏翘股重翠云欹暮天屏上春山碧映香烟雾隔蕙兰心魂梦役敛蛾眉钿匣舞鸾隐映艳红修碧月梳斜云鬓腻粉香寒晓花微敛轻呵展袅钗金燕□日初升帘半卷对妆残　　浣溪沙五首　　　　　　　　　前人晚起红房醉欲消绿鬟云散袅金翘雪香花语不胜娇　好是向人柔弱处玉纤时急绣□腰春心牵惹转无憀一只横钗坠髻丛静眠珍簟起来慵绣罗红嫩抹酥胸　羞敛细蛾魂暗断困迷无语思犹浓小屏香霭碧山重云薄罗□绶带长满身新裛瑞龙香翠钿斜映艳梅妆　佯不人空婉约笑和娇语太猖狂忍教牵恨暗形相碧玉冠轻袅燕钗捧心无语步香阶缓移弓底绣罗鞋　暗想欢娱何计好岂堪期约有时乖日高深院正忘怀半醉凝情卧绣茵睡容无力卸罗裙玉笼鹦鹉厌听闻　慵整落钗金翡翠象梳欹鬓月生云锦屏绡幌麝烟熏　　后庭花二首　　　　　　　　　前人轻盈舞伎含芳艳竞妆新脸步摇珠翠修蛾敛腻鬟云染　歌声慢发开檀点绣衫斜掩时将纤手匀红脸笑拈金靥越罗小袖新香蒨薄笼金钏倚阑无语摇轻扇半遮匀面　春残日莺娇懒满庭花片争不教人长相见画堂深院　　菩萨蛮二首　　　　　　　　　前人梨花满院飘香雪高楼夜静风筝咽斜月照帘帷忆君和梦稀　小灯影背燕语惊愁态屏掩断香飞行云山外归天含残碧融春色五陵薄幸无消息尽日掩朱门离愁暗断魂　莺啼芳树燕拂回塘满寂寞对屏山相思醉梦间　　更漏子　　　　　　　　　　　前人烟月寒秋夜静漏转金壶初永罗幕下绣屏空灯花结碎红　人悄悄愁无了思梦不成难晓长忆得与郎期窃香私语时　　南歌子二首　　　　　　　　　前人远山愁黛碧横波慢脸明腻香红玉茜罗轻深院晚堂人静理银筝　鬓动行云影□遮点屐声娇羞爱问曲中名杨柳杏花时节几多情惹恨还添恨牵肠即断肠凝情不语一枝芳独映画帘闲立绣衣香　暗想为云女应怜傅粉郎晚来轻步出闺房髻慢钗横无力纵猖狂　　木兰花　　　　　　　　　　　前人掩朱扉钩翠箔满院莺声春寂寞匀粉泪恨檀郎一去不归花又落　对斜晖临小阁前事岂堪重想着金带冷画屏幽宝帐慵熏兰麝薄　　小重山　　　　　　　　　　　前人梁燕双飞画阁前寂寥多少恨懒孤眠晓来闲处想君怜红罗帐金鸭冷沈烟　谁信损婵娟倚屏啼玉筋湿香钿四肢无力上秋千群花谢愁对艳阳天　　南乡子三首　　　　　　　　　李珣拢云髻背犀梳焦红衫映绿罗裾越王台下春风暖花盈岸游赏每邀邻女伴云髻重葛衣轻见人微笑亦多情拾翠采珠能几许来还去争及村居织机女双髻坠小眉弯笑随女伴下春山玉纤遥指花深处争回顾孔雀双双迎日舞　　西溪子　　　　　　　　　　　前人金缕翠钿浮动妆罢小圆梦日高时春已老人来到满地落花慵扫无语倚屏风泣残红马上见时如梦认得脸波相送柳堤长无限意夕阳里醉把金鞭欲坠归去想娇娆暗魂消　　中兴乐　　　　　　　　　　　前人后庭寂寂日初长翩翩蝶舞红芳绣帘垂地金鸭无香谁知春思如狂忆萧郎等闲一去程遥信断五岭三湘　休开鸾镜学宫妆可能更理笙簧倚屏凝睇泪落成行手寻□带鸳鸯暗思量忍孤前约教人花貌虚老风光　　浣溪沙二首　　　　　　　　　前人入夏偏宜淡薄妆越罗衣褪郁金黄翠钿檀注助容光　相见无言还有恨几回判却又思量月香径梦悠扬晚出闲庭看海棠风流学得内家妆小钗红戴一枝芳　镂玉梳斜云鬓腻缕金衣透雪肌香暗思何事立残阳　　望远行二首　　　　　　　　　前人春日迟迟思寂寥行客关山路遥琼时听语莺娇柳丝牵恨一条条　休晕绣罢吹箫貌逐残花暗雕同心犹结旧□腰忍孤风月度良宵露滴幽庭落叶时愁聚萧娘柳眉玉郎一去负佳期水云迢递雁书迟　屏半掩枕斜欹蜡泪无言对垂吟蛩断续漏频移入明月鉴空帏　　虞美人　　　　　　　　　　　前人金笼莺报天将曙惊起分飞处夜来潜与玉郎期多情不觉酒醒迟失归期　映花避月遥相送腻髻偏垂凤却回娇步入香闺倚屏无语捻云篦翠眉低　　临江仙二首　　　　　　　　　前人帘卷池心小阁虚暂凉闲步徐徐芰荷经雨半雕疏拂堤垂柳蝉噪夕阳余　不语低鬟幽思远玉钗斜坠双鱼几回偷看寄来书离情别恨相隔欲何如莺报帘前暖日横玉炉残麝犹浓起来闺思尚疏慵引愁春梦谁解此情悰　强整娇姿临宝镜小池一朵芙蓉旧欢无处再寻踪更堪回顾屏画九疑峰　　春光好　　　　　　　　　　欧阳炯垂绣幔掩云屏思盈盈双枕珊瑚无限情翠钗横几见纤纤动处时闻款款娇声却出锦屏妆面了理秦筝　　西江月　　　　　　　　　　　前人水上鸳鸯比翼巧将绣作罗衣镜中重画远山眉春睡起来无力　细雀稳簪云髻含羞时想佳期脸边红艳对花枝犹占凤楼春色　　赤枣子　　　　　　　　　　　前人夜悄悄烛荧荧金炉香尽酒初醒春睡起来回雪面含羞不语倚云屏　　女冠子　　　　　　　　　　　前人薄妆桃脸满面纵横花靥艳情多绶带盘金缕轻□透碧罗　含羞眉作敛微语笑相和不会频偷眼意如何　　定风波　　　　　　　　　　　前人暖日闲映碧纱小池春水浸晴霞数树海棠红欲尽争忍玉闺深掩过年华　独□绣□方寸乱肠断泪珠穿破脸边花邻舍女郎相借问音信教人羞道未还家　　木兰花　　　　　　　　　　　前人儿家夫婿心容易身又不来书不寄闲庭独立鸟关关争奈抛奴深院里　闷向绿纱下睡睡又不成愁已至今年却忆去年春同在木兰花下醉春早玉楼烟雨夜帘外樱桃花半谢锦屏香冷绣衾寒怊怅忆君无计舍　侵晓鹊声来砌下鸾镜残妆红粉罢黛蛾双点不成描留待玉郎归日画　　菩萨蛮四首　　　　　　　　　前人晓来中酒和春睡四肢无力云鬟坠斜卧脸波春玉郎休恼人　日高犹未起为恋鸳鸯被鹦鹉语金笼道儿还是慵红炉暖阁佳人睡隔帘飞雪添寒气小院奏笙歌香风簇绮罗　酒倾金盞满兰烛重开宴公子醉如泥天街闻马嘶翠眉双脸新妆薄幽闺斜卷青罗幕寒食百花时红繁香满枝　双双梁燕语蝶舞相随去肠断正思君闲眠冷绣茵画屏绣阁三秋雨香唇腻脸偎人语语罢欲天明娇多梦不成　晓街钟鼓绝嗔道如今别特地气长吁倚屏弹泪珠　　浣溪纱三首　　　　　　　　　前人落絮残莺半日天玉柔花醉只思眠惹映竹满炉烟　独掩画屏愁不语斜欹瑶枕髻鬟偏此时心在阿谁边天碧罗衣拂地垂美人初着更相宜宛风如舞透香肌　独坐含嚬吹凤竹园中缓步折花枝有情无力泥人时相见休言有泪珠酒阑重得叙欢娱凤屏鸳枕宿金铺　兰麝细香闻喘息绮罗纤缕见肌肤此时还恨薄情无　　贺圣朝二首　　　　　　　　　前人忆昔花间初识面红袖半遮妆脸轻转石榴□带故将纤纤玉指偷捻双凤金线　碧梧桐锁深深院谁料得两情何日教缱绻羡春来双燕飞到玉楼朝暮相见忆昔花间相见后只凭纤手暗抛红豆人前不解巧传心事别来依旧孤负春昼　碧罗衣上蹙金绣睹对对鸳鸯空裛泪痕透想韶颜非久终是为伊只凭消瘦　　凤楼春　　　　　　　　　　　前人凤髻绿云丛深掩房栊锦书通梦中想见觉来慵匀面泪脸珠融因想玉郎何处去对淑景谁同　小楼中春思无穷倚阑凝望暗牵愁绪柳花飞起东风斜日照帘罗幌香冷粉屏空海棠零落莺语残红　　虞美人二首　　　　　　　　　阎选粉融红腻莲房绽脸动双波慢小鱼衔玉鬓钗横石榴□染象纱轻转娉婷　偷期锦浪荷深处一梦云兼雨臂留檀印齿痕香深秋不寐漏初长尽思量楚腰蛴领团香玉鬓迭深深绿月蛾星眼笑微嚬柳夭桃艳不胜春晚妆匀　水纹簟映青纱帐雾罩秋波上一枝娇卧醉芙蓉良宵不得与君同恨忡忡　　浣溪纱　　　　　　　　　　　前人寂寞流苏冷绣茵倚屏山枕惹香尘小庭花露泣浓春　刘阮信非仙洞客嫦娥终是月中人此生无路访东邻　　八拍蛮　　　　　　　　　　　前人云锁嫩黄烟柳细风吹红蒂雪梅残光影不胜闺阁恨行行坐坐黛眉攒愁锁黛眉烟易惨泪飘红脸粉难匀憔悴不知缘底事遇人谁道不宜春　　浣溪纱八首　　　　　　　　孙光宪花渐雕疏不耐风画帘垂地晚堂空堕□萦藓舞愁红　腻粉半粘金靥子残香犹暖绣熏笼蕙心无处与人同揽镜无言泪欲流凝情半日懒梳头一庭疏雨湿春愁　杨柳祇知伤怨别杏花应信损娇羞泪沾魂断轸离忧半踏长裙宛约行晚帘疏处见分明此时堪恨昧平生　早是销魂残烛影更愁闻着品弦声杳无消息若为情兰沐初休曲槛前暖风迟日洗头天湿云新敛未梳蝉　翠被半将遮粉臆宝钗长欲坠香肩此时模样不禁怜何事相逢不展眉苦将情分恶猜疑眼前行止想应知　半恨半嗔回面处和娇和泪泥人时万般饶得为怜伊静想离愁暗泪零欲栖云雨计难成少年多是薄情人　万种保持图永远一般模样负神明到头何处问平生叶坠空阶折早秋细烟轻雾锁妆楼寸心双泪惨娇羞　风月但牵魂梦苦岁华偏感别离愁恨和相忆两难酬自入春来月夜稀今宵蟾彩倍凝辉强开襟抱出帘帷　嚙指暗思花下约□阑羞睹泪痕衣薄情狂荡几时归　　河传　　　　　　　　　　　　前人花落烟薄谢家池阁寂寞春深翠蛾轻敛意沈吟沾襟无人知此心　玉炉香断霜灰冷帘铺影梁燕归红杏晚来天空悄然孤眠枕檀云髻偏　　菩萨蛮四首　　　　　　　　　前人月华如水笼香砌金镮碎撼门初闭寒影坠高檐钩垂一面帘　碧烟轻袅袅红战灯花笑即此是高唐掩屏秋梦长花冠频鼓墙头翼东方淡白连色门外早莺声背楼残月明　薄寒笼醉态依旧铅华在握手送人归半拖金缕衣小庭花落无人扫疏香满地东风老春晚信沉沉天涯何处寻　晓堂屏六扇眉共湘山远争奈别离心近来尤不禁青峦碧洞经朝雨隔花相唤南溪去一只木兰船波平远浸天　扣船惊翡翠嫩玉□香臂红日欲沈西烟中遥解觿　　生查子二首　　　　　　　　　前人寂寞掩朱门正是天将暮黯淡小庭中滴滴梧桐雨　绣工夫牵心绪配尽鸳鸯侣待得没人时偎倚论私语春病与春愁何事年年有半为枕前人半为花间酒　醉金樽携玉手共作鸳鸯偶倒载卧云屏雪面腰如柳　　临江仙二首　　　　　　　　　前人霜拍井梧干叶坠翠帷雕槛初寒薄铅残黛称花冠含情无语延伫倚阑干　杳杳征轮何处去离愁别恨千般不堪心绪正多端镜奁长掩无意对孤鸾暮雨凄凄深院闭灯前凝坐初更玉钗低靥鬓云横半垂罗幕相映烛光明　终是有心投汉佩低头但理秦筝燕双鸾偶不胜情只愁明发将逐楚云行　　酒泉子　　　　　　　　　　　前人敛态前袅袅雀钗抛颈燕成双鸾对影偶新知玉纤淡拂眉山小镜中嗔共照翠连娟红缥缈早妆时　　清平乐　　　　　　　　　　　前人愁肠欲断正是青春半连理分枝鸾失伴又是一场离散　掩镜无语眉低思随芳草萋萋凭仗东风吹梦与郎终日东西　　更漏子四首　　　　　　　　　前人听寒更闻远雁半夜萧娘深院扃绣户下珠帘满庭喷玉蟾　人语静香闺冷红幕半垂清影云雨态蕙兰心此情江海深今夜期来日别相对祇堪愁绝偎粉面捻瑶簪无言泪满襟　银箭落霜华薄墙外晓鸡咿喔听付属恶情悰断肠西复东烛荧煌香旖旎闲放一堆鸳被慵就寝独无憀相思魂欲消　不会得这心力判了依前还忆空自怨奈伊何别来情更多掌中珠心上气爱惜岂将容易花下月枕前人此生谁更亲　交颈语合欢身便同比目金鳞连绣枕卧红茵霜天似暖春　　思帝乡　　　　　　　　　　　前人如何遣情情更多永日水堂帘下敛修蛾六幅罗□窣地微行曳碧波看尽满池疏雨打团荷　　何满子　　　　　　　　　　　前人冠剑不随君去江河还共恩深歌袖半遮眉黛惨泪珠旋滴衣襟惆怅云愁雨怨断魂何处相寻　　浣溪纱六首　　　　　　　　　张泌依约残眉理旧黄翠鬟抛掷一簪长暖风晴日罢朝妆　闲折海棠看又捻玉纤无力惹余香此情谁会倚斜阳翡翠屏开绣幄红谢娥无力晓妆慵锦帷鸳被宿香浓　微雨小庭春寂寞燕飞莺语隔帘栊杏花凝恨倚东风花月香寒悄夜尘绮筵幽会暗伤神婵娟依约画屏人　人不见时还暂语令纔抛后爱微嚬越罗把锦不胜春偏戴花冠白玉簪睡容新起意沈吟翠钿金缕镇眉心　小槛日斜风悄悄隔帘零落杏花阴断香轻碧锁愁深晚逐香车入凤城东风斜揭绣帘轻慢回娇眼笑盈盈　消息未通何计是便须佯醉且随行依稀闻道太狂生小市东门欲雪天众中依约见神仙□黄香画贴金蝉　饮散黄昏人草草醉容无语立门前马嘶尘烘一街烟　　女冠子　　　　　　　　　　　前人露花烟草寂寞五云三岛正春深貌减潜销玉香残尚惹襟　竹疏虚槛静松密醮坛阴何事刘郎去信沉沉　　生查子　　　　　　　　　　　前人相见稀喜相见相见还相远檀画荔芰红金蔓蜻蜓□　鱼雁疏芳信断花落庭阴晚可惜玉肌肤消瘦成慵懒　　思越人　　　　　　　　　　　前人燕双飞莺百啭越波堤下长桥斗钿筐金匣恰舞衣罗薄纤腰　东风淡荡慵无力黛眉愁聚春碧满地落花无信息月明肠断空忆　　柳枝　　　　　　　　　　　　前人腻粉琼妆透碧纱雪休夸金凤搔头坠鬓斜发交加　倚着云屏新睡觉思梦笑红腮隐出枕函花有些些　　南歌子三首　　　　　　　　　前人柳色遮楼暗桐花落砌香画堂开处远风凉高卷水精帘额衬斜阳岸柳拖烟绿庭花照日红数声蜀魄入帘栊惊断碧残梦画屏空锦荐红鸂罗衣绣凤凰绮疏飘雪北风狂帘幕尽垂无事郁金香　　江城子二首
二
体
　　　　　前人
</div>
    <div class="pagination">
<a href="闺媛典闺媛总部_page10.html">上一页</a><span>...</span><a href="闺媛典闺媛总部_page6.html">6</a><a href="闺媛典闺媛总部_page7.html">7</a><a href="闺媛典闺媛总部_page8.html">8</a><a href="闺媛典闺媛总部_page9.html">9</a><a href="闺媛典闺媛总部_page10.html">10</a><span class="current-page">11</span><a href="闺媛典闺媛总部_page12.html">12</a><a href="闺媛典闺媛总部_page13.html">13</a><a href="闺媛典闺媛总部_page14.html">14</a><a href="闺媛典闺媛总部_page15.html">15</a><a href="闺媛典闺媛总部_page16.html">16</a><span>...</span><a href="闺媛典闺媛总部_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
