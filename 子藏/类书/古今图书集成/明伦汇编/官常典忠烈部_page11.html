<!DOCTYPE html>
<html>
 <head>
  <meta charset="utf-8"/>
  <title>
   官常典忠烈部 - 第 11 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典忠烈部 - 第 11 页/共 50 页
  </h1>
  <div class="content">
   按长沙府志显益阳人矮身长&amp;#勇敢过人建炎间湖寇杨&amp;#猖獗显请于县宰魏舜臣团乡兵以捍一日贼倾寨来显极力鏖战为贼所获欲用之骂贼不屈置诸鼎镬而死舜臣哀之具礼以祭祀乡贤祠　　刘十六郎按赣州府志十六郎瑞金人兄弟三人素负勇敢建炎中金犯江西峒寇李铁面乘乱扰虔岳飞奉诏讨贼十六郎昆弟愿自效屡立战功即额枪不顾竟殁于阵飞以闻诏立祠祀之　　郑振
按福建通志振安溪人建炎中贼杨勍寇安溪振率乡兵御之贼遁去越年詹铁义复寇振率众死之　　冯安国按延平府志安国字彦修顺昌人力学能文行谊尤高时行王氏学安国晦迹于家聚徒讲经建炎中范汝为据尤溪籍民降附安国不屈死　　王俦　李唐俊　潘偊　韦绩　蒋夔
按宋史忠义传俦以通判真州权通判广德军建炎末盗戚方既为刘晏所破引兵欲趋宣城道过广德入其郛俦不屈与权判官李唐俊权法司潘偊权知广德县韦绩权丞蒋夔皆死后赠俦二官唐俊等皆京秩录其家一人　　李
按宋史忠义传字可大兖州干封人少好学有知虑大观二年进士徐处仁当国擢尚书郎官建炎末金人犯淮南不及避刘豫使守大名与凌唐佐谋密陈豫可取状告于朝募卒刘全宋万僧惠钦辈十余往返事泄全万惠钦为逻者所得坐死后赠官立祠曰愍忠　　孙安道
按宋史李传有武显大夫孙安道为应天府兵马钤辖城陷不得归谋挺身还朝为人所告而死后赠忠州刺史　　郭僎
按宋史忠义传僎字同升开封祥符县人以父任调海州东海县尉权祥符县尉时童贯子师闵死敕葬邑境僎任道途之役贯命彻民屋之当道者僎先籍童氏屋数十间欲毁之贯遽令勿毁由是民屋得免再调滨州招安丞又为亳州蒙城丞令以盐科邑民僎争之不可郡守以僎丞鹿邑中贵人杨逢周率军士二百人以捕寇为名入邑境所至骚动僎檄逢周取所授文书逢周不与僎令尉讥察之逢周归诉于徽宗诏逮僎赴开封府狱狱以状闻乃使还任辟权咸平县丞靖康初勤王兵有剽掠邑界者僎率民兵击之得犯者斩以徇会金人大至力不敌其僚欲降之僎走南京从赵野乞师不从恸哭而归寻知宣城县苗傅刘正彦之变吕颐浩传檄诸郡僎说郡守刘珏请募勇士倍道赴难揭榜复用建炎年号人皆韪之通判全州权饶州浮梁宰未行时有贼张顶花者已逼县境众止之僎曰安逸则就艰危则辞非我所学径就道至县约束吏士誓以死战贼闻之伪降入邑为变邑官窜伏僎曰吾为宰义不可去端坐公署贼徒责僎僎大骂不绝口遂遇害诏赠承议郎录其后二人　　朱嗣孟
按宋史忠义传嗣孟饶州乐平人宣和间进士为广德司户兼司理叛卒戚方破镇江犯广德守仓黄遣招安无敢往者奇嗣孟状貌有胆略遂以命焉嗣孟雅自负不复逊直诣贼垒问所以涉吾地何故为陈逆顺祸福使自择所处方以迕己杀之事闻赠宣教郎官其子　　薛庆
按宋史忠义传庆起群盗据高邮兵数万人多骁隽敢斗能以少击众附者日多张浚闻庆无所系属欲归麾下亲往招之庆感服因使守高邮寻迁拱卫大夫福州观察使承州天长保宁镇抚使金人还自浙屯天长六合间庆率众之得牛数百悉贱估分民之力田者金人欲自运河引舟北归而赵立在楚庆在承扼其冲不得进金左监军昌来见兀朮欲会兵攻楚州真扬镇抚郭仲威闻之约庆俱往迎敌庆至扬州仲威殊无行意置酒高会庆怒曰此岂纵酒时邪我为先锋汝当继后上马疾驰去平旦出扬州西门从骑不满百转战十余里亡骑三人仲威迄不至庆与其下奔扬州仲威闭门拒之庆仓皇坠马为金追骑所获马识旧路还军中见之曰马还太尉其死乎金人杀庆承州陷讣闻赠保宁军承宣使官其家十人封其妻硕人　　刘宣
按宋史忠义传宣为秦凤路兵马都监金人入关陕宣遣蜡书密与吴玠相结且率金将任拱等以所部归朝约日已定有告之者金人取宣缕擘之其家属配曹州　　翟兴
按宋史忠义传兴字公祥河南伊阳人少以勇闻剧贼王伸起兴与弟进应募击贼号大翟小翟金人犯京师西道总管王襄檄兴统领在城军马以保护陵寝功补承信郎辟京西北路兵马副钤辖为陕西宣抚司前军统制高世由以泽州降金金以为西京留守兴与进提步卒数百卷甲夜趋洛阳擒世由等斩之群盗冀德韩清出没汝洛间兴以轻骑追袭德就擒清仅以身免会进为叛将杨进所害贼乘势击败官军兴帅余众拒贼保伊川明年诉进死事于朝以兴代进为京西北路安抚制置使兼京西北路招讨使兼知河南府杨进屯鸣皋山北兴与子帅乡兵时出扰之进惧弃辎重南走兴邀击于鲁山县进中流矢死余众溃去西京平贼王俊据汝州兴引兵攻之俊弃城去退保伞盖山兴进攻免冑大呼曰贼识我乎我翟总管也众皆披靡遂破之金人犯河阳巩县永安军兴遣子与搏战屡捷追至渑池诏授河南孟汝唐州镇抚使兼知河南府转武略大夫兼合门宣赞舍人寓治伊阳时河东北虽陷土豪聚众保险兴遣蜡书结约之向密王简王英辈皆愿受节制奏上高宗嘉之授河东北路军马使遍檄山寨由是汾泽潞怀卫开山寨首领皆应命金人入陜右兴遣将邀击俘五十余人又遣子生擒金河东都统保骨遂复阳城县乘胜取绛之垣曲进至米粮川绍兴元年春金重兵犯河南时兴军乏粮就食诸道仅存亲兵自卫人情震恐兴授将彭&amp;#方略设伏于井首俟敌至阳遁金众果追&amp;#伏发金帅就擒邓州人杨某拥众河北伪称信王兴遣将董先追获于商州杀之进武功大夫忠州团练使刘豫将迁汴以兴屯伊阳惮之遣蒋颐持书诱兴以王爵兴斩颐焚其书豫计不行乃阴遣人裨将杨伟以利伟杀兴携其首奔豫或云赂伟为内应以兵
径犯中军兴奋击坠马死
事闻赠保信军节度
使兴威貌魁伟每怒须辄张军食不继士以菽粟杂藜藿食之激以忠义无不奋厉在河南累年金人不敢犯诸陵诏赐军名忠护子沈勇有父风继兴为镇抚使琳合门祗候　　翟进
子
亮

按宋史翟兴传兴弟进字先之以捕盗劳补下班殿侍累功充京西第一将坐熙河帅刘法泾原战失利降官停任寻叙复女真归故地改河北第四将往至遂城会契丹兵奄至都统制刘延庆以进为先锋与契丹战于幽州石料冈卢沟河皆捷又与契丹大将遇于峰山力战弥日契丹溃去金人犯京师朝廷密诏西道总管王襄会兵三万赴京城至叶县襄欲引兵而南进谏止之因分军遣进持书而西时经略使范致虚已合五路军马次潼关以进统河南民兵收复西京进至福昌遣兵袭金营时金游骑往来外邑进设伏擒之金人逼灵山寨进父子兄弟与之战溃围至高都集乡兵七百人夜行昼伏五日至洛城夜半破关入擒高世由再捷于伊阳白草坞都&amp;#管孙昭远至洛阳以进戍渑池界授武义大夫合门宣赞舍人金人犯白浪隘将渡河进破之未几洛阳再陷进在伊阳裒散亡才千人金人犯薛封进选精锐三百人夜纵火斫其营焚死者甚多又战于驴道堰生擒金将翟海追至梅花谷贼冀德韩清啸聚南阳进间道击之德降继斩清于艾蒿平勒兵抵龙门屡与金人夹河战乘胜入洛阳或曰彼寨尚固城未可守不听金人聚怀卫蒲孟数州之众薄城下斧诸门入进率士卒巷战次子亮死之迁武功大夫合门宣赞舍人充京西北路兵马都钤辖寻授马步军副&amp;#管升本路制置使兼知河南府会东京留守杜充所招巨寇杨进号没角牛者拥兵数万残害汝洛间进谓其兄兴欲力除之会杨进遣数百骑绝水犯进营进乘半渡击之追贼数十里破贼四寨马惊坠堑为贼所害赠左武大夫忠州刺史官其后五人　　赵士&amp;#
子不　不
懘　不隐

按宋史忠义传士&amp;#字景瞻太宗之后生五岁补右班殿直既长游庠序月试数居前列一日投笔叹曰昔贤有不愿为章句儒出玉门关佩侯印者彼何人哉遂不复事科举去为郡县吏累迁至淮南西路兵马钤辖驻寿春剧贼丁一箭众号十万来攻城郡守不知兵凡备御之策悉委士&amp;#贼三旬不退士&amp;#募军中敢死士与之谋有张宣者应募独持槊缒城下击杀数十人贼众披靡乃选壮士数百人夜开城门出其不意击走之追奔数十里以功迁三官秩满授江东路钤辖李成叛据江淮六七郡连兵数万遣其党马进围九江守臣姚舜明与士&amp;#及副钤辖刘绍先御之进攻城益急士&amp;#竭力捍守东江帅吕颐浩屯鄱阳既复南康与建武节度使杨惟中兵会遣统制巨师古援江州未至遇伏败绍兴元年正月诏张俊为江淮招讨使入辞颇言成兵众高宗责以立功俊悚惧受命未至城已陷时守城罢卒仅数千捍贼百余日城中食尽舜明绍先议纵火因弃城去士&amp;#毅然独纠合部曲余民守城城破众号呼曰无杀我赵钤辖贼入城大掠成素服士&amp;#之义欲以为伪安抚使士&amp;#怒骂曰贼欲屈我耶阴裂帛以书使示诸子曰贼不杀我义不苟活汝辈得出为我雪耻遂仰药而卒年五十二贼怒并害其家数十口事闻上嘉悼赠武功大夫官其孙二人士&amp;#六子皆有文行不惉不不愆不恧不懘不隐是役也不不懘不隐死焉　　赵士真
按宋史赵士&amp;#传士&amp;#宗子士真权知阳信军寇刘满至士真拒之兵溃满执之去荆门遇害后赠右朝奉大夫官其一子　　范旺
子
佛胜

按宋史忠义传旺南剑州顺昌县巡检司军校也初顺昌盗俞胜等作乱官吏皆散土军陈望素乐祸与射士张衮谋举寨应之旺叱之曰吾等父母妻子皆受国家廪食以活今力不能讨反更助为虐是无天地也凶党忿剔其目而杀之一子曰佛胜年二十以勇闻贼诈以父命召之至则俱死其妻马氏闻之行且哭贼胁污之不从节解之贼既平旺死迹在地隐隐不没邑人惊异为设像城隍庙岁时祭享绍兴六年转运使以状闻诏赠承信郎更立祠号忠节二十八年复诏立愍节庙以祀之　　张彰
按处州府志彰龙泉人绍兴初以秉义郎充金国通问副使金人胁以拜跪正使唯唯彰独不屈遂遇害上嘉其忠节官其子越为保义郎　　丁公膺
按长沙府志公膺醴陵人绍兴初为高邮尉拒金兵力战死之朝廷嘉其忠节官其子倚终衡山令　　刘举夔按赣州府志举夔瑞金人鹏子以特恩补官靖康中知北靖州陷于金绍兴初潜以蜡书达朝廷报金虚实且劝进取恢复时秦桧主和议匿不以闻致其书于金举夔遂遇害　　马俊
按宋史忠义传俊或曰进太平州慈湖寨兵也绍兴二年寨军陆德周青张顺等据州叛青为谋主约翌日尽黥城中少壮而屠其老弱然后拥众渡江俊隶青左右得其谋阴结其徒十人杀贼然后谕众开门其徒许之俊归语其妻孙氏与之诀至南门伺青出上马斫中颊九人惧不敢前后与妻子皆遇害青被伤卧旬日贼党散官军至德青遂伏诛三年赠俊修武郎为立祠号登勇　　王玠
按苏州府志玠字介玉长洲人倜傥负气节酒酣尝舞剑为乐孔彦舟为舒蕲镇抚使奏为幕属初权邦彦知东平彦舟隶麾下因事叛去及闻邦彦签书枢密心不自安又宣州韩世清伏诛及韩世忠自湖外破刘忠俘马友顺流东下彦舟疑其图己遂有异志问计于玠玠正色答之曰君被命钱抚二州任优禄厚岂可负朝廷自陷不义谕以顺逆凡数百言彦舟怒囚之越数日复问之玠曰君不能与韩公争先立功以报君父乃甘心与逆贼为比而虑其见图苟欲富贵能建大勋于国家则可何独北寇能&amp;#贵人哉君诚欲反幸先杀我孰谓玠而从贼焉彦舟竟沈玠于龙眼矶与妻子俱死时绍兴二年也彦舟既杀玠引兵北降刘豫初玠赴彦舟之辟或止之玠曰吾虑之熟矣彼方驻兵于此姑为乡井计傥能息其暴戾固非玠一身之计也玠尝有读楚词意以自况及被害乡人悲其志为立庙矶上周燔赋哀词刻石焉　　国凤卿按临淮县志凤卿为濠州通判绍兴四年金人围城守城寇宏弃城遁去凤卿誓哭坚守不能支被执抗敌不屈死之　　杨世永
按福建通志世永晋江人绍兴五年以诗奏名为端溪尉寇骆科犯郡境世永被楮铠佩两刀跨羸马独出部伍呼其徒曰汝辈不可负上人咸相率以从行二舍许遇贼世永战死兵皆号哭死战无生还者诏褒其勇加承务郎官其一子后真德秀书义烈二字表墓　　赵士遒
按宋史赵士&amp;#传士&amp;#宗子士遒以武翼大夫守官江州绍兴五年马进寇江州士遒遇害赠武德大夫官其家二人　　刘惟辅　高子孺　韩青
按宋史忠义传惟辅泾州人以同州观察使为熙河马步军副&amp;#管金人既得秦州经略使张深遣惟辅将三千骑御之金前军逾巩州距熙才百里惟辅留军熟羊城以千八百骑夜趋新店黎明军进短兵相接杀伤大当惟辅舞&amp;#刺其先锋将孛菫黑锋洞胸堕马死敌为夺气退深檄陇右都护张严往追之至凤翔境上惟辅不欲听严节制乃自别道由吾山出宝&amp;#获金游骑严拥大兵及金人于五里坡金人知之伏兵坡下严与曲端期而不至径前遇伏死之惟辅自石鼻寨遁归金人略熙河惟辅将去顾熙河尚有积粟恐金人因之以守急出悉焚之金人追及所部皆走惟辅与亲信数百匿山寺中遣人诣夏国求附夏国不受其亲信军诣金人降金人执惟辅诱之百方终不言金人怒捽以出惟辅奋首曰斩即斩吾头岂汝捽也顾坐上客曰国家不负汝一旦遽降敌耶即闭口不复言而死张浚闻之承制赠昭化军节度使赙金帛布以二百计官子孙十二人立庙成州号忠烈有高子孺狄道人知兰州龛谷寨闻惟辅尚存固守以待及城陷先刃其家而后死韩青为熙河马步军第六将间行从惟辅为金人所擒亦骂不绝口而死　　牛皓　高万　任安　秦元　薛琪　张亨按宋史忠义传皓福津人为武功大夫川陜宣抚后军中部将绍兴五年金右都监撒离曷与其熙河经略使慕洧欲犯秦川宣抚副使吴玠遣诸校分道伺之皓至瓦吾谷与金将虎山遇皓所部步卒不满二百乃下与战谓其徒曰吾所以舍马者欲与若等同死也金人见皓异于他人欲招之皓力战死有承信郎高万且骂且战与熙河路部将任安宣抚司队官秦元薛琪张亨皆死于阵金人相谓真健儿也后皓安皆赠翊卫大夫官其家五人赠万等三官录其子　　易青按宋史忠义传青为都督行府摧锋军效用初广东贼曾衮本军士也已受诏复叛绍兴六年十月经略使连南夫与摧锋军统制韩京会于惠州督诸兵讨之京募敢死士七十三人夜劫衮营青在行中为所执贼驱至后军赵续寨外谓续曰汝大军为我所擒者甚众青大呼曰勿信所擒者我尔贼又言吾不汝杀第令经略持黄榜来招安青又呼曰勿听任贼杀我我惟以一死报国贼怒焚之青临死骂不绝口青无妻子事闻特赠保义郎合门祗候官为荐祭焉　　吕祉　张璟　乔仲福　刘永衡按宋史本传祉字安老建州建阳人宣和初上舍释褐建炎二年为右正言以论事忤执政通判明州绍兴元年盗起湖南北为荆湖提刑祉既至招捕有方逾年盗平进直秘阁寻召赴行在淮南宣抚使韩世忠将出师辟祉议军事除直徽猷阁充参议官辞不行三年升直龙图阁知建康祉到官与通判府事吴若安抚司准备差遣陈充共议作东南防守利便三卷上之大略谓立国于东南者当联络淮甸荆蜀之势今临安僻在海隅移跸江上然后可以系南北离散之心四年冬金人攻淮江左戒严独韩世忠统锐卒在高邮金既陷涟水破山阳盱眙遂犯承州祉上章言宜遣兵为世忠援既而援兵不至世忠退保镇江祉再上言置江北于度外非命帅宣抚两淮之意且恐失中原心惟当急遣诸将且乞亲御六师庶几上下协心可以不战而胜于是降诏亲征车驾至平江金人退师五年召为中书门下省检正诸房文字寻除兵部侍郎兼户部侍郎给事中六年迁刑部侍郎都督府参议军事俄迁吏部侍郎刘豫分道入寇时车驾驻平江或请回临安且令守江防海祉独抗言士气当振贼锋可挫不可遽退以示弱刘麟众十万已次濠寿刘光世在合肥欲移屯太平州军已行乃命祉驰往军前督其还七年迁兵部尚书升督府参谋军事往淮西抚谕诸军浚以刘光世持不战之论罢之乃命行营左护军前统制王德为都统制又以统制官郦琼为之副琼与德素不协祉还朝琼与德交讼于都督府及御史台乃命德还建康以其军隶督府八月复命祉往庐州节制之祉至庐州琼等复讼德祉谕之曰若以君等为是则大相诳然张丞相但喜人向前傥能立功虽有大过亦阔略况此小嫌乎当力为诸公辨之保无他虑琼等感泣事小定祉乃密奏乞罢琼及统制官靳赛兵权其书吏漏语于琼琼令人遮祉所遣邮置尽得祉所言大怨怒会朝廷命张俊为淮西宣抚使置司盱眙杨存忠为淮西制置使刘锜为副置司庐州召琼赴行在琼惧遂叛诸将晨谒祉坐定琼袖出文书示中军统制官张璟曰诸兵官有何罪张统制乃以如许事闻之朝廷邪祉见之大惊欲返走不及为琼所执璟及兵马钤辖乔仲福统制刘永衡死之琼遂率全军四万人渡淮降刘豫拥祉次三塔距淮三十里祉下马曰刘豫逆臣我岂可见之众逼祉上马祉骂曰死则死于此又语其众曰刘豫逆臣尔军中岂无英雄乃随郦琼去乎众颇感动凡千余人环立不行琼恐摇动众心急策马先渡祉遇害时有得祉括发之帛归吴中者其妻氏持帛自缢以徇葬闻者哀之庆元间诏立庙赐额以旌其忠云　　虞国辅　李宪
按海康县志虞国辅李宪俱宋时任澄海将军绍兴八年海寇陈旺攻雷南城国辅宪与郡守议曰今贼势方炽宜力战以折之守则祸深战则祸浅盍战诸郡守难之再三复以死请遂开南门出战自朝至午战数十合国辅殁焉宪愈奋厉战至暮亦殁寇不得入纵火而去郡城获全冯彬作二将军传即国辅与宪也　　刘长孺　李
按宋史刘化源传长孺耀州人时签书博州判官厅公事与刘豫书备陈祖宗德泽劝以转祸为福豫怒追其官囚之百日长孺终不屈豫后复官之不从绍兴九年宣谕使周聿上之朝诏赴行在而签书枢密院事楼照言米璞苦风痹化源长孺老病遂命各转两官奉祠又言新凤翔教授阴&amp;#守节不仕诏特改令入官其后金复渝盟长孺之华阴县不屈而死有李者开封人宣和六年进士建炎中知彭阳县亦不降与民移治境上令执之以献金人欲官之凡三辞其后金人以为归附命为儒林郎言于所司曰昔为俘获不敢受归附之赏还其牒刘麟闻其贤命张中孚以礼招致力拒之绍兴九年死原州事闻赠奉议郎官其家一人　　王师道
按宋史忠义传师道字居中兖州人为人沈勇任吉州栗传寨巡检绍兴中与盗战于吴村每射辄毙追击数里遇贼有伏于民居者挺身力战遂死立庙其地部使者以闻官其二子　　梁楚
按茂名县志楚电白堡人绍兴中摄广州博白令交寇犯境楚坚守孤城引弓连毙数贼城破被执贼以火炙楚楚骂不绝口而死高宗嘉其节赠礼部侍郎　　王忠植按宋史忠义传忠植太行义士也绍兴九年取石州等十一郡授武功大夫华州观察统制河东忠义军马遂知代州寻落阶官为建宁军承宣使龙神卫四厢都指挥使河东经略安抚使明年金人围庆阳急帅臣宋万年乘城拒守会川陕宣抚副使胡世将檄忠植以所部赴陕西会合行次延安叛将赵惟清执忠植使拜诏忠植曰本朝诏则拜金国诏则不拜惟清械诣其右副元帅撒离曷不能屈使甲士引诣庆阳城下谕使降忠植大呼曰我河东步佛山忠义人也为金人所执使来招降愿将士勿负朝廷坚守城壁忠植即死城下撒离曷怒诘之忠植披襟大呼曰当速杀我遂遇害世将上其事赠奉国军节度使开府仪同三司官其家十人　　崔纵
按宋史忠义传纵字元矩抚州临川人登政和五年进士第历确山主簿仙居丞累迁承议郎干办审计司二帝北行高宗将遣使通问廷臣以前使者相继受系莫肯往纵毅然请行乃授朝请大夫右文殿修撰试工部尚书以行比至首以大义责金人请还二帝又三遗之书金人怒徙之穷荒纵不少屈久之金人许南使自陈而听其还纵以王事未毕不忍言又以官爵诱之纵以恚恨成疾竟握节以死洪皓张卲还遂归纵之骨诏以兄子延年为后　　赵师槚
按宋史忠义传师槚以罪拘管西外宗正司福建提刑王梦龙以智勇可用属制军器会寇逼尤溪令师槚统卒数百往戍既行大书于旗曰不与贼俱生人皆壮之贼兵至师槚迎敌于林岭身为先锋战十余合贼至益众师槚所乘马适陷田中贼断其左臂师槚以右手拔背刀斩七级力尽部曲欲引遁师槚仰天大呼曰师槚报国死于此矣遂殁焉尤溪之民为之立庙战处枢密王野请加褒赠乃赠武节郎与一子恩泽　　舒继明
按汝宁府志继明罗山人性慷慨有志节少以善射名绍兴间守信阳伪齐刘豫袭郡城继明奋身击敌矢尽被擒豫胁之从厉骂不屈遂遇害　　李靓
按宋史忠义传靓字彦和吉州龙泉人幼孤母督之学不肯卒业母诘之辞曰国家遭女真之变县云扰士当捐躯为国戡大憝安能呫嗫章句间效浅丈夫哉岳飞督师平虔寇挺身从之未行奔母丧除服走淮南以策干都督张浚浚奇之使隶淮西总管孙晖戏下累功授承信郎绍兴十年金遣其将翟将军犯境靓与部曲当其锋转战至西京天津桥南俘翟将军乘胜逐北会金兵大至遂死之年三十一　　杨照　丁元按宋史忠义传照濠州将官也金人围城急照跃上角楼刺贼之执黑旗者洞腹抽肠而死照俄中流矢卒有统领丁元者遇金人十八里洲被围元大呼其徒勉以毋得负国一舟二百人皆斗死诏&amp;#赠承信郎录其后　　邵青
按临淮县志青为兵马钤辖绍兴十一年金人陷濠州知州王进被执青与金战死之　　马进
按江南通志进当涂军籍隶慈湖寨伉健沉鸷军中惮之绍兴中军校周青等城谋叛以翌日屠城进阴结十人杂队伍中遇青骑进拔刀中其颊而九人不前遂遇害并妻子俱被戮后收复州城上其事赠六品官而死所立庙祭之赐额明恩　　陈克
按临海县志克字子高贻序子博学能诗荐为删定官尚书吕祉建康辟致为属后祉参督府谋议复从至淮西绍兴间郦琼叛杀祉克奋勇出战兵败被擒叱令屈膝克曰吾为宋臣学忠信之道宁为珠碎不为瓦全贼积薪焚之克骂不绝口声如震雷众惧逻拜举酒酹曰公忠臣也吾辈无知&amp;#公命尔军民闻克死号恸如丧所亲　　周随亨
按江山县志随亨第进士绍兴间以直龙图阁传宣陜蜀死于阆州乱军赠忠国侯　　饶廷直
按建昌府志廷直字朝弼南城人宋进士官邓州通判时州守缺廷直摄州事值宋金讲和割唐邓二州属金金迫而取之廷直以未得命坚守以待命未下而势日危急欲去不忠欲从不义乃以手染血印表上以行遂自刎而死　　蔡青　邹进　熊保
按福建通志青漳浦人绍兴间山寇焚逼县治青与同邑邹进熊保为左翼军贼徒三千余突至青奋勇号于众曰吾属当为国死遂与贼战自卯至酉杀伤甚多贼众乘胜逼逐失援力竭皆死　　郭峣　丘杞
按福建通志峣仙游人绍兴间进士初调广州司户御贼战死同邑有丘杞者知真州绍兴间偕乡人为忠义社以自固与山寇力战亦死于阵　　王观国
按祁门县志观国字宾老绍兴壬辰进士授陕州宣兴县教谕值黄巾贼起不屈被害事闻于朝诏赠官一等&amp;#录其家荫其子　　姚兴
按宋史忠义传兴相州人靖康中以州校用杀金人有功借补承信郎建炎初张琪聚兵归东京留守宗泽兴往从之又从琪依刘洪道于池州绍兴元年琪叛掠饶州吕颐浩招降之琪既听命而中变执总管巨师古将杀之兴密谕所部挟师古同其妻游骑而驰夜归颐浩颐浩义之请于朝授武义郎隶张俊军中复从刘锜守顺昌复亳下城父永城临涣蕲县朱家村迁武略大夫战淮壖有功授右武大夫累迁建康府驻札御前破敌军统制充荆湖南路兵马副都监绍兴三十一年金人渝盟兴隶都统王权麾下遇金兵五百骑于庐州之定林与战却之生得女直鹘杀虎初金主亮在寿春江淮制置使刘锜命权将兵迎敌权怯懦不进锜督战益急权不得已守庐州及金兵渡淮权遣兴拒之而退保和州兴与金人遇于尉子桥金人以铁骑进兴麾兵力战手杀数百人权奔仙宗山严兵自卫兴告急数不应统领戴皋帅马军引避初李二者尝有私恩于权因得出入军中往来两界贸易间窃权旗帜遗金人至是金人立权旗帜以误兴兴往奔之父子俱死焉事闻诏赠容州观察使又特官其后三人即其寨立庙既复淮西又立庙战所赐额旌忠开禧元年户部侍郎赵善坚言近守边藩询访故老姚兴以四百骑当金人十数万自辰至午战数十合援兵不至竟死于敌金人相谓曰有如姚兴者十辈吾属敢前乎兴忠勇如此宜超加爵谥于是赐谥忠毅　　张&amp;#
子
世雄

按宋史忠义传&amp;#字伯玉世居河南渑池建炎中以家财募兵讨金人从者数千人时翟兴制置京西&amp;#以众属焉金兵长驱渡河&amp;#御之白浪口金人不得渡积功补武翼大夫成州刺史董先为制置司前军统制&amp;#佐之每战冒矢石为诸军先绍兴元年金将高琼率众取商州董先御之&amp;#乘锐奔击从骑不能属单马至四皓庙金兵数百骑至&amp;#瞋目大呼挺刃突击金兵披靡莫敢向是日九战九捷追至试剑关争门蹂践死者百人明年春偕先繇蓝田渡渭规取长安时伪齐经略司李谔屯渭北与金将折合孛菫相为声势&amp;#陈兵华严川俄白气贯日吏士欢奋战于兴平咸阳渭河石&amp;#谷时刘豫据京师先军乏食伪降豫不挈家&amp;#事其夫人如旧豫使人迎其妻先密书报&amp;#勿遣且述必还意王倚摄虢州从伪意坚&amp;#患之会别将董震自商州来倚喜曰震与我善今以兵来天赞我也乃与震谋害&amp;#震阳许而阴以告翼日倚诣&amp;#议事&amp;#叱下责以大义并推官祁宗儒斩之先是豫遣人持诏抚谕以&amp;#为商虢顺州路兵马都监同统制军马&amp;#囚其使至是并戮之于是伪齐河南安抚孟邦雄总管樊彦直据洛阳兵直扺长水&amp;#遣将陈俊守白马山谢皋守船板山梁进守锦屏山尽匿精锐金兵深入&amp;#战东关三寨响应金兵溃&amp;#率精骑三千一日夜驰三百里黎明扺河南邦雄就擒彦直遁去便宜升霸州防御使三年春先自伪齐归&amp;#还兵柄退就位时人义之初翟兴既死朝廷命其子琮袭至是琮言于朝真授&amp;#武翼大夫果州团练使河南府孟汝唐州马步军副总管击金将阎锐于唐邓间先登杀获千余人未几诏先一行&amp;#听神武后军统制&amp;#从岳飞复京西六州平湖贼锺子义等累功进拱卫大夫入侍卫始以诛王倚事闻敕付史馆赐褒诏进亲卫大夫三十二年领御营宿卫前军都统屯泗州时金人攻海州急诏&amp;#会镇江都统制张子盖赴之贼环城数十匝矢石如雨&amp;#战于州北三里麾精骑冲其阵手杀数千人歼其长杀获万计海州围解&amp;#中流矢卒子盖上其功特赠正任观察使官其后九人庙号忠勇孝宗即位又命祠于战所赠清远军承宣使子世雄殁于符离之战赠武节大夫　　韦永寿
子
世坚

按宋史忠义传永寿绍兴三十二年以统制官与金人战和州子承节郎世坚救之同死张浚以言赠中卫大夫融州观察使世坚赠三官　　陈亨祖
按宋史忠义传亨祖淮宁大豪也绍兴末官军已复蔡州亨祖遂领民兵据淮宁执金知州完颜耶鲁以其城来归命为武翼大夫忠州刺史知海宁府金兵攻城亨祖力战死之举家五十余人皆死赠容州观察使立庙光州赐额闵忠
　忠烈部名臣列传二十一
　　宋五
　　王拱　朱赟
按宋史忠义传拱建康府前军统制从都统邵宏渊收复虹县进取宿州屡立奇功隆兴元年五月与金人接战深入营中自辰至申力战死诏赠正任观察使官其家八人许奏异姓赐银三百两即其寨立庙赐额忠节是役也中亮大夫朱赟亦死之赠承宣使　　刘泰按宋史忠义传泰枢密院忠义前军正将也慷慨好义以私财募兵三百粮储器械一切不资于官金人犯寿春泰率所部赴援转战累日金人引去泰身被数十创一夕死诏赠武翼郎官其家三人　　强霓
弟
震

按宋史忠义传霓自金归宋命为武功大夫合门宣赞舍人知环州环庆路统制军马兼沿边安抚使隆兴间金兵围环州与其弟武经大夫环庆路统领沿边忠义军马震坚守孤城招诱使降不屈城陷死焉兴州驻札御前诸军统制吴挺言于朝并赠观察使立庙西和州赐额旌忠　　康杰
按宋史忠义传杰权知扶风县与金将冯宣战宣爱而欲招之杰奋曰吾今也当死于阵不能降敌宣杀之　　李伸
按宋史忠义传伸知天兴县坚守不下城陷曰吾岂使敌杀我遂自杀　　魏胜
按淮安府志胜宿迁人绍兴末金人渝盟胜聚义士三百渡淮取涟水复谋遣兵取海州金知海州事高文富遣兵捕胜胜迎击走之追之城下文富闭门固守胜令城外多张旗帜举火为疑兵又使人向诸城门谕以金人背信弃盟无名兴兵本朝宽大之意城中人闻即开门以纳独文富与其子安仁率牙兵拒之胜杀安仁执文富复攻沂州降之乃以胜知海州事隆兴间知楚州金人犯边诏胜控扼清口以所部兵出阵主帅忌之胜发奋誓以身许国金兵绝淮奄至胜入阵战死事闻赠宁国军节度使谥忠壮　　王政按宁远县志政山东人为衡永郴桂都巡检使干道元年寇犯县境政御之既胜贼再至遂被执詈贼而死帅司以闻赠广州观察使祀名宦　　毛炳
按廉州府志炳广西富川人倜傥不羁好读书干道中以平寇功升廉州都巡检使交寇犯境死于难累赠太尉谥武烈　　王辉
按宋史王师道传辉青州人亦尝为栗传寨巡检靖康初诏起义兵辉应募立奇功官至正使寓吉州淳熙二年茶寇犯邑郡以辉骁勇檄之使行至胜乡地险辉勇于进士卒不继为贼所得以刃加颈欲全之辉含血大骂遂死帅司以闻赠忠州刺史与恩泽二人立庙罗陂　　黄端卿
按长沙府志端卿茶陵丞寇起桂东高垓洞端卿率兵击之不克死事闻立庙云阳门赐额忠显　　杨震仲
按宋史忠义传震仲字革父成都府人蚤负气节雅有志当世登淳熙二年进士第知阆州新井县以惠政闻辟兴元府通判权大安军吴曦叛素闻震仲名驰檄招之震仲辞疾不行时军教授史次秦亦被檄谋于震仲震仲曰大安自武兴而来为西蜀第一州若首从其招则诸郡风靡矣顾力不能拒义死之教授非城郭臣且有母在未可死脱去为宜因属次秦曰吾死以匹绢缠身敛以小棺足矣曦遣兴州都统司机宜郭鹏飞代震仲趣其行益急鹏飞宴震仲终饮不见颜色归舍然烛独坐夜漏至三鼓呼左右索汤比至震仲饮毒死矣次秦如其言敛而置于萧寺阖郡为之流涕震仲之未死先遗家人书曰武兴之事从之则失节何面目在世间不从祸立见我死祸止一身不及妻子矣人孰无死死而有子能自立即不死自震仲死蜀之义士感慨奋发始有协谋诛逆者明年曦伏诛蜀帅安丙杨辅以闻赠朝奉大夫直宝谟阁官二子表其里曰义荣吴猎宣谕西蜀为之请庙与谥名其庙旌忠谥曰节毅　　郭靖
按宋史史次秦传有郭靖者高桥土豪巡检也吴曦叛四州之民不愿臣金弃田宅推老稚顺嘉陵而下过大安军杨震仲计口给粟境内无馁死者曦尽驱惊移之民使还皆不肯行靖时亦在遣中至白&amp;#关告其弟端曰吾家世为王民自金人犯边吾兄弟不能以死报国避难入关今为曦所逐吾不忍弃汉衣冠愿死于此为赵氏鬼遂赴江而死　　樊谨
按宁远县志谨九疑山人淳熙六年二月郴寇入江华募敢擒贼者谨挺身应募为贼所执不屈杀之郡人葬以礼闻之于朝赠以官仍官其二子　　毛士毅
按石城县志士毅富川人由吴川簿移本县令值流贼李接攻城士毅语县尉曹曰吾与君当以死卫百姓乃纠率义丁与贼战尉死于兵士毅骂贼力屈亦死之事闻孝宗嘉其忠赠承事郎令祀名宦　　吴庸　徐邦直
按道州志庸字子实营道人登淳熙特科为容州陆川簿尉李接倡乱庸与同郡徐邦直唐捷俱以邻部尉纠合弓兵御贼凡六战众寡不敌庸殁于阵徐被执骂贼而死帅刘焞上其事俱赠承事郎仍官其子　　郑极按江山县志极淮安人登曾从龙榜进士授江山县丞未几御括贼死于难　　黄枢　梁满
按广东通志枢字几先南丰人庆元中以进士为南雄司法峒寇犯州枢督馈饷因画策破之贼忿甚率万众空巢至官军仅千人皆死之枢在后骂贼不已又死之始枢将战令倒结袜贼去得袜以证事闻赠通直郎进义副尉梁满亦以御贼战死柯木坳　　郑勋按福建通志勋字景周仙游人嘉泰初知博罗县戍卒作乱焚掠惠城直抵其邑或劝之避勋曰吾去如百姓何正衣冠坐以待之贼至迫以白刃勋不为动骂不绝口遂被害事闻赠朝奉郎官其一子　　陈嘉言
按安陆府志嘉言景陵人仕宋为复州学谕开禧二年金兵犯景陵城陷被执同室六人自沈于水而死　　杨绹按易州志绹华阴人嘉定六年为易州州佐金斡离不伐宋郭药师蔡靖以燕山降易州即日陷绹死之　　陈霖
按宋史王师道传霖字傅容泉州人嘉定十三年进士为瑞金尉盗起江闽霖迎敌力战盗系之以去不屈遇害　　石侯
按临淮县志侯为濠州路钤辖嘉定间金人攻城与统制韩仔韩允以所部血战死之后为立忠义祠　　金从龙按饶州府志从龙字诚之浮梁人嘉定间进士知涪州乐温时金兵犯蜀溃将王全者拥兵入境从龙任供馔留戍守邑赖以全魏了翁西归见乐温岿然独存大加称赏改知泸州纳溪兼通判未几寇大至力不能支竟死事闻赐赠荫　　李诚之
子士允
从子士宏

按宋史忠义传诚之字茂钦婺州东阳人受学吕祖谦乡举第一后入太学舍选亦第一庆元初释褐为饶州教授丁父母忧庐墓终丧干办福建安抚司公事迁刑工部架阁擢国子学录以言罢起为江西转运司干办使称提会子第其物力高下输钱以敛之诚之以为扰使者不悦曰商君之令犹能必行今乃龃龉如此诚之愀然曰使君儒者而欲效商君之所为乎遂辞去使者逊谢罢令而后止改通判常州知郢州知金人必败盟大修边防战攻守御之具移知蕲州蕲自南渡以来未尝被兵诚之曰备御无素长驱而来将若之何相视城壁而增益之备楼橹筑军马墙教阅厢禁民兵激之以赏积粟四万先是酒库月解钱四百五十千以献守诚之一无所受寄诸公帑以助兵食嘉定十四年二月金人犯淮南时诚之已逾满代者不至欲先遣其孥归闻难作而止喟然谓其僚曰吾以书生再任边垒行年七十抑又何求独欠一死尔当与同僚戮力以守不济则以死继之乃选丁壮分布城守募死士迎击遇于横槎桥大破之居数日金人拥众临沙河欲渡又破之明日金兵大至决湟水焚战楼又拒退之明日金移兵要冲为必渡计蕲兵直前奋击杀其酋帅金人虽屡挫然谋益巧攻益力未几傅城下围之数重遂燔木栅诚之出兵御之又杀其将卒数十人夺所佩印三月朔金人攻西门射却之俄造望楼以窥城诚之为疑兵以示之又使持书来胁降诚之戮之而还其书越二日金人以攻具进诚之设械御之夜出捣其营料敌应变若熟知兵者金人卒不得志会黄州失守并兵为一凡十余万池阳合肥援兵败走朝命冯榯援二郡榯至境迁延不进诚之激厉将士勉以忠义城陷率兵巷战杀伤相当子士允力战死诚之引剑将自刭呼其孥曰城已破汝等宜速死无辱妻许及妇若孙皆赴水死事闻赠朝散大夫秘阁修撰封正节侯立庙于蕲赐名褒忠赙银绢二百仍赐爵迪功郎者三赠其妻令人士允通直郎子妇及孙女之没于难者皆赠安人按金华府志诚之知蕲州城陷从子士宏亦力战死赠承务郎　　秦巨
子
浚
　阮希甫　赵汝标　宁时凤　杜
　　谔　严刚中　孙中　陈兴　曹全　丘卞　　江士旺　李斌　何大节按宋史李诚之传从诚之死者秦巨字子野丞相桧曾孙通判蕲州金人犯境与郡守李诚之协力捍御求援于武昌安庆月余兵不至策应兵徐挥常用等弃城遁城破巨与诚之各以自随之兵巷战死伤略尽巨归署疾呼吏人刘迪令火诸仓库乃赴一室自焚有老卒见烟焰中着白战袍者识其巨也冒火挽出之巨叱曰我为国死汝辈可自求生掣衣就焚而死次子浚先往四祖山兵至亟还与弟从父俱死特赠巨五官秘阁修撰封义烈侯与诚之皆立庙蕲州赐额褒忠赠浚通直郎赙以银绢各二百州学教授阮希甫赠通直郎防御判官赵汝标蕲春主簿宁时凤录事参军兼司户杜谔俱赠承务郎监蕲州都大监辖蕲口镇仓库严刚中赠承事郎时统制官孙中小将江士旺陈兴曹全丘卞军士李斌等皆斗死司理参军赵与裕先率民兵百余人夺关出外求援仅以身免而全家十六人皆没淳佑十二年特封巨义烈显节侯黄州之陷守臣何大节亦投江死焉　　舒瀛按宁波府志瀛字登甫登宝庆二年进士第授衢州西安尉狂寇猝起瀛先众捍敌死之朝廷嘉其忠官其子模　　郭德畅
按宁波府志德畅字黄中登嘉定元年进士第历官朝散郎通判楚州宝庆二年李全陷楚一门皆歼焉后制使陈存摄令常朝宗合吴从龙曹孝先舒瀛四人建祠学宫祀之　　高稼
按宋史忠义传稼字南叔邛州蒲江人真德秀一见以国士期之嘉定七年进士调成都尉转九陇丞丁内艰免丧辟潼川府路都钤辖司干办公事制置使崔与之闻其名改辟本司干办公事稼持论不阿忧世甚切及郑损为制置使即求去朝廷以稼赞阃有劳未几改知绵谷县制置司以总领所擅十一州会子之利请尽废之此盖绍兴隆兴之间得旨为之者令下民疑为之罢市稼亟出私钱以给中下户稼弟定子时为总领所主管文字相与征其误而力救之得存其半公私仅济岁大饥有司置弗闻稼捐橐中装市粟以食之全活甚众损之入蜀也稼同产弟了翁诵言于朝谓必败事损衔之遂劾稼罢宝庆三年元兵至武阶损弃沔而遁桂如渊镇蜀辟通判沔州寻檄兼幕职稼首言蜀以三关为门户五州为藩篱自前帅弃五州民无固志一旦敌至又有因粮之利或遂留不去今亟当申理俾缓急有所保聚如渊然之乃刱山寨八十有四且募义兵五千人与民约曰敌至则官军守原堡民丁保山寨义兵为游击庶其前靡所掠后弗容久北兵由东道以入如渊忧之辟稼知洋州稼日夜为守御计以洋居平地无一卒以守议移金州帅司军千人驻洋州而自任其饷给李心传为言诸朝不报及凤州破制置司始从稼请调金州兵赴之而兵不时至汉中陷梁洋之民数十万尽趋安康稼乃移屯黄金渡收散卒招忠义以制置司之命致故将陈昱于安康委以收复之任昱部分诸军召青座华阳诸关守将皆以兵来会凡三千人稼竭洋之帑廪赡之以州事付通判而自假节制军马督诸将继进沔州破北兵迫大安益昌大震稼亟命趋沔自至西县援之如渊以便宜命稼利路提刑司兼权兴元府制置司檄其守米仓稼移书曰今日之事如奕棋所校者先后尔苟以分水三泉米仓为可保敌兵若自宕昌清川以入将孰御之盍以兴沔利三戎司分驻凤州俾制司已招之忠义关表复雠之豪杰联司以进兵气夺矣如渊迟疑不决逮天水同庆被屠西和围益急始会军民之众万人援之道梗不得前而城已破矣俄报寨窠七方之师皆溃稼率遗民驻廉水县召集保甲分布间道以保巴山当是时文臣之在军中者惟稼一人如渊既罢李代之以稼久劳请改畀内郡差知荣州殿中侍御史汪刚中如渊党也欲使稼分其罪乃谓蜀之败实由稼遽罢之又削二官李心传见上讼稼无罪不当罢宣抚使黄伯固辟稼知阆州未几伯固去官制置使赵彦吶以参议官辟之制置司近汉中稼言汉中荡无藩篱宜经理仙人原以为缓急视师之地彦吶以委稼稼至原缮营垒峙刍粮比器甲开泉源守御之规罔不备具会召还彦吶密奏留稼以直秘阁知沔州利州提点刑狱兼参议官始至告于神曰郡当兵难之后生聚抚摩所当尽力去之日誓垂橐以入剑门乃葺理创残招集流散民皆襁负来归北兵入西和薄阶州稼赞彦吶登原督战知天水军曹友闻等兵大战进稼三官为朝请大夫兼关外四州安抚司公事措置西路屯田稼尝代彦吶论蜀事利害上嘉览之北兵自凤州入东军不能御遂捣河池至西池谷距沔九十里吏民率逃议欲退保大安稼白彦吶曰今日之事有进无退能进据险地以身捍蜀敌有后顾必不深入若仓皇召兵退守内地敌长驱而前蜀事去矣彦吶曰吾志也已而竟行留稼守沔北兵自白水关入六股株距沔六十里沔无城依山为阻稼升高鼓噪盛旗鼓为疑兵彦吶至罝口辍帐前总管和彦威以军还沔召小将杨俊何璘悉以兵会又调总管王宣精兵千人益之璘军无纪律稼捕其纵火者三人诛之未几北兵大至璘遁其众皆溃遂下沔州先是友闻戍七方知沔不可守劝稼移保山寨而自将所部助之稼曰七方要地不可弃吾郡将也城亦不可弃即事不济有死而已先二日子斯得侍以时危任重为忧稼举田承君五日不汗之言语之且曰吾得死所何憾又以书告李心传曰稼必坚守沔无沔则无蜀矣自谓此举可以无负知己及事迫参议杨约劝稼姑保大安稼厉声曰我以监司守城郭尔以幕客往来应援各行其志常平司属官冯元章率吏士力请稼少避稼不为动城既陷众拥稼出户稼叱之不能止兵骑四集围之遂死焉诏进稼七官为正议大夫龙图阁直学士谥曰忠后以子斯得执政累赠太师稼为人慷慨有大志闻人有善称之不容口不善面折无所避推毂人士常恐不及视财如粪土死之日闻者莫不于邑流涕所著有缩斋类稿三十卷斯得自有传　　曹友闻
弟
万

按宋史忠义传友闻字允叔同庆栗亭人武惠王彬十二世孙也少有大志与仲弟友谅不远千里寻师取友登宝庆二年进士授绵竹尉改辟天水军教授城已被围友闻单骑夜入与守臣张维纠民厉战兵退制置使制大旗书满身胆以旌之已而兵复至友闻罄家财招集忠义得健士五千人制置使李檄管忠义领所部守仙人关且行且战至峡口据险前军统制屈信率所部突陈还所掠四州人畜至秦填遣左军统制杜午迎击力不能敌友闻令诸军乘高据险身冒矢石为士卒先信与统制张安国领兵出战兵退制置使檄捍七方关北兵东破武休关已而破七方遂入沔州金牛至大安又分兵自嘉陵江水皮口突出何进军后进战败死之遂长驱入剑门友闻与弟万各率所部取间道过毡帽山至青蒿坝战于白水江中流兵退制置司檄驻阆州叛将鲁珍为陈隆之所斩珍部曲肆焚友闻讨斩其将郭虎蔺广杨仲等余党散去檄知天水军北兵入凤州略河池抵同庆友闻密遣统制王汉臣统领张祥授以方略出战兵至城下友闻部分诸将各守一门偃旗伏鼓戒士卒俟渐近鸣鼓张旗矢石并发又命汉臣等取间道出战自提重兵尾敌后大战有功端平初友闻遣万与忠义总管时当可分兵碎石头青蒿谷前后大战数合制置使上其功特授承务郎权发遣天水军北兵又自西和至阶州友闻曰阶虽非吾境岂可坐视而不救遂引兵与诸军会命前军统制全贵领所部为先锋统制夏用出其左张成出其右总管陈庚及万友谅往来督战有功制置使赵彦吶俾节制利帅司军马任责措置边面换武翼大夫合门宣赞舍人差权利州驻札御前诸军都统制驻札石门控扼七方关明年北兵破武休关入沔阳利路提刑高稼死之制置使进屯青野原被围友闻曰青野为蜀咽喉不可缓遣万领兵自冷水口度嘉陵江至六股株屡战有功夜衔枚由间道直趋青野原制置使奇万之勇令督诸军战守兵退友闻引精兵亦趋至原下夜半截战围遂得解特授武德大夫左骁骑大将军依旧利州驻札御前诸军统制北兵破沔州捣大安友闻遣摧锋军统制王资踏白军统制白再兴速趋鸡冠隘左军统制王进据阳平关友闻登溪岭手执五方旗指麾甫毕兵数万突至阳平关遂遣进及游奕部将王刚出战又亲帅帐兵及背嵬军突出陈前左右驰射兵退友闻谓忠义总管陈庚及当可曰敌必旋兵攻鸡冠隘宜急援之既而果以步骑万余攻隘庚以骑兵五百直前决战当可将步兵左右翼并进王资白再兴又自隘出战蹀血十余里兵乃解去特授友闻眉州防御使依旧左骁卫大将军利州驻札御前诸军统制兼沔州驻札兼管关外四州安抚权知沔州节制本府屯戍军马弟万差知同庆府四川制置司帐前总管仍旧总管忠义军马节制屯戍军马董仙驻札专与沔利两司同共任责措置边面明年友闻引兵扼仙人关谍闻北兵合西夏女真回回吐蕃渤海军五十余万大至友闻语万曰国家安危在此一举众寡不敌岂容浪战惟当乘高据险出奇匿伏以待之北兵先攻武休关败都统李显忠军遂入兴元欲冲大安制置使赵彦吶檄友闻控制大安以保蜀口友闻驰书彦吶曰沔阳蜀之险要吾重兵在此敌有后顾之忧必不能越沔阳而入蜀又有曹万王宣首尾应援可保必捷大安地势平圹无险可守正敌骑所长步兵所短况众寡不敌岂可于平地控御彦吶不以为然一日持小红牌来速者七友闻议为以寡击众非乘夜出奇内外夹击不可乃遣万友谅引兵上鸡冠隘多张旗帜示敌坚守友闻选精锐万人夜渡江密往流溪设伏约曰敌至内以鸣鼓举火为应外呼杀声北兵果至万出逆战敌将八都鲁拥万余众达海帅千人往来搏战矢石如雨万身被数创令诸军举&amp;#友闻遣选锋军统制杨大全游奕军统制冯大用引本部出东菜园击敌后队敢勇军总管夏用知西和州神劲军总管赵兴帅所部出水岭击敌中队知天水军安边军总管吕嗣德陈庚率所部出龙泉头击敌前队友闻亲帅精兵三千人疾驰至隘下先遣保捷军统领刘虎帅敢死士五百人冲前军前军不动大兵伏三百骑道旁虎众衔枚突战会大风雨诸将请曰雨不止淖泞深没足宜俟少霁友闻斥曰敌知我伏兵在此缓必失机遂拥兵齐进友闻入龙尾头万闻之五鼓出隘口与友闻会内外两军皆殊死战血流二十里西军素以绵裘代铁甲经雨濡湿不利步斗黎明大兵益增乃以铁骑四面围绕友闻叹曰此殆天乎吾有死而已于是极口诟骂杀所乘马以示必死血战愈厉与弟万俱死军尽没北兵遂长驱入蜀秦巩人汪世显素服友闻威望常以名马遗友闻还师过战地叹曰蜀将军真男儿汉也盛礼祭之事闻特赠龙图阁学士大中大夫赐庙褒忠谥曰节官其二子承务郎迪功郎万特赠武翼大夫二子成忠郎　　黄复　陈广
按延平府志复字干叟沙县人登宝庆三年进士第除山阳尉闻汀寇猖獗献庙堂三策境赖以安真德秀陈韡交荐之教授高邮军改知兴化军兴化县转通判滁州与守陈广协力拒寇广主西门复主北门射杀寇众数千人后广中炮死复摄州事士气复振八十余日援不至前后数百战而没在围中遗子书云父老矣食君之禄继之以死虽死犹生也总制赵葵饷臣吴潜上其事乞为立庙所著书凡三十卷子垕广皆从事郎　　曹孝先
按宁波府志孝先字元思宝庆中任楚州录事参军李全谋叛遣刘福庆胁犯制置许国孝先趋入谕之曰有情欲陈当入文状制置朝廷大臣犯制置是犯朝廷也汝不欲使李氏保有富贵哉语既为乱军所射中喉拔箭叱曰误李全斩东市非汝曹而谁曹孝先决不爱生制置决不可杀贼芒镞交集血流被体犹登城与国谋血尽气微枕之以砖遂绝事闻诏赐庙额曰旌忠官其子诜　　陈寅
按宋史忠义传寅宝谟阁待制咸之子漕司两贡进士以父恩补官历官州县绍定初知西和州西和极边重地寅以书生义不辞难北兵入境属都统何进出守大安独统制官王锐与忠义千人城守而已寅誓与其民共守此土居民始以进留家城中恃以为固已而进徙它郡遂无固志寅独留其三子并阖门二十八口曰人各顾其家将谁共守乃散资财以结忠义为必守之计北兵十万攻城东南门以降者为先驱寅草檄文喻之自执旗鼓激厉将士迎敌力战矢石如雨师退诘旦增兵复来寅帅忠义民兵与敢死士力战昼夜数十合兵退制置司以寅功遍告列郡北兵伐木为攻具增兵至数十万围州城进素与寅不协寅有功尤为诸将所忌至是求援甚急久之制置司才遣刘锐及忠义人陈瑀等往救率皆观望不进锐甫进七方关瑀未及仇池皆以路梗告寅率民兵昼夜苦战援兵不至城遂陷寅顾其妻杜氏曰若速自为计杜厉声曰安有生同君禄死不共王事者即登高堡自饮药二子及妇俱死母傍寅敛而焚之乃朝服登战楼望阙焚香号泣曰臣始谋守此城为蜀藩篱城之不存臣死分也臣不负国臣不负国再拜伏剑而死宾客同死者二十有八人一子后至亦欲自裁军士抱持之曰不可使忠臣无后与俱缒城亦折足死制置司以闻诏特赠朝议大夫右文殿修撰赐钱三千&amp;#即其所居乡所守州立庙久之加赠华文阁待制谥襄节　　贾子坤
按宋史忠义传子坤字伯厚潼州怀安军人嘉定十三年进士为西和推官摄通判关外被兵子坤与郡守陈寅誓死城守城陷子坤朝服与其家十二口死之追赠承议郎封其父崧承务郎官其子仲武宣教郎隆州签判改奉议郎果州通判卒　　邓若水
&lt;/div&gt;
    &lt;div class="pagination"&gt;
&lt;a href="官常典忠烈部_page10.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典忠烈部_page6.html"&gt;6&lt;/a&gt;&lt;a href="官常典忠烈部_page7.html"&gt;7&lt;/a&gt;&lt;a href="官常典忠烈部_page8.html"&gt;8&lt;/a&gt;&lt;a href="官常典忠烈部_page9.html"&gt;9&lt;/a&gt;&lt;a href="官常典忠烈部_page10.html"&gt;10&lt;/a&gt;&lt;span class="current-page"&gt;11&lt;/span&gt;&lt;a href="官常典忠烈部_page12.html"&gt;12&lt;/a&gt;&lt;a href="官常典忠烈部_page13.html"&gt;13&lt;/a&gt;&lt;a href="官常典忠烈部_page14.html"&gt;14&lt;/a&gt;&lt;a href="官常典忠烈部_page15.html"&gt;15&lt;/a&gt;&lt;a href="官常典忠烈部_page16.html"&gt;16&lt;/a&gt;&lt;span&gt;...&lt;/span&gt;&lt;a href="官常典忠烈部_page12.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
