<!DOCTYPE html>
<html>
 <head>
  <meta charset="utf-8"/>
  <title>
   宫闱典外戚部 - 第 2 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宫闱典外戚部 - 第 2 页/共 6 页
  </h1>
  <div class="content">
   按汉书恩泽侯表汉阳侯禄种弟高后元年九月丙寅封八年为赵王追尊康侯曰赵昭王九月反诛　　吕嘉按汉书恩泽侯表周昌令武侯泽曾孙腄王嘉三年嗣坐骄废侯　　吕通
按汉书恩泽侯表腄侯通嘉弟六年四月丁酉封八年为燕王九月反诛　　吕庀
按汉书恩泽侯表东平侯庀通弟八年五月丙辰封九月反诛　　薄昭
按汉书外戚传薄太后弟薄昭从如代代王立十七年高后崩大臣议立后疾外家吕氏强暴皆称薄氏仁善故迎立代王为皇帝尊太后为皇太后封弟昭为轵侯太后母亦前死葬栎阳北乃追尊太后父为灵文侯会稽郡致园邑三百家长丞以下使奉守寝庙上食祠如法栎阳亦置灵文夫人园令如灵文侯园仪太后早失父其奉太后外家魏氏有力乃召复魏氏赏赐各以亲□受之薄氏侯者一人　按恩泽侯表轵侯薄昭高祖七年为郎从军十七年以中大夫迎帝于代以车骑将军迎皇太后侯万户元年正月乙巳封十年坐杀使者自杀帝临为置后十一年易侯戎奴嗣三十年薨建元二年侯梁嗣　　石奋
按汉书本传万石君石奋其父赵人也赵亡徙温高祖东击项籍过河内时奋年十五为小吏侍高祖高祖与语爱其恭敬问曰若何有对曰有母不幸失明家贫有姊能鼓瑟高祖曰若能从我乎曰愿尽力于是高祖召其姊为美人以奋为中涓受书谒徙其家长安中戚里以姊为美人故也奋积功劳孝文时官至大中大夫无文学恭谨举无与比东阳侯张相如为太子太傅免选可为傅者皆推奋为太子太傅及孝景即位以奋为九卿迫近惮之徙奋为诸侯相奋长子建次甲次乙次庆皆以驯行孝谨官至二千石于是景帝曰石君及四子皆二千石人臣尊宠乃举集其门凡号奋为万石君孝景季年万石君以上大夫禄归老于家以岁时为朝臣过宫门阙必下车趋见路马必轼焉子孙为小吏来归谒万石君必朝服见之不名子孙有过失不诮让为便坐对案不食然后诸子相责因长老肉袒固谢罪改之乃许子孙胜冠者在侧虽燕必冠申申如也僮仆欣欣如也唯谨上时赐食于家必稽首俯伏而食如在上前其执丧哀戚甚子孙遵教亦如之万石君家以孝谨闻乎郡国虽齐鲁诸儒质行皆自以为不及也建元二年郎中令王臧以文学获罪皇太后太后以为儒者文多质少今万石君家不言而躬行乃以长子建为郎中令少子庆为内史建老白首万石君尚无恙每五日洗沐归谒亲入子舍窃问侍者取亲中□厕牏身自澣洒复与侍者不敢令万石君知之以为常建奏事于上前即有可言屏人乃言极切至廷见如不能言者上以是亲而礼之万石君徙居陵里内史庆醉归入外门不下车万石君闻之不食庆恐肉袒谢请罪不许举宗及兄建肉袒万石君让曰内史贵人入闾里里中长老皆走匿而内史坐车中自如固当乃谢罢庆庆及诸子入里门趋至家万石君元朔五年卒　　窦长君　窦广国按汉书外戚传窦后兄长君弟广国字少君年四五岁时家贫为人所略卖其家不知处传十余家至宜阳为其主人入山作炭暮卧岸下百余人岸崩尽厌杀卧者少君独脱不死自卜数日当为侯从其家之长安闻皇后新立家在观津姓窦氏广国去时虽少识其县名及姓又尝与其姊采桑堕用为符信上书自陈皇后言帝召见问之具言其故果是复问其所识曰姊去我西时与我决传舍中□沐沐我己饭我乃去于是窦皇后持之而泣侍御左右皆悲乃厚赐之家于长安绛侯灌将军等曰吾属不死命乃且县此两人此两人所出微不可不为择师傅又复放吕氏大事也于是乃选长者之有节行者与居窦长君少君由此为退让君子不敢以富贵骄人窦皇后疾失明文帝幸邯郸慎夫人尹姬皆无子文帝崩景帝立皇后为皇太后乃封广国为章武侯长君先死封其子彭祖为南皮侯　　窦彭祖
按汉书恩泽侯表南皮侯窦彭祖以皇太后兄子侯六月乙卯封二十二年薨建元六年夷侯良嗣五年薨元光五年侯桑林嗣十八年元鼎五年坐酎金免　　窦婴按汉书本传婴字王孙孝文皇后从兄之子也父世观津人也喜宾客孝文时为吴相病免孝景即位为詹事帝弟梁孝王母窦太后爱之孝王朝因燕昆弟饮是时上未立太子酒酣上从容曰千秋万岁后传王太后欢婴引□酒进上曰天下者高祖天下父子相传汉之约也上何以得传梁王太后由此憎婴婴亦薄其官因病免太后除婴门籍不得朝请孝景三年吴楚反上察宗室诸窦无如婴贤召入见固让谢称病不足任太后亦□于是上曰天下方有急王孙宁可以让邪乃拜婴为大将军赐金千斤婴言爰盎栾布诸名将贤士在家者进之所赐金陈廊庑下军士过辄令财取为用金无入家者婴守荥阳监齐赵兵七国破封为魏其侯游士宾客争归之每朝议大事条侯魏其列侯莫敢与亢礼四年立栗太子以婴为傅七年栗太子废婴争弗能得谢病屏居蓝田南山下数月诸窦宾客辩士说莫能来梁人高遂乃说婴曰能富贵将军者上也能亲将军者太后也今将军傅太子太子废争不能拔又不能死自引谢病拥赵女屏闲处而不朝祗加怼自明扬主之过有如两宫奭将军则妻子无类矣婴然之乃起朝请如故桃侯免相窦太后数言魏其景帝曰太后岂以臣有爱相魏其者魏其沾沾自喜耳多易难以为相持重遂不用用建陵侯卫绾为丞相　　王信
按汉书恩泽侯表盖靖侯王信以皇后兄侯中五年五月甲戌封三十五年薨　　王充
按汉书恩泽侯表盖靖侯王信薨元光三年顷侯充嗣　　王受
按汉书恩泽侯表顷侯充薨子受嗣元鼎五年坐酎金免　　田蚡
按汉书本传蚡孝景王皇后之同母弟也生长陵窦婴已为大将军方盛蚡为诸曹郎未贵往来侍酒婴所跪起如子姓及孝景晚节蚡益贵幸为中大夫辩有口学盘盂诸书王皇后贤之孝景崩武帝初即位蚡以舅封为武安侯弟胜为周阳侯蚡新用事卑下宾客进名士家居者贵之欲以倾诸将相上所填抚多蚡宾客计策会丞相绾病免上议置丞相太尉藉福说蚡曰魏其侯贵久矣素天下士归之今将军初兴未如即上以将军为相必让魏其魏其为相将军必为太尉太尉相尊等耳有让贤名蚡乃微言太后风上于是乃以婴为丞相蚡为太尉藉福贺婴因吊曰君侯资性喜善疾恶方今善人誉君侯故至丞相然恶人众亦且毁君侯君侯能兼容则幸久不能今以毁去矣婴不听婴蚡俱好儒术推毂赵绾为御史大夫王臧为郎中令迎鲁申公欲设明堂令列侯就国除关以礼为服制以兴太平举□诸窦宗室无行者除其属籍诸外家为列侯列侯多尚公主皆不欲就国以故毁日至窦太后太后好黄老言而婴蚡赵绾等务隆推儒术贬道家言是以窦太后滋不说二年御史大夫赵绾请毋奏事东宫窦太后大怒曰此欲复为新垣平邪乃罢逐赵绾王臧而免丞相婴太尉蚡以柏至侯许昌为丞相武强侯庄青翟为御史大夫婴蚡以侯家居蚡虽不任职以王太后故亲幸数言事多效士吏趋埶利者皆去婴而归蚡日益横六年窦太后崩丞相昌御史大夫青翟坐丧事不辩免上以蚡为丞相大司农韩安国为御史大夫天下士郡诸侯愈益附蚡蚡为人貌侵生贵甚又以为诸侯王多长上初即位富于春秋蚡以肺附为相非痛折节以礼屈之天下不肃当是时丞相入奏事语移日所言皆听荐人或起家至二千石权移主上上乃曰君除吏尽未吾亦欲除吏尝请考工地益宅上怒曰遂取武库是后乃退召客饮坐其兄盖侯北乡自坐东乡以为汉相尊不可以兄故私桡由此滋骄治宅甲诸第田园极膏腴市买郡县器物相属于道前堂罗钟鼓立曲旃后房妇女以百数诸奏珍物狗马玩好不可胜数而婴失窦太后益疏不用无埶诸公稍自引而怠骜唯灌夫独否故婴墨墨不得意而厚遇夫也　　田胜
按汉书恩泽侯表周阳懿侯田胜以皇太后同母弟侯三年封十二年薨　　田祖
按汉书恩泽侯表周阳懿侯薨元光六年子祖嗣八年元狩二年坐当归轵侯宅不与免　　卫青
按汉书本传青字仲卿其父郑季河东平阳人也以县吏给事侯家平阳侯曹寿尚武帝姊阳信长公主季与主家僮卫媪通生青青有同母兄卫长君及姊子夫子夫自平阳公主家得幸武帝故青冒姓为卫氏卫媪长女君孺次女少儿次女则子夫子夫男弟步广皆冒卫氏青为侯家人少时归其父父使牧羊民母之子皆奴畜之不以为兄弟数青尝从人至甘泉居室有一钳徒相青曰贵人也官至封侯青笑曰人奴之生得无笞骂即足矣安得封侯事乎青壮为侯家骑从平阳主建元二年春青姊子夫得入宫幸上皇后大长公主女也无子妒大长公主闻卫子夫幸有身妒之乃使人捕青青时给事建章未知名大长公主执囚青欲杀之其友骑郎公孙敖与壮士往篡之故得不死上闻乃召青为建章监侍中及母昆弟贵赏赐数日间累千金君孺为太仆公孙贺妻少儿故与陈掌通上召贵掌公孙敖由此益显子夫为夫人青为太中大夫元光六年拜为车骑将军击匈奴出上谷公孙贺为轻车将军出云中太中大夫公孙敖为骑将军出代郡卫尉李广为骁骑将军出雁门军各万骑青至笼城斩首数百骑将军敖亡七千骑卫尉广为卤所得得脱归皆当斩赎为庶人贺亦无功唯青赐爵关内侯是后匈奴仍侵犯边语在匈奴传元朔元年春卫夫人有男立为皇后其秋青复将三万骑出雁门李息出代郡青斩首卤数千明年青复出云中西至高阙遂至于陇西捕首卤数千畜百余万走白羊楼烦王遂取河南地为朔方郡以三千八百户封青为长平侯青校尉苏建为平陵侯张次公为岸头侯使建筑朔方城上曰匈奴逆天理乱人伦暴长虐老以盗窃为务行诈诸蛮夷造谋籍兵数为边害故兴师遣将以征厥罪诗不云乎薄伐猃允至于太原出车彭彭城彼朔方今车骑将军青度西河至高阙获首二千三百级车辎畜产毕收为卤已封为列侯遂西定河南地案榆溪旧塞绝梓领梁北河讨蒲泥破符离斩轻锐之卒捕伏听者三千一十七级执讯获丑驱马牛羊百有余万全甲兵而还益封青三千八百户其后匈奴比岁入代郡雁门定襄上郡朔方所杀略甚众语在匈奴传元朔五年春令青将三万骑出高阙卫尉苏建为游击将军左内史李沮为强弩将军太仆公孙贺为骑将军代相李蔡为轻车将军皆领属车骑将军俱出朔方大行李息岸头侯张次公为将军俱出右北平匈奴右贤王当青等兵以为汉兵不能至此饮醉汉兵夜至围右贤王右贤王惊夜逃独与其爱妾一人骑数百驰溃围北去汉轻骑校尉郭成等追数百里弗得得右贤裨王十余人众男女万五千余人畜数十百万于是引兵而还至塞天子使使者持大将军印即军中拜青为大将军诸将皆以兵属立号而归上曰大将军青躬率我士师大捷获匈奴王十有余人益封青八千七百户而封青子伉为宜春侯子不疑为阴安侯子登为发干侯青固谢曰臣幸得待罪行间赖陛下神灵军大捷皆诸校力战之功也陛下幸已益封臣青臣青子在襁褓中未有勤劳上幸裂地封为三侯非臣待罪行间所以劝士力战之意也伉等三人何敢受封上曰我非忘诸校功也今固且图之乃诏御史曰获军都尉公孙敖三从大将军击匈奴常护军傅校获王封敖为合骑侯都尉韩说从大军出窴浑至匈奴右贤王庭为戏下搏战获王封说为龙□侯骑将军贺从大将军获王封贺为南窌侯轻车将军李蔡再从大将军获王封蔡为乐安侯校尉李朔赵不虞公孙戎奴各三从大将军获王封朔为陟轵侯不虞为随成侯戎奴为从平侯将军李沮李息及校尉豆如意中郎将绾皆有功赐爵关内侯沮息如意食邑各三百户其秋匈奴入代杀都尉明年春大将军青出定襄合骑侯敖为中将军太仆贺为左将军翕侯赵信为前将军卫尉苏建为右将军郎中令李广为后将军左内史李沮为强弩将军咸属大将军斩首数千级而还月余悉复出定襄斩首掳万余人苏建赵信并军三千余骑独逢单于兵与战一日余汉兵且尽信故胡人降为翕侯见急匈奴诱之遂将其余骑可八百奔降单于苏建尽亡其军独以身得亡去自归青青问其罪正闳长史安议郎周霸等建当云何霸曰自大将军出未尝斩裨将今建弃军可斩以明将军之威闳安曰不然兵法小敌之坚大敌之禽也今建以数千当单于数万力战一日余士皆不敢有二心自归而斩之是示后无反意也不当斩青曰青幸得以胏附待罪行间不患无威而霸说我以明威甚失臣意且使臣职虽当斩将以臣之尊宠而不敢自擅专诛于境外其归天子天子自裁之于以风为人臣不敢专权不亦可乎军吏皆曰善遂囚建行在所是岁也霍去病始侯　　霍去病
按汉书本传去病大将军青姊少儿子也其父霍仲孺先与少儿通生去病及卫皇后尊少儿更为詹事陈掌妻去病以皇后姊子年十八为侍中善骑射再从大将军大将军受诏予壮士为票姚校尉与轻勇骑八百直弃大将军数百里赴利斩捕首卤过当于是上曰票姚校尉去病斩首捕卤二千二十八级得相国当户斩单于大父行藉若侯产捕季父罗姑比再冠军以二千五百户封去病为冠军侯上谷太守郝贤四从大将军捕首卤千三百级封贤为终利侯骑士孟已有功赐爵关内侯邑二百户是岁失两将军亡翕侯功不多故青不益封苏建至上弗诛赎为庶人青赐千金是时王夫人方幸于上宁乘说青曰将军所以功未甚多身食万户三子皆为侯者以皇后故也今王夫人幸而宗族未富贵愿将军奉所赐千金为王夫人亲寿青以五百金为王夫人亲寿上闻问青青以实对上乃拜宁乘为东海都尉校尉张骞从大将军以尝使大夏留匈奴中久道军知善水草处军得以无饥渴因前使绝国功封骞为博望侯去病侯三岁元狩三年春为票骑将军将万骑出陇西有功上曰票骑将军率戎士隃乌盭讨遫濮涉狐奴历五王国辎重人众摄詟者弗取几获单于子转战六日过焉支山千有余里合短兵鏖□兰下杀折兰王斩卢侯王锐悍者诛全甲获丑执浑邪王子及相国都尉捷首卤八千九百六十级收休屠王祭天金人师率减什七益封去病二千二百户其夏去病与合骑侯敖俱出北地异道博望侯张骞郎中令李广俱出右北平异道广将四千骑先至骞将万骑后匈奴左贤王将数万骑围广广与战二日死者过半所杀亦过当骞至匈奴引兵去骞坐行留当斩赎为庶人而去病出北地遂深入合骑侯失道不相得去病至祁连山捕首卤甚多上曰票骑将军涉钧耆济居延遂臻小月氏攻祁连山扬武乎鱳得单于单相酋涂王及相国都尉以众降下者二千五百人可谓能舍服知成而止矣捷首卤三万二百获五王王母单于阏氏王子五十九人相国将军当户都尉六十三人师大率减什三益封去病五千四百户赐校尉从至小月氏者爵左庶长鹰击司马破奴再从票骑将军斩遫濮王捕稽且王右千骑将王王母各一人王子以下四十一人捕卤三千三百三十人前行捕卤千四百人封破奴为从票侯校尉高不识从票骑将军捕呼于耆王王子以下十一人捕卤千七百六十八人封不识为宜冠侯校尉仆多有功封为辉渠侯合骑侯敖坐行留不与票骑将军会当斩赎为庶人诸宿将所将士马兵亦不如去病去病所将常选然亦敢深入常与壮骑先其大军军亦有天幸未尝困绝也然而诸宿将常留落不偶由此去病日以亲贵比大将军其后单于怒浑邪王居西方数为汉所破亡数万人以票骑之兵也欲召诛浑邪王浑邪王与休屠王等谋欲降汉使人先要道边是时大行李息将城河上得浑邪王使即驰传以闻上恐其以诈降而袭边乃令去病将兵往迎之去病既渡河与浑邪众相望浑邪裨王将见汉军而多欲不降者颇遁去去病乃驰入得与浑邪王相见斩其欲亡者八千人遂独遣浑邪王乘传先诣行在所尽将其众渡河降者数万人号称十万既至长安天子所以赏赐数十巨万封浑邪王万户为漯阴侯封其裨王呼毒尼为下摩侯疪为辉渠侯禽黎为河綦侯大当户调虽为常乐侯于是上嘉去病之功曰票骑将军去病率师征匈奴西域王浑邪王及厥众萌咸奔于率以军粮接食并将控弦万有余人诛獟悍捷首卤八千余级降异国之王三十二战士不离伤十万之众毕怀集服仍兴之劳爰及河塞庶几亡患以千七百户益封票骑将军减陇西北地上郡戍卒之半以宽天下繇役乃分处降者于边五郡故塞外而皆在河南因其故俗为属国其明年匈奴入右北平定襄杀略汉兵千余人其明年上与诸将议曰翕侯赵信为单于画计常以为汉兵不能度幕轻留今大发卒其埶必得所欲是岁元狩四年也春上令大将军青票骑将军去病各五万骑步兵转者踵军数十万而敢力战深入之士皆属去病去病始为出定襄当单于捕卤卤言单于东乃更令去病出代郡令青出定襄郎中令李广为前将军太仆公孙贺为左将军主爵赵食其为右将军平阳侯襄为后将军皆属大将军赵信为单于谋曰汉兵即度幕人马罢匈奴可坐收卤耳乃悉远北其辎重皆以精兵待幕北而适直青军出塞千余里见单于兵陈而待是于青令武刚车自环为营而纵五千骑往当匈奴匈奴亦从万骑会日且入而大风起沙砾击面两军不相见汉益纵左右翼绕单于单于视汉兵多而士马尚强战而匈奴不利薄莫单于遂乘六羸壮骑可数百直冒汉围西北驰去昏汉匈奴相纷拿杀伤大当汉军左校捕卤言单于未昏而去汉军因发轻骑夜追之青因随其后匈奴兵亦散走会明行二百余里不得单于颇捕斩首卤万余级遂至窴颜山赵信城得匈奴积粟食军军留一日而还悉烧其城余粟以归青之与单于会也而前将军广右将军食其军别从东道或失道大将军引还过幕南乃相逢青欲使使归报命长史簿责广广自杀食其赎为庶人青军入塞凡斩首卤万九千级是时匈奴众失单于十余日右谷蠡王自立为单于单于后得其众右王乃去单于之号去病骑兵车重与大将军军等而亡裨将悉以李敢等为大校当裨将出代右北平二千余里直左方兵所斩捕功已多于青既皆还上曰票骑将军去病率师躬将所获荤允之士约轻赍绝大幕涉获单于章渠以诛北车耆转击左大将双获旗鼓历度难侯济弓卢获屯头王韩王等三人将军相国当户都尉八十三人封狼居胥山禅于姑衍登临翰海执讯获丑七万有四百四十三级师率减什二取食于敌卓行殊远而粮不绝以五千八百户益封票骑将军右北平太守路博德属票骑将军会兴城不失期从至梼余山斩首捕卤二千八百级封博德为邳离侯北地都尉卫山从票骑将军获王封山为义阳侯故归义侯因淳王复陆支楼剸王伊即靬皆从票骑将军有功封复陆支为杜侯伊即靬为众利侯从票侯破奴昌武侯安稽从票骑有功益封各三百户渔阳太守解校尉敢皆获鼓旗赐爵关内侯解食邑三百户敢二百户校尉自为爵左庶长军吏卒为官赏赐甚多而青不得益封吏卒无封者唯西河太守常惠云中太守遂成受赏遂成秩诸侯相赐食邑二百户黄金百斤惠爵关内侯两军之出塞塞阅官及私马凡四十万匹而后入塞者不满三万匹乃置大司马位大将军票骑将军皆为大司马定令令票骑将军秩禄与大将军等自是后青日衰而去病日益贵青故人门下多去事去病辄得官爵唯独任安不肯去去病为人少言不泄有气敢往上尝欲教之吴孙兵法对曰顾方略何如耳不至学古兵法上为治第令视之对曰匈奴不灭无以家为也由此上益重爱之然少而侍中贵不省士其从军上为遣太官赍数十乘既还重车余弃梁肉而士有饥者其在塞外卒乏粮或不能自振而去病尚穿域躝鞠也事多此类青仁喜士退让以和柔自媚于上然于天下未有称也去病自四年军后三岁元狩六年薨上悼之发属国元甲军陈自长安至茂陵为冢象祁连山谥之并武与广地曰景桓侯子嬗嗣嬗字子侯上爱之幸其壮而将之为奉车都尉从封泰山而薨无子国除自去病死后青长子宜春侯伉坐法失侯后五岁伉弟二人阴安侯不疑发干侯登皆坐酎金失侯后二岁冠军侯国绝后四年元封五年青薨谥曰烈侯子伉嗣六年坐法免自青围单于后十四岁而卒竟不复击匈奴者以汉马少又方南诛两越东伐朝鲜击羌西南夷以故久不伐胡初青既尊贵而平阳侯曹寿有恶疾就国长公主问列侯谁贤者左右皆言大将军主笑曰此出吾家常骑从我奈何左右曰于今尊贵无比于是长公主风白皇后皇后言之上乃诏青尚平阳主与主合葬起□象庐山云最大将军青凡七出击匈奴斩捕首卤五万余级一与单于战收河南地置朔方郡再益封凡万六千三百户封三子为侯侯千三百户并之二万二百户其裨将及校尉侯者九人为特将十五人李广张骞公孙贺李蔡曹襄韩说苏建皆自有传　　陈午
按汉书外戚传孝武陈皇后长公主嫖女也曾祖父陈婴与项羽俱起后归汉为堂邑侯传子至孙午午尚长公主生女初武帝得立为太子长主有力取主女为妃及帝即位立为皇后元光五年后坐巫蛊退居长门宫明年堂邑侯午薨生男须嗣须坐淫乱兄弟争财当死自杀国除　　李广利
按汉书本传广利女弟李夫人有宠于上产昌邑哀王太初元年以广利为贰师将军发属国六千骑及郡国恶少年数万人以往期至贰师城取善马故号贰师将军故浩侯王恢使道军既西过盐水当道小国各坚城守不肯给食攻之不得下下者得食不下者数日则去比至郁成士财有数千皆饥罢攻郁成城郁成拒之所杀伤甚众贰师将军与左右计至郁成尚不能举况至其王都乎引而还往来二岁至敦煌士不过什一二使使上书言道远多乏食且士卒不患战而患饥人少不足以拔宛愿且罢兵益发而复往天子闻之大怒使使遮玉门关曰军有敢入斩之贰师恐因留屯敦煌其夏汉亡浞野之兵二万余于匈奴公卿议者皆愿罢宛军专力致胡天子业出兵诛宛宛小国而不能下则大夏之属渐轻汉而宛善马绝不来乌孙轮台易苦汉使为外国笑乃案言伐宛尤不便者邓光等赦囚徒扞寇盗发恶少年及边骑岁余而出敦煌六万人负私从者不与牛十万马三万匹驴□驼以万数赍粮兵弩甚设天下骚动转相奉伐宛五十余校尉宛城中无井汲城外流水于是遣水工徙其城下水空以穴其城益发戍甲卒十八万酒泉张掖北置居延休屠以卫酒泉而发天下七科适及载糒给贰师转车人徒相连属至敦煌而拜习马者二人为执驱马校尉备破宛择取其善马云于是贰师后复行兵多所至小国莫不迎出食给军至轮台轮台不下攻数日屠之自此而西平行至宛城兵到者三万宛兵迎击汉兵汉兵射败之宛兵走入保其城贰师欲攻郁成城恐留行而令宛益生诈乃先至宛决其水原移之则宛固已忧困围其城攻之四十余日宛贵人谋曰王母寡匿善马杀汉使今杀王而出善马汉兵宜解即不乃力战而死未晚也宛贵人皆以为然共杀王其外城坏卤宛贵人勇将煎靡宛大恐走之中城相与谋曰汉所为攻宛以王母寡持其头遣人使贰师约曰汉无攻我我尽出善马恣所取而给汉军食即不听我我尽杀善马康居之救又且至至我居内康居居外与汉军战孰计之何从是时康居候视汉兵尚盛不敢进贰师闻宛城中新得汉人知穿井而其内食尚多计以为来诛首恶者母寡母寡头已至如此不许则坚守而康居候汉兵罢来救宛破汉军必矣军吏皆以为然许宛之约宛乃出其马令汉自择之而多出食食汉军汉军取其善马数十匹中马以下牝牡三千余匹而立宛贵人之故时遇汉善者名昧蔡为宛王与盟而罢兵终不得入中城罢而引归初贰师起敦煌西为人多道上国不能食分为数军从南北道校尉王申生故鸿胪壶充国等千余人别至郁成城守不肯给食申生去大军二百里负而轻之攻郁成急郁成窥知申生军少晨用三千人攻杀申生等数人脱亡走贰师贰师令搜粟都尉上官桀往攻破郁成郁成降其王亡走康居桀追至康居康居闻汉已破宛出郁成王与桀桀令四骑士缚守诣大将军四人相谓郁成汉所毒今生将卒失大事欲杀莫适先击上邽骑士赵弟拔剑击斩郁成王桀等遂追及大将军初贰师后行天子使使告乌孙大发兵击宛乌孙发二千骑往持两端不肯前贰师将军之东诸所过小国闻宛破皆使其子弟从人贡献见天子因为质焉军还入玉门者万余人马千余匹后行非乏食战死不甚多而将吏贪不爱卒侵牟之以此物故者众天子为万里而伐不录其过乃下诏曰匈奴为害久矣今虽徙幕北与旁国谋共要绝大月氏使遮杀中郎将江故雁门守攘危须以西及大宛皆合约杀期门车令中郎将朝及身毒国使隔东西道贰师将军广利征讨厥罪伐胜大宛赖天之灵从溯河山涉流沙通西海山雪不积士大夫径度获王首掳珍怪之物毕陈于阙其封广利为海西侯食邑八千户又封斩郁成王者赵弟为新畤侯军正赵始成功最多为光禄大夫上官桀敢深入为少府李哆有计谋为上党太守军官吏为九卿者三人诸侯相郡守二千石百余人千石以下千余人奋行者官过其望以适过行者皆黜其劳士卒赐直四万钱伐宛再反凡四岁而得罢焉后十一岁征和三年贰师复将七万骑出五原击匈奴度郅居水兵败降匈奴为单于所杀　　赵父
按汉书外戚传孝武钩弋赵倢昭帝母也家在河间父坐法宫刑为中黄门死长安葬雍门武帝崩昭帝即位追尊倢为皇太后追尊外祖赵父为顺成侯诏右扶风置园邑二百家长丞奉守如法顺成侯有姊君姁赐钱二百万奴婢第宅以充实焉诸昆弟各以亲□受赏赵氏无在位者唯赵父追封　　上官桀
按汉书外戚传孝昭上官皇后祖父桀陇西上邽人也少时为羽林期门郎从武帝上甘泉天大风车不得行解盖授桀桀奉盖虽风常属车雨下盖辄御上奇其材力迁未央□令上尝体不安及愈见马马多瘦上大怒令以我不复见马耶欲下吏桀顿首曰臣闻圣体不安日夜忧惧意诚不在马言未卒泣数行下上以为忠由是亲近为侍中稍迁至太仆武帝疾病以霍光为大将军太仆桀为左将军皆受遗诏辅少主以前捕斩反者莽通功封桀为安阳侯初桀子安取霍光女结婚相亲光每休沐出桀常代光入决事昭帝始立年八岁帝长姊鄂邑盖长公主居禁中共养帝盖主私近子客河间丁外人上与大将军闻之不绝主欢有诏外人侍长主长主内周阳氏女令配耦帝时上官安有女即霍光外孙安因光欲内之光以为尚幼不听安素与丁外人善说外人曰闻长主内女安子貌容端正诚因长主时得入为后以臣父子在朝而有椒房之重成之在于足下汉家故事常以列侯尚主足下何忧不封侯乎外人喜言于长主长主以为然诏召安女入为倢安为骑都尉月余遂立为皇后年甫六岁安以后父封桑乐侯食邑千五百户迁车骑将军日以骄淫受赐殿中出对宾客言与我婿饮大乐见其服饰使人归欲自烧物安醉则裸行内与后母及父诸良人侍御皆乱子病死仰而骂天数守大将军光为丁外人求侯及桀欲妄官禄外人光执正皆不听又桀妻父所幸充国为太医监阑入殿中下狱当死冬月且尽盖主为充国入马二十匹赎罪乃得减死论于是桀安父子深怨光而重德盖主知燕王旦帝兄不得立亦怨望桀安即记光过失予燕王令上书告之又为丁外人求侯燕王大喜上书称子路丧姊□而不除孔子非之子路曰由不幸寡兄弟不忍除之故曰观过知仁今臣与陛下独有长公主为姊陛下幸使丁外人侍之外人宜蒙爵号书奏上以问光光执不许及告光罪过上又疑之愈亲光而疏桀安桀安寖恚遂结党与谋杀光诱征燕王至而诛之因废帝而立桀或曰当如皇后何安曰逐麋之狗当顾菟耶且用皇后为尊一旦人主意有所移虽欲为家人亦不可得此百世之一时也事发觉燕王盖主皆自杀语在霍光传桀安宗族既灭皇后以年少不与谋亦光外孙故得不废　　上官安按史记建元以来侯者年表桑乐上官安以父桀为将军故贵侍中事昭帝安女为昭帝夫人立为皇后故侯三千户骄蹇与大将军霍光争权因以父子谋反族灭国除　　史丹
按汉书本传丹字君仲鲁国人徙杜陵祖父恭有女弟武帝时为卫太子良娣产悼皇考皇考者孝宣帝父也宣帝微时依倚史氏语在史良娣传及宣帝即尊位恭已死三子高曾元曾元皆以外属旧恩封曾为将陵侯元平台侯高侍中贵幸以发举反者大司马霍禹功封乐陵侯宣帝疾病拜高为大司马车骑将军领尚书事帝崩太子袭尊号是为孝元帝高辅政五年乞骸骨赐安车驷马黄金罢就第薨谥曰安侯自元帝为太子时丹以父高任为中庶子侍从十余年元帝即位为驸马都尉侍中出常骖乘甚有宠上以丹旧臣皇考外属亲信之诏丹护太子家是时傅昭仪子定陶共王有材艺子母俱爱幸而太子颇有酒色之失母王皇后无宠建昭之间元帝被疾不亲政事留好音乐或置鼙鼓殿下天子自临轩槛上隤铜丸以擿鼓声中严鼓之节后宫及左右习知音者莫能为而定陶王亦能之上数称其材丹进曰凡所谓材者敏而好学温故知新皇太子是也若乃器人于丝竹鼓鼙之间则是陈惠李微高于匡衡可相国也于是上嘿然而笑其后中山哀王薨太子前吊哀王者帝之少弟与太子游学相长大上望见太子感念哀王悲不能自止太子既至前不哀上大恨曰安有人不慈仁而可奉宗庙为民父母者乎上以责谓丹丹免冠谢上曰臣诚见陛下哀痛中山王至以感损向者太子当进见臣窃戒属毋涕泣感伤陛下罪乃在臣当死上以为然意乃解丹之辅相皆此类也竟宁元年上寝疾傅昭仪及定陶王常在左右而皇后太子希得进见上疾稍侵意忽忽不平数问尚书以景帝时立胶东王故事是时太子长舅阳平侯王凤为卫尉侍中与皇后太子皆忧不知所出丹以亲密臣得侍视疾候上间独寝时丹直入卧内顿首伏青蒲上涕泣言曰皇太子以适长立积十余年名号系于百姓天下莫不归心臣子见定陶王雅素爱幸今者道路流言为国生意以为太子有动摇之议审若此公卿以下必以死争不奉诏臣愿先赐死以示群臣天子素仁不忍见丹涕泣言又切至上意大感喟然太息曰吾日困劣而太子两王幼少意中恋恋亦何不念乎然无有此议且皇后谨慎先帝又爱太子吾岂可违指驸马都尉安所受此语丹即却顿首曰愚臣妄闻罪当死上因纳谓丹曰吾病寖加恐不能自还善辅导太子毋违我意丹嘘唏而起太子由是遂为嗣矣元帝竟崩成帝初即位擢丹为长乐卫尉　　史曾
按史记建元以来侯者年表将陵史子回名曾以宣帝大母家封为侯二千六百户与平台侯昆弟行也子回妻宜君故成王孙嫉□绞杀侍婢四十余人盗断妇人初产子臂膝以为媚道为人所上书言论弃巿子回以外家故不失侯　　史元
按史记建元以来侯者年表平台史子叔名元以宣帝大母家封为侯二千五百户卫太子时史氏内一女于太子嫁一女鲁王今见鲁王亦史氏外孙也外家有亲以故贵数得赏赐　　史高
按史记建元以来侯者年表乐陵史子长名高以宣帝大母家贵侍中重厚忠信以发觉霍氏谋反事封三千五百户按册府元龟史高孝宣父悼皇考之舅子封乐陵侯宣帝疾病拜高为大司马车骑将军领尚书事元帝袭尊号高辅政五年　　王无故
按史记建元以来侯者年表平昌王长君名无故家在赵国常山广望邑人也卫太子时嫁太子家为太子男史皇孙为配生子男绝不闻声问行且四十余岁至今元康元年中诏征立以为侯封五千户宣帝舅父也　　王武
按史记建元以来侯者年表乐昌王稚君名武家在赵国常山广望邑人也以宣帝舅父外家封为侯邑五千户平昌侯王长君弟也　　王奉光
按史记建元以来侯者年表邛成王奉光家在房陵以女立为宣帝皇后故封千五百户言奉光初生时夜见光其上传闻者以为当贵云后果以女故为侯　　许广汉按汉书外戚传孝宣许皇后父广汉昌邑人少时为昌邑王郎从武帝上甘泉误取它郎鞍以被其马发觉吏劾从行而盗当死有诏募下蚕室后为宦者丞上官桀谋反时广汉部索其殿中庐有索长数尺可以缚人者数千枚满一箧缄封广汉索不得它吏往得之广汉坐论为鬼薪输掖庭后为暴室啬夫时宣帝养于掖庭号皇曾孙与广汉同寺居时掖庭令张贺本卫太子家吏及太子败贺坐下刑以旧恩养视皇曾孙甚厚及曾孙壮大贺欲以女孙妻之是时昭帝始冠长八尺二寸贺弟安世为右将军与霍将军同心辅政闻贺称誉皇曾孙欲妻以女安世怒曰曾孙乃卫太子后也幸得以庶人衣食县官足矣勿复言子女事于是贺止时许广汉有女平君年十四五当为内者令欧侯氏子妇临当入欧侯氏子死其母将行卜相言当大贵母独喜贺闻许啬夫有女乃置酒请之酒酣为言曾孙体近下人乃关内侯可妻也广汉许诺明日妪闻之怒广汉重令为介遂与曾孙一岁生元帝数月曾孙立为帝平君为倢是时霍将军有小女与皇太后有亲公卿议更立皇后皆心仪霍将军女亦未有言上乃诏求微时故剑大臣知指白立许倢为皇后既立霍光以后父广汉刑人不宜君国岁余乃封为昌成君许后立三年而崩后五年立皇太子乃封太子外祖父昌成君广汉为平恩侯位特进后四年复封广汉两弟舜为博望侯延寿为乐成侯许氏侯者凡三人广汉薨谥曰戴侯无子绝葬南园旁置邑三百家长丞奉守如法宣帝以延寿为大司马车骑将军辅政元帝即位复封延寿中子嘉为平恩侯奉戴侯后亦为大司马车骑将军　　许舜按史记建元以来侯者年表博望侯许中翁名舜以平恩侯许广汉弟封为侯邑二千户亦故有私恩为长乐卫尉死子延年代立　　许延寿
按史记建元以来侯者年表乐平许翁孙名延寿以平恩侯许广汉少弟故为侯封二千户拜为强弩将军击破西羌还更拜为大司马光禄勋亦故有私恩故得封嗜酒好色以早病死子汤代立按汉书恩泽侯表乐成敬侯许延寿以皇太子外祖父同产弟侍中关内侯有旧恩侯千五百户三月乙未封十年薨甘露元年思侯汤嗣六年薨初元二年哀侯常嗣九年薨　　许嘉
按汉书外戚传孝成许皇后大司马车骑将军平恩侯嘉女也元帝悼伤母恭哀后居位日浅而遭霍氏之辜故选嘉女以配皇太子初入太子家上令中常侍黄门亲近者侍送还白太子欢说状元帝喜谓左右酌酒贺我左右皆称万岁久之有一男失之及成帝即位立许妃为皇后复生一女失之初后父嘉自元帝时为大司马车骑将军辅政已八九年矣及成帝立复以元舅阳平侯王凤为大司马大将军与嘉并杜钦以为故事后父重于帝舅乃说凤曰车骑将军至贵将军宜尊重之敬之无失其意盖轻细微眇之渐必生乖忤之患不可不慎卫将军之日盛于盖侯近世之事语尚在于长老之耳唯将军察焉久之上欲专委任凤乃策嘉曰将军家重身尊不宜以吏职自絫赐黄金二百斤以特进侯就朝位后岁余薨谥曰恭侯按恩泽侯表初元元年共侯嘉以广汉弟子中常侍绍侯二十二年薨河平二年严侯况嗣鸿嘉二年质侯旦嗣二十九年薨建国四年侯敬嗣王莽败绝　外戚部列传二
　　汉二
　　霍光
按汉书本传光字子孟票骑将军去病弟也父中孺河东平阳人也以县吏给事平阳侯家与侍者卫少儿私通而生去病中孺吏毕归家娶妇生光因绝不相闻久之少儿女弟子夫得幸于武帝立为皇后去病以皇后姊子贵幸既壮大乃自知父为霍中孺未及求问会为票骑将军击匈奴道出河东河东太守郊迎负弩矢先驱至平阳传舍遣吏迎霍中孺中孺趋入拜谒将军迎拜因跪曰去病不早自知为大人遗体也中孺扶服叩头曰老臣得托命将军此天力也去病大为中孺买田宅奴婢而去还复过焉乃将光西至长安时年十余岁任光为郎稍迁诸曹侍中去病死后光为奉车都尉光禄大夫出则奉车入侍左右出入禁闼二十余年小心谨慎未尝有过甚见亲信征和二年卫太子为江充所败而燕王旦广陵王胥皆多过失是时上年老宠姬钩弋赵倢有男上心欲以为嗣命大臣辅之察群臣唯光任大重可属社稷上乃使黄门画者画周公负成王朝诸侯以赐光后元二年春上游五柞宫病笃光涕泣问曰如有不讳谁当嗣者上曰君未谕前画意邪立少子君行周公之事光顿首让曰臣不如金日磾日磾亦曰臣外国人不如光上以光为大司马大将军日磾为车骑将军及太仆上官桀为左将军搜粟都尉桑弘羊为御史大夫皆拜卧内□下受遗诏辅少主明日武帝崩太子袭尊号是为孝昭皇帝帝年八岁政事壹决于光先是后元年侍中仆射莽何罗与弟重合侯通谋为逆时光与金日磾上官桀等共诛之功未录武帝病封玺书曰帝崩发书以从事遗诏封金日磾为秺侯上官桀为安阳侯光为博陆侯皆以前捕反者功封时卫尉王莽子男忽侍中扬语曰帝崩忽常在左右安得遗诏封三子事群儿自相贵耳光闻之切让王莽莽鸩杀忽光为人沈静详审长财七尺三寸白□疏眉目美须每出入下殿门止进有常处郎仆射窃识视之不失尺寸其资性端正如此初辅幼主政自己出天下想闻其风采殿中尝有怪一夜群臣相惊光召尚符玺郎郎不肯授光光欲夺之郎按剑曰臣头可得玺不可得也光甚谊之明日诏增此郎秩二等众庶莫不多光光与左将军桀结婚相亲光长女为桀子安妻有女年与帝相配桀因帝姊鄂邑盖主内安女后宫为倢数月立为皇后父安为票骑将军封桑乐侯光时休沐出桀辄入代光决事桀父子既尊盛而德长公主公主内行不修近幸河间丁外人桀安欲为外人求封幸依国家故事以列侯尚公主者光不许又为外人求光禄大夫欲令得召见又不许长主大以是怨光而桀安数为外人求官爵弗能得亦□自先帝时桀已为九卿位在光右及父子并为将军有椒房中宫之重皇后亲安女光乃其外祖而顾专制朝事繇是与光争权燕王旦自以昭帝兄常怀怨望及御史大夫桑弘羊建造酒榷盐铁为国兴利伐其功欲为子弟得官亦怨恨光于是盖主上官桀安及弘羊皆与燕王旦通谋诈令人为燕王上书言光出都肄郎羽林道上称太官先置又引苏武前使匈奴拘留二十年不降还乃为典属国而大将军长史敞亡功为搜粟都尉又擅调益莫府校尉光专权自恣疑有非常臣且愿归符玺入宿卫察奸臣变候司光出沐日奏之桀欲从中下其事桑弘羊当与诸大臣共执退光书奏帝不肯下明旦光闻之止画室中不入上问大将军安在左将军桀对曰以燕王告其罪故不敢入有诏召大将军光入免冠顿首谢上曰将军冠朕知是书诈也将军亡罪光曰陛下何以知之上曰将军之广明都郎属耳调校尉以来未能十日燕王何以得知之且将军为非不须校尉是时帝年十四尚书左右皆惊而上书者果亡捕之甚急桀等惧白上小事不足遂上不听后桀党与有谮光者上辄怒曰大将军忠臣先帝所属以辅朕身敢有毁者坐之自是桀等不敢复言乃谋令长公主置酒请光伏兵格杀之因废帝迎立燕王为天子事发觉光尽诛桀安弘羊外人宗族燕王盖主皆自杀光威震海内昭帝既冠遂委任光讫十三年百姓充实四夷宾服元平元年昭帝崩亡嗣武帝六男独有广陵王胥在群臣议所立咸持广陵王王本以行失道先帝所不用光内不自安郎有上书言周太王废太伯立王季文王舍伯邑考立武王唯在所宜虽废长立少可也广陵王不可以承宗庙言合光意光以其书视丞相敞等擢郎为九江太守即日承皇太后诏遣行大鸿胪事少府乐成宗正德光禄大夫吉中郎将利汉迎昌邑王贺贺者武帝孙昌邑哀王子也既至即位行淫乱光忧懑独以问所亲故吏大司农田延年延年曰将军为国柱石审此人不可何不建白太后更选贤而立之光曰今欲如是于古尝有此不延年曰伊尹相殷废太甲以安宗庙后世称其忠将军若能行此亦汉之伊尹也光乃引延年给事中阴与车骑将军张安世图计遂召丞相御史将军列侯中二千石大夫博士会议未央宫光曰昌邑王行□乱恐危社稷如何群臣皆惊鄂失色莫敢发言但唯唯而已田延年前离席按剑曰先帝属将军以幼孤寄将军以天下以将军忠贤能安刘氏也今群下鼎沸社稷将倾且汉之传谥常为孝者以长有天下令宗庙血食也如令汉家绝祀将军虽死何面目见先帝于地下乎今日之议不得旋踵群臣后应者臣请剑斩之光谢曰九卿责光是也天下匈匈不安光当受难于是议者皆叩头曰万姓之命在于将军唯大将军令光即与群臣俱见白太后具陈昌邑王不可以承宗庙状皇太后乃车驾幸未央承明殿诏诸禁门毋内昌邑群臣王入朝太后还乘辇欲归温室中黄门宦者各持门扇王入门闭昌邑群臣不得入王曰何为大将军跪曰有皇太后诏毋内昌邑群臣王曰徐之何乃惊人如是光使尽驱出昌邑群臣置金马门外车骑将军安世将羽林骑收缚二百余人皆送廷尉诏狱令故昭帝侍中中臣侍守王光□左右谨宿卫卒有物故自裁令我负天下有杀主名王尚未自知当废谓左右我故群臣从官安得罪而大将军尽系之乎顷之有太后诏召王王闻召意恐乃曰我安得罪而召我哉太后被珠襦盛服坐武帐中侍御数百人皆持兵期门武士陛戟陈列殿下群臣以次上殿召昌邑王伏前听诏光与群臣连名奏王尚书令读奏曰丞相臣敞大司马大将军臣光车骑将军臣安世度辽将军臣明友前将军臣增后将军臣充国御史大夫臣谊宜春侯臣谭当涂侯臣圣随桃侯臣昌乐杜侯臣屠耆堂太仆臣延年太常臣昌大司农臣延年宗正臣德少府臣乐成廷尉臣光执金吾臣延寿大鸿胪臣贤左冯翊臣广明右扶风臣德长信少府臣嘉典属国臣武京辅都尉臣广汉司隶校尉臣辟兵诸吏文学光禄大夫臣迁臣畸臣吉臣赐臣管臣胜臣梁臣长幸臣夏侯胜大中大夫臣德臣□□死言皇太后陛下臣敞等顿首死罪天子所以永保宗庙总壹海内者以慈孝礼谊赏罚为本孝昭皇帝早弃天下亡嗣臣敞等议礼曰为人后者为之子也昌邑王宜嗣后遣宗正大鸿胪光禄大夫奉节使征昌邑王典丧服斩缞亡悲哀之心废礼谊居道上不素食使从官略女子载衣车内所居传舍始至谒见立为皇太子常私买鸡豚以食受皇帝信玺行玺大行前就次发玺不封从官更持节引内昌邑从官驺宰官奴二百余人常与居禁闼内敖戏自之符玺取节十六朝暮临令从官更持节从为书曰皇帝问侍中君卿使中御府令高昌奉黄金千斤赐君卿取十妻大行在前殿发乐府乐器引内昌邑乐人击鼓歌吹作俳倡会下还上前殿击钟磬召内泰壹宗庙乐人辇道牟首鼓吹歌舞悉奏众乐发长安厨三太牢具祠阁室中祀巳与从官饮啖驾法驾皮轩鸾旗驱驰北宫桂宫弄彘斗虎召皇太后御小马车使官奴骑乘游戏掖庭中与孝昭皇帝宫人蒙等淫乱诏掖庭令敢泄言要斩太后曰止为人臣子当悖乱如是耶王离席伏尚书令复读曰取诸侯王列侯二千石绶及墨绶黄绶以并佩昌邑郎官者免奴变易节上黄旄以赤发御府金钱刀剑玉器采缯赏赐所与游戏者与从官官奴夜饮湛沔于酒诏太官上乘舆食如故食监奏未释服未可御故食复诏太官趣具无关食监太官不敢具即使从官出买鸡豚诏殿门内以为常独夜设九宾温室延见姊夫昌邑关内侯祖宗庙祠未举为玺书使使者持节以三太牢祠昌邑哀王园庙称嗣子皇帝受玺以来二十七日使者旁午持节诏诸官署征发凡千一百二十七事文学光禄大夫夏侯胜等及侍中傅嘉数进谏以过失使人簿责胜缚嘉系狱荒淫迷惑失帝王礼谊乱汉制度臣敞等数进谏不变更日以益甚恐危社稷天下不安臣敞等谨与博士臣霸臣隽舍臣德臣虞舍臣射臣仓议皆曰高皇帝建功业为汉太祖孝文皇帝慈仁节俭为太宗今陛下嗣孝昭皇帝后行淫辟不轨诗云藉曰未知亦既抱子五辟之属莫大不孝周襄王不能事母春秋曰天王出居于郑繇不孝出之绝之于天下也宗庙重于君陛下未见命高庙不可以承天序奉祖宗庙子万姓当废臣请有司御史大夫臣谊宗正臣德太常臣昌与太祝以一太牢具告祠高庙臣敞等昧死以闻皇太后诏曰可光令王起拜受诏王曰闻天子有争臣七人虽亡道不失天下光曰皇太后诏废安得天子乃即持其手解脱其玺组奉上太后扶王下殿出金马门群臣随送王西面拜曰愚□不任汉事起就乘舆副车大将军光送至昌邑邸光谢曰王行自绝于天臣等驽怯不能杀身报德臣宁负王不敢负社稷愿王自爱臣长不复见左右光涕泣而去群臣奏言古者废放之人屏于远方不及以政请徙王贺汉中房陵县太后诏归贺昌邑赐汤沐邑二千户昌邑群臣坐亡辅导之谊陷王于恶光悉诛杀二百余人出死号呼市中曰当断不断反受其乱光坐庭中会丞相以下议定所立广陵王已前不用及燕刺王反诛其子不在议中近亲惟有卫太子孙号皇曾孙在民间咸称述焉光遂复与丞相敞等上奏曰礼曰人道亲亲故尊祖尊祖故敬宗太宗亡嗣择支子孙贤者为嗣孝武皇帝曾孙病己武帝时有诏掖庭养视至今年十八师受诗论语孝经躬行节俭慈仁爱人可以嗣孝昭皇帝后奉承祖宗庙子万姓臣昧死以闻皇太后诏曰可光遣宗正刘德至曾孙家尚冠里洗沐赐御衣太仆以軨猎车迎曾孙就齐宗正府入未央宫见皇太后封为阳武侯已而光奉上皇帝玺绶谒于高庙是为孝宣皇帝明年下诏曰夫有德赏元功古今通谊也大司马大将军光宿卫忠正宣德明恩守节秉谊以安宗庙其以河北东武阳益封光万七千户与故所食凡二万户赏赐前后黄金七千斤钱六千万杂缯三万匹奴婢百七十人马二千匹甲第一区自昭帝时光子禹及兄孙云皆中郎将云弟山奉车都尉侍中领胡越兵光两女□为东西宫卫尉昆弟诸□外孙皆奉朝请为诸曹大夫骑都尉给事中党亲连体根据于朝廷光自后元秉持万几及上即位乃归政上谦让不受诸事皆先关白光然后奏御天子光每朝见上虚己敛容礼下之已甚光秉政前后二十年地节二年春病笃车驾自临问光病上为之涕泣光上书谢恩曰愿分国邑三千户以封兄孙奉车都尉山为列侯奉兄骠骑将军去病祀事下丞相御史即日拜光子禹为右将军光薨上及皇太后亲临光丧太中大夫任宣与侍御史五人持节护丧事中二千石治莫府冢上赐金钱缯絮绣被百领衣五十箧璧珠玑玉衣梓宫便房黄肠题凑各一具枞木外臧□十五具东园温明皆如乘舆制度载光尸柩以辒辌车黄屋左纛发材宫轻车北军五校士军陈至茂陵以送其葬谥曰宣成侯发三河卒穿复士起冢祠堂置园邑三百家长丞奉守如旧法既葬封山为乐平侯以奉车都尉领尚书事天子思光功德下诏曰故大司马大将军博陆侯宿卫孝武皇帝三十有余年辅孝昭皇帝十有余年遭大难躬秉谊率三公九卿大夫定万世策以安社稷天下蒸庶咸以康宁功德茂盛朕甚嘉之复其后世畴其爵邑世世无有所与功如萧相国明年夏封太子外祖父许广汉为平恩侯复下诏曰宣成侯光宿卫忠正勤劳国家善善及后世其封光兄孙中郎将云为冠阳侯禹既嗣为博陆侯太夫人显改光时所自造茔制而侈大之起三出关筑神道北临昭灵南出承恩盛饰祠室辇阁通属永巷而幽良人婢妾守之广治第室作乘舆辇加画绣絪冯黄金涂韦絮荐轮侍婢以五采丝挽显游戏第中初光爱幸监奴冯子都常与计事及显寡居与子都乱而禹山亦并缮治第宅走马驰逐平乐馆云当朝请数称病私出多从宾客张围猎黄山苑中使苍头奴上朝谒莫敢谴者而显及诸女昼夜出入长信宫殿中亡期度宣帝自在民间闻知霍氏尊盛日久内不能善光薨上始躬亲朝政御史大夫魏相给事中显谓禹云山女曹不务奉大将军余业今大夫给事中他人壹间女能复自救邪后两家奴争道霍氏奴入御史府欲大夫门御史为叩头谢乃去人以谓霍氏显等始知忧会魏大夫为丞相数燕见言事平恩侯与侍中金安上等径出入省中时霍山自若领尚书上令吏民得奏封事不关尚书群臣进见独往来于是霍氏甚恶之宣帝始立立微时许妃为皇后显爱小女成君欲贵之私使乳医淳于衍行毒药杀许后因劝光内成君代立为后语在外戚传始许后暴崩吏捕诸医劾衍侍疾亡状不道下狱吏簿问急显恐事败即具以实语光光大惊欲自发举不忍犹与会奏上因署衍勿论光薨后语稍泄于是上始闻之而未察乃徙光女□度辽将军未央卫尉平宁侯范明友为光禄勋次□诸吏中郎将羽林监任胜出为安定太守数月复出光姊□给事中光禄大夫张朔为蜀郡太守群孙□中郎将王汉为武威太守顷之复徙光长女□长乐卫尉邓广汉为少府更以禹为大司马冠小冠亡印绶罢其右将军屯兵官属特使禹官名与光俱大司马者又收范明友度辽将军印绶但为光禄勋及光中女□赵平为散骑骑都尉光禄大夫将屯兵又收平骑都尉印绶诸领胡越骑羽林及两宫卫将屯兵悉易以所亲信许史子弟代之禹为大司马称病禹故长史任宣侯问禹曰我何病县官非我家将军不得至是今将军坟墓未干尽外我家反任许史夺我印绶令人不省死宣见禹恨望深乃谓曰大将军时何可复行持国权柄杀生在手中廷尉李种王平左冯翊贾胜胡及车丞相女□少府徐仁皆坐逆将军意下狱死使乐成小家子得幸将军至九卿封侯百官以下但事冯子都王子方等视丞相亡如也各自有时今许史自天子骨肉贵正宜耳大司马欲用是怨恨愚以为不可禹默然数日起视事显及禹山云自见日侵削数相对啼泣自怨山曰今丞相用事县官信之尽变易大将军时法令以公田赋与贫民发扬大将军过失又诸儒生多窭人子远客饥寒喜妄说狂言不避忌讳大将军常雠之今陛下好与诸儒生语人人自使书封事多言我家者尝有上书言大将军时主弱臣强专制擅权今其子孙用事昆弟益骄恣恐危宗庙异数见尽为是也其言绝痛山屏不奏其书后上书者益黠尽奏封事辄使中书令出取之不关尚书益不信人显曰丞相数言我家独亡罪乎山曰丞相廉正安得罪我家昆弟诸□多不谨又闻民间欢言霍氏毒杀许皇后宁有是耶显恐急即具以实告山云禹山云禹惊曰如是何不早告禹等县官离散斥逐诸□用是故也此大事诛罚不小奈何于是始有邪谋矣初赵平客石夏善为天官语平曰荧惑守御星御星太仆奉车都尉也不黜则死平内忧山等云舅李竟所善张赦见云家卒卒谓竟曰今丞相平恩侯用事可令太夫人言太后先诛此两人移徙陛下在太后耳长安男子张章告之事下廷尉执金吾捕张赦石夏等后有诏止勿捕山等愈恐相谓曰此县官重太后故不竟也然恶端已见又有□许后事陛下虽宽仁恐左右不听久之犹发发即族矣不如先也遂令诸女各归报其夫皆曰安所相避会李竟坐与诸侯王交通辞语及霍氏有诏云山不宜宿卫免就第光诸女遇太后无礼冯子都数犯法上并以为让山禹等甚恐显梦第中井水溢流庭下居树上又梦大将军谓显曰知捕儿不亟下捕之第中鼠暴多与人相触以尾画地鸮数鸣殿前树上第门自坏云尚冠里宅中门亦坏巷端人共见有人居云屋上彻瓦投地就视亡有大怪之禹梦车骑声正欢来捕禹举家忧愁山曰丞相擅减宗庙羔菟□可以此罪也谋令太后为博平君置酒召丞相平恩侯以下使范明友邓广汉承太后制引斩之因废天子而立禹约定未发云拜为元菟太守太中大夫任宣为代郡太守山又坐写秘书显为上书献城西第入马千匹以赎山罪书报闻会事发觉云山明友自杀显禹广汉等捕得禹要斩显及诸女昆弟皆弃市唯独霍后废处昭台宫与霍氏相连坐诛灭者数千家上乃下诏曰乃者东织室令史张赦使魏郡豪李竟报冠阳侯云谋为大逆朕以大将军故抑而不扬冀其自新今大司马博陆侯禹与母宣成侯夫人显及从昆弟子冠阳侯云乐平侯山诸姊妹□谋为大逆欲诖误百姓赖宗庙神灵先发得咸伏其辜朕甚悼之诸为霍氏所诖误事在丙申前未发觉在吏者皆赦除之男子张章先发觉以语期门董忠忠告左曹杨恽恽告侍中金安上恽召见对状后章上书以闻侍中史高与金安上建发其事言无入霍氏禁闼卒不得遂其谋皆雠有功封章为博成侯忠高昌侯恽平通侯安上都成侯高乐陵侯初霍氏奢侈茂陵徐生曰霍氏必亡夫奢则不逊不逊必侮上侮上者逆道也在人之右众必害之霍氏秉权日久害之者多矣天下害之而又行以逆道不亡何待乃上疏言霍氏泰盛陛下即爱厚之宜以时抑制无使至亡书三上辄报闻其后霍氏诛灭而告霍氏者皆封人为徐生上书曰臣闻客有过主人者见其直突傍有积薪客谓主人更为曲突远徙其薪不者且有火患主人嘿然不应俄而家果失火邻里共救之幸而得息于是杀牛置酒谢其邻人灼烂者在于上行余各以功次坐而不录言曲突者人谓主人曰乡使听客之言不费牛酒终亡火患今论功而请宾曲突徙薪亡恩泽燋头烂□为上客邪主人乃寤而请之今茂陵徐福数上书言霍氏且有变宜防绝之乡使福说得行则国亡裂土出爵之费臣亡逆乱诛灭之败往事既已而福独不蒙其功唯陛下察之贵徙薪曲突之策使居焦发灼烂之右上乃赐福帛十匹后以为郎宣帝始立谒见高庙大将军光从骖乘上内严惮之若有芒刺在背后车骑将军张安世代光骖乘天子从容肆体甚安近焉及光身死而宗族竟诛故俗传之曰威震主者不畜霍氏之祸萌于骖乘至成帝时为光置守冢百家吏卒奉祠焉元始二年封光从父昆弟曾孙阳为博陆侯千户　　霍山
按史记建元以来侯者年表乐成侯霍山山者大将军光兄子也光未死时上书曰臣兄骠骑将军去病从军有功病死赐谥景桓侯绝无后臣光愿以所封东武阳邑三千五百户分与山天子许之拜山为侯后坐谋反族灭国除　　霍云
按史记建元以来侯者年表冠军侯霍云以大将军兄骠骑将军适孙为侯地节三年天子下诏书曰骠骑将军去病击匈奴有功封为冠军侯薨卒子侯代立病死无后春秋之义善善及子孙其以邑三千户封云为冠军侯后坐谋反族灭国除　　　王禁
按汉书元后传孝元皇后王莽之姑也莽自谓黄帝之后其自本曰黄帝姓姚氏八世生虞舜舜起妫汭以妫为姓至周武王封舜后妫满于陈是为胡公十三世生完完字敬仲奔齐齐桓公以为卿姓田氏十一世田和有齐国三世称王至王建为秦所灭项羽起封建孙安为济北王至汉兴安失国齐人谓之王家因以为氏文景间安孙遂字伯纪处东平陵生贺字翁孺为武帝绣衣御史逐捕魏郡群盗坚卢等党与及吏畏懦逗遛当坐者翁孺皆纵不诛它部御史暴胜之等奏杀二千石诛千石以下及通行饮食坐连及者大部至斩万余人语见酷吏传翁孺以奉使不称免叹曰吾闻活千人有封子孙吾所活者万余人后世其兴乎翁孺既免而与东平陵终氏为怨乃徙魏郡元城委粟里为三老魏郡人德之元城建公曰昔春秋沙麓崩晋史卜之曰阴为阳雄土火相乘故有沙麓崩后六百四十五年宜有圣女兴其齐田乎今王翁孺徙正直其地日月当之元城郭东有五鹿之虚即沙鹿地也后八十年当有贵女兴天下云王翁孺生禁字稚君少学法律长安为廷尉史本始三年生女政君即元后也禁有大志不修廉隅好酒色多娶傍妻凡有四女八男长女君侠次即元后政君次君力次君弟长男凤孝卿次曼元卿谭子元崇少子商子夏立子叔根稚卿逢时季卿唯凤崇与元后政君同母母适妻魏郡李氏女也后以妒去更嫁为河内苟宾妻初李亲任政君在身梦月入其怀及壮大婉顺得妇人道尝许嫁未行所许者死后东平王聘政君为姬未入王薨禁独怪之使卜数者相政君当大贵不可言禁心以为然乃教书学鼓琴五凤中献政君年十八矣入掖庭为家人子岁余会皇太子所爱幸司马良娣病且死宣帝令皇后择后宫家人子可以虞侍太子者政君与在其中皇后使侍中杜辅掖庭令浊贤交送政君太子宫见丙殿得御幸有身甘露三年生成帝于甲馆画堂为世适皇孙后三年宣帝崩太子即位是为孝元帝立太孙为太子以母王妃为倢封父禁为阳平侯后三日倢立为皇后禁位特进禁弟弘至长乐卫尉永光三年禁薨谥曰顷侯　　王凤
按汉书元后传禁薨长子凤嗣侯为卫尉侍中皇后自有子后希复进见太子壮大宽博恭慎语在成纪其后幸酒乐燕乐元帝不以为能而傅昭仪有宠于上生定陶共王王多材艺上甚爱之坐则侧席行则同辇常有意欲废太子而立共王时凤在位与皇后太子同心忧惧赖侍中史丹拥右太子语在丹传上以皇后素谨慎而太子先帝所常留意故得不废元帝崩太子立是为孝成帝尊皇后为皇太后以凤为大司马大将军领尚书事益封五千户王氏之兴自凤始又封太后同母弟崇为安成侯食邑万户凤庶弟谭等皆赐爵关内侯食邑其夏黄雾四塞终日天子以问谏大夫杨兴博士驷胜等对皆以为阴盛侵阳之气也高祖之约也非功臣不侯今太后诸弟皆以无功为侯非高祖之约外戚未曾有也故天为见异言事者多以为然凤于是惧上书辞谢曰陛下即位思慕谅暗故诏臣凤典领尚书事上无以明圣德下无以益政治今有茀星天地赤黄之异咎在臣凤当伏显戮以谢天下今谅暗已毕大义皆举宜躬亲万几以承天心因乞骸骨辞职上报曰朕承先帝圣绪涉道未深不明事情是以阴阳错缪日月无光赤黄之气充塞天下咎在朕躬今大将军乃引过自予欲上尚书事归大将军印绶罢大司马官是明朕之不德也朕委将军以事诚欲庶几有成显先祖之功德将军其专心固意辅朕之不逮毋有所疑后五年诸吏散骑安成侯崇薨谥曰共侯有遗腹子奉世嗣侯太后甚哀之明年河平二年上悉封舅谭为平阿侯商成都侯立红阳侯根曲阳侯逢时高平侯五人同日封故世谓之五侯太后同产惟曼蚤卒余毕侯矣太后母李亲苟氏妻生一男名参寡居顷侯禁在时太后令禁还李亲太后怜参欲以田蚡为比而封之上曰封田氏非正也以参为侍中水衡都尉王氏子弟皆卿人夫侍中诸曹分据执官满朝廷大将军凤用事上遂谦让无所颛左右常荐光禄大夫刘向少子歆通达有异材上召见歆诵读诗赋甚说之欲以为中常侍召取衣冠临当拜左右皆曰未晓大将军上曰此小事何须关大将军左右叩头争之上于是语凤凤以为不可乃止其见惮如此上即位数年无继嗣体常不平定陶共王来朝太后与上承先帝意遇共王甚厚赏赐十倍于它王不以往事为纤介共王之来朝也天子留不遣归国上谓共王我未有子人命不讳一朝有它且不复相见尔长留侍我矣其后天子疾益有瘳共王因留国邸旦夕侍上上甚亲重大将军凤心不便共王在京师会日蚀凤因言日蚀阴盛之象为非常异定陶王虽亲于礼当奉藩在国今留侍京师诡正非常故天见戒宜遣王之国上不得已于凤而许之共王辞去上与相对涕泣而决京兆尹王章素刚直敢言以为凤建遣共王之国非是乃奏封事言日蚀之咎矣天子召见章延问以事章对曰天道聪明佑善而灾恶以瑞异为符效今陛下以未有继嗣引近定陶王所以承宗庙重社稷上顺天心下安百姓此正议善事当有祥瑞何故致灾异灾异之发为大臣颛政者也今闻大将军猥归日蚀之咎于定陶王建遣之国苟欲使天子孤立于上颛擅朝事以便其私非忠臣也且日蚀阴侵阳臣颛君之咎今政事大小皆自凤出天子曾不一举手凤不内省责反归咎善人推远定陶王且凤诬罔不忠非一事也前丞相乐昌侯商本以先帝外属内行笃有威重位历将相国家柱石臣也其人守正不肯诎节随凤委曲卒用闺门之事为凤所罢身以忧死众庶愍之又凤知其小妇弟张美人已尝适人于礼不宜配御至尊托以为宜子内之后宫苟以私其妻弟闻张美人未尝任身就馆也且羌俗尚杀首子以荡肠正世况于天子而近已出之女也此三者皆大事陛下所自见足以知其余及它所不见者凤不可令久典事宜退使就第选忠贤以代之自凤之白罢商后遣定陶王也上不能平及闻章言天子感寤纳之谓章曰微京兆尹直言吾不闻社稷计且唯贤知贤君试为朕求可以自辅者于是章奏封事荐中山孝王舅琅邪太守冯野王先帝时历二卿忠信质直知谋有余野王以王舅出以贤复入明圣主乐进贤也上自为太子时数闻野王先帝名卿声誉出凤远甚方倚欲以代凤初章每召见上辄辟左右时太后从弟长乐卫尉弘子侍中音独侧听具知章言以语凤凤闻之称病出就第上疏乞骸骨谢上曰臣材驽愚□得以外属兄弟七人封为列侯宗族蒙恩赏赐无量辅政出入七年国家委任臣凤所言辄听荐士常用无一功善阴阳不调灾异数见咎在臣凤奉职无状此臣一当退也五经传记师所诵说咸以日蚀之咎在于大臣非其人易曰折其右肱此臣二当退也河平已来臣久病连年数出在外旷职素餐此臣三当退也陛下以皇太后故不忍诛废臣犹自知当远流放又重自念兄弟宗族所蒙不测当杀身靡骨死辇毂下不当以无益之故有离寝门之心诚岁余以来所苦加侵日月益甚不胜大愿愿乞骸骨归自治养冀赖陛下神灵未埋发齿□月之间幸得瘳愈复望帷幄不然必置沟壑臣以非材见私天下知臣受恩深也以病得全骸骨归天下知臣被恩见哀重巍巍也进退于国为厚万无纤介之议唯陛下哀怜其辞旨甚哀太后闻之为垂涕不御食上少而亲倚凤弗忍废乃报凤曰朕秉事不明政事多阙故天变屡臻咸在朕躬将军乃深引过自予欲乞骸骨而退则朕将何向焉书不云乎公毋困我务专精神安心自持期于亟瘳称朕意焉于是凤起视事上使尚书劾奏章知野王前以王舅出补吏而私荐之欲令在朝阿附诸侯又知张美人体御至尊而妄称引羌俗杀子荡肠非所宜言遂下章吏廷尉致其大逆罪以为比上于羌欲绝继嗣之端背畔天子私为定陶王章死狱中妻子徙合浦自是公卿见凤侧目而视郡国守相刺史皆出其门又以侍中太仆音为御史大夫列于三公而五侯群弟争为奢侈赂遗珍宝四面而至后庭姬妾各数十人僮奴以千百数罗钟磬舞郑女作倡优狗马驰逐大治第室起土山渐台洞门高廊阁道连属弥望百姓歌之曰五侯初起曲阳最怒坏决高都连竟外杜土山渐台西白虎其奢侈如此然皆通敏人事好士养贤倾财施予以相高尚凤辅政凡十一岁阳朔三年秋凤病天子数自临问亲执其手涕泣曰将军病如有不可言平阿侯谭次将军矣凤顿首泣曰谭等虽与臣至亲行皆奢僭无以率导百姓不如御史大夫音谨饬臣敢以死保之及凤且死上疏谢上复固荐音自代言谭等五人必不可用天子然之初谭倨不肯事凤而音敬凤卑恭如子故荐之凤薨天子临吊赠宠送以轻车介士军陈自长安至渭陵谥曰敬成侯子襄嗣侯为卫尉御史大夫　　王崇
按汉书恩泽侯表安成共侯崇建始元年二月壬午以皇太后母弟散骑光禄大夫关内侯侯万户二年薨建始三年靖侯奉世嗣三十九年薨建国二年侯持弓嗣王莽败绝　　王音　王谭
按汉书元后传凤薨音竟代凤为大司马车骑将军而平阿侯谭位特进领城门兵谷永说谭令让不受城门职由是与音不平语在永传音既以从舅越亲用事小心亲职岁余上下诏曰车骑将军音宿卫忠正勤劳国家前为御史大夫以外亲宜典兵马入为将军不获宰相之封朕甚慊焉其封音为安阳侯食邑与五侯等俱三千户初成都侯商尝病欲避暑从上借明光宫后又穿长安城引内沣水注第中大陂以行船立羽盖张周帷辑濯越歌上幸商第见穿城引水意恨内□之未言后微行出过曲阳侯第又见园中土山渐台似类白虎殿于是上怒以让车骑将军音商根兄弟欲自黥劓谢太后上闻之大怒乃使尚书责问司隶校尉京兆尹知成都侯商擅穿帝城决引沣水曲阳侯根骄奢僭上赤墀青琐红阳侯立父子臧匿奸猾亡命宾客为群盗司隶京兆皆阿纵不举奏正法二人顿首省户下又赐车骑将军音策书曰外家何甘乐祸败而欲自黥劓相戮辱于太后前伤慈母之心以危乱国外家宗族强上一身寖弱日久今将一施之君其召诸侯令待府舍是日诏尚书奏文帝时诛将军薄昭故事车骑将军音籍□请罪商立根皆负斧质谢上不忍诛然后得已久之平阿侯谭薨谥曰安侯子仁嗣侯王氏爵位日盛唯音为修整数谏正有忠节辅政八年薨吊赠如大将军谥曰敬侯按恩泽侯表平阿安侯谭河平二年六月乙亥以皇太后弟关内侯侯二千一百户十一年薨永始元年刺侯仁嗣十九年为王莽所杀元始四年侯述嗣建武二年薨绝　　王商
按汉书元后传特进成都侯商代音为大司马卫将军而红阳侯立位特进领城门兵商辅政四岁病乞骸骨天子悯之更以为大将军益封二千户赐钱百万商薨吊赠如大将军故事谥曰景成侯子况嗣侯按恩泽侯表成都景成侯商河平二年六月乙亥以皇太后弟关内侯侯二千户以大司马益封二千户十六年薨元延二年侯况嗣四年绥和二年坐山陵未成置酒歌舞免建平元年侯邑以况弟绍封王莽篡位为隆信公与莽俱死　　王逄时
按汉书元后传高平侯逄时无材能名称是岁薨谥曰戴侯子买之嗣侯按恩泽侯表高平戴侯逢时河平二年六月乙亥以皇太后弟关内侯侯三千户十八年薨元延四年侯买嗣王莽败绝　　王根
按汉书元后传红阳侯立次当辅政有罪过上乃废立而用光禄勋曲阳侯根为大司马票骑将军岁余益封千七百户绥和元年上即位二十余年无继嗣而定陶共王已薨子嗣立为王王祖母定陶傅太后重赂遗票骑将军根为王求汉嗣根为言上亦欲立之遂征定陶王为太子时根辅政五岁矣乞骸骨上乃益封根五千户赐安车驷马黄金五百斤罢就第先是定陵侯淳于长以外属能谋议为卫尉侍中在辅政之次是岁新都侯莽告长伏罪与红阳侯立相连长下狱死立就国语在长传故曲阳侯根荐莽以自代上亦以为莽有忠直节遂擢莽从侍中骑都尉光禄大夫为大司马岁余成帝崩哀帝即位太后诏莽就第避帝外家哀帝初优莽不听莽上书固乞骸骨而退上乃下诏曰曲阳侯根前在位建社稷策侍中太仆安阳侯舜往时护太子家导朕忠诚专壹有旧恩新都侯莽忧劳国家执义坚固庶几与为治太皇太后诏休就第朕甚闵焉其益封根二千户舜五百户莽三百五十户以莽为特进朝朔望又还红阳侯立京师哀帝少而闻知王氏骄盛心不能善以初立故优之后月余司隶校尉解光奏曲阳侯根宗重身尊三世据权五将秉政天下辐凑自效根行贪邪臧累巨万纵横恣意大治第宅第中起土山立两市殿上赤墀户青琐游观射猎使奴从者被甲持弓弩陈为步兵止宿离宫水衡共张发民治道百姓苦其役内怀奸邪欲管朝政推亲近吏主簿张业以为尚书蔽上壅下内塞王路外交藩臣骄奢僭上坏乱制度案根骨肉至亲社稷大臣先帝弃天下根不悲哀思慕山陵未成公聘取故掖庭女乐五官殷严王飞君等置酒歌舞捐忘先帝厚恩背臣子义及根兄子成都侯况幸得以外亲继父为列侯侍中不思报厚恩亦聘取故掖庭贵人以为妻皆无人臣礼大不敬不道于是天子曰先帝遇根况父子至厚也今乃背忘恩义以根尝建社稷之策遣就国免况为庶人归故郡根及况父商所荐举为官者皆罢后二岁傅太后帝母丁姬皆称尊号有司奏新都侯莽前为大司马贬抑尊号之议亏损孝道及平阿侯仁臧匿赵昭仪亲属皆就国天下多冤王氏谏大夫杨宣上封事言孝成皇帝深惟宗庙之重称述陛下至德以承天序圣策深远恩德至厚惟念先帝之意岂不欲以陛下自代奉承东宫哉太皇太后春秋七十数更忧伤□令亲属引领以避丁傅行道之人为之陨涕况于陛下时登高远望独不□于延陵乎哀帝深感其言复封商中子邑为成都侯元寿元年日蚀贤良对策多讼新都侯莽者上于是征莽及平阿侯仁还京师侍太后曲阳侯根薨国除按恩泽侯表曲阳炀侯根河平二年六月乙亥以皇太后弟关内侯侯三千七百户再以大司马益封七千七百户哀帝又益二千户凡万二千四百户二十一年薨建平元年侯涉嗣王莽篡位为直道公为莽所杀　　王立　王仁
按汉书元后传哀帝崩无子太皇太后以莽为大司马与共征立中山王奉哀帝后是为平帝帝九岁常年被疾太后临朝委政于莽莽颛威福红阳侯立莽诸父平阿侯仁素刚直莽内惮之令大臣以罪过奏遣立仁就国莽日诳耀太后言辅政致太平群臣奏请尊莽为安汉公后遂遣使者迫守立仁令自杀赐立谥曰荒侯子柱嗣仁谥曰刺侯子术嗣是岁元始三年也按恩泽侯表红阳荒侯立河平二年六月乙亥封以皇太后弟关内侯侯二千一百户三十年薨元始四年侯柱嗣王莽败绝曾孙武桓侯泓建武元年以父丹为将军战死往与上有旧侯
　外戚部列传三
　　汉三
　　王莽
按汉书本传莽字巨君孝元皇后之弟子也元后父及兄弟皆以元成世封侯居位辅政家凡九侯五大司马语在元后传唯莽父曼蚤死不侯莽群兄弟皆将军五侯子乘时侈靡以舆马声色佚游相高莽独孤贫因折节为恭俭受礼经师事沛郡陈参勤身博学被服如儒生事母及寡嫂养孤兄子行甚敕备又外交英俊内事诸父曲有礼意阳朔中世父大将军凤病莽侍疾亲尝药乱首垢面不解衣带连月凤且死以托太后及帝拜为黄门郎迁射声校尉久之叔父成都侯商上书愿分户邑以封莽及长乐少府戴崇侍中金涉胡骑校尉箕闳上谷都尉阳并中郎陈汤皆当世名士咸为莽言上由是贤莽永始元年封莽为新都侯国南阳新野之都乡千五百户迁骑都尉光禄大夫侍中宿卫谨敕爵位益尊节操愈谦散舆马衣裘振施宾客家无所余收赡名士交结将相卿大夫甚众故在位更推荐之游者为之谈说虚誉隆洽倾其诸父矣敢为激发之行处之不□恧莽兄永为诸曹蚤死有子光莽使学博士门下莽休沐出振车骑奉羊酒劳遗其师恩施下竟同学诸生纵观长老叹息光年小于莽子宇莽使同日内妇宾客满堂须臾一人言太夫人苦某痛当饮某药比客罢者数起焉尝私买侍婢昆弟或颇闻知莽因曰后将军朱子元无子莽闻此儿种宜子为买之即日以婢奉子元其匿情求名如此是时太后姊子淳于长以材能为九卿先进在莽右莽阴求其罪过因大司马曲阳侯根白之长伏诛莽以获忠直语在长传根因乞骸骨荐莽自代上遂擢为大司马是岁绥和元年也年三十八矣莽既拔出同列继四父而辅政欲令名誉过前人遂克己不倦聘诸贤良以为掾史赏赐邑钱悉以享士愈为俭约母病公卿列侯遣夫人问疾莽妻迎之衣不曳地布蔽膝见之者以为僮使问知其夫人皆惊辅政岁余成帝崩哀帝即位尊皇太后为太皇太后太后诏莽就第避帝外家莽上疏乞骸骨哀帝遣尚书令诏莽曰先帝委政于君而弃群臣朕得奉宗庙诚嘉与君同心合意今君移病求退以着朕之不能奉顺先帝之意朕甚悲伤焉已诏尚书待君奏事又遣丞相孔光大司空何武左将军师丹卫尉傅喜白太后曰皇帝闻太后诏甚悲大司马即不起皇帝即不敢听政太后复令莽视事时哀帝祖母定陶傅太后母丁姬在高昌侯董宏上书言春秋之义母以子贵丁姬宜上尊号莽与师丹共劾宏误朝不道语在丹传后日未央宫置酒内者令为傅太后张幄坐于太皇太后坐旁莽案行责内者令曰定陶太后藩妾何以得与至尊并彻去更设坐傅太后闻之大怒不肯会重怨恚莽莽复乞骸骨哀帝赐莽黄金五百斤安车驷马罢就第公卿大夫多称之者上乃加恩宠置使家中黄门十日一赐餐下诏曰新都侯莽忧劳国家执义坚固朕庶几与为治太皇太后诏莽就第朕甚闵焉其以黄邮聚户三百五十益封莽位特进给事中朝朔望见礼如三公车驾乘绿车从后二岁傅太后丁姬皆称尊号丞相朱博奏莽前不广尊尊之义抑贬尊号亏损孝道当伏显戮幸蒙赦令不宜有爵士请免为庶人上曰以莽与太皇太后有属勿免遣就国莽杜门自守其中子获杀奴莽切责获令自杀在国三岁吏民上书冤讼莽者以百数元寿元年日食贤良周护宋崇等对策深讼莽功德上于是征莽始莽就国南阳太守以莽贵重选门下掾宛孔休守新都相休谒见莽莽尽礼自纳休亦闻其名与相答后莽疾休候之莽缘恩意进其玉具宝剑欲以为好休不肯受莽因曰诚见君面有瘢美玉可以灭瘢欲献其瑑耳即解其瑑休复辞让莽曰君嫌其贾邪遂椎碎之自裹以进休休乃受及莽征去欲见休休称疾不见莽还京师岁余哀帝崩无子而傅太后丁太后皆先薨太皇太后即日驾之未央宫收取玺绶遣使者驰召莽诏尚书诸发兵符节百官奏事中黄门期门兵皆属莽莽白大司马高安侯董贤年少不合众心收印绶贤即日自杀太后诏公卿举可大司马者大司徒孔光大司空彭宣举莽前将军何武后将军公孙禄互相举太后拜莽为大司马与议立嗣安阳侯王舜莽之从弟其人修饬太后所信爱也莽白以舜为车骑将军使迎中山王奉成帝后是为孝平皇帝帝九岁太后临朝称制委政于莽莽白赵氏前害皇子傅氏骄僭遂废孝成赵皇后孝哀傅皇后皆令自杀语在外戚传莽以大司徒孔光名儒相三主太后所敬天下信之于是盛尊事光引光女婿甄邯为侍中奉车都尉诸哀帝外戚及大臣居位素所不说者莽皆傅致其罪为请奏令邯持与光光素畏慎不敢不上之莽白太后辄可其奏于是前将军何武后将军公孙禄坐互相举免丁傅及董贤亲属皆免官爵徙远方红阳侯立太后亲弟虽不居位莽以诸父内敬惮之畏立从容言太后令己不得肆意乃复令光奏立旧恶前知定陵侯淳于长犯大逆罪多受其赂为言误朝后白以官婢杨寄私子为皇子众言曰吕氏少帝复出纷纷为天下所疑难以示来世成襁褓之功请遣立就国太后不听莽曰今汉家衰比世无嗣太后独代幼主统政诚可畏惧力用公正先天下尚恐不从今以私恩逆大臣议如此群下倾邪乱从此起宜可且遣就国安后复征召之太后不得已遣立就国莽之所以胁持上下皆此类也于是附顺者拔擢忤恨者诛灭王舜王邑为腹心甄丰甄邯主击断平晏领机事刘歆典文章孙建为爪牙丰子寻歆子棻涿郡崔发南阳陈崇皆以材能幸于莽莽色厉而言方欲有所为微见风采党与承其指意而显奏之莽稽首涕泣固推让焉上以惑太后下用示信于众庶始封益州令塞外蛮夷献白雉元始元年正月莽白太后下诏以白雉荐宗庙群臣因奏言太后委任大司马莽定策安宗庙故大司马霍光有安宗庙之功益封三万户畴其爵邑比萧相国莽宜如光故事太后召问公卿曰诚以大司马有大功当着之邪将以骨肉故欲异之也于是群臣乃盛陈莽功德致周成白雉之瑞千载同符圣王之法臣有大功则生有美号故周公及身在而记号于周莽有定国安汉家之大功宜赐号曰安汉公益户畴爵邑上应古制下准行事以顺天心太后诏尚书具其事莽上书言臣与孔光王舜甄丰甄邯共定策今愿独条光等功赏寝置臣莽勿随辈列甄邯白太后下诏曰无偏无党王道荡荡属有亲者义不得阿君有安宗庙之功不可以骨肉故蔽隐不扬君其勿辞莽复上书让太后诏谒者引莽待殿东厢莽称疾不肯入太后使尚书令恂诏之曰君以选故而辞以疾君任重不可阙以时亟起莽遂固辞太后复使长信太仆闳承制召莽莽固称疾左右白太后宜勿夺莽意但条孔光等莽乃肯起太后下诏曰太傅博山侯光宿卫四世世为傅相忠孝仁笃行义显着建议定策益封万户以光为太师与四辅之政车骑将军安阳侯舜积累仁孝使迎中山王折冲万里功德茂着益封万户以舜为太保左将军光禄勋丰宿卫三世忠信仁笃使迎中山王辅导共养以安宗庙封丰为广阳侯食邑五千户以丰为少傅皆授四辅之职畴其爵邑各赐第一区侍中奉车都尉邯宿卫勤劳建议定策封邯为承阳侯食邑三千四百户四人既受赏莽尚未起群臣复上言莽虽克让朝所宜章以时加赏明重元功无使百僚元元失望太后乃下诏曰大司马新都侯莽三世为三公典周公之职建万世策功德为忠臣宗化流海内远人慕义越裳氏重译献白雉其以召陵新息二县户二万八千益封莽复其后嗣畴其爵邑封功如萧相国以莽为太傅干四辅之事号曰安汉公以故萧相国甲第为安汉公第定着于令传之无穷于是莽为惶恐不得已而起受策策曰汉危无嗣而公定之四辅之职三公之任而公干之群僚众位而公宰之功德茂着宗庙以安盖白雉之瑞周成象焉故赐嘉号曰安汉公辅翼于帝期于致平毋违朕意莽受太傅安汉公号让还益封畴爵邑事云愿须百姓家给然后加赏群公复争太后诏曰公自期百姓家给是以听之其令公奉舍人赏赐皆倍故百姓家给人足大司徒大司空以闻莽复让不受而建言宜立诸侯王后及高祖以来功臣子孙大者封侯或赐爵关内侯食邑然后及诸在位各有第序上尊宗庙增加礼乐下惠士民鳏寡恩泽之政无所不施语在平纪莽既说众意又欲专断知太后厌政乃风公卿奏言往者吏以功次迁至二千石及州部所举茂材异等吏率多不称宜皆见安汉公又太后不宜亲省小事令太后下诏曰皇帝幼年朕且统政比加元服今众事烦碎朕春秋高精气不堪殆非所以安躬体而育养皇帝者也故选忠贤立四辅群下劝职永以康宁孔子曰巍巍乎舜禹之有天下而不与焉自今以来惟封爵乃以闻他事安汉公四辅平决州牧二千石及茂材吏初除奏事者辄引入至近署对安汉公考故官问新职以知其称否于是莽人人延问致密恩意厚加赠送其不合指显奏免之权与人主侔矣莽欲以虚名说太后白言亲承前孝哀丁傅奢侈之后百姓未赡者多太后宜且衣缯练颇损膳以视天下莽因上书愿出钱百万献田三十顷付大司农助给贫民于是公卿皆慕效焉莽帅群臣奏言陛下春秋尊久衣重练减御膳诚非所以辅精气育皇帝安宗庙也臣莽数叩头省户下白争未见许今幸赖陛下德泽间者风雨时甘露降神芝生蓂荚朱草嘉禾休征同时并至臣莽等不胜大愿愿陛下爱精休神阔略思虑遵帝王之常服复太官之法膳使臣子各得尽欢心备供养惟哀省察莽又令太后下诏曰盖闻母后之义思不出乎门国国不蒙佑皇帝年在襁褓未任亲政战战兢兢惧于宗庙之不安国家之大纲微朕孰当统之是以孔子见南子周公居摄盖权时也勤身极思忧劳未绥故国奢则视之以俭矫枉者过其正而朕不身帅将谓天下何夙夜梦想五谷丰孰百姓家给比皇帝加元服委政而授焉今诚未皇于轻靡而备味庶几与百僚有成其勖之哉每有水旱莽辄素食左右以白太后遣使者诏莽曰闻公菜食忧民深矣今秋幸孰公勤于职以时食肉爱身为国莽念中国已平惟四夷未有异乃遣使者赍黄金币帛重赂匈奴单于使上书言闻中国讥二名故名囊知牙斯今更名知慕从圣制又遣王昭君女须卜居次入侍所以诳耀媚事太后下至旁侧长御方故万端莽既尊重欲以女配帝为皇后以固其权奏言皇帝即位三年长秋宫未建液廷尉媵未充乃者国家之难本从亡嗣配取不正请考论五经定取礼正十二女之义以广继嗣博采二王后及周公孔子世列侯在长安者适子女事下有司上众女名王氏女多在选中者莽恐其与己女争即上言身亡德子材下不宜与众女并采太后以为至诚乃下诏曰王氏女朕之外家其勿采庶民诸生郎吏以上守阙上书者日千余人公卿大夫或诣廷中或伏省户下咸言明诏圣德巍巍如彼安汉公盛勋堂堂若此今当立后独奈何废公女天下安所归命愿得公女为天下母莽遣长史以下分部晓止公卿及诸生而上书者愈甚太后不得已听公卿采莽女莽复自白宜博选众女公卿争曰不宜采诸女以贰正统莽白愿见女太后遣长乐少府宗正尚书令纳采见女还奏言公女渐渍德化有窈窕之容宜承天序奉祭祀有诏遣大司徒大司空策告宗庙杂加卜筮皆曰兆遇金水王相卦遇父母得位所谓康强之占逢吉之符也信乡侯佟上言春秋天子将娶于纪则纪子称侯安汉公国未称古制事下有司皆曰古者天子封后父百里尊而不臣以重宗庙孝之至也佟言应礼可许请以新野田二万五千六百顷益封莽满百里莽谢曰臣莽子女诚不足以配至尊复听众议益封臣莽伏自惟念得托肺腑获爵土如使子女诚能奉称圣德臣莽国邑足以共朝贡不须复加益地之宠愿归所益太后许之有司奏故事聘皇后黄金二万斤为钱二万万莽深辞让受四千万而以其三千三百万予十一媵家群臣复言今皇后受聘逾群妾亡几有诏复益二千三百万合为三千万莽复以其千万分予九族贫者陈崇时为大司徒司直与张敞孙竦相善竦者博通士为崇草奏称莽功德崇奏之曰窃见安汉公自初束修值世俗隆奢丽之时蒙两宫厚骨肉之宠被诸父赫赫之光财饶埶足亡所牾意然而折节行仁克心履礼拂世矫俗确然特立恶衣恶食陋车驽马妃匹无二闺门之内孝友之德众莫不闻清静乐道温良下士惠于故旧笃于师友孔子曰未若贫而乐富而好礼公之谓矣及为侍中故定陵侯淳于长有大逆罪公不敢私建白诛讨周公诛管蔡季子鸩叔牙公之谓矣是以孝成皇帝命公大司马委以国统孝哀即位高昌侯董宏希指求美造作二统公手劾之以定大纲建白定陶太后不宜在乘舆幄坐以明国体诗曰柔亦不茹刚亦不吐不侮鳏寡不畏强圉公之谓矣深执谦退推诚让位定陶太后欲立僭号惮彼面刺幄坐之义佞惑之雄朱博之畴惩此长宏手劾之事上下一心谗贼交乱诡辟制度遂成篡号斥逐仁贤诛残戚属而公被胥原之诉远去就国朝政崩坏纲纪废弛危亡之祸不隧如发诗云人之云亡邦国殄□公之谓矣当此之时宫亡储主董贤据重加以傅氏有女之援自知得罪天下结雠中山则必同忧断金相翼藉假遗诏频用赏诛先除所惮急引所附遂诬往冤更征远属事埶张见其不难矣赖公立入即时退贤及其党亲当此之时公运独见之明奋亡前之威盱衡厉色振扬武怒乘其未坚厌其未发震起机动敌人摧折虽有贲育不及持刺虽有樗里不及回知虽有鬼谷不及造次是故董贤丧其魂魄遂自绞杀人不还踵日不移晷霍然四除更为宁朝非陛下莫引立公非公莫克此祸诗云惟师尚父时惟鹰扬亮彼武王孔子曰敏则有功公之谓矣于是公乃白内故泗水相丰斄令邯与大司徒光车骑将军舜建定社稷奉节东迎皆以功德受封益土为国名臣书曰知人则哲公之谓也公卿咸叹公德同盛公勋皆以周公为比宜赐号安汉公益封二县公皆不受传曰申包胥不受存楚之报晏平仲不受辅齐之封孔子曰能以礼让为国乎何有公之谓也将为皇帝定立妃后有司上名公女为首公深辞让迫不得已然后受诏父子之亲天性自然欲其荣贵甚于为身皇后之尊侔于天子当时之会千载希有然而公惟国家之统揖大福之恩事事谦退动而固辞书曰舜让于德不嗣公之谓矣自公受策以至于今斖斖翼翼日新其德增修雅素以命下国俭隆约以矫世俗割财损家以帅群下弥躬执平以逮公卿教子尊学以隆国化僮奴衣布马不秣谷食饮之用不过凡庶诗云温温恭人如集于木孔子曰食无求饱居无求安公之谓矣克身自约籴食自给物物卬市日阕亡储又上书归孝哀皇帝所益封邑入金钱献田殚尽旧业为众倡始于是小大乡和承风从化外则王公列侯内则帷幄侍御翕然同时各竭所有或入金钱或献田亩以振贫穷收赡不足者昔令尹子文朝不及夕鲁公仪子不茹园葵公之谓矣开门延士下及白屋娄省朝政综管众治亲见牧守以下考迹雅素审知黑白诗云夙夜匪解以事一人易曰终日干干夕惕若厉公之谓矣比三世为三公再奉送大行秉冢宰职填安国家四海辐凑靡不得所书曰纳于大麓烈风雷雨不迷公之谓矣此皆上世之所鲜禹稷之所难而公包其终始一以贯之可谓备矣是以三年之间化行如神嘉瑞迭累岂非陛下知人之效得贤之致哉故非独君之受命也臣之生亦不虚矣是以伯禹锡元圭周公受郊祀盖以达天之使不敢擅天之功也揆公德行为天下纪观公功勋为万世基基成而赏不配纪立而不副诚非所以厚国家顺天心也高皇帝赏元功相国萧何邑户既倍又蒙殊礼奏事不名入殿不趋封其亲属十有余人乐善无厌班赏亡遴苟有一策即必爵之是故公孙戎位在充郎选繇旄头壹明樊哙封二千户孝文皇帝赏绛侯益封万户赐黄金五千斤孝武皇帝恤录军功裂三万户以封卫青青子三人或在襁褓皆为通侯孝宣皇帝显着霍光增户命畴封者三人延及兄弟夫绛侯即因汉藩之固杖朱虚之鲠依诸将之递据相扶之埶其事虽丑要不能遂霍光即席常任之重乘大胜之威未尝遭时不行陷假离朝朝之执事亡非同类割断历久统政旷世虽曰有功所因亦易然犹有计策不审过征之累及至青戎摽末之功一言之劳然犹皆蒙丘山之赏课功绛霍造之与因也比于青戎地之与天也而公又有宰治之效乃当上与伯禹周公等盛齐隆兼其赏岂特与若云者同日而论哉然曾不得蒙青等之厚臣诚惑之臣闻功亡原者赏不限德亡首者褒不检是故成王之于周公也度百里之限越九锡之检开七百里之宇兼商奄之民赐以附庸殷民六族大路大旗封父之繁弱夏后之璜祝宗卜史备物典策官司彝器白牡之牲郊望之礼王曰叔父建尔元子子父俱延拜而受之可谓不检亡原者矣非特止此六子皆封诗曰亡言不雠亡德不报报当如之不如非报也近观行事高祖之约非刘氏不王然而番君得王长沙下诏称忠定着于令明有大信不拘于制也春秋晋悼公用魏绛之策诸侯服从郑伯献乐悼公于是以半赐之绛深辞让晋侯曰微子寡人不能济河夫赏国之典不可废也子其受之魏绛于是有金石之乐春秋善之取其臣竭忠以辞功君知臣以遂赏也今陛下既知公有周公功德不行成王之褒赏遂听公之固辞不顾春秋之明义则民臣何称万世何述诚非所以为国也臣愚以为宜恢公国令如周公建立公子令如伯禽所赐之品亦皆如之诸子之封皆如六子即群下较然输忠黎庶昭然感德臣诚输忠民诚感德则于王事何有唯陛下深惟祖宗之重敬畏上天之戒仪形虞周之盛□尽伯禽之赐无遴周公之报令天法有设后世有祖天下幸甚太后以视群公群公方议其事会吕宽事起初莽欲擅权白太后前哀帝立背恩义自贵外家丁傅挠乱国家几危社稷今帝以幼年复奉大宗为成帝后宜明一统之义以戒前事为后代法于是遣甄丰奉玺绶即拜帝母卫姬为中山孝王后赐帝舅卫宝宝弟元爵关内侯皆留中山不得至京师莽子宇非莽隔绝卫氏恐帝长大后见怨宇即私遣人与宝等通书教令帝母上书求入语在卫后传莽不听宇与师吴章及妇兄吕宽议其故章以为莽不可谏而好鬼神可为变怪以惊惧之章因推类说令归政于卫氏宇即使宽夜持血洒莽第门吏发觉之莽执宇送狱饮药死宇妻焉怀子系狱须产子已杀之莽奏言宇为吕宽等所诖误流言惑众与管蔡同罪臣不敢隐其诛甄邯等白太后下诏曰夫唐尧有丹朱周文王有管蔡此皆上圣亡奈下愚子何以其性不可移也公居周公之位辅成王之主而行管蔡之诛不以亲亲害尊尊朕甚嘉之昔周公诛四国之后大化乃成至于刑错公其专意翼国期于致平莽因是诛灭卫氏穷治吕宽之狱连引郡国豪桀素非议己者内及敬武公主梁王立红阳侯立平阿侯仁使者迫守皆自杀死者以百数海内震焉大司马护军奏言安汉公遭子宇陷于管蔡之辜子爱至深为帝室故不敢顾私惟宇遭□喟然愤发作书八篇以戒子孙宜班郡国令学官以教授事下群公请令天下吏能诵公戒者以着官簿比孝经四年春郊祀高祖以配天宗祀孝文皇帝以配上帝四月丁未莽女立为皇后大赦天下遣大司徒司直陈崇等八人分行天下览观风俗太保舜等奏言春秋列功德之义太上有立德其次有立功其次有立言唯至德大贤然后能之其在人臣则生有大赏终为宗臣殷之伊尹周之周公是也及民上书者八千余人咸曰伊尹为阿衡周公为太宰周公享七子之封有过上公之赏宜如陈崇言章下有司有司请还前所益二县及黄邮聚新野田采伊尹周公称号加公为宰衡位上公掾史秩六百石三公言事称敢言之群吏毋得与公同名出从期门二十人羽林三十人前后大车十乘赐公太夫人号曰功显君食邑二千户黄金印赤韨封公子男二人安为新侯临为赏都侯加后聘三千七百万合为一万万以明大礼太后临前殿亲封拜安汉公拜前二子拜后如周公故事莽稽首辞让出奏封事愿独受母号还安临印韨及号位户邑事下太师光等皆曰赏未足以直功谦约退让公之常节终不可听莽求见固让太后下诏曰公每见叩头流涕固辞今移病固当听其让令□事邪将当遂行其赏遣归就第也光等曰安临亲受印韨策号通天其义昭昭黄邮召陵新野之田为入尤多皆止于公公欲自损以成国化宜可听许治平之化当以时成宰衡之官不可世及纳征钱乃以尊皇后非为公也功显君户止身不传褒新赏都两国合三千户甚少矣忠臣之节亦宜自屈而信主上之义宜遣大司徒大司空持节承制诏公亟入□事诏尚书勿复受公之让奏奏可莽乃起□事上书言臣以元寿二年六月戊午仓卒之夜以新都侯引入未央宫庚申拜为大司马充三公位元始元年正月丙辰拜为太傅赐号安汉公备四辅官今年四月甲子复拜为宰衡位上公臣莽伏自惟爵为新都侯号为安汉公官为宰衡太傅大司马爵贵号尊官重一身蒙大宠者五诚非鄙臣所能堪据元始三年天下岁已复官属宜皆置谷梁传曰天子之宰通于四海臣愚以为宰衡官以正百僚平海内为职而无印信名实不副臣莽无兼官之材今圣朝既过误而用之臣请御史刻宰衡印章曰宰衡太傅大司马印成授臣莽上太傅与大司马之印太后诏曰可韨如相国朕亲临授焉莽复以所益纳征钱千万遗与长乐长御奉共养者太保舜奏言天下闻公不受千乘之土辞万金之币散财施予千万数莫不乡化蜀郡男子路建等辍讼□怍而退虽文王却虞芮何以加宜报告天下奏可宰衡出从大车前后各十乘直事尚书郎侍御史谒者中黄门期门羽林宰衡常持节所止谒者代持之宰衡掾史秩六百石三公称敢言之是岁莽奏起明堂辟雍灵台为学者筑舍万区作市常满仓制度甚盛立乐经益博士员经各五人征天下通一蓻教授十一人以上及有逸礼古书毛诗周官尔雅天文图谶锺律月令兵法史篇文字通知其意者皆诣公车网罗天下异能之士至者前后千数皆令记说廷中将令正乘缪壹异说云群臣奏言昔周公奉继体之嗣据上公之尊然犹七年制度乃定夫明堂辟雍堕废千载莫能兴今安汉公起于第家辅翼陛下四年于兹功德烂然公以八月载生魄庚子奉使朝用书临赋营筑越若翊辛丑诸生庶民大和会十万众并集平作二旬大功毕成唐虞发举成周造业诚亡以加宰衡位宜在诸侯王上赐以束帛加璧大国乘车安车各一骊马二驷诏曰可其议九锡之法冬大风吹长安城东门屋瓦且尽五年正月祫祭明堂诸侯王二十八人列侯百二十人宗室子九百余人征助祭礼毕封孝宣曾孙信等三十六人为列侯余皆益户赐爵金帛之赏各有数是时吏民以莽不受新野田而上书者前后四十八万七千五百七十二人及诸侯王公列侯宗室见者皆叩头言宜亟加赏于安汉公于是莽上书曰臣以外属越次备位未能奉称伏念圣德纯茂承天当古制礼以治民作乐以移风四海奔走百蛮并轃辞去之日莫不陨涕非有款诚岂可虚致自诸侯王已下至于吏民咸知臣莽上与陛下有葭莩之故又得典职每归功列德者辄以臣莽为余言臣见诸侯面言事于前者未尝不流汗而□愧也虽性愚鄙至诚自知德薄位尊力少任大风夜悼栗常恐污辱圣朝今天下治平风俗齐同百蛮率服皆陛下圣德所自躬亲太师光太保舜等辅政佐治群卿大夫莫不忠良故能以五年之间至致此焉臣莽实无奇策异谋奉承太后圣诏宣之于下不能得什一受群贤之筹画而上以闻不能得什伍当被无益之辜所以敢且保首领须臾者诚上休陛下余光而下依群公之故也陛下不忍众言辄下其章于议者臣莽前欲立奏止恐其遂不肯止今大礼已行助祭者毕辞不胜至愿愿诸章下议者皆寝勿上使臣莽得尽力毕制礼作乐事事成以传示天下与海内平之即有所间非则臣莽当被诖上误朝之罪如无他谴得全命赐骸骨归家避贤者路是臣之私愿也惟陛下哀怜财幸甄邯等白太后诏曰可唯公功德光于天下是以诸侯王公列侯宗室诸生吏民翕然同辞连守阙庭故下其章诸侯宗室辞去之日复见前重陈虽晓喻罢遣犹不肯去告以孟夏将行厥赏莫不欢悦称万岁而退今公每见辄流涕叩头言愿不受赏赏即加不敢当位方制作未定事须公而决故且听公制作毕成群公以闻究于前议其九锡礼仪亟奏于是公卿大夫博士议郎列侯富平侯张纯等九百二人皆曰圣帝明王招贤劝能德盛者位高功大者赏厚故宗臣有九命上公之尊则有九锡登等之宠今九族亲睦百姓既章万国和协民时雍圣瑞毕溱太平已洽帝者之盛莫隆于唐虞而陛下任之忠臣茂功莫着于伊周而宰衡配之所谓异时而兴如合符者也谨以六蓺通义经文所见周官礼记宜于今者为九命之锡臣请命锡奏可策曰惟元始五年五月庚寅太皇太后临于前殿延登亲诏之曰公进虚听朕言前公宿卫孝成皇帝十有六年纳策尽忠白诛故定陵侯淳于长以弥乱发奸登大司马职在内辅孝哀皇帝即位骄妾窥欲奸臣萌动公手劾高昌侯董宏改正故定陶共王母之僭坐自是之后朝臣论议靡不据经以病辞位归于第家为贼臣所陷就国之后孝哀皇帝觉寤复还公长安临病加剧犹不忘公复特进位是夜仓卒国无储主奸臣充朝危殆甚矣朕惟定国之计莫宜于公引纳于朝即日罢退高安侯董贤转漏之间忠策辄建纲纪咸张绥和元寿再遭大行万事毕举祸乱不作辅朕五年人伦之本正天地之位定钦承神祗经纬四时复千载之废矫百世之失天下和会大众方辑诗之灵台书之作雒镐京之制商邑之度于今复兴昭章先帝之元功明着祖宗之令德推显严父配天之义修立郊禘宗祀之礼以光大孝是以四海雍雍万国慕义蛮夷殊俗不召自至渐化端冕奉珍助祭寻旧本道遵术重古动而有成事得厥中至德要道通于神明祖考嘉享光耀显章天符仍臻元气大同麟凤龟龙众祥之瑞七百有余遂制礼作乐有绥靖宗庙社稷之大勋普天之下惟公是赖官在宰衡位为上公今加九命之锡其以助祭共文武之职乃遂及厥祖于戏岂不休哉于是莽稽首再拜受绿韨衮冕衣裳玚琫玚珌句履鸾路乘马龙旗九旒皮弁素积戎路乘马彤弓矢卢弓矢左建朱钺右建金戚甲胄一具秬鬯二卣圭瓒二九命青玉珪二朱户纳陛署宗官祝官卜官史官虎贲三百人家令丞各一人宗祝卜史官皆置啬夫佐安汉公在中府外第虎贲为门卫当出入者傅籍自四辅三公有事府第皆用传以楚王邸为安汉公第大缮治通周卫祖祢庙及寝皆为朱户纳陛陈崇又奏安汉公祠祖祢出城门城门校尉宜将骑士从入有门卫出有骑士所以重国也奏可其秋莽以皇后有子孙瑞通子午道子午道从杜陵直绝南山径汉中风俗使者八人还言天下风俗齐同诈为郡国造歌谣颂功德凡三万言莽奏定着令又奏为市无二贾官无狱讼邑无盗贼野无饥民道不拾遗男女异路之制犯者象刑刘歆陈崇等十二人皆以治明堂宣教化封为列侯莽既致太平北化匈奴东致海外南怀黄支惟西方未有加乃遣中郎将平宪等多持金币诱塞外羌使献地愿内属宪等奏言羌豪良愿等种人口可万二千人愿为内臣献鲜水海允谷盐池平地美草皆予汉民自居险阻处为藩蔽问良愿降意对曰太皇太后圣明安汉公至仁天下太平五谷成熟或禾长丈余或一粟三米或不种自生或茧不蚕自成甘露从天下醴泉自地出凤凰来仪神爵降集从四岁以来羌人无所疾苦故思乐内属宜以时处业置属国领护事下莽莽复奏曰太后秉统数年恩泽洋溢和气四塞绝域殊俗靡不慕义越裳氏重译献白雉黄支自三万里贡生犀东夷王度大海奉国珍匈奴单于顺制作去二名今西域良愿等复举地为臣妾昔唐尧横被四表亦亡以加之今谨案已有东海南海北海郡未有西海郡请受良愿等所献地为西海郡臣又闻圣王序天文定地理因山川民俗以制州界汉家地广二帝三王凡十二州州名及界多不应经尧典十有二州后定为九州汉家廓地辽远州牧行部远者三万余里不可为九谨以经义正十二州名分界以应正始奏可又增法五十条犯者徙之西海徙者以千万数民始怨矣泉陵侯刘庆上书言周成王幼少称孺子周公居摄今帝富于春秋宜令安汉公行天子事如周公群臣皆曰宜如庆言冬荧惑入月中平帝疾莽作策请命于泰畤戴璧秉圭愿以身代藏策金縢置于前殿□诸公勿敢言十二月平帝崩大赦天下莽征明礼者宗伯凤等与定天下吏六百石以上皆服丧三年奏尊孝成庙曰统宗孝平庙曰元宗时元帝世绝而宣帝曾孙有见王五人列侯广戚侯显等四十八人莽恶其长大曰兄弟不得相为后乃选元孙中最幼广戚侯子婴年二岁托以为卜相最吉是月前辉光谢嚣奏武功长孟通浚井得白石上圆下方有丹书着石文曰告安汉公莽为皇帝符命之起自此始矣莽使群公以白太后太后曰此诬罔天下不可施行太保舜谓太后事已如此无可奈何沮之力不能止又莽非敢有它但欲居摄以重其权填服天下耳太后听许舜等即共令太后下诏曰盖闻天生众民不能相治为之立君以统理之君年幼稚必有寄托而居摄焉然后能奉天施而成地化群生茂育书不云乎天工人其代之朕以孝平皇帝幼年且统国政几加元服委政而属之今短命而崩呜呼哀哉已使有司征孝宣皇帝元孙二十三人差度宜者以嗣孝平皇帝之后元孙年在襁褓不得至德君子孰能安之安汉公莽辅政三世比遭际会安光汉室遂同殊风至于制作与周公异世同符今前辉光嚣武功长通上言丹石之符朕深思厥意云为皇帝者乃摄行皇帝之事也夫有法成易非圣人者亡法其令安汉公居摄践祚如周公故事以武功县为安汉公采地名曰汉光邑具礼仪奏于是群臣奏言太后圣德昭然深见天意诏令安汉公居摄臣闻周成王幼少周道未成成王不能共事天地修文武之烈周公权而居摄则周道成王室安不居摄则恐周队失天命书曰我嗣事子孙大不克共上下遏失前人光在家不知命不易天应棐谌乃亡队命说曰周公服天子之冕南面而朝群臣发号施令常称王命召公贤人不知圣人之意故不说也礼明堂记曰周公朝诸侯于明堂天子负斧依南面而立谓周公践天子位六年朝诸侯制礼作乐而天下大服也召公不说时武王崩缞粗未除由是言之周公始摄则居天子之位非乃六年而践祚也书逸嘉禾篇曰周公奉鬯立于阼阶延登赞曰假王□政勤和天下此周公摄政赞者所称成王加元服周公则致政书曰朕复子明辟周公常称王命专行不报故言我复子明君也臣请安汉公居摄践祚服天子韨冕背斧依于户牖之间南面朝群臣听政事车服出入警跸民臣称臣妾皆如天子之制郊祀天地宗祀明堂共祀宗庙享祭群神赞曰假皇帝民臣谓之摄皇帝自称曰予平决朝事常以皇帝之诏称制以奉顺皇天之心辅翼汉室保安孝平皇帝之幼嗣遂寄托之义隆治平之化其朝见太皇太后帝皇后皆复臣节自施政教于其宫家国采如诸侯礼仪故事臣昧死请太后诏曰可明年改元曰居摄居摄元年正月莽祀上帝于南郊迎春于东郊行大射礼于明堂养三老五更成礼而去置柱下五史秩如御史听政事侍旁记疏言行三月己丑立宣帝元孙婴为皇太子号曰孺子以王舜为太傅左辅甄丰为太阿右拂甄邯为太保后承又置四少秩皆二千石四月安众侯刘崇与相张绍谋曰安汉公莽专制朝政必危刘氏天下非之者乃莫敢先举此宗室耻也吾帅宗族为先海内必和绍等从者百余人遂进攻宛不得入而败绍者张竦之从兄也与崇族父刘嘉诣阙自归莽赦弗罪竦因为嘉作奏曰建平元寿之间大统几绝宗室几弃赖蒙陛下圣德扶服振救遮扞匡卫国命复延宗室明目临朝统政发号施令动以宗室为始登用九族为先并录支亲建立王侯南面之孤计以百数收复绝属存亡续废得比肩首复为人者嫔然成行所以藩汉国辅汉宗也建辟雍立明堂班天法流圣化朝群后昭文德宗室诸侯咸益土地天下喁喁引领而叹颂声洋洋满耳而入国家所以服此美膺此名飨此福受此荣者岂非太皇太后日昃之思陛下夕惕之念哉何谓乱则统其理危则致其安祸则引其福绝则继其统幼则代其任晨夜屑屑寒暑勤勤无时休息孳孳不已者凡以为天下厚刘氏也臣无愚智民无男女皆谕至意而安众侯崇乃独怀悖惑之心操畔逆之虑兴兵动众欲危宗庙恶不忍闻罪不容诛诚臣子之仇宗室之雠国家之贼天下之害也是故亲属震落而告其罪民人溃畔而弃其兵进不跬步退伏其殃百岁之母孩提之子同时断斩悬头竿杪珠珥在耳首饰犹存为计若此岂不悖哉臣闻古者畔逆之国既以诛讨则猪其宫室以为污池纳垢浊焉名曰凶虚虽生菜茹而人不食四墙其社覆上栈下示不得通辨社诸侯出门见之着以为戒方今天下闻崇之反也咸欲骞衣手剑而叱之其先至者则拂其颈冲其匈刃其躯切其肌后至者欲拨其门仆其墙夷其屋焚其器应声涤地则时成创而宗室尤甚言必切齿焉何则以其背畔恩义而不知重德之所在也宗室所居或远嘉幸得先闻不胜愤愤之愿愿为宗室倡始父子兄弟负笼荷锸驰之南阳猪崇宫室令如古制及崇社宜如亳社以赐诸侯用永监戒愿下四辅公卿大夫议以明好恶视四方于是莽大说公卿曰皆宜如嘉言莽白太后下诏曰惟嘉父子兄弟虽与崇有属不敢阿私或见萌芽相率告之及其祸成同共雠之应合古制忠孝着焉其以杜衍户千封嘉为师礼侯嘉子七人皆赐爵关内侯后又封为淑德侯长安为之语曰欲求封过张伯松力战斗不如巧为奏莽又封南阳吏民有功者百余人污池刘崇室宅后谋反者皆污池云群臣复白刘崇等谋逆者以莽权轻也宜尊重以填海内五月甲辰太后诏莽朝见太后称假皇帝冬十月丙辰朔日有食之十二月群臣奏请益安汉公宫及家吏置率更令庙□厨长丞中庶子虎贲以下百余人又置卫士三百人安汉公庐为摄省府为摄殿第为摄宫奏可莽白太后下诏曰故太师光虽前薨功效已列太保舜大司空丰轻车将军邯步兵将军建皆为诱进单于筹策又典灵台明堂辟雍四郊定制度开子午道与宰衡同心说德合意并力功德茂着封舜子匡为同心侯林为说德侯光孙寿为合意侯丰孙匡为并力侯益邯建各三千户是岁西羌庞恬傅幡等怨莽夺其地作西海郡反攻西海太守程永永奔走莽诛永遣护羌校尉窦况击之二年春窦况等击破西羌五月更造货错刀一直五千契刀一直五百大钱一直五十与五铢钱并行民多盗铸者禁列侯以下不得挟黄金输御府受直然卒不与直九月东郡太守翟义都试勒车骑因发奔命立严乡侯刘信为天子移檄郡国言莽毒杀平帝摄天子位欲绝汉室今共行天罚诛莽郡国疑惑众十余万莽惶惧不能食昼夜抱孺子告祷郊庙放大诰作策遣谏大夫桓谭等班于天下谕以摄位当反政孺子之意遣王邑孙建等八将军击义分屯诸关守□塞槐里男子赵明霍鸿等起兵以和翟义相与谋曰诸将精兵悉东京师空可攻长安众稍多至且十万人莽恐遣将军王奇王级将兵拒之以太保甄邯为大将军受钺高庙领天下兵左杖节右把钺屯城外王舜甄丰昼夜循行殿中十二月王邑等破翟义于圉司威陈崇使监军上书言陛下奉天洪范心合宝龟膺受元命豫知成败咸应兆占是谓配天配天之主虑则移气言则动物施则成化臣崇伏读诏书下日窃计其时圣思始发而反卤仍破诏文始书反卤大败制书始下反卤毕斩众将未反齐其锋芒臣崇未及尽其愚虑而事已决矣莽大说三年春地震大赦天下王邑等还京师西与王级等合击明鸿皆破灭语在翟义传莽大置酒未央宫白虎殿劳赐将帅诏陈崇治校军功第其高下莽乃上奏曰明圣之世国多贤人故唐虞之时可比屋而封至功成事就则加赏焉至于夏后涂山之会执玉帛者万国诸侯执玉附庸执帛周武王孟津之上尚有八百诸侯周公居摄郊祀后稷以配天宗祀文王于明堂以配上帝是以四海之内各以其职来祭盖诸侯千八百矣礼记王制千七百余国是以孔子着孝经曰不敢遗小国之臣而况于公侯伯子男乎故得万国之欢心以事其先王此天子之孝也秦为亡道残灭诸侯以为郡县欲擅天下之利故二世而亡高皇帝受命除残考功施赏建国数百后稍衰微其余仅存太皇太后躬统大纲广封功德以劝善兴灭继绝以永世是以大化流通旦暮且成遭羌寇害西海郡反卤流言东郡逆贼惑众西土忠臣孝子莫不奋怒所征殄灭尽备厥辜天下咸宁今制礼作乐实考周爵五等地四等有明文殷爵三等有其说无其文孔子曰周监于二代郁郁乎文哉吾从周臣请诸将帅当受爵邑者爵五等地四等奏可于是封者高为侯伯次为子男当赐爵关内侯者更名曰附城凡数百人击西海者以羌为号槐里以武为号翟义以卤为号群臣复奏言太后修功录德远者千载近者当世或以文封或以武爵深浅大小靡不毕举今摄皇帝背依践祚宜异于宰国之时制作虽未毕已宜进二子爵皆为公春秋善善及子孙贤者之后宜有土地成王广封周公庶子六人皆有茅土及汉家名相大将萧霍之属咸及支庶兄子光可先封为列侯诸孙制度毕已大司徒大司空上名如前诏书太后诏曰进摄皇帝子新侯安为新举公赏都侯临为新公封光为衍功侯是时莽还归新都国群臣复白以封莽孙宗为新都侯莽既灭翟义自谓威德日盛获天人助遂谋即真之事矣九月莽母功显君死意不在哀令太后诏议其服少阿羲和刘歆与博士诸儒七十八人皆曰居摄之义所以统立天功兴崇帝道成就法度安辑海内也昔殷成汤既没而太子蚤夭其子太甲幼少不明伊尹放诸桐宫而居摄以兴殷道周武王既没周道未成成王幼少周公屏成王而居摄以成周道是以殷有翼翼之化周有刑错之功今太皇太后比遭家之不造委任安汉公宰尹群僚衡平天下遭孺子幼少未能共上下皇天降瑞出丹石之符是以太皇太后则天明命诏安汉公居摄践阼将以成圣汉之业与唐虞三代比隆也摄皇帝遂开秘府会群儒制礼作乐卒定庶官茂成天功圣心周悉卓尔独见发得周礼以明因监则天稽古而损益焉犹仲尼之闻韶日月之不可阶非圣哲之至孰能若兹纲纪咸张成在一匮此其所以保佑圣汉安靖元元之效也今功显君薨礼庶子为后为其母缌传曰与尊者为体不敢服其私亲也摄皇帝以圣德承皇天之命受太后之诏居摄践阼奉汉大宗之后上有天地社稷之重下有元元万机之忧不得顾其私亲故太皇太后建厥元孙俾侯新都为哀侯后明摄皇帝与尊者为体承宗庙之祭奉共养太皇太后不得顾其私亲也周礼曰王为诸侯缌缞弁而加环绖同姓则麻异姓则葛摄皇帝当为功显君缌缞弁而加麻环绖如天子吊诸侯服以应圣制莽遂行焉凡壹吊再会而令新都侯宗为主服丧三年云司威陈崇奏衍功侯光私报执金吾窦况令杀之况为收系致其法莽大怒切责光光母曰女自□孰与长孙中孙遂母子自杀及况皆死初莽以事母养嫂抚兄子为名及后悖虐复以示公义焉令光子嘉嗣爵为侯莽下书曰遏密之义讫于季冬正月郊祀八音当奏王公卿士乐凡几等五声八音条各云何其与所部儒生各尽精思悉陈其义是岁广饶侯刘京车骑将军千人扈云大保属臧鸿奏符命京言齐郡新井云言巴郡石牛鸿言扶风雍石莽皆迎受十一月甲子莽上奏太后曰陛下至圣遭家不造遇汉十三世三七之□承天威命诏臣莽居摄受孺子之托任天下之寄臣莽兢兢业业惧于不称宗室广饶侯刘京上书言七月中齐郡临淄县昌兴亭长辛当一暮数梦曰吾天公使也天公使我告亭长曰摄皇帝当为真即不信我此亭中当有新井亭长晨起视亭中诚有新井入地且百尺十一月壬子直建冬至巴郡石牛戊午雍石文皆到于未央宫之前殿臣与太保安阳侯舜等视天风起尘冥风止得铜符帛图于石前文曰天告帝符献者封侯承天命用神令骑都尉崔发等□说及前孝哀皇帝建平二年六月甲子下诏书更为太初元将元年案其本事甘忠可夏贺良谶书臧兰台臣莽以为元将元年者大将居摄改元之文也于今信矣尚书康诰王若曰孟侯朕其弟小子封此周公居摄称王之文也春秋隐公不言即位摄也此二经周公孔子所定盖为后法孔子曰畏天命畏大人畏圣人之言臣莽敢不承用臣请共事神祇宗庙奏言太皇太后孝平皇后皆称假皇帝其号令天下天下奏言事毋言摄以居摄三年为初始元年漏刻以百二十为度用应天命臣莽夙夜养育隆就孺子令与周之成王比德宣明太皇太后威德于万方期于富而教之孺子加元服复子明辟如周公故事奏可众庶知其奉符命指意群臣博议别奏以视即真之渐矣期门郎张充等六人谋共劫莽立楚王发觉诛死梓潼人哀章学问长安素无行好为大言见莽居摄即作铜匮为两检署其一曰天帝行玺金匮图其一署曰赤帝行玺某传予黄帝金策书某者高皇帝名也书言王莽为真天子皇太后如天命图书皆书莽大臣八人又取令名王兴王盛章因自窜姓名凡为十一人皆署官爵为辅佐章闻齐井石牛事下即日昏时衣黄衣持匮至高庙以付仆射仆射以闻戊辰莽至高庙拜受金匮神嬗御王冠谒太后还坐未央宫前殿下书曰予以不德托于皇初祖考黄帝之后皇始祖考虞帝之苗裔而太皇太后之末属皇天上帝隆显大佑成命统序符契图文金匮策书神明诏告属予以天下兆民赤帝汉氏高皇帝之灵承天命传国金策之书予甚祗畏敢不钦受以戊辰直定御王冠即真天子位定有天下之号曰新其改正朔易服色变牺牲殊徽帜异器制以十二月朔癸酉为建国元年正月之朔以鸡鸣为时服色配德上黄牺牲应正用白使节之旄旛皆纯黄其署曰新使武威节以承皇天上帝威命也按王莽全传载僭号部兹
于始建国元年以后俱不载

　　班伯
按汉书班氏叙传班氏之先与楚同姓令尹子文之后也子文初生弃于瞢中而虎乳之楚人谓乳谷谓虎于檡故名谷于檡字子文楚人谓虎班其子以为号秦之灭楚迁晋代之间因氏焉始皇之末班壹避于楼烦致马牛羊数千群值汉初定与民无禁当孝惠高后时以财雄边出入弋猎旌旗鼓吹年百余岁以寿终故北方多以壹为字者壹生孺孺为任侠州郡歌之孺生长官至上谷守长生回以茂材为长子令回生况举孝廉为郎积功劳至上河农都尉大司农奏课连最入为左曹越骑校尉成帝之初女为倢致仕就第赀累千金徙昌陵昌陵后罢大臣名家皆占数于长安况生三子伯斿□伯少受诗于师丹大将军王凤荐伯宜劝学召见晏昵殿容貌甚丽诵说有法拜为中常侍时上方乡学郑宽中张禹朝夕入说尚书论语于金华殿中诏伯受焉既通大义又讲异同于许商迁奉车都尉数年金华之业绝出与王许子弟为群在于绮襦纨□之间非其好也家本北边志节慨数求使匈奴河平中单于来朝上使伯持节迎于塞下会定襄大姓石季群辈报怨杀追捕吏伯上状因自请愿试守期月上遣侍中中郎将王舜驰传代伯护单于并奉玺书印绶即拜伯为定襄太守定襄闻伯素贵年少自请治剧畏其下车作威吏民息伯至请问耆老父祖故人有旧恩者迎延满堂日为供具执子孙礼郡中益弛诸所宾礼皆名豪怀恩醉酒共谏伯宜颇摄录盗贼具言本谋亡匿处伯曰是所望于父师矣乃召属县长吏选精进掾史分部收捕及它隐伏旬日尽得郡中震咸称神明岁余上征伯伯上书愿过故郡上父祖有诏太守都尉以下会因召宗族各以亲□加恩施散数百金北州以为荣长老纪焉道病中风既至以侍中光禄大夫养病赏赐甚厚数年未能起会许皇后废班倢供养东宫进侍者李平为倢而赵飞燕为皇后伯遂称笃久之上出过临候伯伯惶恐起□事自大将军薨后富平定陵侯张放淳于长等始爱幸出为微行行则同舆执辔入侍禁中设宴饮之会及赵李诸侍中皆引满举白谈笑大噱时乘舆幄坐张画屏风画纣醉踞妲己作长夜之乐上以伯新起数目礼之因顾指画而问伯纣为无道至于是乎伯对曰书云乃用妇人之言何有踞肆于朝所谓众恶归之不如是之甚者也上曰苟不若此此图何戒伯曰沈湎于酒微子所以告去也式号式呼大雅所以流连也诗书淫乱之戒其原皆在于酒上乃喟然叹曰吾久不见班生今日复闻谠言放等不怿稍自引起更衣因罢出时长信庭林表适使来闻见之后上朝东宫太后泣曰帝间颜色瘦黑班侍中本大将军所举宜宠异之益求其比以辅圣德宜遣富平侯且就国上曰诺车骑将军王音闻之以风丞相御史奏富平侯罪过上乃出放为边都尉后复征入太后与上书曰前所道尚未效富平侯反复来其能默呼上谢曰请今奉诏是时许商为少府师丹为光禄勋上于是引商丹入为光禄大夫伯迁水衡都尉与两师并侍中皆秩中二千石每朝东宫常从及有大政俱使谕指于公卿上亦稍厌游宴复修经书之业太后甚悦丞相方进复奏富平侯竟就国会伯病卒年三十八朝廷愍惜焉　　班斿
按汉书班氏叙传斿博学有俊材左将军史丹举贤良方正以对策为议郎迁谏大夫右曹中郎将与刘向校秘书每奏事斿以选受诏进读群书上器其能赐以秘书之副时书不布自东平思王以叔父求太史公诸子书大将军白不许语在东平王传斿亦早卒有子曰嗣显名当世　　班嗣
按汉书班氏叙传嗣家有赐书内足于财好古之士自远方至父党扬子云以下莫不造门嗣虽修儒学然贵老严之术桓生欲借其书嗣报曰若夫严子者绝圣弃智修生保真清虚淡泊归之自然独师友造化而不为世俗所役者也渔钓于一壑则万物不奸其志栖迟于一丘则天下不易其乐不絓圣人之罔不骄君之饵荡然肆志谈者不得而名焉故可贵也今吾子已贯仁谊之羁绊系名声之缰锁伏周孔之轨躅驰颜闵之极摰既系挛于世教矣何用大道为自眩昔有学步于邯郸者曾未得其仿□又复失其故步遂匍匐而归耳恐似此类故不进嗣之行己持论如此　　班□
按汉书班氏叙传□少为黄门郎中常侍方直自守成帝季年立定陶王为太子数遣中盾请问近臣□独不敢答哀帝即位出□为西河属国都尉迁广平相王莽少与□兄弟同列友善兄事斿而弟畜□斿之卒也修缌麻赙赗甚厚平帝即位太后临朝莽秉政方欲文致太平使使者分行风俗采颂声而□无所上琅邪太守公孙闳言灾害于公府大司空甄丰遣属驰至两郡讽吏民而劾闳空造不祥□绝嘉应嫉害圣政皆不道太后曰不宣德美宜与言灾害者异罚且后宫贤家我所哀也闳独下狱诛□惧上书陈恩谢罪愿归相印入补延陵园郎太后许焉食故禄终身由是班氏不显莽朝亦不罹咎初成帝性宽进入直言是以王音翟方进等绳法举过而刘向杜邺王章朱云之徒肆意犯上故自帝师安昌侯诸舅大将军兄弟及公卿大夫后宫外属史许之家有贵宠者莫不被文伤诋唯谷永常言建始河平之际许班之贵倾动前朝熏灼四方赏赐无量空虚内臧女宠至极不可尚矣今之后起天所不飨什倍于前永指以驳讥赵李亦无间云　　赵临
按汉书恩泽侯表成阳节侯临以皇后父侯二千石永始元年四月乙亥封五年薨元延二年侯欣嗣建平元年坐弟昭仪绝继嗣免徙辽西　　赵钦
按汉书恩泽侯表新成侯钦绥和二年五月壬辰以皇太后弟封一年建平元年坐弟昭仪绝继嗣免徙辽西　　傅晏
按汉书恩泽侯表孔乡侯晏以皇后父侯三千户又益二千户绥和二年四月壬寅封六年元寿二年坐乱妻妾位免徙合浦　　傅喜
按汉书本传喜字稚游河内温人也哀帝祖母定陶傅太后从父弟少好学问有志行哀帝立为太子成帝选喜为太子庶子哀帝初即位以喜为卫尉迁右将军是时王莽为大司马乞骸骨避帝外家上既听莽退众庶归望于喜喜从弟孔乡侯晏亲与喜等而女为皇后又帝舅阳安侯丁明皆亲以外属封喜执谦称疾傅太后始与政事喜数谏之由是傅太后不欲令喜辅政上于是用左将军师丹代王莽为大司马赐喜黄金百斤上将军印绶以光禄大夫养病大司空何武尚书令唐林皆上书言喜行义修絜忠诚忧国内辅之臣也今以寝病一旦遣归众庶失望皆曰傅氏贤子以论议不合于定陶太后故退百寮莫不为国恨之忠臣社稷之卫鲁以季友治乱楚以子玉轻重魏以无忌折冲项以范增存亡故楚跨有南土带甲百万邻国不以为难子玉为将则文公侧席而坐及其死也君臣相庆百万之众不如一贤故秦行千金以间廉颇汉散万金以疏亚夫喜立于朝陛下之光辉傅氏之废兴也上亦自重之明年正月乃徙师丹为大司空而拜喜为大司马封高武侯丁傅骄奢皆嫉喜之恭俭又傅太后欲求称尊号与成帝母齐尊喜与丞相孔光大司空师丹共执正议傅太后大怒上不得已先免师丹以感动喜喜终不顺后数月遂策免喜曰君辅政出入三年未有昭然匡朕不逮而本朝大臣遂其奸心咎由君焉其上大司马印绶就第傅太后又自诏丞相御史曰高武侯喜无功而封内怀不忠附下罔上与故大司空丹同心背畔放命圮族亏损德化罪恶虽在赦前不宜奉朝请其遣就国后又欲夺喜侯上亦不听喜在国三岁余哀帝崩平帝即位王莽用事免傅氏官爵归故郡晏将妻子徙合浦莽白太后下诏曰高武侯喜姿性端□论议忠直虽与故定陶太后有属终不顺指从邪介然守节以故斥逐就国传不云乎岁寒然后知松柏之后雕也其还喜长安以故高安侯莫府赐喜位奉朝请喜虽外见赏孤立忧惧后复遣就国以寿终莽赐谥曰贞侯子嗣莽败乃绝　　傅商
按汉书恩泽侯表汝昌侯商以太皇太后从父弟封千户后以奉先侯祀益封凡五千户建平四年二月癸卯封一年元寿元年坐外附诸侯免元寿二年五月侯昌以商兄子绍奉祀封八月坐非正免　　丁明
按汉书恩泽侯表阳安侯明以帝舅侯五千户绥和二年四月壬寅封七年元始元年为王莽所杀　　丁满按汉书恩泽侯表平周侯满以帝舅子侯千七百三十九户绥和二年五月封元始三年坐非正免　　冯野王按汉书冯奉世传奉世男九人女四人长女媛以选充后宫为元帝昭仪长子谭为校尉谭弟野王字君卿受业博士通诗少以父任为太子中庶子年十八上书愿试守长安令宣帝奇其志问丞相魏相相以为不可许后以功次补当阳长迁为栎阳令徙夏阳令元帝时迁陇西太守以治行高入为左冯翊岁余而池阳令并素行贪污轻野王外戚年少治行不改野王部督邮掾祋赵都案验得其主守盗十金罪收捕并不首吏都格杀并家上书陈冤事下廷尉都诣吏自杀以明野王京师称其威信迁为大鸿胪数年御史大夫李延寿病卒在位多举野王上使尚书选第中二千石而野王行能第一上曰吾用野王为三公后世必谓我私后宫亲属以野王为比乃下诏曰刚强坚固确然亡欲大鸿胪野王是也心辨善辞可使四方少府五鹿充宗是也廉絜节俭太子少傅张谭是也其以少傅为御史大夫上繇下第而用谭越次避嫌不用野王以昭仪兄故也野王乃叹曰人皆以女宠贵我兄弟独以贱野王虽不为三公甚见器重有名当世成帝立有司奏野王王舅不宜备九卿以秩出为上郡太守加赐黄金百斤朔方刺史萧育奏封事荐言野王行能高妙内足与图身外足以虑化窃惜野王怀国之宝而不得陪朝廷与朝者并野王前以王舅出以贤复入明国家乐进贤也上自为太子时闻知野王会其病免复以故二千石使行河堤因拜为琅邪太守是时成帝长舅阳平侯王凤为大司马大将军辅政八九年矣时数有灾异京兆尹王章讥凤颛权不可任用荐野王代凤上初纳其言而后诛章语在元后传于是野王惧不自安遂病满三月赐告与妻子归杜陵就医药大将军凤风御史中丞劾奏野王赐告养病而私自便持虎符出界归家奉诏不敬杜钦时在大将军莫府钦素高野王父子行能奏记于凤为野王言曰窃见令曰吏二千石告过长安谒不分别予赐今有司以为予告得归赐告不得是一律两科失省刑之意夫三最予告令也病满三月赐告诏恩也令告则得诏恩则不得失轻重之差又二千石病赐告得归有故事得去郡亡着令传曰赏疑从予所以广恩劝功也罚疑从去所以慎刑阙难知也今释令与故事而假不敬之法甚违阙疑从去之意即以二千石守千里之地任兵马之重不宜去郡将以制刑为后法者则野王之罪在未制令前也刑赏大信不可不慎凤不听竟免野王郡国二千石病赐告不得归家自此始初野王嗣父爵为关内侯免归数年年老终于家子座嗣爵至孙坐中山太后事绝　　冯逡
按汉书冯奉世传谭弟逡字子产通易太常察孝廉为郎补谒者建昭中选为复土校尉光禄勋于永举茂材为美阳令功次迁长乐屯卫司马清河都尉陇西太守治行廉平年四十余卒为都尉时言河堤方略在沟洫志　　冯立
按汉书冯奉世传谭弟立字圣卿通春秋以父任为郎稍迁诸曹竟宁中以王舅出为五原属国都尉数年迁五原太守徙西河上郡立居职公廉治行略与野王相似而多智有恩贷好为条教吏民嘉美野王立相代为太守歌之曰大冯君小冯君兄弟继踵相因循聪明贤智惠吏民政如鲁卫德化钧周公康叔犹二君后迁为东海太守下湿病痹天子闻之徙立为太原太守更历五郡所居有迹年老卒官　　冯参
按汉书冯奉世传奉世子参字叔平学通尚书少为黄门郎给事中宿卫十余年参为人矜严好修容仪进退恂恂甚可观也参昭仪少弟行又敕备以严见惮终不得亲近侍帷幄竟宁中以王舅出补渭陵食官令以数病徙为寝中郎有诏勿事阳朔中中山王来朝参擢为上河农都尉病免官复为渭陵寝中郎永始中起迁代郡太守以边郡道远徙为安定太守数岁病免复为谏大夫使领护左冯翊都水绥和中立定陶王为皇太子以中山王见废故封王舅参为宜乡侯以慰王意参之国上书愿至中山见王太后行未到而王薨王病时上奏愿贬参爵以关内侯食邑留长安上怜之下诏曰中山孝王短命早薨愿以舅宜乡侯参为关内侯归家朕甚愍之其还参京师以列侯奉朝请五侯皆敬惮之丞相翟方进亦甚重焉数谓参物禁太甚君侯以王舅见废不得在公卿位今五侯至尊贵也与之并列宜少诎节卑体视有所宗而君侯盛修容貌以威严加之此非所以下五侯而自益者也参性好礼仪终不改其恒操顷之哀帝即位帝祖母傅太后用事追怨参姊中山太后陷以祝诅大逆之罪语在外戚传参以同产当相坐谒者承制召参诣廷尉参自杀且死仰天叹曰参父子兄弟皆备大位身至封侯今被恶名而死姊弟不敢自惜伤无以见先人于地下死者十七人众莫不怜之宗族徙归故郡　　卫宝
按汉书外戚传中山卫姬平帝母也父子豪中山卢奴人官至卫尉子豪女弟为宣帝倢生楚孝王长女又为元帝倢生平阳公主成帝时中山孝王无子上以卫氏吉祥以子豪少女配孝王元延四年生平帝平帝年三岁孝王薨代为王哀帝崩无嗣太皇太后与新都侯莽迎中山王立为帝莽欲颛国权惩丁傅行事以帝为成帝后母卫姬及外家不得至京师遣少傅左将军甄丰赐卫姬玺绶赐帝舅卫宝宝弟元爵关内侯莽长子宇非莽隔绝卫氏恐久后受祸即私与卫宝通书记教卫后上书谢恩因陈丁傅旧恶几得至京师会事发觉莽杀宇尽诛卫氏支属　外戚部列传四
　　后汉一
　　樊宏
按后汉书本传宏字靡卿南阳湖阳人也世祖之舅其先周仲山甫封于樊因而氏焉为乡里着姓父重字君云世善农稼好货殖重性温厚有法度三世共财子孙朝夕礼敬常若公家其营理产业物无所弃课役童隶各得其宜故能上下□力财利岁倍至乃开广田土三百余顷其所起庐舍皆有重堂高阁陂渠灌注又池鱼牧畜有求必给尝欲作器物先种梓漆时人嗤之然积以岁月皆得其用向之笑者咸求假焉赀至巨万而赈赡宗族恩加乡闾外孙何氏兄弟争财重耻之以田二顷解其忿讼县中称美推为三老年八十余终其素所假贷人间数百万遗令焚削文契债家闻者皆惭争往偿之诸子从敕竟不肯受宏少有志行王莽末义兵起刘伯升与族兄赐俱将兵攻湖阳城守不下赐女弟为宏妻湖阳由是收系宏妻子令出辟伯升宏因留不反湖阳军帅欲杀其妻子长吏以下共相谓曰樊重子父礼义恩德行于乡里虽有罪且当在后会汉兵日盛湖阳惶急未敢杀之遂得免脱更始立欲以宏为将宏叩头辞曰书生不习兵事竟得免归与宗族亲属作营□自守老弱归之者千余家时赤眉贼掠唐子乡多所残杀欲前攻宏营宏遣人持牛酒米榖劳遗赤眉赤眉长老先闻宏仁厚皆称曰樊君素善且今见待如此何心攻之引兵而去遂免寇难世祖即位拜光禄大夫位特进次三公建武五年封长罗侯十三年封弟丹为射阳侯兄子寻元乡侯族兄忠更父侯十五年定封宏寿张侯十八年帝南祠章陵过湖阳祠重墓追爵谥为寿张敬侯立庙于湖阳车驾每南巡常幸其墓赏赐大会宏为人谦柔畏慎不求苟进常戒其子曰富贵盈溢未有能终者吾非不喜荣埶也天道恶满而好谦前世贵戚皆明戒也保身全己岂不乐哉每当朝会辄迎期先到俯伏待事时至乃起帝闻之常敕驺骑临朝乃告勿令豫到宏所上便宜及言得失辄手自书写毁削草本公朝访逮不敢众对宗族染其化未尝犯法帝甚重之及病困车驾临视留宿问其所欲言宏顿首自陈无功享食大国诚恐子孙不能保全厚恩令臣魂神惭负黄泉愿还寿张食小乡亭帝悲伤其言而竟不许二十七年卒遗敕薄葬一无所用以为棺柩一臧不宜复见如有腐败伤孝子之心使与夫人同坟异臧帝善其令以书示百官因曰今不顺寿张侯意无以彰其德且吾万岁之后欲以为式赙钱千万布万匹谥曰恭侯赠以印绶车驾亲送葬子倏嗣帝悼宏不已复封少子茂为平望侯樊氏侯者凡五国明年赐倏弟鲔及从昆弟七人合钱五千万　　樊儵
按后汉书樊宏傅宏子倏字长鱼谨约有父风事后母至孝及母卒哀思过礼毁病不自支世宗常遣中黄门朝暮送饘粥服阕就侍中丁恭受公羊严氏春秋建武中禁网尚阔诸王既长各招引宾客以倏外戚争遣致之而倏清静自保无所交结及沛王辅事发贵戚子弟多见收捕倏以不豫得免帝崩倏为复土校尉永平元年拜长水校尉与公卿杂定郊祠礼仪以谶记正五经异说北海周泽琅邪承宫并海内大儒倏皆以为师友而致之于朝上言郡国举孝廉率取年少能报恩者耆宿大贤多见废弃宜敕郡国简用良俊又议刑辟宜须秋月以顺时气显宗并从之二年以寿张国益东平王徙封倏燕侯其后广陵王荆有罪帝以至亲悼伤之诏倏与羽林监南阳任隗杂理其狱事竟奏请诛荆引见宣明殿帝怒曰诸卿以我弟故欲诛之即我子卿等敢尔邪倏仰而对曰天下高帝天下非陛下之天下也春秋之义君亲无将将而诛焉是以周公诛弟季友鸩兄经传大之臣等以荆属托母弟陛下留圣心加恻隐故敢请耳如今陛下子臣等专诛而已帝叹息良久倏益以此知名其后弟鲔为子赏求楚王英女敬乡公主倏闻而止之曰建武时吾家并受荣宠一宗五侯时特进一言女可以配王男可以尚主但以贵宠过盛即为祸患故不为也且尔一子奈何弃之于楚乎鲔不从十年倏卒赠赗甚厚谥曰哀侯帝遣小黄门张音问所遗言先是河南县亡失官钱典负者坐死及罪徙者甚众遂委责于人以偿其耗乡部吏司因此为奸倏常疾之又野王岁献甘醪膏饧每辄扰人吏以为利倏并欲奏罢之疾病未及得上音归具以闻帝览之而悲叹敕二郡并令从之长子汜嗣以次子郴梵为郎其后楚事发觉帝追念倏谨恪又闻其止鲔婚事故其诸子得不坐焉　　郭况
按后汉书郭皇后纪后真定□人也为郡着姓父昌让田宅财产数百万与异母弟国人义之仕郡功曹娶真定恭王女号郭主生后及子况昌早卒郭主虽王家女而好礼节俭有母仪之德更始二年春光武击王郎至真定因纳后有宠及即位以为贵人建武元年生皇子强帝善况小心谨慎年始十六拜黄门侍郎二年贵人立为皇后强为皇太子封况绵蛮侯以后弟贵重宾客辐凑况恭谦下士颇得声誉十四年迁城门校尉其后后以宠稍衰数怀怨怼十七年遂废为中山王太后进后中子右翊公辅为中山王以常山郡益中山国徙封况大国为阳安侯后从兄竟以骑都尉从征伐有功封为新郪侯官至东海相竟弟匡为发干侯官至大中大夫后叔父梁早终无子其婿南阳陈茂以恩泽封南侯二十年中山王辅复徙封沛王后为沛太后况迁大鸿胪帝数幸其第会公卿诸侯亲家饮燕赏赐金钱缣帛丰盛莫比京师号况家为金穴二十六年后母郭主薨帝亲临丧送葬百官大会遣使者迎昌丧柩与主合葬追赠昌阳安侯印绶谥曰思侯二十八年后薨葬于北芒帝怜郭氏诏况子璜尚淯阳公主除璜为郎显宗即位况与帝舅阴识阴就并为特进数授赏赐恩宠俱渥礼待阴郭每事必均永平二年况卒赠赐甚厚帝亲自临丧谥曰节侯子璜嗣元和三年肃宗北巡狩过真定会诸郭朝见上寿引入倡饮甚欢以太牢具上郭主冢赐粟万斛钱五十万永元初璜为长乐少府子举为侍中兼射声校尉及大将军窦宪被诛举以宪女婿谋逆故父子俱下狱死家属徙合浦宗族为郎吏者悉免官新郪侯竟初为骑将从征伐有功拜东海相永平中卒子嵩嗣嵩卒追坐染楚王英事国废建初二年章帝绍封嵩子勤为伊亭侯勤无子国除发干侯匡官至大中大夫建武三十年卒子勋嗣勋卒子骏嗣永平十三年亦坐楚王英事失国建初三年复封骏为观都侯卒无子国除郭氏侯者凡三人皆绝国　　阴识
按后汉书本传识字次伯南阳新野人也光烈皇后之前母兄也其先出自管仲管仲七世孙修自齐适楚为阴大夫因而氏焉秦汉之际始家新野及刘伯升起义兵识时游学长安闻之委业而归率子弟宗族宾客千余人往诣伯升伯升乃以识为校尉更始元年迁偏将军从攻宛别降新野淯阳杜衍冠军胡阳二年更始封识阴德侯行大将军事建武元年光武遣使迎阴贵人于新野并征识识随贵人至以为骑都尉更封阴乡侯二年以征伐军功增封识叩头让曰天下初定将帅有功者众臣托属掖庭仍加爵邑不可以示天下帝甚美之以为关都尉镇函谷迁侍中以母忧辞归十五年定封原鹿侯及显宗立为皇太子以识守执金吾辅导东宫帝每巡郡国识常留镇守京师委以禁兵入虽极言正议及与宾客语未尝及国事帝敬重之常指识以敕戒贵戚激厉左右焉识所用掾史皆简贤者如虞延傅宽薛愔等多至公卿校尉显宗即位拜为执金吾位特进永平二年卒赠以本官印绶谥曰贞侯子躬嗣躬卒子璜嗣永初七年为奴所杀无子国绝永宁元年邓太后以璜弟淑绍封淑卒子鲔嗣躬弟子纲女为和帝皇后封纲吴房侯位特进三子轶辅敞皆黄门侍郎后坐巫蛊事废纲自杀辅下狱死轶敞徙日南　　阴兴
按后汉书阴识传识弟兴字君陵光烈皇后母弟也为人有膂力建武二年为黄门侍郎守期门仆射典将武骑从征伐平定郡国兴每从出入常操持小盖障翳风雨躬履涂泥率先期门光武所幸之处辄先入清宫甚见亲信虽好施接宾然门无侠客与同郡张宗上谷鲜于裒不相好知其有用犹称所长而达之友人张泛杜禽与兴厚善以为华而少实但私之以财终不为言是以世称其忠平第宅苟完裁蔽风雨九年迁侍中赐爵关内侯帝后召兴欲封之置印绶于前兴固让曰臣未有先登陷阵之功而一家数人并蒙爵土今天下觖望诚为盈溢臣蒙陛下贵人恩泽至厚富贵已极不可复加至诚不愿帝嘉兴之让不夺其志贵人问其故兴曰贵人不读书记邪亢龙有悔夫外戚家若不知谦退嫁女欲配侯王取妇眄睨公主愚心实不安也富贵有极人当知足夸奢益为观听所讥贵人感其言深自降挹卒不为宗亲求位十九年拜卫尉亦辅导皇太子明年夏帝风眩疾甚后以兴领侍中受顾命于云台广室会疾瘳召见兴欲以代吴汉为大司马兴叩头流涕固让曰臣不敢惜身诚亏损圣德不可苟冒至诚发中感动左右帝遂听之二十三年卒时年三十九兴素与从兄嵩不相能然敬其威重兴疾病帝亲临问以政事及群臣能不兴顿首曰臣愚不足以知之然伏见议郎席广谒者阴嵩并经行明深逾于公卿兴没后帝思其言遂擢广为光禄勋嵩为中郎将监羽林十余年以谨敕见幸显宗即位拜长乐卫尉迁执金吾永平元年诏曰故侍中卫尉关内侯兴典领禁兵从平天下当以军功显受封爵又诸舅比例应蒙恩泽兴固让安乎里巷辅导朕躬有周昌之直在家仁孝有曾闵之行不幸早卒朕甚伤之贤者子孙宜加优异其以汝南之鲖阳封兴子庆为鲖阳侯庆弟博为强侯博弟员丹并为郎庆推田宅财物悉与员丹帝以庆义让擢为黄门侍郎庆卒子琴嗣建初五年兴夫人卒肃宗使五官中郎将持节即墓赐策追谥兴曰翼侯琴卒子万全嗣万全卒子桂嗣　　阴就
按后汉书阴识传识弟就嗣父封宣恩侯后改封为新阳侯就善谈论朝臣莫及然性刚□不得众誉显宗即位以就为少府位特进就子丰尚郦邑公主公主娇妒丰亦狷急永平二年遂杀主被诛父母当坐皆自杀国除帝以舅氏故不极其刑阴氏侯者凡四人初阴氏世奉管仲之祀谓为相君宣帝时阴子方者至孝有仁恩腊日晨炊而神形见子方再拜受庆家有黄羊因以祀之自是以后暴至巨富田有七百余顷舆马仆隶比于邦君子方常言我子孙必将强大至识三世而遂繁昌故后常以腊日祀而荐黄羊焉　按阴皇后纪后为贵人九年有盗劫杀后母邓氏及弟欣帝甚伤之乃诏大司空曰吾微贱之时娶于阴氏因将兵征伐遂各别离幸得安全俱脱虎口以贵人有母仪之美宜立为后而固辞弗敢当列于媵妾朕嘉其义让许封诸弟未及爵土而遭患逢祸母子同命愍伤于怀小雅曰将恐将惧惟予与汝将安将乐汝转弃予风人之戒可不慎乎其追爵谥贵人父陆为宣恩哀侯弟欣为宣义恭侯以弟就嗣哀侯后及尸柩在堂使大中大夫拜授印绶如在国列侯礼魂而有灵嘉其宠荣　　马廖
按后汉书马援传援子廖字敬平少以父任为郎明德皇后既立拜廖为羽林左监虎贲中郎将显宗崩受遗诏典掌门禁遂代赵熹为卫尉肃宗甚尊重之时皇太后躬履节俭事从简约廖虑美业难终上疏长乐宫以劝成德政曰臣案前世诏令以百姓不足起于世尚奢靡故元帝罢服官成帝御浣衣哀帝去乐府然而侈费不息至于衰乱者百姓从行不从言也夫改政移风必有其本传曰吴王好剑客百姓多创瘢楚王好细腰宫中多饿死长安语曰城中好高髻四方高一尺城中好广眉四方且半额城中好大袖四方全匹帛斯言如戏有切事实前下制度未几后稍不行虽或吏不奉法良由慢起京师今陛下躬服厚缯斥去华饰素简所安发自圣性此诚上合天心下顺民望浩大之福莫尚于此陛下既已得之自然犹宜加以勉勖法太宗之隆德戒成哀之不终易曰不恒其德或承之羞诚令斯事一竟则四海诵德声熏天地神明可通金石可勒而况于行仁心乎况于行令乎愿置章坐侧以当瞽人夜诵之音太后深纳之朝廷大议辄以询访廖性质诚畏慎不爱权埶声名尽心纳忠不屑毁誉有司连据旧典奏封廖等累让不得已建初四年遂受封为顺阳侯以特进就第每有赏赐辄辞让不敢当京师以是称之子豫为步兵校尉太后崩后马氏失埶廖性宽缓不能教勒子孙豫遂投书怨诽又防光奢侈好树党与八年有司奏免豫遣廖防光就封豫随廖归国考击物故后诏还廖京师永元四年卒和帝以廖先帝之舅厚加赗赙使者吊祭王主会丧谥曰哀侯子遵嗣徙封程乡侯遵卒无子国除元初三年邓太后诏封廖孙度为颍阳侯　　马防　马光
按后汉书马援传援子防字江平永平十二年与弟光俱为黄门侍郎肃宗即位拜防中郎将稍迁城门校尉建初二年金城陇西保塞羌皆反拜防行车骑将军事以长水校尉耿恭副将北军五校兵及诸郡积射士三万人击之军到冀而羌豪布桥等围南部都尉于临洮防欲救之临洮道险车骑不得方驾防乃别使两司马将数百骑分为前后军去临洮十余里为大营多树幡帜扬言大兵旦当进羌候见之驰还言汉兵盛不可当明旦遂鼓噪而前羌卤惊走因追击破之斩首卤四千余人遂解临洮围防开以恩信烧当种皆降唯布桥等二万余人在临洮西南望曲谷十二月羌又败耿恭司马及陇西长史于和罗谷死者数百人明年春防遣司马夏骏将五千人从大道向其前潜遣司马马彭将五千人从间道冲其心腹又令将兵长史李调等将四千人绕其西三道俱击复破之斩获千余人得牛羊十余万羌退走夏骏追之反为所败防乃引兵与战于索西又破之布桥迫急将种人万余降诏征防还拜车骑将军城门校尉如故防贵宠最盛与九卿绝席光自越骑校尉迁执金吾四年封防颍阳侯光为许阳侯兄弟二人各六千户防以显宗寝疾入参医药又平定西羌增邑千三百五十户屡上表让位俱以特进就第皇太后崩明年拜防光禄勋光为卫尉防数言政事多见采用是冬始施行十二月迎气乐防所上也子巨为常从小侯六年正月以巨当冠特拜为黄门侍郎肃宗亲御章台下殿陈鼎俎自临冠之明年防复以病乞骸骨诏赐故中山王田庐以特进就第防兄弟贵盛奴婢各千人已上资产巨亿皆买京师膏腴美田又大起第观连阁临道弥亘街路多聚声乐曲度比诸郊庙宾客奔凑四方毕至京兆杜笃之徒数百人常为食客居门下刺史守令多出其家岁时赈给乡闾故人莫不周给防又多牧马畜赋敛羌胡帝不喜之数加谴敕所以禁遏甚备由是权埶稍损宾客亦衰八年因兄子豫怨谤事有司奏防兄弟奢侈逾僭浊乱圣化悉免就国临上路诏曰舅氏一门俱就国封四时陵庙无助祭先后者朕甚伤之其令许侯思田庐有司勿复请以慰朕渭阳之情光为人小心周密丧母过哀帝以是特亲爱之乃复位特进子康黄门侍郎永元二年光为太仆康为侍中及窦宪诛光坐与厚善复免就封后宪奴诬光与宪逆自杀家属归本郡本郡复杀康而防及廖子遵皆坐徙封丹阳防为翟乡侯租岁限三百万不得臣吏民防后以江南下湿上书乞归本郡和帝听之十三年卒子巨嗣后为长水校尉永初七年邓太后诏诸马子孙还京师随四时见会如故事复绍封光子朗为合乡侯　　马客卿按后汉书马援传援子客卿幼而岐嶷年六岁能应接诸公专对宾客尝有死罪亡命者来过客卿逃匿不令人知外若讷而内沈敏援甚奇之以为将相器故以客卿字焉援卒后客卿亦夭没　　马严　马敦
按后汉书马援传援兄子严字威卿父余王莽时为扬州牧严少孤而好击剑习骑射后乃白援从平原杨太伯讲学专心坟典能通春秋左氏因览百家群言遂交结英贤京师大人咸器异之仕郡督邮援常与计议委以家事弟敦字孺卿亦知名援卒后严乃与敦俱归安陵居巨下三辅称其义行号曰巨下二卿明德皇后既立严乃闭门自守犹复虑致讥嫌遂更徙北地断绝宾客永平十五年皇后敕使移居洛阳显宗召见严进对闲雅意甚异之有诏留仁寿闼与校书郎杜抚班固等杂定建武注记常与宗室近亲临邑侯刘复等论议政事甚见宠幸后拜将军长史将北军五校士羽林禁兵三千人屯西河美稷卫护南单于听置司马从事牧守谒敬同之将军敕严过武库祭尤帝亲御阿阁观其士众时人荣之肃宗即位征拜侍御史中丞除子鱄为郎令劝学省中其冬有日食之灾严上封事曰臣闻日者众阳之长食者阴侵之征书曰无旷庶官天工人其代之言王者代天官人也故考绩黜陟以明褒贬无功不黜明阴盛陵阳臣伏见方今刺史太守专州典郡不务奉事尽心为国而司察偏阿取与自己同则举为尤异异则中以刑法不即垂头塞耳采取财赂今益州刺史朱酺扬州刺史倪说凉州刺史尹业等每行考事辄有物故又选举不实曾无贬坐是使臣下得作威福也故事州郡所举上奏司直察能否以惩虚实今宜加防检式遵前制旧丞相御史亲治职事唯丙吉以年老优游不案吏罪于是宰府习为常俗更共罔养以崇虚名或未晓其职便复迁徙诚非建官赋禄之意宜敕正百司各责以事州郡所举必得其人若不如言裁以法令传曰上德以宽服民其次莫如猛故火烈则人望而畏之水懦则人狎而玩之为政者宽以济猛猛以济宽如此绥御有体灾眚消矣书奏帝纳其言而免酺等官建初元年迁五官中郎除三子为郎严数荐达贤能申解冤结多见纳用复以五官中郎将行长乐卫尉事二年拜陈留太守严当之职乃言于帝曰昔显亲侯窦固误先帝出兵西域置伊吾卢屯烦费无益又窦勋受诛其家不宜亲近京师是时勋女为皇后窦氏方宠时有侧听严言者以告窦宪兄弟由是失权贵心严下车明赏罚发奸慝郡界清静时京师讹言贼从东方来百姓奔走转相惊动诸郡遑急各以状闻严察其虚妄独不为备诏书敕问使驿系道严固执无贼后卒如言典郡四年坐与宗正刘轶少府丁鸿等更相属托征拜大中大夫十余日迁将作大匠七年复坐事免后既为窦氏所忌遂不复在位及帝崩窦太后临朝严乃退居自守训教子孙永元十年卒于家时年八十二弟敦官至虎贲中郎将严七子唯续融知名续字季则七岁能通论语十三明尚书十六治诗博观群籍善九章筭术顺帝时为护羌校尉迁度辽将军所在有恩威称融自有传　　窦宪
按后汉书窦融传宪字伯度父勋被诛宪少孤建初二年女弟立为皇后拜宪为郎稍迁侍中虎贲中郎将弟笃为黄门侍郎兄弟亲幸并侍宫省赏赐累积宠贵日盛自王主及阴马诸家莫不畏惮宪恃宫掖声埶遂以贱直请夺沁水公主园田主逼畏不敢计后肃宗驾出过园指以问宪宪阴喝不得对后发觉帝大怒召宪切责曰深思前过夺主田园时何用愈赵高指鹿为马久念使人惊怖昔永平中常令阴党阴博邓迭三人更相纠察故诸豪戚莫敢犯法者而诏书切切犹以舅氏田宅为言今贵主尚见枉夺何况小人哉国家弃宪如孤雏腐鼠耳宪大震惧皇后为毁服深谢良久乃得解使以田还主虽不绳其罪然亦不授以重任和帝即位太后临朝宪以侍中内干机密出宣诰命肃宗遗诏以笃为虎贲中郎将笃弟景并中常侍于是兄弟皆在亲要之地宪以前太尉邓彪有义让先帝所敬而仁厚委随故尊崇之以为太傅令百官总己以听其所施为辄外令彪奏内白太后事无不从又屯骑校尉桓郁累世帝师而性和退自守故上书荐之令授经禁中所以内外协附莫生疑异宪性果急睚□之怨莫不报复初永平时谒者韩纡尝考劾父勋狱宪遂令客斩纡子以首祭勋冢齐殇王子都乡侯畅来吊国忧畅素行邪僻与步兵校尉邓迭亲属数往来京师因迭母元自通长乐宫得幸太后被诏召诣上东门宪惧见幸分宫省之权遣客刺杀畅于屯卫之中而归罪于畅弟利侯刚乃使侍御史与青州刺史杂考刚等后事发觉太后怒闭宪于内宫宪惧诛自求击匈奴以赎死会南单于请兵北代乃拜宪车骑将军金印紫绶官属依司空以执金吾耿秉为副发北军五校黎阳雍营缘边十二郡骑士及羌胡兵出塞明年宪与秉各将四千骑及南匈奴左谷蠡王师子万骑出朔方□鹿塞南单于屯屠河将万余骑出满夷谷度辽将军邓鸿及缘边义从羌卒八千骑与左贤王安国万骑出阳塞皆会涿邪山宪分遣副校尉阎盘司马耿夔耿谭将左谷蠡王师子右呼衍王须訾等精骑万余与北单于战于稽落山大破之卤众崩溃单于遁走追击诸部遂临私渠北鞮海斩名王已下万三千级获生口马牛羊□驼百余万头于是温犊须日逐温吾夫渠王柳鞮等八十一部率众降者前后二十余万人宪秉遂登燕然山去塞三千余里刻名勒功纪汉威德令班固作铭曰惟永元元年秋七月有汉元舅曰车骑将军窦宪寅亮圣明登翼王室纳于大麓惟清缉熙乃与执金吾耿秉述职巡御理兵于朔方鹰扬之校螭虎之士爰该六师暨南单于东乌桓西戎氐羌侯王君长之群骁骑三万元戎轻武长毂四分云辎蔽路万有三千余乘勒以八阵□以威神元甲耀日朱旗绛天遂陵高阙下□鹿经碛卤绝大漠斩温禺以衅鼓血尸逐以染锷然后四校横徂星流彗埽萧条万里野无遗寇于是域灭区单反旆而旋考传验图穷览其山川遂逾涿邪跨安侯乘燕然蹑冒顿之区落焚老上之龙庭上以摅高文之宿愤光祖宗之元灵下以安固后嗣恢拓境宇振大汉之天声兹所谓一劳而久逸暂费而永宁者也遂封山刊石昭铭上德其辞曰铄王师兮征荒裔剿凶虐兮截海外敻其邈兮亘地界封神丘兮建隆嵑熙帝载兮振万世宪乃班师而还遣军司马吴汜梁讽奉金帛遗北单于宣明国威而兵随其后时卤中乖乱汜讽所到辄招降之前后万余人遂及单于西海上宣国威信致以诏赐单于稽首拜受讽因说宜修呼韩邪故事保国安人之福单于喜悦即将其众与讽俱还到私渠海闻汉军已入塞乃遣弟右温禺鞮王奉贡入侍随讽诣阙宪以单于不自身到奏还其侍弟南单于于漠北遗宪古鼎容五斗其傍铭曰仲山甫鼎其万年子子孙孙永保用宪乃上之诏使中郎将持节即五原拜宪大将军封武阳侯食邑二万户宪固辞封赐策许焉旧大将军位在三公下置官属依太尉宪威权震朝廷公卿希旨奏宪位次太傅下三公上长史司马秩中二千石从事中郎二人六百石自下各有增振旅还京师于是大开仓府劳赐士吏其所将诸郡二千石子弟从征者悉除太子舍人是时笃为卫尉景皆侍中奉车驸马都尉四家竞修第宅穷极工匠明年诏曰大将军宪前岁出征克灭边方朝加封赏固让不受舅氏旧典并蒙爵土其封宪冠军侯邑二万户笃郾侯景汝阳侯夏阳侯各六千户宪独不受封遂将兵出镇凉州以侍中邓迭行征西将军事为副北单于以汉还侍弟复遣车谐储王等款居延塞欲入朝见愿请大使宪上遣大将军中护军班固行中郎将与司马梁讽迎之会北单于为南匈奴所破被创遁走固至私渠海而还宪以北寇微弱遂欲灭之明年复遣右校尉耿夔司马任尚赵博等将兵击北寇于金微山大破之克获甚众北单于逃走不知所在宪既平匈奴威名大盛以耿夔任尚等为爪牙邓迭郭璜为心腹班固傅毅之徒皆置幕府以典文章刺史守令多出其门尚书仆射郅寿乐恢并以忤意相继自杀由是朝臣震慑望风承旨而笃进位特进得举吏见礼依三公景为执金吾光禄勋权贵显赫倾动京都虽俱骄纵而景为尤甚奴客缇骑依倚形埶侵陵小人强夺财货篡取罪人妻略妇女商贾闭塞如避寇雠有司畏懦莫敢举奏太后闻之使谒者策免景官以特进就朝位少好经书节约自修出为魏郡迁颍川太守窦氏父子兄弟并居列位充满朝廷叔父霸为城门校尉霸弟将作大匠弟嘉少府其为侍中将大夫郎吏十余人宪既负重劳陵肆滋甚四年封邓迭为穰侯迭与其弟步兵校尉磊及母元又宪女婿射声校尉郭举举父长乐少府璜皆相交结元举并出入禁中举得幸太后遂共图为杀害帝阴知其谋乃与近幸中常侍郑众定议诛之以宪在外虑其惧祸为乱忍而未发会宪及邓迭班师还京师诏使大鸿胪持节郊迎赐军吏各有差宪等既至帝乃幸北宫诏执金吾五校尉勒兵屯卫南北宫闭城门收捕迭磊璜举皆下狱诛家属徙合浦遣谒者仆射收宪大将军印绶更封为冠军侯宪及笃景皆遣就国帝以太后故不欲名诛宪为选严能相督察之宪笃景到国皆迫令自杀宗族宾客以宪为官者皆免归本郡以素自修不被逼迫明年坐禀假贫人徙封罗侯不得臣吏人初窦后之谮梁氏宪等豫有谋焉永元十年梁棠兄弟徙九真还路由长沙逼令自杀后和熹邓后临朝永初三年诏诸窦前归本郡者与安丰侯万全俱还京师万全少子章
　外戚部列传五
　　后汉二
　　梁竦
按后汉书梁统传统子竦字叔敬少习孟氏易弱冠能教授后坐兄松事与弟恭俱徙九真既徂南土历江湖济沅湘感悼子胥屈原以非辜沉身乃作悼骚赋系元石而沉之显宗后诏听还本郡竦闭门自养以经籍为娱着书数篇名曰七序班固见而称曰孔子着春秋而乱臣贼子惧梁竦作七序而窃位素者惭性好施不事产业长嫂舞阴公主赡给诸梁亲□有序特重敬竦虽衣食器物必有加异竦悉分与亲族自无所服竦生长京师不乐本土自负其才郁郁不得意尝登高远望叹息言曰大丈夫居世生当封侯死当庙食如其不然闲居可以养志诗书足以自娱州郡之职徒劳人耳后辟命交至并无所就有三男三女肃宗纳其二女皆为贵人小贵人生和帝窦皇后养以为子而竦家私相庆后诸窦闻之恐梁氏得志终为己害建初八年遂谮杀二贵人而陷竦等以恶逆诏使汉阳太守郑据传考竦罪死狱中家属复徙九真辞语连及舞阴公主坐徙新城使者护守宫省事密莫有知和帝梁氏生者永元九年窦太后崩松子扈遣从兄奏记三府以为汉家旧典崇贵母氏而梁贵人亲育圣躬不蒙尊号求得申议太尉张酺引讯问事理会后召见因白奏记之状帝感恸良久曰于君意若何酺对曰春秋之义母以子贵汉兴以来母氏莫不隆显臣愚以为宜上尊号追慰圣灵存录诸舅以明亲亲帝悲泣曰非君孰为朕思之会贵人姊南阳樊调妻嫕上书自讼曰妾同产女弟贵人前充后宫蒙先帝厚恩得见宠幸皇天授命诞生圣明而为窦宪兄弟所见谮诉使妾父竦冤死牢狱骸骨不掩老母孤弟远徙万里独妾遗脱逸伏草野常恐没命无由自达今遭值陛下神圣之运亲统万机群物得所宪兄弟奸恶既伏辜诛海内旷然各获其宜妾得苏息拭目更视乃敢□死自陈所天妾闻太宗即位薄氏蒙荣宣帝继统史族复兴妾门虽有薄史之亲独无外戚余恩诚自悼伤妾父既冤不可复生母氏年殊七十及弟棠等远在绝域不知死生愿乞收竦朽骨使母弟得归本郡则施过天地存殁幸赖帝览章感悟乃下中常侍掖庭令验问之嫕辞证明审遂得引见具陈其状乃留嫕止宫中连月乃出赏赐衣被钱帛第宅奴婢旬月之间累资十万嫕素有行操帝益爱之加号梁夫人擢樊调为羽林左监调光禄大夫宏兄之曾孙也于是追尊恭怀皇后其冬制诏三公大鸿胪曰夫孝莫大于尊尊亲亲其义一也诗云父兮生我母兮鞠我抚我畜我长我育我顾我复我出入腹我欲报之德昊天罔极朕不敢兴事览于前世太宗中宗实有旧典追命外祖以笃亲亲其追封谥皇太后父竦为亲愍侯比灵文顺成侯魂而有灵嘉斯宠荣好爵显服以慰母心遣中谒者与嫕及扈备礼西迎竦丧诣京师改殡赐东园画棺玉匣衣衾建茔于恭怀皇后陵傍帝亲临送葬百官毕会征还竦妻子封子棠为乐平侯棠弟雍乘氏侯雍弟翟单父侯邑各五千户位皆特进赏赐第宅奴婢车马兵弩什物以巨万计宠遇光于当世诸梁内外以亲□并补郎谒者棠官至大鸿胪雍少府棠卒子安国嗣延光中为侍中有罪免官诸梁为郎吏者皆坐免　　邓骘
按后汉书邓禹传禹第六子训训五子骘京悝弘阊骘字昭伯少辟大将军窦宪府及女弟为贵人骘兄弟皆除郎中及贵人立是为和熹皇后骘三迁虎贲中郎将京悝弘阊皆黄门侍郎京卒于官延平元年拜骘车骑将军仪同三司始自骘也悝虎贲中郎将弘阊皆侍中殇帝崩太后与骘等定策立安帝悝迁城门校尉弘虎贲中郎将自和帝崩后骘兄弟常居禁中骘谦逊不欲久在内连求还第岁余太后乃许之永初元年封骘上蔡侯悝叶侯弘西平侯阊西华侯食邑各万户骘以定策功增邑三千户骘等辞让不获遂逃避使者间关诣阙上疏自陈曰臣兄弟污秽无分可采过以外戚遭值明时托日月之末光被云雨之渥泽并统列位光昭当世不能宣赞风美补助清化诚惭诚惧无以处心陛下躬天然之姿体仁圣之德遭国不造仍离大忧开日月之明运独断之虑援立皇统奉承太宗圣策定于神心休烈垂于不朽本非臣等所能万一而猥推嘉美并享大封伏闻诏书惊惶惭怖追观前世倾覆之诫退自惟念不寒而栗臣等虽无逮及远见之虑犹有庶几戒惧之情常母子兄弟内相□厉冀以端□畏慎一心奉戴上全天恩下完性命刻骨定分有死无二终不敢横受爵土以增罪累惶窘征营昧死陈乞太后不听骘频上疏至于五六乃许之其夏凉部畔羌摇荡西州朝廷忧之于是诏骘将左右羽林北军五校士及诸部兵击之车驾幸平乐观饯送骘西屯汉阳使征西校尉任尚从事中郎司马钧与羌战大败时以转输疲弊百姓苦役冬征骘班师朝廷以太后故遣五官中郎将迎拜骘为大将军军到河南使大鸿胪亲迎中常侍赍牛酒郊劳王主以下候望于道既至大会群臣赐束帛乘马宠灵显赫光震都鄙时遭元二之灾人士荒饥死者相望盗贼群起四夷侵畔骘等崇节俭罢力役推进天下贤士何熙祋讽羊祲李合陶敦等列于朝廷辟杨震朱宠陈禅置之幕府故天下复安四年母新野君寝病骘兄弟并上书求还侍养太后以阊最少孝行尤着特听之赐安车驷马及新野君薨骘等复乞身行服章连上太后许之骘等既还里第并居冢次阊至孝骨立有闻当时及服阕诏喻骘还辅朝政更授前封骘等叩头固让乃止于是并奉朝请位次在三公下特进侯上其有大议乃诣朝堂与公卿参谋元初二年弘卒太后服齐衰帝丝麻并宿幸其第弘少治欧阳尚书授帝禁中诸儒多归附之初疾病遗言悉以常服不得用锦衣玉匣有司奏赠弘骠骑将军位特进封西平侯太后追思弘意不加赠位衣服但赐钱千万布万匹骘等复辞不受诏大鸿胪持节即弘殡封子广德为西平侯将葬有司复奏发五营轻车骑士礼仪如霍光故事太后皆不听但白盖双骑门生挽送后以帝师之重分西平之都乡封广德弟甫德为都乡侯四年又封京子黄门侍郎珍为阳安侯邑三千五百户五年悝阊相继并卒皆遗言薄葬不受爵赠太后并从之乃封悝子广宗为叶侯阊子忠为西华侯自祖父禹教训子孙皆遵法度深戒窦氏检敕宗族阖门静居骘子侍中凤尝与尚书郎张龛书属郎中马融宜在台阁又中郎将任尚尝遗凤马后尚坐断盗军粮槛车征诣廷尉凤惧事泄先自首于骘骘畏太后遂髡妻及凤以谢天下称之建光元年太后崩未及大敛帝复申前命封骘为上蔡侯位特进帝少号聪敏及长多不德而乳母王圣见太后久不归政虑有废置常与中黄门李闰候伺左右及太后崩宫人先有受罚者怀怨恚因诬告悝弘阊先从尚书邓访取废帝故事谋立平原王得帝闻追怒令有司奏悝等大逆无道遂废西平侯广德叶侯广宗西华侯忠阳安侯珍都乡侯甫德皆为庶人骘以不与谋但免特进遣就国宗族皆免官归故郡没入骘等赀财田宅徙邓访及家属于远郡郡县逼迫广宗及忠皆自杀又徙封骘为罗侯骘与子凤并不食而死骘从弟河南尹豹度辽将军舞阳侯遵将作大匠畅皆自杀唯广德兄弟以母阎后戚属得留京师大司农朱宠痛骘无罪遇祸乃肉袒舆榇上疏追讼骘曰伏惟和熹皇后圣善之德为汉文母兄弟忠孝同心忧国宗庙有主王室是赖功成身退让国逊位历世外戚无与为比当享积善履谦之佑而横为宫人单辞所陷利口倾险反乱国家罪无申证狱不讯鞫遂令骘等罹此酷滥一门七人并不以命尸骸流离怨魂不反逆天感人率土丧气宜收还冢次宠树遗孤奉承血祀以谢亡灵宠知其言切自致廷尉诏免官归田里众庶多为骘称枉帝意颇悟乃谴让州郡还葬洛阳北芒旧茔公卿皆会丧莫不悲伤之诏遣使者祠以中牢诸从昆弟皆归京师及顺帝即位追感太后恩训愍骘无辜乃诏宗正复故大将军邓骘宗亲内外朝见皆如故事除骘兄弟子及门从十二人悉为郎中擢朱宠为太尉录尚书事　　邓康
按后汉书邓禹传帝分禹封为三国长子震为高密侯袭为昌安侯珍为夷安侯珍子康少有操行兄良袭封无后永初六年绍封康为夷安侯时诸绍封者皆食故国半租康以皇太后戚属独三分食二以侍祠侯为越骑校尉康以太后久临朝政宗门盛满数上书长乐宫谏争宜崇公室自损私权言甚切至太后不从康心怀畏惧永宁元年遂谢病不朝太后使内侍者问之时宫人出入多能有所毁誉其中耆宿皆称中大人所使者乃康家先婢亦自通中大人康闻诟之曰汝我家出亦敢尔邪婢怨恚还说康诈疾而言不逊太后大怒遂免康官遣归国绝属籍及从兄骘诛安帝征康为侍中顺帝立为太仆有方正称名重朝廷以病免加位特进阳嘉三年卒谥曰义侯　　阎畅按后汉书后纪安思阎皇后河南荥阳人也祖父章永平中为尚书以二妹为贵人章精力晓旧典久次当迁以重职显宗为后宫亲属竟不用出为步兵校尉章生畅畅生后元初三年以后父侍中畅为长水校尉封北宜春侯食邑五千户四年畅卒谥曰文侯子显嗣　　阎显
按后汉书后纪安思阎皇后讳姬河南荥阳人也祖父章永平中为尚书章生畅畅生后元初三年以后父侍中畅为长水校尉封北宜春侯食邑五千户四年畅卒谥曰文侯子显嗣建光元年邓太后崩帝始亲政事显及弟景耀晏并为卿校典禁兵延光元年更封显长社县侯食邑万三千五百户追尊后母宗为荥阳君显景诸子年皆童□并为黄门侍郎后宠既盛而兄弟颇与朝权后遂与大长秋江京中常侍樊丰等共谮皇太子保废为济阴王四年春后从帝幸章陵帝道疾崩于叶县后显兄弟及江京樊丰等谋曰今晏驾道次济阴王在内邂逅公卿立之还为大害乃伪云帝疾甚徙御卧车行四日驱驰还宫明日诈遣司徒刘喜诣郊庙社稷告天请命其夕乃发丧尊后曰皇太后皇太后临朝以显为车骑将军仪同三司太后欲久专国政贪立幼年与显等定策禁中迎济北惠王子北乡侯懿立为皇帝显忌大将军耿宝位尊权重威行前朝乃风有司奏宝及其党与中常侍樊丰虎贲中郎将谢恽恽弟侍中笃笃弟大将军长史宓侍中周广阿母野王君王圣圣女永永婿黄门侍郎樊严等更相阿党互作威福探刺禁省更为倡和皆大不道丰恽广皆下狱死家属徙比景宓严减死髡钳贬宝为则亭侯遣就国自杀王圣母子徙雁门于是景为卫尉耀城门校尉晏执金吾兄弟权要威福自由少帝立二百余日而疾笃显兄弟及江京等皆在左右京引显屏语曰北乡侯病不解国嗣宜时有定前不用济阴王今若立之后必当怨又何不早征诸王子简所置乎显以为然及少帝薨京白太后征济北河间王子未至而中黄门孙程合谋杀江京等立济阴王是为顺帝显景晏及党与皆伏诛　　梁商
按后汉书梁统传商字伯夏雍之子也少以外戚拜郎中迁黄门侍郎永建元年袭父封乘氏侯三年顺帝选商女及妹入掖庭迁侍中屯骑校尉阳嘉元年女立为皇后妹为贵人加商位特进更增国土赐安车驷马其岁拜执金吾二年封子冀为襄邑侯商让不受三年以商为大将军固称疾不起四年使太常桓焉奉策就第即拜商乃诣阙受命明年夫人阴氏薨追号开封君赠印绶商自以戚属居大位每存谦柔虚己进贤辟汉阳巨览上党陈龟为掾属李固周举为从事中郎于是京师翕然称为良辅帝委重焉每有饥馑辄载租谷于城门赈与贫馁不宣己惠检御门族未尝以权盛干法而性慎弱无威断颇溺于内竖以小黄门曹节等用事于中遂遣子冀不疑与为交友然宦者忌商宠任反欲陷之永和四年中常侍张逵蘧政内者令石光尚方令傅福冗从仆射杜永连谋共谮商及中常侍曹腾孟贲云欲征诸王子图议废立请收商等案罪帝曰大将军父子我所亲腾贲我所爱必无是但汝曹共妒之耳逵等知言不用惧迫遂出矫诏收缚腾贲于省中帝闻震怒敕宦者李歙急呼腾贲释之收逵等悉伏诛辞所连染及在位大臣商惧多侵枉乃上疏曰春秋之义功在元帅罪止首恶故赏不僭溢刑不淫滥五帝三王所以同致康乂也窃闻考中常侍张逵等辞语多所牵及大狱一起无辜者众死囚久系纤微成大非所以顺迎和气平政成化也宜早讫竟以止逮捕之烦帝乃纳之罪止坐者六年秋商病笃敕子冀等曰吾以不德享受多福生无以辅益朝廷死必耗费帑藏衣衾饭唅玉匣珠贝之属何益朽骨百僚劳扰纷华道路未息岂宜重为国损气绝之后载至冢舍即时殡敛敛以时服皆以故衣无更裁制殡已开冢冢开即葬祭食如存无用三牲孝子善述父志不宜违我言也及薨帝亲临丧诸子欲从其诲朝廷不听赐以东园朱寿之器银镂黄肠玉匣什物二十八种钱二百万布三千匹皇后钱五百万布万匹及葬赠轻车介士赐谥忠侯中官亲送帝幸宣阳亭瞻望车骑子冀嗣　　梁冀按后汉书梁统传冀字伯车为人鸢肩豺目洞精矘盻口吟舌言裁能书计少为贵戚逸游自恣性嗜酒能挽满弹棋格五六博蹴鞠意钱之戏又好臂鹰走狗骋马斗鸡初为黄门侍郎转侍中虎贲中郎将越骑步兵校尉执金吾永和元年拜河南尹冀居职暴恣多非法父商所亲客洛阳令吕放颇与商言及冀之短商以让冀冀即遣人于道刺杀放而恐商知之乃推疑于放之怨仇请以放弟禹为洛阳令使捕之尽灭其宗亲宾客百余人商薨未及葬顺帝乃拜冀为大将军弟侍中不疑为河南尹及帝崩冲帝始在襁□太后临朝诏冀与太傅赵峻太尉李固参录尚书事冀虽辞不肯当而侈暴滋甚冲帝又崩冀立质帝帝少而聪慧知冀骄横尝朝群臣目冀曰此跋扈将军也冀闻深恶之遂令左右进鸩加煮饼帝即日崩复立桓帝而枉害李固及前太尉杜乔海内嗟惧语在李固传建和元年益封冀万三千户增大将军府举高第茂才官属倍于三公又封不疑为颍阳侯不疑弟蒙西平侯冀子引襄邑侯各万户和平元年重增封冀万户并前所袭合三万户弘农人宰宣素性佞邪欲取媚于冀乃上言大将军有周公之功今既封诸子则其妻宜为邑君诏遂封冀妻孙寿为襄城君兼食阳翟租岁入五千万加赐赤绂比长公主寿色美而善为妖态作愁眉□堕马髻折腰步龋齿笑以为媚惑冀亦改易舆服之制作平上軿车埤帻狭冠折上巾拥身扇狐尾单衣寿性钳忌能制御冀冀甚宠惮之初父商献美人友通期于顺帝通期有微过帝以归商商不敢留而出嫁之冀即遣客盗还通期会商薨冀行服于城西私与之居寿伺冀出多从苍头篡取通期归截发刮面笞掠之欲上书告其事冀大恐顿首请于寿母寿不得已而止冀犹复与私通生子伯玉匿不敢出寿寻知之使子引诛灭友氏冀虑寿害伯玉常置复壁中冀爱监奴秦宫官至太仓令得出入寿所寿见宫辄屏御者托以言事因与私焉宫内外兼宠威权大震刺史二千石皆谒辞之冀用寿言多斥夺诸梁在位者外以谦让而实崇孙氏宗亲冒名而为侍中卿校尉郡守长吏者十余人皆贪叨凶淫各遣私客籍属县富人被以他罪闭狱掠拷使出钱自赎赀物少者至于死徙扶风人士孙奋居富而性吝冀因以马乘遗之从贷钱五千万奋以三千万与之冀大怒乃告郡县认奋母为其守臧婢云盗白珠十斛紫金千斤以叛遂收考奋兄弟死于狱中悉没赀财亿七千余万其四方调发岁时贡献皆先输上第于冀乘舆乃其次焉吏人赍货求官请罪者道路相望冀又遣客出塞交通外国广求异物因行道路发取妓女御者而使人复乘埶横暴妻略妇女殴击吏卒所在怨毒冀乃大起第舍而寿亦对街为宅殚极土木互相夸竞堂寝皆有阴阳奥室连房洞户柱壁雕镂加以铜漆牖皆有绮□青琐图以云气仙灵台阁周通更相临望飞梁石蹬陵跨水道金玉珠玑异方珍怪充积臧室远致汗血名马又广开园囿采土筑山十里九□以象二崤深林绝涧有若自然奇禽驯兽飞走其间冀寿共乘辇车张羽盖饰以金银游观第内多从倡妓鸣锺吹管酣讴竟路或连继日夜以骋娱恣客到门不得通皆请谢门者门者累千金又多拓林苑禁同王家西至弘农东界荥阳南极鲁阳北达河淇包含山薮远带丘荒周旋封域殆将千里又起兔苑于河南城西经亘数十里发属县卒徒缮修楼观数年乃成移檄所在调发生兔刻其毛以为识人有犯者罪至刑死尝有西域贾胡不知禁忌误杀一兔转相告言坐死者十余人冀二弟尝私遣人出猎上党冀闻而捕其宾客一时杀三十余人无生还者冀又起别第于城西以纳奸亡或取良人悉为奴婢至数千人名曰自卖人元嘉元年帝以冀有援立之功欲崇殊典乃大会公卿共议其礼于是有司奏冀入朝不趋剑履上殿谒赞不名礼仪比萧何悉以定陶阳成余户增封为四县比邓禹赏赐金钱奴婢彩帛车马衣服甲第比霍光以殊元勋每朝会与三公绝席十日一入平尚书事宣布天下为万世法冀犹以所奏礼薄意不悦专擅威柄凶恣日积机事大小莫不谘决之宫卫近侍并所亲树禁省起居纤微必知百官迁召皆先到冀门笺檄谢恩然后敢诣尚书下邳人吴树为宛令之官辞冀冀宾客布在县界以情托树树对曰小人奸□比屋可诛明将军以椒房之重处上将之位宜崇贤善以补朝阙宛为大都士之渊薮自侍坐以来未闻称一长者而多托非人诚非敢闻冀嘿然不悦树到县遂诛杀冀客为人害者数十人由是深怨之树后为荆州刺史临去辞冀冀为设酒因鸩之树出死车上又辽东太守侯猛初拜不谒冀托以他事腰斩之时郎中汝南袁着年十九见冀凶纵不胜其愤乃诣阙上书曰臣闻仲尼叹凤鸟不至河不出图自伤卑贱不能致也今陛下居得致之位又有能致之资而和气未应贤愚失序者埶分权臣上下壅隔之故也夫四时之运功成则退高爵厚宠鲜不致灾今大将军位极功成可为至戒宜遵悬车之礼高枕颐神传曰木实繁者披枝害心若不抑损权盛将无以全其身矣左右闻臣言将侧目切齿臣特以童蒙见拔故敢忘忌讳昔舜禹相戒无若丹朱周公戒成王无如殷王纣愿除诽谤之罪以开天下之口书得奏御冀闻而密遣掩捕着着乃变易姓名后托病伪死结蒲为人市棺殡送冀廉问知其诈阴求得笞杀之隐蔽其事学生桂阳刘常当世名儒素善于着冀召补令史以辱之时太原郝絜胡武皆危言高论与着友善先是絜等连名奏记三府荐海内高士而不诣冀冀追怒之又疑为着党敕中都官移檄捕前奏记者并杀之遂诛武家死者六十余人絜初逃亡知不得免因舆榇奏书冀门书入仰药而死家乃得全及冀诛有诏以礼祀着等冀诸忍忌皆此类也不疑好经书善待士冀阴疾之因中常侍白帝转为光禄勋又讽众人共荐其子引为河南尹引一名胡狗时年十六容貌甚陋不胜冠带道路见者莫不嗤笑焉不疑自耻兄弟有隙遂让位归第与弟蒙闭门自守冀不欲令与宾客交通阴使人变服至门记往来者南郡太守马融江夏太守田明初除过谒不疑冀讽州郡以它事陷之皆髡笞徙朔方融自刺不殊明遂死于路永兴二年封不疑子马为颍阴侯引子桃为城父侯冀一门前后七封侯三皇后六贵人二大将军夫人女食邑称君者七人尚公主三人其余卿将尹校五十七人在位二十余年穷极满盛威行内外百僚侧目莫敢违命天子恭己而不得有所亲豫帝既不平之延熹二年太史令陈授因小黄门徐璜陈异日食之变咎在大将军冀闻之讽洛阳令收考授死于狱帝由此发怒初掖庭人邓香妻宣生女猛香卒宣更适梁纪梁纪者冀妻寿之舅也寿引进猛入掖庭见幸为贵人冀因欲认猛为其女以自固乃易猛姓为梁时猛姊婿邴尊为议郎冀恐尊沮败宣意乃结刺客于偃城刺杀尊而又欲杀宣宣家延熹里与中常侍袁赦相比冀使刺客登赦屋欲入宣家赦觉之鸣鼓会众以告宣宣驰入以白帝帝大怒遂与中常侍单超具瑗唐衡左悺徐璜等五人成谋诛冀语在宦者传冀心疑超等乃使中黄门张恽入省以防其变具瑗敕吏收恽以辄从外入欲图不轨帝因是御前殿召诸尚书入发其事使尚书令尹勋持节勒丞郎以下皆操兵守省合敛诸符节送省中使黄门令具瑗将左右□驺虎贲羽林都候剑戟士合千余人与司隶校尉张彪共围冀第使光禄勋袁盱持节收冀大将军印绶徙封比景都乡侯冀及妻寿即日皆自杀悉收子河南尹引叔父屯骑校尉让及亲从卫尉淑越骑校尉忠长水校尉戟等诸梁及孙氏中外宗亲送诏狱无长少皆弃市不疑蒙先卒其它所连及公卿列校刺史二千石死者数十人故吏宾客免黜者三百余人朝廷为空唯尹勋袁盱及廷尉邯郸义在焉是时事卒从中发使者交驰公卿失其度官府市里鼎沸数日乃定百姓莫不称庆收冀财货县官斥卖合三十余万万以充王府用减天下租税之半散其苑囿以业穷民录诛冀功者封尚书令尹勋以下数十人　　邓香
按后汉书后纪桓帝邓皇后和熹皇后从兄子邓香之女也母宣初适香生后改嫁梁纪纪者大将军梁冀妻孙寿之舅也后少孤随母为居因冒姓梁氏冀妻见后貌美永兴中进入掖庭为采女绝幸明年封兄邓演为南顿侯位特进演卒子康嗣及懿献后崩梁冀诛立后为皇后帝恶梁氏改姓为薄封后母宣为长安君四年有司奏后本郎中邓香之女不宜改易它姓于是复为邓氏追封赠香车骑将军安阳侯印绶更封宣康大县宣为昆阳君康为泚阳侯赏赐巨万计宣卒赗赠葬礼皆依后母旧仪以康弟统袭封昆阳侯位侍中统从兄会袭安阳侯为虎贲中郎将又封统弟秉为淯阳侯宗族皆列校郎将后恃尊骄忌与帝所幸郭贵人更相谮诉八年诏废后送暴室以忧死从父河南尹万世及会皆下狱死　　窦武
按后汉书本传武字游平扶风平陵人安丰戴侯融之元孙也父奉定襄太守武少以经行着称常教授于大泽中不交时事名显关西延熹八年长女选入掖庭桓帝以为贵人拜武郎中其冬贵人立为皇后武迁越骑校尉封槐里侯五千户明年冬拜城门校尉在位多辟名士清身疾恶礼赂不通妻子衣食裁充足而已是时羌蛮寇难岁俭民饥武得两宫赏赐悉散与太学诸生及载肴粮于路□施贫民兄子绍为虎贲中郎将性□简奢侈武每数切厉相戒犹不觉悟乃上书求退绍位又自责不能训导当先受罪由是绍更遵节大小莫敢违犯时国政多失内官专宠李膺杜密等为党事考逮永康元年上疏谏曰臣闻明主不讳讥刺之言以探幽暗之实忠臣不恤谏争之患以畅万端之事是以君臣并熙名奋百世臣幸得遭盛明之世逢文武之化岂敢怀禄逃罪不竭其诚陛下初从藩国爰登圣祚天下逸豫谓当中兴自即位以来未闻善政梁孙寇邓虽或诛灭而常侍黄门续为祸虐欺罔陛下竞行谲诈自造制度妄爵非人朝政日衰奸臣日强伏寻西京放恣王氏佞臣执政终丧天下今不虑前事之失复循覆车之轨臣恐二世之难必将复及赵高之变不朝则夕近者奸臣牢修造设党议遂收前司隶校尉李膺太仆杜密御史中丞陈翔太尉掾范滂等逮考连及数百人旷年拘录事无效验臣惟膺等建忠抗节志经王室此诚陛下稷伊吕之佐而虚为奸臣贼子之所诬枉天下寒心海内失望惟陛下留神澄省时见理出以厌人鬼喁喁之心臣闻古之明君必须贤佐以成政道今台阁近臣尚书令陈蕃仆射胡广尚书朱荀绲刘佑魏朗刘矩尹勋等皆国之贞士朝之良佐尚书郎张陵妫皓苑康杨乔边韶戴恢等文质彬彬明达国典内外之职群才并列而陛下委任近习专树饕餮外典州郡内干心膂宜以次贬黜案罪纠罚抑夺宦官欺国之封案其无状诬罔之罪信任忠良平决臧否使邪正毁誉各得其所宝爱天官唯善是授如此咎征可消天应可待间者有嘉禾芝草黄龙之见夫瑞生必于嘉士福至实由善人在德为瑞无德为灾陛下所行不合天意不宜称庆书奏因以病上还城门校尉槐里侯印绶帝不许有诏原李膺杜密等自黄门北寺若卢都内诸狱系囚罪轻者皆出之其冬帝崩无嗣武召侍御史河间刘倏参问其国中王子侯之贤者倏称解渎亭侯宏武入白太后遂征立之是为灵帝拜武为大将军常居禁中帝既立论定策功更封武为闻喜侯子机渭阳侯拜侍中兄子绍鄠侯迁步兵校尉绍弟靖西乡侯为侍中监羽林左骑武既辅朝政常有诛剪宦官之意太傅陈蕃亦素有谋时共会朝堂蕃以私谓武曰中常侍曹节王甫等自先帝时操弄国权浊乱海内百姓匈匈归咎于此今不诛节等后必难图武深然之蕃大喜以手推席而起武于是引同志尹勋为尚书令刘瑜为侍中冯述为屯骑校尉又征天下名士废黜者前司隶李膺宗正刘猛太仆杜密庐江太守朱等列于朝廷请前越嶲太守荀昱为从事中郎辟颍川陈实为属共定计策于是天下雄俊知其风旨莫不延颈企踵思奋其智力会五月日食蕃复说武曰昔萧望之困一石显近者李杜诸公祸及妻子况今石显数十辈乎蕃以八十之年欲为将军除害今可且因日食斥罢宦官以塞天变又赵夫人及女尚书旦夕乱太后急宜退绝惟将军虑焉武乃白太后曰故事黄门常侍但当给事省内典门户主近署财物耳今乃使与政事而任权重子弟布列专为贪暴天下匈匈正以此故宜悉诛废以清朝廷太后曰汉来故事世有但当诛其有罪岂可尽废邪时中常侍管霸颇有才略专制省内武先白诛霸及中常侍苏康等竟死武复数白诛曹节等太后冘豫未忍故事久不发至八月太白出西方刘瑜素善天官恶之上书皇太后曰太白犯房左骖上将星入太微其占宫门当闭将相不利奸人在主傍愿急防之又与武蕃书以星辰错缪不利大臣宜速断大计武蕃得书将发于是以朱为司隶校尉刘佑为河南尹虞祁为洛阳令武乃奏免黄门令魏彪以所亲小黄门山冰代之使冰奏素狡滑尤无状者长乐尚书郑飒送北寺狱蕃谓武曰此曹子便当收杀何复考为武不从令冰与尹勋侍御史祝□杂考飒辞连及曹节王甫勋冰即奏收节等使刘瑜内奏时武出宿归府典中书者先以告长乐五官史朱瑀瑀盗发武奏骂曰中官放纵者自可诛耳我曹何罪而当尽见族灭因大呼曰陈蕃窦武奏白太后废帝为大逆乃夜召素所亲壮健者长乐从官史共普张亮等十七人歃血共盟诛武等曹节闻之惊起白帝曰外间切切请出御德阳前殿令帝拔剑踊跃使乳母赵娆等拥卫左右取棨信闭诸禁门召尚书官属胁以白刃使作诏板拜王甫为黄门令持节至北寺狱收尹勋山冰冰疑不受诏甫格杀之遂害勋出郑飒还共劫太后夺玺书令中谒者守南宫闭门绝复道使郑飒等持节及侍御史谒者捕收武等武不受诏驰入步兵营与绍共射杀使者召会北军五校士数千人屯都亭下令军士曰黄门常侍反尽力者封侯重赏诏以少府周靖行车骑将军加节与护匈奴中郎将张奂率五营士讨武夜漏尽王甫将虎贲羽林□驺都候剑戟士合千余人出屯朱雀掖门与奂等合明旦悉军阙下与武对陈甫兵渐盛使其士大呼武军曰窦武反汝皆禁兵当宿卫宫省何故随反者乎先降有赏营府素畏服中官于是武军稍稍归甫自旦至食时兵降略尽武绍走诸军追围之皆自杀枭首洛阳都亭收捕宗亲宾客姻属悉诛之及刘瑜冯述皆夷其族徙武家属日南迁太后于云台当是时凶竖得志士大夫皆丧其气矣武府掾桂阳胡腾少师事武独殡敛行丧坐以禁锢武孙辅时年二岁逃窜得全事觉节等捕之急胡腾及令史南阳张敞共逃辅于零陵界诈云已死腾以为己子而使聘娶焉后举桂阳孝廉至建安中荆州牧刘表闻而辟焉以为从事使还窦姓以事列上会表卒曹操定荆州辅与宗人徙居于邺辟丞相府从征马超为流矢所中死初武母产武而并产一蛇送之林中后母卒及葬未窆有大蛇自榛草而出径至丧所以头击柩涕血皆流俯仰蛣屈若哀泣之容有顷而去时人知为窦氏之祥腾字子升初桓帝巡狩南阳以腾为护驾从事公卿贵戚车骑万计征求费役不可胜极腾上言天子无外乘舆所幸即为京师臣请以荆州刺史比司隶校尉臣自同都官从事帝从之自是肃然莫敢妄有干欲腾以此显名党锢解官至尚书张敞者太尉温之弟也　　宋酆
按后汉书后纪灵帝宋皇后扶风平陵人肃宗宋贵人之从曾孙也建宁四年立为皇后父酆执金吾封不其乡侯后无宠而居正位后宫幸姬众共谮毁初中常侍王甫枉诛渤海王悝及妃宋氏妃即后之姑也甫恐后怨之乃与大中大夫程阿共构言皇后挟左道祝诅帝信之光和元年遂策收玺绶后自致暴室以忧死在位八年父及兄弟并被诛诸常侍小黄门在省闼者皆怜宋氏无辜共合钱物收葬废后及酆父子归宋氏旧茔皋门亭　　伏完
按后汉书后纪献帝伏皇后琅邪东武人大司徒湛之八世孙也父完沈深有大度袭爵不其侯尚桓帝女阳安公主为侍中初平元年从大驾西迁长安后时入掖庭为贵人兴平二年立为皇后完迁执金吾建安元年拜完辅国将军仪比三司完以政在曹操自嫌尊戚乃上印绶拜中散大夫寻迁屯骑校尉十四年卒子兴嗣自帝都许守位而已宿卫兵侍莫非曹氏党旧姻戚议郎赵彦尝为帝陈言时策曹操恶而杀之其余内外多见诛戮董承女为贵人操诛承求贵人杀之帝以贵人有□累请不能得后自是怀惧乃与父完书言曹操残逼状令密图之完不敢发至十九年事泄操大怒遂逼帝废后后在位二十年兄弟及宗族死者百余人母盈等十九人徙涿郡　　何进按后汉书本传进字遂高南阳宛人也异母女弟选入掖庭为贵人有宠于灵帝拜进郎中再迁虎贲中郎将出为颍川太守光和二年贵人立为皇后征进入拜侍中将作大匠河南尹中平元年黄巾贼张角等起以进为大将军率左右羽林五营士屯都亭修理器械以镇京师张角别党马元义谋起洛阳进发其奸以功封慎侯四年荥阳数千人群起攻烧郡县杀中牟县令诏使进弟河南尹苗出击之苗攻破群贼平定而还诏遣使者迎于成皋拜苗为车骑将军封济阳侯五年天下滋乱望气者以为京师当有大兵两宫流血大将军司马许凉假司马伍宕说进曰太公六韬有天子将兵事可以威厌四方进以为然入言之于帝于是乃诏进大发四方兵讲武于平乐观下起大坛上建十二重五采华盖高十丈坛东北为小坛复建九重华盖高九丈列步兵骑士数万人结营为陈天子亲出临军驻大华盖下进驻小华盖下礼毕帝躬擐甲介马称无上将军行陈三匝而还诏使进悉领兵屯于观下是时置西园八校尉以小黄门蹇硕为上军校尉虎贲中郎将袁绍为中军校尉屯骑都尉鲍鸿为下军校尉议郎曹操为典军校尉赵融为助军校尉淳于琼为佐军校尉又有左右校尉帝以蹇硕壮健而有武略特亲任之以为元帅督司隶校尉以下虽大将军亦领属焉硕虽擅兵于中而犹畏忌于进乃与诸常侍共说帝遣进西击边章韩遂帝从之赐兵车百乘虎贲斧钺进阴知其谋乃上遣袁绍东击徐兖二州兵须绍还即戎事以稽行期初何皇后生皇子辩王贵人生皇子协群臣请立太子帝以辩轻佻无威仪不可为人主然皇后有宠且进又居重权故久不决六年帝疾笃属协于蹇硕硕既受遗诏且素轻忌于进兄弟及帝崩硕时在内欲先诛进而立协及进从外入硕司马潘隐与进早旧迎而目之进惊驰从儳道归营引兵入屯百郡邸因称疾不入硕谋不行皇子辩乃即位何太后临朝进与太傅袁隗辅政录尚书事进素知中官天下所疾兼忿蹇硕图己及秉朝政阴规诛之袁绍亦素有谋因进亲客张津劝之曰黄门常侍权重日久又与长乐太后专通奸利将军宜更清选贤良整齐天下为国家除患进然其言又以袁氏累世宠贵海内所归而绍素善养士能得豪杰用其从弟虎贲中郎将术亦尚气侠故并厚待之因复博征智谋之士庞纪何颙荀攸等与同腹心蹇硕疑不自安与中常侍赵忠等书曰大将军兄弟秉国专朝今与天下党人谋诛先帝左右埽灭我曹但以硕典禁兵故且沈吟今宜共闭上合急捕诛之中常侍郭胜进同郡人也太后及进之贵幸胜有力焉故胜亲信何氏遂共赵忠等议不从硕计而以其书示进进乃使黄门令收硕诛之因领其屯兵袁绍复说进曰前窦武欲诛内宠而反为所害者以其言语漏泄而五营百官服畏中人故也今将军既有元舅之重而兄弟并领劲兵部曲将吏皆英俊名士乐尽力命事在掌握此天赞之时也将军宜一为天下除患名垂后世虽周之申伯何足道哉今大行在前殿将军宜受诏领禁兵不宜轻出入宫省进甚然之称疾不入陪丧不送山陵遂与绍定筹策而以其计白太后太后不听曰中官统领禁省自古及今汉家故事不可废也且先帝新弃天下我奈何楚楚与士人共对事乎进难违太后意且欲诛其放纵者绍以为中官亲近至尊出入号令今不悉废后必为患而太后母舞阳君及苗数受诸宦官赂遗知进欲诛之数白太后为其障蔽又言大将军专杀左右擅权以弱社稷太后疑以为然中官在省闼者或数十年封侯贵宠胶固内外进新当重任素敬惮之虽外收大名而内不能断故事久不决绍等又为画策多召四方猛将及诸豪杰使并引兵向京城以胁太后进然之主簿陈琳入谏曰易称即鹿无虞谚有掩目捕雀夫微物尚不可欺以得志况国之大事其可以诈立乎今将军总皇威握兵要龙骧虎步高下在心此犹鼓洪炉燎毛发耳夫违经合道天人所顺而反委释利器更征外助大兵聚会强者为雄所谓倒持干戈授人以柄功必不成祗为乱阶进不听遂西召前将军董卓屯关中上林苑又使府掾太山王匡东发其郡强弩并召东郡太守桥瑁屯城皋使武猛都尉丁原烧孟津火照城中皆以诛宦官为言太后犹不从苗谓进曰始共从南阳来俱以贫贱依省内以致贵富国家之事亦何容易覆水不收宜深思之且与省内和也进意更狐疑绍惧进变计乃胁之曰交构已成形埶已露事留变生将军复欲何待而不早决之乎进于是以绍为司隶校尉假节专命击断从事中郎王允为河南尹绍使洛阳方略武吏司察宦者而促董卓等使驰驿上欲进兵平乐观太后乃恐悉罢中常侍小黄门使还里舍唯留进素所私人以守省中诸常侍小黄门皆诣进谢罪唯所措置进谓曰天下匈匈正患诸君耳今董卓垂至诸君何不早各就国袁绍劝进便于此决之至于再三进不许绍又为书告州郡诈宣进意使捕案中官亲属进谋积日颇泄中官惧而思变张让子妇太后之妹也让向子妇叩头曰老臣得罪当与新妇俱归私门唯受恩累世今当远离宫殿情怀恋恋愿复一入直得暂奉望太后陛下颜色然后退就沟壑死不恨矣子妇言于舞阳君入白太后乃诏诸常侍复入直八月进入长乐白太后请尽诛诸常侍以下选三署郎入守宦官庐诸宦官相谓曰大将军称疾不临丧不送葬今欻入省此意何为窦氏事竟复起邪又张让等使人潜听具闻其语乃率常侍段珪毕岚等数十人持兵窃自侧闼入伏省中及进出因诈以太后诏召进入坐省合让等诘进曰天下愦愦亦非独我曹罪也先帝尝与太后不快几至成败我曹涕泣救解各出家财千万为礼和悦上意但欲托卿门户耳今乃欲灭我曹种族不亦太甚乎卿言省内秽浊公卿以下忠清者为谁于是尚方监渠穆拔剑斩进于嘉德殿前让珪等为诏以故太尉樊陵为司隶校尉少府许相为河南尹尚书得诏板疑之曰请大将军出共议中黄门以进头掷与尚书曰何进谋反已伏诛矣进部曲将吴匡张璋素所亲幸在外闻进被害欲将兵入宫宫合闭袁术与匡共斫攻之中黄门持兵守合会日暮术因烧南宫九龙门及东西宫欲以胁出让等让等入白太后言大将军兵反烧宫攻尚书闼因将太后天子及陈留王又劫省内官属从复道走北宫尚书卢植执戈于合道□下仰数段珪珪等惧乃释太后太后投合得免袁绍与叔父隗矫诏召樊陵许相斩之苗绍乃引兵屯朱雀阙下捕得赵忠等斩之吴匡等素怨苗不与进同心而又疑其与宦官同谋乃令军中曰杀大将军者即车骑也士吏能为报雠乎进素有仁恩士卒皆流涕曰愿致死匡遂引兵与董卓弟奉车都尉旻攻杀苗弃其尸于苑中绍遂闭北宫门勒兵捕宦者无少长皆杀之或有无须而误死者至自发露然后得免者二千余人绍因进兵排宫或上端门屋以攻省内张让段珪等因迫遂将帝与陈留王数十人步出谷门奔小平津公卿并出平乐观无得从者唯尚书卢植夜驰河上王允遣河南中部掾闵贡随植后贡至手剑斩数人余皆投河而死明日公卿百官乃奉迎天子还宫以贡为郎中封都亭侯董卓遂废帝又迫杀太后杀舞阳君何氏遂亡而汉室亦自此败乱　　曹操
按后汉书后纪献穆曹皇后讳节魏公曹操之中女也建安十八年操进三女宪节华为夫人聘以束帛元纁五万匹小者待年于国十九年并拜为贵人及伏皇后被弒明年立节为皇后魏受禅以后为山阳公夫人按曹操事
详文帝本纪

　　吴壹
按蜀志穆皇后传后陈留人也兄吴壹少孤父素与刘焉有旧是以举家随焉入蜀焉有异志善相者相后当大贵先主既定益州纳后为夫人章武元年册为皇后壹官至车骑将军封县侯　　麋竺
按蜀志本传竺字子仲东海朐人也祖世货殖僮客万人赀产巨亿后徐州牧陶谦辟为别驾从事谦卒竺奉谦遗命迎先主于小沛建安元年吕布乘先主之出拒袁术袭下邳掳先主妻子先主转军广陵海西竺于是进妹于先主为夫人奴客二千金银货币以助军资于时困匮赖此复振后曹公表竺领嬴郡太守竺弟芳为彭城相皆去官随先主周旋先主将适荆州遣竺先与刘表相闻以竺为左将军从事中郎益州既平拜为安汉将军班在军师将军之右竺雍容敦雅而干翮非所长是以待之以上宾之礼未尝有所统御然赏赐优宠无与为比芳为南郡太守与关羽共事而私好携贰叛迎孙权羽因覆败竺面縳请罪先主慰谕以兄弟罪不相及崇待如初竺惭恚发病岁余卒子威官至虎贲中郎将威子照虎骑监自竺至照皆便弓马善射御云　　张飞
按蜀志本传飞字益德涿郡人也少与关羽俱事先主羽年长数岁飞兄事之先主从曹公破吕布随还许曹公拜飞为中郎将先主背曹公依袁绍刘表表卒曹公入荆州先主奔江南曹公追之一日一夜及于当阳之长阪先主闻曹公卒至弃妻子走使飞将二十骑拒后飞据水断桥瞋目横矛曰身是张益德也可来共决死敌皆无敢近者故遂得免先主既定江南以飞为宜都太守征卤将军封新亭侯后转在南郡先主入益州还攻刘璋飞与诸葛亮等溯流而上分定郡县至江州破璋将巴郡太守严颜生获颜飞呵颜曰大军至何以不降而敢拒战颜答曰卿等无状侵夺我州我州但有断头将军无有降将军也飞怒令左右牵去斫头颜色不变曰斫头便斫头何为怒邪飞壮而释之引为宾客飞所过战克与先主会于成都益州既平赐诸葛亮法正飞及关羽金各五百斤银千斤钱五千万锦千匹其余颁赐各有差以飞领巴西太守曹公破张鲁留夏侯渊张合守汉川合别督诸军下巴西欲徙其民于汉中进军宕渠蒙头荡石与飞相拒五十余日飞率精卒万余人从他道邀合军交战山道迮狭前后不得相救飞遂破合合弃马缘山独与麾下十余人从间道退引军还南郑巴土获安先主为汉中王拜飞为右将军假节章武元年迁车骑将军领司隶校尉进封西乡侯策曰朕承天序嗣奉洪业除残靖乱未烛厥理今寇卤作害民被荼毒思汉之士延颈鹤望朕用怛然坐不安席食不甘味整军诰誓将行天罚以君忠毅侔踪召虎名宣遐迩故特显命高墉进爵兼司于京其诞将天威柔服以德伐叛以刑称朕意焉诗不云乎匪疚匪棘王国来极肇敏戎功用锡尔祉可不勉欤初飞雄壮威猛亚于关羽魏谋臣程昱等咸称羽飞万人之敌也羽善待卒伍而骄于士大夫飞爱敬君子而不恤小人先主常戒之曰卿刑杀既过差又日鞭挝健儿而令在左右此取祸之道也飞犹不悛先主伐吴飞当率兵万人自阆中会江州临发其帐下将张达范强杀飞持其首顺流而奔孙权飞营都督表报先主先主闻飞都督之有表也曰噫飞死矣追谥飞曰桓侯长子苞早夭次子绍嗣官至侍中尚书仆射苞子遵为尚书随诸葛瞻于绵竹与邓艾战死　外戚部列传六
　　魏
　　卞秉
按魏志后妃传武宣卞皇后琅邪开阳人文帝母也文帝即位尊后曰皇太后黄初中文帝欲追封太后父母尚书陈群奏曰陛下以圣德应运受命创业革制当永为后式案典籍之文无妇人分土命爵之制在礼典妇因夫爵秦违古法汉氏因之非先王之令典也帝曰此议是也其勿施行以作着诏下藏之台阁永为后式至太和四年春明帝乃追谥太后祖父广曰开阳恭侯父远曰敬侯祖母周封阳都君及恭侯夫人皆赠印绶初太后弟秉以功封都乡侯黄初七年进封开阳侯邑千二百户为昭烈将军秉薨子兰嗣注
魏略曰初卞后弟秉当建安时得为别部司
马后常对太祖怨言太祖答曰但得与我作妇弟不为多耶后又欲太祖给其钱帛太祖又曰但汝盗与不为足耶故讫太祖世秉官不移财亦不益　　卞阑
按魏志后妃传秉子兰少有才学为奉车都尉游击将军加散骑常侍兰薨子晖嗣又分秉爵封兰弟琳为列侯官至步兵校尉注
魏略曰兰献赋赞述太子
德美太子报曰赋者言事类之所附也颂者美盛德之形容也故作者不虚其辞受者必当其实兰此赋岂吾实哉昔吾丘寿王一陈宝鼎何武等徒以歌颂犹受金帛之赐兰事虽不谅义足嘉也今赐牛一头由是遂见亲敬明帝时兰见外有二难而帝留意于宫室常因侍从数切谏帝虽不能从犹纳其诚款后兰苦酒消渴时帝信巫女用水方使人持水赐兰兰不肯饮诏问其意兰言治病自当以方药何信于此帝为变色而兰终不服后渴稍甚以至于亡故时人见兰好直言谓帝面折之而兰自杀其实不然　　卞隆按魏志后妃传兰子隆女为高贵乡公皇后隆以后父为光禄大夫位特进封雎阳乡侯妻王为显阳乡君追封隆前妻刘为顺阳乡君后亲母故也琳女又为陈留王皇后时琳已没封琳妻刘为广阳乡君　　甄逸按魏志后妃传文昭甄皇后中山无极人明帝母汉太保甄邯后也世吏二千石父逸上蔡令后三岁失父建安中袁绍为中子熙纳之熙出为幽州后留养姑及冀州平文帝纳后于邺有宠生明帝及东乡公主太和元年三月以中山魏昌之安城乡户千追封逸谥曰敬侯　　甄像
  </div>
  <div class="pagination">
   <a href="宫闱典外戚部.html">
    上一页
   </a>
   <a href="宫闱典外戚部.html">
    1
   </a>
   <span class="current-page">
    2
   </span>
   <a href="宫闱典外戚部_page3.html">
    3
   </a>
   <a href="宫闱典外戚部_page4.html">
    4
   </a>
   <a href="宫闱典外戚部_page5.html">
    5
   </a>
   <a href="宫闱典外戚部_page6.html">
    6
   </a>
   <a href="宫闱典外戚部_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
