<!DOCTYPE html>
<html>
<head>
    <meta charset="UTF-8">
    <title>宫闱典宦寺部 - 第 7 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宫闱典宦寺部 - 第 7 页/共 11 页</h1>
    <div class="content">大安元年拟隆庆宫人数定之
中卫尉从三品掌总中宫事务副尉从四品左常侍从五品掌周护导从仪仗之事右常侍从五品常侍官护卫三十人
注
同东宫
奉引八十人

注
同控鹤
伞子四人

注
同控鹤
执旗二人

注
同仪鸾
给事局使正七品副使正八品内谒者兼司宝二员从六品
注
内直充
奉合一十人

注
同东宫入殿小底
合直二十人

注
同宫闱局内直
掖庭局令正九品掌皇后宫事务

注
内直充
丞从九品

注
内直充
宫令

注
宫苑司仪鸾局兼
食官

注
尚食局兼
饮官

注
尚酝署兼
医官

注
尚药局太医院兼
主藏

注
内藏典给署兼
主廪

注
太仓兼
　右属卫尉司
　　元
世祖至元十九年置内藏三库以宦者二十二人董其事按元史世祖本纪至元十九年冬十月丙申以禁中出纳分三库御用宝玉远方珍异隶内藏金银只孙衣段隶右藏常课衣段绮罗缣布□左藏设官吏掌钥者三十二人仍以宦者二十二人董其事　按百官志内藏库秩从五品掌出纳御用诸王段匹纳失失纱罗绒锦南绵香货诸物提点四员从五品大使二员正六品副使二员正七品至元二年置署上都十九年始置大都以宦者领之复有行内藏二十八年省之止存内藏及左右二库右藏提点四员大使二员副使二员品秩同上掌收支金银宝钞只孙段匹水晶玛瑙玉璞诸物至元十九年置左藏提点四员大使二员副使二员品秩同上掌收支掌课和买纱罗布绢丝绵绒锦木绵铺陈衣服诸物至元十九年置至元二十年夏四月甲午禁近侍为人求官紊乱选法按元史世祖本纪云云
至元二十二年置章佩监掌宦者速古儿赤所收御服宝带按元史世祖本纪不载　按百官志章佩监秩正三品掌宦者速古儿赤所收御服宝带监卿五员正三品太监四员从三品少监二员从四品监丞二员正五品经历知事照磨各一员令史七人译史二人通事二人奏差四人至元二十二年置至大元年升为院秩从二品四年复为监定置如上至元二十四年置中尚监参用宦者三人又置经正监太监二员按元史世祖本纪不载　按百官志中尚监秩正三品掌大斡耳朵位下怯怜口诸务及领资成库毡作供内府陈设帐房帟幕车舆雨衣之用监卿八员正三品太监二员从三品少监二员从四品监丞二员正五品经历知事照磨各一员令史七人译史三人通事二人知印二人奏差五人至元十五年置尚用监二十年罢二十四年改置中尚监三十年分置两都滦河三库怯怜口杂造等九司局而总领之至大元年升为院四年复为监参用宦者三人又经正监秩正三品掌营盘纳钵及标拨投下草地有词讼则治之太卿一员正三品太监二员从三品少监二员从四品监丞二员正五品经历知事各一员令史八人译史四人至大四年置监卿太监少监并奴都赤为之监丞流官为之至元二十八年置御带库俱以中官为之又置异珍库同其品秩按元史世祖本纪不载　按百官志御带库秩从五品掌击腰偏束等带并绦环诸物供奉御用以备赐予提点三员大使三员副使二员品秩同资成至元二十八年置俱以中官为之元贞二年增二员兼署上都之事　又异珍库秩从五品掌御用珍宝后妃公主首饰宝贝提点三员大使三员副使二员品秩同上至元二十八年置成宗大德九年改太府监为院院判参用宦者按元史成宗本纪不载　按百官志太府监秩正三品领左右藏等库掌钱帛出纳之数太卿六员正三品太监六员从三品少监五员从四品丞五员正五品经历知事照磨各一员令史八人译史三人通事知印各一人奏差四人中统四年置至元四年为宣徽太府监凡内府藏库悉隶焉八年升正二品大德九年改为院秩从二品院判参用宦者至大四年复为监定置如上武宗至大二年改度支院为监太监二员复利用院为监太监五员按元史武宗本纪不载　按百官志度支监秩正三品掌给马□刍粟卿三员正三品太监二员从三品少监三员从四品监丞二员从五品经历二员知事一员提控案牍一员照磨兼管勾一员令史十四人译史四人通事知印三人奏差四人典吏五人国初置孛可孙至元八年以重臣领之十三年省孛可孙以宣徽兼其任至大二年改立度支院四年改为监利用监秩正三品掌出纳皮货衣物之事监卿八员正三品太监五员从三品少监五员从四品监丞四员正五品经历知事照磨管勾各一员令史八人译史二人通事知印各一人奏差六人典吏二人至元十年置二十年罢二十六年复置大德十一年改为院至大四年复为监仁宗延佑元年敕内侍勿文阶又定秘书监参用宦者二人按元史仁宗本纪延佑元年六月戊子敕内侍今后止授中官勿文阶　按百官志秘书监秩正三品掌历代图籍并阴阳禁书卿四员正三品太监二员从三品少监二员从四品监丞二员从五品典簿一员从七品令史三人知印奏差各二人译史通事各一人典书二人典吏一人属官著作郎二员从六品著作佐郎二员正七品秘书郎二员正七品校书郎二员正八品辨验书画直长一员正八品至元九年置其监丞皆用大臣奏荐选世家名臣子弟为之大德九年升正三品给银印延佑元年定置卿四员参用宦者二人延佑二年五月甲戌加授宦者中尚卿续元晖昭文馆大学士按元史仁宗本纪云云
文宗至顺三年十月宁宗即位庚戌以宦者铁古思哈里兀荅儿黑狗者阔阔出并为中政院使按元史宁宗本纪云云
顺帝至元元年以御史台言裁减宦官
按元史顺帝本纪至元元年九月庚子御史台臣言国朝初用宦官不过数人今内府执事不下千余乞依旧制裁减冗滥广仁爱之心省糜费之患从之至元四年八月己巳申取高丽女子及阉人之禁按元史顺帝本纪云云至元六年五月丙子以宦者伯不花为长宁寺卿按元史顺帝本纪云云至正七年二月丙戌以宦者伯帖木儿为司徒按元史顺帝本纪云云至正十三年秋七月戊辰宦官至一品二品者依常例给俸禄按元史顺帝本纪云云

　宦寺部汇考三
　　明
太祖洪武元年谕宦官不得预政典兵
按大政纪洪武元年四月丙辰上谓侍臣曰吾观史传所书汉唐末世皆为宦官败蠹不可拯救未尝不为之惋叹此辈在人主之侧日见亲信小心勤劳如吕强张承业之徒岂得无之但开国承家小人勿用圣人之深戒其在宫禁止可使之供洒扫给使令传命而已岂宜预政典兵汉唐之祸虽曰宦官之罪亦人主宠爱之使然向使宦官者不得典兵虽欲为乱其可得乎洪武二年命吏部定内侍诸司官制
按大政纪洪武二年八月己巳命吏部定内侍诸司官制谕之曰朕观周礼所记未及百人后世至逾数千卒为后患今虽未能复古亦当为防微之计古时此辈所治止于酒浆酰醢司服守阍数事今朕亦不过以备使令非别有委任可斟酌其宜勿令过多又顾谓侍臣曰此辈自古以来求其善良千百中不一二见若用以为耳目即耳目蔽矣以为心腹即心腹病矣驭之之道但常戒□使之畏法不可使之有功有功则骄恣畏法则检束自不敢为非也乃定置内史监奉御六十人尚宝一人尚冠七人尚衣十人尚佩九人尚礼八人尚乐七人纪事二人执膳四人司脯四人司香四人涓洁二人置尚酒尚醋尚面尚染四局设正一人副二人置御马御用二司设正一人副二人内府库设大使一人副使二人内仓监设令一人丞二人及置东宫典玺典翰典膳典服典乐典乘共六局局设局郎一人丞一人又置门官午门东华门西华门元武门奉天门左右顺门左右红门皇宫门坤宁门宫左门宫右门各设正一人东宫门官春和门东宫后门宫左门宫右门各设门正一人按春明梦余录中官之制凡内使小大者乌木牌平巾者不得衣员领束带唯请轿长随并都知监长随各狮子等补束角带及有牙牌官帽便谓之奉御正六品得服麟补束金厢□瑁或犀带自奉御而上左右监丞五品左右少监从四品太监正四品太监而上方服斗牛补再升则膝襕飞鱼斗牛及蟒衣再升方赐玉带冬则光素夏则玲珑三九月则顶收再升则内府骑马凡骑马者自东西下马门起至南内西上南门起至宝钞司凡遇圣节正旦大婚诞庆各进马一匹再升则每岁禄米十二石后加一级皆益十二石洪武三年重定内使服饰之制
按续文献通考洪武三年十月上谕宰臣凡内使监未有职名者当别置衣帽以别监官礼部定拟内使监官凡遇朝会照依品级具朝服公服行礼其常服葵花胸背团领衫不拘颜色乌纱帽犀角带其内使无品从者常服团领衫无胸背花不拘颜色乌角束带乌纱帽垂软带年十五以下者惟带乌纱小顶帽从之洪武四年正月定宦官月支廪米闰三月命吏部定内监等官品秩按大政纪洪武四年春正月乙巳诏宦官月支廪米一石闰三月甲子命吏部定内监等官品秩自监令正五品以下至从七品有差上谓侍臣曰古之宦竖不过司晨昏供役使而已自汉邓太后以女主称制不接公卿乃以阉人为常侍小黄门通命自此以来权倾人主及其为患如城狐社鼠不可以去朕谓此□但当服事宫禁岂可假以权势纵其狂乱吾所以防之极严但犯法者必斥之不令在左右戒履霜坚冰之意也按春明梦余录内官监通掌内史名籍总督各职凡差遣及缺员具名奏请设令一人正六品丞二人从六品典簿一人正九品所掌文籍以通书筭小内史为之神宫监掌太庙祭器及祭祀洒扫设令一人正七品丞一人从七品奉御一人正八品尚宝监掌御宝图书凡用御宝则奏请然后付尚宝司官用之毕则捧入设令一人正七品丞一人从七品尚衣监掌御用冠冕衣服靴履设令一人正七品丞一人从七品奉御四人正八品尚膳监掌御膳设令一人正七品丞一人从七品司设监掌御用仪仗辇辂舆帐裀褥张设设令一人正七品丞一人从七品奉御四人正八品司礼监掌宫庭礼仪凡正旦冬至节等命妇朝贺等礼则掌其班位仪注及□察内官人员违犯礼法者设令一人正七品丞一人从七品直殿监掌各殿洒扫陈设设令一人正七品丞四人从七品小内史一十五人宫门承制掌传奉宣召设奉御五人正八品宫门守门官掌宫门洒扫时其开阖稽察出入设门正一人正八品副四人从八品内承运库掌供御金银段匹等物设大使一人正九品副使一人从九品司钥库掌皇城各门管钥大使一人正九品副使四人从九品巾帽局掌造内府冠帽设大使一人正九品副使二人从九品针工局掌造内府衣服设大使一人正九品副使一人从九品织染局掌织染段匹设大使一人正九品副使一人从九品颜料局掌烧造银朱等项颜料设大使一人正九品司苑局掌种莳蔬果设大使一人正九品司牧局掌牧养孳牲设大使一人正九品皆于内官内选用外承运库掌收金银段匹等物甲字库掌收铜钱布匹颜料乙字库掌收衣服衾帐纸札等物丙字库掌收绸丝绵纱线丁字库掌收铜铁锡香茶蜡诸物戊字库掌收毡衫胡椒并支军器广源库掌收贮宝钞广惠库掌收支宝钞每库设大使一人正九品副使一人从九品皆于流官内选用隶户部皮作局掌硝皮熟皮张成造靴鞋鞍辔兵仗局掌造各项军器宝源局掌鼓铸铜器每局设大使一人正九品副使一人从九品皆于流官内选用隶工部按酌中志内府十二监曰司礼曰御用曰内官曰御马曰司设曰尚宝曰神宫曰尚膳曰尚衣曰印绶曰直殿曰都知四司曰惜薪曰宝钞曰钟鼓曰混堂又八局曰兵仗曰巾帽曰针工曰织染曰酒醋面曰司苑曰浣衣曰银作已上总谓之曰二十四衙门也此外有内府供用库内承运库司钥库等处亦胪列于后以备考焉　　司礼监
掌印太监一员秉笔随堂太监八九员或四五员设有象牙小牌一面长寸余每日申时交接轮流该正凡每日奏文书自御笔亲批数本外皆众太监分批遵照阁中票来字样用朱笔楷书批之间有偏傍偶误者亦不妨略为改正最有宠者一人以秉笔兼掌东厂掌印秩尊视元辅东厂权重视总宪兼次辅其次秉笔随堂如众辅焉皆穿贴里先斗牛次升坐蟒先内府骑马次升橙杌禄米每升一级则岁加米十二石各家私臣曰掌家职掌一家之事曰管家办理食物出纳银两曰上房执掌箱柜锁钥曰掌班领班钤束两班答应官人日司房打发批文书誊写应奏文书其下则管帽管衣靴茶厨房打听官看庄宅各琐屑事务也其余大小衙门遇有应题奏事情皆关白司礼掌印秉笔随堂而始行凡御前亲近大内臣曰干清宫管事曰打卯牌子其秩亦荣贵犹外之勋爵戚臣也然皆得掌各衙门之印视其宠眷厚薄而钦传之不拘资次司礼监提督一员秩在监官之上于本衙门居住职掌古书籍名画册叶手卷笔砚墨绫纱绢布纸札各有库贮之选监工之老成勤敏者掌其锁钥所属掌司四员或六七员佐理之并内书堂亦属之又经厂掌司四员或六七员在经厂居住只管一应经书印板及印成书籍佛藏道藏番藏皆佐理之自提督之下则监官典簿十余员提督皇史宬并新房候转提督俱轮流该正在廊下家宿专理皇城一应礼仪刑名钤束长随当差听事各役关防门禁至逆贤擅政时令与文书房轮挨遇双月十六日前往教□比试武职应袭其次六科廊掌司六员或八员分东西两房管精微科内外章疏及内官脚色履历职名月报逃亡事故数目其次人数十员或八员管二十四衙门山陵等处内官职级姓名撰写每日传行圣旨稽查门禁钤束当差听事题奏应行礼仪应颁赏赐其次六科廊誊黄写字一员其次管赏写字则按节令挨次题□礼仪文书及赏例或百余员或数十员分两班四拨各拨若干人其班按十二支轮之曰头顶整一日过夜曰守早从卯至申曰守晚从申至次日天明曰末顶整一日过夜方得下班歇息四日也凡遇圣驾朝讲游幸穿麟补红或青执藤条拦挡者皆掌司人数写字也凡转经厂司礼监掌司者则每拨内另有一种衙门写字共十余员挨补而已自提督至写字俱穿凡出入皇城各门俱门军接与挡道自内书堂奉旨拨派者曰正途其次或乞恩奏保改升者亚焉文书房官八员或十员虽穿其实祖宗初设原是遴选二十四衙门山陵等处有学行才识者委用职掌通政使司每日封进本章并会极门京官所上封本及在内各衙门本天下各藩府本府有大小浓淡之不同文书房各以名衔前后分管之其在外之阁票在内之答票一应旨意圣谕御札俱由文书房落底簿发行所以如今凡掌司升转文书房者概削去司礼监衔都借列内官监衔其呈禀文书具见经手次第　　礼仪房
提督太监一员掌印或秉笔摄之掌司数员写字管事数员本房长随数员掌管一应选婚吉礼每年春夏秋冬四仲月选乳妇生男十口生女十口月给食料在你子府居住凡宫中有喜铺月子房则生男生女各一二口在文华殿外西北临河之小房住及报生皇子则用生女你口皇女则用生男你口弥月剪发百日命名及请发留发入囊册立册封选妃打扒角选驸马一应礼仪皆经理之　　中书房
掌房官一员散官十余员系司礼监监工年老资深者挨转专管文华殿中书所写书籍对联扇柄等件承旨发写完日奏进御前凡宫中糊饰如不放外匠便只是监工并学手艺牌子糊饰挨转此处并御前作至贫老无倚则发外经厂看守以待毙焉凡司礼监掌印秉笔随堂故后各有牌位送外厂供安各有影像送西直阙外大佛寺供安看厂监工守寺僧人侍香火不绝也　　御前作
掌作官一员散官十余员亦是监工年老资深者挨转专管营造龙□龙卓箱柜之类合用漆布桐油银朱等物料奏准于甲丁等库关支已上二处亦掌印或秉笔提督之　　内官监
掌印太监一员其下有总理管理佥书典簿掌司人数写字监工分三班每班掌司第一人曰掌案所管十作曰木作石作瓦作撘材作土作东行西行油漆作婚礼作火药作并米盐库营造库皇坛库里冰窨金海等处凡国家营建之事董其役凡御前所用铜锡木铁之器日取给焉外厂甚多各有提督掌厂等官真定府设有抽印木植管理太监一员则内官监之外差也四年一换只有本监公文无□书关防凡外方修建分封藩王府第亦是管理外差领□书关防前去工竣即回凡大行帝后陵寝妃嫔皇子女薨逝修造坟茔及完婚修理府第皆其职掌　　御用监
掌印太监一员里外监把总二员犹总理焉有典簿掌司写字监工凡御前所用围屏摆设器具皆取办焉有佛作等作凡御前安设硬木□棹柜阁及象牙花梨白紫檀乌木鸂鶒木双陆棋子骨牌梳栊螺甸盘匣扇柄等件皆造办之仁智殿有掌殿监工一员掌管武英殿中书承旨所写书籍画扇奏进御前亦犹中书房之于文华殿中书也　　司设监
掌印太监一员有总理佥书等官如内官监而所职掌者卤簿仪仗围幕褥垫各宫冬夏帘凉席帐幔雨袱子雨顶子大伞之类事最烦苦远不逮御用内官监有赢余肥润也如遇御前打点库藏台箱则此三衙门之人皆任重不敢惮劳　　御马监
掌印太监一员有监督提督四衙营勇士小□有监官有典簿掌司写字拿马等官有象房掌房等官子母象共九只缺则奏于外象房改补金鞍作长随房等处有各滩监工本监象房之东有里草拦草场皇城之外有天师庵草场旧都府草场　　神宫监
掌印太监一员司礼监监官或文书房无力者升之有佥书掌司十余员在端门之左九庙在焉四孟之朔圣驾亲享之正旦节及别朔或遇日食则改卜于初五前后行其余节令祀事唯谨即外太庙也　　尚膳监掌印太监一员光禄寺西门提督太监一员西华门内里监总理一员管理佥书掌司数十员写字监工及外牛房羊房等厂监工共百余员而□供养官拨子长随各数十员光禄寺凉楼酱房逢七等项各有监工坐家名色职掌造办每日早午晚奉先殿供养膳品干清宫等宫一号殿仁寿宫等宫眷月分厨料各有差等凡在御前掌印秉笔管事牌子暖殿近侍及外之内阁文华武英殿中书画士棹儿银两咸光禄寺职掌用典簿关防缄封每月酒饭一棹折银十两有奇半棹者五两有奇到每月晦照钦赏数目坐名颁给之光禄寺志可考也　　尚宝监
掌印太监一员佥书等官可数十员职掌御用宝玺□符将军印信其人所知者尚宝司凡所领宝玺曰皇帝奉天之宝郊天斋醮用之曰尊亲之宝上尊号用之曰亲亲之宝有大小二颗与藩府用之曰诰命之宝□命之宝广运之宝则用之最多也曰御前之宝则宫中库藏箱锁用之曰御药谨封则御药房用之凡□命远去者仍用一黄纸封套上下悉用一宝封识之其文曰丹符出验四方凡宝皆内尚宝女官掌之遇用宝则尚宝司以揭帖赴尚宝监尚宝监请旨然后赴内司领取岁用宝三万余颗岁用宝色银六十余两工部虞衡司办进别项供亿不尽载也其余宝玺尚多不恒用　　印绶监
掌印太监一员佥书掌司数十员职掌古今通集库并铁券诰□贴黄印信图画勘合符验信符诸事及南京解到文武诰轴凡追夺诰命交纳本监会同该科给事中中书舍人于勘合底簿内附写为事缘由类于本监后小门之西傍河墙焚化　　直殿监
掌印太监一员佥书等官数十员职掌皇极中极建极武英文华殿庭楼阁廊庑洒扫之役最劳苦冷局无大厅公署也　　尚衣监
掌印太监一员管理佥书掌司监工数十员掌造御用冠冕袍服履舄靴□之事兵仗局之南旧监库之北即本监裁缝匠役成造御服之袍房也又名曰西直房凡造上用袍服之里合用杭细等绢例具尺寸数目于掌东厂太监处取办之　　都知监
掌印太监一员不甚显贵余者皆本监写字长随各有青红执事衣服凡圣驾出朝谒庙等项在前警跸清御者即此监之官也手执骨身穿鹦哥等补子戴平巾或官帽亦有穿圆领者其人极寒苦难以升转下下衙门也　　惜薪司
掌印太监一员总理数十员佥书掌道掌司写字监工数十员各外厂又数十员专管宫中所用柴炭及二十四衙门山陵等处内官柴炭每月初四十四二十四日开元武等门放夫匠打扫凈车及□运堆积粪壤每岁春暖开长庚门率夫役淘浚宫中沟渠正旦节安彩妆凡遇冬寒宫中各铜缸木桶该内官监添水奏安铁篘其中每日添炭勿令火缺以防水冻备天灾候春融则止皆惜薪司事也凡隆德等殿修建斋醮焚化之际用杨木长柴宫中膳房用马口柴内宫关领则片柴也外有北厂南厂西厂新西新南等处各有掌厂佥书监工贮收柴炭以听关支　　钟鼓司掌印太监一员佥书数十员司房学蓺官二百余员掌管出朝钟鼓凡圣驾朝圣母回及万寿圣节冬至年节升殿回皆在前作乐迎导宫中升座承应凡每年九月登高圣驾幸万岁山端午□龙舟插柳岁暮宫中驱傩及日月食救护打鼓皆本司职掌西内秋收之时有打稻之戏驾幸旋磨台无逸殿等处钟鼓司扮农夫饭妇及田畯官吏征租交纳词讼等事内官监等衙门伺候合用器具亦祖宗使知稼穑艰难之美意也　　宝钞司
掌印太监一员管理佥书十余员掌司监工数十员每年工部商人办纳稻草石灰木柴若干万斤又香油四十五斤以为膏车轴之用抄造草纸□不足二尺阔不足三尺各用廉抄成一张即以独轮小车运赴平地晒干类总入库每岁进宫中备宫人使用至于圣驾所用草纸则系内官监纸房抄造淡黄色绵□细厚进交管净近侍收非此司造也　　混堂司
掌印太监一员佥书监工数员职司沐浴堂子惜薪司月给柴薪内官监拨有夫役　　银作局
掌印太监一员管理佥书数员写字监工数十员专管造金银铎针枝个桃杖金银钱金银豆叶等豆者圆珠重一钱或三五分不等豆叶则方片其重亦如豆不拘以备钦赏之用又造花银每锭十两不等止可八成许又祖宗旧制有票儿银者重十两五两三两二两一两至一钱之方块也其成色止有六七成上有分两印字　　浣衣局
掌印太监一员佥书等数十员唯此署不在皇城内在德胜门迤西俗所称浆家房者是也凡宫人年老及有罪退废者发此局居住内官监例有供给米盐　　兵仗局掌印太监一员管理佥书十余员军器库提督一员掌关防掌司一员掌司写字监工数十员职掌成造刀枪剑鞭斧盔甲弓矢各样大小神器又火药局一处属之宫中元宵上鳌山顶上之灯例点放神器三位则监工事也凡每年七夕宫中乞巧小针并御前铁锁钥锤钳针剪之类及日月食救护锣鼓响器宫中做法事钟鼓铙钹法器皆□之是以亦称为小御用监也　　巾帽局
掌印太监一员管理佥书掌司监工数十员职掌内官长随内使小火者平巾官帽每年入夏据见在员数具题移文工部至冬初即于节慎库领银十余万两凿散内官内使人等靴料凡有羡余缴进御前凡新升秉笔即送朝衣冠笏带鞋一分凡选中驸马冠靴中使阍者帽插柳跑马勇士圆帽藩王之国旗尉靴帽若干分皆本局造送奏于工部支领工价　　针工局掌印太监一员余与巾帽局同职掌内官长随内使小火者冬夏衣每年递散一次遇辰年戌年各散铺盖一次凡宫中做法事扬旛棹围等件皆隶焉凡内官曾赐蟒衣退出宫及病故者各具本交还本局收也　　内织染局
掌印太监一员总理佥书掌司写字监工数十员掌染造御用及宫内应用段匹绢帛之类有外厂在朝阳门外澣濯袍服之所又有蓝青厂在都城之西亦本局之外署也　　酒醋面局
掌印太监一员管理等官与别局相若也职掌内官人食用酒醋面糖诸物浙江等处岁供糯米小麦黄豆及谷草稻皮白面有差以备御前宫眷及各衙门内官之用与御酒房不相统辖　　司苑局
掌印太监一员管理等官同前职掌宫中诸处蔬果及种蓺之事岁用黑豆谷草山东等处岁供之御前所用瓜菜茶料俱此局与林衡等署上林苑海子同备办之已上总谓之曰二十四衙门惟浣衣局在皇城之外也　　内府供用库
掌印太监一员管理佥书掌司写字监工共百余员专司皇城内二十四衙门山陵等处内官食米每员每月四斗　　司钥库
掌印太监一员管理佥书写字监工可数十员凡宝源局等处铸出制钱该部进交本库备御前取讨赏赐之用　　内承运库
掌印太监一员近侍佥书太监十余员掌司写字监工数十员其署在东下马门其职掌库藏在宫内者曰内东裕库曰宝藏库皆谓之里库其会极门宝善门迤东一带及南城磁器等库者则俱谓之外库也凡金银纱罗丝闪色织金锦羊绒玉带玉块象牙玛瑙宝石珍珠珊瑚之类总隶之又浙江等处每岁夏秋麦米共折银一百一万有奇即国初所谓折粮银今所谓金花银是也候解到京于每季仲月由长安右门入经进本库交收此印及直殿监印钟鼓司灵台印皆本衙门第一员佥书挨掌不系贵近大内臣掌也凡内官升玉带即于本库领取及褫降病故其名下官人仍具本交还　　灵台
掌印太监一员近侍佥书数员看时刻近侍三十余员学习数十员凡遇收选官人则拨三四十名年幼者读步天歌阴阳杂法天官星历等书习写算观星气轮流上台以候测变异呈□掌印具呈司礼监掌印据实奏闻　　御酒房
</div>
    <div class="pagination">
<a href="宫闱典宦寺部_page6.html">上一页</a><span>...</span><a href="宫闱典宦寺部_page2.html">2</a><a href="宫闱典宦寺部_page3.html">3</a><a href="宫闱典宦寺部_page4.html">4</a><a href="宫闱典宦寺部_page5.html">5</a><a href="宫闱典宦寺部_page6.html">6</a><span class="current-page">7</span><a href="宫闱典宦寺部_page8.html">8</a><a href="宫闱典宦寺部_page9.html">9</a><a href="宫闱典宦寺部_page10.html">10</a><a href="宫闱典宦寺部_page11.html">11</a><a href="宫闱典宦寺部_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
