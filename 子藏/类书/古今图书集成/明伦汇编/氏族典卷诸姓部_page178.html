<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 178 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 178 页/共 899 页</h1>
    <div class="content">按福州府志达字德英闽县人弘治乙丑进士授宁波推官讯鞫明允擢南京武选郎寻入为职方共赞戎务居久之转太仆少卿嘉靖初又改大理寻晋佥都御史巡抚山西议节禄粮为宗藩诬奏罢归　　陈璋按浙江通志璋字宗献乐清人弘治乙丑进士任刑部郎中精于法律谏武宗南巡罚跪廷杖夺俸后以资望迁副使嘉靖初擢大理卿多所平反引病退起为刑部侍郎谢归卒赐祭葬　　陈溥
按河南通志溥字一卿鄢陵人弘治末举进士授大理寺评事以忤逆瑾谪武乡县丞稍迁阳曲知县瑾诛升户部主事转山东参议感疾请归　　陈鼎
按明外史张文明传陈鼎字大器其先宣城人高祖尚书迪死建文帝难子孙戍登州卫遂占籍焉鼎举弘治末进士正德四年授礼科试给事中镇守河南中官廖堂福建人也弟鹏之子铠冒籍中河南乡试鼎上章发其谬铠遂除名堂鹏大恨会流寇起鼎陈弭盗机宜堂令权幸激帝怒下之吏部议谪汉州判官不许谓鼎前籍平江伯赀产有侵盗下诏狱掠治尚书杨一清救之乃斥为民世宗立复故官迁河南参议妖人马隆等为乱鼎督兵讨平之改陕西副使擢浙江按察使廉介正直不通私谒召为应天府尹未任卒　　陈大韶
按名山藏本行记大韶嵩明州人随父监生忠听选京师父没大韶不忍焚化鬻衣称贷万里孤身扶柩归葬庐墓墓在旷山之中独处三年豺狼盗贼不相惊扰母没如之正德中旌表　　陈经孚
按名山藏本行记经孚平阳人少孤事母至孝遇倭来负母避之竟遇之途倭索母珥环经孚护之倭以刀截耳至肩而死手犹未释母也　　陈昉
按名山藏方外记昉吴江县吏也平生崇奉三教广行阴骘唯未能断食鱼之好常畜鱼待烹一日网池鱼作脍忽闻似人言悲哀乞命昉省悟尽放之江夜梦群鱼谢曰天曹知君善念挂名仙籍矣三年后于长桥踏石上升　　陈维藩
按山西通志维藩吉州人正德戊辰进士少卓越&#敏十余岁通毛诗弱冠登第授刑部主事折狱明允晋郎中督粮蓟镇时武庙东巡钱宁窃弄阉使索贿少不遂中以危法维藩独屹立侃侃不少贬宁竟假他事逮系谪贵州婺川知县有水南集行于世　　陈谈按福州府志谈字允默长乐人正德戊辰进士十四年上将南巡谈为刑部郎与同官上疏谏杖阙下几死擢知兖州以病疏归卒于途　　陈琮
按陕西通志琮宣孙正德五年征汉中流贼战没优恤　　陈镐
按明外史洪锺传正德五年沔阳贼杨清丘仁等僭称天王将军出没洞庭间官军屡失利锺檄布政使陈镐及副使蒋升都指挥潘勋破灭之镐应天人进士既灭贼就迁巡抚右副都御史檄散余党湖湘底宁　　陈策
按青城县志策少闲弓马正德六年贼至策守东门贼忿其当锋拥众攻之城破策佯走反射伤数十人独力不支遂遇害　　陈逅
按明外史朱浙传浙与马明衡并授御史会昭圣皇太后生辰有旨免命妇朝贺浙明衡言之疏入帝恚且怒立捕至内廷责以离间宫闱诏狱拷讯御史陈逅谏帝愈怒并下诏狱远谪之逅字良会常熟人正德六年进士除福清知县入为御史谪合浦主簿累官河南副使帝幸承天坐供具不办下狱为民　　陈岩按夏津县志正德辛未刘寇肆掠乡村岩乘马出贼执之见其状貌魁伟出红纻衣诱之使从岩掷衣骂曰我良家人讵从汝贼遂曳贼堕马将砍之俄有数贼至并力敌岩遂遇害有司状于当道旌之　　陈大中
按蕲州志大中字时甫正德进士为人刚正廉介临事不苟授南京户部主事六年流贼刘六等寇掠江淮势甚猖獗大中出理军饷冒险应变仓卒办集擢广西庆远知府有乡曰述昆为獐酋蓝钱压等所据商旅莫敢往来大中率民兵直捣其穴擒其魁戮其党事闻擢转运使致仕归　　陈伯安
按黄陂县志伯安英爽有大节令章丘擢御史忤逆瑾调南充寻谪丹阳教瑾败召知灵璧时巨寇杨虎啸聚被掳骂贼不屈欲刃之则瞑目以待贼惊异释伯安乃请于上城灵璧民德之为立祠　　陈克宅
按明外史陈有年传有年父克宅字即卿正德元年进士嘉靖中官御史哭争大礼系狱并杖获释先后按贵州河南多所弹劾吏部尚书廖纪姻为所劾罢恶之出为松潘副使累迁右副都御史巡抚贵州都匀苗王阿向作乱克宅攻斩阿向论功进秩旋移抚苏松既行而阿向党复叛坐罢官候勘巡抚汪珊讨平贼推功克宅克宅已卒乃赐恤典　　陈器
按浙江通志器号三石临海人燧之孙正德癸酉解元甲戌进士授淮安推官不畏权贵升刑部主事多所平反会武宗巡游储贰未定器抗章奏请早选宗室之贤者养于宫中言甚恺激寻以予告回里杜门却扫居家四十年终　　陈能
按华容县志能字大用正德甲戌进士授刑部主事进员外郎转延平府知府躬率兵平贼开大田县擢广西右参政赐敕掌田州府事遂弃职归　　陈经
按益都县志经字伯常号东渚正德甲戌进士授兵科给事中谠直敢言武皇末年劾奏宁彬余党辞涉当路上览疏顾左右曰此&#给事中也经多须故云世庙登极擢通政司参议历通政使户部尚书改礼部寻转兵部太子太保乞骸驰驿归后起户部命下数日经讣闻上为之辍朝谕葬祭如例　　陈文学
按贵州通志文学字宗鲁贵阳人究心理学少事阳明先生正德丙子乡举知耀州调简不赴旋里日者言岁将不利乃预作五栗先生志后二十余年始疾危坐而逝所著有耀归存&#余历续&#&#簃闲录　　陈大纲按陕西通志大纲震子字廷宪正德丁丑进士授大理评事疑狱不片言而折人咸惊服其能擢山西佥事土豪陈卿据青羊山作乱中外震恐大纲作平贼方略六篇度地形险易断山伐木为飞梯望楼出其背三军援攀而上贼闻骇曰官军飞上山也卿遂降时幸相抑之命官覆勘以不合勋格竟不蒙赏升密云兵备时戴贵作乱岁久不平大纲至立保甲法贵遂获胁从各散去邑赖以宁大纲为人志大才雄方严直劲真足任干城腹心之托　　陈文沛
按福州府志文沛字维德长乐人先姓林后复陈姓正德丁丑进士授工部主事历员外郎中出为抚郡守恤弱锄强抚人德之寻调苏郡擢霸州兵备副使以陕西行太仆寺卿罢归　　陈沂
按名山藏文苑记沂初字宗鲁后改鲁南鄞人父钢令黔阳判长沙有惠政沂少有文誉久淹韦布举正德十二年进士与顾璘王韦称金陵三俊改翰林庶吉士除编修嘉靖初执议大礼世宗不问也擢侍讲经筵讲孟子徒善徒法章讲末献规云望陛下恩溥雨露量开天地无知者均沾化育有罪者并荷包容盖为议谪戍诸臣发上问沂名心识之五年诏翰林官外任使习民事沂得江西布政参议随事竭力殊忘外徙擢山东参政募耕民与牛具以救荒饥巨野盗未发先事捕治之为沂莒诸州除免马种薪木运布诸征按治郡县定九等赋皆手自算注凡所废兴悉切民情沂在江西遇桂萼于安仁萼曰恨不能留公讲筵沂曰凡诸内外孰非王臣某视议礼戍役诸臣已为叨窃此诸臣者若得因公放归是即公之留某也及在山东遇张孚敬亦深相劳苦曰公毋忧即召入也沂曰东民困甚公行某疏胜公德某连忤执政坐久不召竟以山西行太仆寺卿致仕沂&#异蚤见躯不甚长神采朗秀眸子可照少好苏氏学人谓笔势澜溢殊类东坡亦自号曰小坡中岁再变其格诗宗盛唐文出入史汉归于简古晚益好著述浸淫理窟不以绮丽竞能时人以沂清修厚德文藻惠政合而归之曰有道仁人　　陈则清
按福州府志则清字君扬闽县人正德丁丑进士授泰州守改祈州又调滁州南刑部员外坐诬谪判台郡未几擢守程番后以都御史巡抚云南卒于官赐祭葬　　陈良&#
按万姓统谱良&#高安人涉猎书史不乐仕进尝商游陕右遇贼与周侣俱被执良&#先脱乃罄所有脱侣卒不受偿处乡族亦多称其好义　　陈璧
按万姓统谱璧字天瑞少孤力学备历艰劬举正德丁丑进士出知滁州武宗南巡邻郡征发驿骚璧独不为敛率民甚德之升刑部员外郎尽心庶狱时钱宁&#左府都督齐佐以奸党乱政魏彬弟锦衣千户魏英以内乱俱坐死而巨珰力欲出之璧直前争曰佐陷人死无算英奸子妇此而可纵孰不可纵二人竟不得出转江西佥事奖廉黜墨风纪肃然先是布政梁宸坐附逆濠御史巡按者承当道意欲宽宸璧曰宸一省长吏乃为逆濠署为檄遍移各藩罪有浮此者无将之戒公宁不闻也宸不果释璧外和内刚与人寡合自释褐为五品凡二十余年不增一级既归田不满百亩生事仅给未尝少有干请至畜牧稼艺之事皆身亲为之清修之节人以为难云　　陈皋谟
按山西通志皋谟代州人正德辛巳进士知三河无锡二县俱有惠政拜工科给事中疏劾席尚书再劾武定侯寻告归不再出家徒四壁乡评重之　　陈贵
按尤溪县志贵字怀沈十七都人正德辛巳进士任南京监察御史风釆凛肃每按部所至人皆畏服抗疏议大礼不阿迁江西按察司副使卒于官　　陈韬
按山西通志韬绛州人任莱阳县丞正德间流贼攻城韬率众拒之与子为贼所杀事闻谕祭立祠赠登州府通判荫子入监读书　　陈经
按山西通志经太原左卫指挥少事继母孝正德间任宁武守备敌大举入关经出奋勇战死敕赠昭勇将军立祠祀之　　陈文蕃
按尤溪县志文蕃三都东华山人兄卒止一子正德间为邓贼所执索重币贫无以应文蕃曰侄死兄无后矣遂赴贼垒赂守者阴纵其侄文蕃遇害　　陈良谟
按万姓统谱良谟字忠夫安吉人生甫十月丧父母郁氏育之登正德进士母卒哀毁庐墓起仪制司郎中分校京闱历官贵州参政年四十即以疾乞休恬淡寡欲睦族敦本有古风所著有天目山房集数十卷和陶小稿见闻纪训等书其诗文温醇典雅卒年九十有一

　陈姓部列传十四
　　明六
　　陈于王
按明外史陈于王传于王字丹衷吴县人世为苏州卫千户既袭职两举武乡试授奇兵营守备以捕获海盗功授都司佥事守崇明蛇山盗王一爵等乱海滨于王率战舰击之羊山持刀跃入其舟生擒一爵歼其党殆尽上官交荐遂知名天启初经略熊廷弼用为标下参将代者至饮于王酒暴卒其子诉于王毒杀之逮系久不释崇祯二年京师有警巡抚曹文衡贳其罪署前锋游击将兵勤王既至兵事已解遂南还久之巡抚张国维用为中军守备九年贼入江北国维遣于王守六合守备蒋若来守江浦若来与于王犄角捍贼二邑赖以全后犯宿松于王弟国计偕指挥包文达等往救文达败殁于王骤马入拔其弟而出十年正月贼分犯江浦六合及安庆国维遣部将张载赓等援安庆而以新募兵二千令副将程龙及于王若来分戍二邑已而贼不至国维议赴安庆城太湖乃提龙等三将兵西上三月贼犯太湖副将潘可大龙等将兵夹击之贼败去监军史可法欲退扼要害诸将不从掘堑守二十四日罗汝才刘国能等七营数万众齐至围数重诸将突击颇有杀伤会天雨甲重不得出明日贼四面入可大战死龙引火自焚死于王手执大刀左右杀贼伤重力竭北面叩头自刎死同死者武举詹兆鹏陆王猷莫是骅唐世龙及千户王定远百户王弘猷事闻赠于王昭勇将军指挥使世袭千户余赠荫有差　　陈象明
按明外史何腾蛟传陈象明字丽南东莞人崇祯元年进士授户部主事榷税淮安以清操闻屡迁饶州知府忤巡按御史被劾谪两浙盐运副使量迁湖南道副使唐王时总督何腾蛟令征饷广西会永明王立广东檄象明调土兵至梧州战死　　陈六韐
按漳平县志六韐字子仪号参周感化里人崇祯戊辰进士授中翰历官礼曹郎转佥宪备兵天津逾年改武德适骑躝入古北口破良乡雄县六韐以守御自任区画机宜井井有方时京师戒严六韐励众破之时有内官衔命巡视六韐不为礼因摭拾事中伤之遂罢归丁亥春有旧弁陈国祚寇平邑败死邑人尝有憾于六韐起而嗾之有强六韐自白者六韐曰宁死毋辱逮者至乃举火自焚其妾四人皆从死　　陈其赤按江西通志其赤字石父崇仁人崇祯戊辰进士司理衢州历西安守抚绥有方时秦中寇氛方炽独西安得免以副使备兵川中献贼围逼坚城固守成都陷不屈死之同殉者四十余人　　陈新甲
按明外史陈新甲传新甲长寿人举于乡为定州知州崇祯元年迁刑部员外进郎中迁宁前兵备佥事甚着劳绩四年大凌新城被围援师云集皆赖其征缮及城破坐削籍巡抚方一藻惜其才请留之监视中官马云程亦以为言报可寻进副使七年擢右佥都御史巡抚宣府九年内艰归十一年宣大总督卢象升丁外艰杨嗣昌荐新甲堪代诏擢兵部右侍郎兼右佥都御史夺情任之既抵近畿会大兵深入内地诏新甲受代即督所部兵协御未几象升战殁孙传庭代统其军新甲与相倚仗终不敢战顺天巡按刘呈瑞劾新甲前后逗挠新甲愤历陈功状言呈瑞挟雠帝不问召为兵部尚书十四年贼陷雒阳襄阳福襄二王被难镌新甲三秩视事寻论秋防功复所镌秩十五年松山锦州并破言官劾新甲新甲屡乞罢不从新甲雅有才晓边事然不能持廉深结中贵为援故谏官言不能入是时李自成纵横河南郡县相踵陷没言官劾新甲者章至数十新甲请罪章亦十余上帝辄慰留初新甲以南北交急遣使议和私言于傅宗龙宗龙以语大学士谢升升见疆事大坏述宗龙之言于帝帝召谕新甲密图之而外廷不知也帝既以和议委新甲手诏往返者数十皆戒以勿泄一日所遣马绍愉以密语报新甲&#之置几上其家僮&#以为塘报付之抄传于是言路哗然帝愠甚严旨切责令自陈新甲反自诩其功帝益怒给事中马嘉植劾之遂下狱弃于市　　陈应龙
按武平县志应龙镇抚崇祯元年三月广寇攻武平应龙御贼死之　　陈献策
按溧阳县志献策字明俞起家大行两奉敕封藩馈遗悉无所受以词忤魏珰旋里崇祯初拔东林幽滞特擢谏垣历兵刑工三科抗疏论黔功滇功陵工河工等事剀切详尽屡受宠锡晋都谏管节慎库严核军需图籍一清侍皇储讲筵请肆赦未几北党复炽竟休致归　　陈尔翼
按明外史杨所修传所修为吏科都给事中庄烈即位命以本官掌南京通政司事而用陈尔翼代之尔翼浙江山阴人为礼科荐崔呈秀为兵部尚书既掌吏科骤加太常少卿户部员外郎王守履两疏攻始罢去后入逆案　　陈洪猷
按益都县志洪猷字展济幼负奇好学能文章兼习武经韬略诸书崇祯乙巳冬青郡莲妖倡乱众以洪猷平昔才胆过人多谙方略举于巡青使者使相机捕剿洪猷奋不顾身直入妖人窟穴擒其渠魁顾三畏田稼等数人余党奔窜以时解散至今称平妖寇者以洪猷之功为最着云　　陈旺
按陕西通志旺庆阳人指挥使资识英敏娴韬略兼通译语当道荐其有文武才己巳之变部檄良乡守备有功迁淮安参将挂两广平蛮大将军印历升右府都督同知掌前府事时以名将称之　　陈元泰
按武平县志元泰沉挚有谋崇祯二年春从征山寇奋勇先登邑令申请巡道以协哨任之三年春闻九连山寇发屡奏奇绩贼首恨之设伏遭擒不屈寸磔而死　　陈显
按畿辅通志显怀来百户己巳云州之役守备孙刚往援遇敌战显蔽刚死　　陈宰
按云南通志宰百户死于贼难
　　陈泰来
按明外史詹兆恒传陈泰来字刚长江西新昌人崇祯四年进士由宣城知县入为户科给事中十五年都城戒严泰来陈战守数策又自请假兵一万肃清辇毂帝壮之即改授兵科出视诸军战守方略以功迁吏科给事中乞假归福王时起刑科左给事中不赴唐王擢为太仆少卿守赣州再擢右佥都御史提督江西义军李自成败走武昌其部下散掠新昌境泰来大破之初益王起兵建昌泰来欲从之同邑按察使漆嘉祉举人戴国士持不可已而新昌破国士出降泰来恶之会上高举人曹志明等起兵泰来与结十二月攻取上高新昌宁州杀国士妻子遂取万载已而兵逼新昌守将出降泰来走界埠志明等从上高移军会之进攻抚州兵败皆死　　陈良谟
按明外史陈良谟传良谟字士亮鄞人崇祯四年进士授大理推官初名天工庄烈帝虔事上帝诏群臣名天者悉改之乃改良谟在职六年两注上考行取擢御史十二年出按四川张献忠罗汝才等猖獗甚良谟躬阅关隘严饬文武将吏为堵剿计期满当还特留任诏良谟专护蜀王贼犯成都良谟遣将列要害为犄角势一再战贼溃奔及还朝贼势益迫未几京师陷良谟念母老己未有子而妾时氏方有娠乃谓之曰吾且死汝幸任身急归父母家时泣曰公殉国妾不当殉公耶良谟喜妾乃先就缢既死良谟整衣冠望阙拜亦自缢死时氏京师人年十八侍良谟百有三日耳福王时良谟赠太仆卿谥恭愍时氏赠孺人　　陈三仁
按陕西通志三仁安化人庠生崇祯四年为贼执迫之从三仁叱骂不屈死贼碎其尸　　陈所闻
按明外史朱万年传崇祯五年叛将李九成等陷平度知州陈所闻自缢死赠太仆少卿所闻畿辅人起家乙榜　　陈三接
按山西通志三接字康侯文水人性孝友嗜学崇祯癸酉举人授河间知县岁饥人相食下车雨大降旋令民种晚田复设法赈饥存活甚多有疑狱数年不决者一朝立辨阖郡颂为神君凡不便于民者悉厘剔之壬午冬城破三接巷战死于万锋之下配武氏自缢而死赠山东按察司佥事荫一子入监读书　　陈龙正按明外史陈龙正传龙正字惕龙嘉善人父于王福建按察使龙正游高攀龙门崇祯七年成进士授中书舍人时政尚综核中外争为深文以避罪东厂缉事尤冤滥十一年五月荧惑守心下诏修省有哀恳上帝语龙正读之泣上养和好生二疏语刺执政留中不下其冬京师戒严诏廷臣举堪任督抚者御史叶绍颙举龙正久之刑部主事赵奕昌请访求天下真贤才帝令奕昌自举亦以龙正对帝皆不用龙正居冷曹好言事时议欲用为吏部御史黄澍以伪学诋之左迁南京国子监丞甫抵家而京师陷福王立于南京用为祠祭员外郎不就南京不守龙正得疾遂卒门人私谥曰文洁　　陈际泰
按明外史艾南英传陈际泰字大士临川人父流寓汀州武平生于其地家贫不能从师又无书时取旁舍儿书屏人窃诵十岁于外家药笼中见诗经取而疾走父见之怒督往田则携至田所踞高阜而哦遂毕身不忘久之返临川与南英辈以时文名天下际泰崇祯三年举于乡又四年成进士年六十有八矣又三年除行人居四年护故相蔡国用丧南行卒于道　　陈函辉
按明外史朱大典传陈函辉字木叔台州临海人崇祯七年进士授靖江知县御史左光先劾罢之后大计复坐赃削籍李自成陷京师恸哭刑牲誓众倡义师会福王立不许草泽勤王乃已寻起职方主事监军江北事败奔归与拥戴鲁王王监国擢少詹事或言函辉昔被计典不宜侍左右遂弃官归寻复以为礼部右侍郎王自台州航海函辉从之已而相失哭入云峰山作绝命词十章投水死　　陈学良
按安庆府志学良字象颐望江人以明经司祁门及岭东韶郡教归与胞弟学开村居讲道崇祯乙亥贼遍乡落或有劝其夜匿者学良笑应曰命果骫虽逃能匿死耶次日贼逼门庭学良整巾坐中堂骂贼贼露刃挟之学良骂益厉遂遇害　　陈昌言
按安庆府志昌言字扆铭宿松庠生乙亥为流贼所执诱之从昌言骂贼死　　陈力
按安庆府志力字列卿桐城诸生崇祯乙亥春贼犯桐父子被执度不能两全谓贼曰吾父老矣请杀我释吾父可乎贼怒俱杀之　　陈潜夫
按明外史陈潜夫传潜夫字元倩钱塘人家贫落魄好大言以駴俗崇祯九年举于乡益广交游为豪举好臧否人里中人恶之友人陆培兄弟为文逐潜夫潜夫乃避居华亭十六年冬授开封推官会叛将陈永福率贼兵出山西其子德为巡抚秦所式部将缚巡按御史苏京去潜夫募民兵千请于所式及总兵卜从善许定国令共剿皆不肯行潜夫乃以十七年正月奉周王渡河居杞县檄召旁近长吏设高皇帝位歃血誓固守潜夫转侧杞陈留间朝夕不自保闻西平寨副将刘洪起勇而好义屡杀贼有功躬往说之五月五日方誓师而都城失守报至乃恸哭令其下缟素福王立于南京潜夫传露布至朝中大喜即擢监军御史巡按河南是时开封汝宁间列寨百数洪起最大诸帅中独洪起欲效忠潜夫请予挂印为将军马士英不听而用其姻娅越其杰巡抚河南其杰老惫不知兵兵部尚书张缙彦总督河南山东军务不能驭诸将其冬应训复南阳及泌阳舞阳桐柏遣子三杰献捷潜夫授告身饮之酒鼓吹旌旗前导出三杰喜过望往谒其杰其杰觊其贿故为尊严厉辞诘责诋为贼三杰泣而出萌异心潜夫过诸寨皆铙吹迎送其杰间过之诸寨皆闭门不出其杰恚谮潜夫于士英士英怒召潜夫还潜夫亦遭外艰归明年给事中林有本疏劾潜夫士英令议罪先是有童氏者自言福王继妃广昌伯刘良佐具礼送之潜夫至寿州见车马驺从传呼皇后来亦称臣朝谒及童氏入都王以为假冒下之狱遂责潜夫私谒妖妇逮下狱司治之未几南都不守潜夫得脱归闻鲁王监国绍兴渡江往谒命复故官加太仆少卿监军乃自募三百人列营江上寻进大理寺少卿师溃潜夫走至山阴化龙桥偕妻妾二孟氏同赴水死年三十七　　陈司铎按诸城县志司铎字子晓明教隅人崇祯丙子举人守城殉难　　陈子龙
按明外史陈子龙传子龙字卧子松江华亭人生有异才工举子业兼治诗赋古文卓绝流辈崇祯十年举进士选绍兴推官以定乱功擢兵科给事中命甫下而京师陷乃事福王于南京以时事不可为乞终养去夏允彝死子龙念祖母年九十不忍割遁为僧寻以受鲁王部院职衔结太湖兵欲举事事露被擒乘间投水死　　陈治邦
按河南通志治邦临漳武举流寇煽乱治邦每战必胜崇祯十一年擢参将召对赐宴后抚臣王汉重其才题授协镇叛将刘超据永城治邦率众攻之折股被执不屈死　　陈纯德
按明外史陈纯德传纯德字静生零陵人为诸生以学行称举崇祯十三年进士擢御史明年巡按山西尽心职业还朝陈时务七事寻督畿辅学政十七年三月将出按部因贼警复还都城陷贼下令百官入见纯德随众入还邸恸哭朝服北向再拜自经死福王时赠太仆卿谥恭节　　陈预抱
预养　预怀　默
通　默恒　默言

按明外史陈预抱传预抱舞阳人母段早寡抚预抱及其弟预养预怀皆为诸生力田好学善承母志崇祯十四年流贼陷舞阳母先赴井三子从之预抱妻黄携其子默通预养妻马携其子默恒默言亦从之三世共九人一时尽节　　陈鼐
按河南通志鼐林县人守御所百户崇祯十五年叛将任国奇大掠水冶镇鼐赴敌被执驱至城下欲因鼐以袭林鼐厉声大呼城上戒严贼怒杀之　　陈美
按明外史陈美传美字在中新建人崇祯时由乡举为常山知县母忧归服阕起官宜城兵燹之余民生雕瘵美安辑备至张献忠遣兵来犯美偕守备刘相国迎击贼中伏败去巡按御史上其功获叙录都御史王永祚荐于朝未及擢用十五年冬李自成犯襄阳乡官罗平知州蔡思绳福州通判宋大勋殉节贼分兵寇宜城美固拒八昼夜城陷抗骂不已为贼支解均州知州胡承熙被执不屈与其子尔英俱死　　陈其英按池州府志其英贵池庠生尝割股疗亲疾崇祯癸未与兄其勋遇乱兵以身卫兄抗言不屈死　　陈国政
按畿辅通志国政武进士城陷赴井死
　　陈
按昌邑县志壬午兵变守东门被执不屈死
　　陈
按昌邑县志&#与同守东门被执不屈死
　　陈自靖
按昌邑县志自靖生员壬午殉难
　　陈五魁
按攸县志五魁光禄丞加通判守慈利县抗节阵死　　陈六礼按攸县志六礼与妻朱氏同被兵执不屈而死　　陈弼亮按武城县志弼亮生平尚节义午难被执弼亮不少屈遂遇害　　陈有则
按延平府志有则将乐人崇祯末岁贡授建宁府训赍诏大安开读适大兵入境衣冠就执遇害　　陈纁
按明外史陈士奇传张献忠陷重庆副使陈纁被执纁本关南兵备副使护瑞王入蜀遂遇害　　陈士衡
按大冶县志士衡字君平崇祯选贡姱修自好癸未为流贼所执役以刈草义不受辱抗贼引颈就刃　　陈世科按长沙县志世科崇祯癸未间勇士献贼陷城推官蔡不屈死世科素为蔡所奖拔义不忍负自缢于永丰仓　　陈王庭
按兴国州志王庭生员闯贼至河州守议守城王庭出谋破之城固　　陈三益
按浙江通志三益字友芝山阴人为仪封令寇陷都城伪使者以招抚至同官或劝出迎三益感愤引斧尽碎所佩印不屈而死　　陈义昌
按陕西通志义昌榆林卫庠生素性耿直庄严不屈闯逆陷城义昌正色骂贼贼杀之　　陈孟珂
按禹城县志孟珂父名守用任光山县典史时牢山山寇窃发孟珂随父奉委剿捕斩首数级即深入其巢穴援兵不至因被执贼以刃胁之孟珂骂贼不屈遂遇害　　陈祯
按云南通志祯指挥荫袭崇祯末沙贼陷城巷战力杀数人而死　　陈若蕃
按济宁州志若蕃崇祯末殉难事闻赠恤
　　陈一韩
按海澄县志一韩大参仪之子也性和易无贵介气由成均为山西理问署辽州篆不半月流寇至州素无备一韩出家财赏募守数日贼众至无援城遂陷一韩提兵力战而毙　　陈孔道
按黄县志孔道生员城破之日孔道整肃衣巾被害于先圣庙中后人见其手拴会牌皆书姓名盖自分必死者　　陈主谔
按蒙阴县志主谔崇祯国变赴难死
　　陈福增
按蒙阴县志福增崇祯国变赴难死
　　陈梦琛
按蓬莱县志梦琛恭靖嫡孙号瑞南以荫历知府祖遗田产资财义让诸弟居官多善政城陷殉难　　陈主忠按蒙阴县志主忠邑庠生崇祯国变趋入城人曰汝不畏死乎主忠曰先人以主忠命名必有意今日得死忠方有面目见先人耳果殉难　　陈佐舜
按河南通志佐舜宝丰贡生守节不屈死
　　陈尚炳
按安庆府志尚炳怀宁人为贼执骂贼而死
　　陈忠
按河南通志忠汴将与闯贼战死之
　　陈三捷
按临清州志三捷字振宇任真定副将闯贼牌至斩其使题诗于壁曰生平正气有谁知不意今朝事可悲一死酬君千古烈世人莫笑我为痴遂自缢死　　陈一泰按池州府志一泰石埭人崇祯间土寇猖獗一泰领乡民对垒失援为贼所杀仆某以身翼主同被害　　陈廷选按安庆府志廷选潜山人业儒母谢氏年逾七旬贼至病不能行廷选负母避匿草间为贼所获露刃将杀其母廷选叩头流血愿以身代贼怒杀之气绝尚抱母不释手母幸得全妻陈氏收廷选尸殡如礼即抚棺大痛坠岩而死　　陈子阶
按明外史高倬传大兵入南京是时殉难者有陈子阶子阶上海人为钦天监博士自缢于公署　　陈士达
</div>
    <div class="pagination">
<a href="氏族典卷诸姓部_page177.html">上一页</a><span>...</span><a href="氏族典卷诸姓部_page173.html">173</a><a href="氏族典卷诸姓部_page174.html">174</a><a href="氏族典卷诸姓部_page175.html">175</a><a href="氏族典卷诸姓部_page176.html">176</a><a href="氏族典卷诸姓部_page177.html">177</a><span class="current-page">178</span><a href="氏族典卷诸姓部_page179.html">179</a><a href="氏族典卷诸姓部_page180.html">180</a><a href="氏族典卷诸姓部_page181.html">181</a><a href="氏族典卷诸姓部_page182.html">182</a><a href="氏族典卷诸姓部_page183.html">183</a><span>...</span><a href="氏族典卷诸姓部_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
