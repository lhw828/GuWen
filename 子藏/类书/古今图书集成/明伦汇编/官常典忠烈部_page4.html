<!DOCTYPE html>
<html>
<head>
    <meta charset="UTF-8">
    <title>官常典忠烈部 - 第 4 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典忠烈部 - 第 4 页/共 50 页</h1>
    <div class="content">按晋书愍帝本纪建兴四年秋七月刘曜攻北地曲允帅步骑三万救之王师不战而溃北地太守曲昌奔于京师进至泾阳渭北诸城悉溃建威将军鲁充散骑常侍梁纬少府皇甫阳等皆死之按通鉴纲目曜进至泾阳渭北诸城悉溃曜获将军鲁充梁纬饮之酒曰吾得子天下不足定也充曰身为晋将国家丧败不敢求生若蒙公恩速死为幸曜曰义士也与之剑令自杀纬妻辛氏美色曜将妻之辛氏大哭曰妾夫已死义不独生且一妇人而事二夫明公又安用之曜曰贞女也亦听自杀皆以礼葬之　　张肃
按晋书张轨传愍帝将降于刘曜下诏于实曰天步危运祸降晋室京师倾陷先帝晏驾贼庭朕流漂宛许爰暨旧京群臣以宗庙无主归之于朕遂以冲眇之身托于王公之上自践宝位四载于兹不能剪除巨寇以救危难元元兆庶仍遭涂炭皆朕不明所致寇贼刘载僭称大号祸加先帝肆杀藩王深惟仇耻枕戈待旦刘曜自去年九月率其蚁众乘虚深寇质羌胡攻没北地曲允总戎在外六军败绩侵逼京城矢流宫阙胡松等虽赴国难殿而无效围堑十重外救不至粮尽人穷遂为降计仰惭干灵俯痛宗庙君世笃忠亮勋隆西夏四海具瞻朕所凭赖今进君大都督凉州牧侍中司空承制行事琅邪王宗室亲贤远在江表今朝廷播越社稷倒悬朕已诏王时摄大位君其挟赞琅邪共济艰运若不忘主宗庙有赖明便出降故夜见公卿属以后事密遣黄门郎史淑侍御史王冲赍诏假授临出寄命公其勉之实以天子蒙尘冲让不拜建威将军西海太守张肃实叔父也以京师危逼请为先锋击刘曜实以肃年老弗许肃曰狐死首丘心不忘本锺仪在晋楚弁南音肃受晋宠剖符列位寇逆滔天朝廷倾覆肃宴安方裔难至不奋何以为人臣实曰门户受重恩自当阖宗效死忠卫社稷以申先公之志但叔父春秋已高气力衰竭军旅之事非耆耄所堪乃止既而闻京师陷没肃悲愤而卒　　吉朗
按通鉴纲目汉刘曜陷长安帝出降御史中丞吉朗叹曰吾智不能谋勇不能死何忍君臣北面事贼乎乃自杀　　曲允　梁允　梁浚　严敦　臧振　任播　　张伟　杜曼按晋书愍帝本纪建安四年十一月辛丑帝蒙尘于平阳曲允及群官并从刘聪假帝光禄大夫怀安侯壬寅聪临殿帝稽首于前曲允伏地恸哭因自杀尚书辛宾梁允侍中梁浚散骑常侍严敦左丞相臧振黄门侍郎任播张伟杜曼及诸郡守并为曜所害按忠义传曲允金城人与游氏世为豪族西州为之语曰曲与游牛羊不数头南开朱门北望青楼洛阳倾覆阎鼎等立秦王为皇太子于长安鼎总摄百揆允时为安夷护军始平太守心害鼎功且规权势因鼎杀京兆太守梁综乃与综弟冯翊太守纬等攻鼎走之会雍州刺史贾匹为屠各所杀允代其任愍帝即尊位以允为尚书左仆射领军持节西戎校尉录尚书事雍州如故时刘曜殷凯赵染数万众逼长安允击破之擒凯于阵曜复攻北地允为大都督骠骑将军次于清白城以救之曜闻而转寇上郡允军于灵武以兵弱不敢进曜后复围北地太守曲昌遣使求救允率步骑赴之去城数十里群贼绕城放火烟尘蔽天纵反间诈允曰郡城已陷焚烧向尽无及矣允信之众惧而溃后数日曲昌突围赴长安北地遂陷允性仁厚无威断吴皮王隐之徒无赖凶人皆加重爵新平太守竺恢始平太守杨像扶风太守竺爽安定太守焦嵩皆征镇杖节加侍中常侍村坞主帅小者犹假银青将军之号欲以抚结众心然诸将骄恣恩不及下人情颇离由是羌胡因此跋扈关中淆乱刘曜复攻长安百姓饥甚死者大半久之城中窘逼帝将出降叹曰误我事者曲索二公也帝至平阳为刘聪所幽辱允伏地号哭不能起聪大怒幽之于狱允发愤自杀聪嘉其忠烈赠车骑将军谥节愍侯　　辛宾按晋书辛勉传勉族弟宾愍帝时为尚书郎及帝蒙尘于平阳刘聪使帝行酒洗爵欲观晋臣在朝者意宾起而抱帝大哭聪曰前杀庾辈故不足为戒邪引出遂加害焉
　忠烈部名臣列传七
　　晋二
　　赵诱
子
龚

按晋书本传诱字元孙淮南人也世以将显州辟主簿值刺史&#隆被齐王冏檄使起兵讨赵王伦隆欲承檄举义而诸子侄并在洛阳欲坐观成败恐为冏所讨进退有疑会群吏计议诱说隆曰赵王篡逆海内所病今义兵&#起其败必矣今为明使君计莫若自将精兵径赴许昌上策也不然且可留后遣猛将将兵会盟亦中策也若遣小军随形助胜下策耳隆曰我受二帝恩无所偏助正欲保州而已诱与治中留宝主簿张褒等谏隆若无所助变难将生州亦不可保也隆犹豫不决遂为其下所害诱还家杜门不出左将军王敦以为参军加广武将军与甘卓周访共讨华轶破之又击杜弢于西湘太兴初复与卓攻弢灭之累功赐爵平阿县侯代陶侃为武昌太守时杜曾迎第五猗于荆州作乱敦遣诱与襄阳太守朱轨共距之猗既愍帝所遣加有时望为荆楚所归诱等苦战皆没敦甚悼惜之表赠征卤将军秦州刺史谥曰敬子龚与诱俱死元帝为晋王下令赠新昌太守　　段匹磾
按晋书本传匹磾东郡鲜卑人也种类劲健世为大人父务勿尘遣军助东海王越征讨有功王浚表为亲晋王封辽西公嫁女与务勿尘以结邻援怀帝即位以务勿尘为大单于匹磾为左贤王率众助国征讨假抚军大将军务勿尘死弟涉复辰以务勿尘子疾陆眷袭号刘曜逼洛阳王浚遣督护王昌等率疾陆眷及弟文鸯从弟末杯攻石勒于襄国勒败还垒末杯追人垒门为勒所获勒质末杯遣使求和于疾陆眷疾陆眷将许之文鸯谏曰受命讨勒宁以末杯一人故纵成擒之寇既失浚意且有后忧必不可许疾陆眷不听以铠马二百五十匹金银各一簏赎末杯勒归之又厚以金宝彩绢报疾陆眷疾陆眷令文鸯与石季龙同盟约为兄弟遂引骑还昌等不能独守亦还建武初匹磾推刘琨为大都督结盟讨勒并檄涉复辰疾陆眷末杯等三面俱集襄国琨匹磾进屯固安以候众军勒惧遣间使厚赂末杯然末杯既思报其旧恩且因匹磾在外欲袭夺其国乃间匹磾于涉复辰疾陆眷曰以父兄而从子弟邪虽一旦有功匹磾独收之矣涉复辰等以为然引军而还匹磾亦止会疾陆眷病死匹磾复蓟奔丧至于右北平末杯宣言匹磾将篡出军击败之末杯遂害涉复辰及其子弟党与二百余人自立为单于及王浚败匹磾领幽州刺史刘琨自并州依之复与匹磾结盟俱讨石勒匹磾复为末杯所败士众离散惧琨图己遂害之于是晋人离散矣匹磾不能自固北依邵续末杯又攻败之匹磾被创谓续曰吾戎狄慕义以至破家君若不忘旧要与吾进讨君之惠也续曰赖公威德续得效节今公有难岂敢不俱遂并力追末杯斩获略尽又令文鸯北讨末杯弟于蓟城及还去城八十里闻续已没众惧而散复为石季龙所遮文鸯以其亲兵数百人力战破之始得入城季龙复抄城下文鸯登城临见欲出击之匹磾不许文鸯曰我以勇闻故百姓杖我见人被略而不救非丈夫也令众失望谁复为我致死乎遂将壮士数十骑出战杀戮甚多遇马乏伏不能起季龙呼曰大兄与我俱是戎狄久望共同天不违愿今日相见何故复战请释杖文鸯骂曰汝为寇虐久应合死吾兄不用吾计故令汝得至此吾宁死不为汝擒遂下马苦战槊折执刀力战不已季龙军四面解马罗披自障前捉文鸯文鸯战自辰至申力极而后被执城内大惧匹磾欲单骑归朝续弟乐安内史洎勒兵不许洎复欲执台使王英送于季龙匹磾正色责之曰卿不能遵兄之志逼吾不得归朝亦以甚矣复欲执天子使者我所未闻也因谓英曰匹磾世受重恩不忘忠孝今日事逼欲归罪朝廷而见逼迫忠款不遂若得假息未死之日心不忘本遂渡黄河南匹磾着朝服持节宾从出见季龙曰我受国恩志在灭汝不幸吾国自乱以至于此既不能死又不能为汝敬也勒及季龙素与匹磾结为兄弟季龙起而拜之匹磾到襄国又不为勒礼常着朝服持晋节经年国中谋推匹磾为主事露被害文鸯亦遇鸩死惟末波存焉及死弟牙立牙死其后从祖就陆眷之孙辽立自务勿尘已后值晋丧乱自称位号据有辽西之地而臣御晋人其地西尽幽州东界辽水然所统胡晋可三万余家控弦可四五万骑而与石季龙递相侵掠连兵不息竟为季龙所破徙其遗黎数万家于司雍之地其子兰复聚兵与季龙为患久之及石氏之亡末波之子勤鸠集胡羯得万余人保枉人山自称赵王附于慕容&#俄为冉闵所败徙于绎幕僭即尊号遣慕容恪击之勤惧而降　　刘琨
按晋书本传琨字越石中山魏昌人汉中山静王胜之后也祖迈有经国之才为相国参军散骑常侍父蕃清高冲俭位至光禄大夫琨少得&#朗之目与范阳祖纳俱以雄豪著名年三十六为司隶从事时征卤将军石崇河南金谷涧中有别庐冠绝时辈引致宾客日以赋诗琨预其间文咏颇为当时所许秘书监贾谧参管朝政京师人士无不倾心石崇欧阳建陆机陆云之徒并以文才降节事谧琨兄弟亦在其间号曰二十四友太尉高密王泰辟为掾频迁著作郎太学博士尚书郎赵王伦执政以琨为记室督转从事中郎伦子荂即琨姊婿也故琨父子兄弟并为伦所委任及篡荂为皇太子琨为荂詹事三王之讨伦也以琨为冠军假节与孙秀子会率宿卫兵三万距成都王颖战于黄桥琨大败而还焚河桥以自固及齐王冏辅政以其父兄皆有当世之望故特宥之拜兄舆为中书郎琨为尚书左丞转司徒左长史冏败范阳王虓镇许昌引为司马及惠帝幸长安东海王越谋迎大驾以琨父蕃为淮北护军豫州刺史刘乔攻范阳王虓于许昌也琨与汝南太守杜育等率兵救之未至而虓败琨与虓俱奔河北琨之父母遂为刘乔所执琨乃说冀州刺史温羡使让位于虓及虓领冀州遣琨诣幽州乞师于王浚得突骑八百人与虓济河共破东平王楙于廪丘南走刘乔始得其父母又斩石超降吕朗因统诸军奉迎大驾于长安以勋封广武侯邑二千户永嘉元年为并州刺史加振威将军领匈奴中郎将琨在路上表曰臣以顽蔽志望有限因缘际会遂忝过任九月末得发道险山峻胡寇塞路辄以少击众冒险而进顿伏艰危辛苦备尝即日达壶口关臣自涉州疆目睹困乏流移四散十不存二携老扶弱不绝于路及其在者鬻卖妻子生相捐弃死亡委厄白骨横野哀呼之声感伤和气群胡数万周匝四山动足遇掠开目睹寇唯有壶关可得告籴而此二道九州之险数人当路则百夫不敢进公私往反没丧者多婴守穷城不得薪采耕牛既尽又乏田器以臣愚短当此至难忧如循环不遑寝食臣伏思此州虽云边朔实迩皇畿南通河内东连司冀北捍殊俗西御强敌是劲弓良马勇士靖骑之所出也当须委输乃全其命今上尚书请此州谷五百万斛绢五百万匹绵五百万斤愿陛下时出臣表速见听处朝廷许之时东嬴公腾自晋阳镇邺并土饥荒百姓随腾南下余户不满二万寇贼纵横道路断塞琨募得千余人转斗至晋阳府寺焚毁僵尸蔽地其有存者饥羸无复人色荆棘成林豺狼满道琨剪除荆棘收葬枯骸造府朝建市狱寇盗互来掩袭恒以城门为战场百姓负楯以耕属鞬而耨琨抚循劳来甚得物情刘元海时在离石相去三百许里琨密遣离间其部杂卤降者万余落元海甚惧遂城蒲子而居之在官未&#流人稍复鸡犬之音复相接矣琨父蕃自洛赴之人士奔迸者多归于琨琨善于怀抚而短于控御一日之中虽归者数千去者亦以相继然素奢豪嗜声色虽暂自矫励而辄复纵兔河南徐润者以音律自通游于贵势琨甚爱之署为晋阳令润恃宠骄恣干预琨政奋威护军令狐盛性亢直数以此为谏并劝琨除润琨不纳初单于猗以救东嬴公腾之功琨表其弟猗卢为代郡公与刘希合众于中山王浚以琨侵己之地数来击琨琨不能抗由是声实稍损徐润又谮令狐盛于琨曰盛将劝公称帝矣琨不之察便杀之琨母曰汝不能弘经略驾豪杰专欲除胜己以自安当何以得济如是祸必及我不从盛子泥奔于刘聪具言虚实聪大喜以泥为卿导属上党太守袭醇降于聪雁门乌丸复反琨亲率精兵出御之聪遣子粲及令狐泥乘虚袭晋阳太原太守高乔以郡降聪琨父母并遇害琨引猗卢并力攻粲大败之死者十五六琨乘胜追之更不能克猗卢以为聪未可灭遗琨牛羊车马而去留其将箕淡段繁等戍晋阳琨志在复雠而屈于力弱泣血尸立抚慰伤痍移居阳邑城以招集亡散愍帝即位拜大将军都督并州诸军事加散骑常侍假节琨上疏谢曰陛下略臣大愆录臣小善猥蒙天恩光授殊宠显以蝉冕之荣崇以上将之位伏省诏书五情飞越臣闻晋文以郄縠为元帅而定霸功高祖以韩信为大将而成王业咸有敦诗阅礼之德戎昭果毅之威故能振丰功于荆南拓洪基于河北况臣凡陋拟踪前哲俯惧折鼎虑在覆餗昔曹沫三北而收功于柯盟冯异垂翅而奋翼于渑池皆能因败为成以功补过陛下宥过之恩已隆而臣自新之善不立臣虽不逮预闻前训恭让之节臣犹庶几所以冒承宠命者实欲没身报国辄死自效要以致命寇场尽其臣节至于宠荣之施非言辞所谢又谒者史兰殿中中郎王春等继至奉诏臣俯寻圣旨伏纸饮泪臣闻夷险流行古今代有灵厌皇德曾未悔祸蚁敌纵毒于神州小丑肆虐于上国七庙阙禋祀之飨百官丧彝伦之序梓宫沦辱山陵未兆率土永慕思同考妣陛下龙姿日茂睿质弥光升区宇于既颓崇社稷于已替四海之内肇有上下九服之萌复睹典制伏惟陛下蒙尘于外越在秦郊蒸尝之敬在心桑梓之思未克臣备位历年才质驽下丘山之衅已彰毫厘之效未着顷以时宜权假位号竟无殪戎之绩而有负乘之累当肆刑书以明黜陟是以臣前表上闻敢缘愚款乞奉先朝之班苟存偏师之职赦其三败之愆收其一功之用得骋志疆场快意大逆虽身膏野草无恨黄墟陛下偏恩过隆曲蒙擢拔遂授上将位兼常伯征讨之务得从事宜拜命惊惶五情战悸惧于陨越以为朝羞昔申胥不徇伯举而成公婿之勋伍&#不从城父而济入郢之庸臣虽顽凶无觊古人其于被坚执锐致身寇雠所谓天地之施群生莫谢不胜受恩至深谨拜表陈闻及曲允败刘曜斩赵冉琨又表曰逆寇刘聪敢率士卒冯陵辇毂人神发愤遐迩奋怒伏省诏书相国南阳王保太尉凉州刺史轨纠合二州同恤王室冠军将军允护军将军綝总齐六军戮力国难王旅大捷俘馘千计旌旗首于晋路金鼓振于河曲崤函无虔刘之惊汧陇有安业之庆斯诚宗庙社稷陛下神武之所致含气之类莫不引领况臣之心能无踊跃臣前表当与鲜卑猗卢&#今年三月都会平阳会匈羯石勒以三月三日径掩蓟城大司马博陵公浚受其伪和为勒所掳勒势转盛欲来袭臣城坞骇惧志在自守又猗卢国内欲生奸谋幸卢警虑寻皆诛灭遂使南北顾虑用愆成举臣所以泣血宵吟扼腕长叹者也勒据襄国与臣隔山寇骑朝发夕及臣城同恶相求其徒实繁自东北八州勒灭其七先朝所授存者唯臣是以勒朝夕谋虑以图臣为计窥伺间隙寇抄相寻戎士不得解甲百姓不得在野天网虽张灵泽未及唯臣孑然与寇为伍自守则稽聪之谋进讨则勒袭其后进退唯谷首尾狼狈徒怀愤踊力不从愿惭怖征营痛心疾首形留所在神驰寇庭秋谷既登胡马已肥前锋诸军并有至者臣当首启戎行身先士卒臣与二寇势不并立聪勒不枭臣无归志庶凭陛下威灵使微意获展然后陨首谢国没而无恨三年帝遣兼大鸿胪赵廉持节拜琨为司空都督并冀幽三州诸军事琨上表让司空受都督&#期与猗卢讨刘聪寻猗卢父子相图卢及兄子根皆病死部落四散琨子遵先质于卢众皆附之及是遵与箕淡等帅卢众三万人马牛羊十万悉来归琨琨由是复振率数百骑自平城抚纳之属石勒攻乐平太守韩据请救于琨而琨自以士众新合欲因其锐以威勒箕谏曰此虽晋人久在荒裔未习恩信难以法御今内收鲜卑之余谷外抄残胡之牛羊且闭关守险务农息士既服化感义然后用之则功可立也琨不从悉发其众命淡领步骑二万为前驱琨自为后继勒先据险要设伏以击淡大败之一军皆没并土震骇寻又灾旱琨穷蹙不能复守幽州刺史鲜卑段匹磾数遣信要琨欲与同奖王室琨由是率众赴之从飞狐入蓟匹磾见之甚相崇重与琨结婚约为兄弟是时西都不守元帝称制江左琨乃令长史温峤劝进于是河朔征镇夷夏一百八十人连名上表语在元纪令报曰豺狼肆毒荐覆社稷亿兆颙颙延首罔系是以居于王位以答天下庶以&#复圣主扫荡雠耻岂可猥当隆极此孤之至诚着于遐迩者也公受奕世之宠极人臣之位忠允义诚精感天地实赖远谋共济艰难南北迥邈同契一致万里之外心存咫尺公其抚宁华戎致罚丑类动静以闻建武元年琨与匹磾期讨石勒匹磾推琨为大都督歃血载书檄诸方守俱集襄国琨匹磾进屯固安以俟众军匹磾从弟末波纳勒厚赂独不进乃沮其计琨匹磾以势弱而退是岁元帝转琨为侍中太尉其余如故并赠名刀琨答曰谨当躬自执佩馘截二寇匹磾奔其兄丧琨遣其世子群送之而末波率众要击匹磾而败走之群为末波所得末波厚礼之许以琨为幽州刺史共结盟而袭匹磾密遣使赍群书请琨为内应而为匹磾逻骑所得时琨别屯故征北府小城不之知也因来见匹磾匹磾以群书示琨曰意亦不疑公是以白公耳琨曰与公同盟志奖王室仰凭威力庶雪国家之耻若儿书密达亦终不以一子之故负公忘义也匹磾雅重琨初无害琨志将听还屯其中弟叔军好学有智谋为匹磾所信谓匹磾曰吾外国耳所以能服晋人者畏吾众也今我骨肉构祸是其良图之日若有奉琨以起吾族尽矣匹磾遂留琨琨之庶长子遵惧诛与琨左长史杨桥并州治中如绥闭门自守匹磾谕之不得因纵兵攻之琨将龙季猛迫于乏食遂斩桥绥而降初琨之去晋阳也虑及危亡而大耻不雪亦知异域难以义伏冀输写至诚侥幸万一每见将佐发言慷慨悲其道穷欲率部曲死于贼垒斯谋未果竟为匹磾所拘自知必死神色怡如也为五言诗赠其别驾卢谌曰幄中有悬璧本自荆山球惟彼太公望昔是渭滨叟邓生何感激千里来相求白登幸曲逆鸿门赖留侯重耳凭五贤小白相射钩能隆二伯主安问党与雠中夜抚枕叹想与数子游吾衰久矣夫何其不梦周谁云圣达节知命故无忧宣尼悲获麟西狩泣孔丘功业未及建夕阳忽西流时哉不我与去矣如云浮朱实陨劲风繁英落素秋狭路倾华盖骇驷摧双辀何意百&#刚化为绕指柔琨诗托意非常摅畅幽愤远想张陈感鸿门白登之事用以激谌谌素无奇略以常词酬和殊乖琨心重以诗赠之乃谓琨曰前篇帝王大志非人臣所言矣然琨既忠于晋室素有重望被拘经月远近愤叹匹磾所署代郡太守辟闾嵩与琨所署雁门太守王据后将军韩据连谋密作攻具欲以袭匹磾而韩据女为匹磾儿妾闻其谋而告之匹磾于是执王据辟闾嵩及其徒党悉诛之会王敦密使匹磾杀琨匹磾又惧众反己遂称有诏收琨初琨闻敦使至谓其子曰处仲使来而不我告是杀我也死生有命但恨雠耻不雪无以下见二亲耳因欷歔不能自胜匹磾遂缢之时年四十八子侄四人俱被害朝廷以匹磾尚强当为国讨石勒不举琨哀三年琨故从事中郎卢谌崔悦等上表理琨曰臣闻经国之体在于崇明典刑立政之务在于固慎关塞况方岳之臣杀生之柄而可不正其枉直以杜其奸邪哉窃见故司空广武侯琨在惠帝扰攘之际值群后鼎沸之难戮力皇家义诚弥厉躬统华夷亲受矢石石超授首吕朗面缚社稷克宁銮舆反驾奉迎之勋琨实为隆此琨效忠之一验也其后并州刺史东嬴公腾以晋川荒匮移镇临漳太原西河尽徙三魏琨受任并州属承其弊到官之日遗户无几当易危之势处难济之土鸠集伤痍抚和外国数年之间公私渐振会京都失守群逆纵逸边萌顿仆苟怀晏安咸以为并州之地四塞为固且可闭关守险畜资养徒抗辞厉声忠亮奋发以为天子沈辱而不陨身死节情非所安遂乃跋履山川东西征讨屠各乘虚晋阳沮溃琨父母罹屠戮之殃门族受歼夷之祸向使琨从州人之心为自守之计则圣朝未必加诛而族党可以不丧及猗卢败乱晋人归奔琨于平城纳其初附将军箕淡又以为此虽晋人久在荒裔难以法整不可便用琨又让之义形于色假从淡议偷于苟存则晏然于并土必不亡身于燕蓟也琨自以备位方岳纲维不举无缘虚荷大任坐居三司是以陛下登祚便引愆告逊前后章表具陈诚款寻令从事中郎臣续淡以章绶节传奉还本朝与匹磾使荣邵期一时俱发又匹磾以琨王室大臣惧夺己威重忌琨之形渐彰于外琨知其如此虑不可久欲遣妻息大小尽诣京城以其门室一委陛下有征举之会则身充一卒若匹磾纵凶慝则妻息可免具令臣淡密宣此旨求诏敕路次令相迎卫会王成从平阳逃来说南阳王保称号陇右士众甚盛当移关中匹磾闻此私怀顾望留停荣邵欲遣前兼鸿胪边邈奉使诣保惧淡独南言其此事遂不许引路丹诚赤心卒不上达匹磾兄眷丧亡嗣子幼弱欲因奔丧夺取其国又自以欺国陵家怀邪乐祸恐父母宗党不容其罪是以卷甲櫜弓阴图作乱欲害其从叔驎从弟末波等以取其国匹磾亲信密告驎波驎波乃遣人距之匹磾仅以身免百姓谓匹磾已没皆凭向琨若琨于时有害匹磾之情则居然可擒不复劳于人力自此之后上下并离匹磾遂欲尽勒胡晋徙居上谷琨深不然之劝移厌次南凭朝廷匹磾不能纳反祸害父息四人从兄二息同时并命琨未遇害知匹磾必有祸心语臣等云受国厚恩不能克报虽才略不及亦由遇此厄运人谁不死死生命也唯恨下不能效节于一方上不能归诚于陛下辞旨慷慨动于左右匹磾既害琨横加诬谤言琨欲窥神器谋图不轨琨免述嚣顽凶之思又无信布惧诛之情踦乱亡之际夹肩异类之间而有如此之心哉虽臧获之愚厮养之智犹不为之况在国士之列忠节先著者乎匹磾之害琨称陛下密诏琨信有罪陛下加诛自当肆诸市朝与众弃之不令殊俗之竖戮台辅之臣亦已明矣然则擅诏有罪虽小必诛矫制有功虽大不论正以兴替之根咸在于此开塞之由不可不闭故也而匹磾无所顾忌怙乱专杀虚假王命虐害鼎臣辱诸夏之望败王室之法是可忍也孰不可忍若圣朝犹加隐忍未明大体则不逞之人袭匹磾之迹杀生自由好恶任意陛下将何以诛之哉折冲厌难唯存战胜之将除暴讨乱必须知略之臣故古语云山有猛兽藜藿为之不采非虚言矣自河以北幽并以南丑类有所顾惮者惟琨而已琨受害之后群凶欣欣莫不得意鼓行中州曾无纤介此又华夷小大所以长叹者也伏惟陛下睿圣之隆中兴之绪方将平章典刑以经序万国而琨受害非所冤痛已甚未闻朝廷有以甄论昔壶关三老讼卫太子之罪谷永刘向辨陈汤之功下足以明功罪之分上足以悟圣主之怀臣等祖考以来世受殊遇入侍翠幄出簪彤管弗克负荷播越遐荒与琨周旋接事终始是以仰慕三臣在昔之义谨陈本末冒以上闻仰希圣朝曲赐哀察太子中庶子温峤又上疏理之帝乃下诏曰故太尉广武侯刘琨忠亮开济乃诚王家不幸遭难志节不遂朕甚悼之往以戎事未加吊祭其下幽州便依旧吊祭赠侍中太尉谥曰愍琨少负志气有纵横之才善交胜己而颇浮夸与范阳祖逖为友闻逖被用与亲故书曰吾枕戈待旦志枭逆寇常恐祖生先吾着鞭其意气相期如此在晋阳尝为敌骑所围数重城中窘迫无计琨乃乘月登楼清啸贼闻之皆凄然长叹中夜奏胡笳贼又流涕歔欷有怀土之切向晓复吹之贼并弃围而走子群嗣　　乐道融
按晋书忠义传道融丹阳人也少有大志好学不倦与朋友信每约己而务周给有国士之风为王敦参军敦将图逆谋害朝贤以告甘卓卓以为不可迟留不赴敦遣道融召之道融虽为敦佐忿其逆节因说卓曰主上躬统万机非专任刘隗今虑七国之祸故割湘州以削诸侯而王氏擅权日久卒见分政便谓被夺耳王敦背恩肆逆举兵伐主国家待君至厚今若同之岂不负义生为逆臣死为愚鬼永成宗党之耻邪君当伪许应命而驰袭武昌敦众闻之必不战自散大勋可就矣卓大然之乃与巴东监军柳纯等露檄陈敦过逆率所统致讨又遣赍表诣台卓性不果决且年老多疑遂待诸方同进出军稽迟至猪口敦闻卓已下兵卓兄子卬时为敦参军使卬求和于卓令其旋军卓信之将旋主簿邓骞与道融劝卓曰将军起义兵而中废为败军之将窃为将军不取今将军之下士卒各求其利一旦而还恐不可得也卓不从道融昼夜涕泣谏卓忧愤而死　　侯礼
按晋书元帝本纪永昌元年正月戊辰大将军王敦举兵于武昌四月敦前锋攻石头周札开城门应之奋威将军侯礼死之　　刘翼
按衡州府志翼淮陵人为衡阳太守王敦作乱翼与建昌太守长沙王循共盟誓驰檄湘州于是一州之内皆同举义讨诸不服斩湘东太守郑淡淡敦姊夫也翼卒战死　　戴若思
按晋书本传若思广陵人也名犯高祖庙讳祖烈吴左将军父昌会稽太守若思有风仪性闲爽少好游侠不拘操行遇陆机赴洛船装甚盛遂与其徒掠之若思登岸据胡&#指麾同旅皆得其宜机察见之知非常人在舫屋上遥谓之曰卿才器如此乃复作劫邪若思感悟因流涕投剑就之机与言深加赏异遂与定交焉若思后举孝廉入洛机荐之于赵王伦曰盖闻繁弱登御然后高墉之功显孤竹在肆然后降神之曲成是以高世之主必假远迩之器蕴&#之才思托大音之和伏见处士广陵戴若思年三十清冲履道德量允塞思理足以研幽才鉴足以辨物安穷乐志无风尘之慕砥节立行有井渫之洁诚东南之遗宝宰朝之奇璞也若得托迹康衢则能结轨骥騄质廊庙必能垂光玙璠矣惟明公垂神采察不使忠允之言以人而废伦乃辟之除沁水令不就遂往武陵省父时同郡人潘京素有理鉴名知人其父遣若思就京与语既而称若思有公辅之才累转东海王越军谘祭酒出补豫章太守加振威将军领义军都督以讨贼有功赐爵秣陵侯迁治书侍御史骠骑司马拜散骑侍郎元帝召为镇东右司马将征杜弢加若思前将军未发而弢灭帝为晋王以为尚书中兴建为中护军转护军将军尚书仆射皆辞不拜出为征西将军都督兖豫幽冀雍并六州诸军事假节加散骑常侍发投刺王官千人为军吏调扬州百姓家奴万人为兵配之以散骑常侍王遐为军司镇寿阳与刘隗同出帝亲幸其营劳勉将士临发祖饯置酒赋诗若思至合肥而王敦举兵诏追若思还镇京都进骠骑将军与右卫将军郭逸夹道筑垒于大桁之北寻而石头失守若思与诸军攻石头王师败绩若思率麾下百余人赴宫受诏与公卿百官于石头见敦敦问若思曰前日之战有余力乎若思不谢而答曰岂敢有余但力不足耳又曰吾此举动天下以为何如若思曰见形者谓之逆体诚者谓之忠敦笑曰卿可谓能言敦参军吕猗昔为台郎有刀笔才性尤奸谄若思为尚书恶其为人猗亦深憾焉至是乃说敦曰周顗戴若思皆有高名足以感众近者之言曾无愧色公若不除恐有再举之患为将来之忧耳敦以为然又素忌之俄而遣邓岳缪坦收若思而害之若思素有重望四海之士莫不痛惜焉贼平册赠右光禄大夫仪同三司谥曰简　　周顗
按晋书本传顗字伯仁安东将军浚之子也少有重名神彩秀彻虽时辈亲狎莫能媟也司徒掾同郡贲嵩有清操见顗叹曰汝颍固多奇士自顷雅道陵迟今复见周伯仁将振起旧风清我邦族矣广陵戴若思东南之美举秀才入洛素闻顗名往候之终坐而出不敢显其才辩顗从弟穆亦有美誉欲陵折顗顗陶然弗与之校于是人士益宗附之州郡辟命皆不就弱冠袭父爵武城侯拜秘书郎累迁尚书吏部郎东海王越子毗为镇军将军以顗为长史元帝初镇江左请为军谘祭酒出为宁远将军荆州刺史领护南蛮校尉假节始到州而建平流人傅密等叛迎蜀贼杜弢顗狼狈失据陶侃遣将吴寄以兵救之故顗得免因奔王敦于豫章敦留之军司戴邈曰顗虽退败未有莅众之咎德望素重宜还复之敦不从帝召为扬威将军兖州刺史顗还建康帝留顗不遣复以为军谘祭酒寻转右长史中兴建补吏部尚书顷之以醉酒为有司所纠白衣领职复坐门生斫伤人免官太兴初更拜太子少傅尚书如故顗上疏让曰臣退自循省学不通一经智不效一官止足良难未能守分遂忝显任名位过量不悟天鉴忘臣顽弊乃欲使臣内管铨衡外忝傅训质轻蝉翼事重千钧此之不可不待识而明矣若臣受负乘之责必贻圣朝惟尘之耻俯仰愧惧不知所图诏曰绍幼冲便居储副之贵当赖轨匠以祛蒙蔽望之俨然斯不言之益何学之习邪所谓与田苏游忘其鄙心者便当副往意不宜冲让转尚书左仆射领吏部如故庾亮尝谓顗曰诸人咸以君方乐广顗曰何乃刻画无盐唐突西施也帝燕群公于西堂酒酣从容曰今日名臣共集何如尧舜时邪顗因醉厉声曰今虽同人主何得复比圣世帝大怒而起手诏付廷尉将加戮累日方赦之及出诸公就省顗曰近日之罪固知不至于死寻代戴若思为护军将军尚书纪瞻置酒请顗及王导等顗荒醉失义复为有司所奏诏曰顗参副朝右职掌铨衡当敬慎德音式是百辟屡以酒过为有司所绳吾亮其极欢之情然亦是濡首之诫也顗必能克己复礼者今不加黜责初顗以雅望获海内盛名后颇以酒失为仆射略无醒日时人号为三日仆射庾亮曰周侯末年所谓凤德之衰也顗在中朝时能饮酒一石及过江虽日醉每称无对偶有旧对从北来顗遇之欣然乃出酒二石共饮各大醉及顗醒使视客已腐胁而死顗性宽裕而友爱过人弟嵩尝因酒瞋目谓顗曰君才不及弟何乃横得重名以所燃蜡烛投之顗神色无忤徐曰阿奴火攻固出下策耳王导甚重之尝枕顗膝而指其腹曰卿此中何所有也答曰此中空洞无物然足容卿辈数百人导亦不以为忤又于导坐&#然啸咏导云卿欲希嵇阮邪顗曰何敢近舍明公远希嵇阮及王敦构逆温峤谓顗曰大将军此举似有所在当无滥邪顗曰君少年未更事人主自非尧舜何能无失人臣岂可得举兵以胁主共相推戴未能数年一旦如此岂云非乱乎处仲刚愎强忍很抗无上其意宁有限邪既而王师败绩顗奉诏诣敦敦曰伯仁卿负我顗曰公戎车犯顺下官亲率六军不能其事使王旅奔败以此负公敦惮其辞正不知所答帝召顗于广室谓之曰近日大事二宫无恙诸人平安大将军故副所望邪顗曰二宫自如明诏于臣等故未可知护军长史郝嘏等劝顗避敦顗曰吾备位大臣朝廷丧败宁可复草间求活外投胡越邪俄而与戴若思俱被收路经太庙顗大言曰天地先帝之灵贼臣王敦倾覆社稷枉杀忠臣陵虐天下神祗有灵当速杀敦无令纵毒以倾王室语未终收人以戟伤其口血流至踵颜色不变容止自若观者皆为流涕遂于石头南门外石上害之时年五十四顗之死也敦坐有一参军摴蒱马于博头被杀因谓敦曰周家奕世令望而位不至公及伯仁将登而坠有似下官此马敦曰伯仁总角于东宫相遇一面披襟便许之三事何图不幸自贻王法敦素惮顗每见顗辄面热虽复冬月扇面手不得休敦使缪坦籍顗家收得素簏数枚盛故絮而已酒五瓮米数石在位者服其清约敦卒后追赠左光禄大夫仪同三司谥曰康祀以少牢初敦之举兵也刘隗劝帝尽除诸王司空导率群从诣阙请罪值顗将入导呼顗谓曰伯仁以百口累卿顗直入不顾既见帝言导忠诚申救甚至帝纳其言顗喜饮酒致醉而出导犹在门又呼顗顗不与言顾左右曰今年杀诸贼奴取金印如斗大系肘既出又上表明导言甚切至导不知救己而甚衔之敦既得志问导曰周顗戴若思南北之望当登三司无所疑也导不答又曰若不三司便应令仆邪又不答敦曰若不尔正当诛尔导又无言导后料检中书故事见顗表救己殷勤款至导执表流涕悲不自胜告其诸子曰吾虽不杀伯仁伯仁由我而死幽冥之中负此良友顗三子闵恬颐　按周浚传浚子谟以顗故频居显职王敦死后诏赠戴若思谯王承等而未及顗时谟为后军将军上疏曰臣亡兄顗昔蒙先帝顾盼之施特垂表启以参戎佐显居上列遂管朝政并与群后共隆中兴仍典选曹重蒙宠授忝位师傅得与陛下揖让抗礼恩给特隆加以鄙族结婚帝室义深任重庶竭股肱以报所受凶逆所忌恶直丑正身陷极祸忠不忘君守死善道有陨无二顗之云亡谁不痛心况臣同生能不哀结王敦无君由来实久元恶之甚古今无二幸赖陛下圣聪神武故能摧破凶强拨乱反正以宁区宇前军事之际圣恩不遗取顗息闵得充近侍臣时面启欲令闵还袭臣亡父侯爵时卞壸庾亮并侍御坐壸云事了当论显赠时未淹久言犹在耳至于谯王承甘卓已蒙清复王澄久远犹在论议况顗忠以卫主身死王事虽嵇绍之不违难何以过之至今不闻复封加赠褒显之言不知顗有余责独负殊恩为朝廷急于时务不暇论及此臣所以痛心疾首重用哀叹者也不胜辛酸冒陈愚款疏奏不报谟复重表然后追赠顗官　　周嵩
按晋书周浚传浚子嵩字仲智狷直果侠每以才气陵物元帝作相引为参军及帝为晋王又拜奉朝请嵩上疏曰臣闻取天下者常以无事及其有事不足以取天下故古之王者必应天顺时义全而后取让成而后得是以享世长久重光万载也今议者以殿下化流江汉泽被六州功济苍生欲推崇尊号臣谓今梓宫未反旧京未清义夫泣血士女震动宜深明周公之道先雪社稷大耻尽忠言嘉谋之助以时济弘仁之功崇谦谦之美推后己之诚然后揖让以谢天下谁敢不应谁敢不从由是忤旨出为新安大守嵩怏怏不悦临发与散骑郎张嶷在侍中戴邈坐褒贬朝士又诋毁邈邈密表之帝召嵩入面贵之曰卿矜豪傲慢敢轻忽朝廷由吾不德故耳嵩跪谢曰昔唐虞至圣四凶在朝陛下虽圣明御世亦安能无碌碌之臣乎帝怒收付廷尉廷尉华恒以嵩大不敬弃市论嶷以扇和减罪除名时顗方贵重帝隐忍久之补庐陵太守不之职更拜御史中丞是时帝以王敦势盛渐疏忌王导等嵩上疏曰臣闻明君思隆其道故贤智之士乐在其朝忠臣将明其节故量时而后仕乐在其朝故无过任之讥将明其节故无过宠之谤是以君臣并隆功格天地近代以来德废道衰君怀术以御臣臣挟利以事君君臣交利而祸乱相寻故得失之迹难可详言臣请较而明之夫傅说之相高宗申召之辅宣王管仲之佐齐桓衰范之翼晋文或宗师其道垂拱受成委以权重终致匡主未有忧其逼己还为国&#者也始田氏擅齐王莽篡汉皆藉封土之强假累世之宠因暗弱之主资母后之权树比周之党阶绝灭之势然后乃能行其私谋以成篡夺之祸耳岂遇立功之主为天人所相而能运其奸计以济其不轨者哉光武以王族奋于闾阎因时之望收揽英奇遂续汉业以美中兴之功及天下既定颇废黜功臣者何哉武力之士不达国体以立一时之功不可久假以权势其兴废之事亦可见矣近者三国鼎峙并以雄略之才命世之能皆委赖俊哲终成功业贻之后嗣未有愆失遗方来之恨者也今王导王廙等方之前贤犹有所后至于忠素竭诚义以辅上共隆洪基翼成大业亦昔之亮也虽陛下乘奕世之德有天人之会割据江东奄有南极龙飞海嵎兴复旧物此亦群才之明岂独陛下之力也今王业虽建羯寇未枭天下荡荡不宾者众公私匮竭仓庾未充梓宫沈沦妃后不反正委贤任能推毂之日也功业垂就晋祚方隆而一旦听孤臣之言惑疑似之说乃更以危为安以疏易亲放逐旧德以佞伍贤远亏既往之明顾伤伊管之交倾巍巍之望丧如山之功将令贤智杜心义士丧志近招当时之患远遗来世之笑夫安危在号令存亡在寄任以古推今岂可不寒心而哀叹哉臣兄弟受遇无彼此之嫌而臣干犯时讳触忤龙鳞者何诚念社稷之忧欲报之于陛下也古之明王思闻其过悟逆旅之言以明成败之由故采纳愚言以考虚实上为宗庙无穷之计下收亿兆元元之命臣不胜忧愤竭愚以闻疏奏帝感悟故导等获全王敦既害顗而使人吊嵩嵩曰亡兄天下人为天下人所杀复何所吊敦甚衔之惧失人情故未加害用为从事中郎嵩王应嫂父也以顗横遇祸意恒愤愤尝众中云应不宜统兵敦密使妖人李脱诬嵩及周筵潜相署置遂害之嵩精于事佛临刑犹于市诵经云　　刁协
按晋书本传协字元亮渤海饶安人也祖恭魏齐郡太守父攸武帝时御史中丞协少好经籍博闻强记释褐濮阳王文学累转太常博士本郡大中正成都王&#请为平北司马后历赵王伦相国参军长沙王乂骠骑司马及东嬴公腾镇临漳以协为长史转颍川太守永嘉初为河南尹未拜避难渡江元帝以为镇东军谘祭酒转长史愍帝即位征为御史中丞例不行元帝为丞相以协为左长史中兴建拜尚书左仆射于时朝廷草创宪章未立朝臣无习旧仪者协久在中朝谙练旧事凡所制度皆禀于协焉深为当时所称许太兴初迁尚书令在职数年加金紫光禄大夫令如故协性刚悍与物多忤每崇上抑下故为王氏所疾又使酒放肆侵毁公卿见者莫不侧目然悉力尽心志在匡救帝甚信任之以奴为兵取将吏客使转运皆协所建也众庶怨望之及王敦构逆上疏罪协帝使协出督六军既而王师败绩协与刘隗俱侍帝于太极东除帝执协隗手流涕呜咽劝令避祸协曰臣当守死不敢有贰帝曰今事逼矣安可不行乃令给协隗人马使自为计协年老不堪骑乘素无恩纪募从者皆委之行至江乘为人所杀送首于敦敦听刁氏收葬之帝痛协不免密捕送协首者而诛之敦平后周顗戴若思等皆被显赠惟协以出奔不在其例咸康中协子彝上疏讼之在位者多以明帝之世褒贬已定非所得更议且协不能抗节陨身乃出奔遇害不可复其官爵也丹阳尹殷融议曰王敦恶逆罪不容诛则协之善亦不容赏若以忠非良图谋事失算以此为责者盖在于讥议之间耳即凶残之诛以为国刑将何以沮劝乎当敦专逼之时庆赏威刑专自己出是以元帝虑深崇本以协为比事由国计盖不为私昔孔宁仪行父从君于昏楚复其位者君之党故也况协之比君在于义顺且中兴四佐位为朝首于时事穷计屈奉命违寇非为逃刑谓宜显赠以明忠义时庾冰辅政疑不能决左光禄大夫蔡谟与冰书曰夫爵人者宜显其功罚人者宜彰其罪此古今之所慎也凡小之人犹尚如此刁令中兴上佐有死难之名天下不闻其罪而见其贬致令刁氏称冤此乃为王敦复雠也内沮忠臣之节论者惑之若实有大罪宜显其事令天下知之明圣朝不贬死难之臣春秋之义以功补过过轻功重者得以加封功轻过重者不免诛绝功足赎罪者无黜虽先有邪侮之罪而临难之日党于其君者不绝之也孔宁仪行父亲与灵公淫乱于朝君杀国灭由此二臣而楚尚纳之传称有礼不绝其位者君之党也若刁令有罪重于孔仪绝之可也若无此罪宜见追论或谓明帝之世已见寝废今不宜复改吾又以为不然夫大道宰世殊涂一致万机之事或异或同同不相善异不相讥故尧抑元凯而舜举之尧不为失舜不为非何必前世所废便不宜改乎汉萧何之后坐法失侯文帝不封而景帝封之后复失侯武昭二帝不封而宣帝封之近去元年车驾释奠拜孔子之坐此亦元明二帝所不行也又刁令但是明帝所不赠耳非诛之也王平子第五猗皆元帝所诛而今日所赠岂以改前为嫌乎凡处事者当上合古义下准今例然后谈者不惑受罪者无怨耳按周仆射戴征西本非王敦唱檄所雠也事定后乃见害耳周筵郭璞等并亦非为主御难也自平居见杀耳皆见褒赠刁令事义岂轻于此乎自顷员外散骑尚得追赠况刁令位亚三司若先自寿终不失员外散骑之例也就不蒙赠不失以本官殡葬也此为一人之身寿终则蒙赠死难则见绝岂所以明事君之道厉为臣之节乎宜显评其事以解天下疑惑之论又闻谈者亦多谓宜赠凡事不允当而得众助者若以善柔得众而刁令粗刚多怨若以贵也刁氏今贱若以富也刁氏今贫人士何故反助寒门而此言之足下宜察此意冰然之事奏成帝诏曰协情在忠主而失为臣之道故令王敦得托名公义而实肆私忌遂令社稷受屈元皇衔耻致祸之原岂不有由若极明国典则曩刑非重今正当以协之勤有可书敦之逆命不可长故议其事耳今可复协本位加之册祭以明有忠于君者纤介必显虽于贬裁未尽然或足有劝矣于是追赠本官祭以太牢　　周该
按晋书忠义传该天门人也性果烈以义勇称虽不好学而率由名教叔父级为宜都内史亦忠节士也闻谯王承立义湘州甘卓又不同王敦之举而书檄不至级谓该曰吾常疾王敦挟陵上之心今称兵构逆有危社稷之势谯王宗室之望据方州之重建旗誓众图袭武昌甘安南少着勇名士马器械当今为盛闻与谯王&#期举义此乃烈士急病之秋吾致死之时也汝其成吾之志申款于谯王乎该欣然奉命潜至湘州与承相见口陈至诚承大悦会王敦遣其将魏乂围承甚急该乃与湘州从事周崎间出反命俱为乂所执考之至死竟不言其故级由是获免王敦之难　　周崎
按晋书忠义传崎邵陵人也为湘州从事王敦之难谯王承使崎求救于外与周该俱为魏乂侦人所执乂责崎辞情临以白刃崎曰州将使求援于外本无定指随时制宜耳乂谓崎曰汝为我语城中称大将军已破刘隗戴若思甘卓往襄阳无复异议三江州郡万里肃清外援理绝如是者我当活汝崎伪许之既到城下大呼曰王敦军败于于湖甘安南已&#武昌即日分遣大众来赴此急努力坚守贼今散矣乂于是数而杀之　　虞悝
弟
望

按晋书忠义传悝长沙人也弟望字子都并有士操孝悌廉信为乡党所称而俱好臧否以人伦为己任少仕州郡兄弟更为治中别驾元帝为丞相招延四方之士多辟府掾时人谓之百六掾望亦被召耻而不应谯王承临州知其名檄悝为长史未到遭母丧会王敦作逆承往吊悝因留与语曰吾前被诏遣镇此州正以王敦专擅防其为祸今敦果为逆谋吾受任一方欲率所领驰赴朝廷而众少粮乏且始到贵州恩信未着卿兄弟南夏之翘&#而智勇远闻古人墨绖即戎况今鲸鲵塞路王室危急安得遂罔极之情忘忠义之节乎如今起事将士器械可以济不悝望对曰王敦居分陕之任一旦构逆图危社稷此天地所不容人神所忿疾大王不以猥劣枉驾访及悝兄弟并受国恩敢不自奋今天朝中兴人思晋德大王以宗子之亲奉信顺而诛有罪孰不荷戈致命但鄙州荒弊粮器空竭舟舰寡少难以进讨宜且收众固守传檄四方其势必分然后图之事可捷也承以为然乃命悝为长史望为司马督护诸军湘东太守郑淡敦之姊夫也不顺承旨遣望讨之望率众一旅直入郡斩以徇四境及魏乂来攻望每先登力战而死城破悝复为乂所执将害之子弟对之号泣悝谓曰人生有死阖门为忠义鬼亦何恨哉及王敦平赠悝襄阳太守望荥阳太守遣谒者至墓祭以少牢　　桓雄按晋书忠义传雄长沙人也少仕州郡谯王承为湘州刺史命为主簿王敦之逆承为敦将魏乂所执佐吏奔散雄与西曹韩阶从事武延并毁服为僮竖随承向武昌乂见雄姿貌长者进退有礼知非凡人有畏惮之色因害之　　易雄
按晋书忠义传雄字兴长长沙浏阳人也少为县吏自念卑浅无由自达乃脱帻挂县门而去因习律令及施行故事交结豪右州里稍称之仕郡为主簿张昌之乱也执太守万嗣将斩之雄与贼争论曲直贼怒叱使牵雄斩之雄趋出自若贼又呼问之雄对如初如此者三贼乃舍之嗣由是获免雄遂知名举孝廉为州主簿迁别驾自以门寒不宜久处上纲谢职还家后为舂陵令刺史谯王承既距王敦将谋起兵以赴朝廷雄承符驰檄远近列敦罪恶宣募县境数日之中有众千人负粮荷戈而从之承既固守而湘中残荒之后城池不完兵资又阙敦遣魏乂李恒攻之雄勉厉所统扞御累旬士卒死伤者相枕力屈城陷为乂所掳意气慷慨神无惧色送到武昌敦遣人以檄示雄而数之雄曰此实有之惜雄位微力弱不能救国之难王室如毁雄安用生为今日即戮得作忠鬼乃所愿也敦惮其辞正释之众人皆贺雄笑曰昨夜梦乘车挂肉其傍夫肉必有筋筋者斤也车傍有斤吾其戮乎寻而敦遣杀之当时见者莫不伤惋　　周筵按晋书周处传处子&#&#弟札札兄子筵卓荦有才干拜征卤将军吴兴太守迁太子右卫率及王敦作难加冠军将军都督会稽吴兴义兴晋陵东阳军事率水军三千人讨沈充未发而王师败绩筵闻札开城纳敦愤&#慷慨形于辞色寻遇害
　忠烈部名臣列传八
　　晋三
　　司马玫
按晋书明帝本纪太宁元年春正月李雄使其将李骧任回寇登台将军司马玫死之　　王谅
按晋书忠义传谅字幼成丹阳人也少有干略为王敦所擢参其府事迁武昌太守初新昌太守梁硕专威交土迎立陶咸为刺史咸卒王敦以王机为刺史硕发兵距机自领交趾太守乃迎前刺史修则子湛行州事永兴三年敦以谅为交州刺史谅将之任敦谓曰修湛梁硕皆国贼也卿至便收斩之谅既到境湛退还九真广州刺史陶侃遣人诱湛来诣谅所谅敕从人不得入合既前执之硕时在坐曰湛故州将之子有罪可遣不足杀也谅曰是君义故无豫我事即斩之硕怒而出谅阴谋诛硕使客刺之弗克遂率众围谅于龙编陶侃遣军救之未至而谅败硕逼谅夺其节谅固执不与遂断谅右臂谅正色曰死且不畏臂断何有十余日愤恚而卒硕据交州凶暴酷虐一境患之竟为侃军所灭传首京都　　檀赟
按晋书明帝本纪太宁三年四月石勒将石良寇兖州刺史檀赟力战死之　　杨术
按晋书成帝本纪咸和二年春正月宁州秀才庞遗起义兵攻李雄将任佪李谦等雄遣其将罗恒费黑救之宁州刺史尹奉遣裨将姚岳朱提太守杨术援遗战于台登岳等败绩术死之　　司马流
按晋书成帝本纪咸和二年十一月豫州刺史祖约历阳太守苏峻反十二月左将军司马流帅师距峻战于慈湖流败死之　　卞壸
子眕
　盱

按晋书本传壸字望之济阴冤句人也祖统琅邪内史父粹以清辩鉴察称兄弟六人并登宰府世称卞氏六龙元仁无双元仁粹字也弟裒尝忤其郡将郡将怒讦其门内之私粹遂以不训见讥议陵迟积年惠帝初为尚书郎杨骏执政人多附会而粹正直不阿及骏诛超拜右丞封成阳子稍迁至右军将军张华之诛粹以华婿免官齐王冏辅政为侍中中书令进爵为公及长沙王乂专权粹立朝正色乂忌而害之初粹如厕见物若两眼俄而难作壸弱冠有名誉司兖二州齐王冏辟皆不就遇家祸还乡里永嘉中除著作郎袭父爵征东将军周馥请为从事中郎不就遭本州倾覆东依妻兄徐州刺史裴盾盾以壸行广陵相元帝镇建邺召为从事中郎委以选举甚见亲仗出为明帝东中郎长史遭继母忧既葬起复旧职累辞不就元帝遣中使敦逼壸笺自陈曰壸天性狷狭不能和俗退以情事欲毕志家门亡父往为中书令时壸蒙大例望门见辟信其所执得不祗就门户遇祸迸窜易名得存视息私志有素加婴极难流寄兰陵为苟晞所召恐见逼迫依下邳裴盾又见假授思暂之郡规得托身寻蒙见召为从事中郎岂曰贪荣直欲自致规暂恭命行当乞退属华轶之难不敢自陈轶既枭悬壸亦婴病具自归闻未蒙恕遣世子北征选宠显望复以无施充元佐荣则荣矣实非素怀顾以命重人轻不敢辞惮闻西台召壸为尚书郎实欲因此以避贤路未及陈诚奄丁穷罚壸年九岁为先母弟表所见孤背十二蒙亡母张所见覆育壸以陋贱不能荣亲家产屡空养道多阙存无欢娱终不备礼拊心永恨五内抽割于公无效如彼私情艰苦如此实无情颜昧冒荣进若废壸一人江北便有倾危之虑壸居事之日功绩以隆者诚不得私其身今东中郎岐嶷自然神明日茂军司马诸参佐并以明德宣力王事壸之去留曾无损益贺循谢端顾景丁琛傅晞等皆荷恩命高枕家门壸委质二府渐冉五载考效则不能已彰论心则频累恭顺奈何哀孤之日不见愍恕哉帝以其辞苦不夺其志服阕为世子师壸前后居师佐之任尽匡辅之节一府贵而惮焉中兴建补太子中庶子转散骑常侍侍讲东宫迁太子詹事以公事免寻复职转御史中丞忠于事上权贵屏迹时淮南小中正王式继母前夫终更适式父式父终丧服讫议还前夫家前夫家亦有继子奉养至终遂合葬于前夫式自云父临终母求去父许诺于是制出母齐衰&#壸奏曰就如式父临终许诺必也正名依礼为无所据若夫有命须显七出之责当存时弃之无缘以绝义之妻留家制服若式父临困谬乱使去留自由者此必为相要以非礼则存亡无所得从式宜正之以礼魏颗父命不从其乱陈干昔欲以二婢子殉其子以非礼不从春秋礼记善之并以妾媵犹正以礼况其母乎式母于夫生事奉终非为既绝之妻夫亡制服不为无义之妇自云守节非为更嫁离绝之断在夫没之后夫之既没是其从子之日而式以为出母此母以子出也致使存无所容居没无所托地寄命于他人之门埋尸于无名之冢若式父亡后母寻没于式家必不以为出母明矣许诺之命一耳以为母于同居之时至没前子之门而不以为母此为制离绝于二居裁出否于意断离绝之断非式而谁假使二门之子皆此母之生母恋前子求去求绝非礼于后家还反又非礼于前门去不可去还不可还则为无寄之人也式必内尽匡谏外极防闲不绝明矣何至守不移于至亲略情礼于假继乎继母如母圣人之教式为国士闺门之内犯礼违义开辟未有于父则无追亡之善于母则无孝敬之道存则去留自由亡则合葬路人可谓生事不以礼死葬不以礼者也亏损世教不可以居人伦诠正之任案侍中司徒临颍公组敷宣五教实在任人而含容违礼曾不贬黜扬州大中正侍中平望亭侯煜淮南大中正散骑侍郎弘显执邦论朝野取信曾不能率礼正违崇孝敬之教并为不胜其任请以见事免组煜弘官大鸿胪削爵土廷尉结罪疏奏诏特原组等式付乡邑清议废弃终身壸迁吏部尚书王含之难加中军将军含灭以功封建兴县公寻迁领军将军明帝不豫领尚书令与王导等俱受顾命辅幼主复拜右将军加给事中尚书令帝崩成帝即位群臣进玺司徒王导以疾不至壶正色于朝曰王公岂社稷之臣邪大行在殡嗣皇未立宁是人臣辞疾之时导闻之乃舆疾而至皇太后临朝壸与庾亮对直省中共参机要时召南阳乐谟为郡中正颍川庾怡为廷尉评谟怡各称父命不就壸奏曰人无非父而生职无非事而立有父必有命居职必有悔有家各私其子此为王者无人职不轨物官不立政如此则先圣之言废五教之训塞君臣之道散上下之化替矣乐广以平夷称庾以忠笃显受宠圣世身非己有况及后嗣而可专哉所居之职若顺夫群心则战戍者之父母皆当以命子不以处也若顺谟父之意人皆不为郡中正人伦废矣顺怡父之意人皆不为狱官则刑辟息矣凡如是者其可听欤若不可听何以许谟怡之得称父命乎此为谟以名父子可以亏法怡是亲戚可以自专以此二涂服人示世臣所未悟也宜一切班下不得以私废公绝其表疏以为永制朝议以为然谟怡不得已各居所职是时王导称疾不朝而私送车骑将军&#鉴壸奏以导亏法从私无大臣之节御史中丞锺雅阿挠王典不加准绳并请免官虽事寝不行举朝震肃壸断裁切直不畏强御皆此类也壸干实当官以褒贬为己任勤于吏事欲轨正督世不肯苟同时好然性不弘裕才不副意故为诸名士所少而无卓尔优誉明帝深器之于诸大臣而最任职阮孚每谓之曰卿恒无闲泰常如含瓦石不亦劳乎壸曰诸君以道德恢弘风流相尚执鄙吝者非壸而谁时贵游子弟多慕王澄谢鲲为达壸厉色于朝曰悖礼伤教罪莫斯甚中朝倾覆实由于此欲奏推之王导庾亮不从乃止然而闻者莫不折节时王导以勋德辅政成帝每幸其宅尝拜导妇曹氏侍中孔恒密表不宜拜导闻之曰王茂弘驽疴耳若卞望之之岩岩刁元亮之察察戴若思之峰岠当敢尔邪壸廉絜俭素居甚贫约息当婚诏特赐钱五十万固辞不受后患面创累乞解职拜光禄大夫加散骑常侍时庾亮将征苏峻言于朝曰峻狼子野心终必为乱今日征之纵不顺命为祸犹浅若复经年为恶滋蔓不可复制此是晁错劝汉景帝早削七国事也当时议者无以易之壸固争谓亮曰峻拥强兵多藏无赖且逼近京邑路不终朝一旦有变易为蹉跌宜深思远虑恐未可仓卒亮不纳壸知必败与平南将军温峤书曰元规召峻意定怀此于邑温生足下奈此事何吾今所虑是国之大事且峻已出狂意而召之更速必纵其群恶以向朝廷朝廷威力诚桓桓交须接锋履刃尚不知便可即擒不王公亦同此情吾与之争甚恳切不能如之何本出足下为外藩任而今恨出足下在外若卿在内俱谏必当相从今内外戒严四方有备峻凶狂必无所至耳恐不能使无伤如何壸司马任台劝壸宜畜良马以备不虞壸笑曰以逆顺论之理无不济若万一不然岂须马哉峻果称兵壸复为尚书令右将军领右卫将军余官如故峻至东陵口诏以壸都督大桁东诸军事假节复加领军将军给事中壸率郭默赵引等与峻大战于陵西为峻所破壸与锺雅皆退还死伤者以千数壸雅并还节诣阙谢罪峻进攻青溪壸与诸军距击不能禁贼放火烧宫寺六军败绩壸时发背创犹未合力疾而战率厉散众及左右吏数百人攻贼苦战遂死之时年四十八二子眕盱见父没相随赴贼同时见害峻平朝议赠壸左光禄大夫加散骑常侍尚书郎弘讷议以为死事之臣古今所重卞令忠贞之节当书于竹帛今之追赠实未副众望谓宜加鼎司之号以旌忠烈之勋司徒王导见议进赠骠骑将军加侍中讷重议曰夫事亲莫大于孝事君莫尚于忠唯孝也故能尽敬竭诚唯忠也故能见危授命此在三之大节臣子之极行也案壸委质三朝尽规翼亮遭世险难存亡以之受顾托之重居端右之任拥卫至尊则有保傅之恩正色在朝则有匪躬之节贼峻造逆戮力致讨身当矢再对贼锋父子并命可谓破家为国守死勤事昔许男疾终犹蒙二等之赠况壸伏节国难者乎夫赏疑从重况在不疑可谓上准许穆下同嵇绍则允合典谟克厌众望于是改赠壸侍中骠骑将军开府仪同三司谥曰忠贞祠以太牢赠世子眕散骑侍郎眕弟盱奉车都尉眕母裴氏抚二子尸哭曰父为忠臣汝为孝子夫何恨乎征士翟汤闻之叹曰父死于君子死于父忠孝之道萃于一门眕子诞嗣咸康六年成帝追思壸下诏曰壸立朝忠恪丧身凶寇所封悬远租秩薄少妻息不赡以为慨然可给实口廪其后盗发壸墓尸僵须发苍白面如生两手悉拳爪甲穿达手背安帝诏给钱十万以修茔兆壸第三子瞻位至广州刺史瞻弟眈尚书郎　　羊曼
按晋书本传曼字祖延太傅祜兄孙也父暨阳平太守曼少知名本州礼命太傅辟皆不就避难渡江元帝以为镇东参军转丞相主簿委以机密历黄门侍郎尚书吏部郎晋陵太守以公事免曼任达颓纵好饮酒温峤庾亮阮放桓彝同志友善并为中兴名士时州里称陈留阮放为宏伯高平&#鉴为方伯泰山胡母辅之为达伯济阴卞壸为裁伯陈留蔡谟为朗伯阮孚为诞伯高平刘绥为委伯而曼为伯凡八人号兖州八伯盖拟古之八&#也王敦既与朝廷乖贰羁录朝士曼为右长史曼知敦不臣终日酣醉讽议而已敦以其士望厚加礼遇不委以事故得不涉其难敦败代阮孚为丹阳尹时朝士过江初拜官相饰供馔曼拜丹阳客来早者得佳设日晏则渐罄不复及精随客早晚而不问贵贱有羊固拜临海太守竟日皆美虽晚至者犹获盛馔论者以固之丰腆乃不如曼之真率苏峻作乱加前将军率文武守云龙门王师不振或劝曼避峻曼曰朝廷破败吾安所求生勒众不动为峻所害年五十五峻平追赠太常　　桓彝　俞纵按晋书本传彝字茂伦谯国龙亢人汉五更荣之九世孙也父颢官至郎中彝少孤贫虽箪瓢处之晏如性通朗早获盛名有人伦识鉴拔才取士或出于无闻或得之孩抱时人方之许郭少与庾亮深交雅为周顗所重顗尝叹曰茂伦嵚崎历落固可笑人也起家州主簿赴齐王冏义拜骑都尉元帝为安东将军版行逡遒令寻辟丞相中兵属累迁中书郎尚书吏部郎名显朝廷于时王敦擅权嫌忌士望彝以疾去职尝过舆县县宰东海徐宁字安期通朗博涉彝遇之欣然停留累日结交而别先是庾亮每属彝觅一佳吏部及至都谓亮曰为卿得一吏部矣亮问所在彝曰人所应有而不必有人所应无而不必无徐宁真海岱清士因为叙之即迁吏部郎竟历显职明帝将伐王敦拜彝散骑常侍引参密谋及敦平以功封万宁县男丹阳尹温峤上言宣城阻带山川频经变乱宜得望实居之窃谓桓彝可充其选帝手诏曰适得太真表如此今大事新定朝廷须才不有君子其能国乎方今外务差轻欲停此事彝上疏深自撝挹内外之任并非所堪但以坟柏在此郡欲暂结名义遂补彝宣城内史在郡有惠政为百姓所怀苏峻之乱也彝纠合义众欲赴朝廷其长史裨惠以郡兵寡弱山人易扰可案甲以须后举彝厉色曰夫见无礼于其君者若鹰鹯之逐鸟雀今社稷危逼义无晏安乃遣将军朱绰讨贼别帅于芜湖破之彝寻出石头会朝廷遣将军司马流先据慈湖为贼所破遂长驱径进彝以郡无坚城遂退据广德寻王师败绩彝闻而慷慨流涕进屯泾县时州郡多遣使降峻裨惠又劝彝伪与通和以纾交至之祸彝曰吾受国厚恩义在致死焉能忍垢蒙辱与丑逆通问如其不济此则命也遣将军俞纵守兰石峻遣将韩晃攻之纵将败左右劝纵退军纵曰吾受桓侯厚恩本以死报吾之不可负桓侯犹桓侯之不负国也遂力战而死晃因进军攻彝彝固守经年势孤力屈贼曰彝若降者当待以优礼将士多劝彝伪降更思后举彝不从辞气壮烈志节不挠城陷为晃所害年五十三时贼尚未平诸子并流迸宣城人纪世和率义故葬之贼平追赠廷尉谥曰简咸安中改赠太常俞纵亦以死节追赠兴古太守初彝与郭璞善尝令璞筮卦成璞以手坏之彝问其故曰卦与吾同丈夫当此非命如何竟如其言有五子温云豁秘冲　　锺雅
按晋书本传雅字彦胄颍川长社人也父公府掾早终雅少孤好学有才志举四行除汝阳令入为佐著作郎母忧去官服阕复职东海王越请为参军迁尚书郎避乱东渡元帝以为丞相记室参军迁临淮内史振威将军顷之征拜散骑侍郎转尚书右丞时有事于太庙雅奏曰陛下继承世数于京兆府君为元孙而今祝文称曾孙恐此因循之失宜见改正又礼祖之昆弟从祖父也景皇帝自以功德为世宗不以伯祖而登庙亦宜除伯祖之文诏曰礼事宗庙自曾孙以下皆称曾孙此非因循之失也义取于重孙可历世共其名无所改也称伯祖不安如所奏转北军中候大将军王敦请为从事中郎补宣城内史钱凤作逆加广武将军率众屯青弋时广德县人周&#为凤起兵攻雅雅退据泾县收合士庶讨&#斩之凤平征拜尚书左丞明帝崩迁御史中丞时国丧未&#而尚书梅陶私奏女妓雅劾奏曰臣闻放勋之殂八音遏密虽在凡庶犹能三载自兹以来历代所同肃祖明皇帝崩背万国当&#来月圣主缟素泣血临朝百僚惨怆动无欢容陶无大臣忠慕之节家庭侈靡声妓纷葩丝竹之音流闻衢路宜加放黜以整王宪请下司徒论正清议穆后临朝特原不问雅直法绳违百僚皆惮之北中郎将刘遐卒遐部曲作乱诏郭默讨之以雅监征讨军事假节事平拜骁骑将军苏峻之难诏雅为前锋监军假节领精勇千人以距峻雅以兵少不敢击退还拜侍中寻王师败绩雅与刘超并侍卫天子或谓雅曰见可而进知难而退古之道也君性亮直必不容于寇雠何不随时之宜而坐待其毙雅曰国乱不能匡君危不能济各逊遁以求免吾惧董狐执简而至矣庾亮临去顾谓雅曰后事深以相委雅曰栋折榱崩谁之责也亮曰今日之事不容复言卿当期&#复之效耳雅曰想足下不愧荀林父耳及峻逼迁车驾幸石头雅超流涕步从明年并为贼所害贼平追赠光禄勋其后以家贫诏赐布帛百匹子诞位至中军参军早卒　　刘超
按晋书本传超字世瑜琅邪临沂人汉城阳景王章之后也章七世孙封临沂县慈乡侯子孙因家焉父和为琅邪国上军将军超少有志尚为县小吏稍迁琅邪国记室掾以忠谨清慎为元帝所拔恒亲侍左右遂从渡江转安东府舍人专掌文檄相府建又为舍人于时天下扰乱伐叛讨贰超自以职在近密而书迹与帝手笔相类乃绝不与人交书时出休沐闭门不通宾客由是渐得亲密以左右勤劳赐爵原乡亭侯食邑七百户转行参军中兴建为中书舍人拜骑都尉奉朝请时台阁初建庶绩未康超职典文翰畏慎静密弥见亲待加以处身清苦衣不重帛家无儋石之储每帝所赐皆固辞曰凡陋小臣横窃赏物无德而禄殃咎是惧帝嘉之不夺其志寻出补句容令推诚于物为百姓所怀常年赋税主者常自四出诘计百姓家赀至超但作大函特别付之使各自书家产投函中讫送还县百姓依实投上课输所入有逾常年入为中书通事郎以父忧去官既葬属王敦称兵诏超复职又领安东上将军寻六军败散唯超案兵直卫帝感之遣归终丧礼及钱凤构祸超招合义士从明帝征凤事平以功封零陵伯超家贫妻子不赡帝手诏褒之赐以鱼米超辞不受超后须纯色牛市不可得启买官外厩牛诏便以赐之出为义兴太守未几征拜中书侍郎拜受往还朝廷莫有知者会帝崩穆后临朝迁射声校尉时军校无兵义兴人多义随超因统其众以宿卫号为君子营咸和初遭母忧去官衰服不离身朝夕号泣朔望辄步至墓所哀感路人及苏峻谋逆超代赵引为左卫将军时京邑大乱朝士多遣家人入东避难义兴故吏欲迎超家而超不听尽以妻孥入处宫内及王师败绩王导以超为右卫将军亲侍成帝属太后崩军卫礼章损阙超躬率将士奉营山陵峻迁车驾石头时天大雨道路沈陷超与侍中锺雅步侍左右贼给马不肯骑而悲哀慷慨峻闻之甚不平然未敢加害而以其所亲信许方等补司马督殿中监外托宿卫内实防御超等时饥馑米贵峻等问遗一无所受缱绻朝夕臣节愈恭帝时年八岁虽幽厄之中超犹启授孝经论语温峤等至峻猜忌朝士而超为帝所亲遇疑之尢甚后王导出奔超与怀德令匡术建康令管&#等密谋将欲奉帝而出未及期事泄峻使任让将兵入收超及锺雅帝抱持悲泣曰还我侍中右卫任让不奉诏因害之及峻平任让与陶侃有旧侃欲特不诛之乃请于帝帝曰让是杀我侍中右卫者不可宥由是遂诛让及超将改葬帝痛念之不已诏迁高显近地葬之使出入得瞻望其墓追赠卫尉谥曰忠超天性谦慎历事三帝恒在机密并蒙亲遇而不敢因宠骄谄故士人皆安而敬之子讷嗣谨饬有石庆之风历中书侍郎下邳内史子享亦清慎为散骑郎　　毛宝
按晋书本传宝字硕真荥阳阳武人也王敦以为临湘令敦卒为温峤平南参军苏峻作逆峤将赴难而征西将军陶侃怀疑不从峤屡说不能回更遣使顺侃意曰仁公且守仆宜先下遣信已二日会宝别使还闻之说峤曰凡举大事当与天下共同众克在和不闻有异假令可疑犹当外示不觉况自作疑邪便宜急追信改旧书说必应俱征若不及前信宜更遣使峤意悟即追信改书侃果共征峻宝领千人为峤前锋俱次茄子浦初峤以南军习水峻军便步欲以所长制之宣令三军有上岸者死时苏峻送米万斛馈祖约约遣司马桓抚等迎之宝告其众曰兵法军令有所不从岂可不上岸邪乃设变力战悉获其人掳杀万计约用大饥峤嘉其勋上为庐江太守约遣祖焕桓抚等欲袭湓口陶侃将自击之宝曰义军恃公公不可动宝请讨之侃顾谓坐客曰此年少言可用也乃使宝行先是桓宣背约南屯马头山为焕抚所攻求救于宝宝众以宣本是约党疑之宣遣子戎重请宝即随戎赴之未至而贼已与宣战宝军悬兵少器杖滥恶大为焕抚所破宝中箭贯髀彻鞍使人蹋鞍拔箭血流满夜奔船所百余里望星而行到先哭战亡将士洗创讫夜还救宣宝至宣营而焕抚亦退宝进攻祖约军次东关破合肥寻召归石头陶侃温峤未能破贼侃欲率众南还宝谓峤曰下官能留之乃往说侃曰公本应领芜湖为南北势援前既已下势不可还且军政有进无退非直整齐三军示众必死而已亦谓退无所据终至灭亡往者杜弢非不强盛公竟灭之何至于峻独不可破邪贼亦畏死非皆勇健公可试与宝兵使上岸断贼资粮出其不意使贼困蹙若宝不立效然后公去人心不恨侃然之加宝督护宝烧峻句容湖孰积聚峻颇乏食侃遂留不去峻既死匡术以苑城降侃使宝守南城邓岳守西城贼遣韩晃攻之宝登城射杀数十人晃问宝曰君是毛庐江邪宝曰是晃曰君名壮勇何不出斗宝曰君若健将何不入斗晃笑而退贼平封州陵县开国侯千六百户庾亮西镇请为辅国将军江夏相督随义阳二郡镇上明又进南中郎随亮讨郭默默平与亮司马王愆期等救桓宣于章山击贼将石遇破之进征卤将军亮谋北伐上疏解豫州请以授宝于是诏以宝监扬州之江西诸军事豫州刺史将军如故与西阳太守樊峻以万人守邾城石季龙恶之乃遣其子鉴与其将夔安李菟等五万人来寇张&#渡二万骑攻邾城宝求救于亮亮以城固不时遣军城遂陷宝峻等率左右突围出赴江死者六千人宝亦溺死亮哭之恸因发疾遂薨诏曰宝之倾败宜在贬裁然苏峻之难致力王室今咎其过故不加赠祭之可也其后公卿言宝有重勋加死王事不宜夺爵升平三年乃下诏复本封初宝在武昌军人有于市买得一白龟长四五寸养之渐大放诸江中邾城之败养龟人被铠持刀自投于水中如觉堕一石上视之乃先所养白龟长五六尺送至东岸遂得免焉宝二子穆之安之　　劳扬
按晋书成帝本纪咸康五年十二月李寿将李奕寇巴东守将劳扬战败死之　　孟彦　刘齐　李秋
按晋书成帝本纪咸康六年三月李寿陷丹川守将孟彦刘齐李秋皆死之　　车济
按晋书忠义传济字万度敦煌人也果毅有大量张重华以为金城令为石季龙将麻秋所陷济不为秋屈秋必欲降之乃临之以兵济辞色不挠曰吾虽才非庞德而受任同之身可杀志不可移乃伏剑而死秋叹其忠节以礼葬之后重华迎致其丧亲临恸哭赠宜禾都尉　　宋矩
按晋书忠义传矩字处规敦煌人也慷慨有志节张重华据凉州地以矩为宛戍都尉石季龙遣将麻秋攻大夏护军梁彧执太守宋晏以城应秋秋遣晏以书致矩矩既至谓秋曰辞父事君当立功与义苟功义不立当守名节矩终不背主覆宗偷生于世先杀妻子自刎而死秋曰义士也命葬之重华嘉其诚节赠振威将军　　李迈
按晋书穆帝本纪永和五年七月褚裒进次彭城遣步将王龛李迈及石遵将李农战于代陂王师败绩王龛为农所执李迈死之　　阳瓒
按续文献通考瓒穆帝永和中为司马魏攻滑台瓒坚守死之诏称宁远司马濮阳太守阳瓒滑台之逼励诚固守投命殉节在危无挠古之烈士无以加之可赠给事中为恤其家赐绢一百匹粟二百斛　　辛谧按晋书本传谧字叔重陇西狄道人也父怡幽州刺史世称冠族谧少有志尚博学善属文工草隶书为时楷法性恬静不妄交游召拜太子舍人诸王文学累征不起永嘉末以谧兼散骑常侍慰抚关中谧以洛阳将败故应之及长安陷没于刘聪聪拜太中大夫固辞不受又历石勒季龙之世并不应辟命虽处丧乱之中颓然高迈视荣利蔑如也及冉闵僭号复备礼征为太常谧遗闵书曰昔许由辞尧以天下让之全其清高之节伯夷去国子推逃赏皆显史牒传之无穷此往而不反者也然贤人君子虽居庙堂之上无异于山林之中斯穷理尽性之妙岂有识之者邪是故不婴于祸难者非为避之但冥心至趣而与吉会耳谧闻物极则变冬夏是也致高则危累&#是也君王功已成矣而久处之非所以顾万全远危亡之祸也宜因兹大捷归身本朝必有许由伯夷之廉享松乔之寿永为世辅岂不美哉因不食而卒　　李福按晋书哀帝本纪兴宁二年二月慕容暐将慕容评袭许昌颍川太守李福死之　　沈劲
按晋书忠义传劲字世坚吴兴武康人也父充与王敦构逆众败而逃为部曲将吴儒所杀劲当坐诛乡人钱举匿之得免其后竟杀雠人劲少有节操哀父死于非义志欲立勋以雪先耻年三十余以刑家不得仕进郡将王胡之深异之及迁平北将军司州刺史将镇洛阳上疏曰臣当藩卫山陵式遏戎狄虽义督群心人思自奋然方剪荆棘奉宣国恩艰难急病非才不济吴兴男子沈劲清操着于乡邦贞固足以干事且臣今西文武义故吴兴人最多若令劲参臣府事者见人既悦义附亦众劲父充昔虽得罪先朝然其门户累蒙旷荡不审可得特垂沛然许臣所上否诏听之劲既应命胡之以疾病解职升平中慕容恪侵逼山陵时冠军将军陈佑守洛阳众不过二千劲自表求配佑效力因以劲补冠军长史令自募壮士得千余人以助佑击贼频以寡制众而粮尽援绝佑惧不能保全会贼寇许昌佑因以救许昌为名兴宁三年留劲以五百人守城佑率众而东会许昌已没佑因奔崖坞劲志欲致命欣获死所寻为恪所攻城陷被执神气自若恪奇而将宥之其中军将军慕容虔曰劲虽奇士观其志度终不为人用今若赦之必为后患遂遇害恪还从容言于慕容暐曰前平广固不能济辟闾今定洛阳而杀沈劲实有愧于四海朝廷闻而嘉之赠东阳太守子赤黔为大长秋赤黔子叔任义熙中为益州刺史　　周虓
按晋书周访传访子抚抚子楚楚子琼琼子虓字孟威少有节操州召为祭酒后历位至西夷校尉领梓潼太守宁康初苻坚将杨安寇梓潼虓固守涪城遣步骑数千送母妻从汉水将抵江陵为坚将朱肜邀而获之虓遂降于安坚欲以为尚书郎虓曰蒙国厚恩以至今日但老母见获失节于此母子获全秦之惠也虽公侯之贵不以为荣况郎任乎坚乃止自是每入见坚辄箕踞而坐呼之为氐贼坚不悦属元会威仪甚整坚因谓虓曰晋家元会何如此虓攘袂厉声曰戎狄集聚何敢比天子及吕光征西域坚出饯之戎士二十万旌旗数百里又问虓曰朕众力何如虓曰戎夷已来未之有也坚党以虓不逊屡请除之坚待之弥厚虓乃密书与桓冲说贼奸计太元三年虓潜至汉中坚追得之后又与坚兄子苞谋袭坚事泄坚引虓问其状虓曰昔渐离豫让燕智之微臣犹漆身吞炭不忘忠节况虓世荷晋恩岂敢忘也生为晋臣死为晋鬼复何问乎坚曰今杀之适成其名矣遂挞之徙于太原后坚复陷顺阳魏兴获二守皆执节不挠坚叹曰周孟威不屈于前丁彦远洁己于后吉祖冲不食而死皆忠臣也虓竟以病卒于太原其子兴迎致其丧冠军将军谢元亲临哭之因上疏曰臣闻旌善表功崇义明节所以振扬圣教垂美来叶故西夷校尉梓潼太守周虓执心忠烈厉节寇庭遂婴祸荒裔痛置泉壤臣每悲其志以为苏武之贤不复过也前宣告并州访求虓丧并索其家负荷数千始得来至即以资送还其旧陇伏愿圣朝追其志心表其殊节使负霜之志不坠于地则荣慰存亡惠被幽显矣孝武帝诏曰虓厉志贞亮无愧古烈未及拔身奄陨厥命甄表义节国之典也赠龙骧将军益州刺史赙钱二十万布百匹又赡赐其家按异苑浔阳周虓字孟威晋宁康中镇于巴西为苻坚所获守节不屈坚使使者道虓清道虓躬治逵陌谓使者曰烦君与语氐贼苻坚何至仰烦国士如此又潜图袭坚坚闻之曰貉子正欲觅死杀之适足成其名耳乃苦加拷楚不食而卒敛已经旬坚怒犹未歇剖棺临视虓尸&#回眸断齿鬓髭张列瞳睛明亮回盼瞩坚坚视而喜乃厚加赠赙　　田泓
按晋书谢安传安兄奕奕子元时苻坚遣军围襄阳襄阳既没坚将彭超攻龙骧将军戴于彭城元率东莞太守高衡后军将军何谦次于泗口欲遣间使报令知救至其道无由小将田泓请行乃没水潜行将趣城为贼所获贼厚赂泓使云南军已败伪许之既而告城中曰南军垂至我单行来报为贼所得勉之遂遇害　　吉挹
按晋书忠义传挹字祖冲冯翊莲芍人也少有志节孝武帝初苻坚陷梁益桓豁表挹为魏兴太守寻加轻车将军领晋昌太守以距坚之功拜员外散骑侍郎苻坚将韦锺攻魏兴挹遣众距之斩七百余级加督五郡军事锺率众欲趣襄阳挹又邀击斩五千余级锺怒回军围之挹又屡挫其锐其后贼众继至挹力不能抗城将陷引刀欲自杀其友止之曰且苟存以展他计为计不立死未晚也挹不从友人逼夺其刀会贼执之挹闭口不言不食而死车骑将军桓冲上言曰故轻车将军魏兴太守吉挹祖朗西台倾覆陨身守节挹世笃忠孝乃心本朝臣亡兄温昔伐咸阳军次灞水挹携将二弟单马来奔录其此诚仍加擢授自新野太守转在魏兴久处兵任委以边戍疆场归怀着称所&#前年狡氐纵逸浮河而下挹孤城独立众无一旅外摧凶锐内固津要掳贼舟船俘馘千计而贼并力攻围经历时月会襄阳失守边情沮丧加众寡势殊以至陷没挹辞气慷慨志在不辱杖刃推戈期之以陨将吏持守用不即毙遂乃杜口无言绝粒而死挹参军史&#近于贼中得赍挹临终手疏并具说意状挹之忠志犹在可录若蒙天地垂曲宥之恩则荣加枯朽惠隆泉壤矣帝嘉之追赠益州刺史　　丁穆
按晋书忠义传穆字彦远谯国人也积功劳封真定侯累迁为顺阳太守太元四年除振武将军梁州刺史受诏未发会苻坚遣众寇顺阳穆战败被执至长安称疾不仕伪朝坚又倾国南寇穆与关中人士唱义谋袭长安事泄遇害临死作表以付其妻周其后周得至京师诣阙上之孝武帝下诏曰故顺阳太守真定侯丁穆力屈身陷而诚节弥固直亮壮劲义贯古烈其丧柩始反言寻伤悼可赠龙骧将军雍州刺史赙赐一依周虓故事为立屋宅并给其妻衣食以终厥身　　韦简
按晋书孝武帝本纪太元十九年冬十月慕容垂遣其子恶奴寇廪丘东平太守韦简及垂将尹国战于平陆简死之　　垒澄　赵策
按晋书吕光载记沮渠蒙逊叛蒙逊从兄男成先为将军守晋昌闻蒙逊起兵逃奔赀卤扇动诸夷众至数千进攻福禄建安宁戎护军赵策击败之男成退屯乐涫吕纂败蒙逊于忽谷酒泉太守垒澄率将军赵策赵陵步骑万余讨男成于乐涫战败澄策死之　　罗企生按晋书忠义传企生字宗伯豫章人也多才艺初拜佐著作郎以家贫亲老求补临汝令刺史王凝之请为别驾殷仲堪之镇江陵引为功曹累迁武陵太守未之郡而桓元攻仲堪仲堪以企生为谘议参军仲堪多疑少决企生深忧之谓弟遵生曰殷侯仁而无断事必无成成败天也吾当死生以之仲堪果走文武无送者唯企生从焉路经家门遵生曰作如此分离何可不执手企生回马授手遵生有勇力便牵下之谓曰家有老母将欲何之企生挥泪曰今日之事我必死之汝等奉养不失子道一门之中有忠与孝亦复何恨遵生抱之愈急仲堪于路待之企生遥呼曰生死是同愿少见待仲堪见企生无脱理策马而去元至荆州人士无不诣者企生独不往而营理仲堪家或谓之曰元猜忍之性未能取卿诚节若遂不诣祸必至矣企生正色曰我是殷侯吏见遇以国士为弟以力见制遂不我从不能共殄丑逆致此奔败亦何面目复就桓求生乎元闻之大怒然素待企生厚先遣人谓曰若谢我当释汝企生曰为殷荆州吏荆州奔亡存亡未判何颜复谢元即收企生遣人问欲何言答曰文帝杀嵇康嵇绍为晋忠臣从公乞一弟以养老母元许之又引企生于前谓曰吾相遇甚厚何以见负今者死矣企生对曰使君既兴晋阳之甲军次寻阳并奉王命各还所镇升坛盟誓口血未干而生奸计自伤力劣不能剪灭凶逆恨死晚也元遂害之时年三十七众咸悼焉先是元以羔裘遗企生母胡氏及企生遇害即日焚裘　　辛恭靖
按晋书忠义传恭靖陇西狄道人也少有器干才量过人隆安中为河南太守会姚兴来寇恭靖固守百余日以无救而陷被执至长安兴谓之曰朕将任卿以东南之事可乎恭靖厉色曰我宁为国家鬼不为羌贼臣兴怒幽之别室经三年至元兴中诳守者乃逾垣而遁归于江东安帝嘉之桓元请为谘议参军置之朝首寻而病卒　　谢琰
子肇
　峻
　桓宝
按册府元龟琰为会稽内史时孙恩作乱琰不设备恩奄至山阴北三十五里琰遣参军刘宣之拒破恩既而上党太守张虔硕战败群贼锐进人情震骇咸以宜持重严备且列水军于南湖分兵设伏以待之琰不听既至尚未食琰曰要当先灭此寇而后食耳跨马而出广武将军桓宝为前锋摧锋陷阵杀贼甚多而塘路近狭琰军鱼贯而前贼于舰中傍射之前后断绝琰至千秋亭败绩琰帐下都督张猛于后斫琰马琰堕地与二子肇峻俱被害宝亦死之　　袁崧
按晋书安帝本纪隆安五年夏五月孙恩寇吴国内史袁崧死之　　谢邈
按续文献通考邈晋人为吴兴太守孙恩之乱为贼所执逼令北面邈厉声曰我不得罪天子何北面之有遂被害　　冼劲
按广东通志劲南海人家本武帅世为部曲至劲读书尚节操为广州中兵参军元兴三年冬十月海寇卢循攻围广州劲帅扬威兵五百人出战城陷为循执神气自若循欲释而用之劲叱曰贼奴乃欲陵国士耶遂遇害刺史吴隐之上其事义熙中追赠始兴太守曲江县侯谥忠义　　毛璩
弟瑾
　瑗

按晋书毛宝传宝子穆之穆之子璩字叔连弱冠右将军桓豁以为参军寻遭父忧服阕为谢安卫将军参军除尚书郎安复请为参军转安子琰征卤司马淮淝之役苻坚迸走璩与田次之共蹑坚至中阳不及而归迁宁朔将军淮南太守寻补镇北将军谯王恬司马海陵县界地名青蒲四面湖泽皆是菇葑逃亡所聚威令不能及璩建议率千人讨之时大旱璩因放火菇葑尽然亡户窘迫悉出诣璩自首近有万户皆以补兵朝廷嘉之转西中郎司马龙骧将军谯梁二郡内史寻代郭铨为建威将军益州刺史安帝初进征卤将军及桓元篡位遣使加璩散骑常侍左将军璩执留元使不受命元以桓希为梁州刺史王异据涪郭法戍宕渠师寂戍巴郡周道子戍白帝以防之璩传檄远近列元罪状遣巴东太守柳约之建平太守罗述征卤司马甄季之击破希等仍率众次于白帝武陵王令曰益州刺史毛璩忠诚&#亮自桓元萌祸常思蹑其后今若平殄凶逆肃清荆郢者便当即授上流之任初璩弟宁州刺史璠丧官璩兄球孙佑之及参军费恬以数百人送丧葬江陵会元败谋奔梁州璩弟瑾子修之时为元屯骑校尉诱元使入蜀既而修之与佑之费恬及汉嘉人冯迁共杀元约之等闻元死进军到枝江而桓振复攻没江陵刘毅等还寻阳约之亦退俄而季之述之皆病约之诣振伪降因欲袭振事泄被害约之司马时延祖涪陵太守文处茂等抚其余众保涪陵振遣桓放之为益州屯西陵处茂距击破之振死安帝反正诏曰夫贞松标于岁寒忠臣亮于国危益州刺史璩体识弘正诚契义旗受命偏师次于近畿匡翼之勋实感朕心可进征西将军加散骑常侍都督益梁秦凉宁五州军事行宜都宁蜀太守文处茂宣赞蕃牧蒙险夷难可辅国将军西夷校尉巴西梓潼二郡太守又诏西夷校尉瑾为持节监梁秦二州军事征卤将军梁秦二州刺史略阳武都太守瑾弟蜀郡太守瑗为辅国将军宁州刺史初璩闻振陷江陵率众赴难使瑾瑗顺外江而下使参军谯纵领巴西梓潼二郡军下涪水当与璩军会于巴郡蜀人不乐东征纵因人情思归于五城水口反还袭涪害瑾瑾留府长史郑纯之自成都驰使告璩璩时在略城去成都四百里遣参军王琼讨反者相距于广汉僰道令何林聚党助&#而璩下人受纵诱说遂共害璩及瑗并子侄之在蜀者一时殄没璩子弘之嗣义熙中时延祖为始康太守上疏讼璩兄弟于是诏曰故益州刺史璩西夷校尉瑾蜀郡太守瑗勤王忠烈事乖虑外葬送日近益怀恻怆可皆赠先所授官给钱三十万布三百匹论璩讨桓元功追封归乡公千五百户又以佑之斩元功封夷道县侯　　檀凭之
按晋书本传凭之字庆子高平人也少有志力闺门邕肃为世所称从兄子韶兄弟五人皆稚弱而孤凭之抚养若己所生初为会稽王骠骑行参军转桓修长流参军领东莞太守加宁远将军与刘裕有州闾之旧又数同东讨情好甚密义旗之建凭之与刘毅俱以私艰墨绖而赴虽名望居毅之后而官次及威声过之故裕以为建武将军裕将义举也尝与何无忌魏咏之同会凭之所会善相者晋陵韦叟见凭之大惊曰卿有急兵之厄其候不过三四日耳且深藏以避之不可轻出及桓元将皇甫敷之至罗落桥也凭之与裕各领一队而战军败为敷军所害赠冀州刺史义熙初诏曰夫旌善纪功有国之通典没而不朽节义之笃行故冀州刺史檀凭之忠烈果毅亡身为国既义敦其情故临危授命考诸心迹古人无以远过近者之赠意犹恨焉可加赠散骑常侍本官如故既陨身王事亦宜追论封赏可封曲阿县公邑三千户　　何无忌
按晋书本传无忌东海郯人也少有大志忠亮任气人有不称其心者辄形于言色州辟从事转太学博士镇北将军刘牢之即其舅也时镇京口每有大事常与参议之会稽世子元显子彦章封东海王以无忌为国中尉加广武将军及桓元害彦章于市无忌入市恸哭而出时人义焉随牢之南征桓元牢之将降于元也无忌屡谏辞旨甚切牢之不从及元篡位无忌与元吏部郎曹靖之有旧请&#小县靖之白元元不许无忌乃还京口初刘裕尝为刘牢之参军与无忌素相亲结至是因密共图元刘毅家在京口与无忌素善言及兴复之事无忌曰桓氏强盛其可图乎毅曰天下自有强弱虽强易弱正患事主得难耳无忌曰天下草泽之中非无英雄也杀曰所见唯有刘下邳无忌笑而不答还以告裕因共要毅与相推结遂共举义兵袭京口无忌伪着传诏服称敕使城中无敢动者初桓元闻裕等及无忌之起兵也甚惧其党曰刘裕乌合之众势必无成愿不以为虑元曰刘裕勇冠三军当今无敌刘毅家无儋石之储摴蒱一掷百万何无忌刘牢之之甥酷似其舅共举大事何谓无成其见惮如此及元败走武陵王遵承制以无忌为辅国将军琅邪内史以会稽王道子所部精兵悉配之南追桓元与振武将军刘道规俱受冠军将军刘毅节度元留其龙骧将军何之前将军郭铨江州刺史郭昶之守湓口无忌等次桑落洲淡之等率军来战淡之常所乘舫旌旗甚盛无忌曰贼帅必不居此欲诈我耳宜亟攻之众咸曰之不在其中其徒得之无益无忌谓道规曰今众寡不敌战无全胜之虽不居此舫取则易获因纵兵腾之可以一鼓而败也道规从之遂获贼舫因传呼曰已得何之矣贼中惊扰无忌之众亦谓为然道规乘胜径进无忌又鼓噪赴之之遂溃进据寻阳遣使奉送宗庙主祏及武康公主琅邪王妃还京都又与毅道规破走元于峥嵘洲无忌进据巴陵元从兄谦从子振乘间陷江陵无忌道规进攻谦于马头攻桓蔚于龙泉皆破之既而为桓振所败退还寻阳无忌与毅道规复进讨振克夏口三城遂平巴陵进次马头桓谦请割荆江二州奉送天子无忌不许进军破江陵谦等败走无忌侍卫安帝还京师以无忌督豫州扬州淮南庐江安丰历阳堂邑五郡军事右将军豫州刺史加节甲仗五十人入殿未之职迁会稽内史督江东五郡军事持节将军如故给鼓吹一部义熙二年迁都督江荆二州江夏随义阳绥安豫州西阳新蔡汝南颍川八郡军事江州刺史将军持节如故以兴复之功封安城郡开国公食邑三千户增督司州之弘农扬州之松滋加散骑侍郎进镇南将军卢循遣别帅徐道覆顺流而下舟舰皆重楼无忌将率众距之长史邓潜之谏曰今以神武之师抗彼逆众回山压卵未足为譬然国家之计在此一举闻其舟舰太盛势若上流蜂虿之毒邾鲁成鉴宜决破南唐守二城以持之其必不敢舍我远下蓄力俟其疲老然后击之若弃万全之长策而决成败于一战如其失利悔无及矣无忌不从遂以舟师距之既及贼令强弩数百登西岸小山以邀射之而薄于山侧俄而西风暴急无忌所乘小舰被飘东岸贼乘风以大舰逼之众遂奔败无忌尚厉声曰取我苏武节来节至乃躬执以督战贼众云集登舰者数十人无忌辞色无挠遂握节死之诏曰无忌秉哲履正忠亮明允亡身殉国则契协英谟经纶屯昧则重氛载廓及敷政方夏实播风惠妖寇构乱侵扰邦畿投袂致讨志清王略而事出虑外临危弥厉握节陨难诚贯古贤朕用伤恸于厥怀其赠侍中司空本官如故谥曰忠肃子邕嗣初桓元&#京邑刘裕东征无忌密至裕军所潜谋举义劝裕于山阴起兵裕以元大逆未彰恐在远举事克济为难若元遂窃天位然后于京口图之事未晚也无忌乃还及义师之举参赞大勋皆以算略攻取为效而此举败于轻脱朝野痛之　　温祚　时延祖
按晋书安帝本纪义熙六年冬十一月蜀贼谯纵陷巴东守将温祚时延祖死之　　张祎
按晋书忠义传祎吴郡人也少有操行恭帝为琅邪王以祎为郎中令及帝践祚刘裕以祎帝之故吏素所亲信封药酒一罂付祎密令鸩帝祎既受命而叹曰鸩君而求生何面目视息世间哉不如死也因自饮之而死　　赵在礼
按涿州志在礼字干臣由军校拜义成军节度使仕晋为马步都虞候晋亡自经赠中书祀乡贤　　杜轸
子毘
　秀

按四川总志晋杜轸成都人举孝廉除建宁令政化大行中外悦服秩满将归群蛮追送赂遗甚多轸一无所受累迁尚书郎轸子毗益州刺史次子秀为罗尚主簿俱死节于贼
　忠烈部名臣列传九
　　晋四
　　王延
按前赵录延字元寿
一作
延元
西河人也性至孝九岁丧
母几至灭性每至忌月悲号三旬事后母卜氏以孝闻卜氏遇之无道恒取补及败麻头与延贮衣其姑闻而问之延知而不言供事弥谨延既孤贫昼则佣赁夜则读书遂究览经史皆通大义卜氏尝盛冬思生鱼敕延求之延求鱼不获卜氏杖之流血延寻汾河扣凌而哭忽有一鱼跃出冰上长五尺延取以馈母卜氏食之积日不尽于是心悟抚如己子延事亲色养夏则扇枕冬则以身温被隆冬盛寒体无全衣而亲极滋味后母终服丧居于墓侧非其蚕不衣非其耕不食属天下乱随渊迁于平阳农蚕之暇训诱宗族侃侃不倦年至六十方仕于渊及聪嗣位拜金紫光禄大夫刘粲之立靳准作乱自称汉天王置百官以延耆德硕望谋之于延将以为左光禄延弗从乃骂曰屠各逆奴何不速杀我以吾左目置西阳门观相国之入也右目置建春门观大将军之入也准怒杀之　　王广
按前赵录广字广之不知何许人永嘉之乱聚族避世仕渊为西扬州刺史鲁阳侯一作
并州
及聪嗣位蛮贼
梅芳扇动山夷攻围广城一百二十日外救不至粮食罄绝鸡犬雀鼠靡有孑遗将士泣谓广曰将军忠于本朝故有今难岂有背将军者哉城陷被擒将士相枕而死者五十人一作
五千

　　韦忠
按前赵录忠字子节平阳人少慷慨有不可夺之志好学博通性不虚诺闭门修己不交当世每至吉凶亲丧赠遗一无所受年十二丧父哀慕毁瘠杖而能起晋司空裴秀吊之匍匐号诉哀感旁人秀出而语曰此子长大必为佳器归而命子頠造焉服阕庐于墓侧家贫藜藿不充妻子不免于饥寒及頠为仆射言之于司空张华华辟之辞疾不赴人问其故忠曰吾茨檐贱士本无宦情且茂先华而不实裴頠欲而无厌弃典礼而附贼后此岂大丈夫之所宜行耶裴常有心托我恐洪涛荡岳余波见漂况可临尾闾而窥沃焦哉太守陈楚迫为功曹会山羌破郡楚携子出走贼射之中三创忠冒刃伏楚以身捍之泣曰忠愿以身代君乞诸君哀之亦遭五矢贼相谓曰义士也舍之忠于是负楚以归仕聪为镇西大将军平羌校尉讨叛羌矢尽不屈节伏剑而死　　卜崇　陈休
按前赵录崇仕聪左卫将军为人清直不与世浮沉与少府陈休素恶中常侍王沉等谄佞用事虽在公座未尝与语沉等深嫉之侍中卜干谓之曰沉等势力足以回天地卿辈自料亲贤孰与窦武陈蕃崇应之曰吾辈年逾五十职位已崇惟欠一死耳死于忠义乃为得所安能俯首低眉以事阉竖乎去矣卜公勿复有言沉等遂谮之于聪以与太弟乂通谋聪临上秋阁收崇斩之休亦见害　　呼延实
按前赵录实匈奴中人仕曜为征南将军曜之攻氐羌杨难敌也军中大疫曜亦寝疾欲还恐难敌蹑其后因与羌和署难敌为武都王时秦州刺史陈安欲窥虚实诈言请朝曜以疾笃不许乘马舆还使实监辎重于后安遂帅精骑邀击之实进退无路与长史鲁凭俱没于安安囚实而谓之曰刘曜已死子尚谁佐孤当与足下共定大业实叱之曰狗辈汝荷人荣宠处不疑之地前背司马保今复如此汝自视智能何如主上忧汝不久枭首上邽通衢何谓大业可速杀我悬我首于上邽东门观大军之入城也安怒杀之　　鲁凭
按前赵录凭仕曜为长史曜攻氐羌杨难敌还凭与呼延实帅精骑一千监辎重于后陈安邀击获之时陇上氐羌皆附于安安士马强盛有众十余万乃自称大都督假黄钺大将军雍凉秦梁四州牧凉王署凭为参军凭对安大哭曰吾不忍见陈安之死也安怒斩之凭曰死自吾分可悬吾头于秦州通衢观赵之斩陈安也安遂杀之曜闻凭死悲恸曰贤人者天下之望害贤人是塞天下之情也夫承平之君犹不敢乖臣妾之心况于四海分崩乎今陈安于招贤采哲之秋而杀害君子绝当时之望吾知其无能为矣既而安果见害　　田崧
按前赵录崧字子岱仕曜为大鸿胪迁镇南大将军益州刺史初氐羌杨难敌闻曜平陈安与弟坚头同奔汉中至是自汉中来袭仇池城陷崧为难敌所执立之于前难敌左右叱崧令拜崧嗔目叱之曰氐贼安有天子牧伯而向贼拜乎难敌谓之曰子岱吾当与子终定大事子为刘氏可谓尽忠得不能尽忠于我乎崧厉色大言曰贼氐若本奴才安敢希冀非分吾宁为国家鬼岂可为汝贼臣何不速杀吾顾排一人夺取其刀刺难敌不中为难敌所杀　　傅虎
按前赵录虎仕聪讨卤将军晋阳之战虎以参军从中山王曜曜与魏穆帝子六修战于汾东曜兵败绩坠马身中七创几为六修所杀虎以马授曜曜不受曰当今危亡之极人各思免卿当乘以自济吾创已甚重自分死此虎泣曰虎小人蒙大王识拔至此常思效命今其时矣且汉室始基大难未弥天下可无虎何可一日无大王也乃扶曜上马驱令渡汾自还战死聪甚哀之追赠幽州刺史　　刘宠　陆党
按后赵录徐龛传元帝以羊鉴为征卤将军征讨都督督徐州刺史蔡豹等讨徐龛败龛于檀丘龛降石勒时石虎屯巨平将以攻豹豹乃夜遁退守下邳龛袭豹辎重于檀丘将军刘宠陆党力战而死　　高瞻
按晋书慕容廆载记瞻字子前渤海蓨人也少而英爽有俊才身长八尺二寸光熙中调补尚书郎属永嘉之乱还乡里乃与父老议曰今皇纲不振兵革云扰此郡沃壤凭固河海若兵荒岁俭必为寇庭非谓图安之所王彭祖先在幽蓟据燕代之资兵强国富可以托也诸君以为何如众咸善之乃与叔父隐率数千家北徙幽州既而以王浚政令无恒乃依崔毖随毖如辽东毖之与三国谋伐廆也瞻固谏以为不可毖不从及毖奔败瞻随众降于廆廆署为将军瞻称疾不起廆敬其姿器数临候之抚其心曰君之疾在此不在余也今天子播越四海分崩苍生纷扰莫知所系孤思与诸君匡复帝室剪鲸豕于二京迎天子于吴会廓清八表侔勋古烈此孤之心也孤之愿也君中州大族冠冕之余宜痛心疾首枕戈待旦奈何以华夷之异有怀介然且大禹出于西羌文王生于东夷但问志略何如耳岂以殊俗不可降心乎瞻仍辞疾笃廆深不平之瞻又与宋该有隙该阴劝廆除之瞻闻其言弥不自安遂以忧死　　高诩
按前燕录诩辽东人永嘉之乱避地隐居建武初廆自称大单于诩乃杖策见之曰霸王之资非义不济今晋室虽微人心犹附宜遣使江东示有所尊然后杖大义以征诸部谁敢不从此霸王之资也廆善之拜为郎中令皝嗣立迁元太守以平征卤仁功封为汝阴侯转左长史诩善天文皝常谓之曰卿有佳书而不见与何以为忠荩诩曰臣闻人君执要人臣执职执要者逸执职者劳是以后稷播种尧不与焉占候天文晨夜甚苦非至尊之所宜亲殿下将焉用之也皝默然及谋伐宇文逸豆归诩乃进曰宇文强盛今不取必为国患伐之必克然不利于将出而告人曰吾往必不返然忠臣不避也将发不见其妻使人语以家事而行逸豆归果大败身为流矢所中卒　　曹坚按前燕录坚字世固渤海人也少尚气节弯弓三石余仕赵殿中督赵亡乃弃冉闵还乡里拥部曲数千家以自固上庸王评徇渤海遣使招之坚终不降评与战擒之&#爱其才赦而勿杀时年六十余太原王恪闻其善射故亲试之乃取一牛置百步上召坚使射曰能中之乎坚曰少壮之时能令不中今老矣正可中之恪大笑乃射发一矢拂脊再一矢磨腹皆附肤落毛上下如一恪曰能复中乎坚曰所贵者以不中为奇中之何难一发中之观者咸服其妙&#署为乐陵太守治涪城寻迁泰山太守屯山荏晋将荀羡引兵击之坚所将纔七百余人羡兵十倍于坚坚将出战诸将皆曰众少不敌不如固守坚曰固守亦不能免不如战也遂出战身先士卒杀羡兵十余人复还入城羡兵围之坚叹曰吾自结发立功名而每值穷厄岂非天乎与其屈辱而生不若守节而死乃谓诸将曰今危困至此计无所设卿等可去吾将止死将士皆泣曰府君不出众亦俱死耳乃扶坚上马坚曰我如欲逃必不相遣今当为卿曹决斗若势不能支卿等可趣去勿复顾我也乃开门直出羡兵四集坚立马桥上左右射之皆应弦而倒羡兵众多从堑下斫桥桥断人马俱陷生擒之遂失山荏羡谓坚曰君父祖世为晋臣奈何背本不降坚曰晋自弃中华非吾叛也民既无主强则附之一作强
</div>
    <div class="pagination">
<a href="官常典忠烈部_page3.html">上一页</a><a href="官常典忠烈部.html">1</a><a href="官常典忠烈部_page2.html">2</a><a href="官常典忠烈部_page3.html">3</a><span class="current-page">4</span><a href="官常典忠烈部_page5.html">5</a><a href="官常典忠烈部_page6.html">6</a><a href="官常典忠烈部_page7.html">7</a><a href="官常典忠烈部_page8.html">8</a><a href="官常典忠烈部_page9.html">9</a><span>...</span><a href="官常典忠烈部_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
