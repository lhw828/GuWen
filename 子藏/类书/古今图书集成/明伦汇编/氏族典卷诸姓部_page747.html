<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 747 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 747 页/共 899 页</h1>
    <div class="content">按永年县志南金字砺甫临洺人精于诗高亮摆脱蹊径每高歌畅饮目无流俗有洺词二集行世　　白比珩按绥德州志比珩字康德绥德人以选贡判临清擢彭山令剑州茂州守所至有惠政历常州同知工刑二部郎中始终清苦自持　　白勉
按重庆府志勉涪州人进士历官刑部侍郎练达刑名有经济才及卒赐祭有刚方清介之　　白眉
按重庆府志眉壁山县庠生自幼育于祖母晏长始识其母晏病思鱼寻求无获忽遇携鱼者授之倏不见晏病果愈父可缙曾被马伤割右臂以疗之生平孝谨不能尽述里人颂之　　白亮采
按河南通志亮采汴将与闯贼战死之

　白姓部纪事
元史察罕传帝尝语及科举并前古帝王赐姓命氏之事因赐察罕姓白氏初察罕生于河中其夜天气清肃月白如昼相者贺曰是儿必贵国人谓白为察罕故名察罕
　石姓部列传三
　　明
　　石温
按万姓统谱温江津人洪武中领乡荐擢陕西凤翔府同知才能着闻寻升交址布政司参议　　石光霄
按万姓统谱光霄泰州人字仲濂少习春秋辟为国子博士善属文词长于吟咏为学者所宗　　石璞
按万姓统谱璞字仲玉陕州人好读书不事华靡以吟咏自娱乐洪武间以儒生荐授教职后升户部侍郎　　石骥
按万姓统谱骥字天骐濮阳人洪武初知松阳县明敏果断吏民不敢欺　　石彦成
按万姓统谱彦成南昌人洪武进士为徐闻知县兴学校重农桑毁淫祠罢横敛作兴文教启发士类　　石允常按万姓统谱允常宁海人洪武进士
　　石大用
按万姓统谱大用蓟州人国子生上书代李文忠荷械仕至户部主事　　石琮
按重庆府志琮洪武初任合州同知时兵燹之后图籍久废赋税无稽琮殚心经画悉有条理人心咸服　　石坚按岳州府志坚字介夫澧州人洪武间累官户部主事迁员外出为四川参议　　石原
按袁州府志原凤阳定远人洪武间以征云南功升袁州卫指挥佥事前后征广东俘馘甚众　　石宝金
按陕西通志宝金永寿人号碧峰禅师有异行洪武初奉诏至南京住天界寺　　石撰
按明外史周是修传石撰平定人以学行称洪武中用荐为宁府左长史燕王举兵撰在大宁辄为守御计每以臣节讽王王亦心敬之及燕兵袭大宁执撰愤詈不屈遂支解　　石友贤
按乐陵县志友贤乐陵人洪武间由岁贡举贤良方正任山西道监察御史鲠直激扬不避权要　　石良
按安庆府志良宿松人元末盗起良捍御之遂免寇扰明既定累功擢武德将军英武卫正千户　　石执中
按万姓统谱执中兰溪人长身美髯永乐中为刑部主事谳狱平允累官山东右布政使直而不华勤而能慎后官至浙江布政使以老致仕卒　　石泉
按顺庆府志泉岳池人永乐间举人历南阳知府大旱三年泉被发跣足拜祷雨如注又奏复南阳王府侵占民田四十余家咸立祠祀之致仕归晋阶大参诏有司月给米三石以供朝夕　　石玫
按凤翔府志玫凤翔人永乐中庠生事母孝母丧寝苫枕块庐墓三年诏旌之后官长沙府同知　　石岩
按渭南县志岩字廷举渭南人为太宁宽河卫戍兵从靖难兵升千户永乐中从驾北征有功升本卫指挥佥事　　石琇
按渭南县志琇字廷玺岩之弟居家孝友常有阴德及人　　石瑁
按万姓统谱瑁字信之应州人宣德癸丑进士历户部尚书　　石鼎
按辰州府志鼎字廷器泸溪人宣德壬子举人授简县教谕厌时沉浊飘然告归所得俸资与兄均分时人称其孝友　　石孟全
按廉州府志孟全钦州人宣德间岁贡任海东府知府见彝情反复谢归至白鳞尾遇大风正衣冠而没巨鲤负之群鲤夹之送至如洪渡衣冠面色如生子孙迎归葬时鱼不散有捕者辄变为腐木子孙祭之誓不食鲤乃去其裔孙石含宗&#食则损目因以如洪为鱼洪厥后安南叛官吏没而不归者以千计乃服其先见云　　石璞
按万姓统谱璞临漳人初为监察御史历任山西布政使刚介有治才其妻预诸寮内燕归愠曰彼多金珠绮采吾布裙袄甚不称布政妻也璞曰尔何坐曰席首曰使吾墨于宪汝安得居此座后升工部尚书正统己巳处州盗起璞讨平之景泰中以平也先功进太子太保改兵部尚书数年致仕天顺庚辰复起掌南京都察院事成化初致仕　　石恒
按兰州志恒兰州贡士父丧庐墓三年母失明吁天餂而愈　　石亨
按渭南县志亨渭南人琇之子袭伯父岩指挥佥事正统中迁都督佥事左参将协守万全路及英皇北狩数立奇功所向无敌进爵武清侯总京营大军及天顺元年亨以迎复功进封忠国公特进光禄大夫右柱国后以从侄彪逮系死于狱　　石彪
按渭南县志彪渭南人亨之从侄始从亨出征有功授大同卫镇抚正统中升指挥使及英皇北狩彪从亨数战俱有奇功升都督佥事为大同右参将天顺时以边功进封定远伯为大同副总兵后为仇者所忌诬以罪死　　石璞
按陕西通志璞华州人素知兵正统间敌犯边璞诣京补勇士籍与敌数千遇于狼山奋身格斗敌不敢近战遂胜以功升留守中卫指挥后优老居家亲丧庐墓三年　　石澄
按万姓统谱澄字士廉习春秋中景泰庚午科乡试登天顺丁丑进士除刑科给事中一日因读疏章词气侃侃宠眷日隆壬午春劾奸臣不轨事称旨意升本科右给事中总六科事成化甲午升鸿胪寺右少卿后乞归　　石悦山
按辰州府志悦山字伯嵩鼎之子景泰癸酉举人授滋阳训导举止方正取与不苟六月父丧吁天号泣盛暑寒冽可被裘褐人以为孝感所致　　石铨
按黄梅县志铨黄梅人年饥出谷六千四百石助赈　　石按同州志同州人景泰间举人历官宁国府教授简重好学举止方严士皆师承之后以不偶于时归仍辟馆授徒谨交游绝造请以此为州里所重　　石辂按陕西通志辂字君与华亭人为人勤俭善骑射景泰末以举人授南城兵马指挥补东城兵马擢高唐知州为民兴利除弊高唐民戴之若父母焉　　石瑛
按益都县志瑛字文玉益都人景泰间选贡性好施遇岁歉作糜以赡人全活甚众后值瘟疫死者&#葬不给舍棺三百余以瘗之老而无子者捐赀纳室赖有后者十余家造皮履以施负薪作木桶以惠瓶汲少年不作家产者则击以杖闾里恒爱慕而严惮之其子铭孙存仁存礼曾孙麒麟凤琚鲸元孙茂华继节继芳皆通显人以为积德之庆云　　石伦
按畿辅通志伦山东德州人天顺七年知无极县律己严介士夫非公务不敢轻谒善抚字不数月流移归业者千计发粟安养民得遂生　　石旻
按南康府志旻临漳人由举人天顺中任南康通判逾年政务修举以母忧去吏民惜之　　石玠
按万姓统谱玠字邦秀&#城人登成化丁未进士历户部尚书有文名　　石
按万姓统谱&#字邦彦玠弟成化丁未进士改庶吉士授检讨仕至少保吏部尚书武英殿大学士卒谥文隐隆庆改元赠少保改文毅&#清修无玷毁誉不挠持论坚确不避夷险秉政嫉邪进礼退义　　石玉
按万姓统谱玉字大器&#城人成化末由进士历山西佥事副使二十余年发奸擿伏人称明敏疑狱数言而决全活者众　　石温
按高邑县志温长乐人成化四年任高邑知县扶弱锄强疾恶好善德政洽于人心声闻播于朝野征书甫下而卒士民共恸惜之　　石敏中
按重庆府志敏中江津人成化中由岁贡任松滋知县清慎廉介居官如治家处军饷筑城垣民不知困　　石璟按凤阳府志璟字廷用临淮人成化间举人累试春官不捷以疾卒门人私谥曰贞文先生　　石巍
按曹县志巍字民望曹县人成化辛丑进士授行人封蜀藩却其白镪文锦之赐还改工部都水司主事转兵部武选司上安边六事后为李孜省所忌迁为永州府通判孜省败升宁国府同知惠政甚多升苏州府知府卒巍讲授学徒多所成就有友戏馈以雪一轝&#受之由是斋头雪水常满学者因称为雪斋先生着有小学家礼周易论语集旨西征纪劾奸疏　　石宗岱按保定府志宗岱字岳山清苑人弘治时进士任历城知县省徭征修废坠有循吏名以逆瑾索贿弗与罢瑾诛起知褒城迁判卫辉致仕归杜门三十余年守令倅尉不识其面　　石海
按郧阳府志海陕西举人弘治间同知郧阳府事清理屯卫弹压军余实心实政人不敢欺　　石凤
按获鹿县志凤性鲠介敦朴举弘治乙未进士历官知府囊无余赀解官归旧业一如寒士在任值冤狱一讯立得罪状　　石瓒
按汾州府志瓒字大器介休人弘治间举人授河南罗山县令清廉抚民流寇攻城躬冒矢石善为保障民立生祠后以亲老致仕　　石存礼
按益都县志存礼字敬夫弘治间进士历官绍兴知府刮剔民隐吏弊殆尽以忤当道罢职家居课子三十余年　　石绍宗
按青城县志绍宗青城人弘治间举人任南阳府通判流寇起修舞阳城兼选壮士保全唐县二县民立石颂之　　石守清
按青城县志守清青城人事父母以孝闻父卒既葬日一至墓下拜礼寒暑不辍母卒与弟汉庐于墓者三年　　石渠
按淮安府志渠字翰卿号天全天资&#异学问弘博官臬司仁恕明敏才识远着其居家以友爱闻　　石椽按滁州志椽字允升澄仲子弘治庚戌进士历官南太仆少卿每出闾廨减轩盖戒仆从调顺天府丞疏劾刘瑾不轨状忤旨谪茶陵知州时论壮之　　石邦柱
按广西通志邦柱字安国苍梧人弘治间进士知南海遭丧归服阕知萧县盗王浩者健猾邦柱设法擒之迁知郴州时猺与流贼间比为乱邦柱抚谕猺使各安业贼势孤发兵往捕多所斩获移丞长沙升南京户部郎复补工部郎忤执政意出守瑞州寻以疾罢归建龙泉书院教族人与乡子弟置田院中年八十卒　　石简
按万姓统谱简字廉伯宁海人正德进士知高州府居官沈静严毅人莫敢干以私官至巡抚云南监察御史　　石凤
按邵阳县志凤字文瑞进士正德七年任邵阳知县性平易而兴举废坠不倦　　石瑗
按常德府志瑗武陵人祖廷河训约子孙同爨传至邦达兴权应凤子明和至瑗家益蕃衍长幼无间言孙伟鼎益守其训惇尚礼让　　石金
按黄州府志金字南仲黄梅人正德间进士授侍御史会宰臣张桂用事台中争趋附之金与戴金力持风采京师语曰楚有二金台中铮铮至嘉靖中方士邵元节请事斋醮金抗疏言当节劳葆和不宜邀福鬼神下锦衣卫谪戍宣府寻宥归后诏起用不出　　石麟按保定府志麟字邦瑞完县人少负异质善摛文正德时进士筮仕户曹出纳惟允出守太原却羡金千余理冤狱五十案未几乞归　　石天柱
按顺庆府志天柱岳池人正德戊辰进士历都给事中立朝敢言忤旨外调嘉靖初诏复前职寻升大理寺丞卒于官　　石坚
按什邡县志坚陕西汧州卫人正德间任汉州判官署什邡县事质实无伪善政得民卒于邑署　　石昂
按汝阳县志昂字逊之父璸卒昂庐墓三年嘉靖初岁荐司训巴东迁扶风教谕操尚端严丁内艰再庐母墓竟以悲号而卒子汉字维章陕西参议　　石琚
按益都县志琚字仲方益都人嘉靖间举人业成均都下从游甚众所著有六子要左氏叙略藏于家　　石迁高按恩县志迁高恩县人嘉靖间进士历官巡抚山西都察院右副都御史　　石茂华
按益都县志茂华字居采益都人存礼孙嘉靖间进士历官兵部侍郎进都察院右副都御史总督三边军务晋兵部尚书擢掌南京都察院事请致仕归后数年秦陇大歉复起往督之条上救荒事宜以赈活万计至秦八月而卒　　石玺
按黄州府志玺嘉靖末知蕲州事荆王常泠淫暴恶石戆因祈雨诱令知州接雨跪烈日中须臾雨骤至平没尺许不令起石愤甚竟密疏陈状诏夺王爵废为庶人　　石中琇
按善化县志中琇善化乡民有义气劲直不阿知县冯委之清查地亩中琇遂通县丈量奸弊一清官民两便与冠带不受岁饥出谷赈济又煮粥施药全活甚众　　石万锺
按陕西通志万锺白水人嘉靖间贡士性恬退深得大易宗旨晚年筑室仁和山中士多从之　　石继节
按益都县志继节字子立益都人嘉靖间举人任寿阳知县曲意招抚流民归业擢知易州分置田亩均平税粮又擢汝宁知府　　石继芳
按益都县志继芳字克肖继节弟嘉靖间举人任桐城知县峻洁忠厚桐先有令姓陈者有德于桐至是桐民肖像并祀之颜其祠曰陈父石母后升延安知府会宁夏副将哱拜有叛萌继芳请增牙兵以备之事未集而难作遂以身殉焉　　石鲸
按益都县志鲸字应声益都人存礼之子嘉靖间进士授曲沃令政绩卓异行取户科给事中时分宜柄政货赂公行鲸遂致仕　　石邦宪
按明外史石邦宪传邦宪字希尹清平卫人嘉靖七年嗣世职为指挥使累功署都指挥佥事充铜仁参将进署都督佥事充总兵官镇贵州台黎寨苗关保倡乱邦宪讨平之进署都督同知隆庆元年剿平镇远苗部内帖然邦宪生长黔土熟苗情善用兵大小数十百战无不摧破威镇蛮中卒官赠左都督　　石永按广平府志永字寿卿威县人嘉靖壬辰进士拜御史以忤权贵左迁起历藩臬开府重镇总督三省积勋着闻入为户部侍郎历官三十余年俭素如寒士　　石址按宁陵县志址青城人嘉靖间任宁陵令柘寇师尚诏谋不轨址率众登陴日夕防之寇畏址不敢西向后坐诬去　　石星
按明外史石星传星字拱辰东明人嘉靖四十四年进士官行人擢吏科给事中隆庆元年上疏言内臣恣肆帝大怒诏杖六十黜为民中官滕祥者以造作奇巧得幸会监杖星大诟之祥怒予重杖星绝而复苏星妻郑误闻星已死遽触柱死闻者哀之万历元年起故官进尚宝少卿大理丞南京太仆卿罢归再起太仆卿迁佥都御史右副都御史历兵部左侍郎进工部尚书改兵部二十年哱拜反星条上方略贼平加少保世袭锦衣卫指挥佥事倭大入朝鲜朝鲜乞援星直节震天下沈毅笃实居官有重望然本文士不长于兵力主沈惟敬封贡议及封事败夺星职未几倭破南原闲山帝大怒逮星下狱论死二十七年九月星竟死狱中　　石应嵩
按怀庆府志应嵩云南人知济源县新学建仓旧制赋役不均应嵩为立一条鞭法民便之　　石元瑛
按九江府志元瑛苍梧人隆庆中任瑞昌令有冰蘗操豪猾者不得逞竟以飞语中元瑛解任　　石乔松
按湘潭县志乔松号笔山湘潭人少孤贫事祖母极孝以教授弟子积谷二千余石买屋一庐与兄弟居之官郡邑京卫学升永从令征苗有功应迁秩弃之而去　　石会
按五台县志会五台人性至孝居父丧尽哀庐墓三年母丧亦如之其子仑事亲居丧一如父制庐墓时有白兔往来时人以为孝感所致　　石鼐
按云中郡志鼐浑源州人诸生丧父庐墓忽天雨如注山水暴涨木石皆漂鼐伏墓仰天而祈水将及墓忽分为两径开从旁溃出墓得无恙　　石应岳
按龙岩县志应岳字锺贤龙岩人隆庆间进士历官应天府尹时海瑞为御史一时都人有总宪清似水京兆白如霜之谣后以少司徒致仕　　石槚
按汝阳县志槚字伯材隆庆戊辰进士授湖广辰州府推官行取授御史疏复海运出为陕西太仆卿再迁西宁副使有保障功会抚臣杀熟番邀功赏槚廷辨面折其奸特转本省右布政使弃官归自号西湖钓叟　　石汉
按内丘县志汉汝阳举人隆庆间任内丘知县明捷果断奸吏无所容　　石汝莹
按安陆府志汝莹宿松人由举人万历间任沔阳知州家本素封去楚甚近一切供亿皆取足于乡小大之狱听民和解几于刑措甫数月病卒　　石昆玉
按黄梅县志昆玉号楚阳黄梅人万历庚辰进士历官至御史中丞宅心忠厚莅官清介为苏州太守执法不阿节钺云中边境帖然致仕归里有文集诗稿行世年八十九卒　　石有恒
按黄梅县志有恒黄梅人字伯常昆玉之子万历己未进士授遂安令邑称神君改调长兴适遭寇难不为屈骂贼而死赠太仆寺少卿谥忠烈　　石引昌
按黄梅县志引昌号文台黄梅人柱国之父敦行孝友品貌伟然以经历官浙江泰顺令政平讼减有路不拾遗之风　　石柱国
按黄梅县志柱国号念恒黄梅人万历丁酉举人刻有苦心北游二稿授江西万载令剔历年之积弊百姓乐输后以不阿当事致仕　　石有信
按黄梅县志有信字叔孚昆玉之子有恒之弟万历乙卯举人天性孝友以亲年老无意仕宦竭力承事寿重九龄　　石梁
按黄梅县志梁黄梅庠生性敏嗜学放形山水间以孝弟训子孙寿八十六而终　　石垣国
按黄梅县志垣国字维甫黄梅人金之曾孙自幼文名甚着留心经济尤精象纬所著有象臆诗稿行世惜以屠城伤其子忧愤而卒　　石维屏
按黄梅县志维屏黄梅庠生其邻有鬻妻偿债者维屏出金全之俾得阶老且嘱勿令人知维屏本世家常居乡人虽慕其名多不识其面其潜德如此　　石炬按兴国州志炬号石门兴国人万历间进士授南工部主事管夏镇闸启闭以时有冢宰舟过闸命开不徇私淹留旬日仇之竟罢归　　石文器
按泸溪县志文器字伯重万历间进士筮仕曲江政敏以武群盗摄服郡大浸为请粟赈饥全活者甚众历升大理寺右寺正适讯魏阉党案其爰书多出手定　　石蕴玉
按咸宁县志蕴玉字献之咸宁人万历间武进士守备凉州历升固原都司屡有奇功以母病告归养母殁祭葬如礼人称其忠孝　　石汝璋
按咸宁县志汝璋字香峰咸宁人幼以家贫不能为父写像乃自忆为之竟肖貌由是声动秦城　　石愔
按益都县志愔字锺岐益都人茂华次子以恩荫授户部检校转工部郎中时魏珰势灼内使逼修私帑愔不应升平乐知府岁旱百姓流离愔至多方赈济后署兵宪指授方略擒巨寇散其党与千余人地方宁谧又为诸生请广食饩额由是士民共称颂之　　石维屏按陵县志维屏号新周陵县人万历辛丑进士知献县称循良第一去后民祠祀焉累官山西左布政所在有廉声　　石续
按曹县志续字士槚曹县人幼肆力于学日诵二万余言为文若不经意而词旨灿然既冠学益富凡天官地志古今沿革以及历象形占旁而点画文字内典丹经莫不总揽淹贯尝构一亭曰咸六学者因称咸六先生　　石岩
按枣强县志岩益都人万历十六年由进士任枣强精明挥霍发奸摘伏如神后枉被弹章削籍　　石之峰
按永平府志之峰山东丘县贡士万历十六年任昌黎知县修城葺学士民允赖　　石宝
按彰德府志宝永宁卫人以举人任安阳知县赋性质实宽恕爱民时豪右有为伪券诬索平民宝廉知之严刑其仆后民获少安　　石维岳
按滦州志维岳字五峰司二社人万历庚戌进士由中牟令擢刑部郎时崔魏焰深杨左等下狱法司希魏旨拟大辟维岳抗言曰法官杀人媚人当何律大司寇噤弗对后升怀庆守迁长沙宪副以事免　　石三畏按明外史曹钦程传石三畏交河人知文登曹二县大着贪声御史陈九畴荐之遂获行取赵南星秉铨出为王府长史故事外吏行取无为王官者三畏大恨未几魏忠贤得志三畏谄附之给事中李恒茂因为讼冤崔呈秀复荐三畏遂授御史为忠贤十孩儿之一又倚呈秀为荐主锻成杨左之狱咆哮特甚一日赴戚畹宴魏良卿在焉三畏醉误令优人演刘瑾酗酒一剧忠贤闻大怒削籍归忠贤残借忤珰名起故官为南京御史朱纯所劾罢去　　石凤台
按畿辅通志凤台山西阳城人天启乙丑进士知南宫调任良乡整饬劳徕皆有干略历任按察司廉使　　石琢玉按安陆府志琢玉山东范县人崇祯七年任荆门知州时城卑狭而贼氛近在荆襄琢玉竭力防守贼薄城者三不能下遂退　　石确
</div>
    <div class="pagination">
<a href="氏族典卷诸姓部_page746.html">上一页</a><span>...</span><a href="氏族典卷诸姓部_page742.html">742</a><a href="氏族典卷诸姓部_page743.html">743</a><a href="氏族典卷诸姓部_page744.html">744</a><a href="氏族典卷诸姓部_page745.html">745</a><a href="氏族典卷诸姓部_page746.html">746</a><span class="current-page">747</span><a href="氏族典卷诸姓部_page748.html">748</a><a href="氏族典卷诸姓部_page749.html">749</a><a href="氏族典卷诸姓部_page750.html">750</a><a href="氏族典卷诸姓部_page751.html">751</a><a href="氏族典卷诸姓部_page752.html">752</a><span>...</span><a href="氏族典卷诸姓部_page748.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
