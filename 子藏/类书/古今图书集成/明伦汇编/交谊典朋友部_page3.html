<!DOCTYPE html>
<html>
 <head>
  <meta charset="utf-8"/>
  <title>
   交谊典朋友部 - 第 3 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   交谊典朋友部 - 第 3 页/共 5 页
  </h1>
  <div class="content">
   张耳陈余传赞　　　　　　汉司马迁太史公曰张耳陈余世传所称贤者其宾客厮役莫非天下俊桀所居国无不取卿相者然张耳陈余始居约时相然信以死岂顾问哉及据国争权卒相灭亡何乡者相慕用之诚后相倍之戾也岂非以利哉名誉虽高宾客虽盛所由殆与太伯延陵季子异矣　　与侍郎曹长思书　　　　　　魏应璩璩白足下去后甚相思想叔田有无人之歌闉阇有匪存之思风人之作岂虚也哉王肃以宿德显授何曾以后进见拔皆鹰扬虎□有万里之望薄援助者不能追参于高妙复敛翼于故枝块然独处有离群之志汲黯乐在郎署何武耻为宰相千载揆之知其有由也德非陈平门无结驷之迹学非扬雄堂无好事之客才劣仲舒无下帷之思家贫孟公无置酒之乐悲风起于闺闱红尘蔽于几榻幸有袁生时步玉趾樵苏不爨清谈而已有似周党之过闵子夫皮朽者毛落川涸者鱼逝春生者繁华秋荣者零悴自然之数岂有恨哉聊与大弟陈其苦怀耳想还在近故不益言璩白　　思旧赋
有
序
　　　　　　晋向秀
　嵇康善锻秀为之佐相对欣然旁若无人又共吕　安灌园于山阳康既被诛秀应本郡计入洛文帝　问曰闻有箕山之志何以在此秀曰以为巢许狷　介之士未达尧心岂足多慕帝甚悦秀乃自此役　作思旧赋云以上
题解

　余少与嵇康吕安居止接近其人并有不羁之才　然嵇志远而□吕心旷而放其后各以事见法嵇　博综技艺于丝竹特妙临当就命顾视日影索琴　而弹之余逝将西迈经其旧庐于时日薄虞渊寒　冰凄然邻人有吹笛者发声寥亮追思曩昔游宴　之好感音而叹故作赋云将命适于远京兮遂旋反而北徂济黄河以泛舟兮经山阳之旧居瞻旷野之萧条兮息余驾乎城隅践二子之遗迹兮历穷巷之空庐叹黍离之愍周兮悲麦秀于殷墟追古昔以怀今兮心徘徊以踌躇栋宇存而弗毁兮形神逝其焉如昔李斯之受罪兮叹黄犬而长吟悼嵇生之永辞兮顾日影而弹琴托运遇于领会兮寄余命于寸阴听鸣笛之慷慨兮妙声绝而复寻停驾言其将迈兮遂援翰而写心　　鲍叔赞　　　　　　　　　　夏侯湛鲍叔愔愔式昭德音绸缪敬叔二人同心厥芳犹兰其坚如金遥遥景迹君子攸钦　　吊卫巨山文　　　　　　　　　束□元康元年楚王玮矫诏举兵害太保卫公及公四子三孙公世子黄门郎巨山与□有好交时自本郡来赴其丧作吊文一篇以告其柩曰同志旧友阳平束□顷闻飞虎肆暴窃矫皇制祸集子子宗祊几灭越自冀方来赴来阙
遥望子第铭旌藂立既窥子庭其
殡盈十徘徊感动载号载泣敛袂升阶子不我揖引袂受袪子不我执魂兮魂兮于焉栖集　　与戴季甫书　　　　　　　　晋陆云季鸾公世相系徂落俊德茂业邦家之彦一朝并逝永尔沦没哀痛切裂不能自胜奈何奈何江南初平人物失叙当赖俊彦弥缝其阙加在二贤楚国之良沈宝积实未重大朝重惟痛恨言增哀咽诚念仁风笃烈如在畴昔意爱所隆嗟悼之心诚不可言备蒙其分情兼切伤加承仁诲益以恻怆　　又　　　　　　　　　　　　　前人周安东昔奄薨徂追慕切剥不能自胜勋业弗究早尔背世遗惠鄙州民物同哀备记名义情兼切裂在此会同每言高重武陵至心款列诚念笃终必垂凄怆王季杨孝友行素既简清尘在此接近备其所顾居心秉尚用志不苟公私操实足为美器今为土断品还此郡前群小虚妄遂下其编牒为之愤叹人物远士彝伦多失顾垂末光益有以润区区至心谨复言意戴彦远永昌犹为远小想其必有惠政耳　　又　　　　　　　　　　　　　前人武陵于荆州云多人士闻周孟子伍令明潘世长诸人并为美德心常依依今日遭遇良骥展才之秋也不审达者凡有几人无因听承诲语咨禀未闻每怀勤企表不尽言　　又　　　　　　　　　　　　　前人长游前下停此十余日想德欣喜无以为喻分别恨恨于今恋之当署远涉益追心悬清粹沈茂思敏通微居德履道秉心真实贵一时良彦君之别久见之欢察风姿美令心神烈畅已成美器钦爱之情款然至实近闻若思未有通涂每用于邑　　管鲍述　　　　　　　　　　　陶潜知人未易相知实难淡美初交利乖岁寒管生称心鲍叔必安奇情双亮令名俱完　　怀旧志序　　　　　　　　　梁元帝吾自北守琅台东探禹穴观涛广陵面金汤之设险方舟宛委眺玉笥之干霄临水登山命俦啸侣中年承乏摄牧神州戚里英贤尚冠髦俊荫真长之弱柳观茂弘之舞鹤清酒继进甘果徐行长安郡公为其延誉扶风长者刷其羽毛于是驻伏熊回结驷命邹湛召王祥顾而言曰斯乐难长诚有之矣日月不居零露相半素车白马往矣不追春华秋实怀哉何已独轸魂交情深宿草故备书爵里陈怀旧焉　　资遣孔焘二女教　　　　　　简文帝夫思人生至轻事惟悼往表闾式墓义匪字孤至如游殷之息见抚张既桥元之子受托魏王斯故美在令终爱兼身后故无锡令孔焘经术弘长志履贞概游处积年一朝长往闻其在室二女并未有行可广访姻家务求偶对　　伤友人赋
有
序
　　　　　　江淹
　仆之神交者尝有陈郡之袁炳焉有逸才有妙赏　博学多闻才明敏而识奇异仆以为天下绝伦黯　与秋草同折今不复见矣既而陈书有念横瑟无　从虽乏张范通灵之感庶同嵇向笃徒之哀乃为　辞曰泫然沾衣兮悲袁友之英秀系神绪而作氏嗣灵枝而启胄轹四代而式昌洎十叶而克茂友人之生川岫降明峻调迥韵慧志聪情倜傥远度寂寥灵素文攀渊卿史类迁固譬如冬雪既洁将似秋月至澈乃上代而少双故叔世而旷绝吊蕙若之暂芳恸琬琰之永阙余既好于斯友乃神交于一顾邈畴年之缱绻窈生平之游遇既游遇兮可寻乃协好兮契心怀爱重于素璧结分珍于黄金拾一代而笑浅访古人而求深故高术而共径岂异袖而同襟尔挂情于霜柏我发意于冬桂掔千品之消散镜百候之衰替带瑶玉而争光握隋珠而比丽披图兮照籍抽经兮阅史共检兮雒书同析兮河纪既思游兮百说亦穷精兮万里爱诗文之绮发赏赋艳兮锦起罄古今之宝赆殚竹素之琛奇信朝日之徒昃属夜星之空移揽秋实于西苑摘春华于东池蚤同岁于上京未满年于下国尔湘水兮深沈我前山兮眇默惟音华与书酒伊楚越兮南北余结谊兮梁门复从宦兮朱藩何人遥而困阻而天道之匪存雕碧玉之神树销紫石之灵根永远书于江澨结深痛于尔魂魂□昧其若绝泣萦盈其若结妙赏之不留悼知音之已逝金虽重而见铸桂徒芳而被折百年一尽兮贵扬蕤于后烈　　知己赋
有
序
　　　　　　　前人
　陈国之华者故吏部郎殷孚其人也博而能通学　无不览雅赏文章尢爱奇逸虽志隐岩石而名动　京师矣才多深见气有远度虽安期千里不能尚　焉始于北府相值倾盖无已仆乃得罪峤外遐路　窈然始还旧都会君寻卒故为兹赋以寄深哀顺祗效宝渎灵会昌时雨种祉山云降祥承瑶叶之余暧系金枝之末光耸孤韵以风迈骞逸气以烟翔故学不常师而心镜群籍理不启问而情照诸密采图辨纬游玑访历潜志百氏沈神六经冥义象该洽性灵儒不隐迹墨无遁形既含道润亦发才华采耀秋月文丽冬霞有体有艳光国光家识包上仁义兼高行如彼清波可挹可镜又象冲室惟清惟净气拟北海情方中散风流未辍盛名犹纂英驰芬激誉流声满我筠心而松性君金采而玉相伊邂逅之未遇爰契阔于朱方丹琼譬而非宝绿兰比而无芳每赏矜其如契贵怀允而不忘亟闲席兮惆怅屡缓带而从容论十代兮兴毁访五都兮异同谈天理之开基辨人道之始终罄龙图及凤书倾苍册与篆字储西国之阙文采东京之逸记阅歆向之旧旨阐锺王之新意对楚汉之赡墨览魏晋之鸿策校远近之真假削古今之名实每齐韵而等径辄同怀而共术□情志而深赏忘年齿而隆眷拟余才兮前华比余文兮后彦余结袂于山石君凭神于寒霰何远期之未从痛戢景其如电堂酒兮一尘暮灯兮万春黛草兮永秘朱丹兮何晨闻瑶质兮可变知余采兮易夺唯华名与芳晖兮争日月而无沫　　袁叔明传　　　　　　　　　　前人友人袁炳字叔明陈郡阳夏人其人天下之士幼有异才学无不览文章俶傥清赡出一时任心观书不为章句之学其笃行则信义惠和意罄如也常念荫松柏咏诗书志气跌宕不与俗人交俯眉暂仕历国常侍员外郎府功曹临湘令粟之入者悉散以赡亲其为节也如此数百年未有此人焉至乃好妙赏文独绝于世也又撰晋史奇功未遂不幸卒官春秋二十有八与余有青云之交非直衔杯酒而已嗟乎斯才也斯命也天之报施善人何如哉何如哉　　思贤赋　　　　　　　　　　　丘迟岂顾问哉相然信死斯则结深念于抚翼跂雄飞而但起知我于财利之间何足多于鲍子目击而道存至味其如水未见其人吾闻其理矣夫子长之托意甘执鞭于异世在慈明之慕义聊□驭而追税况至德之可师无兼裘以共敝有乐安之任子伟群才而称杰备百行之高致该九流之洪艺谅可杂而非染迹每同而常别墙易入而难窥关无键而有闭思若神而泉涌翰如云而积袂沈潜于怀抱之间萧散于天人之际日下愧其未双关西惭于上哲纷吾既有此固陋荷君子之渥惠尘非府而分深叶未移而好结寻宿草之宴处历三纪于兹日性有同于杞梓心获变于丹漆文何属而不辨理何疑而匪质问不休而钟扣答无穷而座谧　　与沈约书　　　　　　　　　　任昉范仆射遂不救疾范侯纯孝睦友在家必闻直道正色立朝斯着一金之俸必遍亲伦锺庾之秩散之故旧佐命兴王心力俱尽谋猷忠允谅诚匪躬破产而字死友之孤开门而延故人之殡则惟其常无得而称矣器用车马无改平生之素凭论款对不易布素之交若斯人者岂云易遇昉将莅此邦务在遄迈虽解驾流连再贻款顾将乖之际不忍告别无益离悲秖增今恨永念平生忽焉畴曩追寻笑绪皆成悲端　　吊乐永世书　　　　　　　　　前人永世孝友之至发自天真皎洁之操曾非矫饰意有所固白刃不移理有所托淄渑自辨余息虽存视阴无几终始之托方寄祁侯岂谓乐生反先朝露以理遣滞鄙识未晓以事寻悲哀楚交至松槚可拱悲绪无穷　　答陆倕知己赋　　　　　　　　前人原知己之时义故相知之信然乃贪廉之异贯奈勇怯之相悬贪在物而成累怯在我而可甄既自得于为御复甘心于执鞭矧相知其如此独揽涕而潺湲虽有望于己知更非谓其知己信伟人之世笃本侯服于陆乡缅风流于道素袭衮衣与绣裳逮伊人而世载并三骏而龙光过龙津而一息望凤条而载翔彼白玉之虽洁此幽兰之信芳思在物之取譬非升斛而能量匹耸峙于东岳比凝厉于秋霜不一饭以忘过每三钱以投渭匪蒙袂之敢嗟岂沟壑之能衣既蕴藉其有余又淡然而无味得意同乎卷怀违方似乎仗气类平叔而靡雕似子台而不朴冠众善而贻操综群言而名学折高戴于后台异邹颜乎董幄探三诗于河间访九师于淮曲术兼口传之书艺广铿锵之乐时坐睡而悬梁裁据梧而锥幄既文过而意深又理胜而辞缛咨余生之荏苒追岁暮而伤情测徂阴于堂下听鸣钟于洛城惟忘年之陆子定一遇于班荆余获田苏之价尔得海上之名信落魄而无产终长勤于短生饥虚表于徐步逃责显于疾行子比我于叔则又方余于耀卿心照情交流言靡惑万类暗求千里悬渴言象可废筌蹄自默居非连栋行则同车冬夜不长夏日靡余肴核非饵丝竹岂娱我未舍驾子已回舆中饮相顾怅然动色邦壤虽殊离会难测存异山阳之居没非要离之测以胶投漆中离娄岂能识　　思旧铭
有
序
　　　　　北周庾信
　岁在摄提星居鹑首梁故观宁侯萧永卒呜呼哀　哉人之戚也既非金石所移士之悲也宁有春秋　之异高台已倾稷下有闻琴之泣壮士一去燕南　有击筑之悲项羽之晨起帐中李陵之徘徊岐路　韩王孙之质赵楚公子之留秦无假穷秋于时悲　矣况复鱼飞武库预有弃甲之征鸟伏翟泉先见　横流之肇星纪吴亡庚辰楚灭纪侯大去鄅子无　归原隰载驰轘辕长别甲裳失矣艅皇弃焉河倾　酸枣杞梓与樗栎俱流海浅蓬莱鱼鳖与蛟龙共　尽焚香复道讵敛游魂载酒属车宁消愁气芝兰　萧艾之秋形殊而共瘁羽毛鳞介之怨声异而俱　哀所谓天乎乃曰苍苍之气所谓地乎其实抟抟　之土怨之徒也何能感焉雕残杀翮无所假于风　飙零落春枯不足烦于霜露幕府昔开贤俊翘首　为羁终岁门人谢焉至于东首告辞西陵长往山　阳车马望别郊门颍川宾客遥悲松路嵇叔夜之　山庭尚多杨柳王子猷之旧径唯余竹林王孙葬　地方为长乐之宫烈士埋魂即是将军之墓昔□　欢宴风月留连追忆平生宛然心目及乎垂翅秦　川关河羁旅降乎悲谷之景实有忧生之情美酒　酌焉犹忆建业之水鸣琴在操终思华亭之鹤重　为此别呜呼甚哉麟亡星落月死珠伤瓶罄罍耻　芝焚蕙叹所望钟沉德水声出风云剑没丰城气　存牛斗潸然思旧乃作铭云风云上惨舟壑潜移骎骎霜露君子先危纪侯大去怀王不返玉树长埋风流遂远荀伯旧县庆封余邑万里归魂修门讵入城连武库山枕卢龙思归道远返葬无从徒留送雁空靡长松平陵之东无复梧桐松声萧瑟长起秋风畴昔隆贵提携语默托情嵇阮风云相得有酒如渑终温且克朝阳落凤大野伤麟佳城郁郁流寓于秦山阳相送唯余故人孀机嫠纬独鹤孤鸾闺深夜静风高月寒生平已矣怀旧何期匣中弦绝邻人笛悲昔为幕府今成繐帷　　延陵季子遇徐君赞　　　　　　前人徐君有礼季子惟贤经过一遇如旧依然人非别后心许生前长松虽合宝剑犹悬　　夫子见程生赞　　　　　　　　前人程生夫子一遇相知薄言倾盖桑阴遂移清阳共美贤圣同羁陈诗难别赠绢伤离　　山亭思友人序　　　　　　　唐王勃高兴之后中宵起观举目四望风寒月清邻人张氏有山亭焉洞壑横分奇峰直上郁然有造化之功矣嗟乎大丈夫荷帝王之雨露对清平之日月文章可以经纬天地器局可以畜泄江河七星可以气冲八风可以调合独行万里觉天地之崆峒高枕百年见生灵之龌龊虽俗人不识下士徒轻顾视天下亦可以敝寰中之一半矣惜乎此山有月此地无人清风入琴黄云对酒虽形骸真性得礼乐于身中而宇宙神交卷烟霞于物表至若开辟翰苑扫荡文场得宫商之正律受山川之杰气虽陆平原曹子建足可以车载斗量谢灵运潘安仁足可以膝行肘步思飞情逸风云坐宅于笔端兴洽神清日月自安于调下云尔　　答知己书　　　　　　　　　　刘蜕蜕尝感近世知己隳离交道沈废不忍终日疚之于心思出其门闾上谒于公卿水行吴楚之城陆走商周之甸旁听天下岁晚而归卒无所遇是十六国之故墟四渎之隅落未足为大也卒不能副蜕也区区之望况有一言解相印一见爵上卿者乎斯不无人蜕乃遇之不自绍介之口不因媒属之势缨绥车佩下入蓬蒿一言而胶附不离有忧其终始出处之事者况蜕之遇执事于南康也其来六月而余无不得日奉论议欲变阴谷为生植之地起死人为奔走之夫反复逾时将止复动虽人有昆弟亲戚之爱哭其死忧其病荣其达则或过于执事之心至于诱掖殷勤不遽以违命见绝者则昆弟亲戚相强一不相从则终身不复忆之蜕前日来求人为知己交道之心一旦得遇昆弟亲戚之爱又自思之而夫人之身宜如何以报谢将报谢复与执事何所补哉然而有意益厚违命固难者则不敢书且试托之于韩繁秀才风雪满砚不获多书　　春夜令狐正字田子过弊庐序　宋之问田二官考室颍阳令狐九闲居渭涘征君太守世业相亲洛邑秦京道游非远春山采药揖二子之高踪夜月回车入故人之穷巷辟书幌卷琴帷绿竹一藂清风三尺幽吟所托游仙招隐之诗嘉话伊何丹丘白云之事荣枯未荐饱我以老氏之言举白无哗醉余以胡丘之说池塘润于时雨衣巾渐于和气兰欲芳而逼人林将曙而催鸟嗟乎语恒理聚散何常请挥翰写心用旌厥事使嵩高洞里记兹夕之当歌太白岩中念今宵之秉烛共编四韵贻诸好事云　　上安州裴长史书节
　　　　李白
白昔与蜀中友人吴指南同游于楚指南死于洞庭之上白禫服恸哭其丧伏尸泣尽而继之以血行路闻者悉皆伤心猛虎前临坚守不动遂权殡于湖侧便之金陵数年来观筋肉尚在白雪泣持刃躬申洗削裹骨徒步负之而趋寝兴携持无辍身手遂贷丐营葬于鄂城之东故乡路远魂魄无主礼以迁窆式昭朋情此则是白存交重义也　　广丧朋友议　　　　　　　　崔佑甫殿中侍御史安定皇甫政字公理佑甫昔年尝为左丞使介而公理又余之族甥故狎焉大历七年余寓滁而公理寓楚适有来讯示余以所著丧朋友议余美其重礼义有古之遗范公理又谂余曰政自从事于文舅氏未尝以一言见诲岂所望哉盍示今议之利病猗欤公理年未四十班在赤墀簪笔持简为王近臣顷又佐廉问董淮海之部名遂矣权厚矣固当缓步阔视光车美服为贵为达而已矣乃不遗我謏狭不略我衰惫念噬肤之戚收门吏之旧周爰谘询以师道见待吾亦何有但美子之求益不倦虽一勺而进可以浸天壤一拳之多可以镇方域况其渺弥既广□崒已峻增之廓之于成名乎必矣皇甫氏有子哉因览斯议忽忆永泰中于穆鄂州宁会客席与故湖南观察韦大夫之晋同宴适值有发远书者知郑郴州炅之庞歙州浚或以疾而殁或遇戕于盗韦氏出涕若而言曰二刺史之晋之交友也于是敛匕箸离筵席因归于所次而哭三日人来吊之者韦则尽哀长号不徒戚容而已又间岁佑甫佐江南西道连帅魏尚书时属幕中之参佐有加官者聚合乐饵卜日为宴宴前行人至知团练副使考功邢郎中宇捐馆于荆南邢与魏乡国接近且邢郎中则诸魏之出于尚书又为内外昆弟适受朝命为尚书倅仆感杜蒉规平公之事将入言于府主请罢宴若不可则请彻乐卒事而同列之士恶我者嗤鄙之词充牣于听谓我樵夫农叟之智也好我者频戚而相诲曰慎无以方枘施圆凿自取辱焉谆谆然如不能仆懦夫也因是而自悔及其宴也太庖具酒车倾郑卫之女列于宾席之末俳优侏儒设于公堂之下昼日不足继之以烛使膳夫□来酌曰旷饮斯必当见舆曳之无算又焉得终其词哉使我不言适其宜也今者追想韦湖南犹孔门之训其他则吾不知因纵言之以报公理示之议当矣又何以规议既成客或谓佑甫曰韦湖南魏江西二观察颇尝知其风味公直简谅魏则先之饰情强仁韦之志也今吾子之论无乃剥魏而附韦乎且子魏之上介也论议不隐恐非春秋内鲁故宋之义盍辩焉佑甫应之曰噫宁以他规我是论也吾复之熟之有日矣韦湖南之晋饰情强仁诚如来议礼不云乎先王制礼贤者俯而就之不肖者企而及之子张曰先王制礼不敢不至焉韦氏之丧朋友纵不由衷亦与夫二者之义合矣吾虽欲不与其可得哉至于故府公魏尚书公直简谅清身敬职郡人戴于下朝听满于上狼藉甚盛岂造次之所尽哉但于邢副使之丧若忍悲而就宴可谓哀乐失其节乃左氏传所载乐祁告人曰君与叔孙其皆死乎及子招乐忧谓也若情不至焉率而为宴则礼经所谓直情而径行者吾虽欲勿议又不可得也且吾之所论者因公理所著丧朋友议故纵言及之非敢定二观察之褒贬湖南吾取节焉而已矣来议又以吾尝为魏公使介今兹着论异于春秋隐鲁故宋者兹又近而非中也仆才虽不腆中台之剧曹郎且兼柱下史有名于着定矣受命为尚书介弥缝润色之职事安可见责以敬故君之祀呜呼晋悼公魏绛之君也绛戮悼公之弟韩厥赵宣之所任也厥戮宣子之仆及其终也悼公谢魏绛曰无重寡人之过宣子曰可贺我矣而绛厥无罪焉岂当不慎重公平之世论议之与刑罚当岂异哉子何见过深也自汉徐孺子于故举主之丧徒步千里而行一祭厚则厚矣其于传继非可也历代莫之非也近日张荆州九龄又刻石而美之于是后来之受举为参佐者报恩之分住往过当或挠我王宪舍其亲戚之罪负举其不令子孙以窃名位背公死党兹或近之时论从而与之通人又不救遂往而不返徐生徐生得非失中之履霜也常积愤懑因而书之　　臣友论　　　　　　　　　　李德裕君之择臣士之择友当以气志为先患难为急汉高以周勃可任大事又曰安刘氏者必勃也文帝戒太子曰即有缓急亚夫真可任将兵此皆得于气志之间而后知可以托孤寄命矣何者人君不能无缓急士君子未尝免于忧患故汉高知周勃可托文帝识亚夫可任信陵降志于朱亥爰盎不拒于剧孟且夫周文有闳夭而御侮宣孟以弥明而免难孔圣得仲由而不闻恶言宋祖失穆卿而谓人轻我则择臣求友得不先于此乎太仓令淳于公叹生子不生男缓急非有益也女缇萦自伤乃上书赎父罪诗曰鹡鸰在原兄弟急难父子兄弟未□不以赴急难为仁孝况朋友之际本以义合贵盛则相须以力忧患而不拯其危自保荣华坐观颠覆可不痛哉昔卫青之衰也故人多事冠军而任安不去吴章之败也门人更名他师而幼孺自效此所以可贵也善人良士祇可以淡水相成虚舟相值闻其患也则策足先去曰见几而作不俟终日知其危也则奉身而退曰既明且哲以保其身世之人如是曷若识剧孟朱亥哉　　答李秀才书　　　　　　　　　韩愈愈白故友李观元宾十年之前示愈别吴中故人诗六章其首章则吾子也盛有所称引元宾行峻洁清其中狭隘不能包容于寻常人不肯苟有论说因究其所以于是知吾子非庸众人时吾子在吴中其后愈出在外无因缘相见元宾既殁其文益可贵重思元宾而不见见元宾之所与者则如元宾焉今者辱惠书及文章观其姓名元宾之声容恍若相接读其文辞见元宾之知人交道之不污甚矣子之心有似于吾元宾也子之言以愈所为不违孔子不以琢雕为工将相从于此愈敢自爱其道而以辞让为事乎然愈之所志于古者不惟其辞之好好其道焉尔读吾子之辞而得其所用心将复有深于是者与吾子乐之况其外之文乎　柳州刺史柳君宗元墓志铭
照谢迭
山节本

　　　　　　　　　　　　　　　　前人其召至京师而复为刺史也中山刘梦得禹锡亦在遣中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无母子俱往理请于朝将拜疏愿以柳易播虽重得罪死不恨遇有以梦得事白上者梦得于是改刺连州呜呼士穷乃见节义今夫平居里巷相慕悦酒食游戏相征逐诩诩强笑语以相取下握手出肺肝相示指天日涕泣誓生死不相背负真若可信一旦临小利害仅如毛发比反眼若不相识落陷□不一引手救反挤之又下石焉者皆是也此宜禽兽所不忍为而其人自视以为得计闻子厚之风亦可以少愧矣子厚前时少年勇于为人不自贵重顾藉谓功业可立就故坐废退既退又无相知有气力得位者推挽故卒死于穷裔才不为世用道不行于时也使子厚在台省时自持其身已能如司马刺史时亦不自斥斥时有人力能举之且必复用不穷然子厚斥不久穷不极虽有出于人其文学辞章必不能自力以致必传于后如今无疑也虽使子厚得所愿为将相于一时以彼易此孰得孰失必有能辨之者　　与崔群书　　　　　　　　　　前人自足下离东都凡两度枉问寻承已达宣州主人仁贤同列皆君子虽抱羁旅之念亦且可以度日无入而不自得乐天知命者固前修之所以御外物者也况足下度越此等百千辈岂以出处近远累其灵台耶宣州虽称清凉高爽然皆大江之南风土不并于北将息之道当先理其心心闲无事然后外患不入风气所宜可以审备小小者亦当自不至矣足下之贤虽在穷约犹能不改其乐况地至近官荣禄厚亲爱尽在左右者耶所以如此云云者以为足下贤者宜在上位托于幕府则不为得其所是以及之乃相亲重之道耳非所以待足下者也仆自少至今从事于往还朋友间一十七年矣日月不为不久所与交往相识者千百人非不多其相与如骨肉兄弟者亦且不少或以事同或以艺取或慕其一善或以其久故或初不甚知而与之已密其后无大恶因不复决舍或其人虽不皆入于善而于己已厚虽欲悔之不可凡诸浅者固不足道深者止如此至于心所仰服考之言行而无瑕尤窥之阃奥而不见畛域明白淳粹辉光日新者惟我崔君一人仆愚陋无所知晓然圣人之书无所不读其精粗巨细出入明晦虽不尽识抑不可谓不涉其流者也以此而推之以此而度之诚知足下出群拔萃无谓仆何从而得之也与足下情义宁须言而后自明耶所以言者惧足下以为吾所与深者多不置白黑于胸中耳既谓能粗知足下而复惧足下之不我知亦过也比亦有人说足下诚尽善尽美抑犹有可疑者仆谓之曰何疑疑者曰君子当有所好恶好恶不可不明如清河者人无贤愚无不说其善服其为人以是而疑之耳仆应之曰凤皇芝草贤愚皆以为美瑞青天白日奴隶亦知其清明譬之食物至于遐方异味则有嗜者有不嗜者至于稻也粱也脍也炙也岂闻有不嗜者哉疑者乃解解不解于吾崔君无所损益也自古贤者少不肖者多自省事已来又见贤者恒不遇不贤者比肩青紫贤者恒无以自存不贤者志满气得贤者虽得卑位则旋而死不贤者或至眉寿不知造物者意竟如何无乃所好恶与人异心哉又不知无乃都不省记任其死生寿夭耶未可知也人固有薄卿相之官千乘之位而甘陋巷菜羹者同是人也犹有好恶如此之异者况天之与人当必异其所好恶无疑也合于天而乖于人何害况又时有兼得者耶崔君崔君无怠无怠仆无以自全活从一官于此转困穷甚思自放于伊颍之上当亦终得之近者尤衰惫左车第二牙无故动摇脱去目视昏花寻常间便不分人颜色两鬓半白头发五分亦白其一须亦有一茎两茎白者仆家不幸诸父诸兄皆康强早世如仆者又可以图于久长哉以此忽忽思与足下相见一道其怀小儿女满前能不顾念足下何由得归北来仆不乐江南官满便终老嵩下足下可相就仆不可去矣珍重自爱慎饮食少思虑惟此之望愈再拜　　与微之书　　　　　　　　　白居易四月十一日夜乐天白微之不见足下面已三年矣况以胶漆之心置于胡越之身进不得相合退不能相忘牵率乖隔各欲白首微之微之如何如何天实为之谓之奈何仆初到浔阳时有熊孺登来得足下前年病甚时一札上报病状次序病心终论平生交分且云危惙之际不暇及他唯收数帙文章封题其上曰他日送达白二十二郎便请以待尽悲哉微之于我也其若是乎又观所寄闻仆左降诗云残灯无焰影幢幢此夕闻君谪九江垂死病中惊起坐暗风吹雨入寒□此句他人尚不可闻况仆心哉至今每吟犹恻恻耳且置是事略叙近怀仆自到九江已涉三载形骸且健方寸甚安下及家人幸皆无恙长兄去夏自徐州至有诸院孤幼弟妹六七人提挈同来顷所牵念者今悉致在目前得同寒暖饥饱此一泰也江州风候稍凉地少瘴疠乃蛇虺蚊蚋虽有甚稀湓鱼颇肥江酒甚美其余食物多类北地仆门内之口虽不少司马之俸虽不多量入俭用亦可自给身衣口食且免求人此二泰也仆去年秋始游庐山到东西二林间香炉峰下见云水泉石胜绝第一爱不能舍因置草堂堂前乔松十数株修竹千余竿青萝为墙垣白石为桥道流水周于舍下飞泉落于檐间红榴白莲罗生池砌大抵若是不能殚记每一独往动弥旬日平生所好者尽在其中不唯忘归可以终老此三泰也计足下久不能得仆书必加忧望今故录三泰以先奉报其余事况条写如后云云微之微之作此书夜正在草堂中山□下信手把笔随意乱书封题之时不觉欲曙举头但见山僧一两人或坐或睡又闻山猿谷鸟哀鸣啾啾平生故人去我万里瞥然陈念此际暂生余习所牵便成三韵云忆昔封书与君夜金銮殿后欲明天今夜封书在何处庐山庵里晓灯前笼鸟槛猿俱未死人间相见是何年微之微之此夕此心君知之乎居易顿首　　留别知己序　　　　　　　宋向敏中古者无患身不立患道之不彰伟哉达士之格言人伦之妙端也敏中始学于六经旧史氏见砥名励行济时于有道者则临文慨慕景遗范而耿光见窃荣冒进致身于非据者则执卷穷微想前事而太息顷岁□侍立于先人谓予曰矜功者弗立侥望者勿成无徇俗以强媒苟名而自是三省前训克荷靡忘暨予忝官聿来南夏终朝若励临事且繁总地千里成赋百万编民刚劲庶务稠杂约乎风土陋豫章之奥壤比其井制越金陵之上邦布术懵从绳之理化民无偃草之谣迅速周天迭换四稔忽奉宸诏俾归阙庭驾言于迈中心郁然同年执友通才巨儒咸贶以序文歌诗送别者多矣其间探味述作希阅词旨大约以践清华居近密名器伟重组绂超峻为进身之望也激扬之意虽知己之虚谈润色之词复文士之恒态岂若出直言以诫之垂有益以喻之使敏中于太平之朝彰其道成其业去邪助正嫉恶扬善移风以变俗悛伪以复古则可矣将逮于窃荣冒进之辈岂可得乎况吾性甚拙揣心愈□□以居人臣之位握刑赏之柄焕耀当世贲饰后昆者宜乎富于道德饱于忠鲠求于至理尽于至公然后不求名而名自彰也不窃荣而荣自至也设不能量力以再思约己以务进逐本徇末争利忘义心为□螫面作狐狸纵峨冠鸣佩左金右玉上倚千寻一去九万蹑迹于贤人君子之右者复不愧欤愿言故交勉树令德俟他日将前言以辨释之则知敏中平生之志有在矣　　张子野墓志铭　　　　　　　欧阳修吾友张子野既亡之二年其弟充以书来请曰吾兄之丧将以今年三月某日葬于开封不可以不铭铭之莫如子宜呜呼予虽不能铭然乐道天下之善以传焉况若吾子野者非独其善可铭又有平生之旧朋友之恩与其可哀者皆宜见于予文宜其来请于予也初天圣九年予为西京留守推官是时陈郡谢希深南阳张尧夫与吾子野尚皆无恙于时一府之士皆魁杰贤豪日相往来饮酒欢呼上下角逐争相先后以为笑乐而尧夫子野退然其间不动声色众皆指为长者予时尚少心壮志得以为洛阳东西之冲贤豪所聚者多为适然耳其后去洛来京师南走夷陵并江汉其行万三四千里山砠水□穷居独游思从曩人邈不可得然虽洛人至今皆以谓无如向时之盛然后知世之贤豪不常聚而交游之难得为可惜也初在洛时已哭尧夫而铭之其后六年又哭希深而铭之今又哭吾子野而铭于是又知非徒相得之难而善人君子欲使幸而久在于世亦不可得呜呼可哀也已子野之世曰赠太子太师讳某曾祖也宣徽北院使枢密副使累赠尚书令讳逊皇祖也尚书比部郎中讳敏中皇考也曾祖妣李氏陇西郡夫人祖妣宋氏昭化郡夫人孝章皇后之妹也妣李氏永安县太君子野家联后姻世久贵仕而被服操履甚于寒儒好学自力善笔札天圣二年举进士历汉阳军司理参军开封府咸平主簿河南法曹参军王文康公钱思公谢希深与今参知政事宋公咸荐其能改著作佐郎监郑州酒税知阆州阆中县就拜秘书丞秩满知亳州鹿邑县宝元二年二月丁未以疾卒于官享年四十有八子伸郊社掌坐次从次幼未名女五人一适人矣妻刘氏长安县君子野为人外虽愉怡中自刻苦遇人浑浑不见圭角而志守端直临事果决平居酒半脱冠垂头童然秃且白矣予固已悲其早衰而遂止于此岂其中亦有不自得者耶子野讳先其上世博州高堂人自曾祖已来家京师而葬开府今为开封人也铭曰嗟夫子野质厚材良孰屯其亨孰短其长岂其中有不自得而外物有以戕开封之原新里之乡三世于此其归其藏　　友箴　　　　　　　　　　　司马光余何游乎余将游圣人之门仁人之里非圣不师非仁不友可乎未可不若游众人之场闻善而迁观过而改　　同学一首别子固　　　　　　王安石江之南有贤人焉字子固非今所谓贤人者予慕而友之淮之南有贤人焉字正之非今所谓贤人者予慕而友之二贤人者足未□相过也口未□相语也辞币未□相接也其师若友岂尽同哉予考其言行其不相似者何其少也曰学圣人而已矣学圣人则其师若友必学圣人者圣人之言行岂有二哉其相似也适然予在淮南为正之道子固正之不予疑也还江南为子固道正之子固亦以为然予又知所谓贤人者既相似又相信不疑也子固作怀友一首遗予其大略欲相扳以至乎中庸而后已正之盖亦□云尔夫安驱徐行中庸之庭而造于其堂舍二贤人者而谁哉予昔非敢自必其有至也亦愿从事于左右焉尔辅而进之其可也噫官有守私有系会合不可以常也作同学一首别子固以相警且相慰云　　答杨忱书　　　　　　　　　　前人承赐书屈欲交之不知其为惧与愧也已又喜焉闻君子者仁义塞其中泽于面浃于背谋于四体而出于言惟志仁义者察而识之耳然尚有其貌济其言匮其言济其实匮者非天下之至察何与焉某尝窃观古之君子所以自为者顾而自忖其中则欿然又思昔者得见于足下甫数刻尔就使其中有绝于众人者亦未尝得与足下言也足下何爱而欲交之邪或者焯然察其有似邪夫顾而自忖其中则欿然其为貌言也乃有以召君子之爱宜乎不知其为惧与愧也然而足下自许不妄交则其交之固宜相切以义以就其材则某也甚有赖其为言也可以已邪　　怀知赋　　　　　　　　　　　张耒嗟余生之苦艰涉世故而多违坌群嘲而众侮独孑孑其从谁嗟若人之好修外洵直而中奇挈予手而指津谓余车之不迷遵常度以夷行正六辔而安驰嗟终日而无禽曰固然而曷疑惟言动之合符若方圆于矩规振高言于皇极流余丽于奇辞沃道德以相酬心厌满而忘饥爱日月而畏别卒悠远而多怀跂余望兮莫瞻将驾言其从之何出门之多难顿我马以嗟咨山丛丛而造天车欲进而畏摧临江湖以浮舟蛟龙郁其扬鬐路幽迥而莫通心郁塞而增悲赠琼瑶以致情恐所托之吾欺惟至技之难投或举世而莫知傥一遇而见明盖至乐之无俪彼取舍之迷方或骨肉而相遗苟我心之不察虽至爱而何施故烈士之报知己或杀身而不辞岂以生而易名诚内激而忘私风萧萧以戒秋蝉嘒嘒而鸣悲白露漙兮夕凉庭木飒其先衰羁我马于东周盖三岁其于兹老骎骎而来逼心郁郁而不夷顾所乐之莫徙托宵寐兮庶几酌尊酒以忘忧写我心兮陈诗　　告友文　　　　　　　　　　　王回古之言天下达道者曰君臣也父子也夫妇也兄弟也朋友也五者各以其义行而人伦立其义废则人伦亦从而亡矣然而父子兄弟之亲天性之自然者也夫妇之合以人情而然者也君臣之从以众心而然者也是虽欲自废而理势持之何能斩也惟朋友者举天下之人莫不可同亦举天下之人莫不可异同异在我则义安所卒归乎是其渐废之所繇也君之于臣也父之于子也夫之于妇也兄之于弟也过且恶必乱败其国家国家败而皆受其难被其名而终身不可辞也故其为上者不敢不诲为下者不敢不谏世治道行则人能循义而自得世衰道微则人犹顾义而自全间有不若则亦无害于众焉耳此所谓理势持之虽百代可知也亲非天性也合非人情也从非众心也群而同别而异有善不足与荣有恶不足与辱大道之行公于义者可至焉下斯而言其能及者鲜矣是以圣人崇之以列于君臣父子夫妇兄弟而壹为达道也圣人既没而其义益废于今则亡矣夫人有四肢所以成身一体不备则谓之废疾而人伦缺焉何以为世呜呼处今之时而望古之道难矣姑求其肯告吾过也而乐闻其过者与之乎　　跋胡文定公与吕尚书帖节
　朱熹
朋友之交责善所以尽吾诚取善所以益吾德非以相为赐也然各尽其道而无所苟焉则丽泽之益自有不能已者读此帖使人凛然起敬若严师畏友之在其左右前后也呜呼是数君子者其可谓尽朋友之道而无所苟矣　　答余占之　　　　　　　　　　前人熹比亦粗遣但老衰殊甚疾病益侵仇怨交攻益未知所税驾也今年绝无朋友相过近日方有至者只一二辈犹未有害若多则恐生事矣无由会面远书不能尽怀不知冬间能枉路一顾否　　求友赋答袁养直　　　　　元赵孟俯思古人之不可见兮心郁结而不舒登高丘而远望兮独叹慨乎增歔波洋洋其泛滥兮欲济而无航膏吾车而孤往兮山郁乎其苍苍四顾□其寂寥兮思蹇产而不铄采众芳以自娱兮聊假日以愉乐搴长洲之芙容兮大泽之兰□撷江蓠之秀颖兮结秋兰以为佩世俗方尚同兮余独异乎今之人谓兰□为不芳兮蛾眉枉之以善淫众不可以户说兮历年岁而觏闵变心以从俗兮而吾又不忍徯朝阳之鸣凤兮企空谷之白驹何驽骀之众多兮鷃雀纷其瞿瞿宁饥渴以需时兮耻属餍乎腥腐古道久其弗继兮吾惕焉为此惧何美人之好修兮独与余其同心怀余以厚德兮遗余以好音世固有同居而不察兮何千里而能同乱浙江之滔滔兮涉远道以相从觌清扬之信美兮怀盛年而莫当子濯足于东海兮晞发乎扶桑吸沆瀣以为饮兮餐朝霞以为粮被列星之粲烂兮抱明月之夜光驾青云而高驰兮鸣和鸾之锵锵扰苍龙使挟辀兮服白虎以驱不祥愿发轫其勿亟兮聊弭节而抑志指黄昏以为期兮夫孰远而弗至乱曰鹿鸣呦呦犹求友兮曾谓斯人不如物之知兮独行无俦吾将与子为类兮　　思友赋　　　　　　　　　　　涂几步平原之春雨搴绿阴以成幄怀美人于山丘怅音书之寥邈时也光风泛丛绿水扬波女条桑而侣行男负薪而载歌霭霭幽谷娟娟薜萝良朋不来流光蹉跎慨嘉树之生仁将遗余以秋实孰伊人之灵哲不反求而有获屏葩华之浮辞奉温恭之明式傥精微之可期庶永保乎贞吉　　思友赋　　　　　　　　　明夏邦谟何繁思之纠结兮中闷瞀以罔休昼屡餐而调饥兮宁膳饩之匪羞梦杂糅以恍惘兮曼旅夜之悠悠息壅翳其烦促兮心震荡而若浮气郁郁以填臆兮泪荧荧而涨眸志沈抑而慊慊兮魂离散而难收罹颠踬以厄穷兮兹迁逐子海陬哀芜城之卑湿兮古濞广之所都形孑孑而窘束兮窃滞此其穷途览芳菲之变化兮恒感物以增愁兽求曹而踯躅兮鸟失侣而啁啾矧离索之凄恻兮顾寂寥而无俦謇廓落而冥寞兮阻容与以优游极兄弟于四海兮伟旷士之徽猷人固各有所志兮焉深浅其相侔岂不语洽而貌泽兮惟知心之难求慨仲身之多颣兮得鲍叔而摅幽侨札相感于倾盖兮或献纻而缟酬仰尼父之礼瑗使兮慕赠处于回由世重陈雷之懿行兮况以胶漆之相投王贡出以类聚兮庆廉义以为畴古固敦斯轨躅兮余于是之敢偷伐木兴刺于鸟鸣兮谷风以弃予为仇张陈隙以反目兮萧朱卒判然其相矛悲夫人之昧昧兮胡纤介而成就喟断金之日远兮惧丽泽之皆流时矫首以遥望兮渺云木之相樛敻山川之蔽亏兮邈传置之迥修月辉辉而照夜兮霜棱棱以惊秋风萧萧而振树兮雨汨汨以沈丘情缥缈以怏悒兮然侘傺而夷犹怀孤愤以纡郁兮邅回肠而优柔嗟百岁之易迈兮胡欢寡而多忧当其群嬉而愉乐兮宁知愁苦而淹留欲剪迹而横逝兮非弱质之胜耰欲荡志以怡悦兮畏淫肆之为尤固自厉其不豫兮惟静默之相攸庶尚友于古人兮考往则以臧谋　　策问　　　　　　　　　　　　锺惺　问朋友列达道为五而又皆居其会以为用乃所　云不信乎友不获乎上似独与君臣相关何也诗　言求友何至遂云神之听之终和且平非以其信　欤观古交道有异常情夫既云知我矣何不举以　自代已不相能矣何知其必荐己厥何以戮仆向　何以不谢河曲折赵穿之躁矣穿出而身与俱出　胡以不幸其败伐蜀驳司马错之□矣错未行而　已先行何以不忌其成乃至生臣死臣覆楚复楚　立孤死难何不同若是然皆面相质而预言之初　终不爽信矣于和平何居夫信友获上既合为一　而诗所云得罪乎天子怨及朋友似又分而二之　今君臣朋友之际其难犹未至是夫亦有所不能　自信而信于上者而未可谓获上之难乎是宜深　自反也故信之说愿诸士索言之人与人相与也虽君臣父子夫妇兄弟中亦何□无朋友哉然必专立朋友之名与数者而五何也□试思之人于数者之人盖有偶然不相接之时而又不能不别有所接别有所接而若不相识相识而不相关则人生之趣至此时而几乎尽孰使之几尽而复生者其朋友之交乎按其迹但若举数者外所不能收拾无所隶属间剩浮逸之人委以为归而受其所有余究其用又若举数者中所不能与共不可相分泮涣亏缺之事待以为继而周其所不足则虽欲不专立朋友之名与数者而五不可得也伐木之诗言求友不过饮食歌舞之事精感幽通至于神之听之终和且平朋友之道孚格神明而况于人乎何者信故也孔子曰不信乎朋友不获乎上似独观友道于君臣之际者愚生知之矣盖此中流品所聚相引相推而君臣之道藉朋友以与立名利所生相引相推而朋友之道至君臣而易衰盛衰之际疑信所感上与下得失之关也夫五伦惟朋友曰交是必有所以交者故其时之师济无论也虽乱朝险世苟其气类相求必有所不可解者人之圣贤无论也虽偏人奇士苟其肝胆相照必有所不忍负者其志同道合无论也虽分途异趣苟其才情相慕必有所不能舍者其永好久要无论也虽中乖晚隙苟其风期相赏必有所不能忘者管仲之于鲍叔其知我至比于父母仲且死君问鲍叔牙何如仲不答知叔之工于知人而拙于自运也仲举叔是□国且□叔也曹参之于萧何已不相能矣何且死人疑谁代何者参知其必荐己知何之急于公家而缓于私嫌也何舍参非负参乃负国也宣子举韩厥厥戮其仆惟宣子之仆是以戮之非其人仆未易戮也祁奚脱叔向于死惟祁奚故向可不往谢非其人不谢不可也河曲之役穿欲战盾不欲战矣穿出而举俱出曰秦获穿也获一卿矣何以不幸其败国之败其可幸乎伐蜀之议错曰可仪曰不可错未行而先行至城阙邑里皆仪手置何以不忌其成国之成其可忌乎管仲召忽之事纠也一曰子为生臣一曰子为死臣伍员申胥之别于楚也一曰我必覆楚一曰我必复楚程婴公孙杵臼之在赵氏也一曰立孤难子为其难一曰死易我为其易者豫道之不虞其泄分任之不必相侵各择其志所欲为所不欲为其力所能为所不能为其地其时所得为所不得为而卒皆无不为何其信也是其意皆起于国家不起于私交即真为私交而原不为势利愚以为真有为私交不为势利之心则虽不尽为国家皆可以自信而不见疑于上不见疑于上者获上之道也今天下无人而非友也无地而非交也反而思之有生不用其言死而流涕如孔明之于费祎者乎有其友已死不惜身为优伶表其身之廉以振其子之困若优孟之于叔敖者乎有其人已降敌既与之友不废交情赋诗录别如苏武之于李陵者乎有既以名节相友窥其人热中荣利而割席规之如管宁之于华歆者乎有受其恩礼终不可屈而终报之既已报之而又以死脱之于厄如关壮缪之于曹公者乎有当人强盛能亢异同既睹衰危反生悯恻望屋奔亡具舟相待如王江州之于王应者乎有废其人使之咄咄书空而犹称其有德有言如桓温之于殷浩者乎有既相仇杀遇有兴会辄而相思如王忱之于王恭者乎有素负时名与之友善功隳名败上书相理宁与同罪如杜甫之于房管者乎有以党友牵窜念其亲老以近易远如柳宗元之于刘梦得者乎之数者惟武侯关公为国家居多其余则皆为友耳要其眼底旷而不卑其胸中皆特达高远而不沾滞其情皆真至而无饰其肝肠皆热举止皆快而不闷其识力皆专定途皆直遂而无依傍无纡回虽不必尽为国家而用其道皆可以获上何者信故也孔子以信友获上为一而诗则曰云不可使得罪于天子亦云可使怨及朋友又似分而为二今君臣朋友之间其难未至是也圣天子深心慧眼无所事事而高其视听诚有怨及朋友其人者圣天子必不以为不可使而罪之愚观今之交道得无有不能自信而轻且疑于上者乎请以真心反之蹊径破可也不破可也而人才不可不惜真有惜人才之心无蹊径可破矣意见化可也不化可也而国是不可不定真有定国是之心无意见可化矣嫌疑忘可也不忘可也而国体不可不存真有存国体之心无嫌疑可忘矣议论省可也不省可也而职业不可以不修真有修职业之心无议论可省矣夫真心为朋友可以取信于上而况真心为国家乎夫有初乖而终豫者廉蔺也寇贾也有相反而相成者房杜也姚宋也司马光苏轼也有进而争退而如故者韩范诸公也凡此皆不害为和平即不尽和平而不害为真心真心之谓信信故不得轻且疑之而卒收获上之效今使深心慧眼无所事事之圣天子视听于上谓此属憧憧往往不起于国家而起于私交且不以为起于私交而起于名位虽风偃波流之中不无特立之人水落石见之后不无徐定之日上且以为天下尽如是而长此不反则举君臣朋友之间遂无一可信者而天下之事殆不忍言之矣　　朋友箴　　　　　　　　　　　舒芬道同为朋志异为友异以义合同以敬久善则相称过则相规人道之立此实纲维君子贵信死生无悔亦或千里神交心会小人反复须防不仁民亦有言白头如新　　朋友箴　　　　　　　　　　李汝桂五伦有友纪纲此道毋比淫朋自沦不肖所贵诚交岂徒笑貌直谅多闻同声感召相规相劝莫忘久要一乡一国随寓聚乐蚤夜羹墙尧舜是效是又论世尚友先觉
　朋友部艺文二
诗
　　小雅伐木三章
　此燕朋友故旧之乐歌
伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声矧伊人矣不求友生神之听之终和且平兴
也

伐木许许酾酒有藇既有肥羜以速诸父宁适不来微我弗顾于粲洒埽陈馈八簋既有肥牡以速诸舅宁适不来微我有咎伐木于阪酾酒有衍豆有践兄弟无远民之失德干糇以愆有酒醑我无酒酤我坎坎鼓我蹲蹲舞我迨我暇矣饮此湑矣　　谷风三章
　此朋友相怨之诗
习习谷风维风及雨将恐将惧维予与女将安将乐女转弃予兴
也

习习谷风维风及颓将恐将惧置予于怀将安将乐弃予如遗习习谷风维山崔嵬无草不死无木不萎忘我大德思我小怨　　越谣歌
　风土记曰越俗性率朴初与人交有礼封土坛祭　以犬鸡祝曰君乘车我带笠他日相逢下车揖君担簦我跨马他日相逢为君下　　河上歌
　吴越春秋曰楚白喜奔吴吴王阖闾以为大夫与　谋国事吴大夫被离问子胥曰何见而信喜子胥　曰吾之怨与喜同子不闻河上歌乎同病相怜同忧相救惊翔之鸟相随而集濑下之水因复俱流胡马望北风而立越燕向日而熙谁不爱其所近悲其所思者乎　　杂诗　　　　　　　　　　　晋张华逍遥游春宫容与渌池阿白苹开素叶朱草茂丹华微风摇□若层波动芰荷荣彩曜中林流馨入绮罗王孙游不归修路邈以遐谁与玩遗芳伫立独咨嗟　　又荏苒日月运寒暑忽流易同好逝不存迢迢远离析房栊自来风户庭无行迹蒹葭生□下蛛蝥网四壁怀思岂不隆感物重郁积游雁比翼翔归鸿知接翮来哉彼君子无愁徒自隔　　拟庭中有奇树　　　　　　　　陆机欢友兰时往迢迢匿音徽虞渊引绝景四节逝若飞芳草久已茂佳人竟不归踯躅遵林渚惠风入我怀感物恋所欢采此欲贻谁　　拟明月皎夜光　　　　　　　　前人岁暮凉风发昊天肃明明招摇西北指天汉东南倾朗月照闲房蟋蟀吟户庭翻翻归雁集嘒嘒寒蝉鸣畴昔同宴友翰飞戾高冥服美改声听居愉遗旧情织女无机杼大梁不架楹　　思友人诗　　　　　　　　　　曹摅密云翳阳景霖潦淹庭除严霜雕翠草寒风振纤枯凛凛天气清落落卉木□感时歌蟋蟀思贤咏白驹情随元阴滞心与回□俱思心何所怀怀我欧阳子精义测神奥清机发妙理自我别旬朔微言绝于耳褰裳不足难清扬未可俟延首出阶檐伫立增想似　　赠挚仲治诗　　　　　　　　　杜育之子于归言秣其驹矧乃斯人乃迈乃徂虽非显甫饯彼百壶虽非张仲将脍河鱼人亦有言贵在同音虽曰翻飞曾未异林顾恋同枝增其慨心望尔不遐无金玉音　　答庞参军　　　　　　　　　　陶潜　庞为卫军参军从江陵使上都过浔阳见赠衡门之下有琴有书载弹载咏爰得我娱岂无他好乐是幽居朝为灌园夕偃蓬庐人之所宝尚或未珍不有同好云胡以亲我求良友实觏怀人欢心孔洽栋宇唯邻伊余怀人欣德孜孜我有旨酒与汝乐之乃陈好言乃着新诗一日不见如何不思嘉游未斁誓将离分送尔于路衔觞无欣依依旧楚邈邈西云之子之远良话曷闻昔我云别仓庚载鸣今也遇之雪霰飘零大藩有命作使上京岂忘宴安王事靡宁惨惨寒日肃肃其风翩彼方舟容裔江中勖哉征人在始思终敬兹良辰以保尔躬　　示周续之祖企谢景夷三郎　　　前人负疴颓檐下终日无一欣药石有时闲念我意中人相去不寻常道路邈何因周生述孔业祖谢响然臻道丧向千载今朝复斯闻马队非讲肆校书亦已勤老夫有所爱思与尔为邻愿言诲诸子从我颍水滨　　忆费昶　　　　　　　　　　梁吴均皎皎日将上猎猎起微风山没清波内帆在浮云中直趣珠星北斜开碧海东故人若思我当念离根蓬　　迎柳吴兴道中　　　　　　　　前人团团日西靡客念已蹉跎长风倒危叶轻练网寒波白云光彩丽青松意气多所言饱恩德忘我北山萝　　伤友　　　　　　　　　　　　前人可怜桂树枝怀芳君不知摧折寒山里遂死无人窥　　从主移西州寓直斋内霖雨不晴怀郡中游聚　　　　　　　　　　　　　　　　何逊寓直惭虎贲沈迷岂职事祈祈寒枝动蒙蒙秋雨驶不见眼中人空想山南寺双桐傍上长杨夹门植夙昔构良游接膝同欢志东西忽为阻向隅怀独思飒飒履声喧扰扰群分异卧闻复雷响坐视重□秘欲寄一行书何解三秋意　　寓居公廨怀何秀才　　　　　　高爽寄止邻城阙徒然失游聚卧闻杂沓路坐对空寂宇风扉乍开合粉蝶时翻舞若人不在兹烦忧何得愈　　赠阴梁州　　　　　　　　　　荀济　梁州刺史阴子春左迁济作大诗赠之文传时俗　或称于帝者帝曰个人虽有才乱俗好反不可用　济以不得志常怀悒怏二十余载后以论佛法奔　魏副尉西域返伏波南海还坎壈多构难郁怏少腾迁孰云功未立宁是契不全直为逢迎寡良由听受偏若人本高绝芬馥迈兰荃驱车趋折□匡坐酌凉泉洗帻岂虚唱席皮良信然群醉嫉孤醒众恐独妍龙旗翻委郁鹢轴更回邅□势终横海鹏力会冲天昔余遇知己一面深千祀纡人重结袜辱德逾过市诗酒悦风云琴歌赏桃李淹留汉水曲契阔渝川涘结绶惟贡公推名实鲍子徒然怀伏剑终无报国士高怀不可忘剑意何能已已作金兰契何言云雨别咄嗟改容鬓俄顷弥年岁海曲穷地表江源渺天际云泥已殊路暄凉讵同节柳絮亟如丝梅花屡成雪月落桂阴远风起萱条结鹤舞想低昂□弦梦清切闻君戍灵关瓜时犹未还数泛明月沼频游向日湾金碧应仿□轮镜几登攀复承西归后将兵出湖口经过道路长往来日月久玉体何容歇金浆故应有阳台可燕私章华堪置酒既弹赵人瑟复击秦人缶缶瑟多奇调秦赵饶姝妙得意在双眸倾城犹一笑伯喈恩实早十柱夭终少殁等盛姬伤存同魏车照君子笃久要宿昔盛宾僚依依集鳞羽眷眷共枝条一朝限岐路万里异波潮容仪虽眇眇梦想尚昭昭新人不相识故人讵相忆杳杳间山川迢迢阻音息各附青云远讵假排虚力风月接欢宴酒醴承颜色安知慕俦者潺潺涕沾轼仆本不平人悲愁眉亦嚬年来空自老岁去不知春未能全体命于中欲问津五噫如适越十上似游秦肌肤积霜露膂力倦风尘乌裘日日故白发朝朝新人生感意气相知无富贵怀赵实廉颇思燕唯乐毅大选咆咻士广募嫖姚尉映月比刀环瞻星看剑气郢路一迢远长楸几歔欷渤海水尚宽崦嵫日犹未丈夫志四海儿女多辞费待余济浊河从君宿清渭　　寄徐陵　　　　　　　　　北周庾信故人倘思我及此平生时莫待山阳路空闻吹笛悲　　寄王琳　　　　　　　　　　　前人玉关道路远金陵信使□独下千行泪开君万里书　　赠薛播州十四首　　　　　　隋杨素　北史曰素□以五言诗七百字赠播州刺史薛道　衡词气颖拔风韵秀上为一时盛作未几而卒道　衡曰人之将死其言也善若是乎在昔天地闭品物属屯蒙和平替王道哀怨结人风麟伤世已季龙战道将穷乱流飞海若贯日引长虹干戈异革命揖让非至公两河定宝鼎八水域神州函关绝无路京洛化为丘漳滏尔连沼泾渭余别流生郊满戎马涉路起风牛班荆疑莫遇赠缟竟无由五纬连珠聚千载浊河清金亡潜虎质闰尽自蛙声圣期伊旦暮天禄启炎精雾生三日重星飞五老轻禋宗答上帝改物创群生道□虽已朗政故犹未新刳舟洹水济结网大川滨出游迎钓叟入梦访幽人植林虽各树开荣岂异春相逢一时泰共幸百年身有帛贲丘园生刍自幽谷尘芳金马路澜清凤池澳零露既垂光清风复流穆倾盖如旧知弹冠岂新沐利心金各断芬言兰共馥自余历端揆缉熙恧时彦及尔陪帷幄出纳先天眷高调发清音缛藻流余绚或如彼金石岁暮无雕变余松待尔心尔筠留我箭荏苒积岁时契阔同游处阊阖既趋朝承明还宴语上林陪羽猎甘泉待清曙迎风含暑气飞雨凄寒序相顾惜光阴留情共延伫滔滔彼江汉实为南国纪作牧求明德若人应斯美高卧未褰帷飞声已千里还望白云天日暮秋风起岘山君傥游泪落应无已汉阴政已成岭表人犹□弹冠比方新还珠总如故楚人结去思越俗歌来暮阳乌尚归飞别鹤还回顾君见南枝巢应思北风路北风吹故林秋声不可听雁飞穷海寒鹤唳霜皋净含毫心未传闻音路犹唯有孤城月徘徊独临映吊影余自怜安知我疲病养病愿归闲居荣在知足栖迟茂陵下优游沧海曲古人情可见今人遵路躅荒居接野穷心物俱非俗桂树芳丛生山幽竟何欲所欲栖一枝禀分丰诸己园树避鸣蝉山梁遇雌雉野阴冒丛灌幽气含兰芷悲哉暮秋别春草复萋矣鸣琴久不闻属听空流水秋水鱼游日春树鸟鸣时濠梁暮共往幽谷有相思千里悲无驾一见杳难期山河散琼蕊庭树下丹滋物华不相待岁暮有余悲衔悲向南浦寒色黯沉沉风起洞庭险烟生云梦深独飞时慕侣寡和乍孤音木落悲时暮时暮感离心离心多苦调讵假雍门琴　　秋日赠王中舍　　　　　　　虞世基秦关望吴苑渭涘去江濆天汉星躔绝山川地角分百年变朝市千里异风云双鸳难可赠别鹤不相闻忽值从游士玳簪光素履欢言悦郑郊雪泣悲燕市契阔论谈笑殷勤访生死思君在一方无由同四美尺素乃云披投琼慰久离云开缛锦散霞照绿缇披相思叹河广相望阻天垂赠言方杜若握手代萱枝伊昔风期早金兰信为宝去来金马门留连斗鸡道鹫岭访三禅商山追四皓胜地俱游息披文递论讨虚薄官联乔木遂同迁濯缨升博望阔步入崇贤高轩照流水长剑耸秋莲南风忽不竞东海遂成田喧喧狭斜路隐隐平陵树凤阙暧西临星桥耿南注五方多异俗四海皆行路士衡嗟苦辛德琏伤流寓巩洛重行行寓目尽伤情太行临北绛函谷拒西京雀书图久灭龙文鼎遂轻凌云余构尽蒙汜曲池倾徘徊殊未极惆怅空云缨伊川忽会面留连展言宴东西一背飞翻然成异县哀哉人道促痛矣嗟埋玉嵇生顾影琴裴子飘风烛摧兹激水意顿此浮云足弃置勿重陈难终唯此曲汉阳赵元淑薛县雍门周清文宁解病妙曲反增愁翳翳神逾伏懔懔岁方遒双崤飞暗雨八水冻寒流兰枯芳草歇槐古忆前秋江干不可望徒此叹离忧　　寒夜思友　　　　　　　　　唐王勃云间征思断月下归愁切鸿雁西南飞如何故人别　　其二朝朝翠山下夜夜苍江曲复此遥相思清尊湛芳绿　　赠祖三咏　　　　　　　　　　王维蟏蛸挂虚牖蟋蟀鸣前除岁晏凉风至君子复何如高馆□无人离居不可道闲门寂已闭落日照秋草虽有近音信千里阻河关中复客汝颍去年归旧山结交二十载不得一日展贫病子既深契阔余不浅仲秋虽未归暮秋以为期良会讵几日终自长相思　　伤怀赠故人　　　　　　　　孟云卿稍稍晨鸟翔淅淅草上霜人生早罹苦寿命恐不长二十学已成三十名不彰岂无同门友贵贱易中肠驱马行万里悠悠过帝乡幸因弦歌末得上君子堂众乐互喧奏独予备笙簧坐中无知音安得神扬扬愿因高风起上感白日光　　以诗代书答元丹丘　　　　　　李白青鸟海上来今朝发何处口衔云锦书与我忽飞去鸟去凌紫烟书留绮□前开缄方一笑乃是故人传故人深相勖忆我劳心曲离居在咸阳三见秦草绿置书双袂间引领不暂间长望杳难见浮云横远山　　读诸葛武侯传书怀赠崔少府叔封昆季　　　　　　　　　　　　　　　　前人汉道昔云季群英方战争霸图各未立割据资豪英赤伏起颓运卧龙得孔明当其南阳时陇亩躬自耕鱼水三顾合风云四海生武侯立岷蜀壮志吞咸京何人先见许但有崔州平余亦草间人颇怀拯物情晚途值子玉华发同衰荣托意在经济结交为弟兄毋令管与鲍千载独知名　　淮阴书怀寄王宗城　　　　　　前人沙墩至梁苑二十五长亭大舶夹双中流鹅鹳鸣云天扫空碧川岳涵余清飞凫从西来适与佳兴并眷言王乔舄婉娈故人情复此亲懿会而增交道荣沿洄且不定飘忽怅徂征暝投淮阴宿欣得漂母迎斗酒烹黄鸡一餐感素诚予为楚壮士不是鲁诸生有德必报之千金耻为轻缅书羇孤意远寄棹歌声　　重忆贺监　　　　　　　　　　前人欲向江东去定将谁举杯稽山无贺老却棹酒船回　　相逢行　　　　　　　　　　韦应物二十登汉朝英声迈今古适从东方来又欲谒明主犹酣新丰酒尚带灞陵雨邂逅两相逢别来问寒暑宁知白日晚暂向花间语忽闻长乐钟走马东西去　　城中卧疾知阎薛二子屡从邑令饮因以赠之　　　　　　　　　　　　　　　　前人车马日萧萧胡不枉我庐方来从令饮卧病独何如秋风起汉皋开户望平芜即此稀音素焉知中密□渴者不思火寒者不求水人生羇寓时去就当如此犹希心异迹眷眷存终始　　暮相思　　　　　　　　　　　前人朝出自不还暮归花尽发岂无终日会惜此花间月空馆忽相思微钟坐来歇　　春中忆元二　　　　　　　　　前人雨歇万井春柔条已含绿徘徊洛阳陌惆怅杜陵曲游丝正高下啼鸟还断续有酒今不同思君莹如玉　　夏夜忆卢嵩　　　　　　　　　前人蔼蔼高馆暮开轩涤烦襟不知湘雨来潇洒在幽林炎月得凉夜芳樽谁与斟故人南北居累月间徽音人生无闲日欢会当在今反侧候天旦层城苦沉沉　　酬卢嵩秋夜见寄　　　　　　　前人乔木生夜凉月华满前墀去君咫尺地劳君千里思素秉栖遁志况贻招隐诗坐见林木荣愿赴沧洲期何能待岁晏携手当此时　　答李博士　　　　　　　　　　前人休沐去人远高斋出林杪晴山多碧峰颢气凝秋晓端居喜良友枉使千里路缄书当夏时开缄时已度檐雏已飘扬荷露方萧飒梦远竹□幽行稀兰径合旧居共南北往来只如昨问君今为谁日夕度清洛　　长安遇冯着　　　　　　　　　前人客从东方来衣上灞陵雨问客何为来采山因买斧冥冥花正开扬扬燕新乳昨别今已春发丝生几缕　　期卢嵩枉书称日暮无车马不赴以诗答　　　　　　　　　　　　　　　　前人佳期不可失终愿枉衡门南陌人犹度西林日未□庭前空倚杖花里独留樽莫道无来驾知君有短辕　　淮上喜会梁州故人　　　　　　前人江汉曾为客相逢每醉还浮云一别后流水十年间欢笑情如旧萧□鬓已斑何因不归去淮上有秋山　　赠李白　　　　　　　　　　　杜甫二年客东都所历厌机巧野人对膻腥蔬食常不饱岂无青精饭使我颜色好苦乏大药资山林迹如扫李侯金闺彦脱身事幽讨亦有梁宋游相期拾瑶草　　梦李白　　　　　　　　　　　前人死别已吞声生别常恻恻江南瘴疠地逐客无消息故人入我梦明我长相忆恐非平生魂路远不可测魂来枫林青魂返关塞黑君今在罗网何以有羽翼落月满屋梁犹疑照颜色水深波浪阔无使蛟龙得　　其二浮云终日行游子久不至三夜频梦君情亲见君意告归常局促苦道来不易江湖多风波舟楫恐失坠出门搔白首苦负平生志冠盖满京华斯人独□□孰云网恢恢将老身反累千秋万岁名寂寞身后事　　寄岑嘉州　　　　　　　　　　前人不见故人十年余不道故人无素书愿逢颜色关塞远岂意出守江城居外江三峡且相接斗酒新诗终自□谢朓每篇堪讽诵冯唐已老听吹嘘泊船秋夜经春草伏枕青枫限玉除眼前所寄选何物赠子云安双鲤鱼　　寄韩谏议注　　　　　　　　　前人今我不乐思岳阳身欲奋飞病在□美人娟娟隔秋水濯足洞庭望八荒鸿飞冥冥日月白青枫叶赤天雨霜玉京群帝集北斗或骑骐驎翳凤皇芙蓉旌旗烟雾乐影动倒景摇潇湘星宫之君醉琼浆羽人稀少不在旁似闻昨者赤松子恐是汉代韩张良昔随刘氏定长安帷幄未改神惨伤国家成败吾岂敢色难腥腐餐枫香周南留滞古莫惜南极老人应寿昌美人何为隔秋水焉得置之贡玉堂　与李十二白同寻范十隐居　　　　前人李侯有佳句往往似阴铿余亦东蒙客怜君如弟兄醉眠秋共被携手日同行更想幽期处还寻北郭生入门高兴发侍立小童清落景闻寒杵屯云对古城向来吟橘颂谁欲讨莼羹不愿论簪笏悠悠沧海情　　赠卫八处士　　　　　　　　　前人人生不相见动如参与商今夕复何夕共此灯烛光少壮能几时鬓发各已苍访旧半为鬼惊呼热中肠焉知二十载重上君子堂昔别君未婚儿女忽成行怡然敬父执问我来何方问答未及已儿女罗酒浆夜雨剪春韭新炊间黄粱主称会面难一举累十觞十觞亦不醉感子故意长明日隔山岳世事两茫茫　追酬故高蜀州人日见寄　　　　　前人　开文书帙中检所遗忘因得故高常侍适往居在　成都时高任蜀州刺史人日相忆见寄诗泪洒行　间读终篇末自枉诗已十余年莫记存殁又六七　年矣老病怀旧生意可知今海内忘形故人独汉　中王瑀与昭州敬使君超先在爱而不见情见乎　辞大历五年正月二十一日却追酬高公此作因　寄王及敬弟自蒙蜀州人日作不意清诗久零落今晨散帙眼忽开迸泪幽吟事如昨呜呼壮士多慷慨合沓高名动寥廓叹我凄凄求友篇感时郁郁匡君略锦里春光空烂熳瑶侍臣已冥寞潇湘水国旁鼋鼍鄠杜秋天失雕鹗东西南北更堪论白首扁舟病独存遥拱北辰缠寇盗欲倾东海洗乾坤边塞西蕃最充斥衣冠南渡多崩奔鼓瑟至今悲帝子曳裾何处觅王门文章曹植波澜阔服食刘安德业尊长笛谁能乱愁思昭州词翰与招魂　　赠高式颜　　　　　　　　　　前人昔别是何处相逢皆老夫故人还寂寞削迹共艰虞自失论文友空知卖酒垆平生飞动意见此不能无　　冬日有怀李白　　　　　　　　前人寂寞书斋里终朝独尔思更寻嘉树传不忘角弓诗裋褐风霜入还丹日月迟未应乘兴去空有鹿门期　　天末怀李白　　　　　　　　　前人凉风起天末君子意如何鸿雁几时到江湖秋水多文章憎命达魑魅喜人过应共冤魂语投诗赠汨罗　　寄高适　　　　　　　　　　　前人楚隔乾坤远难招病客魂诗名唯我共世事与谁论北阙更新主南星落故园定知相见日烂漫倒芳樽　　寄贺兰二铦　　　　　　　　　前人朝野欢娱后乾坤震荡中相随万里日总作白头翁岁晚仍分袂江边更转蓬勿云俱异域饮啄几回同　　寄高三十五詹事　　　　　　　前人安稳高詹事兵戈久索居时来知宦达岁晚莫情□天上多鸿雁池中足鲤鱼相看过半百不寄一行书　　赴青城县出成都府寄陶王二少尹　　　　　　　　　　　　　　　　前人老被樊笼役贫嗟出入劳客情投异县诗态忆吾曹东郭沧江合西山白雪高文章差底病回首兴滔滔　　寄邛州崔录事　　　　　　　　前人邛州崔录事闻在果园坊久待无消息终朝有底忙应愁江树远怯见野亭荒浩荡风尘外谁知酒熟香　　寄杜位　　　　　　　　　　　前人寒日经檐短穷猿失木悲峡中为客恨江上忆君时天地身何往风尘病敢辞封书两行泪沾洒裛新诗　　奉寄李十五秘书文嶷　　　　　前人避暑云安县秋风早下来暂留鱼复浦同过楚王台猿鸟千崖窄江湖万里开竹枝歌未好画舸且迟回　　其二行李千金赠衣冠八尺身飞腾知有策意度不无神班秩兼通贵公侯出异人元成负文采世业岂沈沦　　重简王明府　　　　　　　　　前人甲子西南异冬来只薄寒江云何夜静蜀雨几时干行李须相问穷愁岂自宽君听鸿雁响恐致稻粱难　　徐九少尹见过　　　　　　　　前人晚景孤行僻行军数骑来交新徒有喜礼厚愧无猜赏静怜云竹忘归步月台何当看花蕊欲发照江梅　　范二员外邈吴十侍御郁特枉驾阙展待聊寄　　此作　　　　　　　　　　　　前人暂往比邻去空闻二妙归幽栖诚简略衰白已光辉野外贫家远村中好客稀论文或不愧重肯款柴扉　　王竟酒高亦同过共用寒字　　前人卧病荒郊远通行小径难故人能领客携酒重相看自愧无鲑菜空烦卸马鞍移时劝山简头白恐风寒　　九月一日过孟十二仓曹十四主簿　　　　　　　　　　　　　　　　前人藜杖侵寒路蓬门启曙烟力稀经树歇老困拨书眠秋觉追随尽来因孝友偏清谈见滋味尔辈可忘年　　过客相寻　　　　　　　　　　前人穷老真无事江山已定居地幽忘盥栉客至罢琴书挂壁移筐果呼儿问煮鱼时闻系舟楫及此问吾庐　　晚晴吴郎见过北舍　　　　　　前人圃畦新雨润愧子废鉏来竹杖交头拄柴扉隔径开欲栖群鸟乱未去小童催明日重阳酒相迎自泼醅　　所思　　　　　　　　　　　　前人郑老身仍窜台州信始传为农山涧曲卧病海云边世已□儒素人犹乞酒钱徒劳望牛斗无计龙泉　　不见　　　　　　　　　　　　前人不见李生久佯狂真可哀世人皆欲杀吾意独怜才敏捷诗千首飘零酒一杯匡山读书处头白好归来　　逢唐兴刘主簿弟　　　　　　　前人分手开元末连年绝尺书江山且相见戎马未安居物外官人冷关中驿骑□轻舟下吴会主簿意何如　　闻斛斯六官未归　　　　　　　前人故人南郡去去索作碑钱本卖文为活翻令室倒悬荆扉深蔓草土锉冷□烟老罢休无赖归来省醉眠　　得广州张判官叔卿书使还以诗代意　　　　　　　　　　　　　　　　前人乡关胡骑远宇宙蜀城偏忽得炎州信遥从月峡传云深骠骑幕夜隔孝廉船却寄双愁眼相思泪点悬　　渝州候严六侍御不到先下峡　　前人闻道乘骢发沙边待至今不知云雨散虚费短长吟山带乌蛮阔江连白帝深船经一柱观留眼共登临　　西阁三度期大昌严明府同宿不到　　　　　　　　　　　　　　　　前人问子能来宿今疑索故要匣琴虚夜夜手板自朝朝金吼霜钟彻花催蜡炬销早凫江槛底双影谩飘飖　　凭孟仓曹将书觅土娄旧庄　　　前人平居丧乱后不到洛阳岑为历云山问无辞荆棘深北风黄叶下南浦白头吟十载江湖客茫茫迟暮心　　暮登西安寺钟楼寄裴十迪　　　前人暮倚高楼对雪峰僧来不语自鸣钟孤城返照红将敛近市浮烟翠且重多病独愁常□寂故人相见未从容知君苦思缘诗瘦太向交游万事慵　　寄常征君　　　　　　　　　　前人白水青山空复春征君晚节傍风尘楚妃堂上色殊众海鹤□前鸣向人万事纠纷犹绝粒一官羁绊实藏身开州入夏知凉冷不似云安毒热新　　所思
自注云
崔吏部漪
　　　前人
苦忆荆州醉司马谪官樽酒定常开九江日落醒何处一柱观头眠几回可怜怀抱向人尽欲问平安无使来故凭锦水将双泪好过瞿塘滟滪堆　　赠王二十四侍御契四十韵　　　前人往往虽相见飘飘愧此身不关轻绂冕俱是避风尘一别星桥夜三移斗柄春败亡非赤壁奔走为黄巾子去何潇洒余藏异隐沦书成无过雁衣故有悬鹑恐惧行装数伶俜卧疾频晓莺工迸泪秋月解伤神会面嗟黧黑含凄话苦辛接舆还入楚王粲不归秦锦里残丹花溪得钓纶消中祇自惜晚起索谁亲伏柱闻周史乘槎有汉臣鸳鸿不易狎龙虎未宜驯客即挂冠至交非倾盖新由来意气合直取性情真浪迹同生死无心耻贱贫偶然存蔗芊幸各对松筠粗饭依他日穷愁怪此辰女长裁褐稳男大卷书匀漰口江如练蚕崖雪似银名园当翠巘野棹汲青苹屡喜王侯宅时邀江海人追随不觉晚款曲动弥旬但使芝兰秀何须栋宇邻山阳无俗物郑驿正留宾出入并鞍马光辉席珍重游先主庙更历少城闉石镜通幽魄琴台隐绛唇送终惟粪土结爱独荆榛置酒高林下观棋积水滨区区甘累趼稍稍息劳筋网聚粘圆鲫丝繁煮细莼长歌敲柳瘿小睡□藤轮农月须知课田家敢忘勤浮生难去食良会惜清晨列国兵戈暗今王德教淳要闻除貐休作画麒麟洗眼看轻薄虚怀任屈伸莫令胶漆地万古重雷陈　　移居公安敬赠卫大郎　　　　　前人卫侯不易得余病汝知之雅量涵高远清襟照等夷平生感意气少小爱文辞河海由来合风云若有期形容劳宇宙质朴谢轩墀自古幽人泣流年壮士悲水烟通径草秋露接园葵入邑豺狼斗伤弓鸟雀饥白头供宴语乌几伴栖迟交态遭轻薄今朝豁所思　　秦州见敕目薛三璩授司议郎毕四曜除监察　　与二子有故远喜迁官兼述索居凡三十韵　　　　　　　　　　　　　　　　前人大雅何寥阔斯人尚典刑交期余潦倒材力尔精灵二子声同日诸生困一经文章开穾奥迁擢润朝廷旧好何由展新诗更忆听别来头并白相见眼终青伊昔贫皆甚同忧岁不宁栖遑分半菽浩荡逐流萍俗态犹猜忌妖氛遂杳冥独□投汉阁俱议哭秦庭还蜀祗无补囚梁亦固□华夷相混合宇宙一膻腥帝力收三统天威总四溟旧都俄望幸清庙肃惟馨杂种虽高垒长驱甚建瓴焚香淑景殿涨水望云亭法驾初还日群公若会星宫臣仍点染柱史正零丁官趋栖凤朝回叹聚萤唤人看騕袅不嫁惜娉婷掘剑知埋狱提刀见发硎侏儒应共饱渔父忌偏醒旅泊穷清渭长吟望浊泾羽书还似急烽火未全停师老资残寇戎生及近垧忠臣辞愤激烈士涕飘零上将盈边鄙元勋溢鼎铭仰思调玉烛谁定握青萍陇俗轻鹦鹉原情类鹡鸰秋风动关塞高卧想仪形　　答严大夫　　　　　　　　　　贾至今夕秦天一雁来梧桐坠叶捣衣催思君独步华亭月旧馆秋阴生绿苔　　长安逢故人　　　　　　　　郎士元数年音信断不意在长安马上相逢久人中欲认难一官今懒道双鬓竟羞看莫问生涯事只应持钓竿　　酬裴十四　　　　　　　　　皇甫冉淮海各联翩三年方一见素心终不易元发何须变旧国想平陵春山满阳羡邻鸡莫遽唱共惜良夜燕　　寄高云　　　　　　　　　　　前人南徐风日好怅望毗陵道毗陵有故人一见恨无因独恋青山久唯令白发新每嫌持手板时见着头巾烟景临寒食农桑接仲春家贫仍嗜酒生事今何有芳草遍江南劳心忆手　　赠史修文　　　　　　　　　沈千运故人隔千里会面非别期握手于此地当欢返成悲念离宛如昨俄已二十□畴昔皆少年别来发如丝不道旧姓名相逢知是谁曩游尽骞翥与君仍布衣岂曰无其才命理应有时前路渐欲少不觉生涕洟　　巴岭答杜二见忆　　　　　　　严武卧向巴山落月时两乡千里梦相思可但步兵偏爱酒也知光禄最能诗江头赤叶枫愁客篱外黄花菊对谁跂马望君非一度冷猿秋雁不胜悲　　酬别杜二　　　　　　　　　　前人独逢尧典日再睹汉官时未效风霜劲空□雨露滋夜钟清万户漏拂千旗并向殊庭谒俱承别馆追斗城怜旧路涡水惜归期峰树还相伴江云更对垂试回沧海棹莫□敬亭诗祇是书应寄无忘酒共持但令心事在未肯鬓毛衰最怅巴山里清猿恼梦思　　海上寄萧立　　　　　　　　　前人朔风剪寒草寒冰日夜结行行到瀛壖归思生暮节驿楼见万里延首望辽碣远海入大荒平芜际穷发旧国在梦想故人胡且越契阔阻风期荏苒成雨别海西望京口两地各天末索居动经秋再笑知曷月目穷南云尽唯见飞鸟灭音尘未易得何由慰饥渴　　拟古　　　　　　　　　　　　顾况龙剑昔藏影送雄留其雌人生阻欢会神物亦别离碧树感秋落佳人无还期夜瑟为君咽浮云为君滋爱而伤不见星汉徒参差　　和李益　　　　　　　　　　　前人戚戚一西东十年今始同可怜风雨夜相对两衰翁　　赠卢纶　　　　　　　　　　　李益世故中年别余生此会同却将悲与病独对朗陵翁　　江上逢司空曙　　　　　　　　李端共尔髫年故相逢万里余新春两行泪故国一封书夏口帆初泊浔阳雁已□唯当执杯酒暂食汉江鱼　　宿淮忆司空文明　　　　　　前人愁心一倍长离忧夜思千重恋旧游秦地故人成远梦楚天凉雨在孤舟诸溪近海潮皆应独树边淮叶尽流别恨转深何处写前程唯有一登楼　　寄司空曙　　　　　　　　　　卢纶壮志随年尽谋身独未安艰危交契绝老大别离难腊近晴多暖春迟夜却寒谁怜少兄弟五十未为官　　春日灞亭同苗员外寄庾侍郎　　前人坐见春云暮无因报所思川平人去后日暖雁飞迟对酒山长在看花鬓自衰谁堪登灞岸还作异乡悲　　冬夜耿拾遗王秀才就宿因伤故人　　　　　　　　　　　　　　　司空曙旧时闻笛泪此夜重沾衣方恨同人少何堪相见稀竹烟凝涧壑林雪似芳菲多谢劳车马应怜独掩扉　　逢江客问南中故人因以诗寄　　前人南客何时去相逢问故人望乡空泪落嗜酒转家贫□懒辞微禄东西任老身上楼多看月临水共伤春五柳终期隐双鸥自可亲应怜折腰吏冉冉在风尘　　醉留东野　　　　　　　　　　韩愈昔年因读李白杜甫诗长恨二人不相从吾与东野生并世如何复蹑二子踪东野不得官白首夸龙钟韩子稍奸黠自□青蒿倚长松低头拜东野愿得终始如駏蛩北方有兽名蟨食得甘草必啮以遗
蛩蛩駏虚二兽见人来必负蟨以走
东野
不回顾有如寸莛撞巨钟吾愿身为云东野变为龙四方上下逐东野虽有别离无由逢　　独宿岘首忆长安故人　　　　　孟郊月迥无隐物况复大江秋江城与沙村人语风飕飕岘亭当此时故人不同游故人在长安亦可将梦求　　秋夕会友　　　　　　　　　　姚系倦客易相失欢游无良辰忽然一夕间稍慰阖家贫白露下庭梧孤琴始悲辛回风入幽草虫响满四邻会遇更何时持杯重殷勤　　忆江上吴处士　　　　　　　　贾岛闽国扬帆去蟾蜍缺复圆秋风吹渭水落叶满长安此地聚会夕当时雷雨寒兰桡殊未返消息海云端　　秋暮寄友人　　　　　　　　　前人寥落关河暮霜风树叶低远天垂地外寒日下山西有志烟霞切无家岁月迷清宵话白阁已负数年栖　　期吕逸人不至　　　　　　　　前人逸人期宿石□中遣我开扉对晚空不知何处啸秋月闲却松门一夜风　　寄宋州田中丞　　　　　　　　前人古郡近南徐关河万里余相思深夜后未答去秋书自别知音少难忘识面初旧山期已久门掩数畦蔬　　夜雨寄北　　　　　　　　　李商隐君问归期未有期巴山夜雨涨秋池何当共剪西□烛却话巴山夜雨时　　宿骆氏亭寄怀崔雍崔　　　　前人
竹坞无尘水槛清相思迢递隔重城秋阴不散霜飞晚留得枯荷听雨声　　寄令狐郎中　　　　　　　　　前人嵩云秦树久离居双鲤迢迢一纸书休问梁园旧宾客茂陵秋雨病相如　　寓居寄友人　　　　　　　　　刘沧雨余虚馆竹阴清独坐书□轸旅情芳草衡门无马迹古槐深巷有蝉声夕阳云尽嵩峰出远岸烟销洛水平入夜南原赏佳景月高风定苦吟生　　秋日山寺怀友人　　　　　　　前人萧寺楼台对夕阴淡烟□磬散空林风生寒渚白苹动霜落秋山黄叶深云尽独看晴塞雁月明遥听远村砧相思不见又经岁坐向松弹玉琴　　友人南游不回　　　　　　　于武陵相思春树绿千里各依依鄠杜月频满潇湘人未归桂花风半落烟草蝶双飞一别无消息水南车迹稀　　岐阳逢曲阳故人话旧　　　　　马戴异地还相见平生分可知壮年俱欲暮往事尽堪悲道路频艰阻亲朋久别离解兵逃白刃谒帝值明时淹疾生涯故因官世业移鸡鸣关月落雁度朔风吹客泪翻岐下乡心落海湄积愁何计遣满酌浣相思　　秋日怀江上友人　　　　　　　罗邺行子宁知烟水劳西风独自泛征艘酒醒孤馆秋帘卷月满寒江夜笛高黄叶梦余归朔塞青山家在极波涛去年今日逢君处雁下芦花猿正号
　朋友部艺文三
诗
词
　　上巳观花思友人　　　　　　宋卲雍上巳观花花意浓今年正与昔年同当时同赏知何处把酒犹能对远风　　思友吟　　　　　　　　　　　前人欲见心无已久违情奈何云烟虽咫尺不得屡相过　　八月十五日夜寄友人　　　　司马光故人音信绝对月动相思清露滴红叶此怀当告谁秋风广陵郭正是望清时　　独游石岩寄诸友　　　　　　范纯仁乱石巉空耸翠棱攀萝寻胜逐溪声爱山怀友情无限日暮岩边独记名　　怀西湖晁美叔同年　　　　　　苏轼西湖天下景游者无愚贤深浅随所得谁能识其全嗟我本狂直早为世所捐独专山水乐付与宁非天三百六十寺幽寻遂穷年所至得其妙心知口难传至今清夜梦耳目余芳鲜君持使者节风采烁云烟清流与碧巘安肯为君妍胡不屏骑从暂借僧榻眠读我壁间诗清流洗烦煎策杖无道路直造意所便应逢古渔父苇间自夤缘问道若有得买鱼勿论钱　　怀友　　　　　　　　　　　郭祥正夕阳在户凉风何处来微风泛庭柯萧萧历空阶抱琴一泻之冰霜溅孤怀但惜对尊酌而无良友偕聊将幽独思滔滔寄长淮　　晚春寄友人　　　　　　　　　唐庚眼底春愁恼杀侬扬州往事旋成空风流只合称狂客衰飒何堪作病翁水国春深梅子雨江天日暮鲤鱼风何时执手同尊酒收拾清欢笑语中　　有怀南轩老兄呈伯崇择之二友
二
首
朱熹
忆昔秋风里寻盟湘水旁胜游朝挽袂妙语夜连□别去多遗恨归来识大方惟应微密处犹欲细商量积雨芳菲暗新晴始豁然园林媚幽独□户惬清妍晤语心何远书题意未宣悬知今夜月同梦舞雩边　　秋夕怀子厚二首　　　　　　　前人雨歇林气爽月华湛遥晖斋居玩物变廓落沧洲期焚香散碧虚抚节陈清诗抗志属云端非君谅谁知凉风沉斋宇夕阴未渠央寒栖属遥夜长簟卷单□浮云蔽中天愁霖隔秋□思君一晤对耿耿何能忘　　病中呈诸友　　　　　　　　　前人穷居值秋晦抱疾独斋居行稀草生径一雨复旬余交亲各所营旷若音尘□始悟端居乐复理北□书读诵兴已阑起坐方踌躇绿树满空庭策策凉飙初良时不复停烦吝未云袪还思对君子日夕伫轩车　　怀友　　　　　　　　　　　　前人山夕烟景乱林空鸟啼幽怀人隔春江梦想积离忧览物怀悄悄临觞但悠悠徘徊东西步悟叹复何求　　酬友人　　　　　　　　　　　翁卷常忧别时数每苦欢事□矧兹同心人契阔三月余昨日携瘦藤往访林间庐差池不一见出门恨何如今晨苍童来赠言委璠玙吟玩弗忍释绚彩摇襟裾子有供世才胡为未展舒我无资身策合守贫贱居积□困疲薾焉得愁闷除殷勤荷久要尚肯念到予南枝早梅白古涧寒流虚明当复相寻行游带琴书嚼花饮芳泉哦诗更踌躇　　西征有寄翁赵徐三友　　　　　徐玑穷冬逆旅身薄宦此艰辛渡水添愁思看山忆故人烟生□落晚雨过竹松新昨夜还乡梦逢君苦未真　　夏日怀诗友　　　　　　　　　前人流水阶除静孤眠得自由月生林欲晓雨过夜如秋远忆荷花浦谁吟杜若洲良宵恐无梦有梦即俱游　　答友生　　　　　　　　　　刘克庄读易参禅事事奇高情已恨挂冠迟清于楚客滋兰日贫似唐人乞米时家为买琴添旧债厨因养鹤减晨炊君看江表英雄传何似孤山一卷诗　　怀三山友人　　　　　　　　　陈起春前深惜别病后政无诗青又生菱角红应熟荔枝鱼甘宾席暖风送客帆迟徒结连宵梦邮音负所期　　春暮寄友人　　　　　　　　　俞桂日暖□花雪风吹杨柳绵春逾三月半梦忆十年前诗借鸾声和书无雁字传东君还似旧吾鬓叹皤然　　寄西湖友人　　　　　　　　林尚仁湖边春还好别后费吟思载酒曾游处忆君同醉时面风花落易背日雪消迟早晚携琴去山中与鹤期　　寄乡友　　　　　　　　　　　前人此身拘不得暮楚又朝吴故国几人在三年一字无天风潮信急江月雁声孤久不看明镜年来有白须　　怀友　　　　　　　　　　　郑思肖今日樽前忽忆君为怜秋事又平分坐来凝西风久过尽天边数片云　　寄友　　　　　　　　　　　　王镃发影明寒镜萧萧亦自怜故人难会面行客又经年晴雪添崖瀑春云杂晓烟相思有书札写尽夜灯前　　怀刘京叔　　　　　　　　金曹之谦奕世金兰契于今只有君英才殊落落余子谩纷纷一别几春草相思空暮云何时展良觌把酒共论文　　怀友　　　　　　　　　　　　庞铸镜里衰颜失旧红当年豪逸梦魂中山城对月中秋夜陇雁寄书西北风遣兴与谁同酒盏相思无处附诗筒凭高想到消魂处落日无言水自东　　思友人　　　　　　　　元耶律楚材落日萧萧万马声东南回首暮云横金朋兰友音书绝玉轸朱弦尘土生十里春风别野店五年秋色到边城云山不碍归飞梦夜夜随风到玉京　　寄友人　　　　　　　　　　刘秉忠悠悠离阔感中年我辈情锺岂不然好景与时浑易过可人和月只难圆五更残梦鸡声里千里归心雁影前漠北云南空浪走今春又负杏花天　　山中怀友　　　　　　　　　　白珽几年音问绝此夕更关情寒雨人孤坐残灯雁一声干戈犹故国贫病自空城惟有琴堪诉愁深弹不成　　寄吴中诸友六首钱德钧　　　　袁易风雨萧斋里鸡鸣夜向晨简编心力尽灯火鬓毛新余地知游刃何人解斫轮愿君勿割席漂转暂埃尘　　萧子中并马春风陌高歌夜雨□遨游前梦失漂泊此身忙绿酒西湖色冰肌六月凉难招□似戟来对玉成行　　汤师言卓行拘常调微官更数移君怀同弃屣吾道叹如丝濩落才高世飞腾命与时晚成梁栋器剩碎十年迟　　唐希贤枉策招寻密高谈谑浪俱他乡怀楚奏何日揽桓须白月垂文练青天落酒壶看君话心事余子尽崎岖　　赵明仲共话巴山雨曾题华步秋儒官虽寂寞公子是风流即拟同吴咏焉知效楚囚江南新作赋寄尔恐添愁　　冯景说之子华簪裔箪瓢祇晏如为郎应驻辇延客愧无车早托襟期合能容礼法□一灯何日共料理读残书　　秋夜怀友二首　　　　　　　　前人平生故旧谁知我潦倒襟期子略同纵酒秖判千日醉读书少忍十年穷岁华晼晚欺霜鬓物色凄凉入井桐未用相看叹摇落古来江汉有秋风屋角阑干北斗垂谁家长笛夜深吹月留河汉天机急秋到山川木叶知老去潘生聊漫赋向来宋玉不胜悲四时代谢浑闲事有底穷愁入两眉　　寄城南友人　　　　　　　　　袁桷三入承明愿已酬蓬瀛又复接清流碧笺时写飞花恨宝瑟曾传细雨愁梦绕故园追过雁眼穿乡树认归舟荼落尽啼鹃急惭愧群公得纵游　　神州寄友　　　　　　　小云石海涯沧海茫茫叙远音何人不发故乡吟十年故旧三生梦万里乾坤一寸心秋水夜看灯下剑春风时抚壁间琴迩来自愧头尤黑赢得人呼小翰林　　怀友　　　　　　　　　　　　李存美人不可见烟雨一登楼隔岸谁家竹娟娟不解愁　　怀京中亲友　　　　　　　　　范□海上经年思杀人绝怜京国旧交亲过江惟有传柑使寄得书回是暮春　　寄友人　　　　　　　　　　　黄溍怜君山水意局促守柴扉故里悲秋草凉风满葛衣沧洲斜日晚白社几人归寂寞分遥念天寒木叶稀　　山中怀友　　　　　　　　　　前人卓荦恒山秀相逢几抱琴五年风雨别四海弟兄心雪外梅花远山中桂树深定知嵇叔夜高兴薄云林　　寄友　　　　　　　　　　　　陈深海内皆兄弟情深莫若君那知经乱后翻作久离群皎皎天边月悠悠岩上云相思不可见清梦绕江濆　　怀友　　　　　　　　　　　　陈高作客黄山下思君汉水滨愁牵清夜梦吟瘦老夫身漂泊谁知我交游独此人春来寻小艇江上问通津　　寄友生　　　　　　　　　　僧善住分违若未久相忆是多时后会将何日重来预作期夕风翻急浪寒月堕高枝寄语同人说诗翁鬓已丝　　怀友　　　　　　　　　　　卜友曾忆得城东卖酒旗维舟立马意谁知江流滚滚相思后帆影悠悠独去时巫峡秋云连泰华金陵春草接黄陂红尘辜负沧浪钓犹拟梅边寄一诗　　病中怀友　　　　　　　　　潘如瑗烟霞门巷少人行吟对清秋鬓雪新愁里常中酒贤圣病来多辨药君臣林梢斜日明红叶池面微风弄白苹惟有山翁最知我无由缩地谩劳神　　山中寄友人　　　　　　　　　潘音我来卧白云潭影清华发经年无稻粱侵晨采薇蕨峰头天籁鸣陇上樵歌发还拟醉浊醪与君弄山月　　月夜怀十五友录
八首
　　郑元佑
　庚寅中秋夜月色如昼而贫居溪渚因念晋人云　感念存殁心焉如割遂用东坡明月明年何处看　诗怀友云　　赵宛丘
剡剡台躔映五云通明殿上玉宸君今宵赏月延秋桂满袖天香不见分　　张贞君
月华浮海绿烟收曾照神光湖上楼惆怅尘生白玉麈诗盟从此负闲鸥　　李云中
屋角冰盘拥烂银清光千里不□亲弃官归去轻如叶应念沧江有钓纶　　倪云林
览古楼高桂影寒飞觞不厌接清欢天香落尽黄金粟□语何由接夜阑　　泰白野
天章阁下月孤明仍是中秋此夜情便到蓬莱宫里住谢安元自念苍生　　草堂宾主
芝云如盖拥冰盘携得王珣午夜看山色湖光秋十里诗成应更刻琅玕　　陈敬初兄弟
阖闾城里寄闲身四壁秋蛩语近人何异京华旧时月清光相照白头亲　　王季野钱伯行
飞云楼上月华明几度中秋在帝京却有钱郎挥翰手倚阑横笛最含情　　怀友人徐伯贞　　　　　　　　沈存去年秋风卷黄埃美人跃马沙边来今年秋高洒白日美人远上黄金台黄金台下燕山道漠漠寒云接衰草雁飞不断天边长长使征人路旁老美人美人胡不归清霜雕尽珊瑚枝临风三叹思欲绝悲莫悲兮生别离　　寄淦川友人　　　　　　　　刘永之废郭浮烟合绿芜茅茨星散县楼孤江连戈舫鸣春鹳树对寒灯起夜乌古研自磨铜雀瓦坐毡还迭罽宾羭市南美酒梨花白最忆青丝系玉壶　　寄友人　　　　　　　　　　贡性之瘴雨蛮烟万里余别来消息近何如谁怜白发□狂处犹写平安两字书　　寄友人宋邦彦　　　　　　　　金涓故人别后见尤难彼此诗盟尚未寒宁暇对□论契阔谩劳折简报平安春山裂竹愁如海流水飞花红满滩九十春光都过去诸君何以罄交欢　　寄友人　　　　　　　　　　　陈基扁舟三月到江城匹马先寻北郭生雨过小楼春寂寂鸟啼修竹晓嘤嘤家无黄耳传乡信门有苍头记客名见说终南真可隐剩判秋色为君清　　忆乡中诸故友　　　　　　明汪克宽东麓溪头蟹渚阴故乡几度忆同襟诗联石鼎秋灯冷韭剪春园夜雨深白发每驰张长梦青山慵鼓伯牙琴客□寥落情无赖月满空梁强自吟　　寄钱彦良　　　　　　　　　　陶安离群忆乡里知子历艰难博士官三考空斋食一箪江风吹鬓湿竹雪照衣寒清气相酬酢新诗正耐看　　吴门怀友人　　　　　　　　　王袆三月长洲苑重来意惘然江南春似海客邸日如年旧约今何处新题定几篇相望不得见独立最堪怜　　五月余还至渭南适克正博士为丞于兹赋诗　　道旧并以留别　　　　　　　　前人曩余客南京结交尽名友文采竞联翩气义互缠纠子也时所需翻然起江右譬如丰城藏紫气映牛斗神物一朝伸光价孰能扣五年教成均后学资善诱纷纷贵游子成材郁先后交契岂不多于余谊尤厚誓偕古尊罍共弃俗盆缶世情略外缘古道坚素守艰难共嗟咨疑惑同析剖黉斋夜镫苦辇路晨辔偶蹉跎岁年深颜面俱老丑我从去年秋将指事西走今春子亦出丞哉实为负岂期清渭滨乃此获携手始晤含悲辞稍坐开笑口既悬徐孺榻且酌陶潜酒问劳益情倾谈谐仍意掫延留甚殷勤未厌浃旬久会合乌可常别离谅非苟炎埃满征涂我马不堪趣明当复东迈行止庶无咎上以奉明君下以慰慈母平生功名心萧条亦何有惟是故意长欲报乏琼玖英英华阳云劳我重回首　　春日怀十友诗
录
四首
　　　高启
　　余司马尧臣
列戟卫严关应无休沐暇群英罢追游余香掩空榭飞花北郭晚华月南园夜清景不能同蹉跎恐年谢　　宋军咨克看花西涧寺忆子昔同行兰入华觞气波泛绿琴声兹欢随节逝离恨坐相婴安得重联骑射雉出东城　　陈孝廉则徂春易为感复此栖孤寂莺啼远林雨怅望乡园隔客舍换衣晨僧斋听钟夕知君思正纷杂英共如积　　王隐君行共此一里居谁令阻良觌惆怅步芳园山樱还独摘风含驻花意雨散流池迹尊酒不来同兹晨端可惜　　夜怀王校书　　　　　　　　　前人灯暗独吟余疏桐月满除虫寒初入户鼠饿欲侵书河汉三更望江湖两地居相思无去梦今夜恨何如　　梦故人高季迪　　　　　　　　杨基　辛亥八月十八夜梦与季迪论诗已而各出诗□　互相商确季迪在吴时每得一诗必走以见示得　意处辄自诧不已梦中扺掌故态如常时因赋二　绝季迪且索其旧作云诗社当年共颉颃我才惭不似君长可应句好无人识梦里相寻与较量惊人新句叹无前故态□狂似少年便写锦囊三百首为君披□步凉天　　续怀友
五
首
　　　　　　　张羽
　予在吴城围中作怀友诗廿三首其后题识四人　乃嘉陵杨孟载介休王止仲渤海高季迪郯郡徐　幼文也时予与诸君及永嘉余唐卿者游皆落魄　不任事故得流连诗酒间若不知有风尘之警者　及兵后予移寓武林向所怀者往往不相见而五　君者或谪或隐又各暌异叹离合之靡常感游从　之难得也故云幽居古垣下共彼佳树阴里邻岂无好念子是同心芳英带露折清樽向月斟欲往寻遗躅荒园春草深右余左司

藩翰屈长才蹉跎事文笔宾筵罢醇醲容台淹下秩高门去复醉孤帆望中疾少别岁已华思君无终日右杨典簿

衡庐古巷中高驾日相顾芳草掩空扉知君断幽步残烟北寺钟暮雨西阊树赏邈难期庶望遗缄素右王逸人

予既迁山郡子亦返郊园两地花俱发离愁春共繁已罢临池赏仍暌倾座言从来作者意寂寞向谁论右高征君

常怀稚子悲复洒佳人泣草草从军旅悠悠去乡邑芳郊连骑行烟郭同舟入当时苟不乐追欢何由及右徐军咨

　　寄友　　　　　　　　　　　　前人客路寻常怨别离况逢秋色倍堪悲一封书到千山暮正是思君独坐时　　赠友　　　　　　　　　　　杨训文与子分携后星霜二十年重逢惊老大惜别更留连花落春江雨鹃啼绿树烟幽怀浩难写愁堕酒尊前　　寄友　　　　　　　　　　　　韩奕杏花落尽晓风颠隐几怀人白昼眠寒食渐分新改火春衣犹恋旧装绵陶潜入社何妨醉齐己吟诗不废禅朝市悠悠尘土隘莫教飞到白鸥边　　二月二日寄友　　　　　　　　前人频年芳节两匆匆往事闲思半梦中江郭春寒连夕雨海棠花信几番风萋萋远浦迷芳草历历青天没断鸿怅望思君无限意扁舟一醉故人同　　怀友　　　　　　　　　　　　张弼飞花渺渺送春归忽漫钩帘对夕晖竹下小池双翡翠□鱼飞过绿苔矶　　游宝石山有怀旧游诸友　　　　史鉴山灵谢逋客阴云故弥漫□
淫雨日潺潺朝来稍停
倦出门望西湖如见故人面眷兹宝石峰楼台忆曾馆□
老僧拥破衲松下一笑粲
□
兴怀旧游者零落
已将半
□
凄然不成欢临风发长叹
□
  </div>
  <div class="pagination">
   <a href="交谊典朋友部_page2.html">
    上一页
   </a>
   <a href="交谊典朋友部.html">
    1
   </a>
   <a href="交谊典朋友部_page2.html">
    2
   </a>
   <span class="current-page">
    3
   </span>
   <a href="交谊典朋友部_page4.html">
    4
   </a>
   <a href="交谊典朋友部_page5.html">
    5
   </a>
   <a href="交谊典朋友部_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
