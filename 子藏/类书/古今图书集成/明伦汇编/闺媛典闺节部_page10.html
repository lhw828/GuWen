<!DOCTYPE html>
<html>
<head>
    <meta charset="UTF-8">
    <title>闺媛典闺节部 - 第 10 页/共 268 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺节部 - 第 10 页/共 268 页</h1>
    <div class="content">按金华府志董氏章聪妻聪死子原善纔数岁氏矢志靡他卜地葬夫延师教子孀居三十余年家以不坠洪武初有司上其事旌表　　吴深妻徐氏
按金华府志徐氏吴礼部冢子深之妻也年十八而嫁二十四而寡誓不易节奉舅姑抚孤幼克尽其道洪武十五年有司奏旌其门　　盛震翁妻郭氏
按金华府志郭氏盛震翁妻夫早亡姑老子幼矢志不更适养姑教子不坠家声洪武十五年旌表　　潘佛正妻范氏按金华府志范氏潘佛正妻归七载而正亡姑及其母哀氏少而无子欲改嫁之不从抚其侄喜为嗣守节终身洪武十五年旌表　　张君会妻郑氏
按金华府志郑氏张君会妻年二十三君会亡当元季之乱备历艰险克全大节年八十余卒　　王祥妻郑氏
按金华府志郑氏郑升女也性孝谨年十七归同里王祥祥病垂革语之曰我家贫苦何恃以存宜及少艾择所依对曰妾与君为夫妇一纪余犹不知我心苟有他志犬豕不食其余祥殁子瑶甫十一岁纺绩自给经理其家而瑶卒以成立洪武初观察使表其门而复其家　　张正卿妻楼氏
按金华府志楼氏名戴奴年二十适张正卿生子新实五岁而夫亡誓不再嫁姑安其养以寿终孀居四十余年人皆贤之　　杜童妻石氏
按金华府志石氏名观奴杜童妻年二十九夫亡抚育孤子矢不他适翁患疯疾侍奉汤药无怠越数年翁姑相继亡丧葬如礼乡人咸重其节事闻诏旌表复其家　　徐元良妻周氏
按金华府志周氏名惠奴徐元良妻年二十八夫亡无子育侄景清为嗣姑疾笃竭力奉事无怠年九十卒乡人以孝节称之洪武癸亥诏旌其门　　张廷梧妻盛氏
金应
聘妻附

按金华府志盛氏适张廷梧一载夫亡怀孕三月嗣产一男矢志贞守足不逾阈事翁姑尽孝抚孤子训以诗书姑亡奉衰我祖姑十余载子家辂已入宫墙媳亡又抚其遗孙应祥教之读书为诸生有司为给粟帛建坊同时金应聘妻亦盛氏年未二十而寡守节至百岁犹健人称以为瑞　　徐宗画妻应氏
按金华府志应氏徐宗画妻年二十夫亡无子苦守不渝母家资给口食历四十余年终　　方清泰妻金氏
按浦江县志金氏通化人归西塘方清泰年三十一夫亡伯叔欲嫁之金啮指出血以誓靡他杼织抚孤备尝艰苦以礼义教二子皆成立鼎建堂宇有恢洪远大之模先自清泰高祖从仙华来西塘五世未厝金悉卜兆葬之卒年九十有六　　陈彦云妻毛氏
张氏
董氏附

按浦江县志毛氏陈彦云妻县之政内人彦云当洪武间应税户人才科没金陵一子厚方在襁褓毛矢志坚守抚厚长成娶平安张氏女生子现甫弥月而厚复亡张年十七姑妇相依抚现成立现娶通化董氏女未几又没董始娠五月后举男遂以遗腹名之家贫董为人纺绩度日宗党怜其苦赈馈之皆却不受遗腹十岁患疯痹五载偃床褥董焚香告天谓陈氏三世寡守仅存此点血傥天谴夙愆愿降罚我身以赎此子遗腹固疾忽霍然愈步履如常董粗晓翰墨口授之书家日益窘遗腹代人充粮设计月取直为膳养资时二尹朱某怜其事为娶黄老人之女配之夫妇奉董氏尽孝生四子　　傅思厚妻张氏
按浦江县志张氏名珠东隅人及笄归儒生傅思厚逾年夫病淹淹五载珠衣不解带悉脱簪钿以供汤药竟不疗珠蓬首垢面朝虀暮盐不变其志严课遗孤甫有室而珠卒　　黄保妻陈氏
按浦江县志陈氏国初孝子黄保妻保亡守节终身　　朱元浦妻薛氏　　　戴绣妻张氏　　周完妻宋氏　　　　傅孟文妻郑氏
　　张孟晋妻陈氏　　　季某妻费氏
　　戴廷礼妻王氏　　　叶化生妻朱氏
　　郑元勖妻张氏　　　黄东阳妻洪氏
　　张继谟妻龚氏
按浦江县志已上十一人俱夫亡守节终身
　　方思积妻金氏
按浦江县志金氏通化人归西塘方思积年三十六夫亡所生二子长不及童幼犹未龀或怜其贫苦劝再嫁誓不他适孝事舅姑教子以礼义惟杼织以供旦夕稍能自给辄减己食以周无告者邑侯闻而旌曰仁节年七十有六卒　　刘孟英妻邵氏
按汤溪县志邵氏刘孟英妻年十九夫亡抚孤成立年九十五终　　洪宰妻徐氏
按汤溪县志徐氏洪宰妻夫早丧不嫁善诲其子郡县表其门　　张良璧妻陈氏
洪
氏附

按汤溪县志陈氏张良璧妻与张良琬妻洪氏俱早寡坚贞守志人称双节　　戴士嶟妻祝氏
按汤溪县志祝氏戴士嶟妻洪武十八年士嶟解粮入都死祝氏年十八矢志居孀克尽孝道郡县表其门　　朱德纲妻杨氏
按汤溪县志杨氏朱德纲妻年二十五而寡长子宁甫四岁次子助方襁褓辛勤抚育姑病二年扶掖起卧浣濯秽恶不少懈教二子卒成伟器年八十卒　　周曾妻毛氏按衢州府志毛氏年十七归周曾年二十二而曾亡抚襁褓儿纺绩度日子长娶妇生孙子妇&#殁氏复抚孤孙艰苦备尝执节不二　　夏显七妻蒋氏
按衢州府志蒋氏夏显七妻年二十二丧夫子在襁褓值元末兵乱不以颠沛丧节洪武中旌表　　陈彦文妻龚氏
按衢州府志龚氏陈彦文妻年二十二生子文周岁夫亡氏恸哭二日不食姑谕慰之强节哀奉舅姑素服终身　　杨智二妻陈氏
按衢州府志陈氏杨智二妻年逾二十夫亡父母欲　闺节部列传九
　　明四
　　叶叔宝妻毛氏
按处州府志毛氏叶叔宝妻年二十八而寡生二子长希文三岁次希道甫六月誓不再适孀居二十七年勤事纺织以奉舅姑葬祭尽礼洪武二年旌表　　朱彦祥妻何氏按处州府志何氏朱彦祥妻年二十四寡抚子事姑竭力尽职孀居二十一年洪武十八年旌表　　叶仲铨妻林氏
按处州府志林氏叶仲铨妻年二十三夫亡誓无他志教子养姑葬祭尽礼孀居二十四年洪武二十七年旌表　　杨遂卿妻张氏
按处州府志张氏杨遂卿妻年二十四夫亡止一幼女姑年八十怜其孤苦命再适氏泣血誓不他食洪武中旌表　　徐心甫妻常氏
按处州府志常氏徐心甫妻年十九夫亡遗腹生子绍宗形影相吊孝养舅姑葬祭尽礼孀居五十八年洪武间旌表　　梁彦广妻章氏
按处州府志章氏梁彦广妻年二十七而寡敬以事姑慈以教子洪武中旌表　　陈孟吉妻黄氏
按处州府志黄氏陈孟吉妻年二十二夫亡黄娠方三月夫兄利其产欲嫁之黄誓死不他适及弥月生子名恺抚之成立以寿终　　薛宠妻周氏
按处州府志周氏薛宠妻及笄归宠生二子夫亡痛哭几绝年二十三抚育遗孤誓无他志善事舅姑内外咸称节妇　　余岩妻叶氏
按处州府志叶氏余岩妻归半载夫亡叶年十八誓不再适生遗腹子寿孀居五十五年仰事俯育克尽其道　　何彦统妻陈氏
按处州府志陈氏何彦统妻生二子夫亡誓不易志后二子相继丧陈志益坚孀居六十年以寿终　　叶德善妻鲍氏按处州府志鲍氏叶德善妻至正末善以勋授处州卫千户殁于官鲍时年十九无子誓不再嫁勤纺绩以事舅姑始终一节家日以替志日益坚洪武三十年耆老姚仲安诣阙上其事下有司核实旌表　　朱允正妻郑氏按处州府志郑氏庠生朱允正妻年十九寡哀痛几绝抚二月遗孤备诸艰苦姑病吁天愿以身代闻者莫不感动姑逝身为含殓擗踊之余呕血不起年仅二十八卒　　包志伊继室郑氏
按处州府志郑氏诸生包志伊继室十九归包逾年而夫殁抚前妻儿女若亲生为之婚娶教训俾得成立子亦克孝宗族乡党称之执节四十余年有司表其庐　　黄九宫妻李氏
按处州府志李氏黄九宫妻宫亡李年二十二家徒四壁矢志守孤亲戚虑其少劝其再醮李誓死靡他纺绩度日抚一子苦读得入黉序　　季君问妻万氏
按处州府志万氏季君问妻能诗夫亡守节不二尝自绣梅花一枝并诗一绝于枕曰洒洒英标别一奇岁寒心事有谁知妾心欲与同贞白枕上殷勤绣一枝有诗集数卷藏于家　　羊惠妻朱氏
按处州府志朱氏羊惠妻年二十八而寡子幼或讽改适氏涕泣啮指几绝益坚其操　　曹养志妻卢氏
按处州府志卢氏佥事曹养志妻养志以擅纳贡使被刑卢备艰苦携夫骸骨归葬于凤凰山下守志终身　　周伯弘妻田氏
按处州府志田氏周伯弘妻年二十九而寡子女俱在襁褓旁无期功之亲坚守不二侍郎李棠为立传　　朱仕清妻陈氏按处州府志陈氏朱仕清妻年二十四夫亡号恸几绝誓无他志以节终　　徐伯龙妻夏氏
按处州府志夏氏名淑荣徐伯龙妻元季夫死于贼夏年二十一贼党有宋茂四者欲强娶之夏闻叹曰夫被杀尚未之报今反胁我遂引刀断髻掷地曰吾头可断吾身不可辱复来吾当以头与之贼不敢犯自是不茹荤酒事姑育幼三十余年节操益坚寿六十卒洪武间刘诚意为之传至嘉靖间御史舒汀表其门　　陈氏梅氏
按处州府志陈氏赵叔范妻梅氏叔范子敬之妻俱早寡姑妇相依慈爱笃至宋濂为之传洪武初镇卫以御书树萱堂三字赐表其门　　章氏朱氏
按处州府志章氏张如璋妻朱氏如璋子文高妻父子俱早丧朱孕方数月及生子又夭章年六十双目丧明饮食皆需朱纺绩二十余年姑妇同老　　宋杰俊妻朱氏
项
氏附

按处州府志朱氏宋杰俊妻杰俊左库人娶朱氏名佩早寡二子长鼎次澄澄夭鼎生赐宝未几鼎夫妇偕亡赐宝娶项氏名松赐宝亦亡项年二十朱曰吾年未三十而哭夫五十而哭子今年七十三矣又哭孙何以生为项曰儿有身四月矣天幸赐遗腹生男宋氏之宗犹可延也后六月果生男名天佑未长亦死利其赀者多方说之嫁项以死誓乃止人称宋氏两节　　张文佐妻陈氏
按处州府志陈氏张文佐妻年二十寡八十余终洪武间旌表　　何天泽妻李氏
按处州府志李氏何天泽妻年二十八寡家贫教子苦节终身　　刘永绅妻宋氏
按处州府志宋氏刘永绅妻既归刘家日贫乏奉养舅姑鬻资无吝越数载夫亡坚志守节至死不变　　王汉永妻刘氏按处州府志刘氏王汉永妻年二十四夫病思瓜不得而死刘苦志守节终身不忍食瓜事闻旌表　　叶鉴妻某氏按处州府志某氏叶鉴妻年二十五夫亡遗孤甫两月纺绩膳姑抚子成立郡守张弦复其家　　谢幼教妻陈氏
按处州府志陈氏儒士谢幼教妻贡生陈恭女也年二十三夫亡子一夔生甫六月贫归母家守节教子成立卒年七十五　　俞炅妻季氏
按处州府志季氏俞炅妻年二十五夫亡寡居五十六年如一日事闻旌表　　吴安定妻徐氏
按处州府志徐氏吴安定妻年二十六夫亡徐守志终身克全妇道年六十余洪武间旌表　　项彦成妻金氏
按处州府志金氏项彦成妻夫亡金年二十七守志不改以纺绩孝养舅姑丧祭尽礼洪武间旌表　　林庭光妻蔡氏按处州府志蔡氏林庭光妻年二十一夫亡子甫周岁姻戚劝其改嫁蔡即断发自誓纺绩事姑抚子成立姑殁丧葬如礼年八十一终　　项景中妻刘氏
按处州府志刘氏项景中妻夫亡刘年十九守志不移值山寇扰攘挈家避难温城孝事舅姑抚育幼子寇退还乡克成家业洪武间旌表　　祝忠仁妻叶氏
按处州府志叶氏祝忠仁妻夫丧家贫苦节先曾割右股以报母既孀会姑病仍割左股疗姑纺绩抚子利见成立以寿终　　施叔伟妻叶氏
按处州府志叶氏施叔伟妻年十九夫亡守节坚志不磨洪武三年旌表　　张伯成妻林淑柔
按闽书林淑柔张伯成妻伯成早丧遭元季世乱舅姑俱殁氏携子女往依兄弟拮据教育克有成立洪武间年八十余终　　盖昊妻杨氏
按闽书杨氏盖昊妻早寡抚育二孤世英世雄备极贫苦忽患足疮出野遇蛇经疮处凉气透骨脓血迸流移时足愈人谓苦节所感世英兄弟事母甚孝　　江中标妻唐氏按闽书唐氏江中标妻蜀相唐时兴妹也标亡子殇自矢必死姑勉为立嗣长&#艰难拮据苦守四十余年旌表　　王颙妻李氏
按闽书李氏王颙妻颙殁李矢节自坚置一机寝室不越户外四十余年　　陈思恭妻庄氏
按闽书庄氏陈思恭妻恭海贾也生子宝四月去入海不还人曰思恭死矣诱庄嫁不许无何思恭归悲喜交集久之复入海死诱者曰夫真死矣可奈何庄曰宝在宝长请学士宋为之记思恭盖尝娶妾于浙中生一子贫寓外氏庄氏遗钱使营生以偿思恭之夙负　　林以德妻王氏
按闽通志王氏长乐人适林以德年二十三而孀舅姑老子孔居尚幼其兄怜其年少欲嫁之氏誓死不从养老守孤不易其操孔居长娶戴氏未几孔亦亡遗二孙一在襁褓氏躬抚之家贫勤女工以赡衣食及长命从贤师洪武二十八年有司上其事旌表年九十有九　　汤泉妻金氏
按闽通志金氏名善观定海千户所百户旺之女归本所正千户汤泉生子铭方七岁而泉殁善观年二十五断发誓死躬蚕桑纺绩以养姑姑病昼夜扶持不少离侧汤药必亲晨夕祷以身代姑殁鬻装以营殡葬恸哭几至丧明事闻旌表　　萧贡才妻颜氏
按闽通志颜氏名锽顺昌人归萧贡才年二十七贡才殁子清翁方襁褓氏誓不他适值元季兵乱颜挟遗孤陟险而逃得免于难洪武间县令胡众仲以闻诏旌表　　王胜宝妻叶氏
按闽通志叶氏南平王胜宝妻端庄靖恪有贤行胜宝病亟语叶曰一子甫晬父母又垂白如不起奈何叶矢之曰妾若有异志如是日语罢而胜宝殁叶年二十五守志以终舅姑之养并抚幼子成人年七十一卒兵部尚书孙原贞镇八闽赋诗咏之　　马珽保妻赵氏
按福州府志赵氏怀安马珽保妻珽保死赵氏年二十四矢志靡他有二子长闰次旺赵素知书家贫抚二子教之闰长游乡校闰之孙俊领乡荐今大司徒森赵六世孙也始珽保少育于裴及大司徒贵乃上疏复姓聚族谋曰吾始家马坑穷乡入闽城实自吾六世祖始向微六世祖母赵今城中无马氏矣且赵贤应旌表有司未之举其立节母堂世祀之众咸曰然南京兵部尚书汶上吴岳为之记谓司徒事虽制限礼缘义起云　　陈伯惠妻戴四娘
按福州府志戴四娘长乐陈伯惠妻伯惠早亡抚遗腹子全后举永乐进士第二历翰林侍读戴年八十有八岁时为寿邑人高廷礼绘图以贺榜其堂曰贞寿大学士胡文穆公广为之记　　王英妻张氏
按福州府志张氏闽县王英妻英客死张氏扶柩还葬洪武初有备倭武臣以重贿谋致之张誓必死怀刃自防日夜号哭不绝声竟全其节　　林安妻林氏
按福清县志林氏林希逸孙女年十九适莆田林安生子迪周岁安亡氏年二十二抚迪成人见四孙之冠婚洪武初旌表　　林克威妻陈琬奴
按福宁州志陈琬奴在坊后峬林克威妻克威父天成赞天禄克复州治后以事见猜天禄夜拥兵屠其家琬奴仓卒抱婴孩与婢曳姑王氏从后门遁去夜匿堂源庄后以首饰贿人收遗骸年二十有四孤未再周潜移依母家纺绩养姑抚子其母讽适人陈泣曰弃老稚而他适禽兽不为即自缢几绝姑奔救乃免洪武戊午秋姑殁以礼殡殓将葬夜梦人曰汝姑墓地在西南岭方家洋明日果得地以葬携孤庐墓而返守节至八十有三　　林愈妻方惠女
按永福县志方惠女林愈妻也年十八适愈仅一载愈亡方葬其夫为双圹舅姑早亡无期功之亲外姻有慕其容色者欲胁娶之惠女知即还父母家父母怜其少而无子亦谕令改适终不从居数月父母俱丧弟纔四岁惠女抚之成立洪武三十年举人材任江西浮梁县主簿惠女年六十三卒举其柩与愈合葬　　王拱妻林玳小
按永福县志林玳小王拱妻拱翰林检讨偁之次子生子枢方八月而拱亡时林年二十有一守节五十年卒　　茅元妻张氏
妇黄
氏附

按仙游县志张氏进士茅元妻元登元至正乙未进士任赵州路司判转大提管明洪武开国时元死氏年二十八双孤髫&#矢志靡他舅姑相继没丧葬尽礼二子先氏丧抚孙师鲁成人翰林王信功纪其实年七十有五长妇黄氏亦守节终身　　方吉妻蔡氏
按惠安县志蔡氏方吉妻年二十六吉亡守节四十年卒　　黄济妙妻江氏
按惠安县志江氏黄济妙妻年二十一而寡抚子成立苦节三十三年卒　　钱宝妻何氏
按惠安县志何氏崇武千户钱忠母也忠父宝世为庐江人明兴从军有战功授凤翔卫百户阵亡何氏年二十四长子礼尚幼次忠遗腹后三月始生氏携二子归乡里抚育无他志及洪武定鼎追论宝功以礼袭职未几复夭何氏泣谓忠曰汝父兄一&#之绪在汝不可不勉忠后以父荫升授崇武所正千户何氏就养封太宜人年八十余终　　陈仲宪妻王氏
按惠安县志王氏陈仲宪妻年十九归宪八年而宪亡氏抚六岁子禧事姑柳氏无遗憾禧夭又抚孤孙畴成立寿终　　陈文妻郭氏
按惠安县志郭氏陈文妻年二十二而寡苦节四十年终　　蔡安继室黄妙观
按龙溪县志黄妙观字微志黄思甫女潮阳令蔡安继室也元至正丙午安赴京便道过家时陈友定兵陷漳州安被擒黄年二十七安与黄诀曰此行生死未可期汝不能守须再事他人黄揜泪答曰何薄妾之甚遂剪发自誓安果不还黄纺绩教子矢志靡他母欲夺其志黄始终不易洪武间有司以闻诏旌表复其家　　宋史妻陈贞姐
按龙溪县志陈贞姐陈伯宗女宋史妻也洪武己卯夫病亟谓贞姐曰姑老子幼汝肯守否陈曰再嫁即不若死为安矣时年二十六史亡事姑恪尽妇道姑屡欲嫁之氏窃缢于房中姑觉救之不死卒全其节　　康居禄妻黄五姐按龙溪县志黄五姐黄得夷女里人康居禄妻年二十六夫亡子升方四岁五姐勤纺绩以奉舅姑鞠孤幼誓无他志洪武丙午五月雨暴水涨浮地数尺民间漂溺殆尽五姐登屋呼天水势顿杀舅姑相继殁尽卖家业以毕丧葬乡党贤之　　黄伯英妻雍氏
按长泰县志雍氏在坊黄伯英妻坊民雍四次女也年十八嫁伯英二十七而寡子福进方九岁女甫三月舅姑俱老家无余资夜辟纑朝市饼奉甘旨无缺舅姑相继殁质贷以襄丧事力不得如愿每以为恨丙辰冬同福进于钦化里湖头水磨磨麦乡规约以先后至为序有强民廖仲弦后雍至而夺之先麦入磨磨不为旋弦曰水弱也益堰水以激磨水怒下如雷磨终不旋众惊讶趣弦出其麦而下雍麦磨旋如初咸诧为节孝所感孀居三十余年年六十耆老李维则等上其事洪武间诏旌其门　　李德渊妻陈氏
按长泰县志陈氏人和里李德渊妻龙溪县陈景从次女也年十九丧夫遗腹四月生子天赐时舅姑与夫三丧皆未葬氏哀毁抚遗孤劳苦万状终克襄事孀居六十余载恪守妇道年八十终洪武间诏旌表　　官世慎妻王秀娘按光泽县志王秀娘官世慎妻有女德及笄归官随翁通判台州世慎殁于台王哀哭终身姻党罕见其面兵部尚书谭公守台素知其贤及巡抚全闽以礼旌之卒年七十有二　　黄应斗妻王祥娘
</div>
    <div class="pagination">
<a href="闺媛典闺节部_page9.html">上一页</a><span>...</span><a href="闺媛典闺节部_page5.html">5</a><a href="闺媛典闺节部_page6.html">6</a><a href="闺媛典闺节部_page7.html">7</a><a href="闺媛典闺节部_page8.html">8</a><a href="闺媛典闺节部_page9.html">9</a><span class="current-page">10</span><a href="闺媛典闺节部_page11.html">11</a><a href="闺媛典闺节部_page12.html">12</a><a href="闺媛典闺节部_page13.html">13</a><a href="闺媛典闺节部_page14.html">14</a><a href="闺媛典闺节部_page15.html">15</a><span>...</span><a href="闺媛典闺节部_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
