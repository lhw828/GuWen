<!DOCTYPE html>
<html>
<head>
    <meta charset="UTF-8">
    <title>闺媛典闺烈部 - 第 14 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺烈部 - 第 14 页/共 84 页</h1>
    <div class="content">按博平县志李氏贡士刘莹妻与潞妻杜氏康功妻孙氏妯娌三人合筋数十年无间言及乱李率三女齐赴水死杜遇贼逼上马不屈骂贼死孙母子赴水不溺获免苦节二十七年　　南郭佣妇
按博平县志南郭佣妇不知其姓氏与夫居南郭贫无执业为人操碓硙浣濯以给衣食正德辛未邑城被寇围一寇见妇欲犯之妇不从寇挺刃示之曰从我否妇不为动曰宁死不汝从也寇曰汝不从吾耶汝试张口妇张口待刺寇刺刃入口穿其右颊曰从我否妇流血淋漓亦不为动曰速杀我不从汝也寇又刺其口穿其左颊妇遂僵寇犹挺刃睥睨之旁有一寇嗤之曰人间更无妇女耶彼妇血污若此汝更欲何为寇犹怒欲杀之嗤者曰谅彼已不活矣何乃尔耶寇乃敛刃去得不死及寇退疮愈复治佣业后不知所终　　孙延祚妻贾氏
按博平县志贾氏廪生孙延祚妻延祚兄弘祚少年艰嗣垂老获子生仅七月病将终托孤于弟延祚抚若己子会乱起度不能全活乃嘱其家人曰宁为玉碎不忍瓦全氏素行庄严闻言慷慨携女赴寒泉死延祚弃己二子不顾怀抱其侄冒撄贼锋至死不舍乱息子侄重遇县令旌之　　孙立姐
按武城县志孙立姐孙九征女生甫五月许陈其旺后旺贫入赘征家征常窘辱之旺不能堪走避他乡十四年女年二十八征托妪议婚女瞪目咋指连日夜欲自缢兄守泉稔知妹志迎旺于姑苏里征复索布帛旺无以应征怒悉出其妆奁火之氏以上下衣密缝一处堕井死次日其侄女语人曰姑呼我亦堕井死有司上其事诏旌表　　李应甲妻初氏
按武城县志初氏举人李应甲妻夫亡守节遇兵破城誓不受辱蹈火死建坊旌表　　王鸣鹤女
按武城县志王氏王鸣鹤女正德辛未刘六等作乱女被驱义不受辱极口骂贼贼怒断其三指死次日复苏有司上其事诏旌表免其户役　　邹奇龄妻李氏
按武城县志李氏庠生邹奇龄妻辛未夏贼掠武城氏被驱恐受污举身投河贼乱矢射之浮沉再四流百步许竟得登岸贼异之遂舍去有司上其事诏旌表免其户役　　苏氏田氏
按武城县志苏氏贡士李三锡妻田氏锡妾兵乱并被掠至河边誓不受辱俱投河死　　刘一麟妻霍氏
按武城县志霍氏年十六适刘一麟遇乱与邻家二妇同匿窖中兵至搜出掠二妇去驱氏不行以刃恐之氏骂不绝口被杀　　徐衍四妻尹氏
按武城县志尹氏庠生徐衍泗妻兵至以亲在义不敢逃及兵迫以蔽翼舅姑冒刃而死　　王九栗
按青州府志王九栗安丘人正德六年流贼陷城被执欲犯之王瞋目骂贼遇害　　刘氏女
按青州府志刘氏女临淄人正德六年为流贼所执女度不能脱佯许之绐以视母贼持刃随之行女左右顾乘闲跃入井中贼下乱石击之死　　高贲女
按青州府志高贲女安丘人正德六年流贼乱不辱死　　王经妻潘氏
按青州府志潘氏沂水人王经妻正德六年十月流贼逼之行不屈骂不绝口至水红庄杀之　　石氏女
按青州府志石氏女安丘人正德六年遇贼不屈被害　　留泉烈妇
按青州府志留泉烈妇逸其姓氏昌乐人正德六年遭流贼被执掖之行不从曰吾宁死岂从汝耶贼乱射杀之　　朱柰妻张氏
按青州府志张氏省祭朱柰妻日照人正德六年流贼入县剽掠见氏美欲犯之氏厉声大骂被杀数日面色如生　　桃海
按青州府志桃海孙从女沂水人年十七正德六年九月流贼至执之嗔骂不屈被害　　刘成妻徐氏
按青州府志徐氏诸生刘成妻沂水人正德六年七月为流贼所驱不屈赴水死流数里淤滞浅滩良久复苏正德间旌表　　臧宿妻
臧奉
亭妻附

按青州府志臧宿妻逸其姓氏与臧奉亭妻俱昌乐人正德七年为流贼所执二妇义不受辱贼怒杀之　　陈能女按青州府志陈能女昌乐人正德七年六月流贼乱欲污之不从贼裂其额而去　　萧四姐
按青州府志萧四姐乐安人萧宗辅女正德六年流贼攻乐安城陷女为贼所执逼之上马不从瞑目大骂延颈受刃贼怒支解而死今县治西有祠　　小课儿
按青州府志常维女小课儿博兴人年十六姿容秀丽正德间流贼倡乱父母虑女为贼所掠觇望于外家掘一窖藏女留祖常富守家贼猝至执祖将杀女从窖中跃出抱祖以身求代贼释其祖执女行欲污之不从刀裂其面嚼齿大骂断其臂及两足骂不绝口遂支解剖其心贼退父母收其尸埋之是夜寝未瞑仿佛见女告曰我有肠一段在水缸下如何不埋明早果于其处得肠尺余埋之县尹以全城冒赏遂泯上闻讫不获伸太仆卿顾释作传表之　　桂真
按青州府志南龙湾张巡检女名桂真蠡县人随父居官父病亡与母兄共守丧正德六年攻龙湾城甚急桂真谓母曰贼且害我我少度不能免遂投海死越三日贼退其母往海涯哭之尸浮投处面色如生　　公志继妻张氏按青州府志张氏蒙阴人太学生公志继妻夫亡氏孀居正德六年流贼突至其家胁之火炙挺棰辱虐百出张大骂不屈死　　张范妻隋氏
按寿光县志隋氏张范妻正德六年流贼入邑境氏潜匿草中贼搜得之见氏少艾争逼不从贼怒断其左臂氏骂愈力乃共刃之　　岳情妻崔氏
按寿光县志崔氏岳情妻情年十八死氏伏尸痛哭水浆不入口曰夫既死我何生为即阖门以带自缢于梁　　仲梦鲤妻张氏
按登州府志张氏儒士仲梦鲤妻黄县人年十八夫亡饿十四日死　　王之栋妻吴氏
按登州府志吴氏诸生王之栋妻黄县人夫亡自缢死　　隋一龙妻林氏
按登州府志林氏隋一龙妻栖霞人夫亡誓不独生自缢死　　唐令中妻鲍氏
按登州府志鲍氏唐令中妻福山人夫亡日夜哀号欲自尽家人防闲不得间乃强进饭食以绐之阅十日乘家人就寝自缢死　　康斌妻李氏
按登州府志李氏康斌妻福山人斌为戎卒戍于京道死氏年二十二闻讣不食迎夫骨至家闭门自缢死　　徐思仁妻隋氏
按登州府志隋氏诸生徐思仁妻栖霞人夫病笃氏誓从死入室整容自缢与夫同时气绝　　王命德妻孙氏
按登州府志孙氏福山王命德妻夫亡氏日夜哀号乘间对夫柩自缢死　　邹着妻张氏
按登州府志张氏诸生邹着妻栖霞人夫亡氏年二十四自缢死　　王世初妻丁氏
按登州府志丁氏王世初妻黄县人年二十三夫亡姑欲嫁之氏自缢死　　李引昌妻杨氏
按登州府志杨氏莱阳李引昌妻年二十夫亡即柩前自缢死　　刘心赤妻马氏
按登州府志马氏刘心赤妻栖霞人夫病笃氏蓬跣蚤夜左右及疾革以死自誓夫殁次日尽散其囊&#归拜姑嫜潜于柩旁自缢年二十一　　孙昌世妻赵氏
按登州府志赵氏莱阳孙昌世妻年二十夫亡柩前自缢死　　王化宣妻李氏
按登州府志李氏诸生王化宣妻栖霞人夫亡自缢柩前　　赵英妻刘氏
按登州府志刘氏宁海人赵英妻夫亡自缢死　　董尚义妻隋氏按登州府志隋氏文登董尚义妻嫁六月夫从部京师中道得疾抵家七日而亡氏哭之几绝鬻衣物终葬事绐其姑易米为炊姑出氏闭户易衣自缢死　　姜球妻迟氏按登州府志迟氏莱阳诸生姜球妻夫亡氏年十九父母劝守节氏云吾虽幼颇知守节事难遂自缢柩前死　　阎鸿衎妻孙氏
按登州府志孙氏招远人阎鸿衎妻年十八夫亡自缢死正德中旌表　　李云鹗妻陈氏
按登州府志陈氏宁海李云鹗妻夫病笃氏知不起先夫缢死　　沈守仁女
按登州府志沈守仁女宁海人许嫁王世泽未嫁泽亡女求吊父母不许乃勺水不入口闭门自缢　　徐尚妻王氏按登州府志王氏名淑芳招远庠生徐尚妻夫亡氏年二十一即日自缢柩旁正德中旌表　　周之纲妻吕氏
刘氏
朱氏附

按登州府志吕氏蓬莱庠生周之纲妻城陷与婶母刘氏嫂朱氏同就缢自焚其屋　　王汤臣妻康氏
按登州府志康氏王汤臣妻招远人性聪慧汤臣出征流贼忽马惊氏以为不利微言止之夫不听慷慨而出及夫战死氏日夜号泣绝食而死　　张毓秀妻王氏
按登州府志王氏蓬莱廪生张毓秀妻城陷举家男妇老幼争先死义俱自缢于磨上　　于日章妻邓氏
按登州府志邓氏宁海于日章妻诸生邓攀龙女日章病氏侍汤药年余及死遂于柩前自缢　　温潮继室袁氏
按登州府志袁氏招远人通判温潮继室潮历官清苦病亡氏视殓毕自缢死　　刘见龙女
按登州府志刘氏诸生刘见龙女蓬莱人年十七未字遇乱被掳贼以刀胁之大骂不屈而死　　王相妻林氏
按登州府志林氏王相妻宁海人正德六年年十七流贼逼之不屈先杀其婢以恐之又不屈缚而射之氏骂贼益厉遂支解死旌表　　周道直女
按登州府志周道直女登州卫人年十七未字城陷举家惊怖女夷然自如闭户严妆出拜父母逾门屦偶裂还取针线纫之遂闭户自缢人服其从容　　潘士元妻高氏按登州府志高氏潘士元妻栖霞人夫亡自缢死　　林发祥妻吕氏按登州府志吕氏诸生林发祥妻栖霞人夫亡自缢以殉　　高尚德妻朱氏
按登州府志朱氏莱阳人高尚德妻为流贼所执杀其姑以胁之不屈遂遇害旌表　　孙积妻于氏
女
附

按登州府志于氏莱阳人孙积妻夫亡守节正德六年遇贼恐污同女自缢死子春亦被执见其母妹俱死亦骂贼被害　　刘三姐
按登州府志刘三姐刘宽女贼破城欲污之三姐唾骂以木击贼贼怒剖腹于市旌表　　迟应聘妻董氏
按登州府志董氏迟应聘妻莱阳人流贼攻城被执绐取首饰走至横水湾自沉而死翰林孔天引铭其墓旌表　　曲溥妻阎氏
按登州府志阎氏莱阳人曲溥妻正德六年流贼入城执阎欲污之阎不屈被创仆地已而闻夫被杀遂自缢旌表　　姜德仁妻高氏　　　董朝佐妻姜氏
　　李经妻王氏　　　　张信妻孙氏
按登州府志已上四妇俱正德六年遇流贼不屈死并旌表　　王仪妻高氏
按登州府志高氏莱阳王仪妻夫亡守节流贼陷城氏恐辱与女俱缢死旌表　　宋选成妻王氏
按登州府志王氏栖霞人宋选成妻夫亡痛不欲生寻自缢死　　林显宗继室马氏
按登州府志马氏文登庠生林显宗继室归林年余夫亡氏七日不食自缢死　　李东&#妻张氏
按登州府志张氏文登诸生李东&#妻夫亡止遗女四岁氏欲自缢女牵衣哭不顾竟缢死柩前　　蔡汝化妻李氏
按登州府志李氏成山诸生蔡汝化妻夫病将死氏痛哭数日不食夫亡自缢柩前　　丛九思妻侯氏
按登州府志侯氏文登诸生丛九思妻夫亡哀毁不食自缢死　　刘希信妻隋氏
按登州府志隋氏文登刘希信妻夫疾缺养典衣剪发含泪以供汤药夫死自缢柩前　　陈汝新妻刘氏
按登州府志刘氏成山指挥陈汝新妻幼通经史夫亡自为文以明志一夕整容自缢死　　孙有成妻王氏
按登州府志王氏福山诸生孙有成妻夫亡寻自缢死　　姚时中妻王氏
按登州府志王氏姚时中妻文登人夫亡自缢死　　马负图妻鞠氏按登州府志鞠氏文登诸生马负图妻夫亡自缢死　　刘继禄妻王氏按登州府志王氏刘继禄妻招远人年二十夫亡自缢柩侧　　姜氏于氏
按登州府志姜氏成山参将袁膺毂妻于氏其妾夫亡姜自缢于自刭　　侯沐庥妻丛氏
按登州府志丛氏文登侯沐庥妻年十七夫亡自缢死　　李廷柱妻温氏
按登州府志温氏招远诸生李廷柱妻夫亡自缢死　　林肇甲妻曲氏按登州府志曲氏宁海诸生林肇甲妻夫亡自缢死　　胡文英妻李氏按登州府志李氏宁海举人胡文英妻夫亡自缢死　　张瑄妻王氏按登州府志王氏张瑄妻宁海人夫亡自缢死　　木蓬高妻顾氏按登州府志顾氏宁海人木蓬高妻夫亡自缢死　　崔允聘妻盖氏按登州府志盖氏崔允聘妻宁海人夫亡自缢旌表　　沙仪妻王氏按登州府志王氏宁海人沙仪妻年二十夫疾笃氏知不起先自缢死　　鞠钺妻于氏
按文登县志于氏诸生鞠钺妻正德中流贼破城夫妇被执钺厉声骂贼不屈见害氏亦义不受辱触石而死观察使令有司礼葬之　　周启芳妻曹氏
按文登县志曹氏周启芳妻事姑嫜以孝称夫疾革氏方孕五月欲殉群妪守之甚固氏日夜号泣营葬毕即自缢死　　于有为妻林氏
按文登县志林氏于有为妻为嗜读左氏传娶氏三载身亡林以夫所诵书置怀中缢死柩侧直指表其闾　　董汝杰妻邢氏
按文登县志邢氏董汝杰妻杰死遗一女方周岁邢哀毁迫切不顾其女自缢柩旁死奏闻旌表　　胡士杰妻江氏
按文登县志江氏胡士杰妻杰亡氏以麻绳结其屦自缢而死县令嘉其节备棺葬之开府表其墓　　李凝本妻唐氏按文登县志唐氏成山李凝本妻夫亡从夫死事闻建坊旌表　　刘玉亨妻李氏
按文登县志李氏成山廪生刘玉亨妻亨殁自缢柩傍以殉事闻旌表　　管克勤妻高氏
按文登县志高氏靖海军余管克勤妻勤死氏号泣三日水浆不入口自缢而死　　初惟笃妻于氏
按文登县志于氏初惟笃妻归期年笃死氏自缢柩侧　　萧凤瑞妻邵氏
按文登县志邵氏萧凤瑞妻年二十六夫亡氏以身殉县令表其门　　林起元母宋氏
按文登县志宋氏南宫县令林起元母随元任南宫城陷死节　　林起元妻刘氏
按文登县志刘氏南宫县令林起元妻归元克尽妇道城陷殉夫死　　姜桂兰
按莱州府志姜桂兰掖人姜汉女年十五许聘府学生毛乐未娶而乐亡女闻痛悼义不他适儒士王桂林求聘其父欲许之兰遂自缢死　　柳奇妻刘氏
按莱州府志刘氏潍县人灵山卫指挥柳奇妻正德六年为贼所执欲犯之大骂触石死旌表　　李某妻徐氏
按莱州府志徐氏李某妻平度州人田家女也归李三载夫袯襫力田氏絣絖佐之以糊其口两人相敬如宾有冀缺风夫病疫徐知不起握手泣俄而夫目瞑氏泣敛其夫是夕&#户自纽其裳以头悬梁而手抱夫棺死诘旦邻始觉之事闻巡按御史旌其墓　　栾弱兰按莱州府志栾弱兰胶州人年十七适马堂正德六年流贼入境弱兰被执贼以兵胁之弱兰抗骂不屈寻被害事闻旌表　　李锦妻杨氏
按莱州府志杨氏李锦妻平度州人正德六年流贼掠山东杨被执贼欲污之以计脱自投井中贼引去邻人救之己死良久复苏事闻有司旌表　　江湄妻周氏
按莱州府志周氏即墨人举人江湄妻湄病亡氏誓以死从九日不食饿而死有司旌之　　李栋妻王氏
按莱州府志王氏昌邑人李栋妻正德七年流贼至王携小儿藏地窖中被获欲污之王不从威以刃王骂不绝口贼怒系树上支解之　　亓守俸妻刘氏
按莱州府志刘氏昌乐朱留店人年十七适潍县固冢社亓守俸守俸病亡氏即欲自尽家人多方防守不遂逾数月守俸兄守全为弟治圹完刘往观之曰美哉隹圹绐其婢妾往观阖户自缢死　　唐越妻史氏
按莱州府志史氏灵山卫唐越妻正德六年为流贼所执不屈投海死旌表　　唐麟妻董氏
按莱州府志董氏灵山卫唐麟妻正德六年为贼所执投海死旌表　　孙氏女
按莱州府志孙氏女昌邑新伏社人值流贼乱女随母避之贼遇迫上马女不从贼挽之女跃而下复携之女复下如是者四贼怒骂女亦骂遂被支解　　王喜儿按莱州府志王喜儿高密人股之女正德六年流贼执曳上马不从贼怒砍之死久之复活卧数月始痊旌表　　田氏女
</div>
    <div class="pagination">
<a href="闺媛典闺烈部_page13.html">上一页</a><span>...</span><a href="闺媛典闺烈部_page9.html">9</a><a href="闺媛典闺烈部_page10.html">10</a><a href="闺媛典闺烈部_page11.html">11</a><a href="闺媛典闺烈部_page12.html">12</a><a href="闺媛典闺烈部_page13.html">13</a><span class="current-page">14</span><a href="闺媛典闺烈部_page15.html">15</a><a href="闺媛典闺烈部_page16.html">16</a><a href="闺媛典闺烈部_page17.html">17</a><a href="闺媛典闺烈部_page18.html">18</a><a href="闺媛典闺烈部_page19.html">19</a><span>...</span><a href="闺媛典闺烈部_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
