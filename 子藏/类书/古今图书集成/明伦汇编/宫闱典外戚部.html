<!DOCTYPE html>
<html>
 <head>
  <meta charset="utf-8"/>
  <title>
   宫闱典外戚部 - 第 1 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宫闱典外戚部 - 第 1 页/共 6 页
  </h1>
  <div class="content">
   外戚部汇考
　　汉
惠帝七年吕太后临朝尽封诸吕为王侯
按汉书高后纪高皇后吕氏生惠帝佐高祖定天下父兄及高祖而侯者三人惠帝崩太子立为皇帝年幼太后临朝称制大赦天下乃立兄子吕台产禄台子通四人为王封诸吕六人为列侯文帝元年正月封将军薄昭为轵侯六月封淮南王舅赵兼为周阳侯齐王舅驷钧为靖郭侯按汉书文帝本纪云云
景帝后元三年武帝即位三月封皇太后同母弟田蚡等皆为列侯按汉书武帝本纪云云
昭帝始元五年春正月追尊皇太后父为顺成侯六月封皇后父骠骑将军上官安为桑乐侯按汉书昭帝本纪云云
元帝初元元年三月封皇太后兄侍中中郎将王舜为安平侯丙午封外祖父平恩戴侯同产弟子中常侍许嘉为平恩侯奉戴侯后按汉书元帝本纪云云
竟宁元年六月太子即皇帝位以元舅侍中卫尉阳平侯王凤为大司马大将军领尚书事按汉书成帝本纪云云
成帝建始元年封诸舅为关内侯
按汉书成帝本纪建始元年二月封舅诸吏光禄大夫关内侯王崇为安成侯赐舅王谭商立根逢时爵俱关内侯河平二年夏六月封舅谭商立根逢时皆为列侯按汉书成帝本纪云云永始元年夏四月封婕妤赵氏父临为成阳侯五月封舅曼子侍中骑都尉光禄大夫王莽为新都侯按汉书成帝本纪云云绥和元年二月封中山王舅谏大夫冯参为宜乡侯按汉书成帝本纪云云绥和二年四月哀帝即位封诸戚属
按汉书哀帝本纪绥和二年四月太子即皇帝位五月追尊傅父为崇祖侯丁父为褒德侯封舅丁明为阳安侯舅子满为平周侯追谥满父忠为平周怀侯皇后父晏为孔乡侯皇太后弟侍中光禄大夫赵钦为新成侯六月曲阳侯根前以大司马建社稷策益封二千户太仆安阳侯舜辅导有旧恩益封五百户建平元年太皇太后诏外家王氏田非冢茔皆以赋贫民按汉书哀帝本纪云云
建平四年春二月封帝太太后从弟侍中傅商为汝昌侯太后同母弟子侍中郑业为阳信侯按汉书哀帝本纪云云
平帝元始元年夏六月赐帝舅卫宝宝弟元爵关内侯按汉书平帝本纪云云
元始四年以立后加安汉公王莽位号
按汉书平帝本纪元始四年二月丁未立皇后王氏大赦天下加安汉公号曰宰衡赐公太夫人号曰功显君封公子安临皆为列侯　　后汉
武帝建武十三年夏四月外戚恩泽封者四十五人按后汉书武帝本纪云云章帝章和二年太后临朝诏元兄窦宪不复劳以政事以太尉邓彪为太傅赐爵关内侯按后汉书和帝本纪章和二年二月壬辰即皇帝位太后临朝三年庚戌诏曰先帝以明圣奉承祖宗至德要道天下清静庶事咸宁今皇帝以幼年茕茕在疚朕且佐助听政外有大国贤王□为藩屏内有公卿大夫统理本朝恭己受成夫何忧哉然守文之际必有内辅以参听断侍中宪朕之元兄行能兼备忠孝尤笃先帝所器亲受遗诏当以旧典辅斯职焉宪固执谦让节不可夺今供养两宫宿卫左右厥事已重亦不可复劳以政事故太尉邓彪元功之族三让弥高海内归仁为群贤首先帝褒表欲以崇化今彪聪明康健可谓老成黄矣其以彪为太傅赐爵关内侯录尚书事百官总己以听朕庶几得专心内位于戏群公其勉率百僚各修厥职爱养元元绥以中和称朕意焉安帝延光四年三月辛未太后临朝以后兄大鸿胪阎显为车骑将军按后汉书安帝本纪云云
灵帝建宁元年以太后父窦武为大将军
按后汉书灵帝本纪曾祖河间孝王开祖淑父苌世封解渎亭侯桓帝崩无子皇太后与父城门校尉窦武定策使守光禄大夫刘倏持节将左右羽林至河间奉迎建宁元年春正月壬午城门校尉窦武为大将军献帝　　　年三公八座议皇后致敬父母之礼按后汉书献帝本纪不载　按通典后汉献帝皇后父屯骑校尉不其亭侯伏完朝贺公庭完拜如众臣皇后在离宫后拜如子礼三公八座议或以为皇后天下之母也完虽后父不可令后独拜于朝或以为当交拜令后存人子之道完不废人臣之义子尊不加于父母虽曰天王后犹曰吾季姜欲令完犹行父法后专奉子礼公私之朝后当独拜或以为皇后至尊父亦至亲交拜则父子无别拜完则伤子道拜后则损至尊欲令公朝者完拜如众臣于公宫后拜如子不知四者何是正礼郑元议曰四者不同抑有由焉天子所不臣者三其一后之父母也天子尚不臣况于后乎春秋鲁隐公二年纪裂繻来逆女冬伯姬归于纪又桓八年祭公来遂逆王后于纪九年纪季姜归于京师或言逆女或言逆王后盖义有所见也女虽嫁为邻国夫人其尊无以加于父母嫁于天子者此虽已女成言曰王后明当时之尊得加父母也纪季姜归于京师更称其字者得行礼而戒之其尊安可加父母耳今不其亭侯在京师礼事出入宜从臣礼若后息离宫及归宁父母从子礼丞相征事邴原驳曰孝经云父子之道天性也明王之章先陈事父之孝女子子出降其父母妇人外成不能二统耳春秋左氏传曰纪裂繻来逆女列国噂同逆者谦不敢自成故以在父母之辞言之礼敌必三让之义也祭公逆王后于纪者至尊以无外辞无所屈成言曰王后纪季姜归于京师尊已成称季姜从纪子尊不加于父母之明文也如皇后于公庭官僚之中令父独拜违古之道斯义何施汉高五日一朝太上皇家令讥子道不尽欲微感之令太上皇拥篲却行称臣虽去圣人久远礼文阙然父子之义五品之常不易之道宁为公私易节公庭则为臣在家则为父是违礼而无常也言子事父无贵贱又云子不爵父　　魏文帝黄初三年诏后族不得辅政滥叨封爵
按魏志文帝本纪黄初三年九月甲午诏曰夫妇人与政乱之本也自今以后群臣不得奏事太后后族之家不得当辅政之任又不得横受茅土之爵以此诏传后世若有背违天下共诛之明帝太和元年十二月封后父毛嘉为列侯
按魏志明帝本纪云云
齐王嘉平六年夏五月封后父奉车都尉王夔为广明乡侯光禄大夫位特进妻田氏为宣阳乡君按魏志三少帝本纪云云高贵乡公正元二年夏四月甲寅封后父卞隆为列侯按魏志三少帝本纪云云
　　晋
武帝太康元年杨皇后以亲蚕致敬安昌君之典按晋书武帝本纪不载　按通典晋武帝太康元年杨皇后亲蚕仪注曰皇后乘辇群臣皆拜安昌侯平立至坛下辇后乃拜安昌君及升坛后乃为安昌君设榻于其位至还后复拜穆帝永和九年褚太后临朝时议后父进见之典及群臣致敬之文按晋书穆帝本纪不载　按礼志褚太后临朝时议褚裒进见之典蔡谟王彪之并以虞舜汉高祖犹执子道况后乎王者父无拜礼尚书八座议以为纯子则王道缺纯臣则孝道亏谓公庭如臣私觌则严父为允按通典东晋穆帝永和九年褚太后见父博士胡讷议从汉邴原议又按武帝杨后公庭之内皇后拜安昌君也则公羊传子尊不加于父母焉博士徐禅依郑元议曰臣闻成均之法导以忠孝历代同之故郑元意王庭正君臣之礼私觌全父子之亲是大顺之道也按先朝羊元之羊皇后之父也公朝之敬躬秉臣节后之归宁亦执子礼虽无记注今朝士备识而先蚕仪乃太康中事至惠帝之代元之便自不可同汉代四说之异历代垂疑此论不成由来尚矣中书监何充曰如禅所正可□御史左将军入在公庭则修臣敬皇太后归宁之日则全子礼申摄内外奉行太后诏典礼未详情所不安司徒蔡谟议父子者天伦之极尊也君臣者人爵之至敬也先王之制不以人爵之贵加于天伦之尊经曰虽天子必有尊也言有父也是以虞舜汉祖虽身为帝父为匹夫敬事之礼不异畎亩之中此先圣之遗范也郑元注礼言子事父无贵贱又云子不爵父嫌卑之也加其爵位犹所不敢况乃南面而受拜乎今皇太后虽临朝王者之父本无拜礼何充又奏依郑元议君臣父子之道存焉燕王称臣于魏窦武录尚书于汉已行之旧典也太后诏具所启旧典诚无以相易然此实所悚惧不宁者也　何充与庾翼书褚将军还朝值太后临朝时议褚侯虽后父乃晋臣也宜用郑议或谓褚侯宜不拜耳不称臣燕王非比也又谓窦武虽受爵太后录尚书事而汉无拜文为疑故恐大义乖错褚侯既不拜便是异姓太上皇也此巍巍亦庶姓不敢安翼答曰中古以上未有母后临朝女主当阳者也乃起汉耳虽或权宜仆所不然处也代主虽有幼蒙万机寄于冢宰无以坤德陵干矣当今后德贤明褚侯谠正得令参贰阿衡遐迩之幸议者谓燕王不足为准窦武无拜于此制不出贤圣也武既受其爵位亦无不拜理郑众之言乃合情礼今太后既临天位褚侯便是人臣人臣而不拜君位受官而不循天则窃所未安若欲远准古义虽为天王后犹曰吾季姜秦汉以前事不与今同汉加太上皇太上未见崇戴即是子为天子父为上者乃已见崇号位冠帝王为喻也今褚侯由来晋臣不可得准　晋邓监军教出袁历阳书参佐纲纪议为褚太后父左将军施敬不同司马黄整议夫子有云必也正名乎王者象天后者法地为兆庶父母尊莫大焉厚莫重焉若以后尊宜敬于亲于后父也便应有敬错之礼典先无兹比今皇太后临统朝政以主上富于春秋耳故是本尊之尊无复异也且诸侯为国蕃翰北面稽首岂可得推崇为太上耶寻名定义谓不应施敬也　　梁
武帝中大通三年诏推恩六亲
按梁书武帝本纪中大通三年秋七月庚寅诏曰推恩六亲义彰九族班以侯爵亦曰惟允凡是宗戚有服属者并可赐沐食乡亭侯各随远近以为差次其有昵亲自依旧章　　唐
唐制五等之亲具以宗正寺掌之又定皇帝遣问外祖母之仪按唐书百官志宗正寺卿一人从三品少卿二人从四品上丞二人从六品上掌天子族亲属籍以别昭穆凡亲有五等先定于司封一曰皇帝周亲皇后父母视三品二曰皇帝大功亲小功尊属太皇太后皇太后皇后周亲视四品三曰皇帝小功亲缌麻尊属太皇太后皇太后皇后大功亲视五品四曰皇帝缌麻亲袒免尊属太皇太后皇太后皇后小功亲五曰皇帝袒免亲太皇太后小功卑属皇太后皇后缌麻亲视六品皇帝亲之夫妇男女降本亲二等余亲降三等尊属进一等降而过五等者不为亲按通典皇帝遣使劳问外祖母疾苦本司散下其礼所司随职供办内给事一人为使所司先于受劳问者第大门外之右设使者便次南向又于内寝庭少北设使者位南向又于使者位之南三丈所设授劳问者位北向使者至受劳问者大门外掌次者延入次使者服公服摄迎者亦公服使者出次立于门西东面给使二人奉制书案立于使者之南差退赞礼者引摄迎者出立于门东西面摄迎者再拜讫赞礼者引摄迎者先入立于门内之右西面内典引引使者入就内寝庭位立持案者立于使者之右受劳问者服朝服女侍者引就庭中位立持案者以案进使者前使者取制书持案者退复位使者称有制受劳问者再拜女侍者进诣使者前受制书退授受劳问者受劳问者又再拜内典引使者以下出女侍者引受劳问者退赞礼者引摄迎者随出各就门外位摄迎者再拜内典引引使者退即便次赞礼者引摄迎者入若受劳问者疾未间不堪受制则摄迎者于外堂之庭拜受制书如上礼其异者受制书诣合授女侍者女侍者受奉入授受劳问者凡有劳问无正篇者皆临时约准上礼而为之凡内侍之属充使则内侍内常侍以下准所慰劳者尊卑临时准约皇太子于诸王妃主以下疾苦其存问家人亲属之礼率尔遣近侍劳问则主人受劳问之者待之亦从家人亲属之式不拜迎拜送及不为授受之礼高宗显庆元年九月癸酉皇后制外戚诫按唐书高宗本纪不载　按旧唐书本纪云云龙朔二年六月癸亥禁宗戚献纂组雕镂按唐书高宗本纪云云
中宗嗣圣元年
即武后
光宅元年
皇太后临朝称制追尊武
氏五代祖并为赠谥
按唐书武后本纪光宅元年二月戊午皇太后临朝称制九月己巳追尊武氏五代祖克己为鲁国公妣裴氏为鲁国夫人高祖居常为太尉北平郡王妣刘氏为王妃曾祖俭为太尉金城郡王妣宋氏为王妃祖华为太尉太原郡王妣赵氏为王妃考士为太师魏王妣杨氏为王妃十月丙申追谥五代祖鲁国公曰靖高祖北平郡王曰恭肃曾祖金城郡王曰义康祖太原郡王曰安成考魏王曰忠孝元宗开元六年十一月丙申享于太庙元皇帝以上三祖枝孙失官者授五品京官皇祖妣家子孙在选者甄择之按唐书元宗本纪云云
开元十年诏非外戚至亲不得出入门庭妄说言语按唐书元宗本纪不载　按旧唐书元宗本纪开元十年九月乙亥制曰朕君临宇内子育黎元内修睦亲以叙九族外协庶政以济兆人勋戚加优厚之恩兄弟尽友于之至务崇敦本克慎明德今小人作孽已伏宪章恐不逞之徒犹未能息凡在宗属用申惩戒自今以后诸王公主驸马外戚家除非至亲以外不得出入门庭妄说言语所以共存至公之道永协和平之义克固藩翰以保厥休贵戚懿亲宜书座右宣宗大中六年□国舅赐田一依人户供税按唐书宣宗本纪不载　按旧唐书宣宗本纪大中六年二月右卫大将军郑光以赐田请免租税宰相魏奏曰郑光以国舅之亲赐田可也免税无以劝蒸民□曰一依人户例供税　　宋
真宗干兴元年二月太子即皇帝位冬十月己酉诏中外避皇太后父讳按宋史仁宗本纪云云
仁宗明道二年八月甲辰诏中外毋避庄献明肃太后父讳按宋史仁宗本纪云云
皇佑二年十一月己未诏后妃之家毋得除二府职任按宋史仁宗本纪云云
按续通鉴纲目时张贵妃宠冠后庭尧佐其伯父也骤除宣徽节度景灵群牧四使殿中侍御史唐介与知谏院包拯吴奎等力争之中丞王举正又留百官班廷论故有是诏且罢尧佐宣徽景灵二使英宗治平四年秋七月庚辰诏察富民与妃嫔家婚姻夤缘得官者按宋史神宗本纪云云
神宗元丰三年加恩慈圣光献皇后亲属
按宋史神宗本纪元丰三年三月己丑以慈圣光献皇后弟昭德军节度使曹佾为司徒兼中书令改护国军节度使余亲属加恩有差徽宗建中靖国元年以钦圣宪肃祔庙礼成加恩亲属按宋史徽宗本纪建中靖国元年五月丙戌祔钦圣宪肃皇后神主于太庙六月戊申封向宗回为永阳郡王向宗良为永嘉郡王高宗建炎元年十二月甲子改授后父徽阁待制邢焕为光州观察使按宋史高宗本纪云云
建炎二年春正月诏凡后毋任侍从官着为令按宋史高宗本纪云云孝宗干道元年夏五月丙辰诏有司治皇后家庙按宋史孝宗本纪云云光宗绍熙二年二月乙酉诏以阴阳失时权罢修皇后家庙按宋史光宗本纪云云
绍熙三年十一月戊戌诏李纯乃皇后亲侄可特除合门宣赞舍人按宋史光宗本纪云云
理宗宝庆元年春正月辛未诏以皇太后弟奉国军节度使杨谷保宁节度杨石并开府仪同三司按宋史理宗本纪云云宝庆三年以上寿明皇太后册宝加恩戚属
按宋史理宗本纪宝庆三年春正月辛亥朔上寿明皇太后尊号册宝于慈明殿辛酉以杨谷杨石并为少傅三月辛亥以皇太后尊号册宝礼成侄孙杨凤孙以下推恩有差绍定元年春正月丙子朔上寿明慈睿皇太后尊号册宝于慈明殿杨谷杨石并升少师按宋史理宗本纪云云
　　明
太祖洪武元年帝欲官外戚以后言而止
按大政纪洪武元年春正月辛巳上访得皇后亲欲授以官后曰国家官爵当用贤能之士妾家亲属未必有可用之才且闻前世外戚之家多骄淫奢纵不守法度有致覆败者陛下加恩妾族厚其赐予使得保守足矣若果贤能自当用之若庸下非才而官之必恃宠致败非妾之所愿也上闻后言遂止洪武二年追封外祖考外舅皆为王
按大政纪洪武二年五月乙卯追封皇外祖考为扬王妣为扬王夫人皇外舅为徐王外姑为徐王夫人并建庙奉祀洪武二十六年定外戚朝见之仪
按明会典洪武二十六年定皇后父见上行君臣礼后见父母行家庭礼皇太子见皇后父母皇后父母立于东西向皇太子立于西东向行四拜礼皇后父母立受两拜答两拜成祖永乐二十二年八月仁宗即位十二月庚申封都督张昶为彭城伯昶系后兄按大政纪云云
宣宗宣德三年二月封皇后父孙忠为会昌伯按大政纪云云宣德十年太皇太后戒外戚务循礼度勿预政事按大政纪宣德十年二月丁巳太皇太后谕彭城伯张昶都督张升尚其循礼度修恭俭率子孙毋作过愆自今惟朔望上朝有政议悉勿预闻宪宗成化三年封周太后诸弟为伯寻进封侯给岁禄诸子皆受锦衣指挥按大政纪成化三年三月封太后弟周寿为庆云伯周彧为长宁伯并岁禄一千石封后数月加世袭寿进爵为侯寿子璋瑾瓒瑛彧子瑭□皆受锦衣指挥既而庆云侯受奸民李政等投献奏讨庆都清苑清河三县地共五千四百余顷长宁伯受奸民魏忠投献奏讨景州东光县地一千九百余顷作为庄田民多苦之成化四年授万贵妃父贵为都督同知兄通锦衣卫都指挥按大政纪成化四年九月授贵妃万氏父贵为都督同知兄通锦衣卫都指挥初天顺间宫人万氏侍上于东宫及上即位册为贵妃专宠居昭德宫父贵为诸城县吏以妃贵授都督同知兄通授锦衣卫都指挥恩宠隆赫通妻王氏出入掖庭学士万安认为同宗阴使婢仆结通妻往来于家朝士希进者群趋通门刘吉亦附之孝宗弘治三年封后父张峦为寿宁伯寻进封侯按大政纪弘治三年二月封后父张峦为寿宁伯四月进封后父寿宁伯张峦为侯弘治四年封太后兄弟悉爵以伯
按大政纪弘治四年十二月封太后兄王源为瑞安伯弟王清为崇善伯王浚为安仁伯弘治十年上欲施恩外戚户部尚书周经论止之按大政纪弘治十年九月外戚张氏有河间赐地四百顷欲并其旁近民田千余顷得之且乞亩加税银二分户部尚书周经言河间地方沮洳比因久旱贫民即退滩地耕之遇潦辄没即欲加税将贻无穷之害且王府赐田例税亩二分而此独加税五分人将谓朝廷待外戚与宗亲异矣宪宗妃柏氏家亦有私田与民田比一切夺之彼亦无以为业又将谓朝廷待张氏与他外戚异矣疏三四上后有雄县退滩地献为东宫庄者上因经前奏皆扺之罪一时近戚贵幸有所陈请一裁以法皆敛不得肆武宗正德元年八月恩封外戚
按大政纪正德元年八月以册后夏氏授后父都督同知寻封庆阳伯德妃沈氏贤妃吴氏父益授锦衣卫千户寻进指挥佥事并给庄田世宗嘉靖八年革外戚封爵世嗣
按大政纪嘉靖八年十二月革外戚封爵世嗣于是昌化伯邵杰庆阳伯夏言寿宁侯建昌伯等皆在革中
　外戚部总论一
册府元龟
　　外戚部总序
夫帝王之临御区宇贤戚并用莫不有外亲之助焉故后之父母列于三恪异姓伯叔纪于春秋筑外馆者异其礼章褒元舅者垂于雅什母妻有其党所以叙于人伦姻娅相称谓于以垂于古训况席九五之势当司牧之重内既本乎敦叙外亦资其左右太史公称秦以前略矣靡得而纪焉汉氏之始非有功不侯中叶之后率用推恩之典封爵之数优被外属班固作表以志其事东汉之世国纪数绝六后称制委事父兄□居权要极其贵宠鼎国典午洎乎南北以迄于五代莫不因缘宫掖列居爵位其有总钧枢之重握兵戎之政内侍帷幄参预谋议外临征镇式遏方面命数崇大寄任隆异藉亲昵之要当倚属之重富贵既极骄侈不期而自臻名势既雄中外向风而胥附其或躬明哲之美秉谦抑之操深怀兢惕以戒乎泰盛动守清素以革乎侈心含忠履洁特表乎纯亮折节下士姑务于延纳敦尚儒术擅稽古之称周旋谏诤厉匪躬之节以引翼为己任而荐用贤能以雍睦治家庭而绥和宗党望实兼着操行特出以至内着寅亮之绩而纪律用彰参议小大之务而谋允协外宣保障之效而民夷是赖克扬威武之烈而勋庸以立名在载籍事先表听其或贪墨无已陆梁自恣穷豪纵而无检恃骄肆而费恭残贼忠贤怀蓄奸诈小则被谴让之耻大则致夷灭之咎祸福之至召之惟人吉凶之报发乎所履岂谬也哉汉制以列侯尚公主魏晋之尚主者皆拜驸马都尉历代遵之其淑慝之迹咸附于此　　封拜
夫正位居体周官贵内治之教绥族展亲良史称外助之义三代已降后妃之家或藉长乐之亲或因椒房之宠重侯累爵席宠连封或一门三主或同族五侯分食名城预闻邦政车服之制名器之重寖或逾焉西京吕王之势东都梁窦之权不反三隅同归一贯俾上微不当之讥下免无功之诮惟明圣能焉　　委任夫姻连戚属任参国柄苟或瑚琏之奇器梁栋之伟材国家于是寄以腹心诚以义殊瓜李大则利权兵政委之弗疑小则近司要事冀其能忠其有出自宠私靡由公授倚任太过尤悔亦多覆辙颓基前世甚矣　　辅政
在昔三代盖有外戚之助班固所称其事详矣秦汉已降后妃之家或以才升或由亲授以才则窦婴将兵克殄于多难以亲则新莽辅政终滋于逆节然则内主机密参决政治恭慎自居必有辅佐之益威福是作乃生颠覆之虞贤者谦以成名骄者侈而掇咎前史具载历代明征是知授以至公靡由私爱表其亲遇之意敦以忠良之规则其可保乎始终守乎富贵者也　　将兵
夫推毂受任握兵之要将帅之重邦家是赖乃有奋自戚里委之师律以亲笃肺腑之懿以贤当幕府之选莫不执金鼓之政总鹅鹳之旅处则司戎出则讨伐固有削平逆垒扬威绝漠作镇于外屏翰王国者矣其或倚任非当恩赏逾制自致满溢或贻丧败两汉之世倾辀继轨岂止太盛而不知抑损固亦违道而自底灭亡者矣　　立功
外戚之助其来远矣乃有居于母党谓我舅者本乎肺腑之重旁及葭莩之余其或志蕴精强才推饶杰早登勇爵深畅武经在宠任以方深属艰虞之斯在而能祇奉王命式遏乱略协赞义举克着英谋用集厥勋允膺懋赏于以播盛烈于盟府振休声于军志非夫忠而能力者其何以臻是哉　　褒宠
夫创业之君守文之主或奉长乐有昊天之感或念褕狄有关雎之助故崇其外戚示之宠贲或引年而锡之驷马或数日而累夫千金至于五侯□封九卿绝席家藏金穴出乘绿车屡燕饮于府第俾光震于都鄙其或性蕴谦和心知止足既在舒而能卷终以荣而为惧则庶可以全其宗族终于牖下若弥肆贪黩昧失德义罔知畏夫天命卒相继于覆辙者盖比比有之着于简编定为龟鉴　　忠直
匪躬守节之谓忠方正无邪之谓直然则忠无不至直在其忠是以君子本忠节以成身笃正直而立志道无不在德必有邻汉魏已还葭莩之戚或正辞排难非义莫干或竭节存诚惟善是与增雾露之润明日月之辉既授任而无□亦国家而有赖垂于后世不其伟与　　规谏
传曰近臣尽规又曰工执艺事以谏然则谏诤之道臣子之事自上及下靡不由之况在懿亲宁忘忠荩其有葭莩近属肺腑大臣位秩既崇委赖斯至或则握兵之要或则居帝之右或出入椒掖或陟降彤墀莫不义重君亲理同休戚乃有秉纯亮之操励謇谔之志献可替否以罄其深衷见危授命以全其大节至于朝政之愆缺国体之安危何尝不进思尽忠弥缝其失孜孜以纳诲惓惓以□违言有逆于耳而拂于心事有利于上而益于国兹所谓亲亲之义知无不为者焉　　贤行
夫高而不危动罔不吉盖贤而能降行之为艰况夫渐润皇孋托属丹掖折圭分爵累紫重金而能敦尚素风裁损贵势以恭肃而逮下以矜严而奉上极孝弟之性循逊让之则表率于后族流誉于荐绅因能永列土之封免倾辀之叹传所谓帝王有外戚之助者其以是夫　　礼士
外戚之贵显莫盛于两汉其或负器识当柄用靡不好彼功名倾诸将相进家居之时俊结赴义之侠少损威重而入闾巷设盛馔而尽欢谈亦有闭户以固辞弗夺其节投劾而愤去终加辟命礼士之道斯焉可观　　论荐
传曰自古受命继体之君非独内德茂也盖亦有外戚之助焉夫肺腑之亲河润之族光宠隆极慢尝生而能为国辨材屈身逮下推引髦乂登庸俊良降自汉兴间世而有所以佑辅邦政恢崇帝图宜乎表三适之功受加地之赏虽重金累紫盖无愧焉　　儒学研精圣哲之言服膺儒籍之道造次于是夙夜不忘此素履之士强学之所为也若乃生于肺腑之亲幼有青紫之盛遨游戚里沐浴天泽而能亹亹于儒墨拳拳于文雅上则知其要道下则成其俊才终则保其高明免夫颠越此皆外属之选君子之尚者已　　退让夫居宠思危受爵能让斯贤达之令范也矧夫席国姻之势处外戚之重崇高疾颠之可畏骄侈自至而不期盖福者祸之所伏盈者人之所恶既物禁乎泰盛道实在于若冲乃有内怀撝抑外忘满假安和而不竞抑损而自持耽近耆德推避殊宠恳辞政柄愿还封邑称疾而引退抗疏以致诚征前训以极其敷喻披至心以祈于哀恻斯固保元元止足之戒遵柏翳谦益之论贵而能降满而不溢者乎　　畏慎
诗曰战战兢兢如临深渊如履薄冰易曰君子思患而豫防之斯畏慎之谓也乃有连帝族之懿席外亲之宠位势贵盛光华举集而能廑高危之虑保谦益之训侧身以怵惕敛迹而韬晦简御门族谨守法度周旋富盛深惩侈纵惟止足而是念专静默以自守由汉之后不乏其人莫不亢宗保身历屯夷而无咎令闻长世俾子孙之逢吉者焉　　廉俭
夫居戚属之地有肺腑之亲富贵既盈骄侈必至乃有操行自着志尚不群持若惊之心知守约之道外无舆马之饰内无峙积之帑辞赏赐之命塞赂遗之门以至第宅纔蔽于风雨妻子略充于衣食矫淫靡之失显端慎之名使国家无私恩之讥世禄垂由礼之训传于方策亦可谓之贤矣　　奢纵
夫位不期骄而傲逸之自至欲不可纵而礼度之遂愆故先儒以为损之招而恶之大也汉室而下乃有藉帝闱之势处外姻之贵罔思克己靡图进德不以盛满而为戒姑务纷华而自恣乃至舆服奉养之物极其珍丽室宇晏乐之具过于豪纵逾矩而弗禁怙奢而弥放其或盈而荡佚而邪天实祸淫咎不旋踵惟其所召孰将见哀至乃获免于身克终牖下彼己之诮亦足配焉　　专恣
甥舅之戚莫加焉而宗周之礼以异姓为后带砺之盟厚莫重焉而隆汉之制非刘氏不王皆所以强干而弱枝防微而杜渐也人亡政息世变风移牝鸡司晨良书之训无补彼童而角诗人之刺足闻于是亲党并兴宠幸滋炽赀富埒人主权势逾本枝小则避熏之狐托神丘而逞志大则时术之蚁漏山阿而构灾博观前闻用垂明诫　　骄慢
谦以受益卑以自牧盖先典之格言君子之攸处造次于是则无所不至而有姻连帝族位繇后宠爵赏已极权势已隆忘至训于益恭尊弃德而不让傲慢成性骄狠为心预时政而昧于大蔑搢绅而违于明哲败不旋踵痛可言哉　　奸邪
夫奸其迹邪其谋有国者之所防也故书云去邪勿疑又传曰去恶务本若乃席天姻之势居肺腑之地因缘会遇盗窃名器繇是饰险伪之行逞邪僻之志诬构以纵其毒谀佞以极其恶专权怙宠忌前拥己以至忘社稷之计致邦家之乱者咸载之方册焉其亡身覆族之祸复何足道哉　　贪黩
夫徇财曰贪玷官为墨而有处帝戚之重缘外氏之恩专怙威权罔饰簠簋托势贵宠负气骄吝受赇以荐士通贿以乱政掊克是逞聚敛无厌乃至陷人非辜安忍取货滥声远播丑迹自彰用速简书斯可痛惜者矣　　害贤
害仁以求生先圣之深戒伤贤而被祸往志之明征降自汉代政化多缺宠母后之党贵皇孋之族位高而难制势去而莫遏故有窃弄政柄擅作威虐光宠支附忌克忠良造为飞条诬以深衅讽希旨之吏极文致之辜俾良士滞于下僚忠臣陷于非辟天之瘅恶戚以自贻故昔之明王所以右贤而左戚者诚有旨哉
　外戚部总论二
大学衍义
　　外家谦谨之福
汉文帝窦后兄长君弟广国字少君闻后立上书自陈后言帝召见问之具言其故于是窦后持之而泣厚赐之家于长安绛侯灌将军等曰吾属不死命乃且县此两人微不可不为择师傅又复放吕氏大事也于是乃选长者之有节行者与居长君少君由此为退让君子不敢以富贵骄人后景帝立皇后为皇太后乃封广国为章武侯长君先死封其子彭祖为南皮侯　臣按窦长君少君故贫贱也一旦以椒房故骤居　富贵常人之情鲜有不骄且侈者而当时大臣如　绛灌者乃能为择师傅使长者之有节行者与居　于是二人卒为退逊君子岂非教之力哉史称景　帝立乃封广国等为侯则在文帝时盖未尝封也　文帝之不私后戚如此岂不足为后世法哉史丹以父任为中庶子侍从十余年元帝即位为驸马都尉侍中出常骖乘甚有宠上以丹旧臣皇考外属亲信之诏丹护太子家是时傅昭仪子定陶共王有材艺子母俱爱幸而太子颇有失母王皇后无宠建昭之间元帝被疾不亲政事留好音乐或置鼙殿下天子自临轩楹上隤铜丸以擿鼓声中严鼓之节后宫及左右知音者莫能为而定陶王亦能之上数称其材丹进曰凡所谓材者敏而好学温故知新皇太子是也若乃器人于丝竹鼓鼙之间则是陈惠李微高于匡衡可相国也于是上嘿然而笑其后中山哀王薨太子前吊哀王者帝之少弟与太子游学相长大上望见太子感念哀王悲不能自止太子既至前不哀上大恨曰安有人不慈仁而可奉宗庙为民父母者乎上以责诮丹丹免冠谢上曰臣诚见陛下哀痛中山王至以感损向者太子当进见臣窃戒属毋涕泣感伤陛下罪乃在臣当死上以为然意乃解丹之辅相皆此类也竟宁元年上寝疾傅昭仪及定陶王常在左右而皇后太子希得进见上疾稍侵意忽忽不平数问尚书以景帝时立胶东王故事丹以亲密臣得侍视疾候上间独寝时丹直入卧内顿首伏青蒲上涕泣言曰皇太子以适长立积十余年名号系于百姓天下莫不归心臣子见定陶王雅素爱幸今者道路流言以为太子有动摇之议审若此公卿以下必以死争不奉诏臣愿先赐死以示群臣天子素仁不忍见丹涕泣言又切至上意大感喟然太息曰吾日困劣而太子两王幼少意中恋恋亦何不念乎然无有此议且皇后谨慎先帝又爱太子吾岂可违指驸马都尉安所受此语丹即却顿首曰愚臣妄闻罪当死上因纳谓丹曰吾病寖加恐不能自还善辅道太子毋违我意丹嘘唏而起太子由是遂为嗣矣丹为人足知恺悌爱人貌若傥荡不备然心甚谨密故尤得于上傅喜哀帝祖母定陶傅太后从父弟少好学问有志行哀帝即位以喜为卫尉迁右将军傅太后始与政事喜数谏之由是傅太后不欲令喜辅政赐黄金百斤上将军印绶以光禄大夫养病大司空何武尚书令唐林皆上书言喜行义修洁忠诚爱国内辅之臣也今以寝病一旦遣归众庶失望皆曰傅氏贤子以论议不合于定陶太后故退百僚莫不为国恨之忠臣社稷之卫鲁以季友治乱楚以子玉轻重魏以无忌折冲百万之众不如一贤喜立于朝陛下之光辉傅氏之废兴也上亦自重之明年拜喜为大司马封高武侯丁傅骄奢皆嫉喜之恭俭又傅太后欲求称尊号喜与丞相孔光大司空师丹共执正议傅太后大怒先免师丹以感动喜喜终不顺后数月遂策免喜傅太后又自诏丞相御史遣喜就国后欲免喜侯上不听平帝即位王莽用事免傅氏官爵归故郡下诏曰高武侯喜姿性端□议论忠直虽与故定陶太后有属终不顺指从邪介然守节以故斥逐就国传不云乎岁寒然后知松柏之后雕也其还喜长安位特进奉朝请后遣就国以寿终　班固赞曰史丹父子相继高以重厚位至三公丹　之辅导副主掩恶扬善傅会善意虽宿儒达士无　以加焉及其历房闼入卧内推至诚犯颜色动寤　万乘辅移大谋卒成太子安母后之位无言不雠　终获忠贞之报傅喜守节不倾亦蒙后雕之赏　臣按二人皆贤戚也而傅喜之所立尤难盖喜于　傅太后为近属常人之情孰不私其亲者而太后　欲与政事则争之欲称尊号则又争之宁获怒太　后被斥逐之谴不肯违公议取阿附之讥其后王　氏得权追治前事丁傅之家皆罹患害惟喜独全　且受褒赏岂非守正之福哉樊宏世祖之舅世祖即位拜光禄大夫位特进次三公封寿张侯宏为人谦柔畏慎不求苟进常戒其子曰富贵盈溢未有能终者吾非不喜荣势者天道恶盈而好谦前世贵戚皆明戒也保身全己岂不乐哉每当朝会辄迎期先到俯伏待事帝闻之常□驺骑临朝乃告宏所上便宜及言得失辄手自书写毁削草本公朝访逮不敢众对宗族染其化未尝犯法以病困车驾临视问所欲言宏顿首自陈无功享食大国诚恐子孙不能保全厚恩令臣魂神□负黄泉愿还寿张食小乡亭帝悲伤其言竟不许二十七年卒遗令薄葬一无所用以为棺柩一藏不宜复见如有腐败伤孝子之心使与夫人同坟异藏帝善其令以示百官因曰今不顺寿张侯意无以彰其德且吾万岁之后欲以为式赐钱千万布万匹谥为恭侯帝悼宏不已复封少子茂为平望侯子倏谨约有父风事后母至孝及母卒哀思过礼毁病不自支世祖常遣中黄门朝暮送饘粥建武中禁网尚阔诸王既长各招引宾客以倏外戚争遣致之而倏清静自保无所交结及沛王辅事发贵戚子弟多见收捕倏以不豫得免其后弟鲔为子赏求楚王英女敬乡公主倏闻而止之曰建武时吾家并受荣宠一宗五侯时特进一言女可以配王男可以尚主但以贵宠过盛即为祸患故不为也且尔一子奈何弃之于楚乎鲔不从其后楚事发觉楚王英以谋反诛显宗追念倏谨恪又闻其止鲔婚事故其诸子得不坐焉阴兴光武光烈皇后母弟也建武二年守期门仆射兴将武骑从征伐平定郡国兴每从出入常操持小盖障翳风雨躬履涂泥率先期门光武所幸之处辄先入清宫甚见亲信虽好施接宾然门无侠客与同郡张宗上谷鲜于裒不相好知其有用犹称所长而达之友人张纪杜禽与兴厚善以为华而少实但私之以财终不为言是以世称其忠平第宅苟完裁蔽风雨九年迁侍中赐爵关内侯帝后召兴欲封之置印绶于前兴固让曰臣未有先登陷阵之功而一家数人并蒙爵土令天下觖望诚为盈溢帝嘉兴之让不夺其志贵人问其故兴曰贵人不读书记邪亢龙有悔夫外戚家若不知谦退嫁女欲配侯王取妇眄睨公主愚心实不安也富贵有极人当知足夸奢益为观听所讥贵人感其言深自降挹卒不为宗亲求位十九年拜卫尉辅导皇太子明年夏帝疾甚以兴领侍中受顾命于云台广室会疾瘳召见兴欲以代吴汉为大司马兴叩头流涕固让曰臣不敢惜身诚亏损圣德不可苟冒至诚发中感动左右帝遂听之二十三年卒兴素与从兄嵩不相能然敬其威重兴疾病帝亲临问以政事及群臣能否兴顿首曰臣愚不足以知人然伏见议郎席广谒者阴嵩并经行明深逾于公卿后帝思其言遂擢广为光禄勋嵩为中郎将监羽林十余年以谨□见幸显宗即位诏曰故侍中卫尉关内侯兴典领禁兵从平天下当以军功显受封爵又诸舅比例应蒙恩泽兴皆固让安乎里巷辅导朕躬有周昌之直在家仁孝有曾闵之行不幸早卒朕甚伤之贤者子孙宜加优异其以汝南之鲖阳封兴子庆为鲖阳侯庆弟博为强侯博弟员丹并为郎庆推田宅财物悉与员丹帝以庆让擢为黄门侍郎阴识光烈皇后之前母兄也建武元年封阴乡侯二年以征伐军功增封叩头让曰天下初定将帅有功者众臣托属掖廷仍加爵邑不可以示天下帝甚美之及显宗立为皇太子以识守执金吾辅导东宫帝每巡郡国识常留镇守京师入虽极言正议及与宾客语未尝及国事帝敬重之常指识以□戒贵戚激厉左右焉　臣按樊阴二氏皆汉中兴外戚而能以忠谨自持　全其宠禄宏之言曰富贵盈溢未有能终兴之言　曰富贵有极人当知足皆可为后世戚里之法臣　故表而出之唐吴溆章敬皇后弟也德宗时为金吾大将军朱泚反据长安卢杞白志贞言于上曰臣观朱泚心迹必不至为逆愿择大臣入京城宣慰以察之上问从臣皆畏惮莫敢行溆独请行上说溆退而告人曰食其禄而违其难何以为臣吾幸托肺腑非不知往必死但举朝无蹈难之臣使圣情慊慊耳遂奉诏诣泚泚反谋已决阳受命馆溆客省寻杀之　臣按吴溆可谓知君臣之义矣自昔外戚未闻以　死徇其国者而溆能之贤矣哉穆宗疾大渐命太子监国宦官请郭太后临朝称制太后曰昔武氏称制几覆社稷我家世守忠义非武氏之比也太子虽少但得贤宰相辅之卿等勿预朝政何患国家不安自古岂有女子为天下主而能致唐虞之理乎取制书手裂之太后兄太常卿钊闻有是议密上笺曰若果徇其请臣请先率诸子纳官爵归田里太后泣曰祖考之庆终于吾兄　臣按以房闱而干大政以戚里而豫朝权非国家　令典也故懿安太后不肯徇内臣之欲以临朝而　郭钊亦有纳官爵归田里之请其贤于人远矣哉　　外家骄恣之祸汉宣帝甘露三年太子所幸司马良娣死太子悲恚不乐帝乃令皇后择后宫家人子可以娱侍太子者得元城王政君送太子宫政君故绣衣御史贺之孙女也是岁生成帝于甲馆画堂为世适皇孙帝爱之自名曰骜字太孙元帝初元元年立太子骜为皇太子竟宁元年五月帝崩六月己未太子即皇帝位以元舅侍中卫尉阳平侯王凤为大司马大将军领尚书事　臣按此王氏用事之始也
成帝建始元年春正月封舅诸吏光禄大夫关内侯王崇为安成侯赐舅谭商立根逢时爵关内侯夏四月黄雾四塞诏博问公卿大夫无有所讳谏大夫杨兴博士驷胜等对皆以为阴盛侵阳之气也高祖之约非功臣不侯今太后诸弟皆以无功为侯外戚未尝有也故天为见异于是大将军凤惧上书乞骸骨辞职上优诏不许　臣按是时王氏之权虽寖盛而权未专也故诸舅　无功而侯杨兴犹能言之三年上专欲委任王凤八月策免车骑将军许嘉以特进侯就朝位四年夏上悉召前所举直言之士诣白虎殿对策是时上委政王凤议者多归咎焉谷永知凤方见柄用阴欲自托乃曰方今四夷宾服皆为臣妾北无熏粥冒顿之患南无赵佗吕嘉之难三垂晏然靡有兵革之警诸侯大者乃食数县汉吏制其权柄不得有为亡吴楚燕梁之埶百官盘互亲疏相错骨肉大臣有申伯之忠洞洞属属小心畏忌无重合安阳博陆之乱三者无毛发之辜窃恐陛下舍昭昭之白过忽天地之明戒听暗昧之瞽说归咎乎无辜倚异乎政事重失天心不可之大者也上擢永为光禄大夫　臣按是时王氏之权寖专故已有阴自附托如谷　永者河平二年六月上悉封诸舅王谭为平阿侯商为成都侯立为红阳侯根为曲阳侯逢时为高平侯五人同日封世谓之五侯三年刘向以王氏权位太盛而上方向诗书古文向乃因尚书洪范集合上古以来历春秋六国至秦汉符瑞灾异之记推迹行事连传祸福着其占验比类相从各有条目凡十一篇号曰洪范五行传论奏之天子心知向忠精故为凤兄弟起此论也然终不能夺王氏权　臣按王氏权位至此益盛虽刘向言之天子亦知　之而终不能剪其权者不可夺也易曰履霜坚冰　阴始凝也驯致其道至坚冰也阴之始凝犹可为　也至于坚冰则不可为矣建始之初王氏六人无　功而封天为见异于是时也王氏之权未专犹可　夺也至是则虽欲夺之有不能矣然则人君其可　轻以权假人哉阳朔元年冬京兆尹泰山王章下狱死时大将军凤用事上谦让无所颛左右尝荐光禄大夫刘向少子歆通达有异材上召见歆诵读诗赋甚说之欲以为中常侍召取衣冠临当拜左右皆曰未晓大将军上曰此小事何须关大将军左右叩头争之上于是语凤凤以为不可乃止　臣按一中常侍之拜天子不得专于是禄去王室　矣王氏子弟皆卿大夫侍中诸曹分据执官满朝廷杜钦见凤专政泰重戒之曰愿将军由周公之谦惧损穰侯之威放武安之欲毋使范睢之徒得间其说凤不听　臣按范睢之说秦昭王曰臣之入关也人知有穰　侯而不知有王汉至是人知有王氏不知有天子　矣故杜钦以此戒之时上无继嗣体常不平定陶共王来朝太后与上承先帝意遇共王甚厚赏赐十倍于它王留之京师不遣归国上谓共王我未有子人命不讳一朝有他且不复相见尔长留侍我矣其后天子疾益有瘳共王因留国邸旦夕侍上上甚亲重之大将军凤心不便共王在京师会日食凤因言日食阴盛之象定陶王虽亲于礼当奉藩在国今留侍京师诡正非常故天见戒宜遣王之国上不得已于凤而许之共王辞去上与相对涕泣而决王章素刚直敢言虽为凤所举非凤专权不亲附凤乃封事言日食之咎皆凤专权蔽主之过上召见章延问以事章对曰天道聪明佑善而灾恶以瑞异为符效今陛下以未有继嗣引近定陶王所以承宗庙重社稷上顺天心下安百姓此正议善事当有祥瑞何故致灾异灾异之发为大臣颛政者也今闻大将军猥归日食之咎于定陶王建遣之国苟使天子孤立于上颛擅朝事以便其私非忠臣也且日食阴侵阳臣颛君之咎今政事大小皆自凤出天子曾不壹举手凤不内省责反归咎善人推远定陶王且凤诬罔不忠非一事也前丞相乐昌侯商本以先帝外属内行笃有威重位历将相国家柱石臣也其人守正不肯屈节随凤委曲卒用闺门之事为凤所罢身以忧死众庶愍之又凤知其小妇弟张美人已尝适人于礼不宜配御至尊托以为宜子内之后宫苟以私其妻弟闻张美人未尝任身就馆也且羌俗尚杀首子以荡肠正世况于天子而近已出之女也此三者皆大事陛下所自见足以知其余及它所不见者凤不可令久典事宜退使就第选忠贤以代之自凤之白罢商后遣定陶王也上不能平及闻章言天子感寤纳之谓章曰微京兆尹直言吾不闻社稷计且唯贤知贤君诚为朕求可以自辅者于是章奏封事荐信都王舅琅琊太守冯野王忠信质直智谋有余上自为太子时数闻野王名方倚欲以代凤章每召见上辄辟左右时太后从弟子侍中音独侧听具知章言以语凤凤闻之甚忧惧杜钦令凤称病出就第上疏乞骸骨其辞旨甚哀太后闻之为垂涕不御食上少而亲倚凤弗忍废乃优诏报凤强起之于是凤起视事上使尚书劾奏章知野王前以王舅出补吏而私荐之欲令在朝阿附诸侯又知张美人体御至尊而妄称引羌俗杀子荡肠非所宜言下章吏廷尉致其大逆罪以为欲绝继嗣之端背畔天子私为定陶王章竟死狱中妻子徙合浦自是公卿见凤侧目而视　臣按成帝本导章使言既不忍退凤乃使尚书劾　章是诱而陷之于罪也又何其不忍于弄权之臣　而忍于为国忠言之士也忠言之士为谁计而略　无爱惜之心邪二年夏四月以侍中太仆王音为御史大夫于是王氏愈盛郡国守相刺史皆出其门下正侯群弟争为奢侈赂遗珍宝四面而至皆通敏人事好士养贤倾财施予以相高尚宾客满门竞为之声誉刘向谓陈汤曰今灾异如此而外家日盛其渐必危刘氏吾幸得以同姓末属累世蒙汉厚恩身为宗室遗老历事三主上以我先帝旧臣每进见常加优礼吾而不言孰当言者遂上封事极谏曰夫人臣操权柄持国政未有不为害者也今王氏一姓乘朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僭盛并作威福击断自恣行污而寄治身私而托公依东宫之尊假甥舅之亲以为威重尚书九卿州牧郡守皆出其门管执枢机朋党比周称誉者登进忤恨者诛伤游谈者助之说执政者为之言排摈宗室孤弱公族其有智能者尤非毁而不进远绝宗室之任不令得给事朝省恐其与己分权数称燕王盖主以疑上心避讳吕霍而弗肯称内有管蔡之萌外假周公之论兄弟据重宗族盘互历上古至秦汉外戚僭贵未有如王氏者也物盛必有非常之变先见为其人征象孝昭帝时冠石立于泰山仆柳起于上林而孝宣帝即位今王氏先祖坟墓在济南者其梓柱生扶疏上出屋根臿地中虽立石起柳无以过此之明也事势不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皂隶纵不为身柰宗庙何妇人内夫家而外父母家此亦非皇太后之福也孝宣皇帝不假舅平昌侯权所以全安之也夫明者起福于无形销患于未萌宜发明诏吐德音援近宗室亲而纳信黜远外戚毋授以政皆罢令就第以则效先帝之所行厚安外戚全其宗族此东宫之意外家之福也王氏永存保其爵禄刘氏长安不失社稷所以褒睦外内之姓子子孙孙无疆之计也如不行此策田氏复见于今六卿必起于汉为后嗣忧昭昭甚明唯陛下深留圣思书奏天子召见向叹息悲伤其意谓曰君且休矣吾将思之然不能用其言　臣按刘向斥言王氏专权之咎可谓切至矣至今　读者犹为流涕况当日乎而成帝徒叹息悲伤而　不用其言是乐以祖宗天下与人而不之惜也异　哉三年秋王凤疾天子数自临问亲执其手涕泣曰将军病如有不可言平阿侯谭次将军矣凤顿首泣曰谭等虽与臣至亲行皆奢僭无以率导百姓不如御史大夫音谨饬臣敢以死保之及凤且死上疏谢上复固荐音自代言谭等五人必不可用天子然之初谭倨不肯事凤而音敬凤卑恭如子故凤荐之八月凤薨九月以王音为大司马车骑将军而王谭位特进领城门兵　臣按刘向之有言成帝未能退凤犹有可诿者既　幸而自毙矣收还威柄考论辅相罢大司马大将　军领尚书之职而归之庙朝此一机也乃复用其　所荐者付以政事是国家大柄无时而可收而使　汉业终移于王氏而后已也吁鸿嘉元年封王音为安阳侯三年王氏五侯争以奢侈相尚成都侯商尝病欲避暑从上借明光宫后又穿长安城引内沣水注第中大陂以行船上幸商第见穿城引水意恨内衔之未言帝微行出过曲阳侯根第又见园中土山渐台象白虎殿于是上以让车骑将军音根兄弟欲自黥劓以谢太后上闻之大怒使尚书责问司隶校尉京兆尹知成都侯商等奢僭不轨藏匿奸猾皆阿纵不举奏正法二人顿首省户下又赐车骑将军音策书曰外家何甘乐祸败而欲自黥劓相戮辱于太后前伤慈母之心以危乱国家外家宗族强上一身寖弱日久今将一施之君其召诸侯令待府舍是日诏尚书奏文帝诛将军薄昭故事车骑将军音藉□请罪商立根皆负斧质谢良久乃已上特欲恐之实无意诛也　臣按成帝既知外家奢侈之过度纵未即诛亦当　夺其职任各遣就国乃所以警饬而全安之也曾　是不能而威怒徒发祇足以取其侮玩而已果何　益哉永始元年初太后兄八人独弟曼早死不侯太后怜之曼寡妇渠供养东宫子莽幼孤不及等比其群兄弟皆将军五侯子乘时侈靡以舆马声色佚游相高莽因折节为恭俭勤身博学被服如儒生事母及寡嫂养孤兄子行甚敕备又外交英俊内事诸父曲有礼意大将军凤病莽视疾亲尝药乱首垢面不解衣带连月凤且死以托太后及帝拜为黄门郎迁射声校尉久之叔父成都侯商上书愿分户邑以封莽长乐少府戴崇侍中金涉中郎陈汤等皆当世名士咸为莽言上由是贤莽太后又数以为言五月封莽为新都侯迁骑都尉光禄大夫侍中宿卫谨敕爵位益尊节操愈谦振施宾客家无所余收赡名士交结将相卿大夫甚众故在位更相推荐虚誉隆洽倾其诸父矣　臣按此新莽饰诈盗名之始也
二年春正月安阳侯王音薨三月以成都侯王商为大司马卫将军　臣按凤死而音继之音死而商继之是汉家将相　之任为王氏世袭之私矣二年十二月故南昌尉九江海福上书曰方今君命犯而主威夺外戚之权日以益隆陛下不见其形愿察其景建始以来日食地震以率言之三倍春秋水灾亡与比数阴盛阳微金铁为飞此何景也汉兴以来社稷三危吕霍上官皆母后之家也亲亲之道全之为右当与之贤师良傅教以忠孝之道今乃尊宠其位授以魁柄使之骄逆至于夷灭此失亲之大者也自霍光之贤不能为子孙虑故权臣易世则危书曰毋若火始焰焰势陵于君权隆于上然后防之亦无及已上不纳　臣按王章坐言王氏以死之后前惟刘向以宗室　遗老尽言后惟梅福以一尉尽言而成帝皆不能　用也非所谓乐其所以亡者邪吁可叹哉元延元年十二月王商为大将军薨荐弟光禄勋曲阳侯根以根为大司马车骑将军安昌侯张禹虽家居以特进天子师国家每有大政必与定议时吏民多上书言灾异之诫讥切王氏专政所致上意颇然之未有以明见乃车驾至禹第辟左右亲问禹以天变因用吏民所言王氏事示禹禹自见年老子孙弱又与曲阳侯不平恐为所怨则谓上曰灾变之意深远难见故圣人罕言利命不语□神性与天道自子贡之属不得闻何况浅见鄙儒之所言陛下宜修政事以善应之与下同其福善此经义意也新学小生乱道误人宜无信用以经术断之上雅性爱禹由此不疑王氏后曲阳侯根及诸王子弟闻知禹言皆喜说遂亲就禹故槐里令朱云上书求见公卿在前云曰今朝廷大臣上不能匡主下无以益民皆尸收素餐孔子所谓鄙夫不可以事君苟患失之亡所不至者也臣愿赐尚方斩马剑断佞臣一人头以厉其余上问谁也对曰安昌侯张禹上大怒曰小臣居下讪上廷辱师傅罪死不赦御史将云下殿攀殿槛折云呼曰臣得下从龙逢比干游于地下足矣未知圣朝何如耳御史遂将云出于是左将军辛庆忌免冠解印绶叩头殿下曰此臣素着狂直于世使其言是不可诛其言非固当容之臣敢以死争庆忌叩头流血上意解然后得已及后当治槛上曰勿易因辑之以旌直臣　臣按张禹为帝师傅而附下罔上如此其可谓不　忠也矣宜朱云之廷斥也三年春正月蜀郡岷山崩壅江三日江水竭刘向大恶之曰昔周岐山崩三川竭而幽王亡岐山者周所兴也汉家本起于蜀汉今所起之地山崩川竭星孛又乃摄提大角从参至辰殆必亡矣绥和元年十月王根病免根荐莽自代以莽为大司马时年三十八莽既拔出同列继四父而辅政欲令名誉过前人遂克己不倦聘诸贤良以为掾史赏赐邑钱悉以享士愈为俭约母病公卿列侯遣夫人问疾莽妻迎之衣不曳地布蔽膝见之者以为僮使问知其夫人皆惊其饰名如此二年三月成帝崩四月哀帝即位七月莽罢就第哀帝建平二年莽就国元寿二年六月哀帝崩太皇太后即日驾之未央宫收取玺绶诏公卿举可大司马者莽故大司马辞位避丁傅众庶称以为贤又太皇太后近亲自大司徒孔光以下举朝皆举莽独前将军何武左将军公孙禄二人相与谋以为往时惠昭之世外戚吕霍上官持权几危社稷今孝成孝哀比世无嗣方当选立近亲幼主不宜令外戚大臣持权亲□相错为国计便于是武举公孙禄可大司马而禄亦举武太皇太后自用莽为大司马领尚书事迎中山王即位年九岁　臣按何武公孙禄之言忠言也使太后听而用之　选外臣以当大司马之任而迎宗室之贤且长者　以继哀帝之后则一举而刘氏安矣后乃私其所　亲付莽以政迎立幼君莽于是颛秉国柄百官总　己以听之越一年封安汉公二年以女配帝四年　加号宰衡五年策命以九锡明年而居摄又为假　皇帝又明年而即真矣及是刘向梅福之言亡一　弗验者汉四百年之统绪于是中绝原其始由成　帝假诸舅以权而元后私外家以政长其羽翼成　篡盗之谋然居位几何天怨人畔义兵四起僇死　渐台肢体殊分宗族剪灭后之人主观此当以汉　成为戒而居戚里者亦以莽为戒则臣主俱全之　道也莽事已见篡臣篇复略着于此云汉章帝建初二年帝纳窦勋女为贵人有宠三年立贵人窦氏为皇后八年皇后兄宪为侍中虎贲中郎将弟笃为黄门侍郎并侍宫省赏赐累积喜交通宾客司空第五伦上疏曰伏见虎贲中郎将窦宪椒房之亲典司禁兵出入省闼年盛志美卑让乐善此诚其好士交结之方然诸出入贵戚者类多瑕衅禁锢之人尤少守约安贫之节士大夫无志之徒更相贩卖云集其门盖骄泆所从生也三辅论议者至云以贵戚废锢当复以贵戚浣濯之犹解酲当以酒也诐险趣势之徒诚不可亲近臣愿陛下严□宪等闭门自守无妄交通士大夫防其未萌虑于无形令宪永保福禄君臣交欢无纤介之隙此臣之所至愿也　臣按是时窦氏之埶未大盛也而第五伦已为章　帝言之忠臣之心防微杜渐每每如此人君不可　以不察也宪恃宫掖声势自王主及阴马诸家莫不畏惮宪以贱直请夺沁水公主园田主逼畏不敢计后帝出过园指以问宪宪阴喝不得对后发觉帝大怒召宪切责曰深思前过夺主田园时何用愈赵高指鹿为马久念使人惊怖昔永平中常令阴博邓迭三人更相纠察故诸豪戚莫敢犯法者今贵主尚见枉夺何况小民哉国家弃宪如孤雏腐鼠耳宪大惧皇后为毁服深谢良久乃得解使以田还主虽不绳其罪然亦不授以重任　司马光曰人臣之罪莫大于欺罔是以明君疾之　孝章谓窦宪何异指鹿为马善矣然卒不能罪宪　则奸臣安所惩哉夫人主之于臣下患在不知其　奸苟或知之而复赦之则不若不知之为愈也何　以言之彼或为奸而上不之知犹有所畏既知而　不能讨彼知其不足畏也则放纵而无所顾矣是　故知善而不能用知恶而不能去人主之深戒也　臣按成帝知五侯之罪而不能讨而王氏益肆孝　章知宪之罪而不能讨而窦氏益横故容奸长恶　者人主之大戒也元和三年三月太尉郑弘数陈侍中窦宪权埶太盛言甚苦切宪疾之会弘奏宪党尚书张林雒阳令阳光在官贪残书奏吏与光故旧因以告之光报宪奏弘大臣漏泄密事帝诘让弘夏四月收弘印绶弘自诣廷尉诏□出之因乞骸骨归未许病笃上书陈谢曰窦宪奸恶贯天达地海内疑惑贤愚疾恶谓宪何术以迷主上近日王氏之祸□然可见陛下处天子之尊保万世之祚而信谗佞之臣不计存亡之机臣虽命在晷刻死不忘忠愿陛下诛四凶之罪以厌人鬼愤结之望帝省章遣医视弘病比至已薨　臣按郑弘垂殁而陈窦氏之患有昔人尸谏之风　矣章帝乃不之察悲夫章和二年春正月帝崩太子即位年十岁尊皇后曰皇太后临朝窦宪以侍中内干机密出宣诰命弟笃为虎贲中郎将笃弟景并为中常侍兄弟皆在亲要之地宪客崔骃以书戒宪曰传曰生而富者骄生而贵者傲生富贵而不骄傲者未之有也今宠禄初降百僚观行岂可不庶几夙夜以永终誉乎昔冯野王以外戚居位称为贤臣近阴卫尉克己复礼终受多福外戚所以获讥于时乘愆于后者盖在满而不挹位有余而仁不足也汉兴以后迄于哀平外家二十保族全身四人而已书曰鉴于有殷可不慎哉　臣按崔骃所谓四人者景帝王皇后也宣帝许皇　后王皇后也哀帝母丁姬也然尝考之田蚡之骄　横盖仅而获免而丁氏之祸亦见于身后其获全　而无患者平恩□成二家而已然则居戚里蒙上　恩者其可不兢兢以自保乎秋七月南单于上言请出兵共讨北匈奴太后议欲从之会齐殇王子都乡侯畅来吊国忧太后数召见之窦宪惧畅分宫省之权遣客刺杀畅于屯卫之中而归罪于畅弟利侯刚乃使侍御史与青州刺史杂考刚等尚书韩棱以为贼在京师不宜舍近问远恐为奸臣所笑太后怒以切责棱棱固执其议何敞说宋由请独奏案之由乃许焉二府闻敞行皆遣主者随之于是推举具得事实太后怒闭宪于内宫宪惧诛因求击匈奴以自赎和帝永元元年春窦宪将征匈奴三公九卿诣朝堂上书谏以为匈奴不犯边塞而无故劳师远涉损费国用侥功万里非社稷之计书连上辄寝宋由惧不敢复署议诸卿稍自引止唯任安袁隗固争前后十上曰群僚百姓皆言不可陛下独柰何以一人之计弃万人之命不恤其言乎太后不听　臣按窦太后以私一弟之故横兴师旅以挑远夷　公卿言之一切不听徒欲宪之有功以赎罪而不　知适以重其罪也夏六月窦宪出朔方鸡鹿塞分遣副校尉阎盘等破北单于于嵇落山秋九月以窦宪为大将军窦氏兄弟骄纵而执金吾景尤甚奴客缇骑强夺人财货篡取罪人妻略妇女商贾闭塞如避寇雠又擅发缘边诸郡突骑有才力者有司莫敢举奏袁安劾景擅发边兵惊惑吏民二千石不待符信而辄承景檄当伏显诛又奏司隶校尉河南尹阿附贵戚不举劾请免官案罪并寝不报尚书何敞上封事曰昔郑武姜之幸叔卫庄公之宠州吁爱而不教终至凶戾由是观之爱子若此犹饥而食之以毒适所以害之也伏见大将军宪始遭大忧公卿比奏欲令典干国事宪深执谦退固辞盛位恳恳勤勤言之深至天下闻之莫不悦喜今逾年无几大礼未终卒然中改兄弟专朝宪秉三军之重笃景总宫卫之权而虐用百姓奢侈僭逼诛戮无罪肆心自快今者论议□□咸谓叔州吁复生于汉臣观公卿怀持两端不肯极言者以为宪等若有匪懈之志则已受吉甫褒申伯之功如宪等陷于罪辜则自取陈平周勃顺吕后之权终不以宪等吉凶为忧也臣敞区区诚欲计策两安绝其绵绵塞其涓涓上不欲令皇太后损文母之号陛下有誓泉之讥下使宪等得长保其福佑也驸马都尉比请退身愿抑家权可与参谋听顺其意诚宗庙至计窦氏之福时济南王康尊贵骄甚宪乃白出敞为济南太傅康有违失敞辄谏争虽不能从然素敬重敞无所嫌牾焉　臣按何敞之言非独忠于汉室是亦忠于窦氏也　而乃祖公孙弘去汲黯之故智黜之以相诸侯王　之贵骄者是欲陷而杀之也不仁之人可与言哉三年春二月窦宪左校尉耿夔等破北单于于金微山窦宪既立大功威名益盛以耿夔任尚等为爪牙邓迭郭璜为心腹班固傅毅之徒典文章刺史守令多出其门竞赋敛吏民共为赂遗司徒袁安司空任隗举奏诸二千石并所连及贬秩免官者四十余人窦氏大恨但安隗素行高亦未有以害之尚书仆射边恢刺举无所回避宪等疾之恢上疏曰陛下富于春秋纂承大业诸舅不宜干正王室以示天下之私方今之宜上以义自割下以谦自引四舅可长保爵土之荣皇太后永无□负宗庙之忧诚策之上者也书奏不省恢称疾乞骸骨归长陵宪风厉州郡迫胁恢饮药死于是朝臣震慑望风承旨无敢违者袁安以天子孤弱外戚擅权每朝会进见及与公卿言国家事未尝不喑呜流涕自天子及大臣皆恃赖之　臣按窦氏之埶至此益横使无袁安任隗以直道　为朝廷重少折其奸萌则宪之包藏未可知也然　安隗能折之而不能去之则于三公之权素轻故　耳光武贻谋之失可胜叹哉四年初庐江周荣辟袁安府安举奏窦景及争立北单于事皆荣所具草窦氏客太尉掾徐齮恶之胁荣曰子为袁公腹心之谋排奏窦氏窦氏悍士刺客满城中谨备之矣荣曰荣江淮孤生得备宰士纵为窦氏所害诚所甘心因□妻子若卒遇飞祸毋得殡敛冀以区区腐身觉悟朝廷　臣按窦氏手握大权又布悍士刺客于都城以胁　异己者其志果何为世臣故曰其包藏未可知也夏四月窦宪还至京师　臣按宪既破匈奴奏凯言归则其埶焰愈炽不可　复制矣窦氏父子兄弟并为卿校充满朝廷穰侯邓迭迭弟步兵校尉磊及母元宪女婿射声校尉郭举举父长乐少府璜共相交结元举并出入禁中举得幸太后遂共图为杀害帝阴知其谋是时宪兄弟专权帝与内外臣僚莫由亲接所与居者阉宦而已帝以朝臣上下莫不附宪独中常侍钩盾令郑众谨敏有心机不事豪党遂与定议诛宪以宪在外虑其为乱忍而未发会宪与邓迭皆还京师时清河王庆恩遇尤渥常入省宿止帝将发其谋欲得外戚传惧左右不敢使令庆私从千乘王求夜独内之又令庆传语郑众求索故事庚申帝幸北宫诏执金吾五校尉勒兵屯卫南北宫闭城门收捕郭璜郭举邓迭邓磊皆下狱死遣谒者仆射收宪大将军印绶更封为冠军侯与笃景皆就国帝以太后故不欲名诛宪为选严能相督察之宪笃景到国皆迫令自杀河南尹张酺数以正法绳治窦景及窦氏败酺上疏曰方宪等宠贵群臣阿附惟恐不及皆言宪受顾命之托怀伊吕之忠至乃复比邓夫人于文母今严威既行皆言当死不复顾其前后考折厥衷臣伏见夏阳侯每存忠善前与臣言常有尽节之心检□宾客未尝犯法臣闻王政骨肉之刑有三宥之议过厚不过薄今议者欲为选严能相恐其迫切必不完免宜裁加贷宥以崇厚德帝感其言由是独得全窦氏宗族宾客以宪为官者皆免归故郡　臣按养窦氏之恶不制于其微者章帝也不治其　擅杀人之罪而使立功以自赎功成而益骄以横　者窦后也及其逆节既萌不获已而诛之勒兵屯　卫如防大敌仅而克之岂不危哉况不谋之公卿　近臣而谋之阉寺宪虽就僇而阉寺之权遂由此　起其祸有甚于外戚者故臣以为此章帝与窦后　之罪也顺帝阳嘉元年立梁氏为皇后后父梁商加位特进顷之拜执金吾梁商子冀为襄邑侯尚书令左雄谏曰梁冀之封事非机急宜过灾□之运然后平议可否于是冀父商让还冀封书十余上从之夏六月帝引公卿所举敦朴之士问以当世之敝为政所宜李固对曰夫妃后之家所以少完全者岂天性当然但以爵位尊显颛总权柄天道恶盈不知自损故至颠仆先帝宠遇阎氏位号太疾故其受祸曾不旋时孟子曰其进锐者其退速也今梁氏戚为椒房礼所不臣尊以高爵尚可然也而子弟群从荣显兼加永平建初故事殆不如此宜令步兵校尉冀及诸侍中还居黄门之官使权去外戚政归国家岂不休乎　臣按梁氏贵盛未及期年不过荣显兼加而已左　雄既谏止其封李固又乞抑止其宠忠臣之心虑　于未形大抵如此使顺帝能早从其言则国家异　时无弒逆之祸梁氏亦免赤族之诛岂不休哉永和元年以执金吾梁冀为河南尹冀性嗜酒逸游自恣居职多纵暴非法六年梁商薨以河南尹冀为大将军冀弟不疑为河南尹　司马光曰成帝不能选任贤俊委政舅家可谓暗　矣犹知王立之不材弃而不用顺帝援大柄授之　后族梁冀顽嚚凶暴着于平昔而使之继父之位　终于悖逆荡覆汉室校于成帝暗益甚焉汉安元年遣侍中杜乔周举守光禄大夫周栩冯羡栾巴张纲郭遵刘班等分行州郡表贤良显忠勤其贪污有罪者刺史二千石驿马上之墨绶以下便辄收举乔等受命之部张纲独埋其车轮于雒阳都亭曰豺狼当道安问狐狸遂劾奏大将军冀河南尹不疑以外戚蒙恩居阿衡之位而专肆贪叨纵恣无极多树谄谀以害忠良诚天威所不赦大辟所宜加也谨条其无君之心十五事斯皆臣子所切齿者也书奏御京师震悚时皇后宠方盛诸梁姻族满朝帝虽知纲言直不能用也八使所劾奏多梁冀及宦者亲党互为请救事皆寝遏冀恨张纲思有以中伤之时广陵贼张婴寇乱杨徐间积十余年二千石不能制冀乃以纲为广陵太守以书喻婴面缚归降　臣按是时后宠方盛而姻族满朝其埶骎骎有不　可制者故帝虽知纲言直而不能用也传曰禁微　者易抑末者难臣以是惜李固之言不行于阳嘉　之际也后之人主宜深戒之建康元年秋八月帝崩太子即皇帝位年二岁尊皇后曰皇太后太后临朝九月京师及太原雁门地震诏举贤良方正之士策问之皇甫规对曰伏惟孝顺皇帝初勤王政远近翕然望见太平而灾异不息寇贼纵横殆以奸臣权重之所致也其常侍尤无状者宜亟黜遣披扫凶党收入财贿以塞痛怨以答天诫大将军冀河南尹不疑亦宜增修谦节辅以儒术省去游娱不急之务割减庐第无益之饰夫君者舟也民者水也群臣乘舟者也将军兄弟操□者也若能平志毕力以度元元所谓福也如其怠弛将沦波涛可不慎乎夫德不称禄犹凿墉之址以益其高岂量力审功安固之道哉凡诸宿猾酒徒戏客皆宜贬斥以惩不轨令冀等深思得贤之福失人之累梁冀忿之以规为下第拜郎中托疾免归州郡承冀旨几陷死者再三遂沈废于家积十余年　臣按皇甫规舟□之喻可谓忠矣使冀能以保国　全家为心谘诹善道惟新令图以济国家于险则　同舟之人其有不安者乎同舟之人安矣操□之　人其有不与者乎顾方忿其忠言欲置之死所谓　安危利灾而乐其所以亡也不仁之人可与言哉冲帝永嘉元年春正月帝崩征清河王蒜及渤海孝王鸿之子缵皆至京师清河王为人严重动止有法度公卿皆归心李固谓大将军冀曰今当立帝宜择长年高明有德任亲政事愿将军详审大计察周霍之立文宣戒邓阎之利幼弱冀不从与太后定策禁中冀持节以青盖车迎缵入南宫封为建平侯其日即皇帝位年八岁质帝本初元年帝少而聪慧尝因朝会目梁冀曰此扈将军也冀闻深恶之闰六月冀使左右置毒于煮饼以进之帝苦烦甚使促召太尉李固固入前问帝得患所由帝尚能言曰食煮饼今腹中闷得冰尚可活时冀亦在侧曰恐吐不可饮水语未绝而崩固伏尸号哭推举侍医冀虑其事泄大恶之将议立嗣固与司徒胡广司空赵戒先与冀书远寻先世废立旧仪近见国家践阼前事未尝不询访公卿广求群议令上应天心下合众望冀得书乃召三公中二千石列侯大议所立固广戒及大鸿胪杜乔皆以为清河王蒜明德着闻又属最尊亲宜立为嗣朝臣莫不归心而中常侍曹腾尝谒蒜蒜不为礼宦官由此疾之初平原王翼既贬归河间其父请分蠡吾县以侯之顺帝许之翼卒子志嗣梁太后欲以女弟妻志征到夏门亭会帝崩梁冀欲立志众论既异愤愤不得意而未有以相夺曹腾等闻之夜往说冀曰将军累世有椒房之亲秉摄万机宾客纵横多有过差清河王严明若果立则将军受祸不久矣不如立蠡吾侯富贵可长保也冀然其言明日重会公卿冀意气凶凶言辞激切自胡广赵戒而下莫不慑惮皆曰惟大将军令独李固杜乔坚守本议冀厉声曰罢会固犹望众心可立复以书劝冀冀激怒说太后先策免固以司徒胡广为太尉司空赵戒为司徒与大将军冀参录尚书事迎蠡吾侯志入南宫其日即皇帝位年十五太后犹临朝政　臣按朱穆之言美矣然谨选师傅开导人主者忠　臣爱君者之所为也冀之心方利人主之愚且暗　然后己得以自专其肯进忠贤以辅君德哉宜其　不能用也桓帝建和元年光禄勋杜乔为太尉自李固之废内外丧气群臣侧足而立唯乔正色无所回挠由是朝臣皆倚望焉秋七月诏以定策功益封梁冀万三千户封冀弟不疑为颍阳侯乔谏曰古之明君皆以用贤赏罚为务陛下自藩臣即位天人属心不急忠贤之礼而先左右之封梁氏一门官者微孽并带无功之绂裂劳臣之土其为乖滥胡可胜言夫有功不赏为善失其望奸回不诘为恶肆其凶书奏不省　臣按桓帝之立梁冀之力也而杜乔以为不当赏　何哉盖人君之得天位天之命也命出于天而人　臣窃之以为己功人君举其功归之臣下是皆不知有天命者也杜乔之言不亦正乎八月立皇后梁氏梁冀欲以厚礼迎之杜乔据执旧典不听由是日忤于冀九月京师地震乔以灾异策免宦者唐衡左悺等共谮杜乔于帝曰陛下前当即位乔与李固抗议以为不堪奉汉宗社帝亦怨之会清河刘文与南郡妖贼刘鲔谋立清河王蒜事觉伏诛冀因诬李固杜乔云与文鲔交通收固乔皆死狱中　臣按是时公卿大臣能与冀为同异者李固杜乔　而已二人既以非罪而死则余皆偷合苟容莫敢　有正言其罪者矣宜梁氏之益横也和平元年春正月太后诏归政于帝始罢称制二月太后梁氏崩增封大将军冀万户并前合三万户封冀妻孙寿为襄城君寿善为妖态以蛊惑冀冀甚宠惮之冀与寿对街为宅殚极土木互相夸竞金玉珍怪充积藏室又广开园圃采土筑山十里九阪深林绝涧有若自然奇禽驯兽飞走其间冀寿共乘辇车游观第内多从倡伎酣讴竟路或连日继夜以骋娱恣客到门不得通皆请谢门者门者累千金又多拓林苑周遍近县起兔苑于河南城西经亘数十里移檄所在调发生兔刻其毛以为识人有犯者罪至死刑冀用寿言多斥夺诸梁在位者外以示谦让而实崇孙氏孙氏宗亲冒名为侍中卿校郡守长吏十余人皆贪饕凶淫各遣私客籍属县富人被以他罪闭狱掠考使出钱自赎赀物少者至于死徙冀又遣客周流四方远至塞外广求异物而使人复乘埶横暴妻略妇女殴系吏卒所在怨毒侍御史朱穆自以冀故吏奏记谏曰夫将相大臣均体元首共舆而驰同舟而济舆倾舟覆患实共之岂可以去明即昧履危自安主孤时困而莫之恤乎冀不纳冀虽专朝纵横而犹交结左右宦官任其子弟宾客以为州郡要职欲以自固恩宠穆又奏记极谏冀终不悟报书云如此仆亦无一可邪然素重穆亦不甚罪也　臣按梁氏之罪至是已滔天矣朱穆犹惓惓欲止　其末流忠贤之心固如此也然不几于不可与言　而与之言者乎吁冀有如是之故吏苟能听其忠　言幡然改过纵未得为善人或庶几免于丧亡覆　族之祸而迷不自悟其可谓下愚不移也夫元嘉元年帝欲褒崇梁冀使中朝二千石以上会议其礼特进胡广等咸称冀之勋德宜比周公锡之山川土田附庸黄琼独曰冀可比邓禹合食四县朝廷从之于是有司奏冀入朝不趋剑履上殿谒赞不名礼仪比萧何悉以定陶阳城余户增封为四县比邓禹赏赐金钱奴婢彩帛车马衣服甲第比霍光以殊元勋每朝会与三公绝席十日一入平尚书事宣布天下为万世法冀犹以所奏礼薄意不悦　臣按自昔权臣用事必有佞谀之士张大其功德　以惑人主欺天下然后权臣之焰愈炽而不可遏　故在王莽时则有如孔光者以周公比莽莽缘此　以居摄而篡埶成梁冀之凶愎是亦一莽也则有　如胡广者以周公比冀是将复导以居摄篡夺之　事也赖黄琼独持正议少杀其礼然合酇侯高密　博陆三功臣之宠以加之亦可谓过矣冀曾不自　揆而犹以为薄是必欲如周公而后已也吁可谓　至愚也哉延熹元年夏五月甲戌晦日有食之太史令陈授因小黄门徐璜陈日食之变咎在大将军冀冀闻之讽雒阳收考授死于狱帝由是怒冀　臣按冀尝弒君矣而帝不怒也又尝杀大臣矣而　帝亦不怒也迨陈授之死而后怒者授因黄门而　陈日贪之变是必与中常侍素善者也授之死中　常侍必有为之言者故帝于是始怒与然则帝非　为陈授而怒直为黄门而怒耳臣尝谓桓灵之为　君非天下之君黄门之君也此亦其一端云冬十二月以京兆尹陈龟为度辽将军大将军冀与陈龟素有隙谮其沮毁国威挑取功誉不为北兵所畏坐征还遂乞骸骨归田里复征为尚书冀暴虐日甚龟上疏言其罪状请诛之帝不省龟自知必为冀所害不食七日而死二年六月梁皇后恃姊兄荫埶恣极奢靡兼倍前世专宠妒忌六宫莫得进见及太后崩恩宠寖衰后既无子每宫人孕育鲜得全者帝虽迫畏梁冀不敢谴怒然进御转稀后益忧恚秋七月崩梁冀一门前后七侯三皇后六贵人二大将军夫人女食邑称君者七人尚公主者三人其余卿将尹校五十七人冀专擅威柄凶恣日积宫卫近侍并树所亲禁省起居纤微必知其四方调发岁时贡献皆先输上第于冀乘舆乃其次焉吏民赍货求官请罪者道路相望百官迁召皆先到冀门笺檄谢恩然后敢诣尚书下邳吴树为宛令之官辞冀冀宾客布县界以请托树树曰小人奸□比屋可诛明将军处上将之位宜崇贤善以补朝阙自侍坐以来未闻称一长者而多托非人诚非敢闻冀嘿然不悦树到县遂诛杀冀客为人害者数十人树后为荆州刺史辞冀冀鸩之出死车上郎中汝南袁着年十九诣阙上书曰夫四时之运功成则退高爵厚宠鲜不致灾今大将军位极功成可为至戒宜遵县车之礼高枕颐神传曰木实繁者披枝害心若不抑损盛权将无以全其身矣冀闻而密遣掩捕着乃变易姓名托病伪死结蒲为人市棺殡送冀知其诈求得笞杀之涿郡崔琦以文章为冀所善琦作外戚箴白鹄赋以风冀怒琦曰昔管仲相齐乐闻讥谏之言萧何佐汉乃设书过之吏今将军累世台辅任齐伊周而德政未闻黎元涂炭不能结纳贞良以救祸败反欲钳塞士口杜蔽主听将使元黄改色马鹿易形乎冀无以对因遣琦归琦惧而亡匿冀捕得杀之　臣按人臣之罪莫大于弒君冀既尝犯之矣则其　擅杀士大夫特细故末节耳而臣于边恢之死陈　龟之死吴之死袁着崔琦之死不之略者于以　见光武明章崇奖节谊成一代之风俗虽权强之　臣杀生在手士大夫未尝少有畏慑之心昌言劲　论直指其恶死者相属于前而来者复奋于后汉　祚虽微而奸臣犹有所顾忌而不敢动者其此之　故与冀秉政几二十年威行内外天子拱手不得有所亲与帝既不平之及陈授死帝愈怒因如□独呼小黄门史唐衡问左右与外舍不相得者谁乎衡对中常侍单超小黄门史左悺与梁不疑有隙中常侍徐璜黄门令具瑗常私忿疾外舍放横口不敢道于是帝呼超悺入室谓曰梁将军兄弟专朝迫胁内外公卿以下从其风旨今欲诛之于常侍意如何超等对曰诚国奸贼当诛日久臣等弱劣未知圣意何如耳帝曰审然者常侍密图之对曰图之不难但恐陛下狐疑帝曰奸臣胁国当伏其罪何疑乎于是更召璜瑗等五人共定其议帝啮超出血为盟超等曰陛下今计已决勿复更言恐为人所疑冀心疑超等八月丁丑使中黄门张恽入省宿以防其变具瑗敕吏收恽以辄从外入欲图不轨帝御前殿召诸尚书入发其事使尚书令尹勋持节勒丞郎以下皆操兵守省合剑诸符节送省中使具瑗将左右□驺虎贲羽林都侯敛戟士合千余人与司隶校尉张彪共围冀第使光禄勋袁旰持节收冀大将军印绶徙冀及妻寿即日皆自杀悉收梁氏孙氏中外宗亲送诏狱无长少皆弃市太尉胡广司徒韩演司空孙朗皆坐阿附梁冀免为庶人百姓莫不称庆收冀财货县官斥卖合三十余万万以充王府用减天下税租之半散其苑囿以业穷民封单超徐璜具瑗左悺唐衡皆为县侯世谓之五侯　臣按桓帝昏庸之主也然能不以梁冀之援立为　私恩而勇于除天下之大贼惜其不谋之公卿近　臣而谋之阉寺冀虽诛而五侯复横卒以趣汉于　亡吁可叹哉晋武帝泰始十年皇后杨氏殂镇军大将军胡奋女为贵嫔有龙于帝后疾笃恐帝立贵嫔为后枕帝膝泣曰叔父骏女芷有德色愿陛下以备六宫帝许之咸宁二年冬十月立皇后杨氏帝初聘后后叔父珧上表曰自古一门二后未有能全其宗者乞藏此表于宗庙异日如臣之言得以免祸帝许之十二月以后父骏为车骑将军封临晋侯尚书补郭奕皆表骏小器不可任社稷之重帝不从太康二年帝既平吴颇事游宴怠于政事后父杨骏及弟珧济始用事交通请谒埶倾内外时人谓之三杨　臣按杨珧知一门二后之未有能全其宗矣盍亦　戒惧修省以求自免可也而乃预权用事交通请　谒致有三杨之目他日之祸是自取之也尚何尤　焉十年帝极意声色遂至成疾杨骏忌汝南王亮排出之永熙元年春三月武帝疾笃未有顾命侍中车骑将军杨骏独侍疾禁中大臣皆不得在左右骏因辄以私意改易要近树其心腹夏四月武帝崩太子即皇帝位尊皇后杨氏曰皇太后立妃贾氏为皇后　臣按杨骏独受顾命而以私意改易要近植其所　私杨氏之祸始乎此矣杨骏入居太极殿梓宫将殡六宫出辞而骏不下殿以虎贲百人自卫　臣按太极天子之路寝非人臣所得居虎贲天子　之爪牙非人臣所得以自卫骏至是不容诛矣汝南王亮畏骏不敢临丧哭于大司马门外出营城外表求过葬而行骏弟济劝骏留亮不从济谓尚书左丞傅咸曰寡兄若征大司马退身避之门户可全咸曰宗室外戚相恃而安但召大司马还共崇至公以辅政无为避也济又使侍中石崇见骏言之骏不从　臣按宗室外戚共辅朝政虽非先王之令典然以　外戚独专其任又曷若与宗室共之为公邪骏欲　大政一出于己故抵排汝南王亮不使居内其心　本欲擅宠也而不知祸乱之阶乃由此起吁可戒　哉五月诏以太尉骏为太傅大都督假黄钺录朝政百官总己以听傅咸谓骏曰谅暗不行久矣今主上谦冲委政于公而天下不以为善惧明公未易当也周公大圣犹致流言况圣上春秋非成王之年乎山陵既毕明公当悉思进退之宜骏不从　臣按傅咸之言可谓忠于骏者也而骏不从是自　甘祸败也杨骏以贾后险狠多权略忌之故以其甥段广为散骑常侍管机密张劭为中护军典禁兵凡有诏命帝省讫入呈太后然后行之　臣按惟至公能服天下之心骏躬秉大政又以将　相之任付之二甥其能服贾后之心乎是其布置　之周密适足以召祸而已骏辟王彰为司马彰逃避不受其友怪而问之彰曰自古一姓二后未有不败况杨太傅昵近小人疏远君子专权自恣败无日矣吾逾海出塞以避之犹恐及祸奈何应其辟乎且武帝不惟社稷大计嗣子既不克负荷受遗者复非其人天下之乱可立待也　臣按晋室之乱王彰数言足以蔽之矣盖惠帝之　昏庸既不足以嗣大业而杨骏之愚愎又不足以　任大政以愚臣而辅昏主虽欲不乱得乎此武帝　诒谋之罪也秋八月立广陵王遹为皇太子拜太子母谢氏为淑媛贾后尝置谢氏于别室不听与太子相见元康元年初贾后之为太子妃也尝以妒手杀数人又以戟掷孕妾子随刃堕武帝大怒将废之荀勖冯紞杨珧共营救之杨后曰贾公闾有大勋于社稷妃其亲女正复妒忌岂可遽忘其先德邪妃由是得不废后数戒厉妃妃不知后之助己反恨之及帝即位贾后不肯以妇道事太后又欲干预政事而为太傅杨骏所抑遂谋诛骏废太后杀骏于马□收骏弟珧济皆夷三族送太后于永宁宫废为庶人董养游大学升堂叹曰朝廷建斯堂将以何为乎天人之理既灭大乱将至矣　臣按外戚之祸未有若杨氏之烈者原于骏受遗　之非人颛恣而自用也骏之受祸犹所自贻至于　母后亦罹废辱毋乃已甚乎天人之理于是扫灭　此识者所以知其大乱之将作也贾后族兄车骑司马模从舅右卫将军彰女弟之子贾谧并预朝政宾客盈门谧虽骄奢而好客喜延士大夫石崇陆机机弟云潘岳等皆附于谧号二十四友崇与岳尤谄事谧每候谧出皆降车望尘而拜　臣按杨氏前日之荣宠今移之贾郭氏则杨氏前　日之宾客亦移之贾郭之门矣是其可惧而非可　喜者岂谧之骄豪所能知哉太宰汝南王亮太傅卫瓘皆录尚书事辅政贾后患二公执政己不得专政使帝作手诏赐楚王玮使诛之二公死又以专杀罪玮诛之于是贾后专朝委任亲党以贾模为散骑常侍加侍中以张华为侍中中书监裴頠为侍中并管机要九年贾后淫虐日甚贾模恐祸及己甚忧之裴頠旦夕说从母广城君令戒谕贾后以亲厚太子贾模亦数为后言祸福后不能用反以模为毁己而疏之模不得志忧愤而卒　臣按贾氏之门唯模为可语模以忧愤而死则后　家无复有言者矣帝为人戆騃常在华林园闻虾蟆谓左右曰此鸣者为官乎为私乎时天下荒馑百姓饿死帝闻之曰何不食肉糜由是权在群下政出多门势位之家更相荐托有如互市贾郭恣横货赂公行南阳鲁褒作钱神论以讥之曰钱之为体有乾坤之象亲之如兄字曰孔方无德而尊无势而热排金门入紫闼危可使安死可使活贵可使贱生可使杀是故忿争非钱不胜幽滞非钱不拔怨雠非钱不解令闻非钱不发洛中朱衣当涂之士爱我家兄皆无已也执我之手抱我终始凡今之人惟钱而已　臣按是时君德庸暗外戚擅权货赂上流刑政日　紊如此虽欲不乱得乎鲁褒之论虽同俚谚然可　为来者戒故录焉初广城君郭槐以贾后无子常劝后使慈爱太子贾谧骄纵数无礼于太子广城君常切责之及广城病临终执后手令尽忠于太子言甚切至又曰赵粲贾午必乱汝家事我死后勿复听入深记吾言后不从更与粲午谋害太子太子幼有令名及长不好学惟与左右嬉戏贾后复使黄门辈诱之为奢靡威虐由是名誉浸减骄慢益彰太子性刚知贾谧侍中官骄贵不能假借之谧时为侍中至东宫或舍之于后庭游戏詹事裴权谏曰谧后所亲昵一旦交构则事危矣不从谧谮太子于后曰太子多畜私财以结小人者为贾氏也若宫车晏驾彼居大位依杨氏故事诛臣等废后于金墉城如反手耳不如早图之更立慈顺者可以自安后纳其言乃宣扬太子之短布于远近又诈为有娠内□物产具取妹夫韩寿子养之欲以代太子于是朝野咸知贾后有害太子之意中护军赵俊请太子废后太子不听十二月太子长子虨病笃太子为之祷祝求福贾后闻之乃诈称帝不豫召太子入朝既至后不见置于别室遣婢以帝命赐酒三升使尽饮之遂大醉后使黄门郎潘岳作书草因太子醉称诏使书之其字半不成后补成之以呈帝帝幸式干殿召公卿入示之废为庶人幽于金墉城杀其母谢淑妃　臣按贾谧以后戚而谗废太子是动摇国家之本　也其能免乎永康元年太子既废众情愤怒右卫督司马雅常从督许超皆尝给事东宫与殿中郎士猗等谋废贾后复太子以张华裴頠安常保位难以行权右军将军赵王伦执兵柄性贪冒可假以济事乃说孙秀曰中宫凶妒无道与贾谧等共诬废太子今国无嫡嗣社稷将危大臣将起大事而公名奉事中宫与贾郭亲善太子之废皆云预知一朝事起祸必相及何不先谋之乎秀许诺言于伦伦纳焉事起孙秀言于伦曰太子聪明刚猛若还东宫必不受制于人不若迁延缓期贾后必害太子然后废贾后为太子复雠岂徒免祸更可得志伦然之秀因使人行反间言殿中人欲废皇后迎太子贾后闻之甚惧伦秀因遣谧等早除太子以绝民望后使太医令程据和毒药矫诏使黄门孙虑至许昌毒太子太子不肯服虑以药杵推杀之有司请以庶人礼葬贾后表请以广陵王礼葬之夏四月赵王伦矫诏将兵入斩贾谧于西锺下收贾后废为庶人幽之于建始殿诏尚书捕贾氏亲党斩之未几相国伦矫诏遣尚书刘弘赍金屑酒赐贾后死于金墉城谥故太子曰愍怀　臣按晋氏以不仁得天下立国之基未固也而外　戚相继用事皆凶残不道趣国于亡盖愍怀废而　贾后死贾后死而赵王篡由是诸王举兵迭相攻　讨刘渊石勒乘时而起遂据中原由晋氏骨肉相　残先召其衅故外邦得以窥伺之也然则兆斯乱　者非杨贾而谁哉唐外戚传序凡外戚成败视主德何如主贤则共其荣主否则先受其祸故太宗检贵幸裁赏赐贞观时戚里无败家高中二宗柄移艳私产乱朝廷武韦诸族耄婴颈血一日同污铁刃元宗初年法行近亲里表修敕天宝夺明委政妃宗阶召反卤遂丧天下杨氏之诛□类不遗盖数十年之宠不偿一日之惨甲第厚赀无救同坎之悲宁不哀哉代德而降阉尹参嬖后宫虽多无赫赫显门亦无刀锯大戮故用福甚者得祸酷取名少者蒙责轻理所固然云唐武后既称帝改唐为周立承嗣为魏王三思为梁王余为郡王者数人承嗣三思以亲王又为宰相又求为太子赖狄仁杰言而止诸武各任事恣横后张东之尊奉太子诛后所幸张易之昌宗迎太子复位改周为唐改神龙元年洛州长史薛季昶谓张柬之敬晖曰二凶虽除产禄犹在去草不去根终当复生二人曰大事已定彼犹几上肉耳夫何能为季昶叹曰吾不知死所矣朝邑尉刘幽求亦谓桓彦范曰武三思尚存公辈终无葬地若不早图噬脐无及不从有上官婉儿者在武后时为婕妤用事于中三思通焉故党于武氏又荐三思于韦后引入禁中上遂与三思图议政事张柬之等皆受制于三思矣上使韦后与三思双陆而自居旁为之点筹三思遂与后通由是武氏之埶复振张柬之等数劝上诛诸武不听柬之曰革命之际宗室诸李诛夷略尽今赖天地之灵陛下返正而武氏滥官僭爵按堵如故岂远近所望耶愿颇抑损其禄位以慰天下又不听柬之等或抚□叹愤或弹指出血曰主上昔为英主时称勇烈吾所以不诛诸武者欲使上自诛之以张天子之威耳今反如此事埶已去知复奈何上数幸三思第监察御史崔皎密疏谏曰国命初复则天在西宫人心犹有附会周之旧臣列居朝廷陛下奈何轻有外游不监豫且之祸上泄之三思之党切齿以武三思为司空同中书门下三品敬晖等帅百官上表以为天授革命之际宗室诛窜殆尽岂得与诸武并封今天命惟新而诸武封建如旧并居京师开辟以来未有斯理愿陛下为社稷计降其王爵以安内外不许三思与韦后日夜谮晖等恃功专权将不利于社稷上信之三思等因为上画策不若封晖等为王罢其政事外不失尊宠功臣内实夺之权上以为然以敬晖为平阳王桓彦范为扶阳王张柬之为汉阳王袁恕己为南阳王崔元晖为博陵王并罢知政事三思令百官复修则天之政不附武氏者斥之为五王所逐者复之大权尽归三思矣张柬之请归襄州养疾
是年十一月则天崩遗制去帝号称则天大圣皇后二年春正月武三思以敬晖桓彦范袁恕己尚在京师忌之出为滑洛豫三州刺史武三思与韦后日夜谮敬晖等不已皆坐贬处士韦月将上书告武三思潜通宫掖必为逆乱上大怒命斩之黄门侍郎宋璟奏请推按上益怒不及整巾屣履出侧门谓璟曰朕谓已斩乃未耶璟曰人言中宫私于三思陛下不问而诛之臣恐天下必有窃议固请按之上不许璟曰必欲斩月将请先斩臣不然臣终不敢奉诏上怒少解乃命与杖流岭南过秋分斩之武三思恶宋璟出之检校贝州刺史
武三思使郑愔告敬晖等逆谋贬晖崖州彦范泷州柬之新州恕己窦州元晖白州并司马员外置武三思阴令人疏皇后秽行于天津桥请加废黜上大怒命御史大夫李承嘉穷核其事承嘉奏敬晖等使人为之虽云废后实谋大逆请族诛之上以晖等尝赐铁券许以不死乃长流晖等于琼瀼诸州三思又讽太子上表请夷晖等三族上不许中书舍人崔湜说三思曰晖等异日北归终为后患不如遣使矫制杀之三思问谁可使者湜荐大理正周利用乃命摄右台侍御史以往柬之元晖已死遇彦范于贵州杀之极其惨毒杀晖如恕己亦然武三思既杀五王权倾人主常言我不知世间何者谓之善人何者谓之恶人但于我善者则为善人于我恶者则为恶人耳景龙元年皇后以太子重俊非其所生恶之武三思尤忌太子上官婕妤以三思故每下制□推尊武氏安乐公主与驸马武崇训常陵侮太子或呼为奴崇训又教公主言于上请废太子立己为皇太女太子积不能平七月太子与左羽林大将军李多祚等矫制发羽林千骑兵杀武三思崇训于其第并亲党十余人重俊又欲诛婕妤不克为卫兵所杀二年上以安乐公主适左卫中郎将武延秀初武崇训之尚公主也延秀数得侍宴延秀美姿仪善歌舞公主悦之及崇训死遂以延秀尚焉三年定州人郎岌上言韦后将为逆乱后白上杖杀之许州司兵参军燕钦融复言皇后淫乱干预国政宗族强盛安乐公主武延秀宗楚客图危宗社上召钦融面诘之钦融顿首抗言神色不挠上默然宗楚客矫制令飞骑扑杀之上虽不穷问意颇怏怏不说由是韦后及其党始忧惧安乐公主欲皇后临朝自为皇太女乃合谋于饼餤进毒六月壬午中宗崩韦后秘不发丧自总庶政征诸府兵五万使韦捷韦璇韦锜韦播等分领之皇后临朝摄政武延秀等及诸韦共劝韦后请遵武后故事南北卫军台阁要官皆以韦氏子弟领之广聚徒众中外连结深忌相王谋去之相王子临淄王隆基先罢潞州别驾在京师阴聚才勇之士谋匡复社稷韦播等数搒捶万骑欲以立威万骑皆怨果毅葛福顺陈元礼见隆基诉之隆基讽以诛诸韦皆踊跃请以死自□于是勒兵入斩韦璇等以徇又斩韦后安乐公主武延秀上官婕妤等捕索诸韦在宫中及守诸门并诸韦亲党及素为韦后所亲信者皆诛之尸韦后于市武氏宗属诛死流窜殆尽睿宗即位以临淄王隆基为太子追削武三思崇训爵谥斫棺暴尸平其坟墓追复故太子重俊位号雪敬晖桓彦范崔元晖张柬之袁恕己等罪复其官爵追废韦后为庶人安乐公主为悖逆庶人　臣按武曌反易天常僭秽宸极方其时诸武疏王　爵绾相印布列中外肆骋凶悖而承嗣三思其最　焉至求为太子规取神器赖忠贤反复开寤中宗　得复储位未几五王奋忠入诛二孺迎帝返正当　斯时也列武曌移唐社稷灭宗枝之罪告于九庙　废处别宫而丹其族宜也诸贤失机顾以中宗为　英主留三思辈弗诛使之藉手未几因嫔御以进　自媚于贼后因复用事屠揃忠勋浊乱宫掖以成　韦庶人弒逆之祸盖自武曌革命以来三辰翳掩　者凡二十余年赖明皇奋自诸王讨除内难于是　武韦二氏殄僇殆尽人神之愤乃始苏快垂之千　古永为后党之戒焉臣是以掇着于篇云　以上论外家骄恣之祸臣按西汉之戚属其以权　宠致败者十有六家而臣所著者唯吕氏王氏后　汉至唐戚里之不克终者甚众而臣于东都独着　梁窦氏于晋独着杨贾氏于唐则着武韦氏盖其　尤章章焉者也人主能鉴观于斯必思所以全外族外族而能戒惧于斯必思所以自全者固不待尽述往事而后足以垂永鉴也
　外戚部列传一
　　汉一
　　吕公
按史记高祖本纪单父人吕公善沛令避仇从之客因家沛焉沛中豪杰吏闻令有重客皆往贺萧何为主吏主进令诸大夫曰进不满千钱坐之堂下高祖为亭长素易诸吏乃绐为谒曰贺钱万实不持一钱谒入吕公大惊起迎之门吕公者好相人见高祖状貌因重敬之引入坐萧何曰刘季固多大言少成事高祖因狎侮诸客遂坐上坐无所诎酒阑吕公因目固留高祖高祖竟酒后吕公曰臣少好相人相人多矣无如季相愿季自爱臣有息女愿为季箕帚妾酒罢吕媪怒吕公曰公始常欲奇此女与贵人沛令善公求之不与何自妄许与刘季吕公曰此非儿女子所知也卒与刘季吕公女乃吕后也按汉书外戚传高祖吕皇后父吕公单父人也好相人高祖微时吕公见而异之乃以女妻高祖生惠帝鲁元公主高祖为汉王元年封吕公为临泗侯二年立孝惠为太子后汉王得定陶戚姬爱幸生赵隐王如意太子为人仁弱高祖以为不类己常欲废之而立如意如意类我戚姬常从上之关东日夜啼泣欲立其子吕后年长常留守希见益疏如意且立为赵王留长安几代太子者数赖公卿大臣争之及叔孙通谏用留侯之策得无易吕后为人刚毅佐高帝定天下兄二人皆尝列将从征伐长兄泽为周吕侯次兄释之为建成侯逮高祖而侯者三人高祖四年临泗侯吕公薨高祖崩惠帝立吕后为皇太后乃令永巷囚戚夫人髡钳衣赭衣令舂戚夫人舂且歌曰子为王母为虏终日舂薄暮常与死为伍相离三千里当谁使告女太后闻之大怒曰乃欲倚女子邪乃召赵王诛之使者三反赵相周昌不遣太后召赵相相征至长安使人复召赵王王来惠帝慈仁知太后怒自迎赵王霸上入宫挟与起居饮食数月帝晨出射赵王不能蚤起太后伺其独居使人持鸩饮之迟帝还赵王死太后遂断戚夫人手足去眼熏耳饮喑药使居鞠域中名曰人彘居数月乃召惠帝视人彘帝视而问知其戚夫人乃大哭因病岁余不能起使人请太后曰此非人所为臣为太后子终不能复治天下以此日饮为淫乐不听政七年而崩太后发丧哭而泣不下留侯子张辟强为侍中年十五谓丞相陈平曰太后独有帝今哭而不悲君知其解未陈平曰何解辟强曰帝无壮子太后畏君等今请拜吕台吕产为将将兵居南北军及诸吕皆官居中用事如此则太后心安君等幸脱祸矣丞相如辟强计请之太后说其哭乃哀吕氏权由此起乃立孝惠后宫子为帝太后临朝称制复杀高祖子赵幽王友共王恢及燕灵王建遂立周吕侯子台为吕王台弟产为梁王建域侯释之子禄为赵王台子通为燕王又封诸吕凡六人皆为列侯追尊父吕公为吕宣王兄周吕侯为悼武王太后持天下八年病大祸而崩语在五行志病困以赵王禄为上将军居北军梁王产为相国居南军戒禄产曰高祖与大臣约非刘氏王者天下共击之今王吕氏大臣不平我即崩恐其为变必据兵卫宫慎毋送丧为人所制太后崩太尉周勃丞相陈平朱虚侯刘章等共诛产禄悉捕诸吕男女无少长皆斩之而迎立代王是为孝文皇帝　　吕泽
按汉书恩泽侯表周昌令武侯泽以客从入汉定三秦将兵下砀汉王败彭城往从之佐定天下六年正月丙戌封三年薨　　吕释之
按汉书恩泽侯表建成康侯释之以客从数奉汉王入汉使释之归丰卫太上皇六年四月丙戌封九年薨　　吕平
按汉书恩泽侯表扶柳侯吕平以皇太后姊长姁子侯师古曰平既吕
氏所生不当姓吕
元年四月丙寅封八年反诛
　　吕胜
按汉书恩泽侯表赘其侯吕胜以皇太后昆弟子淮阳丞相侯四月丙申封八年反诛　　吕更始
按汉书恩泽侯表滕侯吕更始为舍人郎中十二岁以都尉屯霸上用楚丞相侯四月丙申封八年反诛　　吕忿按汉书恩泽侯表吕成侯吕忿以皇太后昆弟子侯四月丙申封八年反诛　　吕莹
按汉书恩泽侯表祝兹侯吕莹以皇太后昆弟子侯八年四月丁酉封九月反诛　　吕台
按汉书恩泽侯表周昌令武侯泽薨子台嗣高祖九年更封为鄜侯四年高后元年为吕王二年薨谥曰肃追尊令武曰悼武王　　吕产
按汉书恩泽侯表汶侯产台弟高后元年四月辛卯封六年为吕王七年为梁王八年反诛　　吕则
按汉书恩泽侯表建成康侯释之薨孝惠二年侯则嗣七年有罪免　　吕种
按汉书恩泽侯表则弟种高后元年四月乙酉封奉吕宣王国七年更为不其侯八年反诛　　吕禄
  </div>
  <div class="pagination">
   <span class="current-page">
    1
   </span>
   <a href="宫闱典外戚部_page2.html">
    2
   </a>
   <a href="宫闱典外戚部_page3.html">
    3
   </a>
   <a href="宫闱典外戚部_page4.html">
    4
   </a>
   <a href="宫闱典外戚部_page5.html">
    5
   </a>
   <a href="宫闱典外戚部_page6.html">
    6
   </a>
   <a href="宫闱典外戚部_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
