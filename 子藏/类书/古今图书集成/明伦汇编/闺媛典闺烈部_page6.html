<!DOCTYPE html>
<html>
<head>
    <meta charset="UTF-8">
    <title>闺媛典闺烈部 - 第 6 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺烈部 - 第 6 页/共 84 页</h1>
    <div class="content">按安福县志孙氏妇不知其姓家素贫值岁饥夫欲嫁之氏不从携一男一女赴水死邑士刘定叟为之诔　　谭孟发妻熊氏
按新建县志熊氏谭孟发妻陈友谅兵至孟发遇害子尧举纔四岁熊抱归母家遇贼于松湖栗木桥执之不屈以身蔽子贼刃其背匍匐至母家而死明洪武十年采入节义录　　揭贞女
按建昌府志揭贞女广昌人幼失怙恃鞠于兄嫂未笄值元季乱同兄嫂避兵相失独抱兄子窜身荆棘儿啼为逻卒执悦其貌诱之不从复挺刀之奋骂遇害寇退嫂得其尸颜色如生犹抱侄不置　　曾塔卿女粉娘
按建昌府志曾塔卿女名粉娘年十八值元季红巾贼乱掠去迫至吴家坊桥粉娘不行贼挟之上马即仆地大骂曰我良家子岂从汝贼怒杀之　　吴重佐妻汤氏
按临川县志汤氏吴重佐妻夫死仅遗一女女长既嫁仍自经死　　赵宗泽妻衡氏　　　赵栋妻夏氏
　　赵楷妻刘氏
按江宁府志已上三妇建康人汝颍兵陷建康并投水死　　阴有光妻张氏
按江宁府志张氏阴有光妻句容人年十五归阴六年而光没父母迎归许嫁尹氏子张知即自刎明日姑至复苏告曰不幸至此毋以新妇为念言讫而绝　　史氏按江宁府志史氏溧阳人遭红巾之乱举家被害氏自刎未绝抱子入水死　　王容妻陈氏
妾汪
氏附

按溧水县志陈氏王容妻夫亡善养舅姑至正间淮兵乱迫之弗从与妾汪并饿而死事闻于朝旌表　　步善为妻陈氏按安庆府志陈氏怀宁步善为妻为赘陈未几病亡陈哀恸三年如一日服除拜其父母兄嫂曰吾夫家无依乞养我以终身其父曰汝年少当为求配陈不答即自经死有司以闻赐旌表　　李忠妻王氏
按安庆府志王氏怀宁李忠妻忠溺死王求得尸号恸欲绝既敛又欲赴水姑救还日夜悲号绝饮食数日自缢死　　某人妻某氏
按常熟县志某人妻某氏本贵族失其姓氏读书通文翰元末兵乱某父母与妻皆遭掠某闻以身赎父母归兵欲污其妻遂杀某妻佯曰当焚我夫我即从汝兵方纵火妻潜以钉画瓦上云吾夫吾夫乃遭无辜感君大孝以全舅姑吾为之妻其心如何乘此烈焰生死同科书毕投火中兵急挽之巳焦烂矣遂戮其尸　　匡才妻高氏
按淮安府志高氏邳州东元帅匡才妻才与百家奴守邳时徐守张名叛攻下邳才击败之未几贼破邳执高以去高大骂贼拔刃破面仆地贼以为死舍去得免百家奴破贼幕府分其产畀之明洪武中建坊旌表　　栾凤妻王氏
按扬州府志王氏名素英栾凤妻高邮人也元末凤知诸暨素英从焉总制谢再兴潜约方国珍袭城凤闻之谓素英曰吾为国死固无恨但念汝无所托素英曰君不幸遭变妾岂独生当先死君前言毕贼鼓噪入刺凤英冒刃以身蔽之且骂曰汝辈负国又杀忠臣天岂容汝欲杀吾夫幸先杀我遂被害州人葬其尸于苎萝山　　韦寅妻王氏
女
奴附

按扬州府志王氏名蕙高邮州人韦寅妻也元末里中暴子乘乱掠寅家寅被创仆地蕙匿薪中盗疑薪有物发之见蕙蕙恐辱乃绐贼曰薪下有金慎勿尽取众争掘地蕙得脱赴井而死年二十四其姑夏氏俯井悲恸亦自坠有女奴始笄而美已择配未醮见蕙与姑俱死叹曰主妇且尔吾尚可后耶亦赴井死　　陆复广妻唐氏按扬州府志唐氏兴化人同知陆复广妻兵乱挈家南走遇贼欲污之唐顾谓侄曰汝叔正人我岂辱其名言讫投水死　　樊某妻张氏
按凤阳府志张氏年三十七有姿色夫死于兵子宗吉方十岁氏为兵所驱匿水中驱者谓宗吉曰呼尔母起我且活汝母子宗吉以告其母曰吾非不汝顾但不能失节以求生耳遂溺死　　邹世闻妻李氏
女
附

按浙江通志李氏本登州人邹世闻妻确母也性慧知礼为女时即以贤淑称既适邹主馈食事舅姑勤俭恭顺动必以礼足未尝出户世闻用斗功为管军百户南戍居钱塘方春时邦人士女竞事游乐其子亦治具请母行李氏曰尔为我子乃不能以礼事我吾闻妇人昼不游庭岂可远适湖山事逸乐耶子惭惧而退李氏有女嫁为同邑周仲宾妻仲宾调赣之瑞金簿非辜就逮女仰天叹曰吾夫死必矣吾出门安适遂投舍后池水死乡党咸以为得之母训至正间世闻分守海宁有惠政及民张氏陷浙西李屏居硖石不食死　　冯道二妻
按浙江通志冯道二妻会稽人至正末乱兵至栅头执道二杀之露刃胁妇妇引颈受刃死　　丁京妻吴氏
女
附

按浙江通志丁京妻吴氏萧山人元季兵乱吴携女仁孥出亡遇兵于途将侮之皆不屈死　　黄仲起妻朱氏
黄女冯氏
蔡氏汤氏附

按浙江通志黄仲起妻朱氏杭州人也至正十六年张士诚入寇驱妇至令监守期日暮且至朱惧见辱遂与女俱缢死妾冯氏曰主母既亡我生何为亦自缢既而仲起弟妇蔡氏抱幼子与乳母汤氏皆自杀一门五烈焉　　赵六妻罗氏
按嘉兴府志罗氏名爱卿元末名妓也容貌才艺独擅一时性识通敏工诗词同郡世家子赵六纳焉爱卿执妇道甚恭居二年赵子入都求官留爱卿奉母未几母疾爱卿孝事甚谨母颇德之母没哀毁逾常亲治丧葬甫三月张士诚陷平江苗军帅杨完者拒之于嘉兴不戢军士大掠居民赵室为刘万户所据将纳爱卿爱卿知不免绐以甘言潜入阁自缢死　　柳氏女按嘉兴府志柳氏女父为县吏至正末红巾贼陷嘉兴女年十八与父母同窜为贼所得驱之行至河浒谬托结袜投水死　　梅霍女
按宁海县志梅霍女年二十至正间贼犯邑境避难西溪遇贼欲污之女詈不受辱为贼所害
　闺烈部列传六
　　明一
　　葛通甫妻月娥
按明外史列女传月娥西域人元武昌尹职马禄丁女芜湖葛通甫妻少聪慧听诸兄诵说经史辄通其义及嫁事上抚下一秉礼法长姒卢率诸妇诸女悉受其教太祖渡江之六年伪汉兵自上游而下卢曰太平有城郭且严兵以守可恃使月娥挟诸妇女往避之未几寇至城陷月娥叹曰吾生诗礼家可失节于贼耶抱幼女赴水死诸妇女惊曰姆既死吾侪可后之哉相率投水者九人方盛暑尸七日不浮颜色皆如生乡人于故居之南作巨穴同葬题曰十女墓娥弟丁鹤年幼通经史皆娥口授也后通甫与长姒皆死于寇　　唐方妻丁氏
按明外史列女传唐方妻浙新昌丁氏女名锦孥洪武中方为山东佥事坐法死妻子当没为官婢有司按籍取之监护者见丁色美借梳掠发丁以梳掷地其人取掠之持还丁丁骂不受窃谓家人曰此辈无礼必途辱我不若预死以全节肩舆上山径至阴泽崖峭水深跃出赴水衣厚不能沈从容以手敛裙随流而没年二十八时称其处为夫人潭　　李广妻卢佳娘
倪
氏附

按明外史列女传福清李广妻卢佳娘成婚甫十月广暴卒卢恸绝复苏见广口鼻出恶血悉吮食之既殓哭辄僵仆家人相与宽譬但曰我从夫地下尔积五六日家人防懈潜入寝室自经后其县有游政妻倪氏殉夫亦然　　戚家妇
按明外史列女传戚家妇者宝应人甫合&#而夫暴殁妇哭之哀投门外汪中死留诗一首云画虎虽成未点睛百年夫妇一宵情欢声方举哀声动贺者纔临吊者并孔雀屏前灯隐隐鸳鸯枕上泪盈盈从来不识儿郎面独抱冰心照水清后人名其死所为戚家汪云　　余布妻马氏
按明外史列女传马氏吴县余布妻归五年而夫死无子家酷贫姑欲夺其志有田二亩半得粟不以与妇马不为动姑潜纳他人聘一夕鼓吹临门趣治妆马氏入卧室自经死几上食器糠籺尚存　　幼溪贞女
按明外史列女传幼溪贞女失其姓名邓茂七破沙县匿草间为二贼所获遇溪桥贞女曰扶我过当从一人而终二贼争趋搀至桥半女视溪流湍急拽二贼共投俱溺死　　郭氏
按明外史列女传郭氏大田人邓茂七之乱乡人结寨东岩已而寨破妇襁幼儿且有身为贼所驱妇奋骂投百尺岩下与儿俱碎乱石间胎及肠胃迸出狼籍岩下贼据高瞰之皆叹曰真烈妇也瘗之而去　　胡尚絅妻程氏按明外史列女传程氏扬州胡尚絅妻尚絅婴危疾妇刲腕肉啖之不能咽而卒妇号恸不食二日时怀孕四月或曰得男可延夫嗣徒死何为答曰吾亦知之倘生女未免苟活数月耳因复食弥月果生男明年殇即前谢翁姑曰媳不能常侍奉有娣姒在无悲也复绝食越二日其姑抚之曰尔父母家二百里中若不俟面诀乎妇曰可急迎之日饮米渖一匙以待迨十二日父母遣幼弟至妇曰是即可白吾志自是滴水不入口姑向之泣则曰儿若再嫁则当哭此好事何哭为徐简&#中簪珥令办后事以其余散家人并邻妪尝过问者复自卜曰十八九日皆良吾当逝向曾刲肉救夫夫不可救以灰和之置&#头附吾左腕以示全归遂卒　　花云妻郜氏
按殉身录花云怀庆人庚子守太平陈友谅以舟师入寇城陷不屈而死妻郜氏生一子炜甫三岁闻云遇害义不受辱以炜付侍儿孙氏令善护之遂投水死　　傅形嘉妻岳氏
按畿辅通志傅形嘉妻岳氏真定府人岳兴女年十八适形嘉无子形嘉没氏号哭不食经死洪武十九年表其门　　贾守智妻高氏
按畿辅通志贾守智妻高氏真定府人年十八归智智患痿三年氏日负之出入智&#氏以其所蓄钱付姑曰此足为吾夫殡殓资复以衣帛付母人咸不解其意一夕易衣以线缝其襟毕自缢柩旁死遂合葬　　周杰妻崔氏按畿辅通志周杰妻崔氏真定府人洪武间杰任兵科给事中以疾&#氏年二十一奉夫骸骨归告其家人曰夫妇之道义本同穴吾又无子安得独生遂自缢合葬　　李茂妻高氏
按畿辅通志李茂妻高氏真定府人茂充吉安卫役堕马病伤死高哀毁骨立罄其家赀备丧置二棺至夜沐浴更衣自缢死洪武十八年事闻旌表　　伦品着妻石氏
按滦州志石氏滦州诸生介之长女十七岁归伦重子生员品着性贞淑事翁及继姑竭忱敬勖其夫以勤读三党推为才妇继姑有媵婢刘氏者翁据为妾令诸子媳呼姨子媳哗云此吾家赤脚也律例庶母三有慈有养有乳皆以礼聘助簉故称诸母若娼尼婢则贱妾岂宜称母耶刘大衔之凡坑嫡陷子计无所不尽密招巫以魇进致翁视妻如雠视子如路人氏夫品着素健无病忽四肢水肿自足渐及胸膂夜梦有异状医药罔痊适有巫妇能候神则云此巫蛊所厌也在前及三叉路口处命工卢喜于下掘乌箸一根铁火盆脚一只下粘头发再掘路口物而翁大骂毁巫神案逐之盖溺爱最深恐以实诉为瘲孽罪端也品着遂沈顿不起临危属氏云吾向收婢子喜春原期孕子女以全嗣续今已矣吾没后可即嫁之氏啼应曰君&#我必报雠同死品着力恳曰吾榇未归土藉汝襄事勿&#&#也氏啮指应之扶柩陨血卒哭之后即归父家营嫁婢女以珠翠&#分给姊妹云我早晚归泉下留此奚用小祥后决志报夫而救姑也乘家中娣姒翁伯俱他出手持槌杵厨刀直入刘室拽发痛击剚刀臂膂血肉狼籍刘百口哀祈氏声其凶恶云我若杀尔然后死恐人疑我畏抵自尽姑贳尔命随沐浴更衣设几焚香拜天地祖祠夫灵至姑李氏房中哭别云新妇早愿从郎夜壑姑慎无戚亦不必恨责吾翁惟警彼罪人足矣遂入室自缢村坞远近闻之奔&#颜色如生　　孙忠妻张氏
按永平府志孙忠妻张氏年二十归忠三月夫病家贫昼夜勤汤药不怠夫死潜缢以殉巡抚旌其门　　高希凤妻刘氏李氏郭氏
金氏邢氏附

按汝宁府志刘氏固始高希凤妻希凤在辽东为乱军所掠断其腕而死刘骂不绝口亦为所杀仲弟药师奴妻李氏早寡携子侄避乱高丽洪武初归守夫墓誓不再适季弟伯颜不花为纳哈出所杀其妻郭氏自缢死从子搭失丁为父雠诬陷死其妻金氏与姑邢氏俱自缢于室事闻诏赐旌表尚书孙原贞作高氏五烈诗　　史嘉法妻王氏
按汝宁府志王氏光州史嘉法妻家贫事姑孝年二十夫病亡王亲殓之即闭户自缢死里人哀之为治棺合葬送者数百人咸为泣下知州陈王道临其丧吊祭以礼表其门　　胡廷举妻李氏
按汝宁府志李氏光州人胡廷举妻归二载夫患痼疾氏侍汤药无懈夫亡即誓与俱姑令家人守之乃佯为不死状防稍弛遂就夫柩旁雉经死　　胡谊妻胡氏
按汝宁府志胡氏光州诸生胡谊妻夫病氏焚香祈代奉汤药六年谊死胡触棺长号期以身殉为家人所防遂不食七日端卧而瞑事闻诏表其门　　东钦妻卢氏
按汝宁府志卢氏光山人适邑诸生东钦钦父旭以御史谪戍通海殁于途钦征和泥死于兵有张姓者谋娶卢卢缢于室以救免张复强致聘卢挥诸门外号哭三日赴海死时洪武辛未秋七月也嘉靖丙戌鲁宪副闻而嘉之立祠通海表其门　　王佐妻万氏
按开封府志万氏王佐妻密县人佐疾亟顾万曰我死汝善事后人万泣以死誓须臾佐没是夜万果自缢洪武中诏旌异之　　吴氏女
按济南府志吴氏女长山人洪武初兵乱有悍卒拥之上马女坚不受辱被杀时年十七　　张敏道妻赵氏
按陕西通志赵氏张敏道妻延安洛川人名金定年二十夫亡氏遂自缢同葬洪武中旌表　　贺谷荣妻康氏
按陕西通志康氏延安鄜州人贺谷荣妻年二十夫亡苦节父逼改适氏投崖死洪武中旌表　　李应元妻陶氏
按陜西通志延安陶氏米脂人李应元妻夫官经历早没即自缢死　　刘金住妻常氏
按陕西通志常氏庆阳宁州人洪武初父伯良戍夏州氏随母郭偕行年三十三适同戍乡人刘金住住寻殁于战氏事继姑及夫幼妹有恩礼姑殁或欲强赘氏应曰待终丧无恨翌日赴水而死三日渔者出尸面色如生　　刘荣妻姚氏
按陕西通志姚氏庆阳安化人年及笄归刘荣荣应军役病&#氏哭数日不食亦死　　贺恩妻田氏
按陕西通志田氏贺恩妻延安宜君人夫病氏毁容侍汤药及死自缢以殉有司以闻诏旌表　　王氏
按陕西通志王氏延安宜君人夫某死于火王遂自刎诏旌之　　王伸妻高氏
按延安府志高氏榆林卫人百户王伸妻伸死孀居十三年训其子永安为诸生城破整衣笄手携长妇某氏曰吾寡居不面姻亲中一男子今面贼乎遂同投井中死数日贼去出之颜色如生后三阅月合殡夫圹开棺视之香闻数里临葬者无不叹异　　崔国安妻米氏
按延安府志米氏崔国安妻榆林人闻贼入城率婢同群妇匿僻巷茅舍中贼至见氏美甘言诱之氏正色危坐贼逼之氏起大骂被发爪面碎首出血贼怒杀之　　李定女
按四川总志富顺李定第三女始许聘同姓后有他姓执同姓应离律欲夺之女遂自缢死　　杜高宾妻刘氏
按四川总志刘氏宜宾人杜高宾妻宾溺死誓欲从会救免乃密以夫故巾袜系肘间以毒和饼食之姑惊视犹持半饼手中厉声曰今日得为杜氏鬼矣言讫而绝年二十有五　　甘氏女
按岳州府志甘氏女名元秀华容人父邦佐以许嫁里人魏文昌洪武间文昌父获罪应诛文昌诣阙上疏愿以身代遂伏法元秀时年十五邦佐闻文昌系狱即欲改嫁其女元秀赴井求死以救获免遂斋戒不为容饰比文昌死四日讣至元秀沐浴具衣服自缢以殉士类高其行上之有司卒未旌表　　周正琚女翠嫦翠娥
按永明县志翠嫦翠娥甘棠村民周正琚之二女洪武戊申为土贼邓四所获女绐之曰吾已从尔吾父藏金于昂山上盍往取之以为妆奁及至绝顶姊妹共投崖以死崖深万丈不可寻究父乏嗣闻二女死亦自缢　　李宗颐妻夏氏
按靖安县志夏氏幼为父母所爱赘李宗颐为婿陈友谅陷南昌部卒获氏欲污之氏绐近井旁投井死　　欧阳尚八妻李氏按彭泽县志李氏欧阳尚八妻尚诚弟妇也洪悬作乱尚诚密奏太祖平洪后贼党复讧李谓其妾曰洪党不殄我家必被其害遂闭户自焚死　　刘所安妻曾氏
按永丰县志曾氏刘所安妻洪武乙巳春师克虔游兵肆掠所安携妻避于里之富田王氏居二日兵骤至势不可逃曾抱婴儿曰君亟去无以妻子为累脱不免有死而已泣而别兵至曾以不辱被杀兵退所安收其遗骸幼子犹牵衣在傍　　常氏女
按袁州府志常氏女名秀兰万载人九岁父体干没随母再适李姓乡贼攻李舍时女年十七贼欲污之女拒骂不绝口贼势益迫女愈忿詈贼怒支解之　　孙氏女按袁州府志孙氏女宜春人初受里人阳遵哲聘遵哲当戍辽东父议别择所归女闻哲行自缢死　　孙氏女按袁州府志孙氏女分宜人初许聘里人欧阳翯洪武间翯以仲兄翨没于辽阳戍所当往补戍女父议更择婿女闻投缳死后园竹间且曰及翯未去使知吾无异志也　　陈贵妻唐氏
按江宁县志唐氏陈贵妻贵领海运将行唐断指授贵为别及贵死于水求娶者不已念不能敌乃中夜自焚死乡人哀之　　王宗妻柴氏
按江宁县志柴氏王宗妻宗为郡学生力学成疾柴视汤药昼夜不离宗病笃谓柴当及时改嫁不必待终丧也柴俯首哽咽而已数日其兄来视泣告兄曰宗必不生我无以安其心惟一死耳幸归告父母及宗濒危殓具皆手制乃以所用银挑牙二事以一付家人云恐临时忘之可以备含即入别室家人讶其久不出视之缢死矣口中含所分银挑牙一事宗亦随没事闻旌表　　刘桧妻王氏
按高淳县志王氏刘桧妻洪武丙申岁歉大疫夫与翁姑及父母兄弟俱亡王年二十二无依里中恶少谋娶之不从一日或强逼舁去王曰命可绝身不可污遂自刎而死　　杨邦彦妻陈氏
按高淳县志陈氏县令陈九龄女适诸生杨邦彦年二十彦溺水死无子陈不欲生父亟携归强延十载一旦告父母曰吾将往视故居乃至夫溺处投水死　　杨邯桥烈妇按广德州志原丰都杨邯桥烈妇某氏父必传失其姓氏年二十夫亡家贫守节奉姑恭谨为姑求虀于越溪行桥上无赖少年戏之泣曰天何穷我如此不能备一虀至受外侮投溪而死乡人哀之以葬于溪上因名其冢曰烈妇墩　　濮阳氏女
按广德州志濮阳氏女名妙贞父濮阳琦受施姓聘未嫁施没女为服衰设神主祀焉父转纳他聘妙贞操木槌毁聘具父闵其志听死于家　　赵氏女
按广德州志赵氏女本州赵鹤六女年十三许字步溉溉年十八入乡校客死钱塘女闻溉死食不下咽白其母请归步母曰步氏子已死汝尚安归女泣涕不已他日或告其父欲为其弟娶女不可父曰女子守身不二为已成夫妇之伦也今汝尚女而欲为步氏妇其谁汝怜母憎女不从加之杖越宿女自经而死步氏取以合葬焉　　鲁某妻云氏
按广德州志云氏生员士樟女适鲁某为兵所拉欲污之掖之上马三掖三堕手拔木击兵兵怒碎磔之一时女妇遭兵以激烈死者或赴水或自经或被兵刃不可胜举　　严以作妻傅氏
按广德州志傅氏生员严以作妻夫疾刲股进之不救乃托老姑于娣姒托孤女于夫妺焚遗券散奁赀闭户自缢以救苏旋嚼碗伤喉越三日死邑侯为之请旌　　潘之诚妻韦氏
按广德州志韦氏潘之诚妻年二十一夫病氏刲股和药以进夫死无子立夫弟之观次子为嗣不两月子殇氏夜闭门投缳于夫柩侧　　吴良珙妻陈氏
按广德州志陈氏邑民吴良珙妻鼎革初兵乱氏携幼子为兵所获绐兵取簪珥投井死七日后出之颜色如生　　王命锡妻田氏
按广德州志田氏邑民王命锡妻姑岑氏两目俱瞽兵至邻妇迫之出氏曰吾何忍舍姑以往遂为兵获逼上马不从以刃挥之五脏皆出而死年二十有一　　沈支珗妻汤氏按广德州志汤氏沈支珗妻宣城庠生汤白女值国变父叹曰设遇兵如尔辈何女曰此正儿见节时也已而土贼陈君才营于静觉寺逼氏居执氏欲污之不从以矢穿氏腹备极惨毒而死闻者莫不流涕　　张文焕妻邵氏按无锡县志邵氏张文焕妻文焕通春秋洪武中授白洋镇巡检遇寇力战死之子元保十岁文焕有故人姚枢为司理邵属子于枢抽刃自杀　　华源长妻邹氏
按无锡县志邹氏字淑惠华源长妻夫疾革以孤托其母而不及妻邹叹曰妾之心夫尚有所不知遂自经死年二十有一又二日夫乃亡　　李昌妻周氏
按无锡县志周氏苏州农家女邹佑之纳为其仆李昌妻昌死周年二十二大恸将从之主母使人守之伺间仍自经后昌死二十一日　　陆润妻沈氏
按苏州府志沈氏名桂英太仓人陆润妻年二十夫亡既葬闭室自经者再为守者所救桂英曰无相苦守者稍懈遂死　　邵某妻薛氏
按苏州府志薛氏昆山银工女嫁县小吏邵某洪武初邵坐法当死送京师氏年二十垢面莫能掩其丽将行押卒见而悦之谓邵曰若欲生致都下盍使事我否则促死邵惧曰如命乃密呼氏语故氏佯应曰诺乃盛备酒馔饲邵至暮遂自缢于粉阁中邻里葬之冢在西湓渎村彭氏菜园中即其粉阁也郑文康作传今入祀典　　胡原妻钱氏
按苏州府志钱氏太仓人胡原妻洪武间原戍云南窜还事觉坐弃市钱谓之曰君万里归为妾耳今君死妾生何为至夜分抱乳子泣曰吾不能保汝矣遂自缢年二十有八袁华为作传　　张概妻金氏
按苏州府志金氏名淑宁德儒女年二十三嫁张员外概洪武十九年概得罪吏具辞将置于法淑宁闻之曰吾虽归张未及期月义不使夫独死死后于夫志不得明孰若先焉遂经死后三日概得宥免　　邹麟妻沈氏按苏州府志沈氏昆山人邹麟妻洪武中夫阵亡氏誓死不二邻妪怜其盛年无子劝更为身计辄泫然曰移天而觊非望独何心耶指所居室曰必死于此竟以哀毁而没　　史景忠妻邹氏
按苏州府志邹氏郡人史景忠妻年十八景忠谪戍大宁洪武丙子寇发大宁欲犯邹邹不从胁以刃邹龁齿大骂延颈受刃竟被杀时年二十一　　顾氏女
按苏州府志顾氏女太仓人早丧父母鞠于叔父初许嫁王氏未嫁而夫亡叔父复许嫁徐氏择日毕礼强之行不得已乃以帛缠束其体牢不可解至则谓徐曰吾非汝家妇乃故王郎妻也坚拒不成礼徐亦义之不忍强至夕遂缢死　　谢氏妇
按松江府志谢氏泖上右族国初籍没其家以妇给象奴妇告奴曰待祭亡夫乃从尔奴许之妇携酒饭至武定桥哭奠赋诗曰不忍将身配象奴自携麦饭祭亡夫今朝武定桥头死一剑清风满帝都遂自刎　　张礼妻赵氏按沐阳县志赵氏张礼妻洪武初礼任广东广州府同知逾旬没于官未殓赵亦自缢有司上其事赐银三十两米二十石祭于龙湾送归葬洪武五年旌表　　张师孟妻徐氏按凤阳府志徐氏子魁次女年十七母病割右胁肝救愈归张师孟未几夫死三日后亦自缢时年十九　　李发春妻石氏按凤阳府志石氏李发春妻年十六归李事亲以孝闻姑病刲左股愈之夫死雉经者再皆救免遂烂嚼其舌触死柩前时年十八　　年孔固妻胡氏
</div>
    <div class="pagination">
<a href="闺媛典闺烈部_page5.html">上一页</a><a href="闺媛典闺烈部.html">1</a><a href="闺媛典闺烈部_page2.html">2</a><a href="闺媛典闺烈部_page3.html">3</a><a href="闺媛典闺烈部_page4.html">4</a><a href="闺媛典闺烈部_page5.html">5</a><span class="current-page">6</span><a href="闺媛典闺烈部_page7.html">7</a><a href="闺媛典闺烈部_page8.html">8</a><a href="闺媛典闺烈部_page9.html">9</a><a href="闺媛典闺烈部_page10.html">10</a><a href="闺媛典闺烈部_page11.html">11</a><span>...</span><a href="闺媛典闺烈部_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
