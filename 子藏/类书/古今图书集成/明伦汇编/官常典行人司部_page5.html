<!DOCTYPE html>
<html>
<head>
    <meta charset="UTF-8">
    <title>官常典行人司部 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典行人司部 - 第 5 页/共 5 页</h1>
    <div class="content">冠冕通南极文章落上台诏从三殿去碑到百蛮开野馆浓花发春帆细雨来不知沧海上天遣几时回　　送张二十□军赴蜀州因呈杨五侍御　　　　　　　　　　　　　　　　前人好去张公子通家别恨添两行秦树直万点蜀山尖御史新骢马□军旧紫□皇华吾善处于汝定无嫌　　送杨六判官使西蕃　　　　　　前人送远秋风落西征海气寒帝京氛祲满人世别离难绝域遥怀怒和亲愿结欢敕书怜赞普兵甲望长安宣命前程急惟良待子宽子云清自守今日起为官垂泪方投笔伤时即据鞍儒衣山鸟怪汉节野童看边酒排金盏夷歌捧玉盘草肥蕃马健雪重拂庐干慎尔参筹画从兹正羽翰归来权可取九万一朝抟　　送友人使河源　　　　　　　　贾至送君鲁郊外下车上高丘萧条千里暮日落黄云秋举酒有遗恨论边无远谋河源望不见旌□去悠悠　　武威暮春闻宇文判官西使还已到晋昌　　　　　　　　　　　　　　　　岑参片雨过城头黄鹂上戍楼塞花□客泪边柳挂乡愁白发悲明镜青春换弊裘君从万里使闻已到瓜州　　赋得绵绵思远道送岑判官入岭　钱起极目烟霞外孤舟一使星兴中寻白雪梦里过沧溟夜月松江戍秋风竹坞亭不知行远近芳草日青青　　送归中丞使新罗　　　　　　皇甫冉诏使殊方远朝仪旧典行浮天无尽处望日计前程暂喜孤山出长愁积水萦野风飘迭鼓海雨湿危旌异俗知文教通儒有令名还将大戴礼方外授诸生　　送张阁老中丞持节吊回鹘　　权德舆旌□翩翩拥汉官君行当得远人欢分职南台知礼重校书东观见才难金章玉节鸣驺远白草黄云出塞寒欲散别愁唯有酒蹔烦宾从驻征鞍　　送归中丞使新罗册立吊祭　　　李益东望扶桑日何年是到时片帆通雨露积水隔华夷浩渺风来远虚明鸟去迟长波静云月孤岛宿旌旗别叶传秋意回潮动客思沧溟无旧路何处问前期　　送汤中丞和蕃　　　　　　　皇甫曾继好中司出天心外国知已传尧雨露更说汉威仪陇上应回首河源复载驰孤峰问徒御空碛见旄麾春草乡愁起边城旅梦移莫嗟行地远此去答恩私　　奉送崔侍御和蕃　　　　　　　耿湋万里华戎隔风沙道路秋新恩明主启旧好使臣修旌节随边草关山见戍楼俗殊人左□地远水西流日暮冰先合春深雪未休无论善长对博望自封侯　　送归中丞使新罗册立吊祭　　　前人远国通王化儒林得使臣立君成典册行吊奉丝纶云水连孤棹恩私在一身悠悠龙节去渺渺蜃楼新望里山仍暮波中岁又春昏明看日色灵□问舟人城邑分华夏衣裳拟缙绅他时礼命毕归路不迷津　　送源中丞使新罗　　　　　　　姚合丹墀召对使殊方官重霜台紫绶光玉节在船清海怪金函开诏拜戎王云晴渐觉山川异风便那知道路长谁得似君将雨露海东万里洒扶桑　　送册东陵王使　　　　　　　　马戴越海传金册华戎礼命行片帆秋色动万里信潮生日映孤舟出沙连绝岛明翳空翻大鸟飞雪喷长鲸旧鬓回应改遐荒梦易惊何当理风□天外问来程　　送薛大夫和蕃　　　　　　　亡名氏戎王归汉命魏绛谕皇恩旌□辞双阙风沙上五原往涂遵塞道出祖耀都门策令天文盛宣威使者尊澄波看四海入贡停诸蕃秋杪迎回骑无劳枉梦魂　　送张惟信册封唐邸因归省母　明杨慎鸣玉遥持节分珪重剪桐骅骝开蜀道蟋蟀采唐风税驾云山外回船月峡东还将南陔什一奏北堂中　行人司部纪事一
左传隐公五年宋人取邾田邾人告于郑曰请君释憾于宋敝邑为道郑人以王师会之伐宋入其郛以报东门之役宋人使来告命公闻其入郛也将救之问于使者曰师何及对曰未及国公怒乃止辞使者曰君命寡人同恤社稷之难今问诸使者曰师未及国非寡人之所敢知也新序管仲言桓公曰登降揖让进退闲习臣不如隰朋请置以为大行韩非子卫孙文子聘于鲁公登亦登叔孙穆子趋进曰诸侯之会寡君未尝后卫君也今子不后寡君一等寡君未知所过也子其少安孙子无辞亦无悛容穆子退而告人曰孙子必亡臣而不后君过而不悛亡之本也汲冢周书晋平公使叔誉于周见太子晋而与之言五称而五穷逡巡而退其不遂归告公曰太子晋行年十五而臣弗能与言君请归声就复与田若不反及有天下将以为诛平公将归之师旷不可曰请使瞑臣往与之言若能予反而复之师旷见太子称曰吾闻王子之语高于泰山夜寝不寐昼居不安不远长道而求一言王子应之曰吾闻太师将来甚喜而又惧吾年甚少见子而慑尽忘吾其度师旷曰（阙三字）
吾闻王子古之君子甚成不骄自晋始如周行不知劳王子应之曰古之君子其行至慎天下施关道路无限百姓悦之相将而远远人来欢视道如尺师旷告善又称曰古之君子其行可则由舜而下其孰有广德王子应之曰如舜者天舜居其所以利天下奉翼远人皆得己仁此之谓天如禹者圣劳而不居以利天下好取不好与必度其正是谓之圣如文王者其大道仁其小道惠三分天下而有其二敬人无方服事于商既有其众而返失其身此之谓仁如武王者义杀一人而以利天下异姓同姓各得之谓义师旷告善又称曰宣办名命异姓恶方王侯君公何以为尊何以为上王子应之曰人生而重丈夫谓之胄子胄子成人能治上官谓之士士率众时作谓之曰伯伯能移善于众与百姓同谓之公公能树名与物天道俱谓之侯侯能成群谓之君君有广德分任诸侯而敦信曰予一人善至于四海曰天子达于四荒曰天王四荒至莫有怨訾乃登为帝师旷罄然又称曰温恭敦敏方德不改闻物阙
二字
下学以起尚
登帝臣乃参天子自古谁王子应之曰穆穆虞舜明明赫赫立义治律万物皆作分均天财万物熙熙非舜而谁能师旷东躅其足曰善哉善哉王子曰太师何举足骤师旷曰天寒足躅是以数也王子曰请入坐遂敷席注瑟师旷歌无射曰国诚宁矣远人来观修义经矣好乐无荒乃注瑟于王子王子歌峤曰何自南极至于北极绝境越国弗愁道远师旷蹶然起曰瞑臣请归王子赐之乘车四马曰太师亦善御之师旷对曰御吾未之学也王子曰汝不为夫时诗云马之刚矣辔之柔矣马亦不刚辔亦不柔志之尘尘取予不疑以是御之师旷对曰瞑臣无见为人辩也唯耳之恃而耳又寡闻而易穷王子汝将为天下宗乎王子曰太师何汝贱我乎自太师以下至于尧舜禹未有一姓而再有天下者夫大当时而不伐天何可得且吾问汝之人年长短告吾师旷对曰汝声清汗汝色赤白火色不寿王子曰吾后三年上宾于帝所汝慎无言阙
将及汝师旷归未及三年告死者至
说苑郑简公使公孙成子来聘于晋平公有疾韩宣子赞授馆客客问君疾对曰君之疾久矣上下神祇无不遍谕也而无除今梦黄熊入于寝门不知人鬼耶意厉鬼也子产曰君之明子为政其何厉之有侨闻之昔鲧违帝命殛之于羽山化为黄熊以入于羽渊是为夏郊三代举之夫鬼神之所及非其族类则绍其同位是故天子祠上帝公侯祠百神自卿以下不过其族今周室少卑晋实继之其或者未举夏郊也宣子以告祀夏郊董伯为尸五日瘳公见子产赐之莒鼎晏子晋平公欲伐齐使范昭往观焉景公觞之饮酒醉范昭曰请君之弃□公曰酌寡人之□进之于客范昭饮之晏子曰彻□更之□觯具矣范昭佯醉不悦而起舞谓太师曰能为我调成周之乐乎吾为子舞之太师曰瞑臣不习范昭趋而出景公谓晏子曰晋大国也使人将观吾政今子怒大国之使者将奈何晏子曰夫范昭之为人也非陋而不知礼也且欲试吾君臣故绝之也景公谓太师曰子何以不为客调成周之乐乎太师对曰夫成周之乐天子之乐也调之必人主舞之今范昭人臣欲舞天子之乐臣故不为也范昭归以告平公曰齐未可伐也臣欲试其君而晏子识之臣欲犯其礼而太师知之仲尼闻之曰夫不出于尊俎之间而知千里之外其晏子之谓也可谓折冲矣而太师其与焉晏子使楚以晏子短楚人为小门于大门之侧而延晏子晏子不入曰使狗国者从狗门入今臣使楚不当从此门入傧者更道从大门入见楚王王曰齐无人耶晏子对曰临淄三百闾张袂成阴挥汗成雨比肩继踵而在何为无人王曰然则子何为使乎晏子对曰齐命使各有所主其贤者使使贤王不肖者使使不肖王婴最不肖故直使楚矣晏子将至楚楚闻之谓左右曰晏婴齐之习辞者也今方来吾欲辱之何以也左右对曰为其来也臣请缚一人过王而行王曰何为者也对曰齐人也王曰何坐曰坐盗晏子至楚王赐晏子酒酒酣吏二缚一人诣王王曰缚者曷为者也对曰齐人也坐盗王视晏子曰齐人固善盗乎晏子避席对曰婴闻之橘生淮南则为橘生于淮北则为枳叶徒相似其实味不同所以然者何水土异也今民生长于齐不盗入楚则盗得无楚之水土使民善盗耶王笑曰圣人非所与嬉也寡人反取病焉说苑晏子使吴吴王谓行人曰吾闻晏婴盖北方辩于辞习于礼者也命傧者客见则称天子请见明日晏子有事行人曰天子请见晏子蹙然行人又曰天子请见晏子蹙然又曰天子请见晏子蹙然者三曰臣受命敝邑之君将使于吴王之所以不敏而迷惑入于天子之朝敢问吴王恶乎存然后吴王曰夫差请见见之以诸侯之礼晏子使吴吴王曰寡人得寄僻陋蛮夷之乡希见教君子之行请私而毋为罪晏子蹙然避位吴王曰吾闻齐君盖贼以慢野以暴吾子容焉何甚也晏子逡巡而对曰吾闻之精事不通粗事不能者必劳大事不得小事不为者必贫大者不能致人小者不能至人之门者必困此臣之所以仕也如臣者岂能以道食人者哉晏子出王笑曰嗟乎今日吾讥晏子犹□而訾高橛者也景公使晏子使于楚楚王进橘置削晏子不剖而并食之楚王曰橘当去剖晏子对曰臣闻之赐人主前者瓜桃不削橘柚不剖今万乘无教令臣故不敢剖不然臣非不知也国语齐闾丘来盟子服景伯戒宰人曰陷而入于恭闵马父笑景伯问之对曰笑吾子之大满也昔正考父校商之名颂十二篇于周太师以那为首其辑之乱曰自古在昔先民有作温恭朝夕执事有恪先圣王之传恭犹不敢专称曰自古古曰在昔昔曰先民今吾子之戒吏人曰陷而入于恭其满之甚也周恭王能庇昭穆之阙而为恭楚恭王能知其过而为恭今吾子之教官寮曰陷而后恭道将何为说苑齐攻鲁子贡见哀公请求救于吴公曰奚先君宝之用子贡曰使吴责君宝而与我师是不可恃也于是以杨干麻筋之弓六往子贡谓吴王曰齐为无道欲使周公之后不血食且鲁赋五百邾赋三百不识以此益齐吴之利与非与吴王惧乃兴师救鲁诸侯曰齐伐周公之后而吴救之遂朝于吴楚庄王欲伐晋使豚尹观焉反曰不可伐也其忧在上其乐在下且贤臣在焉曰沈驹明年又使豚尹观反曰可矣初之贤人死矣谄谀多在君之庐者其君好乐而无礼其下危处以怨上上下离心兴师伐之其民必先反庄王从之果如其言矣赵王遣使者之楚方鼓瑟而遣之诫之曰必如吾言使者曰王之鼓瑟未尝悲若此也王曰宫商固方调矣使者曰调则何不书其柱耶王曰天有燥湿弦有缓急宫商移徙不可知是以不书使者曰明君之使人也任之以事不制以辞遭吉则贺之凶则吊之今楚赵相去千有余里吉凶忧患不可豫知犹柱之不可书也诗曰莘莘征夫每怀靡及梁王赘其群臣而议其过任座进谏曰主君国广以大民坚而众国中无贤人辩士奈何王曰寡人国小以狭民弱臣少寡人独治之安所用贤人辩士乎任座曰不然昔齐无故起兵攻鲁鲁军患之召其相曰为之奈何相对曰夫柳下惠少好学长而嘉智主君试召使于齐鲁君曰吾千乘主也身自使于齐齐不听夫柳下惠特布衣韦带之士也使之又何益乎相对曰臣闻之乞火不得不望其炮矣今使柳下惠于齐纵不解于齐兵终不愈益攻于鲁矣鲁君乃曰然乎相即使人召柳下惠来入门袪衣不趋鲁君避席而立曰寡人所谓饥而求黍稷渴而穿井者未尝能以欢喜见子今国事急百姓恐惧愿藉子大夫使齐柳下惠曰诺乃东见齐侯齐侯曰鲁君将惧乎柳下惠曰臣君不惧齐侯忿然怒曰吾望而鲁城芒若类失亡国百姓发屋伐木以救城郭吾视若鲁君类吾国子曰不惧何也柳下惠曰臣之君所以不惧者以其先人出周封于鲁君之先君亦出周封于齐相与出周南门刳羊而约曰自后子孙敢有相攻者令其罪若此刳羊矣臣之君固以刳羊不惧矣不然百姓非不急也齐侯乃解兵三百里夫柳下惠特布衣韦带之士至解齐释鲁之难奈何无贤士圣人乎晋楚之君相与为好会于宛丘之上宋人往之晋楚大夫曰趣以见天子礼见于吾君君为我见子焉使者曰冠虽敝宜加其上履虽新宜居其下周室虽微诸侯未之能易也师升宋城臣犹不更臣之服也揖而去之诸大夫瞿然遂以诸侯之礼见之越使诸发执一枝梅遗梁王梁王之臣曰韩子顾谓左右曰恶有以一枝梅以遗列国之君者乎请为二三子惭之出谓诸发曰大王有命客冠则以礼见不冠则否诸发曰彼越亦天子之封也不得冀兖之州乃处海垂之际屏外蕃以为居而蛟龙又与我争焉是以剪发文身烂然成章以像龙子者将避水神也今大国其命冠则见以礼不冠则否假令大国之使时过敝邑敝邑之君亦有命矣曰客必剪发文身然后见之于大国何如意而安之愿假冠以见意如不安愿无变国俗梁王闻之披衣出见令逐韩子秦楚构兵秦王使人使楚楚王使人戏之曰子来亦卜之乎对曰然卜之谓何对曰吉楚人曰噫甚矣子之国无良龟也王方杀之以衅钟其吉如何使者曰秦楚构兵吾王使我先窥我死而不还则吾王知警戒整齐兵以备楚是吾所谓吉也且使死者而无知也又何衅于钟死者而有知也吾岂错秦相楚哉我将使楚之钟鼓无声钟鼓无声则将无以整齐其士卒而理君军夫杀人之使绝人之谋非古之通议也子大夫试熟计之使者以报楚王楚王赦之楚使使聘于齐齐王飨之梧宫使者曰大哉梧乎王曰江汉之鱼吞舟大国之树必巨使何怪焉使者曰昔燕攻齐遵洛路渡济桥焚雍门击齐左而虚其右王歜绝颈而死于杜山公孙差格死于龙门饮马乎淄渑定获乎琅邪王与太后奔于莒逃于城阳之山当此之时则梧之大何如乎王曰陈先生对之陈子曰臣不如刁王曰刁先生应之刁曰使者问梧之年耶昔者荆平王为无道加诸申氏杀子胥父与其兄子胥被发乞食于吴阖闾以为将相三年将吴兵复雠乎楚战胜乎柏举级头百万囊瓦奔郑王保于随引师入郢军云行乎郢之都子胥亲射宫门掘平王冢笞其坟数以其罪曰吾先人无罪而子杀之士卒人加百焉然后止当若此时梧可以为其柎矣蔡使师强王坚使于楚楚王闻之曰人名多章章者独为师强王坚乎趣见之无以次视其人状疑其名而丑其声又恶其形楚王大怒曰今蔡无人乎国可伐也有人不遣乎国可伐也端以此人诫寡人乎国可伐也故发二使见三谋伐者蔡也赵简子将袭卫使史黯往视之期以一月六日而后反简子曰何久也黯曰谋利而得害由不察也今蘧伯玉为相史佐焉孔子为客子贡使令于君前甚听易曰涣其群元吉涣者贤也群者众也元者吉之始也涣其群元吉者其佐多贤矣简子按兵而不动庄子渔父篇宋有人曹商者为宋王使秦其往也得车数乘王说之益车百乘反于宋见庄子曰夫处穷闾厄巷困窘织屦槁项黄馘者商之所短也一晤万乘之主而从车百乘者商之所长也庄子曰秦王有病召医破痈溃痤者得车一乘舐痔者得车五乘所治愈下得车愈多子岂治其痔邪何得车之多也子行矣白虎通退让篇翟王使使至楚楚王夸使者以章华之台台甚高三休乃至楚王曰翟国亦有此台乎使者曰否翟窭国也恶见此台也翟王之自为室也堂高三尺壤陛三絫茆茨弗剪采椽弗刮且王犹以作之者大苦居之者大佚翟国恶见此台也楚王愧后汉书孔融传融迁少府初太傅马日磾奉使山东及至淮南数有意于袁术术轻侮之遂夺取其节求去又不听因欲逼为军帅日磾深自恨遂呕血而毙及丧还朝廷议欲加礼融乃独议曰日磾以上公之尊秉髦节之使衔命直指宁辑东夏而曲媚奸臣为所牵率章表署用辄使首名附下罔上奸以事君昔国佐当晋军而不挠宜僚临白刃而正色王室大臣岂得以见胁为辞又袁术僭逆非一朝一夕日磾随从周旋历岁汉律与罪人交关三日已上皆应知情春秋鲁叔孙得臣卒以不发扬襄仲之罪贬不书日郑人讨幽公之乱斫子家之棺圣上哀矜旧臣未忍追案不宜加礼朝廷从之三国蜀志费袆传袆为昭信校尉使吴孙权性既滑稽嘲啁无方诸葛恪羊□等才博果辨论难锋至袆辞顺义笃据理以答终不能屈权甚器之谓袆曰君天下淑德必当股肱蜀朝恐不能数来也注
袆别传
曰孙权每别酌好酒以饮袆视其已醉然后问以国事并论当世之务辞难累至袆辄辞以醉退而撰次所问事事条答无所遗失权乃以手中常所执宝刀赠之袆答曰臣以不才何以堪明命然刀所以讨不庭禁暴乱者也但愿大王勉建功业同奖汉室臣虽暗弱终不负东顾华阳国志后主即位南中诸郡并叛诸葛亮以新遭大丧未便加兵遣尚书南阳邓芝固好于吴王吴王孙权曰吾诚愿与蜀和亲但主幼国小虑不自存芝对曰吴蜀二国之地吴有三江之阻蜀有重险之固大王命世之英诸葛一时之杰合此二长共为唇齿进可兼并天下退可鼎足而跱大王如臣服于魏魏则上望大王入朝其次求太子入侍若其不从则奉辞伐叛蜀必顺流见可而进如此江南之地非复大王之有也吴王大悦与蜀和亲使聘岁通芝后累往权曰若灭魏之后二主分治不亦乐乎芝对曰灭魏之后大王未深识天命者战争方始耳权曰君之诚恳乃至于此书与亮曰丁□掞张阴化不尽和合二国惟有邓芝三国魏志牵招传太祖领冀州辟招为从事太祖将讨袁谭而柳城乌丸欲出骑助谭太祖以招尝领乌丸遣诣柳城到值峭王严以五千骑当遣诣谭又辽东太守公孙康自称平州牧遣使韩忠赍单于印绶往假峭王峭王大会群长忠亦在坐峭王问招昔袁公言受天子之命假我为单于今曹公复言当更白天子假我真单于辽东复持印绶来如此谁当为正招答曰昔袁公承制得有所拜假中间违错天子命曹公代之言当白天子更假真单于是也辽东下郡何得擅称拜假也忠曰我辽东在沧海之东拥兵百万又有扶余濊貊之用当今之势强者为右曹操独何得为是也招呵忠曰曹公允恭明哲翼戴天子伐叛柔服宁静四海汝君臣顽嚚今恃险远背违王命欲擅拜假侮弄神器方当屠戮何敢慢易咎毁大人便捉忠头顿筑拔刀欲斩之峭王惊怖徒跣抱招以救请忠左右失色招乃还坐为峭王等说成败之效祸福所归皆下席跪伏敬受敕教便辞辽东之使罢所严骑吴志张温传温拜议郎选曹尚书徙太子太傅甚见信重时年三十二以辅义中郎将使蜀权谓温曰卿不宜远出恐诸葛孔明不知吾所以与曹氏通意以故屈卿行若山越都除便欲大构于蜀行人之义受命不受辞也温对曰臣入无腹心之规出无专对之用惧无张老延誉之功又无子产陈事之□然诸葛亮达见计数必知神虑屈申之宜加受朝廷天覆之惠推亮之心必无疑贰温至蜀对关拜章曰昔高宗以谅暗昌殷祚于再兴成王以幼冲隆周德于太平功冒溥天声贯罔极今陛下以聪明之姿等契往古总百揆于良佐□列精之炳耀遐迩望风莫不欣赖吴国勤任旅力清澄江浒愿与有道平一宇内委心协规有如河水军事兴烦使役乏少是以忍鄙倍之羞使下臣温通致情好陛下敦崇礼义未便耻忽臣自入远境及即近郊频蒙劳来恩诏辄加以荣自惧悚怛若惊谨奉所赍函书一封蜀甚贵其才晋书张骏传骏遣参军王骘聘于刘曜曜谓之曰贵州必欲追踪窦融款诚和好卿能保之乎骘曰不能曜侍中徐邈曰君来和同而云不能何也骘曰齐桓贯泽之盟忧心兢兢诸侯不召自至葵丘之会骄而矜诞叛者九国赵国之化常如今日可也若政教陵迟尚未能察迩者之变况鄙州乎曜顾谓左右曰此凉州高士使乎得人礼而遣之沮渠蒙逊载记姚兴遣使人梁斐张构等拜蒙逊镇西大将军沙州刺史西海侯时兴亦拜秃发□檀为车骑将军封广武公蒙逊闻之不悦谓斐等曰□檀上公之位而身为侯者何也构对曰□檀轻狡不仁款诚未着圣朝所以加其重爵者褒其归善即叙之义耳将军忠贯白日勋高一时当入谐鼎味匡赞帝室安可以不信待也圣朝爵必称功官不越德如尹纬姚晃佐命初基齐难徐洛元勋骁将并位纔二品爵止侯伯将军何以先之乎窦融殷勤固让不欲居旧臣之右未解将军忽有此问蒙逊曰朝廷何不即以张掖见封乃更远封西海耶构曰张掖规画之内将军已目有之所以远授西海者□欲广大将军之国耳蒙逊大悦乃受拜苻生载记生闻张祚见杀元靓幼冲命其征东苻柳参军阎负梁殊使凉州以书喻之负殊至姑藏元靓年幼不见殊等其凉州牧张瓘谓负殊曰孤之本朝世执忠节远宗大晋臣无境外之交君等何为而至负殊曰晋王以邻藩义好有自来矣虽拥阻山河然风通道会不欲使羊陆二公独美于前主上以钦明绍统八表宅心光被四海格于天地晋王思与张王齐曜大明交玉帛之好兼与君公同金兰之契是以不远而来有何怪乎瓘曰羊陆一时之事亦非纯臣之义也本朝六世重光固忠不二若与苻征东交玉帛之好者便是上违先公纯诚雅志下乖河右遵奉之情负殊曰昔微子去殷项伯归汉虽背君违亲前史美其先觉亡晋之余远逃江会天命去之故尊先王翻然改图北面二赵盖神筭无方鉴机而作君公若欲称制河西众旅非秦之敌如欲宗归遗晋深乖先君雅旨孰若远踪窦融附汉之规近述先王归赵之事垂祚无穷永享遐祉乎瓘曰中州无信好食言往与石氏通好旋见寇袭中国风诫在昔日不足复论通和之事也负殊曰三王异政五帝殊风赵多奸诈秦以信义岂可同年而语哉张先杨初皆擅兵一方不供王贡先帝命将擒之宥其难恕之罪加以爵封之荣今上道合二仪慈弘山海信符阴阳御物无际不可以二赵相况也瓘曰秦若兵强化盛自可先取江南天下自然尽为秦有何辱征东之命负殊曰先帝以大圣神武开构鸿基强燕纳款八州顺轨主上钦明道必隆世慨徽号拥于西河正朔未加吴会以吴必须兵凉可以义故遣行人先申大好如君公不能蹈机而发者正可缓江南数年之命回师西□恐凉州弗可保也瓘曰我跨据三州带甲十万西包昆域东阻大河伐人有余而况自固秦何能为患负殊曰贵州险塞孰若崤函五郡之众何如秦雍张琚杜洪因赵之成资据天阻之固策三秦之锐藉陆海之饶劲士风集骁骑如云自谓天下可平关中可固先帝神矛一指望旗冰解人咏来苏不觉易主燕虽武视关东犹以地势之义逆顺之理北面称藩贡不逾月致肃慎楛矢通九夷之珍单于屈膝名王内附控弦之士百有余万鼓行而济西河者君公何以抗之盍追遵先王臣赵故事世享大美为秦之西藩瓘曰然秦之德义加于天下江南何以不宾负殊曰文身之俗负阻江山道洿先叛化盛后宾自古而然岂但今也故诗曰蠢尔蛮荆大邦为仇言其不可以德义怀也瓘曰秦汉旧都地兼将相文武辅臣领袖一时者谁也负殊曰皇室懿藩忠若公旦者则大司马武都王安征东大将军晋王柳文武兼才神器秀拔入可允厘百工出能折冲万里者卫大将军广平王黄眉后将军清河王法龙骧将军东海王坚之兄弟其耆年硕德德侔尚父者则太师录尚书事广□公鱼遵其清素刚严骨鲠贞亮则左光禄大夫强平金紫光禄程肱牛夷博闻强识探颐索幽则中书监胡文中书令王鱼黄门侍郎李柔雄毅厚重权智无方则左卫将军李威右卫将军苻雅才识明达令行禁止则特进领御史中丞梁平老特进光禄大夫强汪侍中尚书吕婆楼文史富赡郁为文宗则尚书右仆射董荣秘书监王扬著作郎梁谠骁勇多权略攻必取战必胜关张之流万人之敌者则前将军新兴王飞建节将军邓羌立忠将军彭越安远将军范俱难建武将军徐盛常伯纳言卿校牧守则人皆文武莫非才贤其余怀经世之才蕴佐时之略守南山之操遂而不夺者王猛朱彤之伦相望于岩谷济济多士焉可罄言姚襄张平一时之杰各拥众数万狼顾偏方皆委忠献款请为臣妾小不事大春秋所诛惟君公图之瓘笑曰此事决之主上非身所了负殊曰凉王虽天纵英睿然尚幼冲君公居伊霍之任安危所系见机之义实在君公瓘新辅政河西所在兵起惧秦师之至乃言于元靓遣使称藩生因其所称而授之秃发□檀载记□檀遣□军关尚聘于姚兴兴谓尚曰车骑投诚献款为国藩屏擅兴兵众辄造大城为臣之道固若是乎尚曰王侯设险以自固先王之制也所以安人卫众预备不虞车骑僻在遐藩密迩勍寇南则逆羌未宾西则蒙逊跋扈盖为国家重门之防不图陛下忽以为嫌兴笑曰卿言是也□檀遣西曹从事史皓聘于姚兴兴谓皓曰车骑坐定凉州衣锦本国其德我乎皓曰车骑积德河西少播英问王威未接投诚万里陛下官方任才量功受职彝伦之常何德之有兴曰臣不以州授车骑者车骑何从得之皓曰使河西云扰吕氏颠狈者实由车骑倾其根本陛下虽鸿罗遐被凉州犹在天网之外故征西以周召之重力屈姑臧齐难以王旅之盛势挫张掖王尚孤城独守外逼群狄陛下不连兵十年殚竭中国凉州未易取也今以虚名假人内收大利乃知妙算自天圣与道合虽云迁授盖亦时宜兴悦其言拜骑都尉慕容超载记超母妻先在长安为姚兴所据责超称藩求太乐诸伎若不可使送吴口千人超下书诏群臣详议左仆射段晖议曰太上囚楚高祖不回今陛下嗣守社稷不宜以私亲之故而降统天之尊又太乐诸伎皆是前世伶人不可与彼使移风易俗宜掠吴口与之尚书张华曰若彼侵掠吴边必成邻怨此既能往彼亦能来兵连祸结非国之福也昔孙权重黎庶之命屈己以臣魏惠施惜爱子之头舍志以尊齐况陛下慈德在秦方寸崩乱宜暂降大号以申至孝之情权变之道典谟所许韩范智能回物辨足倾人昔与姚兴俱为秦太子中舍人可遣将命降号修和所谓屈于一人之下伸于万人之上也超大悦曰张尚书得吾心矣使范聘于兴及至长安兴谓范曰封恺前来燕王与朕抗礼及卿至也款然而附为依春秋以小事大之义为当专以孝敬为母屈也范曰昔周爵五等公侯异品大小之礼因而生焉今陛下命世龙兴光宅西秦本朝主上承祖宗遗烈定鼎东齐中分天曜南面并帝通聘结好义尚谦冲使至矜诞苟折行人殊似吴晋争盟滕薛竞长恐伤大秦堂堂之盛有损皇燕巍巍之美彼我俱失窃未安之兴怒曰若如卿言便是非为大小而来范曰虽由大小之义亦缘寡君纯孝过于重华愿陛下体敬亲之道霈然垂愍兴曰吾久不见贾生自谓过之今不及矣于是为范设旧交之礼申叙平生谓范曰燕王在此朕亦见之风表乃可于机辩未也范曰大辩若讷圣人美之况尔日龙潜凤戢和光同尘若使负日月而行则无继天之业矣兴笑曰可谓使乎延誉者也范承间逞说姚兴大悦赐范千金许以超母妻还之慕容凝自梁父奔于姚兴言于兴曰燕王称藩本非推德权为母屈耳古之帝王尚兴师征质岂可虚还其母乎母若一还必不复臣也宜先制其送伎然后归之兴意乃变遣使聘于超超遣其仆射张华给事中宗正元入长安送大乐伎一百二十人于姚兴兴大悦延华入燕酒酣乐作兴黄门侍郎尹雅谓华曰昔殷之将亡乐师归周今皇秦道盛燕乐来庭废兴之兆见于此矣华曰自古帝王为道不同权谲之理会于功成故老子曰将欲取之必先与之今总章西入必由余东归祸福之验此其兆乎兴怒曰昔齐楚竞辩二国连师卿小国之臣何敢抗衡朝士华逊辞曰奉使之始实愿交欢上国上国既遗小国之臣辱及寡君社稷臣亦何心而不仰酬兴善之于是还超母妻南齐书始安贞王道生传道生子凤凤子遥昌建武元年进号冠军将军封丰城县公千五百户未之镇徙督豫州郢州之西阳司州之汝南二郡军事征虏将军豫州剌史持节如故二年卤主元宏寇寿春遣使呼城内人遥昌遣□军崔庆远朱选之诣宏庆远曰旌盖飘飖远涉淮泗风尘惨烈无乃上劳宏曰六龙腾跃倏忽千里经途未远不足为劳庆远曰川境既殊远劳轩驾屈完有言不虞君之涉吾地也何故宏曰故当有故卿欲使我含瑕依违为欲指斥其事庆远曰君包荒之德本施北政未承来议无所含瑕宏曰朕本欲有言会卿来问齐主废立有其例不庆远曰废昏立明古今同揆中兴克昌岂惟一代主上与先武帝非唯昆季有同鱼水武帝临崩托以后事嗣孙荒迷废为□林功臣固请爰立明圣上逼大后之严令下迫群臣之稽颡俯从亿兆践登皇极未审圣旨独何疑怪宏曰闻卿此言殊解我心但哲妇倾城何足可用果如所言武帝子弟今皆何在庆远曰七王同恶皆伏管蔡之诛其余列藩二十余国内升清阶外典方牧哲妇之戒古人所惑然十乱盈朝实唯文母宏曰如我所闻靡有孑遗卿言美而乖实未之全信宏又曰云罗所掩六合宜一故往年与齐武有书言今日之事书似未达齐主命也南使反情有怆然朕亦保兵此段犹是本意不必专为问罪若如卿言便可释然庆远曰见可而进知难而退圣人奇兵今旨欲宪章圣人不失旧好岂不善哉宏曰卿为欲朕和亲为欲不和庆远曰和亲则二国交欢苍生再赖不和则二国交怒苍生涂炭和与不和裁由圣衷宏曰朕来为复游行盐境北去洛都率尔便至亦不攻城亦不伐坞卿勿以为虑宏设酒及羊炙杂果又谓庆远曰听卿主克黜凶嗣不违忠孝何以不立近亲如周公辅成王而苟欲自取庆远答曰成王有亚圣之贤故周公得辅而相之今近藩虽无悖德未有成王之贤霍光亦舍汉藩亲而远立宣帝宏曰若尔霍光向自立为君当复得为忠臣不庆远曰此非其类乃可言宣帝立与不立义当云何皇上岂得与霍光为匹若尔何以不言武王伐纣何意不立微子而辅之苟贪天下宏大笑明日引军向城东遣道登道人进城内施众僧绢五百匹庆远选之各□褶络带梁书王锡传初魏始连和使刘善明来聘□使中书舍人朱异接之预燕者皆归化北人善明负其才气酒酣谓异曰南国辩学如中书者几人异对曰异所以得接宾宴者乃分职是司二国通和所敦亲好若以才辩相尚则不容见使善明乃曰王锡张缵北间所闻云何可见异具启敕即使于南苑设宴锡与张缵朱异四人而已善明造席遍论经史兼以嘲谑锡缵随方酬对无所稽疑未尝访彼一事善明甚相叹揖它日谓异曰一日见二贤实副所期不有君子安得为国北梦琐言梁太祖初兼四镇先主遣押衙潘岏持聘岏饮酒一石不乱每举燕饮礼容益庄梁祖爱之饮酣梁祖曰押衙能饮一盘器物乎岏曰不敢乃簇在席器皿次第注酌岏并饮之岏愈温充梁祖谓其归馆多应倾写困卧俾人侦之岏簪□箨冠子举所得酒器涤而藏之他日又遣押衙郑顼持聘梁祖问以剑阁道路顼极言危峻梁祖曰贤主人何以过得顼对曰若不上闻恐□令公军机梁祖大笑此亦近代使令之美者也酉阳杂俎梁祖宴魏使李骞崔劼乐作梁舍人贺季曰音声感人深也劼曰昔申喜听歌怆然知是其母理实精妙然也梁主客王充曰听音观俗转是精者劼曰延陵昔聘上国实有观风之美季曰卿发此言乃欲挑战骞曰请执鞭弭与君周旋季曰未敢三舍劼曰数奔之事久已相谢季曰车乱旗靡恐有所归劼曰平阴之役先鸣已久充曰吾方欲馆谷而旌武功骞曰王夷师熸将以谁属遂共大笑而止乐欲讫有马数十匹驰过末有阉人骞曰巷伯乃同趣马讵非侵官季曰此乃貌似劼曰若值袁绍恐不能免梁遣黄门侍郎明少遐秣陵令谢藻信威长史王缵冲宣城王文学萧恺兼散骑常侍袁狎兼通直散骑常侍贺文发宴魏使李骞崔劼温良毕少遐咏骞赠其诗曰萧萧风帘举依依然可想骞曰未若灯花寒不结最附时事少遐报诗中有此语劼问少遐曰今岁奇寒江淮之间不乃冰冻少遐曰在此虽有薄冰亦不废行不似河冰一合便胜车马狎曰河冰上有狸迹便堪人渡劼曰狸当为狐应是字错少遐曰是狐性多疑鼬性多豫狐疑鼬豫因此而传耳劼曰鹊巢避风雉去恶政乃是鸟之一长狐疑鼬豫可谓兽之一短也梁正旦使北使乘车至阙下入端门其门上层题曰朱明观次曰应门门下有一大画鼓次曰大门左有高楼悬一大钟门右有朝堂门辟左右亦有二大画鼓北使入门击钟磬至马道北悬钟内道西北立引其宣城王等数人后入击磬道东北面立其钟悬外东西厢皆有陛臣马道南近道东有茹茹昆仑客近道西有高句丽百济客及其升殿之官三千许人位定梁主从东堂中出云斋在外宿故不由上阁来击钟鼓乘舆警跸侍从升东阶南面幄内坐幄是绿油天皂裙甚高用绳系着四柱凭黑漆曲几坐定梁诸臣从西门入着具服博山远游冠缨末以翠羽真珠为饰双双佩带剑黑舄初入二人在前导引次二人并行次一人擎牙箱班剑箱别二十人具省服从者百余人至宣城王前数步北面有重席为位再拜便次出引王公登献玉梁主不为兴魏使李同轨陆操聘梁入乐游苑西门内青油幕下梁主备三仗乘舆从东门入操等东面再拜梁主北入林光殿未几引台使入梁主在皂帐南面诸宾及群官俱坐定遣中书舍人殷灵宣旨慰劳具有辞答其中庭设钟悬及百戏殿上流杯池中行酒具进梁主者题曰御杯自余各题官姓之杯至前者即饮又图象旧事令随流而转始至讫于坐罢首尾不绝也陈书徐陵传太清二年陵兼通直散骑常侍使魏魏人授馆宴宾是日甚热其主客魏收嘲陵曰今日之热当由徐常侍来陵即答曰昔王肃至此为魏始制礼仪今我来聘使卿复知寒暑收大惭魏书公孙表传表第二子轨兼大鸿胪持节拜氐王扬元为南秦王及境元不郊迎轨数元曰昔尉他跨据及陆贾至匍匐奉顺故能垂名竹帛今君王无肃恭之礼非藩臣也元使其属赵客子对曰天子以六合为家孰非王庭是以敢请入国然后受谒轨答曰大夫入境尚有郊劳而况王命者乎请奉策以还元惧诣郊受命轨使还称旨拜尚书赐爵燕郡公卢元传元子度世度世子昶字叔达小字师颜学涉经史早有时誉太和初为太子中舍人兼员外散骑常侍使于萧昭业高祖诏昶曰卿便至彼勿存彼我密迩江扬不早当晚会是朕物卿等欲言便无相疑难又□副使玉清石曰卿莫以本是南人言语致虑若彼先有所知所识欲见便见须论即论卢昶正是宽柔君子无多文才或主客命卿作诗可率卿所知莫以昶不作便复罢也凡使人之体以和为贵勿递相矜夸见于色貌失将命之体卿等各率所知以相规诲及昶至彼值萧鸾僭立于是高祖南讨之昶兄渊为别道将而萧鸾以朝廷加兵遂酷遇昶等昶本非骨鲠闻南人云兄既作将弟为使者乃大恐怖泪汗交横鸾以腐米臭鱼莝豆供之而谒者张思宁辞气謇谔曾不屈挠遂以壮烈死于馆中昶还高祖责之曰衔命之礼有死无辱虽流放海隅犹宜抱节致殒卿不能长缨羁首已是可恨何乃俯眉饮啄自同犬马有生必死修短几何卿若杀身成名贻之竹素何如甘彼刍菽以辱君父乎纵不远惭苏武宁不近愧思宁昶对曰臣器乏陆随忝使闽越属萧鸾□狂诛戮无道恐不得仰奉明时归养老母苟存尺蠖屈以求伸负辱朝命罪宜万死乞归司寇伏听斧钺遂见罢黜久之复除彭城王友转秘书丞李彪传彪加员外散骑常侍使于萧赜赜遣其主客郎刘绘接对并设燕乐彪辞乐及坐彪曰齐主既赐燕乐以劳行人向辞乐者卿或未相体自丧礼废替于兹以久我皇孝性自天追慕罔极故有今者丧除之议去三月晦朝臣始除衰裳犹以素服从事裴谢在此固应具此我今辞乐想卿无怪绘答言辞乐之事向以不异请问魏朝丧礼竟何所依彪曰高宗三年孝文逾月今圣上追鞠育之深恩感慈训之厚德执于殷汉之间可谓得礼之变绘复问若欲遵古何为不终三年彪曰万机不可久旷故割至慕俯从群议服变不异三年而限同一□可谓亡礼之礼绘言汰哉叔氏专以礼许人彪曰圣朝自为旷代之制何关许人绘言百官总己听于冢宰万机何虑于旷彪曰我闻载籍五帝之臣臣不若君故君亲揽其事三王君臣智等故共理机务五霸臣过于君故事决于下我朝官司皆五帝之臣主上亲揽盖远轨轩唐彪将还赜亲谓曰卿前使还日赋阮诗云但愿长闲暇后岁复来游果如今日卿此还也复有来理否彪答曰使臣请重赋阮诗曰宴衍清都中一去永矣哉赜惘然曰清都可尔一去何事观卿此言似成长阔朕当以殊礼相送赜遂亲至琅邪城登山临水命群臣赋诗以送别其见重如此彪前后六度衔命南人奇其謇谔李平传平子谐字虔和孝静初为魏尹卫将军如故萧衍求通和好朝廷盛选行人以谐兼散骑常侍为聘使主谐至石头萧衍遣主客郎范胥当接谐问胥曰主客任郎官几时胥答曰我本训冑虎门适复今任谐言国子博士不应左转为郎胥答曰特为接应远宾故权兼耳谐言屈己济物诚得事宜由我一介行人令卿左转胥答曰自顾菲薄不足对扬盛美岂敢言屈胥问曰今犹尚暖北间当小寒于此谐答曰地居阴阳之正寒暑适时不知多少胥曰所访邺下岂是测影之地谐答曰皆是皇居帝里相去不远可得统而言之胥曰洛阳既称盛美何事迁邺谐答曰不常厥邑于兹五邦王者无外所在关河复何所怪胥曰殷人否危故迁相耿贵朝何为而迁谐答圣人藏往知来相时而动何必俟于隆替胥曰金陵王气兆于先代黄旗紫盖本出东南君临万邦故宜在此谐答曰帝王符命岂得与中国比隆紫盖黄旗终于入洛无乃自害也有口之说乃是俳谐亦何足道萧衍亲问谐曰魏朝人士德行四科之徒凡有几人谐对曰本朝多士义等如林文武贤才布在列位四科之美非无其人庸短造次无以备启衍曰武王有乱臣十人魏虽人物之盛岂得顿如卿言谐曰愚谓周称十人本无佐命至于济济多士实是文王之诗皇朝廊庙之才足与周人有竞衍曰若尔文足标异武有冠绝者便可指陈谐曰大丞相渤海王秉文经武左右皇极画一九州悬衡四海录尚书汝阳王元叔昭尚书令元世□宗室之秀绾政朝端左仆射司马子如右仆射高隆之并时誉民英戮力匡辅侍中高岳侍中孙腾勋贤忠亮宣赞王自余才美不可具悉衍曰故宜辅弼幼主永固基业深不可言江南称其才辩使还除大司农卿加骠骑将军转秘书监北齐书李浑传浑弟绘武定初兼常侍为聘梁使主梁武帝问绘高相今在何处绘曰今在晋阳肃遏边寇梁武曰黑獭若以形容高相作何经略绘曰黑獭游魂关右人神厌毒连岁凶灾百姓怀土丞相奇略不世畜锐观衅攻昧取亡势必不远梁武曰如卿言极佳与梁人泛言氏族袁狎曰未若我本出自黄帝姓在十四之限绘曰兄所出虽远当共车千秋分一字耳一坐大笑前后行人皆通启求市绘独守清尚梁人重其廉洁李浑传浑子湛字处元涉猎文史有家风为太子舍人兼常侍聘陈使副袭爵泾阳县男浑与弟绘伟俱为聘梁使主湛又为使副是以赵郡人士目为四使之门阳斐传斐字叔鸾兴和中除起部郎中兼通直散骑常侍聘于梁梁尚书羊□魏之叛人也与斐有旧欲请斐至宅三致书斐不答梁人曰羊来已久经贵朝迁革李卢亦诣宅相见卿何致难斐曰柳下惠则可吾不可梁主乃亲谓斐曰羊□极愿相见今二国和好天下一家安得复论彼此斐终辞焉使还除廷尉少卿张华原传华原字国满周文帝始据雍州也高祖犹欲以逆顺晓之使华原入关说焉周文密有拘留之意谓华原曰若能屈骥足于此当共享富贵不尔命悬今日华原曰渤海王命世诞生殆天所纵以明公蕞尔关右便自隔绝故使华原衔喻公旨明公不以此日改图转祸为福乃欲赐胁有死而已周文嘉其亮正乃使东还高祖以华原久而不返每叹惜之及闻其来喜见于色累迁为兖州刺史魏书魏收自叙帝西入关收兼通直散骑常侍副王昕聘萧衍昕风流文辩收辞藻富逸衍及其群臣咸加敬异先是南北初和李谐卢元明首通使命二人才器并为邻国所重至此衍称曰卢李命世王魏中兴未知后来复何如耳酉阳杂俎北齐迎南使太学博士监舍传诏二人骑马荷信在前羊车二人捉刀在传诏后监舍一人典客令一人并进贤冠朱衣骑马罩伞十余绛衫一人引从使车前又绛衫骑马平巾帻六人使主副各乘车但马在车后铁甲者百余人仪仗百余人剪彩如衣带白羽间为□髶发绛袍帽凡五色袍随髶色以木为□刃戟画绛为虾幡周书库狄峙传峙仕魏位高阳郡守孝武西迁峙乃弃官从入关大统元年拜中书舍人参掌机密以恭谨见称迁黄门侍郎时与东魏争衡戎马不息蠕蠕乘虚屡为边患朝议欲结和亲乃使峙往峙状貌魁梧善于辞令蠕蠕主雅信重之自是不复为寇太祖谓峙曰昔魏绛和戎见称前史以君方之彼有愧色窦炽传炽兄子毅保定三年征还朝治左宫伯转小宗伯寻拜大将军时与齐人争衡戎车岁动并交结突厥以为外援在太祖之时突厥已许纳女于我齐人亦甘言重币遣使求婚狄固贪婪便欲有悔朝廷乃令扬荐等累使结之往还十余方复前好至是虽期往逆犹惧改图以毅地兼勋戚素有威重乃命为使及毅之至齐使亦在焉突厥君臣犹有贰志毅抗言正色以大义责之累旬乃定卒以皇后归朝议嘉之陆逞传天和三年齐遣侍中斛斯文略中书侍郎刘逖来聘初修邻好盛选行人诏逞为使主尹公正为副以报之逞美容止善辞令敏而有礼齐人称焉还届近畿诏令路车饰服郊迎而入时人荣之隋书潘徽传徽为陈容馆令隋遣魏聘于陈陈人使徽接对之淡将反命为启于陈主曰敬奉弘慈曲垂饯送徽以为伏奉为重敬奉为轻却其启而不奏立议曰曲礼注曰礼主于敬诗曰维桑与梓必恭敬止孝经曰宗庙致敬又云不敬其亲谓之悖礼孔子敬天之怒成汤圣敬日跻宗庙极重上天极高父极尊君极贵四者咸同一敬五经未有异文不知以敬为轻竟何所据徽难之曰向所论敬字本不全以为轻但施用处殊义成通别礼主于敬此是通言犹如男子冠而字之注云成人敬其名也春秋有冀缺夫妻亦云相敬既于子则有敬名之义在夫亦有敬妻之说此可复并谓极重乎至若谢诸公固非尊地公子敬爱止施宾友敬问敬报弥见雷同敬听敬酬何关贵隔当知敬之为义虽是不轻但敬之于语则有时混漫今云敬奉所以成疑聊举一隅未为深据不能对遂从而改焉
　行人司部纪事二
唐书汉阳郡王传始为郡公进王高祖使持币遗突厥颉利可汗言和亲事颉利始见倨甚开说示以厚币乃大喜改容加礼因遣使随入献名马后复聘颉利谓其下曰前来悔不少屈之当使拜我伺知之既见颉利即长揖颉利怒留不遣意象自若不为屈颉利知不可劫卒以礼遣蒋俨传俨常州义兴人擢明经第为右屯卫兵曹参军太宗将伐高丽募为使者人皆惮行俨奋曰以天子雄武四裔畏威蕞尔国敢图王人有如不幸固吾死所也遂请行为莫离支所囚以兵胁之不屈内窟室中高丽平乃得归帝奇其节授朝散大夫为幽州司马韦弘机传弘机京兆万年人仕贞观时为左千牛冑曹参军使西突厥册拜同俄设为可汗会石国叛道梗三年不得归裂裾录所过诸国风俗物产为西征记比还太宗问外国事即上其书帝大悦擢朝散大夫董晋传晋字混成河中虞乡人累迁祠部郎中大历中李涵持节送崇徽公主于回纥署晋判官回纥恃有功见使者倨因问岁市马而唐归我贿不足何也涵惧未及对数目晋晋曰我非无马而与尔为市为尔赐者不已多乎尔之马岁五至而边有司数皮偿赀天子不忘尔劳敕吏无得问尔反用是望我邪诸戎以我之尔与也莫敢确尔父子宁畜马蕃非我则谁使众皆南面拜不敢有言还迁秘书少监归崇敬传大历初授崇敬仓部郎中充吊祭册立新罗使海道风涛舟几坏众惊谋以单舸载而免答曰今共舟数十百人我何忍独济哉少选风息先是使外国多赍金帛贸易所无崇敬囊橐惟衾衣东夷传其清德胡证传证充京西京北巡边使太和公主降回鹘以检校工部尚书为和亲使旧制行人有私觌礼县官不能具召富人子纳赀于使而命之官证请俭受省费以绝鬻官之滥次漠南回鹘欲屈胁之且言使者必易国服又欲主便道疾驱者证固不从以唐官仪自将讫不辱命还拜工部侍郎卢群传群迁兵部郎中淮西吴少诚擅决司洧水溉田使者止之不奉诏命群临诘少诚曰是于人有利群曰臣道贵顺恭恪所以为顺也专命废顺虽利何有且怠于事上者固不能责其下矣少诚听命群又为陈古今成败事逆顺祸福皆有效所以感动之少诚然既置酒与赋诗又歌以慰之少诚感悦不敢桀以奉使称旨迁检校秘书监李揆传揆入为国子祭酒礼部尚书德宗幸山南揆素为卢杞所恶用为入蕃会盟使拜尚书左仆射揆辞老恐死道路不能达命帝恻然杞曰和戎者当练朝廷事非揆不可异时年少揆者不敢辞揆至蕃酋长曰闻唐有第一人李揆公是否揆畏留因绐之曰彼李揆安肯来邪还卒凤州年七十四崔从传从迁尚书右丞王承宗请割德棣而遣子入侍也宪宗选堪使者以命从议者谓承宗狠谲非单使可屈次魏田弘正请以五百骑从辞之惟童骑十数疾趋镇集军士球场宣诏为陈逆顺大节祸福之效音辞畅厉士感动承宗自失貌愈恭至泣下即按二州户口符印上之还为山南西道节度使韦丹传丹以殿中侍御史召为舍人新罗国君死诏拜司封郎中往吊故事使外国赐州县十官卖以取赀号私觌官丹曰使外国不足于资宜上请安有贸官受钱即具疏所宜费帝命有司与之因着令未行而新罗立君死还为容州刺史韩愈传愈拜国子祭酒转兵部侍郎镇州乱杀田弘正而立王廷凑诏愈宣抚既行众皆危之元稹言韩愈可惜穆宗亦悔诏愈度事从宜无必入愈至廷凑严兵迓之甲士陈廷既坐廷凑曰所以纷纷者乃此士卒也愈大声曰天子以公为有将帅材故赐以节岂意同贼反邪语未终士前奋曰先太师为国击朱滔血衣犹在此军何负乃以为贼乎愈曰以为尔不记先太师也若犹记之固善天宝以来安禄山史思明李希烈等有子若孙在乎亦有居官者乎众曰无愈曰田公以魏博六州归朝廷官中书令父子受旗节刘悟李佑皆大镇此尔军所共闻也众曰弘正刻故此军不安愈曰然尔曹亦害田公又残其家矣复何道众欢曰善廷凑虑众变疾麾使去因曰今欲廷凑何所为愈曰神策六军将如牛元翼者为不乏但朝廷顾大体不可弃之公久围之何也廷凑曰即出之愈曰若尔则无事矣会元翼亦溃围出廷凑不追愈归奏其语帝大悦转吏部侍郎北梦琐言唐薛廷珪少师右族名流仕于衰世梁太祖兵力日强朝廷倾动渐自尊大天下惧之孤卿为四镇官告使夷门客将刘翰先来类会恐申中外孤卿佯言不会谓谒者曰某无德安敢辄授令公拜竟不为屈洎受禅之后勉事于梁而太祖优容之寿考而终中间奉命册蜀先主为司徒馆中旧疾发动蜀送当医人杨仆射俾攻疗之孤卿致书感谢其书末请借肩舆归京寻医蜀主讶之乃曰幸有方药可俟愈而行坚请且驻行轩公谓客将曰夜来问此医官殊不识字安可以性命委之乎竟不服药而北归后唐相国韦公说仕梁为中书舍人倅轺于钱塘先是钱尚父自一方每要姑息梁主以河北关西悉为勍敌又频失利于淮海甚籍两浙牵掎之其次又资贡赋凡命使臣远泛沧溟一则希其丰遗二则惧不周旋悉皆拜之钱公亦自尊大唯京兆公长揖而己既不辱命识者异之竟有岩廊之拜也辽史刘六符传六符父慎行子六人一德二元三嘏四端五常六符四端以卫尉少卿使宋贺生辰方宴大张女乐竟席不顾人惮其严还拜枢密直学士六符有志操能文重熙初迁政事舍人擢翰林学士十一年与宣徽使萧特末使宋索十县地还为汉人行宫副部署会宋遣使增岁币以易十县复与耶律仁先使宋定进贡名宋难之六符曰本朝兵强将勇海内共知人人愿从事于宋若恣其俘获以饱所欲与进贡字孰多况大兵驻燕万一南进何以御之顾小节忘大患悔将何及宋乃从之岁币称贡六符还加同中书门下平章事及宋币至命六符为三司使以受之耶律合里只传合里只字特满六院夷离堇蒲古只之后重熙中累迁西南面招讨都监充宋国生辰使馆于白沟驿宋宴劳优者嘲萧惠河西之败合里只曰胜负兵家常事我嗣圣皇帝俘石重贵至今兴中有石家寨惠之一败何足较哉宋人惭服帝闻之曰优伶失辞何可伤两国交好鞭二百免官宋史王延德传延德大名人少给事晋邸太平兴国初补殿前承旨再迁供奉官六年会高昌国遣使朝贡太宗以远人输诚遣延德与殿前承旨白勋使焉自夏州渡河经沙碛历伊州望北庭万五千里雍熙二年使还撰西州程记以献孔维传维为礼记博士太平兴国七年使高丽王治问礼于维维对以君臣父子之道升降等威之序治悦称之曰今日复见中国之夫子也李若拙传若拙雍熙三年假秘书监使交州先是黎桓制度逾僭若拙既入境即遣左右戒以臣礼由是桓听命拜诏尽恭燕飨日以奇货异物列于前若拙一不留眄取先蛮使邓君辨以归礼币外不受其私觌使还上谓其不辱命迁起居舍人韩国华传国华雍熙中假太常少卿使高丽太宗将北征以高丽接辽境屡为其所侵命赍诏谕之且令发兵西会既至其俗颇犷骜恃险迁延未即奉诏国华移檄谕以朝廷威德宜亟守臣节否则天兵东下无以逃责于是俯伏听命使还赐绯鱼赵安仁传景德初以安仁为工部员外郎充翰林学士初雍熙中太宗诏询文武御戎之策安仁父孚极陈和好之利至是安仁从幸澶州会北边请盟首命安仁撰答书又独记太祖时聘问书式辽使韩杞至首命接伴凡觐见仪制多所裁定馆舍夕饮杞举橙子曰此果尝见高丽贡安仁曰橙橘产吴楚朝廷职方掌天下图经凡他国所产靡不知也今给事中吕佑之尝使高丽未闻有橙柚杞失于夸诞有愧色杞既受袭衣之赐且以长为解将辞复左衽安仁曰君将升殿受还书天颜咫尺如不衣所赐衣可乎杞乃服以入及姚柬之至又令安仁接伴柬之谈次颇矜兵强战胜安仁曰老氏云佳兵者不祥之器圣人不得已而用之胜而不美而美之者是乐杀人也乐杀人者不得志于天下柬之自是不敢复言王继忠将兵陷没不能死节而反事之柬之屡称其材安仁曰继忠早事藩邸闻其稍谨不知其他其敏于酬对切中事机类如此时论翕然称其得体上益器之自是有意柄用安仁又集和好以来事宜及采古事作戴斗怀柔录三卷以献张耆传耆子希一官真定府路总管累使辽及馆客辽人尝以雄州不当禁渔界河及役白沟两属民为言希一曰界河之禁起于大国统和年今文移尚存白沟本输中国田租我太宗特除之自是大国侵矣立税故名两属恶有中国不役之理辽人词塞王洙传洙除史馆修撰迁知制诰尝使契丹至淀契丹令刘六符来伴宴且言耶律防善画向持礼南朝写圣容以归欲持至馆中洙曰此非瞻拜之地也六符言恐未得其真欲遣防再往传绘洙力拒之欧阳修传修迁翰林学士俾修唐书奉使契丹其主命贵臣四人押宴曰此非常制以卿名重故尔王信传信权中书舍人假礼部尚书使于金肄射都亭连中其的金人駴曰尚书得非黑王相公子孙耶谓王德用也信得米芾书法金人宝之归言金人必衰之兆有四在我当备之策有二上首肯之程师孟传师孟为给事中集贤殿修撰判都水监贺契丹生辰至涿州契丹命席迎者正南向涿州官西向宋使介东向师孟曰是卑我也不就列自日昃争至暮从者失色师孟辞气益厉叱傧者易之于是更与迎者东西向孙瑜传瑜字叔礼博平人以父任为将作监主簿贾昌朝荐为崇文检讨同知礼院开封府判官使契丹适西讨捷书至馆伴要入贺啖以厚饷瑜辞以奉使有指不肯贺王拱辰传至和三年复拜拱辰三司使聘契丹见其主混同江设宴垂钓每得鱼必酌拱辰酒亲鼓琵琶以侑饮谓其相曰此南朝少年状元也入翰林十五年故吾厚待之使还御史赵抃论其辄当非正之礼异时北使援此以请将何辞拒之聂冠卿传冠卿以兵部郎中知制诰判太常礼院纠察刑狱奉使契丹其主谓曰君家先世奉道子孙固有昌者尝观所著蕲春集词极清丽因自击球纵饮命冠卿赋诗礼遇甚厚刘敞传敞知制诰奉使契丹素习知山川道径契丹导之行自古北口至柳河回居殆千里欲夸示险远敞质译人曰自松亭趋柳河甚径且易不数日可抵中京何为故道此译相顾骇愧曰实然但通好以来置驿如是不敢变也顺州山中有异兽如马而食虎豹契丹不能识问敞敞曰此所谓驳也为说其声音形状且诵山海经管子书晓之契丹益叹服苏采传采擢侍御史知杂事判刑部使契丹还及半道闻英宗晏驾契丹置宴仍用乐采谓送者曰两朝兄弟国家君臣之义吾与君等一也此而可忍孰不可忍遂为之彻乐赵□传□为翰林学士聘契丹契丹主会猎请赋信誓如山河诗诗成亲酌玉杯为□劝且授侍臣刘六符素扇写之纳袖中其礼重如此阎询传询为盐铁判官使契丹询颇谙北方疆理时契丹在靴淀迓者王惠导询由松亭往询曰此松亭路也胡不径□岭而迂枉若是岂非夸大国地广以相欺邪惠惭不能对韩传以开封府判官迎契丹使使问南朝不闻打围何也曰我后仁及昆虫非时不为耳沈遘传遘弟括为河北西路察访使辽萧禧来理河东黄嵬地留馆不肯辞曰必得请而后反帝遣括往聘括诣枢密院阅故牍得须岁所议疆地书指古长城为境今所争盖三十里远表论之帝以休日开天章阁召对喜曰大臣殊不究本末几误国事命以画图示禧禧议始屈赐括白金千两使行至契丹庭契丹相杨益戒来就议括得地讼之籍数十预使吏士诵之益戒有所问则顾吏举以答他日复问亦如之益戒无以应谩曰数里之地不忍而轻绝好乎括曰师直为壮曲为老今北朝弃先君之大信以威用其民非我朝之不利也凡六会契丹知不可夺遂舍黄嵬而以大池请括乃还在道图其山川险易迂直风俗之纯人情之向背为使契丹图抄上之苏颂传颂为右谏议大夫使契丹遇冬至其国历后宋历一日北人问孰为是颂曰历家筭术小异迟速不同如亥时节气交犹是今夕若逾数刻则属子时为明日矣或先或后各从其历可也北人以为然使还以奏神宗嘉曰朕尝思之此最难处卿所对殊善因问其山川人情向背对曰彼讲和日久颇窃中国典章礼仪以维持其政上下相安未有离贰之意昔汉武帝自谓高皇帝遗朕平城之忧虽久勤征讨而匈奴终不服至宣帝呼韩单于稽首称藩唐自中叶以后河隍陷于吐蕃宪宗每读贞观政要慨然有收复意至宣宗时乃以三关七州归于有司由此观之外国之叛服不常不系中国之盛衰也颂意盖有所讽神宗然之颂判尚书吏部因陛对神宗谓颂曰欲修一书非卿不可契丹通好八十余年盟誓聘使礼币仪式皆无所考据但患修书者迁延不早成耳然以卿度此书何时可就颂曰须一二年曰果然非卿不能如是之敏也及书成帝读序引喜曰正类序卦之文赐名鲁卫信录钱惟演传勰字穆父惟演从弟易易子彦远之子也历提点京西河北京东刑狱奉使吊高丽外意颇谓欲结之以北伐勰入请使指帝曰高丽好文又重士大夫家世所以选卿无他也乃求吕端故事以行凡馈饩非故所有者皆弗纳归次紫燕岛王遣二吏追饷金银器四千两勰曰在馆时既辞之矣今何为者吏泣曰王有命徒归则死且左番已受勰曰左右番各有职吾唯例是视汝可死吾不可受竟却之还拜中书舍人苏辙传辙权吏部尚书使契丹馆客者侍读学士王师儒能诵洵轼之文及辙伏苓赋恨不得见全集吕大防传吕大防为翰林学士权开封府馆伴契丹使其使黠语颇及朝廷大防密擿其隐事诘之曰北朝试进士至心独运赋不知此题于书何出使错□不能对自是不敢复出嫚词范雍传雍子宗杰宗杰子子奇入判将作监使于辽导者改路回远子奇谓曰此去云中有直道旬日可至何为出此导者又欲沮子奇下马馆门外子奇曰异时于中门下马今何以辄易导者计屈韩亿传亿子综迁三司户部判官同修起居注使契丹契丹主问其家世综言亿在先朝尝持礼来契丹主喜曰与中国通好久父子俱使我宜酌我酒综率同使者五人起为寿契丹主亦离席酬之欢甚既还陈执中以为生事出知滑州综尝为契丹馆伴使使者欲为书称北朝而去契丹号综曰自古未有建国而无号者使惭遂不复言其后朝廷择馆伴契丹使者帝曰孰有如韩综者乎洪皓传皓子迈迁左司员外郎绍兴三十二年春金主褒遣左监军高忠建来告登位且议和迈为接伴使知合门张抡副之上谓执政曰向日讲和本为梓宫太后虽屈己卑辞有所不惮今两国之盟已绝名称以何为正疆土以何为准朝见之仪岁币之数所宜先定及迈抡入辞上又曰朕料此事终归于和欲首议名分而土地次之迈于是奏更接伴礼数凡十有四事自渡江以来屈己含忍多过礼至是一切杀之用敌国体凡远迎及引接金银等皆罢既而高忠建有贵臣礼及取新复州郡之议迈以闻且奏言土疆实利不可与礼际虚名不足惜礼部侍郎黄中闻之亟奏曰名定实随百世不易不可谓虚土疆得失一彼一此不可谓实兵部侍郎陈俊卿亦谓先正名分名分正则国威张而岁币亦可损矣进起居舍人时议遣使报金国聘三月丁巳诏侍从台谏各举可备使命者一人初迈之接伴也既持旧礼折伏金使至是慨然请行于是假翰林学士充贺登位使欲令金称兄弟敌国而归河南地夏四月戊子迈辞行书用敌国礼高宗亲札赐迈等曰祖宗陵寝隔阔三十年不得以时洒扫祭祀心实痛之若彼能以河南地见归必欲居尊如故正复屈己亦何所惜迈奏言山东之兵未解则两国之好不成至燕金合门见国书呼曰不如式抑令使人于表中改陪臣二字朝见之仪必欲用旧礼迈初执不可既而金锁使馆自旦及暮水浆不通三日乃得见金人语极不逊大都督怀忠议欲质留左丞相张浩持不可乃遣还七月迈回朝则孝宗已即位矣殿中侍御史张震以迈使金辱命论罢之陆佃传佃迁吏部尚书报聘于辽归半道闻辽主洪基丧送伴者赴临而返诮佃曰国哀如是汉使殊无吊唁之仪何也佃徐应曰始意君匍匐哭踊而相见即行吊礼今偃然如常时尚何所吊伴者不能答范雍传雍子宗杰宗杰子子奇子奇子坦字伯履以父任为开封府推官金部员外郎大理少卿改左司员外郎押伴夏国使应对合旨赐进士第权起居舍人使于辽复命具语录以献徽宗览而善之付鸿胪令后奉使者视为式迁殿中监知开封府再命使辽时兴边议非时遣使以观衅坦以不宜始祸辞其行徽宗怒责舒州团练副使林摅传摅为翰林学士初朝廷数取西夏地夏求援于辽辽为请命摅报聘蔡京密使激怒之以起衅入境盛气以待迓者小不如仪辄辨诘及见辽主始跪授书即抗言数夏人之罪谓北朝不能加责而反为之请礼出不意辽之君臣不知所答及辞辽使摅附奏求还进筑夏人城栅摅答语复不巽辽人大怒空客馆水浆绝烟火至舍外积潦亦污以矢溲使饥渴无所得如是三日乃遣还凡饔饩祖犒皆废归复命议者以为怒邻生事犹除礼部尚书既而辽人以失礼言出知颍州王云传云字子飞泽州人父献可仕至英州剌史知泸州黄庭坚谪于涪献可遇之甚厚时人称之云举进士从使高丽撰鸡林志以进擢秘书省校书郎王纶传纶绍兴二十八年除同知枢密院事二十九年六月朝论欲遣大臣为泛使觇敌且坚盟好纶请行乃以为称谢使曹勋副之至金馆礼甚隆一日急召使人金主御便殿惟一执政在焉连发数问纶条对金主不能屈九月还朝入见言邻国恭顺和好皆陛下威德所致宰臣汤思退等皆贺然当时金已谋犯江特以善意绐纶耳纶旧疾作力丐外除资政殿大学士知福州上解所御犀带赐之明年知建康府兼行宫留守敌犯江纶每以守御利害驿闻上多从之章谊传谊迁枢密都承旨绍兴四年金遣李永寿王翊来求还刘豫之俘及西北人在东南者又欲画江以益刘豫时议难之欲遣大臣为报使参政席益以母老辞荐谊为代加谊龙图阁学士充军前奉表通问使给事中孙近副之谊至云中与粘罕兀室论事不少屈金人谕亟还谊曰万里衔命兼迎两宫必俟得请金人乃令萧庆授书并以风闻事责谊谊诘其所自金人以实告乃还至南京刘豫留之以计得归帝嘉劳之擢刑部尚书初席益荐谊使金帝曰谊亦母老朕当自谕之谊闻命略无难色戒其家人勿使母知将行告母曰是行不数月即归大似往年太学谒告时尔及还母竟不知其使金也韩肖胄传肖胄绍兴三年拜端明殿学士同佥书枢密院事充通问使以胡松年副之肖冑慨然受命时金酋粘罕专执政方恃兵强持和战离合之策行人皆危之肖冑入奏曰大臣各循己见致和战未有定论然和乃权时之宜他日国家安强军声大振誓当雪此雠耻今臣等行或半年不返命必复有谋宜速进兵不可因臣等在彼而缓之也将行母又语之曰汝家世受国恩当受命即行勿以我老为念帝称为贤母封荣国夫人肖胄至金国金人知其家世甚重之往返纔半年自帝即位使者凡六七年未尝报聘至是始遣人偕来肖冑先北使入对与朱胜非议不合力求去以旧职知温州提举临安府洞霄宫京镗传镗累迁右司郎官金遣贺生辰使来上居高宗丧不欲引见镗为傧佐以旨拒之使者请少留阙下镗曰信使之来以诞节也诞节礼毕欲留何名乎使行上嘉其称职转中书门下省捡正诸房公事金人遣使来吊镗为报谢使金人故事南使至汴京则赐宴镗请免宴郊劳使康元弼等不从镗谓必不免宴则请彻乐遗之书曰镗闻邻丧者舂不相里殡者不巷歌今镗衔命而来繄北朝之惠吊是荷是谢北朝勤其远而悯其劳遣郊劳之使藏式宴之仪德莫厚焉外臣受赐敢不重拜若曰而必听乐是于圣经为悖理于臣节为悖义岂惟贻本朝之羞亦岂昭北朝之懿哉相持甚久镗即馆相礼者趋就席镗曰若不彻乐不敢即席金人迫之镗弗为动徐曰吾头可取乐不可闻也乃帅其属出馆门甲士露刃向镗镗叱退之金人知镗不可夺驰白其主主叹曰南朝直臣也特命免乐自是恒去乐而后宴镗孝宗闻之喜谓辅臣曰士大夫平居孰不以节义自许有能临危不变如镗者乎使还入见上劳之曰卿能执礼为国家增气朕将何以赏卿镗顿首曰北人畏陛下威德非畏臣也正使臣死于北庭亦臣子之常分耳敢言赏乎故事使还当增秩右相周必大言于上曰增秩常典尔京镗奇节今之毛遂也惟陛下念之乃命镗权工部侍郎四川阙帅以镗为安抚制置使兼知成都府施师点传干道八年师点假翰林学士知制诰兼侍读使金致命金立班既定相仪者以亲王将至命师点退位师点屹立相仪者请数四师点正色曰班立已定尚欲何为不肯少动在廷相顾骇愕知其有守不敢复以为请九年使还有言其事于上者上嘉叹不已及后金使贺正日至阙问馆伴师点今居何官馆伴宇文价于班列中指师点以示之金使恍然曰一见正人令人眼明范成大传隆兴再讲和失定受书之礼上尝悔之迁成大起居郎假资政殿大学士充金祈请国信使国书专求陵寝盖泛使也上面谕受书事成大乞并载书中不从金迓使者慕成大名至求巾帻□之至燕山密草奏具言受书式怀之入初进国书词气慷慨金君臣方倾听成大忽奏曰两朝既为叔侄而受书礼未称臣有疏搢笏出之金主大骇曰此岂献书处耶左右以笏标起之成大屹不动必欲书达既而归馆所金主遣伴使宣旨取奏成大之未起也金庭纷然太子欲杀成大越王止之竟得全节而归张诏传诏字君卿成州人少隶张俊帐下积功守和州尝被旨介聘一日金人持所绘佑献二陵像至馆中皆北地服诏向之再拜馆者问之答曰诏虽不识其人但龙凤之姿天日之表疑非北朝祖宗也敢不拜孝宗闻而喜之由是骤用丘传迁枢密院检详文字被命接伴金国贺生辰使金历九月晦与统天历不合接使者以恩意乃徐告以南北历法异同合从会庆节正日随班上寿金使初难之卒屈服孝宗喜谓曰使人听命成礼而还卿之力也刘甲传甲字师文以枢密院检讨兼国史院编修官实录院检讨官使金至燕山伴宴完颜者名犯仁庙嫌讳甲力辞完颜更名修自绍兴后凡出疆遇忌俱辞设宴皆不得免秦桧所定也九月二十三日金宴甲以宣仁圣烈后忌辞还除司农少卿云麓漫抄陶谷使吴越钱王因举酒令曰白玉石碧波亭上迎仙客陶对曰口耳王圣明天子客钱塘宣政间林摅奉使契丹国中新为碧室云如中国之明堂伴使举令曰白玉石天子建碧室林对曰口耳王圣人坐明堂伴使云奉使不识字只有口耳壬却无口耳王林词屈骂之几辱命彼之大臣云所争非国事岂可以细故成隙遂备牒奏上朝廷一时为之降黜后以其骂契丹进用至中书侍郎笔记内侍都知阎承翰质直强干景德初契丹方睦于我聘使往来凡百供馈赐与程式未定俾承翰专掌其事执政间有欲以汉衣冠赐彼来使者承翰以为不可曰南北异宜请各从其土俗而已上以承翰所议为定景德中初契丹通好首命故给事中孙公仅奉使而往洎至彼国属修聘之始迎劳饔饩颁给之礼殊未详备北人馆待优异务在丰腆无所不至然事或过差仅必抑而罢之自余皆为随事损益俾丰腆中度而后已迄今信使往复不改其制中山诗话余靖两使契丹其情益亲能辽语作辽语诗辽主曰卿能道我为卿饮靖举曰夜宴设逻厚盛也
臣拜洗
受
赐
两朝厥荷
通
好
情感勒
厚
重
微臣雅鲁
拜
舞
祝若
统
福
佑
圣寿铁摆
嵩
高
俱可忒
无
极
主大笑遂为釂觞刘沆
亦使辽使凌压之契丹馆客曰有酒如渑系行人而不住沆应声曰在北为狄吹出塞以何妨仁宗待辽有礼不使纤微迕之二公俱谪官清波杂志康定二年刘涣奉使入西羌招纳唃厮啰族部蕃法唯僧人所过不被拘留资给饮食涣乃落发僧衣渑水燕谈录康定中赵元昊既虏刘平遂约吐蕃毋与中国通阴相为援朝廷患之择能使绝域者将以恩信谯让唃氏尚书屯田员外郎刘涣上书请行间道驰至青唐城唃氏皆顿首悔谢请以死捍边因图画其地形并誓书还奏仁宗嘉叹进直昭文馆俄而元昊臣服再加刑部郎中赐金紫梦溪笔谈李士衡为馆职使高丽一武人为副高丽礼币赠遗之物士衡皆不关意一切委于副使时□底疏漏副使者以士衡所得缣帛藉□底然后实己物以避漏湿至海中遇大风□欲倾覆舟人大恐请尽弃所载不尔船重必难免副使仓惶取船中之物投之海中便不暇拣择约投及半风息船定既而点检所投皆副使之物士衡所得在船底一无所失邻几杂志韩忠宪使辽其介刘太后之姻庸而自专私与辽使云太后言两朝欢好传云子孙韩了不知忽置一筵遣臣来伴因问太后有此语何故不传忠宪答云皇太后每遣使使人帘前受此语戒使人令慎重尔于是以手顶礼云两朝生灵之福也老学庵笔记仁宗皇帝庆历中尝赐辽使刘六符飞白书八字曰南北两朝永通和好会六符知贡举乃以两朝永通和好为赋题而以南北两朝永通和好为韵云出南朝皇帝御飞白书六符盖为辽画策增岁赂者然其尊戴中国尚如此则盟好中绝诚可惜也春渚纪闻元佑三年辽贺正使刘霄等入贺东坡与狄咏馆伴锡燕回始行马而公马小蹶刘即前讯曰马惊无苦否公应之曰衔勒在御虽小失无伤也画墁录元佑末宇文昌龄命称聘契丹皇城使张璪价焉张颓龄枢府难其行璪哀请故事死于辽朝廷恩数甚渥辽棺银装校三百两既行璪饮冷食生无忌昌龄戒之不纳既至辽境益甚昌龄颇患之禁从者无供璪怒骂不足果病噤不纳粥药至十许日一行人病之既而三病三愈竟不复命登对进前上面哂之退语近臣曰张璪生还奈何诣政堂诸公大笑昌龄直被他害杀每夜使人防视若有些好恶只是自家不了至其家妇孙睥睨阿翁□地又却来也挥尘后录绍圣初孟后废处道宫偶辽国遣使来诏命邢和叔馆之邢白时宰章子厚曰北使万一问及瑶华事何以为词子厚曰当云罪如诏书已而北人不及之忽问曰南朝近日行遣元佑人何邪邢即以子厚语答之归奏泰陵大喜以谓善于专对老学庵笔记赵相挺之使金方盛寒在殿上金主忽顾挺之耳愕然急呼小臣指示之盖阉也俄持一小玉合子至合中有药色正黄涂挺之两耳周匝而去其热如火既出殿门主客者揖贺曰大使耳若用药迟且拆裂缺落甚则全耳皆堕而无血扣其玉合中药为何物乃不肯言但云此药市中亦有之价甚贵方匕直钱数千某辈早朝遇极寒则涂少许吏卒辈则别有药以狐溺调涂之亦效却扫编政和中杜相充以列卿使辽时新更左右仆射为太宰少宰既至辽馆伴者问南朝新定宰相官名亦有据乎杜曰曾读周礼否馆伴者不悦曰周礼岂不尝读正以周官太宰卿一人则天官之长也小宰中大夫二人其属耳安得相抗而为二宰哉杜无以应及还以失言被黜老学庵笔记魏道弼参政使金人军中抗辞不挠金人大怒欲于马前斩之挥□垂及颈而止故道弼头微偏国老谈苑赵世长以宗正卿北使时九月既宴荐瓜主客举谓世长曰北方气候诚早彼想未也世长对曰本朝来岁季夏此味方盛故知其节物晚也贵耳集孝庙在御北使进国书必起御座三步中贵取进忽贺正使至殿上去御座数十步必欲屈万乘亲临移时不决知阁王抃忽撒起国书云驾兴虏使失仪而孝庙喜王抃之机捷孝庙圣语云在朝无一人乞斩北使者毗陵丁逢以选人上书乞斩北使不执臣礼以存中国之体孝庙大喜即改京秩老学庵笔记淳熙己酉金国贺登宝位使自云悟室之孙喜读书著作郎权兵部郎官邓千里馆之因游西湖至林和靖祠堂忽问曰林公尝守临安耶千里笑而已贵耳集石湖范至能成大以中书舍人为祈请使至卤庭颇立节葛王临辞有言曰天下是天下之天下有德者得之但使宋帝修德而已不忧天下之不归寿皇所以圣德日新基于此也老学庵笔记谢子肃使回云金群臣自徒单相以下大抵皆白首老人徒单年过九十矣又云金姓多三两字又极怪至有姓斜卯者己酉春金移文境上曰皇帝生日本是七月今为南朝使人冒暑不便已权改作九月一日其内乡之意亦可嘉也贵耳集寿皇议遣汤鹏举使金沈詹事枢在同列间发一语操吴音曰官家好呆此语遂达于上大怒差四从官审责沈曾与不曾有此语对云臣有此语即日谪筠州汤侍御史使金寿皇专差中贵等人使回程先取国书星夜以闻寿皇得之启匣元封不开国书复回汤以专对失职得谪汤以先言有验得归谢文昌源明馆伴北使时宁庙初即位定册时诸臣颇有议论北使忽问谢云伊尹放太甲于桐此何义指光宗属疾而言谢答曰有伊尹之志则可无伊尹之志则不可避一篡字朝论甚伟金史刘筈传皇统元年筈充江南封册使假中书侍郎既至临安而宋人榜其居曰行宫筈曰未受命而名行宫非也请去榜而后行礼宋人惊服其有识欲厚贿说之奉金珠三十余万而筈不之顾皆叹曰大国有人焉梁肃传肃改刑部尚书宋主屡请免立受国书之仪世宗不从及大兴尹璋为十四年正旦使宋主使人就馆夺其书而重赂之璋还杖一百五十除名以肃为宋国详问使其书略曰盟书所载止于帝加皇字免奉表称臣称名再拜量减岁币便用旧仪亲接国书兹礼一定于今十年今知岁元国信使到彼不依礼例引见辄令迫取于馆侄国礼体当如是耶往问其详宜以诚报肃至宋宋主一一如约立接国书肃还附书谢其略曰侄宋皇帝谨再拜致书于叔大金应天兴祚钦文广武仁德圣孝皇帝阙下惟十载遵盟之久无一毫成约之违独顾礼文宜存折衷矧辱函封之贶尚循躬受之仪既俯迫于舆情常屡伸于诚请因岁元之来使遂商榷以从权敢劳将命之还先布鄙悰之恳自余专使肃控请祈肃还至泗州先遣都管赵王府长史□满蒲马入奏世宗大喜欲以肃为执政左丞相良弼曰梁肃可相但使宋还即为之宋人自此轻我矣上乃止张通古传通古易州易县人除中京副留守为诏谕江南使宋主欲南面使通古北面通古曰大国之卿当小国之君天子以河南陕西赐之宋宋约奉表称臣使者不可以北面若欲贬损使者使者不敢传诏遂索马欲北归宋主遽命设东西位使者东面宋主西面受诏拜起皆如仪使还闻宋已置戍河南谓送伴韩肖胄曰天子裂壤地益南国南国当思图报大恩今辄置守戍自取嫌疑若兴师问罪将何以为辞江左且不可保况齐乎肖胄惶恐曰敬闻命矣即驰白宋主宋主遽命罢戍通古至上京具以白宗干及其部置未定当议收复宗干喜曰是吾志也即除参知行台尚书省事黄久约传久约授左谏议大夫兼礼部侍郎为贺宋生日副使至临安适馆伴使病宋人议欲以副使代行使事久约曰设副使亦病又将使都辖掌仪辈行礼乎竟令国信使独前行副使与馆伴副使联骑如故乃终礼而还元史速哥传速哥蒙古怯烈氏世传李唐外族父怀都事太祖尝从饮班朮居河水速哥为人外若质直而内实沉勇有谋雅为太宗所知命使金因俾觇其虚实语之曰即不还子孙无忧不富贵也速哥顿首曰臣死职耳奉陛下威命以行可无虑也帝悦赐所常御马至河金人闭之舟中七日始登南岸又三旬乃达汴及见金主曰天子念尔土地日狭民力日疲故遣我致命尔能共修岁币通好不绝则转祸为福矣谒者令下拜速哥曰我大国使为尔屈乎金主壮之取金□饮之酒曰归语汝主必欲加兵敢率精锐以相周旋岁币非所闻也速哥饮毕即怀金□以出速哥虽佯为不智而默识其地理厄塞城郭人民之强弱既复命备以虚实告且以所怀金□献帝喜曰我得金于汝手中矣复以赐之辍□录翰林学士元文敏公明善字复初清河人参议中书日会朝廷遣蒙古大臣一员使交趾公副之将还国之伪主以金蒙古受之公固辞伪主曰彼使臣已受矣公独何为公曰彼所以受者安小国之心我所以不受者全大国之体伪主叹服中州野录徐芳谷字明善鄱阳人至正间任江西等处提举尝奉使交趾国其王子陈日炫闻公善诗举□酒立召索吟公遂口占云乘传入南中云章照海红天边龙虎气南侥马牛风日月八荒烛车书万里同丹青入王会茅土祚无穷日炫遂纳款奉贡公声名大振见闻录侯琎永乐乡试第一交趾黎麟请命公辅礼部侍郎章公往锡封至其境关门低且隘先驱者谓当伛度公止之曰此中国所谓狗窦也于土人出入则宜今天命下临不可由此度迓者惊愕为撤关而入由是蛮人益谨礼不敢肆既归毫发无所受宣庙嗣位交趾黎利弗靖成山侯王通等用兵无功时庐陵罗公简为御史升工部右侍郎与李琦等赍玺书谕利未至而通与利和自率众出境矣众止公勿往公曰王通师败辱国我受命谕贼可退缩不进乎贼虽凶暴必不敢拒诏与琦亟驰至其国宣上恩意利惶恐率其属拜自首其过遣使献金又奉表诣阙称谢且请立陈氏之孙皓复命公往立之既至利以皓已死乃张筵列女乐设宴公叱曰皓死尔国人安可淫乐尽击破其尊罍乐器时天晴忽阴风起大雨雷震焚利居室利惧贡方物表谢还朝
　行人司部杂录
</div>
    <div class="pagination">
<a href="官常典行人司部_page4.html">上一页</a><a href="官常典行人司部.html">1</a><a href="官常典行人司部_page2.html">2</a><a href="官常典行人司部_page3.html">3</a><a href="官常典行人司部_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
