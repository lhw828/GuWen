<!DOCTYPE html>
<html>
<head>
    <meta charset="UTF-8">
    <title>官常典公辅部 - 第 8 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典公辅部 - 第 8 页/共 19 页</h1>
    <div class="content">　　明由
按群辅录燧人氏四佐一曰明由晓升级

注
宋均曰级等差政所先后也
　　必育
按群辅录燧人氏四佐二曰必育受税俗

注
宋均曰受赋税及徭役所宜施为也
　　成博
按群辅录燧人氏四佐三曰成博受古诸

注
宋均曰古诸侯职等也
　　陨丘
按群辅录燧人氏四佐四曰陨丘受延嬉

注
丘一作立宋均曰延长嬉兴也主受此录也右　燧人四佐燧人出天四佐出洛宋均曰出天天所　生出洛地所生也　　金提
按群辅录伏羲氏六佐一曰金提主化俗

注
一作堤宋均曰为民除灾害也
　　鸟明
按群辅录伏羲氏六佐二曰鸟明主建福

注
宋均曰利福民也
　　视默
按群辅录伏羲氏六佐三曰视默主灾恶

注
宋均曰为民除灾害也
　　纪通
按群辅录伏羲氏六佐四曰纪通为中职

注
宋均曰为田主主内职也
　　仲起
按群辅录伏羲氏六佐五曰仲起为海陆

注
宋均曰主平地兼统海也
　　阳侯
按群辅录伏羲氏六佐六曰阳侯为江海

注
宋均曰主江海事一本作江湖右伏羲六佐六　佐出世宋均曰宓戏不及燧人故增二佐出世人　所生也　　风后
按论语摘辅象黄帝七辅一曰风后受金法

注
宋均曰金法言能决理是非也
按帝王世纪黄帝梦大风吹去天下尘垢叹曰风为号令立政者也垢土去而后在天下其有姓风名后者哉依占求之遇诸海隅按通鉴前编黄帝得六相而天下治风后明天道按山西通志风后解州人与力牧并举平蚩尤之乱得六相而天下治风后其一也按解旧号渤澥之海所谓海隅即此今解州西南一百六十里蒲州风陵乡赵村有风后墓因号风陵渡　　力牧
按论语摘辅象黄帝七辅二曰力牧受准斥

注
宋均准斥凡事也力牧或作力墨
按帝王世纪黄帝梦人执千钧之弩驱羊万群寤而叹曰千钧之弩异力者也驱羊数万群能牧民为善者也天下岂有姓力名牧者哉求之得力牧于大漠以为将　　天老
按论语摘辅象黄帝七辅三曰天老受天箓

注
宋均曰箓天教命也
按竹书纪年五十年秋七月庚申大雾三日三夜昼昏帝问天老力牧容成曰于公何如天老曰臣闻之国安其主好文则凤凰居之国乱其主好武则凤凰去之今凤凰翔于东郊而乐之其鸣音中夷则与天相副以是观之天有严教以赐帝帝勿犯也召史卜之龟燋史曰臣不能占也其问之圣人帝曰已问天老力牧容成矣史北面再拜曰龟不违圣智故燋雾既降游于洛水之上见大鱼杀五牲以醮之天乃甚雨七日七夜鱼流于海得图书焉龙图出河龟图出洛赤文篆字以授轩辕接万神于明庭今塞门谷口是也　　五圣
按论语摘辅象黄帝七辅四曰五圣受道级

注
宋均曰级次序也
　　知命
按论语摘辅象黄帝七辅五曰知命受纠俗

注
宋均曰纠正也
　　窥纪
按论语摘辅象黄帝七辅六曰窥纪受变复

注
宋均曰有祸变能补复也
　　地典
按论语摘辅象黄帝七辅七曰地典受州络

注
宋均曰络维络也
按通鉴前编黄帝立六相

注
外纪曰帝举风后力牧太山稽常先大鸿以治　民又曰黄帝得六相而天地治神明至风后明乎　天道故为当时太常察乎地利故为禀者奢龙辨　乎东方故为土师祝融辨乎南方故为司徒大封　辨乎西方故为司马后土辨乎北方故为李　　夏　　益
按史记秦本纪曰帝颛顼之苗裔孙曰女修生子大业大业取少典之子曰女华生大费与禹平水土已成禹曰非予能成亦大费为辅帝曰咨尔费赞禹功其赐尔皂游尔后嗣将大出乃妻以姚姓之玉女佐舜调驯鸟兽鸟兽多驯服是为伯翳舜赐姓嬴氏注
索隐曰此秦赵之祖一名伯翳尚书谓之伯益　汉书谓之伯益是也　按前编伯益即伯翳秦声以入为去故谓益为翳　也按通鉴前编帝禹二岁帝荐益于天夏后启二载伯益归政就国　　商
　　伊尹
按书经伊训惟元祀十有二月乙丑伊尹祠于先王奉嗣王祗见厥祖侯甸群后咸在百官总己以听冢宰伊尹乃明言烈祖之成德以训于王曰呜呼古有夏先后方懋厥德罔有天灾山川鬼神亦莫不宁暨鸟兽鱼鳖咸若于其子孙弗率皇天降灾假手于我有命造攻自鸣条朕哉自亳惟我商王布昭圣武代虐以宽兆民允怀今王嗣厥德罔不在初立爱惟亲立敬惟长始于家邦终于四海呜呼先王修人纪从谏弗咈先民时若居上克明为下克忠与人不求备检身若不及以至于有万邦兹惟艰哉敷求哲人俾辅于尔后嗣制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直远耆德比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于蒙士呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟德罔小万邦惟庆尔惟不德罔大坠厥宗　按太甲惟嗣王不惠于阿衡伊尹作书曰先王顾諟天之明命以承上下神祇社稷宗庙罔不祗肃天监厥德用集大命抚绥万方惟尹躬克左右厥辟宅师肆嗣王丕承基绪惟尹躬先见于西邑夏自周有终相亦惟终其后嗣王罔克有终相亦罔终嗣王戒哉祗尔厥辟辟不辟忝厥祖王惟庸罔念闻伊尹乃言曰先王昧爽丕显坐以待旦旁求俊彦启迪后人无越厥命以自覆慎乃俭德惟怀永图若虞机张往省括于度则释钦厥止率乃祖攸行惟朕以怿万世有辞王未克变伊尹曰兹乃不义习与性成予弗狎于弗顺营于桐宫密迩先王其训无俾世迷王徂桐宫居忧克终允德　惟三祀十有二月朔伊尹以冕服奉嗣王归于亳作书曰民非后罔克胥匡以生后非民罔以辟四方皇天眷佑有商俾嗣王克终厥德实万世无疆之休王拜手稽首曰予小子不明于德自底不类欲败度纵败礼以速戾于厥躬天作孽犹可违自作孽不可逭既往背师保之训弗克于厥初尚赖匡救之德图惟厥终伊尹拜手稽首曰修厥身允德协于下惟明后先王子惠困穷民服厥命罔有不说并其有邦厥邻乃曰徯我后后来无罚王懋乃德视乃烈祖无时豫怠奉先思孝接下思恭视远惟明听德惟聪朕承王之休无斁　伊尹申诰于王曰呜呼惟天无亲克敬惟亲民罔常怀怀于有仁鬼神无常享享于克诚天位艰哉德惟治否德乱与治同道罔不兴与乱同事罔不亡终始慎厥与惟明明后先王惟时懋敬厥德克配上帝今王嗣有令绪尚监兹哉若升高必自下若陟遐必自迩无轻民事惟难无安厥位惟危慎终于始有言逆于汝心必求诸道有言逊于汝志必求诸非道呜呼弗虑胡获弗为胡成一人元良万邦以贞君罔以辩言乱旧政臣罔以宠利居成功邦其永孚于休　按咸有一德伊尹既复政厥辟将告归乃陈戒于德曰呜呼天难谌命靡常常厥德保厥位厥德匪常九有以亡夏王弗克庸德慢神虐民皇天弗保监于万方启迪有命眷求一德俾作神主惟尹躬暨汤咸有一德克享天心受天明命以有九有之师爰革夏正非天私我有商惟天佑于一德非商求于下民惟民归于一德德惟一动罔不吉德二三动罔不凶惟吉凶不僭在人惟天降灾祥在德今嗣王新服厥命惟新厥德终始惟一时乃曰新任官惟贤材左右惟其人臣为上为德为下为民其难其慎惟和惟一德无常师主善为师善无常主协于克一俾万姓咸曰大哉王言又曰一哉王心克绥先王之禄永底烝民之生呜呼七世之庙可以观德万夫之长可以观政后非民罔使民非后罔事无自广以狭人匹夫匹妇不获自尽民主罔与成厥功按史记殷本纪伊尹名阿衡阿衡欲干汤而无由乃为有莘氏媵臣负鼎俎以滋味说汤致于王道或曰伊尹处士汤使人聘迎之五反然后肯往从汤言素王及九主之事汤举任以国政伊尹去汤适夏既丑有夏复归于亳时夏桀为虐政淫荒而诸侯昆吾氏为乱汤乃兴师率诸侯伊尹从汤汤自把钺以伐昆吾遂伐桀桀败于有娀之墟&#于鸣条汤既胜夏伊尹报于是诸侯心服汤乃践天子位平定海内既绌夏命还亳伊尹作咸有一德汤崩太子太丁未立而卒于是乃立太丁之弟外丙是为帝外丙帝外丙即位三年崩立外丙之弟中壬是为帝中壬中壬即位四年崩伊尹乃立太丁之子太甲太甲成汤适长孙也是为帝太甲帝太甲元年伊尹作伊训作肆命作徂后帝太甲既立三年不明暴虐不遵汤法乱德于是伊尹放之于桐宫三年伊尹摄行政当国以朝诸侯帝太甲居桐宫三年悔过自责反善于是伊尹乃迎帝太甲而授之政帝太甲修德诸侯咸归殷百姓以宁伊尹嘉之乃作太甲训三篇褒帝太甲称太宗太宗崩子沃丁立帝沃丁之时伊尹卒既葬伊尹于亳咎单遂训伊尹事作沃丁
注
索隐曰孙子兵书伊尹名摰阿倚也衡平也言　依倚而取平书亦曰保衡伊尹之官号非名也皇　甫谧云伊尹力牧之后生于空桑又吕氏春秋云　有侁氏女采得婴儿于空桑后居伊水命曰伊尹　尹正也谓汤使之正天下刘向别录曰九主者有　法君专君授君劳君等君寄君破君国君三岁社　君凡九品图画其形索隐曰按素王者太素上皇　其道质素故称素王九主者三皇五帝及夏禹也　或曰九主谓九皇也然按注刘向所称九主载之　七录名称甚奇法君谓用法严急之君若秦孝公　及始皇等也劳君谓勤劳天下若禹稷等也等君　等者平也谓定等威均禄赏若高祖封功臣侯雍　齿也授君谓人君不能自理而政归其臣若燕王　哙授子之禹授益之比也专君谓专己独断不任　贤臣若汉宣之比也破君谓轻敌致寇国灭君死　若楚伐吴濞等是也寄君谓人困于下主骄于上　离析可待故孟轲谓之寄君也国君国当为固字　之讹谓完城郭利甲兵而不修德若三苗智伯之　类也三岁社君谓在襁褓而主社稷若周成汉昭　平等是也伊尹作咸有一德在太甲时太史公记　之于成汤之日其言失序帝王世纪伊尹为汤相　号阿衡年百岁卒天雾三日沃丁以天子礼葬之按大纪成汤荐伊尹于桀为陈素王及九主之事桀不听与群臣沈湎于酒伊尹进谏曰君王以酒色之微雍天命而不理失人心而不图反是为善善则祥集习是为不善不善则殃来君王宜留意焉伊尹自亳凡五适夏告以尧舜之道桀终不听按新序桀作瑶台罢民力殚民财为酒池糟堤纵靡靡之乐一鼓而牛饮者三千人群臣相持歌曰江水沛沛兮舟&#败兮我王废兮趣归薄兮薄亦大兮又曰乐兮乐兮四牡跷兮六辔沃兮去不善而从善何不乐兮伊尹知天命之至举觞而告桀曰君王不听臣之言亡无日矣桀拍然而作哑然而笑曰子何妖言吾有天下如天之有日也日有亡乎日亡吾乃亡耳于是尹接履而趋遂适商就汤汤立为相故伊尹去夏归亳商王而夏亡按说苑汤问伊尹曰三公九卿二十七大夫八十一元士知之有道乎伊尹对曰昔者尧见人而知舜任人然后知禹以成功举之夫三君之举贤皆异道而成功然尚有失者况无法度而任己直意用人必大失矣故君使臣自贡其能则万一之不失矣王者何以选贤夫王者得贤材以自辅然后治也虽有尧舜之明而股肱不备则主恩不流化泽不行故明君在上慎于择士务于求贤设四佐以自辅有英俊以治官尊其爵重其禄贤者进以显荣罢者退而劳力是以主无遗忧下无邪慝百官能治臣下乐职恩流群生润泽草木昔者虞舜左禹右皋陶不下堂而天下治此使能之效也按水经注昔有莘氏女采桑于伊川得婴儿于空桑中言其母孕于伊水之滨梦神告之曰臼水出而东走母明视而见臼水出焉告其邻居而走顾望其邑咸为水其母化为空桑子在其中矣莘女取而献之命养于庖而长有贤德殷以为尹曰伊尹也
注
皇甫谧曰伊尹力牧之后路史曰伊炎帝上世　所国今洛之伊阳县伊川尧之母家伊侯之国又　曰伊尹帝尧之后也前编曰按尧生于伊故为伊　祁氏伊尹恐其后也传记谓伊尹生于空桑空桑　盖地名非真桑也诸说多妄（按伊尹事有书经及孟子言为正其他妄
　传之说多不可信）
　　仲虺
按书经仲虺之诰成汤放桀于南巢惟有惭德曰予恐来世以台为口实仲虺乃作诰曰呜呼惟天生民有欲无主乃乱惟天生聪明时乂有夏昏德民坠涂炭天乃锡王勇智表正万邦缵禹旧服兹率厥典奉若天命夏王有罪矫诬上天以布命于下帝用不臧式商受命用爽厥师简贤附势实繁有徒肇我邦于有夏若苗之有莠若粟之有&#小大战战罔不惧于非辜矧予之德言足听闻惟王不迩声色不殖货利德懋懋官功懋懋赏用人惟己改过不吝克宽克仁彰信兆民乃葛伯仇饷初征自葛东征西夷怨南征北狄怨曰奚独后予攸徂之民室家相庆曰徯予后后来其苏民之戴商厥惟旧哉佑贤辅德显忠遂良兼弱攻昧取乱侮亡推亡固存邦乃其昌德日新万邦惟怀志自满九族乃离王懋昭大德建中于民以义制事以礼制心垂裕后昆予闻曰能自得师者王谓人莫己若者亡好问则裕自用则小呜呼慎厥终惟其始殖有礼覆昏暴钦崇天道永保天命按左传奚仲为夏车正封于薛至仲虺为汤右相　　伊陟按书经序伊陟相太戊亳有祥桑谷共生于朝伊陟赞于咸巫作咸乂四篇　太戊赞于伊陟作伊陟原命按史记殷本纪帝太戊立伊陟为相亳有祥桑谷共生于朝一暮大拱帝太戊惧问伊陟伊陟曰臣闻妖不胜德帝之政其有缺与帝其修德太戊从之而祥桑枯死殷复兴诸侯归之　　巫咸
按书经君奭在太戊时则有若伊陟臣扈格于上帝巫咸乂王家　按序伊陟相太戊亳有祥桑榖共生于朝伊陟赞于巫咸作咸乂四篇　　巫贤
按书经君奭在祖乙时则有若巫贤
</div>
    <div class="pagination">
<a href="官常典公辅部_page7.html">上一页</a><span>...</span><a href="官常典公辅部_page3.html">3</a><a href="官常典公辅部_page4.html">4</a><a href="官常典公辅部_page5.html">5</a><a href="官常典公辅部_page6.html">6</a><a href="官常典公辅部_page7.html">7</a><span class="current-page">8</span><a href="官常典公辅部_page9.html">9</a><a href="官常典公辅部_page10.html">10</a><a href="官常典公辅部_page11.html">11</a><a href="官常典公辅部_page12.html">12</a><a href="官常典公辅部_page13.html">13</a><span>...</span><a href="官常典公辅部_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
