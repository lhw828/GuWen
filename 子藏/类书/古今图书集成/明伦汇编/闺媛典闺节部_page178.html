<!DOCTYPE html>
<html>
<head>
    <meta charset="UTF-8">
    <title>闺媛典闺节部 - 第 178 页/共 268 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺节部 - 第 178 页/共 268 页</h1>
    <div class="content">按安远县志梁氏廖济华妻陈氏廖济万妻妯娌也俱年少夫死同守苦节崇祯间旌表　　杜弘业妻郭氏
按安远县志郭氏杜弘业妻年二十夫亡无子断指盟心誓不再嫁居陋室纺绩度日茹荼自甘年八十余终　　曹道成
按南安府志曹氏名道成大庾贝村人不知其夫名流寇花丈老劫邻村掩至其家杀其夫欲污之适报郡军至寇与妻子俱避匿&#秸中曹窃刃杀花寇及寇妻子党类十三人开门纳官军取首级去复指令破其寨后以寿终人称节烈　　彭成凤妻蔡氏
按南安府志蔡氏大庾彭成凤妻蔡学古女也凤早亡蔡年二十七甘贫守节教子成名事姑李氏以孝闻崇祯四年御史奏旌其节寿七十终　　邓就汤妻张氏
按南康县志张氏庠生邓就汤妻年十八生子甫一月而夫亡氏矢志抚孤诲训读书守节四十余年教其子文聚补郡诸生　　赖尚用妻陈氏
按南康县志陈氏赖尚用妻年二十夫亡孀居抚孤历苦节四十余年教子若孙皆成立　　陈铠妻王氏
按江南通志王氏江宁陈铠妻夫亡苦节五十余年旌表　　张治妻武氏
按江南通志武氏张治妻江宁人嫁未周月夫亡守节抚遗腹子成立　　谢瑜妻张氏
按江南通志张氏谢瑜妻江宁人瑜以游学客死东粤氏矢志不嫁抚遗孤愫成立辛苦食贫砥节四十余年卒　　刘芳远妻林氏
按江南通志林氏刘芳远妻夫亡抚遗腹子美发为诸生郡县旌表　　王弘治妻陈氏
按江宁府志陈氏溧水王弘治妻夫疾刲股以进翁姑先后病亦如之夫亡青年苦节抚孤臣白少食饩胶庠为一时名士　　夏可兴妻韩氏
按江宁府志韩氏夏可兴妻上元人夫亡苦节终身　　张恪妻杨氏按句容县志杨氏举人张恪妻年二十九恪亡杨奉养翁姑抚二女一从夫命居丧七月生遗腹子旭育养成立二女皆遣嫁翁姑寿终丧葬皆尽力　　笪元圭妻张氏
按句容县志张氏邑之望仙乡人年十七归诸生笪元圭甫五载圭亡子昌龄仅十日氏苦志教养后龄以明经任江西万年县令清操三十余年孙重光以名进士起家官比部郎特简直指　　余泰妻王氏
按句容县志王氏琅琊乡余泰妻年二十五泰亡王躬纺绩以养其姑育前妻遗女如所出姑没丧葬尽力苦守终身　　居辚妻高氏
按句容县志高氏坊郭居辚妻年二十二生子文甫三岁辚客山东病亡侄志敛棺归葬高抱遗孤泣血几死奉养舅姑送其终抚文成立孀居四十余年以寿终　　樊庸妻徐氏
按句容县志徐氏坊郭樊庸妻年二十庸亡居五月生遗腹子永辛抚养成立奉舅姑始终无倦及终丧葬皆竭力孀居五十余年终　　朱妇石氏
按句容县志石氏名志贞世家润州之丹阳宋曼卿后也年二十四归句容朱君约子某姑唐盛年早寡有志操事舅姑若事父母处娣姒间怡怡如也石性婉奉上抚下一如其姑归朱甫一岁而夫遘疾手足偏废不仁衣食起居药石之奉需人石氏晨夕视养侍左右未尝少懈不三四年夫亡石氏哀戚殊甚年二十有八无子其夫未死时抱其襁褓弟为托氏遂抚育如所生终无他志以寿终　　李继本妻王氏
按句容县志王氏崇德乡李继本妻本没王年二十一无子女苦节以事舅姑生计萧然朝不保夕亲族讽改适不听守节终身　　朱仁妻鲁氏
按句容县志鲁氏政仁乡人少适朱仁仁死氏年二十二矢志守节翁姑受富家金强再嫁氏遂持刀自刎亟救止之历艰辛七十余年抚子孙成立　　徐尚学妻赵氏
按句容县志赵氏临泉乡徐尚学妻年十九学没子甫三龄病疳垂死一日归宁舅氏劝他适嚙指洒血绝裾步归崇祯八年旌表眼观四代年八十六终　　徐延引妻张氏按句容县志张氏临泉乡徐延引妻年十九延引没无子张坚志不二孝养舅姑抚侄从成立年八十一终　　陈妇魏氏
按句容县志魏氏京口魏友文姊有懿德作配句容望仙乡陈氏子生三子珏七岁瑜四岁珪遗腹生魏年二十七嫠居四十一年不易其志抚育诸孤克亢厥宗以承宗祧邑之父老咸嘉其苦节有司为申请于朝旌表　　陈希尧妻谢氏
陈
氏附

按句容县志谢氏凤坛乡陈希尧妻也希尧家固贫谢及笄而归之生一子一女至二十八岁而希尧没陈族长讽之曰妇今无养何以守为谢痛哭曰吾知有夫不知无养也未几而其子又死族长又讽之谢矢如前族人谋以其侄国祥继之而国祥之贫益甚母子操作备极辛苦或怜而助之不受也女长适琅琊乡王明扬年甫二十四无子而明扬死众又讽之曰尔母业苦一生尔何为效之陈痛哭曰吾母无子无养与我同何独异耶家仅瘠田十亩一切日用衣食门户胥取给焉饔飧不继藜藿自甘岁甲申大兵入其里见而迫之陈惧辱急逾垣避因斩其左足陈因喜曰此所以成吾节也邑文学谢之尚知其母女最悉每语人不倦云　　张观妻胡氏
按句容县志胡氏张观妻观拯弟冤被戮胡氏年二十七守志自誓家法肃然　　张少州继室徐氏
按句容县志徐氏父彦夔生女四氏居其次年十七归封翁张少州为继配时少州将四十前妻鲁止生一女徐氏育如己女而加笃焉少州未有嗣每生儿即早夭将五十乃次第举二子一女徐氏不以艰得故少纵也长子年十三次纔九岁少州亡徐氏年及三十事笃老姑翁终鲜兄弟使令无婢仆数口生活仅恃田十亩余又为族群从所窥将谋夺其志欲甘心两孤氏嚙指出血厉声曰未亡人以子女为存殁耳终静坐以镇之持筹丧葬婚嫁无不得当手自纺绩操女红支岁时困乏教子若严师以是长子两捷贤书次亦为礼闱列俊氏终日闭户危坐无异深山断虀画粥与儿相守迨长子分符作百里侯得禄养氏自奉不加侈于平昔年已及耆尚持家事财货诘所自来审所自出诸不惮烦遗簪敝履弗忍弃也一草一木必谨司之勿坠御下深和简重一切留余地以福后人及长子观政礼曹疏请建坊封太孺人晋封太恭人　　吴锺俊妻徐氏
按句容县志徐氏逸民吴锺俊妻性温淑躬井臼苹藻维洁又至孝事翁姑枣脯必饬姑早丧鞠养两幼弟皆隆礼婚娶继抚叔遗孤恩勤尤至不谓其非己出也俊任侠多交游氏拮据中馈贫不能给劳纺绩解荆布佐之年二十有九夫亡子渊尚幼氏萤灯鸣杼以伴其读书遂登贤书为世名人　　谭谦妻王氏
按句容县志王氏名守真世为句容巨族其父敬以行谊重于乡氏幼聪慧知礼义恒以贞静自持不妄言笑闲女红不假母教年二十归同里士人谭可礼谦克尽妇道族党称之未六载可礼亡氏誓不他适或怜其早寡无子讽改适氏泣曰夫为人子不幸不得终事二亲吾复不能为之终养将何以立于人世亡夫一弟尚在襁褓吾更二庭老幼何所恃乎闻者悲其志氏虑夫弟逊孤弱恐未足以亢厥宗复鞠其内侄禧以为逊援时禧亦方晬氏辛勤鞠养俱克成立性俭素不事华饰躬勤蚕绩以供舅姑翁年八十四姑年七十三先后考终氏治丧葬祭不遗余力孀居垂五十年寿逾七十冰霜之操凛然如一日里之妇女必以为法　　笪友善妻朱氏
按句容县志朱氏年十七归笪友善三年夫亡抚遗孤及长复早世又抚幼孙若琳成名靖节苦志六十余年卒直指题旌　　王玉妻凌氏
按句容县志凌氏名爱贞字惟静乡民王玉妻年二十二玉亡凌号痛屡绝敬养其姑克尽孝道姑命育兄子为嗣守节二十余年未尝一出庭户　　许宗庸妻葛氏
按句容县志葛氏坊郭许宗庸妻年十九庸亡子甫岁女方在娠自誓不嫁辛勤保家教子女成立守节四十余年年六十三卒　　高志继室谭氏
按句容县志谭氏山西按察司佥事移风乡高志继室志没于蒲谭年二十五子询甫五岁谭携之从前妻子扶柩还葬教询敬事诸兄有过必置志主于中堂命跪责之莫不敬服守节五十年终　　徐时亨妻俞氏
按溧水县志俞氏庠生徐时亨妻年十七归徐一年夫亡遗腹三月悍翁戾伯力逼改醮氏投水悬梁誓死不易惟子秉完是视家极贫孤灯纺绩课子娶媳生孙年八十县令旌之　　严国辅妻周氏
按溧水县志周氏严国辅妻年十九夫亡遗腹甫数月矢死不二及生男辛勤抚育事姑以孝克见曾孙县令旌表　　丁槚妻端氏
按溧水县志端氏丁槚妻年二十三夫亡子炜在襁褓氏矢志抚孤教炜登仕籍苦守六十余载直指旌其门　　颜守翰妻谢氏
李氏
蒋氏附

按溧水县志谢氏颜守翰妻年二十二夫亡抚子子死抚孙孙死抚曾孙苦节六十年崇祯间表其门媳李氏孙媳蒋氏皆青年守节如其祖姑及姑焉　　芮元化妻张氏按溧水县志张氏芮元化妻年十九生子方一月夫亡守节抚孤翁病割股以进姑病亦如之县令旌表　　章时宪妻吴氏按溧水县志吴氏章时宪妻年二十余夫亡矢志抚孤教二子为邑诸生守节五十四年直指旌其庐　　陆桓妻沈氏汪氏
沈氏附

按六合县志沈氏陆桓妻桓与弟柰俱早丧桓子潜柰子济方数岁沈与柰妻汪氏共矢志抚孤秉节不移同时沈玑女适府军左卫胡瑛即沈氏族也守志固穷抚其孤人皆重之垂老而没　　史母王氏
按高淳县志王氏史汝华母年二十一而寡抚孤成立守节五十余年里人贤之　　邢祖华妻史氏
按高淳县志史氏适邢祖华年十八夫亡遗腹子甫二月翁姑八旬贫苦万状营葬双棺抚孤子成立事闻旌表　　路元松妻吕氏
按高淳县志吕氏适路元松年十九而寡抚遗腹子守节翁姑欲遣之断发毁形自誓疾不延医冬夏不纳凉围炉年八十二卒县令旌之　　张侨妻孔氏
按高淳县志孔氏张侨妻年二十二夫亡事孀姑至孝抚二子成立守节五十六年终　　孔应昌妻刘氏
按高淳县志刘氏贡士尚敬女适孔应昌年十九而寡无嗣苦志守节崇祯间学使奏请建坊年六十五卒　　夏近诚妻袁氏
按高淳县志袁氏夏近诚妻年十九夫亡无子舅姑劝其别从氏泣誓不二苦守三十余年而卒　　杨绍春妻王氏
按高淳县志王氏杨绍春妻春未娶病癞手足五官俱废腐臭不可近翁姑令王别许嫁王即请死止之不得父母仍促绍春迎归王为春涤秽搔背凡痛患处皆一一口舐之是时春已不知人道明年春就木王泣请翁姑曰生不能尽结发之情死当与同穴愿留棺待妇合葬焉乃与朽骨同一室闭门五十年饮食起居皆以手扣棺呼之及卒年六十有四棺上指痕深寸余县令闻而异之为具详御史毛礼部刘疏请建坊　　夏之楷妻陈氏
按高淳县志陈氏夏之楷妻年二十夫亡止遗一女父母翁姑共怜其少将嫁之氏断发毁容至死不变御史督学并旌之常给胙焉年七十九卒　　周斌妻靳氏
按高淳县志靳氏永宁乡周斌妻年二十斌亡家贫多强其改节靳百计自全矢志以植遗腹终身不施膏沐学使旌之年七十余卒　　邢世道妻袁氏
按高淳县志袁氏庠生邢世道妻家甚贫年十九而寡蓬首垢面虽母家不一往年七十二将死嘱其子曰毋解吾衣即是以敛箱中藏有尔父衣帽已五十载尔取以焚墓侧以报尔父遂卒两台交旌之　　孔尚武妻陈氏按高淳县志陈氏孔尚武妻年十九武亡子仅周姑老氏剪发纳棺中誓不二志家人欲夺其节氏曰虽死亦葬此地崇祯庚午县令旌之年七十二卒　　李以逢妻孔氏按高淳县志孔氏李以逢妻年未二十而孀子甫二岁父命改适弗从姑病刲股以愈县令请表　　王迪妻刘氏
按高淳县志刘氏永宁乡刘元七女少时父训以书知大义适王迪六载生子五月夫亡族人欲夺其志不从抚孤成立苦节终身　　夏经正妻张氏
按高淳县志张氏庠生夏经正妻正亡张年二十四方&#四月族人欲夺其志弗从生子扬清教之为诸生舅姑与夫三丧皆自拮据年六十四卒　　谢谅妻赵氏
按高淳县志赵氏永宁乡谢谅妻年十九而寡嚼指自誓勤苦育孤卒年九十一　　张应唐妻诸氏
按高淳县志诸氏年十六适张应唐逾年唐殁众齮龁之欲夺其志氏矢志不移抚子成立苦守四十余年　　傅楠妻孔氏
按高淳县志孔氏年十六适傅楠楠即以是岁殁氏抚遗腹子成立苦守五十七年　　陈时可妻黄氏
按高淳县志黄氏陈时可妻幼失父母张氏守长之黄素奉慈训及归陈年十九而寡励节抚孤苦守五十余年卒　　柳校妻韩氏
曹
氏附

按高淳县志韩氏柳校妻早寡抚子宗仁娶曹氏未几仁又亡曹承姑志亦苦守终身　　李增科妻刘氏
田
氏附

按高淳县志刘氏李增科妻生子如璋科亡璋在襁褓刘苦守抚之成立娶媳田氏生天玉亦方襁褓而孤田氏克承姑志两世一心邑令旌其节　　童弥妻朱氏
王
氏附

按高淳县志朱氏童弥妻年二十夫溺死朱哭求之旬日于湖滨得其尸时子继辛甫二岁抚之长娶媳王氏三载辛又没或劝改图王曰姑苦节以养吾夫夫亡不能终养何忍弃去且亡夫亦不安于地下也苦守五十三年终　　陈时召妻张氏
按高淳县志张氏增生陈时召妻召病氏割股和药及亡断发纳圹誓与同穴崇祯二年有司为请建坊年七十三卒　　吴学让妻徐氏
按高淳县志徐氏吴学让妻年二十二让病危割股勿效而死家赤贫苦节四十余年县令旌表　　刘璇妻王氏
杨
氏附

按高淳县志王氏进士王琮孙女适乡人刘璇生子铠五甫四岁璇亡王年二纪抱尸号哭一昼夜冀其复苏不得励志自守抚子成人里人杨裕以女妻铠五二期铠五亦夭众以姑妇俱孀家贫不能存活劝杨改适杨泣对曰姑守节为吾夫也若弃之他日何以见夫地下竟事姑终身　　邢祖腾妻许氏
按高淳县志许氏邢祖腾妻年二十夫亡子甫三岁翁姑相继没氏营兆未吉竭力他卜将以三丧合葬誓与同归有族人盗葬者氏令子控官得还　　张氏狄氏
按江浦县志张氏赵思训妻狄氏思化妻训化并亡妯娌守节如一建双节坊　　汪彭年妻程氏
按歙县志程氏松明山汪彭年妻汪早亡无嗣氏矢志坚守艰苦备尝族人高其节岁时祀之　　吴应孝妻黄氏
按歙县志黄氏莘墟吴应孝妻夫亡无子黄年二十余誓不再适孀居二十年终　　吴勉训妻金氏
按歙县志金氏莘墟吴勉训妻训暴死燕都氏年二十七子嘉庆方八龄氏安贫苦守迨庆长亦夭复抚孙与媳相依数年媳又丧手口拮据卒成立其孙三世赖之　　程时章妻江氏
按歙县志江氏荷池程时章妻年十八归程越九年而夫没遗一孤仅三龄家徒壁立氏不辞艰苦昼夜织作奉养守节四十四年年七十一终崇祯间邑令旌其门　　郑如金妻程氏
按歙县志程氏郑村郑如金妻夫死氏年十九誓以身殉姑慰谕之乃强起抚二孤终身不御纨绮阈以外罕见其迹卒年五十二　　洪氏女
按歙县志洪氏女洪源人父文桥&#许聘殷宗周子周子故奴宗人以紊泒鸣之官女诸兄亦主良贱不婚议时女父亡久女不可曰父命也苟幸得良与得从一孰多已周子犯盗系狱女无行志誓不嫁终身遂断发屏纨绮不御楼居侍寡母不下者十七年母没女亦寻死年三十有三　　毕燧妻黄氏
按歙县志黄氏郡城毕燧妻年十九燧贾徐州死黄闻讣勺水不入口舅姑慰之强起抚遗孤忽患痘几弗治黄誓与孤俱殒持剪自刺颈骨脱裂濒死家人惊救复苏孤亦寻愈人以为苦节所感县令旌之年七十二卒崇祀节烈祠　　凌守愚妻程氏
按歙县志程氏大川凌守愚妻归守愚装遣甚盛守愚以孽子不得于兄程悉出装售之以自给后守愚客死程闻讣绝粒欲以身殉母党多慰之强起抚孤　闺节部列传一百三十五
　　明一百三十
　　汪文炀妻王氏
按休宁县志王氏石田汪文炀妻年二十归汪逾两月炀死立嗣为后辟纑抚孤饥寒无怨翁姑命改适不从年七十卒有司表其门　　汪承烈妻叶氏
按休宁县志叶氏汪承烈妻夫亡无出抚嗣子及长又没亦无子复抚嗣孙寻复夭孤苦终身年七十　　金自南妻吴氏按休宁县志吴氏黄源人性至孝尝刲股疗父适城南金自南事翁姑尤谨年二十夫亡悉出资奁襄事甘贫茹素誓死靡他夫兄自&#以次子嗣年七十四终　　汪氏女
按休宁县志汪氏女上资人名蕴芝年十八许字演口胡叔节未合&#节亡誓以死殉节父母婉言慰谕女泣曰得奉侍三载死无憾许之及三载无疾而没刺史旌其门　　朱福得妻江氏
按休宁县志江氏梅田江时茂女首村朱福得妻夫亡守节年七十终　　吴时伦妻朱氏
按休宁县志朱氏屯溪人适沙田吴时伦年二十四夫客死子应麒甫二龄氏闻讣悲号欲绝治葬毕兀坐一室纺绩抚孤年六十七卒郡邑并旌之　　汪承熙妻金氏
按休宁县志金氏西门汪承熙妻夫早亡抚嗣子复夭食贫苦守年七十终　　詹应翔妻刘氏
按休宁县志刘氏流塘儒士詹应翔妻年十九夫亡无子蓬垢终身　　汪眉寿妻金氏
李
氏附

按休宁县志金氏中街女汪眉寿妻寿没氏抚二孤泣血绩斋心以老眉寿弟遐寿妻李氏亦早寡抚一女以眉寿次子为嗣妯娌同苦节终身　　金贵曾妻黄氏
</div>
    <div class="pagination">
<a href="闺媛典闺节部_page177.html">上一页</a><span>...</span><a href="闺媛典闺节部_page173.html">173</a><a href="闺媛典闺节部_page174.html">174</a><a href="闺媛典闺节部_page175.html">175</a><a href="闺媛典闺节部_page176.html">176</a><a href="闺媛典闺节部_page177.html">177</a><span class="current-page">178</span><a href="闺媛典闺节部_page179.html">179</a><a href="闺媛典闺节部_page180.html">180</a><a href="闺媛典闺节部_page181.html">181</a><a href="闺媛典闺节部_page182.html">182</a><a href="闺媛典闺节部_page183.html">183</a><span>...</span><a href="闺媛典闺节部_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
