<!DOCTYPE html>
<html>
 <head>
  <meta charset="utf-8"/>
  <title>
   交谊典馈遗部 - 第 2 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   交谊典馈遗部 - 第 2 页/共 2 页
  </h1>
  <div class="content">
   杨柳温柔是故乡纷纷蜂蝶去年场大率一春风雨事最难量　满把携来红粉面堆盘更觉紫芝香幸是生闲去了又教忙　　南唐浣溪沙
谢惠
瑞香
　　　前人
句里明珠字字排多情应也被春催怪得名花和泪送雨中栽　赤脚未安芳斛稳蛾□早把橘枝来报道锦熏笼底下麝脐开　　兰陵王
南湖以碧莲
见寄次韵谢之
史达祖
汉江侧月弄仙人佩色含情久摇曳楚衣天水空蒙染娇碧文漪簟影织凉骨时将粉饰谁曾见罗□去时点点波间冷云积　相思旧飞鹢漫想象风裳追恨瑶席涉江几度和愁摘记雪映双腕刺萦丝缕分开绿盖素袂湿放新句吹入　寂寂意犹昔念净社因缘天许相觅飘萧羽扇摇团白屡侧卧寻梦倚阑无力风标公子欲下处似认得　　浣溪沙
赵阁学饷
蝤蛑酒春蠃
方岳
半壳含潮带靥香双螯嚼雪迸脐黄芦花洲渚夜来霜　短棹秋江清到底长头春瓮醉为乡风流不枉与诗尝　　洞仙歌
谢杨成
之寄梅
　元李俊民
陇头潇洒辜负寻芳眼浪□浮花问名懒纵看看驿使带得春来祇恐怕绿叶成阴子满　暗香无恙否月落参横惆怅罗浮梦魂短赖故人情重不减西湖花上月分我黄昏一半更选甚南枝与北枝是一种春风待争寒暖　　贺新郎
谢袁履
善惠酒
　明王世贞
天意归风雨到如今缓红舒翠一番重起况更索居无一事镇日琴书而已待醉也如何得醉多谢白衣能远致把葛巾忙卸科头倚胸磊块故应洗　琼膏漫入清尊细似当年掌分茎露雪消春水试折荷筒充覂驾凭借生为驭直引到华胥路里遮莫归来问名姓道清真袁粲频为主天下事任公耳
　馈遗部选句
楚词折疏麻兮瑶华将以遗于离居
齐谢朓思归赋养以虚白之气悟以无生之篇岂加璧之赠可动执珪之位能缠唐王勃为人与蜀城父老书投心季子遥存素纻之恩援手应侯先立绨袍之赠满纸千金送芍药启看傍砌之花倚残夜月咏翻□之药喜对春风远依朱幕之辉敬效彩篮之献玉盂累萼愧非东武之佳名金□绕腰好继扬州之盛事送牡丹国色天香娇舞敛杨妃之态姚黄魏紫巧妆带西子之痕一枝宜贮于锦窠数本聊呈于绮席不许狂蜂占断休教野鹿衔来送荷花解语佳人娇倚翠妆羞晓日凌波仙子轻浮罗袜步香风遣供紫橐之吟聊助碧筒之饮送桂花影上玉阑干飘洒凉生夜月花开香世界婆娑暗逗秋风一枝聊贡于□林三种预占乎天榜送菊花黄花浥露佳怀足慰于东篱紫萼凌霜上寿允宜于甘谷聊贡秋英之翠当坚晚节之香送竹玳瑁新匀渭亩清阴潇洒琅玕半吐淇园黛色参差此时凤尾移分剧饮将追乎六逸他日龙孙看长胜游更继乎七贤送茶夜白凝烟不数枪旗垂脚寒炉烹雪何须纱帽笼头敬呈天上月团请试人间泉水送酒酿成竹叶小槽待压胡姬醪熟松花邻瓮堪容吏部一斗聊将鲁薄三杯幸勿仪疏笑指东园欲继元亭问字醉横西榻不须白眼看人送剑色涵秋水冷□头欲吼蛟龙光动夜星寒匣底常鸣风雨愧我久无侠气知君甚有雄心解以赠之冀其勖尔送纸玉板云浮锦绣题来诗句好冰纹雪净珠玑染出墨花新因君价重三都聊尔制奇十样少供挥洒一任卷舒送笔李白花生云雾常浮玉管江淹藻丽龙蛇竞走银笺君虽作定远之投我欲效元常之阁敬供十矢聊助一□送墨名重元香冷涨松烟浮月晕声蜚乌玉寒磨花露散天香想盈袖手之思更助濡头之兴少陈一笏聊伴五车送砚□眼水涵清掩映半规学海马肝云带润依稀千丈词源文武何殊卒致赵来之弃功名攸系宁为桑翰之穿谨贡一枚用尘片席虽曰乏文于金线尚祈留用于玉堂送扇六角书来凉动齐纨镂月九华制就轻挥蜀锦裁云人情莫问弃捐吾意冀登怀袖遣成一握幸鉴五离送香缥缈博山细袅半帘明月氤氲沉水清飘一缕轻烟芳名夙重于百和微息攒陈乎二品鼻臭幸通浊世日含永侍光明送竹夫人剖心折肝陈数条之风骨自顶至踵无一节之瑕疵诚为佳器驰献榻前尚冀保抱携持不忘五夜之欢辗转反侧尚栉四方之风耳送画卧盘礡处悠然兴至起作高松瀑布今献足下悬之高斋酷暑能生凉否送梅花南枝未老窈窕横斜有玉人倚醉之态遣似庵前香雪满林花底流莺时时扰眠此中佳句尚有琼瑶报我也送枕簟岭南客归遗我一枕一簟龙具中何以文为转贡足下欹琥珀任教黑甜展琅玕何嫌清梦雅称高卧于百尺楼间送□物不评素腴得时则珇竹胎虽清味乎志节尽是可人谨馈足下亦堪代肉味不咽渭川于在胸谁宜喷案玉版于借箸自爱加送笺敬奉笺纸百张幸置侍史以供足下题名用耳挥烟露而吐珠玑绾秋蛇伫见斯物有荣遇矣慎毋曰此秀才人情也送藤枕有客自羊城来得藤枕一转奉足下虽无文彩翻蝴蝶堪入梅花伴卧龙谢惠酒分坐上之千锺邻瓮应无吏部馈尊前之斗酒宾筵端有醉人烛烧金凤如年春泛玉舡似海百年三万日倾倒鹦鹉鸬鹚一举屡十觞炊剪黄粱春韭放开金盏梨花拂梦底之云指点银瓶桃叶浮歌中之月刘伶若以酒而为帝不佞须封醉乡之侯谢惠领绢息香袜线匪才岂曰诸儒之领袖蕙兰非质敢云至德之馨香过承罗绮之分温遂免海邦而逐臭机分宫锦觉盼睐以生光剂染御炉恍飘飖而飞润藏之什袭谢以三熏谢惠新茶拣分雀舌赐出龙团开谏议之缄有同面见好李生之客不惮手煎岂直破闷搜肠更堪轻身换骨镂金黄于饼上命樵青于竹中候蟾背之分香三沸成于活火观虾目之涌浪一壶汲于石城惊读书春困之眠疗饮酒宿酲之渴刘琨真茶之札乌用十行苏子风松之歌敬当三复谢惠灯果酒菜灿烂双灯侈分金屋之耀旨甘百果多移琼树之珍醑新酿而色夺襄流虀初成而味逾汉脯谨将尺素用谢新恩谢送纸墨染鸦青价高祇为三都贵银流鹄白名重还因十样新夜案频铺写句愧无象管晴细卷求诗好捧玉纤谩云用世文章架上且开秦甸月第曰才书姓氏笔头题破锦江春画虎不成去骚甚远勉学黄鲁直云门之咏用酬王炳之玉版之遗谢送笔封肇管城符剖三秦之建名传毛颖文起八代之衰纵横独扫千军错落能惊四座插架弓鞘健涵武库之紫电清霜落纸龙蛇惊跃词宗之腾蛟起凤我不能献蓬莱之赋君岂愿抄种树之篇毳居后桀居前深藏窍妙动书左言书右显示箴规聊泚墨以占言敬望阍而致谢谢送墨万杵鱼胞文彩资乎毛颖十分翠色精神寄于楮生圣人之文惊潘君之白璧天下之宝贵李氏之黄金绛人从新安而来客卿以故交而至吐气结楼台之状腾跃喷青紫之光问其能曰写字题诗真我事叩其应曰摛毫落纸付他人飞动鼠须笔势染时虹气见研磨龙尾砚痕干处月轮高拜嘉目睛之小儿敬谢元香之太守谢送砚梦吟凤咮之铭忽拜马肝之赐传为四宝擅四绝于人间延之文房益三友于坐侧来玉女之睥睨托金爵于岧峣影动龙蛇之飞任向毛生呼作侣视开鸲鹆之眼却教陶氏让如兄彩翰锦鲜皎皎穿云之月玉蜍光净团团弄水之荷含为观德之资是得养生之道夜际神光于天地老磨忠义之文章谢送扇敬捧庄辞欣传彩箑五明丽制映三春雉尾之斑百绮新妆来万里羊肠之道幸卷舒于畏日获披拂于仁风惠出裁成似握锦江之月凉生怀袖疑分玉井之冰又
云霞散彩纨绮澄晖仁风久被于故
人明月忽投于太守湘筠破玉得披掌上之清凉蜀飞霜何惮人间之酷暑其为感佩未易掞裁谢惠香饼糅玟瑰而埒英幽芳斯远撷梅花而屑脑酷烈无加鸠林旁猎于群芳轨法精严于百和都梁作体甲煎为资既越邻以外腾忽逆风而直上鸾鹤纷乎翔汉云霞蔼乎下庭去□笫十日犹闻拂巾角经月不散蟠夔添烬睡鸭萦烟畅我鼻根感君馨德谢梅花纸帐恭承嘉贶宛惬素心展舒睹纸帐清裁循玩识梅花巧绘红芳掞藻不侔艳质英葩白茧垂云雅胜冰绡霞縠江南春色一枝先逗挂□头庾岭寒威万厦奇温生幄底黄粱睡熟黑甜拟到华胥红旭腾高虚白未开户牖梦回清晓惊看□影枕横斜醉倚黄昏拟惹暗香衾馥郁起居朝夕长偕素质亭亭阅历冬春雅□玉光煜煜月明林下伴婵娟而魂魄亦清雪满山中偃侧理而寝兴不恶投非桃李惭无琼玖以为酬契托金兰虽蒙车马而不拜谢送衣段词非黄绢鬓有素丝鹑悬结以为衣既一穷之彻骨凤颠倒而在褐纷群雅以号寒仁哉螺浦之元侯宠以鹅溪之重贶一家蒙赐九顿登嘉春服既成获共童子咏游之乐绨袍犹在永怀故人眷恋之情欲往谢以抠衣恐徒劳于倒屣用黔尺楮以白寸忱谢送豆酒草乏扬元孰来问奇之载诗非李白安得论文之杯焚醉籍于秦坑无以为也囚酒星于天狱将焉用之公遗我以生仆自戏曰醉士岂是杯中神圣还知醉里乾坤取酿兰亭堪效右军之曲水分甘桑落载赓庾信于蒲城官之衙却有瑞人邻之舍可无吏部厌饫太平之禄浩歌既醉之章谢送魦鱼翅辱拜羽笺宠颁鳞族眷彼玉之鼓翅翻看浪击千层探兹银鹿之开囊鼎列海珍一品釜鬵为政歌鱼丽且献鲿魦羽翼有资跨龙门顿开头角谢送蟹方快风期遽惊雨别烹鱼遗尺素不遐尔音有蟹无监州几负此梦忽寒蒲之束缚助残膏之纵横嚼雪两螯未辨诚斋之赋共月千里不胜元度之思谢惠诗宿猎意古今已树标于郢路留神删述复振藻于艺林广搜乃见兼才远寄奚当厚雅谓自三百篇之后何人再掇其精英际此二千年之间惟我独穷其蕴奥分门别类如列宿之丽于空玉敲金若钧天之奏于世时时在手字字沁心顾此琼玖之篇真如鼎吕之重汉唐晋魏何殊以雅以南李杜曹王曷问为律为古将彼二十八部老我三十六旬肃此奉酬不尽私悃谢雪中送酒瑞雪应期方起飞花之咏朵云垂宠忽颁酿柏之尊便觉寒邸之生光亟羾柔笺而控谢浅斟低唱本非儒素之家风饮醇挹清惟佩先生之厚德灯前禀布草创凌兢谢惠米晨起瓶粒正惭无可数方惙惙心作恶适承香□之辱即命山童□绿桂就松□涤尘甑炊之觉紫云缭绕白玉璀璨捧置石几令沾沾喜欲颠也咄咄黄口小儿当得共餔糜矣顾此厚德敢不永饱五内谢惠鼓佳鸟好音兀然斜据梧而听似送一帘箫管来也春雷之贶愧弟非卧龙不能振起负此声之殷殷奈何谢送画承手制松鹤图可抚可招公余对之饱饥饥饱醉醒醒醉笔底江山□头彝鼎直可傲睨一世谢惠诗扇承惠诗扇若获奇璜挥之清风来诵之金声奏足下风声从此籍籍于鄙人矣谢送剑足下握灵阿之奇傍日月御双龙云灿文章以为锋孔孟道德以为脊诗书六艺以为镡直气劲节以为锷雄视古今谁云干将莫邪哉乃茂先之剑不私雷焕鄙人虽志怀国而一剑之任未知操割足下以烈士视之敢不砺刃自最按剑自奋者非夫也谢送历烛蒙惠春烛新书令春光跃跃眼前寒夜绵绵客日悠悠足下其启我春思矣谢惠琴冰弦助我丝桐何不布以阳春之调俾比而鼓之乃以无弦见夸也谓中郎有忌心乎谢惠梳不佞自总角徥尘毛发种种耳乃宠惠以赫连之制爬梳我滋垢殆尽矣幸免蓬头之诮何悄满目之丝九顿受之再谢惠画册叶小景用墨有仙气对之如行桃花源中彼双鬟赤脚者岂先生耶尘心未尽不能辞家远游异日倘遂渔人之愿当诸乞大还丹矣谢惠枕邯郸之梦几熟黄粱授枕之心谅同此意清夜片时春梦必飞度于故人之侧矣岂止感游仙赐耶古言附谢谢惠镜承惠明镜鉴貌如对丰神照心若见肝胆古人谓千里面谈藉此清辉相映矣谢送履儒履之惠束我步趋顿有青云冉冉生足下也敢漫踏京洛黄尘以污清惠哉俟结袜以谢谢惠炭琼屑飞空客冷落辱公分乌金寒威顿减固知雪中炭胜锦上花也汉张衡四愁诗美人赠我金错刀何以报之英琼瑶美人赠我锦绣段何以报之青玉案美人赠我貂襜褕何以报之明月珠美人赠我青琅玕何以报之双玉盘古诗客从远方来遗我一端绮相去万余里故人心尚尔客从远方来赠我一端绮文彩双鸳鸯裁为合欢被晋陆机诗愧无杂佩赠良讯代兼金张载诗美人遗我绿绮琴何以赠之双南金
傅休奕诗美人赠我明月珠何以报之比目鱼美人赠我苏合香何以报之翠鸳鸯宋谢惠连诗客从远方来赠我鹄文绫贮以相思箧缄以同心绳裁为亲身服着以俱寝兴梁沈约诗若蒙丸丹赠岂惧六龙奔
陶弘景诗山中何所有岭上多白云只可自怡悦不堪持赠君唐高适诗尚有绨袍赠应怜范叔寒
岑参诗聊以玉壶赠置之君子堂
独孤及诗谢君箧中绮端赠何以报之长相思宋王安石诗愧君绿绮虚投赠更觉贫家报乏金秦观诗美人绿绮烦遥赠莫致南金增永吟吴师道诗殷勤柳与张有便常致讯一朝得奇药千里转持赠
　馈遗部纪事一
左传僖公二十九年春介葛卢来朝舍于昌衍之上公在会馈之刍米礼也僖公三十三年夏四月晋败秦师于殽获百里孟明视西乞术白乙丙以归文嬴请三帅使归就戮于秦公许之先轸朝问秦囚公曰夫人请之吾舍之矣先轸怒公使阳处父追之及诸河则在舟中矣释左骖以公命赠孟明文公十三年晋人患秦之用士会也乃使魏寿余诱士会士会行绕朝赠之以策曰子无谓秦无人吾谋适不用也襄公二十九年季札聘于郑见子产如旧相识与之缟带子产献纻衣焉昭公七年楚子享公于新台使长鬣者相好以大屈既而悔之薳启疆闻之见公公语之拜贺公曰何贺对曰齐与晋越欲此久矣寡君无适与也而传诸君君其备御三邻慎守宝矣敢不贺乎公惧乃反之昭公十有三年叔鲋求货于卫淫刍荛者卫人使屠伯馈叔向羹与一箧锦曰诸侯事晋未敢携贰况卫任君之宇下而敢有异志刍荛者异于他日敢请之叔向受羹反锦曰晋有羊舌鲋者黩货无厌亦将及矣为此役也子若以君命赐之其已客从之未退而禁之昭公十六年夏四月郑六卿饯宣子于郊宣子曰二三君子请皆赋起亦以知郑志子齹赋野有蔓草宣子曰孺子善哉吾有望矣子产赋郑之羔裘宣子曰起不堪也子大叔赋褰裳宣子曰起在此敢勤子至于他人乎子大叔拜宣子曰善哉子之言是不有是事其能终乎子游赋风雨子旗赋有女同车子柳赋萚兮宣子喜曰郑其庶乎二三君子以君命贶起赋不出郑志皆昵燕好也二三君子数世之主也可以无惧矣宣子皆献马焉而赋我将子产拜使五卿皆拜曰吾子靖乱敢不拜德宣子私觌于子产以玉与马曰子命起舍夫玉是赐我玉而免吾死也敢不籍手以拜定公六年秋八月宋乐祁言于景公曰诸侯唯我事晋今使不往晋其憾矣乐祁告其宰陈寅陈寅曰必使子往他日公谓乐祁曰唯寡人说子之言子必往陈寅曰子立后而行吾室亦不□唯君亦以我为知难而行也见混而行赵简子逆而饮之酒于绵上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也已然子死晋国子孙必得志于宋范献子言于晋侯曰以君命越疆而使未致使而私饮酒不敬二君不可不讨也乃执乐祁列子子列子之齐中道而反遇伯昏瞀人伯昏瞀人曰奚方而反曰吾惊焉恶乎惊曰吾食于十浆而五浆先馈伯昏瞀人曰若是则汝何为惊已曰夫浆人特为食羹之货无多余之赢其为利也薄其为权也轻而犹若是而况万乘之主身劳于国而智尽乎事彼将任我以事而效我以功吾是以惊史记货殖传范蠡之陶为朱公十九年之中三致千金再分散与贫交疏昆弟此所谓富好行其德者也说苑复恩吴赤市使于智氏假道于卫宁文子具纻絺三百制将以送之大夫豹曰吴虽大国也不壤交假之道则亦敬矣又何礼焉宁文子不听遂致之吴赤市至于智氏既得事将归吴智伯命造舟为梁吴赤市曰吾闻之天子济于水造舟为梁诸侯维舟为梁大夫方舟方舟臣之职也且敬太甚必有故使人视之视则用兵在后矣将以袭卫吴赤市曰卫假吾道而厚赠我我见难而不告是与为谋也称疾而留使人告卫卫人警戒智伯闻之乃止孔子之楚有渔者献鱼孔子不受献鱼者曰天暑远市卖之不售思欲弃之不若献之君子孔子再拜受使弟子扫除将祭之弟子曰夫人将弃之今夫子将祭之何也孔子曰吾闻之务施而不腐余财者圣人也今受圣人之赐可无祭乎韩诗外传孔子遭齐程木子于郯之间倾盖而语终日有间顾子路曰由束帛十匹以赠先生子路不对有间又顾曰束帛十匹以赠先生子路率尔对曰昔者由也闻之于夫子士不中道相见女无媒而嫁者君子不行也孔子曰夫诗不云乎野有蔓草零露漙兮有美一人清扬婉兮邂逅相遇适我愿兮且夫齐程木子天下之贤士也吾于是而不赠终身不之见也大德不逾闲小德出入可也孔丛子记义篇季桓子以粟千锺饩夫子夫子受之而不辞既而以颁门人之无者子贡进曰季孙以夫子贫故致粟夫子受之而以施人无乃非季孙之意乎子曰何对曰季孙以为惠也子曰然吾得千锺所以受而不辞者为季孙之惠且以为宠也夫受人财不以成富与季孙之惠于一人岂若惠数百人哉公仪篇子思居贫其友有馈之粟者受二车焉或献樽酒束修子思弗为当也或曰子取人粟而辞吾酒脯是辞少而取多也于义则无名于分则不全而子行之何也子思曰然伋不幸而贫于财至乃困乏将恐绝先人之祀夫以受粟为周之也酒脯则所以饮宴也方乏于食而乃饮宴非义也吾岂以为分哉度义而行也或者担其酒脯以归抗志篇卫公子交馈马四乘于子思曰交不敢以此求先生之欢而辱先生之洁也先生久降于鄙土盖为宾主之饩焉子思曰伋寄命以来度身以服卫之衣量腹以食卫之粟矣又且朝夕受酒脯及祭燔之赐衣食已优意气已定以无行志未敢当车马之贶礼虽有爵赐人不逾父兄今重违公子之盛旨则有失礼之僭焉若何公子曰交已言于君矣答曰不可为人子者三赐不及车马公子曰我未之闻也谨受教说苑田子方使人遗子思狐白之裘恐其不受因谓之曰吾与之也如弃之子思辞曰伋闻妄与不如遗弃于沟壑伋虽贫不忍以身为沟壑也春秋后语邯郸之北有苏人侯苏秦往说之苏人侯送以黄金百镒其家丞见曰君侯之与客无故旧而送之百镒其说可得闻耶苏人侯曰客天下辩士立谈之间每夺吾地而复归之吾地虽小岂直百金汉书朱建传建为人辩辟阳侯欲知建建不肯见及建母死贫未有以发丧方假貣服具辟阳侯乃奉百金税列侯贵人以辟阳侯故往赙凡五百金郑当时传当时为大司农戒门下客至□贵贱执宾主之礼性廉又不治产卬奉赐给诸公然其馈遗人不过具器食西京杂记公孙弘以元光五年为国士所推上为贤良国人邹长倩以其家贫少自资致乃解衣裳以衣之释所著冠履以与之又赠以刍一束素丝一襚扑满一枚书题遗之曰夫人无幽显道在则为尊虽生刍之贱也不能脱落君子故赠君生刍一束诗人所谓生刍一束其人如玉五丝为倍为升倍升为织倍织为纪倍纪为□倍□为襚此自少之多自微至着也类士之立功勋故赠君素丝一襚扑满者以土为器以蓄钱具其有入窍而无出窍满则扑之土粗物也钱重货也入而不出积而不散故扑之士有聚敛而不能散者将有扑满之败可不诫欤故赠君扑满一枚猗嗟盛欤山川修阻加以风露次卿足下勉作功名窃在下风以俟嘉誉弘答烂败不存朱买臣为会稽太守怀章绶至舍亭而国人未知也所知钱勃见其暴露乃劳之曰得无罢乎遗以纨扇买臣至郡引为上客司马相如自叙传相如拜中郎将至蜀蜀太守以下郊迎县令负弩矢先驱蜀人以为宠于是卓王孙临□诸公皆因门下献牛酒以交欢后汉书卓茂传茂为密令人有言部亭长受其米肉遗者茂辟左右问之曰亭长为从汝求乎为汝有事属之而受乎将平居自以恩意遗之乎人曰往遗之尔茂曰遗之而受何故言耶王丹传丹资性方洁疾恶强豪时河南太守同郡陈遵关西之大侠也其友人丧亲遵为护丧事赙助甚丰丹乃怀缣一匹陈之于主人前曰如丹此缣出自机杼遵闻而有惭色东观记杜林与马援同乡里素相亲厚援从南方还时林马适死援令子持马一匹遗林曰朋友有车马之馈可且以备之林受之居数月林遣子奉书曰将军内施九族外有宾客望恩者多林父子两人食列卿禄当有盈今送钱五万援受之谓子曰人当以此为法是杜伯山所以胜我也后汉书第五伦传或问伦曰公有私乎对曰昔人有与吾千里马者吾虽不受每三公有所选举心不能忘而亦终不用也岂可谓无私乎李恂传恂复征拜谒者使持节领西域副校尉西域殷富多珍宝诸国侍子及督使贾胡数遗恂奴婢宛马金银香罽之属一无所受张奂传奂为将帅果有勋名董卓慕之使其兄遗缣百匹奂恶卓为人绝而不受酒谱汉末政在奄宦有献西凉州葡萄酒十斛于张让者立拜凉州刺史益都耆旧传杨田为成都文学掾少治易晓占候忽有风起太守问田答曰南方有荐木实者色黄赤顷之五官掾献橘数包世说补孔文举在北海时教高密令曰志士邓子然告困焉得爱釜庾之间以伤烈士之心与豆三斛后乏复言闵仲叔含菽饮水世称节士老病家贫不能得肉日买猪肝一片屠者或不肯与安邑令闻之□吏常给焉仲叔怪问其故叹曰闵仲叔岂以口腹累安邑邪遂去客沛高士传仲叔同郡周党贞介之士见仲叔食无菜遗之生蒜仲叔曰我欲省烦耳食更作烦邪受而不食吴志鲁肃传肃富于财性好施与周瑜为居巢长将数百人故过候肃并求资粮肃家有两囷米各三千斛肃乃指一囷与周瑜世说新语人饷魏武一杯酪魏武啖少许盖头上题合字以示众众莫能解次至杨修修便啖曰公教人啖一口也复何疑梁祚魏国统初太祖过故人吕伯奢也遂行日暮道逢二人容貌威武太祖避之路二人笑曰观君有奔惧之色何也太祖始觉其异乃悉告之临别太祖解佩刀与之曰以此表吾丹心愿二贤慎勿言名剑记文士传杨修举孝廉历丞相府主簿总知内外事皆称意魏文帝以下争与之交好修以宝剑与文帝帝佩之语人曰此杨修剑也其重修如此世说补华子鱼从会稽还都宾客旧故赠遗累数百金子鱼皆无所拒密各题识临去语众人曰本无拒诸君之心而所受遂多单车远行将无以怀璧为罪愿为之计众乃各留所赠蜀志注费祎别传孙权以手中常所执宝刀赠之祎答曰臣以不才何以堪明命然刀所以讨不庭禁暴乱者也但愿大王勉建功业同奖汉室臣虽暗弱终不负东顾晋书杜预传预都督荆州在镇数饷遗洛中贵要或问其故预曰吾但恐为害不求益也羊祜传祜与陆抗相对使命交通抗称祜之德量虽乐毅诸葛孔明不能过也抗尝病祜馈之药抗服之无疑心人多谏抗抗曰羊祜岂鸩人者世说新语王戎为侍中南郡太守刘肇遗筒中笺布五端戎虽不受厚报其书世说补鬲令袁毅在政贪浊馈遗朝贵以营誉尝遗山巨源丝百斤巨源不欲为异受之命悬之梁后毅事露案验众官吏至巨源于梁上得丝已数年尘埃封印如故燕书高祖少有大度雄略杰出晋安北将军张华镇蓟忽御诸部高祖童冠往见华甚异之谓高祖曰君必为命时之器匡时济难者也脱所著帻簪以遗高祖结殷勤而别世说补王丞相常悬一麈尾着帐中后殷中军来乃取之与中军曰今以遗汝晋书陶侃传侃为荆州刺史有奉馈者皆问其所由若力作所致虽微必喜慰赐参倍若非理得之则切厉诃辱还其所馈王羲之传山阴道士养好鹅羲之求之道士云为写道德经当举群相赠写毕笼鹅而去世说新语南阳刘驎之高率善史传隐于阳岐于时苻坚临江荆州刺史桓冲将尽吁谟之益征为长史遣人船往迎赠贶甚厚驎之闻命便升舟悉不受所饷缘道以乞穷乏比至上明亦尽一见冲因陈无用翛然而退居阳岐积年衣食有无常与村人共值己匮乏村人亦如之甚厚为乡闾所安后燕录王猛伐洛阳将发谓慕容垂曰吾将扩清东夏或为东川之别卿将何以为赠使我睹物思人垂以佩刀遗之前秦录慕容冲进逼长安苻坚遣使送锦袍一遗冲使者称有诏古人交兵使在其间卿远来草创得毋劳乎今送一袍以明本怀朕于卿恩分如何而于一朝忽为此变世说新语庾征西大举征胡既成行止镇襄阳殷豫章与书送一折角如意以调之庾答书曰得所致虽是败物犹欲理而用之世说补王悦之少厉清操为吏部郎时邻省有会同者遗之饼一瓶辞不受曰所费诚复小小然少来不欲当人之惠顾常侍清介持操为廷尉正时冬服单薄寺卿蔡子度谓人曰我欲解身上襦与顾郎恐顾郎难衣食者竟不敢遗之郭文举入吴兴余杭山穷谷中倚木于树苫覆而居都无壁障余杭令顾扬赠以韦□褶一具文举不纳使者置室中而去乃至衣烂竟不服用世说新语王修龄尝在东山甚贫乏陶胡奴为乌程令送一船米遗之却不肯取直答语王修龄若饥自当就谢仁祖索食不须陶胡奴米刘真长王仲祖共行日旰未食有相识小人贻其餐肴案甚盛真长辞焉仲祖曰聊以充虚何苦辞真长曰小人都不可与作缘晋阳秋袁宏字彦伯谢安赏其机捷辩速自吏部郎出为东阳郡乃祖之于冶亭时贤皆集安欲卒迫试之执手将别顾左右取一扇而赠之宏应声答曰辄当奉扬仁风慰彼黎庶合坐叹其要捷世说新语卫江州在寻阳有知旧人投之都不料理唯饷王不留行一斤此人得饷便命驾李弘范闻之曰家舅刻薄乃复驱使草木贤奕编王恭从会稽还王大看之见其坐六尺簟因语恭卿东来故应有此物可以一领及我恭无言大去后即举所坐者送之既无余席便坐荐上后大闻之甚惊曰吾本谓卿多故求耳对曰丈人不悉恭恭作人无长物晋书范宣传宣字宣子洁行廉约豫章太守韩伯遗绢百匹不受减五十匹复不受至一匹终不受韩后与范同载就车中裂二丈与范云人宁可使妇无裈耶范笑而受之陶潜传潜躬耕自资遂抱羸疾江州刺史檀道济往候之潜偃卧瘠馁有日矣道济饱以粱肉麾而去之宋书颜延之传延之为始安郡经过日日造陶潜每往必酣饮致醉临去留二万钱与潜潜悉送酒家稍就取酒饮南史朱修之传修之以功封南昌县侯立身清约百城贶赠一无所受荆州记陆凯与范晔为友江南寄梅花一枝来诣长安与晔并赠诗曰折梅逢驿使寄与陇头人江南无所有聊赠一枝春谐噱录江夏王义恭性爱古物常遍就朝士求之侍中何勖已有所送而王征索不已何甚不平尝出行于道中见狗枷犊鼻乃命左右取之还以箱擎送之笺曰承复古物今奉李斯狗枷相如犊鼻世说补孔中丞在都弟道存为江夏内史时东土旱俭都下米贵道存虑中丞贫乏遣吏载五百米饷之中丞呼吏语曰我在彼三载去之日不办有路粮郎至未几何缘得有此米可载还吏白自古无有载米上水者中丞不听竟载还江夏刘凝之隐居荆州适岁俭衡阳王饷钱十万凝之大喜持钱至市门见有饥色者悉分与之俄顷都尽王元泽数岁时客有以一獐一鹿同笼以献问元泽何者是獐何者为鹿元泽实未识良久对曰獐边者是鹿鹿边者是獐客大奇之南史刘怀珍传宋孝武世齐高帝为舍人怀珍为直阁相遇早旧怀珍假还青州高帝有白骢马啮人不可骑送与怀珍别怀珍报上百匹绢或谓怀珍曰萧公此马不中骑是以与君耳君报百匹不亦多乎怀珍曰萧君局量堂堂宁应负人此绢吾方欲以身名托之岂计钱物多少萧思话传思话长子惠开拜益州剌吏初府录事参军刘希微负蜀人债将百万为债主所制未得俱还惠开与希微共事不厚而□中凡有马六十匹悉以乞希微偿债其意趣不常如是世说补齐高帝镇东府时虞玩之为少府蹑履造席高帝取屐视之讹黑斜锐□断以芒接之因问卿此屐已几载玩之曰初释褐时买之着已三十年高帝咨嗟因为赠屐玩之不受问其故答曰公之赐恩华俱重但遗簪敝履复不可遗帝称善久之南齐书张融传融字思光吴郡人祖袆父畅融年弱冠道士陆修静以白鹭羽麈尾扇遗融曰此既异物以奉异人南史庾易传易志性恬静不交外物齐临川王映临州表荐之饷麦百斛易谓使人曰走采麋鹿之伍终岁鲜毛之衣驰骋日月之车得保自耕之禄于大王之恩亦已深矣辞不受卞彬传广陵高爽博学多材刘蒨为晋陵县爽经途诣之了不相接爽甚衔之俄而爽代蒨为县蒨遣迎赠甚厚爽受饷答书云高晋陵自答人问其所以答云刘蒨饷晋陵令耳何关爽事茹草纪事沈顗逢齐末兵荒家人并日而食或有馈其粱肉者闬门不受唯菜莼荇根供食以樵采自资南史曹武传武为散骑常侍右卫将军武虽武士颇有知人鉴梁武及崔慧景之在襄阳于时崔方贵盛武性俭啬无所饷遗独馈梁武谓曰卿必大贵我当不及见今以弱子相托每密送钱物并好马时帝在戎多乏就武换借未尝不得遂至十七万及帝即位忘其惠天监二年帝忽梦如田塍下行两边水深无底梦中甚惧忽见武来负武帝得过曰卿今为天下主乃尔忘我顾托之言邪我儿饥寒无衣昔所换十七万可还其市宅帝觉即使主书送钱还之使用市宅刘虬传虬子之遴字思贞始武帝于齐代为荆府谘议时之遴父虬隐在百里洲早相知闻帝偶匮乏遣就虬换谷百斛之遴时在父侧曰萧谘议踬士云何能得舂愿与其米虬从之及帝即位尝怀之姚察传察历度支吏部二尚书察自居显要一不交通尝有私门生不敢厚饷送南布一端花綀一匹察谓曰吾所衣着止是麻布蒲綀此物于吾无用既欲相接款幸不烦尔此人逊请察厉色驱出自是莫敢馈遗北史胡叟传蜀沙门法成率僧数千人铸丈六金像宋文帝将加大辟叟闻之即赴丹阳启申其美遂免法成遗其珍物价直千余匹叟一无所受薛安都传安都少骁勇善骑射颇结轻侠诸兄患之安都乃求以一身分出不取片资兄许之居于别□远近交游者争有送遗马牛衣服什物充满其庭尔朱荣传荣父新兴太和中为酋长畜牧蕃息每入朝诸公王朝贵竞以珍玩遗之新兴亦报以名马郑羲传羲多所受纳政以贿成性又啬□人有礼饷者不与杯酒脔肉而西门受羊酒东门沽卖之魏书薛真度传真度子怀吉为汾州剌史卒赠平北将军怀吉本不厉清节及为汾州偏有聚纳之响自以支庶饵诱胜己共为婚姻多携亲戚悉令同行兼为之弥缝恣其取受而将劳宾客曲尽物情送去迎来不避寒热性少言每有接对但嘿然而退既指授先期人马之数左右密已记录俄而酒馔相寻刍粟继至逮于将别赠以钱缣下及厮佣咸过本望其延纳贵贱如此北史汝南王悦传清河王怿为元叉所害悦了无雠恨之意乃以桑落酒候伺之叉以为侍中袁翻传翻弟子聿修在官廉谨当时少匹魏齐世台郎多不免交通饷馈初聿修为尚书郎十年未尝受升酒之遗尚书邢邵与聿修旧款每省中语戏常呼聿修为清郎大宁初聿修以太常少卿出使巡省仍令考校官人得失经兖州时邢邵为刺史别后送白绸为信聿修不受与邢邵书云今日仰过有异常行瓜田李下古人所慎愿得此心不贻厚责邵亦欣然领解报书云老夫忽忽意不及此敬承来旨吾无间然弟昔为清郎今日复作清卿矣
　馈遗部纪事二
世说补朱桃椎隐居不仕披裘带索浮沉人间窦益州遗以衣服逼为乡正桃椎不言而退逃入山中夏则裸形冬则树皮自覆赠遗一无所受每织芒屩置路傍见者皆言朱居士屩也易米置本处桃椎至夕取之终不见人唐书张文瓘传贞观初李绩入朝文瓘与属僚二人皆饯绩赠二人以佩刀玉带而不及文瓘文瓘以疑请绩曰子无为嫌若某犹豫少决故赠以刀欲其果于断某放诞少检故赠以带俾其守约束若子才无施不可焉用赠南楚新闻李泌谓以二月一日为中和节人家以青裳盛百□果实更相馈遗务极新巧宫中亦然谓之献生子唐书陆贽传贽第进士中博学宏辞调郑尉罢归寿州刺史张镒有重名贽往请交既行饷钱百万曰请为母夫人一日费贽不纳止受茶一串曰敢不承公之赐干子郎中李丹典濠州萧复处士寄家楚州白田闻丹之义来谒之且无佣保棹小舟唯领一丱岁女僮时方寒衣复单弊女僮尢甚坐于客次女僮门外求火燎手且持其靴去客吏忽云郎中屈处士复即芒屩而入丹揖之坐略话平素复忽悟足礼之阙矍然乃起曰某为饥冻所迫高堂慈母处分入关投亲知无奴仆有一小女僮便令将随参谒朝至此僮騃恐惧公衙失所在客吏已通取靴不得去就疏脱唯惶悚而已丹曰靴与履皆一时之礼古者解袜登席即徒跣以为礼靴始自赵武灵王又有何典据此不足介君子怀但请述所求意遂留从容复颐旨趋乃云足下相才他日必领重事于是遣使于白田馈遗复母甚厚又饯复以匹马束帛复后竟为相世说补李师古跋扈惮杜黄裳为相未敢失礼命一干吏寄钱数千绳并毡车子一乘使者未敢遽送于宅门伺候累日有绿舆出从婢二人青衣□缕言是相公夫人使者遽归以告师古师古折其谋终身不敢改节裴宽罢郡西归见一士坐树下甚贫与语奇之举一船金帛尽与之此人不辞登舟奴婢偃蹇者辄鞭之乃张徐州也云溪友议平曾以凭人傲物多犯讳忌竟没于县曹知己叹其运蹇也薛平仆射出镇浙西投谒主礼稍薄曾留诗以讽之曰梯山航海几崎岖来谒金陵薛大夫髭发竖时趋剑戟衣冠俨处拜冰壶诚知两轴非珠玉深愧三缣恤旅途今日楚江风正好不须回首望勾吴薛闻之曾将出境遣吏追还縻留数日又献絷白马诗曰白马披鬃练一团今朝被绊欲行难雪中放出寻空迹月下牵来只见鞍向北长鸣天外远临风斜控耳边寒自知毛骨还应异更请孙阳仔细看河东公睹诗曰若不留绊行轩那得观其毛骨遂以殊礼相待厚送篚赂饯行全唐诗话白乐天求马裴度赠以马因戏云君若有心求逸足我还留意在名姝引妾换马之事乐天答曰安石风流无奈何欲将赤骥换青娥不辞便送东山去临老何人与唱歌唐书李诉传诉帅魏博长庆初幽镇乱杀田弘正诉素服以令军曰魏入富庶而通于天化者田公力也众皆哭又以玉带宝剑遗牛元翼曰此剑吾先人尝以剪大盗吾又以平蔡奸今镇人逆天公宜用此夷之也元翼感动乃下令军中勒兵以俟李尚隐传尚隐迁广州都督五府经略使及还人或裒金以赠尚隐曰吾自性分不可易非畏人知也贤奕编柳公权善书公卿赠遗巨万多为主藏竖所窃唐书裴休传休童时兄弟偕隐家墅昼讲经夜着书有馈鹿者诸生共荐之休不食曰蔬食犹不足今一啖肉后何以继梅涧诗话张祜性酷好太湖石三吴太守多以赠之故陆鲁望以诗笑之曰一林石笋散豪家全唐诗话袁皓宜春人咸通进士龙纪集贤殿图书使自称碧池处士初登第过岳阳悦妓□珠以诗寄严使君曰得意东归过岳阳桂枝香惹□珠香也知暮雨生巫峡争奈朝云属楚王万恨只凭期□手寸心唯系别离肠南亭宴罢笙歌散回首烟波路渺茫严君以妓赠之许棠久困名场咸通末马戴佐大同军幕棠往谒之一见如旧相识留连数月但诗酒而已未尝问所欲一旦大会宾友命使者以棠家书授之棠惊愕莫知其来启缄即知戴潜遣一介恤其家矣洛阳旧闻记福建人徐夤下第献过梁郊赋梁祖览而器重之且曰古人酬文士有一字千金之语军督费用且多今一字奉绢一匹留于宾馆厚礼待之陆游南唐书蒯鳌传鳌晚励风操尚信义一言之出必复而后已常蓄龙尾砚友人欲之而不言鳌亦心许之未及予也一日友人不告而归鳌悔恨徒步数百里追及授砚而还客退纪谈孟蜀时兵部尚书李昊每春时将牡丹花数枝分遗朋友以兴平酥同赠且曰俟花雕卸即以酥煎食之无弃秾艳也世说补南唐严续尝请韩熙载撰其父神道碑以珍货几万缗仍辍一歌鬟质冠洞房者为濡笔之赠韩纳其请文既成乃叙谱裔品秩略不道续事业续慊之封还尚冀改窜熙载直以向所赠及歌姬悉还之临登车止写一阕于泥金双带而去闻见前录太祖入洛枕长寿寺大佛殿西南角柱础昼寝有藏经院主僧见赤蛇出入帝鼻中异之帝寤僧问所向帝曰欲见柴太尉于澶州无以为资僧曰某有一驴子可乘又以钱币为献帝遂行柴太尉一见奇之留幕府未几太尉为天子是为周世宗宋史赵普传普为相帝幸其第时钱王俶遣使致书于普及海物十瓶在庑下会车驾至仓卒未屏帝顾问何物普以实对上曰海物必佳即令启之皆瓜子金也普惶恐顿首谢曰臣未发书实不知上叹曰受之无妨彼谓国家事皆由汝书生耳国老谈苑温叟累居显要清贫尢甚未尝受人馈知贡举时有经学门生居畿内者献粟草一车温叟却之其人曰此物出于躬耕愿以致勤温叟不得已而受之即命家人置衣一袭以为答计其直即倍于粟草矣自是无敢献遗者浙帅开宴置金钟以为罚爵陶□后因卧病浙帅使人问其所欲□以金钟为请浙帅以十副赠之乃以诗谢云乞与金钟病眼明其苟得无耻如此宋史曹彬传显德五年使吴越致命讫即还私觌之礼一无所受吴越人以轻舟追遗之至于数四彬犹不受既而曰吾终拒之是近名也遂受而籍之以归悉上送官世宗强还之彬始拜赐悉以分遗亲旧而不留一钱荆罕儒传罕儒轻财好施在泰州有煮海之利岁入巨万诏听十收其八用犹不足家财入有籍出不问其数有供奉官张奉珪使泰州自言后唐张承业之子罕儒曰我生平闻张特进名幸而识其子厚加礼待遗钱五十万米千斛罕儒虽不知书好礼接儒士进士赵保雍登科覆落客游海陵罕儒问其所欲保雍以将归京师且言缘江榷务以丝易茗有厚利罕儒立命主藏奴令籍藏中丝得四千余两尽以与之李□传□归洛中昭义李筠以□周朝名相遗钱五十万他物称是□受之既而筠叛□忧恚而终药元福传元福虽老筋骨不衰人或言其气貌益壮当复领兵必大喜曲致礼待或加以赠遗时称骁将张茂直传茂直兖州瑕丘人方弱冠慕容彦超据州城驱之守陴及周师破敌拥城守者列坐将斩之有卒挟刃谓茂直曰汝发甚鬒惜为颈血所污可先断之茂直许焉刃未及发会得释后励志于学开宝中州将器其为人首荐之且给钱五万以助其装茂直参知政事李至称其端实命入益王元杰府为记室参军王好学多为诗什遇茂直甚厚虽受时果之赐亦分饷焉尊尧录太宗在晋邸尝以钱五百千遗中丞刘温叟温叟不敢辞贮于别室明年重午又以角黍遗之使人至见前所送钱扃牖如故还白其事太宗曰我钱尚不用况他人乎温叟真廉士也哉亟命辇还密白于太祖太祖曰执廉节镇浇风温叟有之青箱杂记曹司封修睦深达性理知邵武军时常以竹簟赠禅僧仁晓因作偈与之曰翠云织簟寄禅斋半夜秋从枕底来若也此时人问道凉天卷却暑天开张乖崖公布衣时素善陈抟尝因夜话谓抟曰某欲分先生华山一半住得无抟曰余人则不可先辈则可及旦取别抟以宣毫十枝白云台墨一剂蜀笺一角为赠公谓抟曰会得先生意取某入闹处去日珍重抟送公回谓弟子曰斯人无情于物达则为公卿不达为王者师公尝感之后尹蜀乘传过华阴寄抟诗曰性愚不肯林泉住强要清流拟致君今日星驰剑南去回头惭愧华山云宋史田重进传太宗居藩邸时爱其忠勇常遗以酒炙不受使者曰此晋王赐也何为不受重进曰为我谢晋王我知有天子尔卒不受查道传道性淳厚儿时尝戏画地为大第曰此当分赡孤遗及居京师家甚贫多聚亲族之惸独者禄赐所得散施随尽不以屑意与人交情分切至废弃孤露者待之愈厚多所周给初赴举贫不能上亲族裒钱三万遗之道出滑台过父友吕翁家翁丧贫窭无以葬其母兄将鬻女以襄事道顾褚中钱与之且为其女择婿别加资遣又故人卒甚贫质女婢于人道为赎之嫁士族搢绅服其履行杨美传美状貌雄伟武力绝人太平兴国二年为保静军节度美为人任气好施凡得予赐及奉禄尽赒给亲戚故旧死之日家无余财人多叹息之梦溪笔谈工部胡侍郎则为邑日丁晋公为游客见之胡待之甚厚丁因投诗索米明日胡延晋公常日所用樽罍悉屏去但陶器而已丁失望以为厌己遂辞去胡往见之出银一箧遗丁曰家素贫唯此饮器愿以赆行丁始喻设陶器之因甚愧德之后晋公骤达极力携挽卒至显位庆历中谏官李兢坐言事谪湖南物务内殿承制范亢为黄蔡间都监以言事官坐谪后多致显官乃悉倾家物与兢办行兢至湖南少日遂卒前辈有言人不可有意有即差事固不可前料也青箱杂记柳崇仪开家雄于财好交结乐散施而季父主家多靳不与时赵昌言方在布衣旅游河朔因以谒开开屡请以钱乞赵季父不与开乃夜构火烧舍季父大骇即出钱三百缗乞赵由此恣其所施不复吝也云斋广录陈文惠尧佐退居郑下张退传知西京以姚黄魏紫及酒送文惠答诗曰有花无酒头慵举有酒无花眼倦开正向西园念萧索洛阳花酒一时来桯史内黄傅珏能知人王沂公曾始就乡举珏偶俟其姻于棘闱之外遇之明日以双笔要而遗之曰公必冠多士位宰相它日毋相忘闻者皆笑珏不为怍遂定交倾赀以助其用春渚纪闻黄叔几为余言丁晋公好蓄瑰异宰衡之日除周其旋为端守属求佳砚其人至郡前后所献几数百枚皆未满公意一日砚工见有飞鹭翘驻潭心意非立鹭之所因令没入视之见下有圆石大如米斛块处潭中似可挽取疑其异即以白守集渔户维舟出之石既登崖转仄之若有涵水声砚工视之贺曰此必有宝石藏中所谓石子者是也相传天产至珍滋荫此潭以孕崖石散为文字之祥今日见之矣即丛手攻剖果得一石于泓水中大如鹅卵色紫玉也中剖之为二砚亟送其一公得之甚喜报书云砚应有二何为留一自奉得无效雷丰城之留莫邪否此非终合之物也守曰天下至宝不可萃于一家以启人贪心托以解职后面献而公以擅移陵寝事籍其家矣而砚不知所在闻见前录章献明肃太后成都华阳人少随父下峡至玉泉寺有长老者善相人谓其父曰君贵人也及见后则大惊曰君之贵以此女又谓曰远方不足留盍游京师乎父以贫为辞长老者赠以中金百两后之家至京师真宗判南衙因张耆纳后宫中帝即位为才人进宸妃至正位宫闱仁宗一日幸张贵妃阁见定州红磁器帝坚问曰安得此物妃以王拱辰所献为对帝怒曰尝戒汝勿通臣僚馈送不听何也因以所持拄斧碎之妃愧谢久之乃已妃又尝侍上元宴于端门服所谓灯笼锦者上亦怪问妃曰文彦博以陛下眷妾故有此献上终不乐后潞公潞为宰相台官唐介言其过及灯笼锦事介虽以对上失礼远谪潞公寻亦出判许州盖上两罢之也或云灯笼锦者潞公夫人遗张贵妃公不知也孙文懿公尝聚徒荣州贫甚得束修之物持归为一村镇镇将悉税之至公任监左藏库镇将者部州绢纲至见公愧惧公慰谢之以黄金一两赠其归清波杂志石守道为举子时寓学于南都其固穷苦学世无比者交游间尝以盘遗之石谢曰甘脆者亦介之愿也但日飨之则可若止得一飨则明日何以继乎朝飨膏粱暮厌粗粝人之常情也所以不敢当归之尝闻富郑公辞疾归第以俸券还府府受之程伊川正叔曰受之固无足议还者亦未为得留之无请可也或曰馈食美意也受而不食可也却之近名也续闻见近录蔡君谟重乡物以子鱼为天下珍味尝遗先公多不过六尾云所与者不过谏院故人二三公耳今子鱼盛至京师遗人或至百尾由是子鱼之价减十倍青琐诗话韩魏公镇真定时有门客彭知方为酒使逾垣宿于室门吏报公公不究为种竹诗曰殷勤洗濯加培植莫遣狂枝乱出墙客见其诗愧甚乃和公诗云主人若也怜高节莫为狂枝赠一柯公特以百缗遣一指使呼吏报都下市一女奴赠之公之爱士待客皆如此宋史邵亢传亢从父飶提点淮南刑狱为京西转运使飶居官震厉风采始至郡惟一赴宴集行部但一受酒食之馈以为数会聚则人情狎多受馈则不能行事非使者体也挥麈三录刘季高岑未达时詹安世度帅中山以贫甚携王履道书往谒之既至彼馆劳甚至酒食游戏征逐无虚日而略无一语及他时河北盗贼已充斥留连逾月季高兴怀归之念因漫扣之詹云足下之来何干度岂不能晓其敢苦相挽留耶少刻便令差将兵二百防护行李以济大河乃回三日之间馈饷稠迭所得凡万缗云燕翼贻谋录承平时温州鼎州广州皆贡柑子尚方多不过千少或百数其后州郡苞苴权要负担者络绎又以易腐多其数以备拣择重为人害天圣六年四月庚戌诏三州不得以贡余为名饷遗近臣犯者有罚然终不能禁也今惟温有岁贡岁馈鼎广不复有之矣宋史郭逵传逵为合门祗候环庆兵马都监遭母忧不得解官凡三请乃许庆率杜杞赆以钱四十万谢弗受钱惟演传惟演从孙勰字穆父彦远之子也奉使吊高丽凡馈饩非故所有者皆弗纳归次紫燕岛王遣二吏追饷金银器四千两勰曰在馆时既辞之矣今何为者吏泣曰王有命徒归则死且左番已受勰曰左右番各有职吾唯例是视汝可死吾不可受竟却之梦溪笔谈李士衡为馆职使高丽一武人为副高丽礼币赠遗之物士衡皆不关意一切委于副使时船底疏漏副使者以士衡所得缣帛藉船底然后实己物以避漏湿至海中遇大风船欲倾覆舟人大恐请尽弃所载不尔船重必难免副使仓惶悉取船中之物投之海中更不暇拣择约投及半风息船定既而检点所投皆副使之物士衡所得在船底一无所失家世旧事伯叔殿直喜施而与人周一日苦寒有儒生造门即持绵□与之其人大惊曰何以知我无□也盖于游从间常察其不足也至晚年家资悬罄而为义不衰有儒生以讲说醵钱时家无所有偶伯祖母有珠子装抹胸卖得十三千尽以与之见闻搜玉邢和叔尚书常以丹遗伊川先生先生以诗谢之云至神通化药通神远寄衰翁救病身我亦有丹君信否用时还解寿斯民名臣言行录外集程伊川先生与韩公维约候韩公年八十一往见之是岁元日因子弟贺正乃曰某今年有一债未还春中当暂往颍昌见持国乃往造焉久留颍川韩早晚伴食体貌加敬一日韩密谓其子彬叔曰先生远来无以为意当有黄金药杵一重三十两似可为先生寿未敢遽言之我当以他事使汝侍食从容道吾意彬叔侍食如所戒试启之先生曰颐与乃翁道义交故不远而来奚以此为诘朝遂归持国谓其子曰我不敢言正为此耳再三谢过而别吕汲公以百缣遗伊川伊川辞之时族兄子公孙在旁谓伊川曰勿为已甚姑受之伊川曰公之所以遗颐者以颐贫也公为宰相能进天下之贤随材而任之则天下受其赐也何独颐贫也天下之贫者亦众矣公帛固多恐公不能周也五总志有一朝士家藏古鉴自言能照二百里将以献吕穆公穆公曰吾面不及楪子大安用照二百里为复有献砚于王荆公云呵之可得水公笑而却之曰纵得一担所值几何二公之言虽类质野而清节不为物移闻者叹服可谈先公在讲筵闻神考言熊本表章用印端谨朱色鲜明先后无小异由此受知擢用至两制近世长吏生日寮佐画寿星为献例只受文字其画却回但为礼数而已王安礼自执政出知舒州生日属吏为寿或无寿星画者但有他画轴红绣囊缄之必谓退回王忽令尽启封挂画于厅事标所献人名衔于其下良久引客焚香共相瞻礼其间无寿星者或用佛像或神鬼唯一兵官乃崔白画二猫既至前惭惧失措或云时有囊缄墓铭者吏不敢展此尤不可生日祝寿墓铭凶事非徒失献芹之意必须贻祸小节不可不戒古人不欺幽隐正谓此类过庭录湘潭进士胡景裕好问博学信义人也旧与先子相识京邑己酉冬避地至潭却乏余资行装垂罄胡亦困居乃以千钱为赠曰某虽贫里中有所贷公今流落途穷少助行色先公谢其意而却之有诗饯先子云当年邂逅帝王畿岁月侵寻若电飞学士荣除青琐闼故人老着白麻衣尊前且斗闲身健眼底休论往事非第恐锋车促严召片帆明发不轻违先子有答诗见家集记南游记旧黄实自言平生有二事元丰甲子为准东提举尝于除夜泊汴口见苏子瞻执杖立对岸若有所俟归舟中以扬州厨酿二尊雍酥一奁遗之后十五年为发运使暑泊清淮楼见米芾衣犊鼻自涤研于淮口索箧中一无所有独得小龙团二饼乃遣人送之□其涤砚来此有此二事颇自慰云谈苑朝士赵昶有两婢善吹笛知藤州日以丹砂遗子瞻子瞻以蕲笛报之并有二曲其词甚美云水落淮南雨晴云梦日斜风袅又云自桓伊不见中郎去后孤负秋多少断章云为使君洗尽蛮风瘴雨作清霜晓昶曰子瞻骂我矣昶南雄州人意谓子瞻以蛮风讥之见闻搜玉李廌字方叔尝以长沙猫笋馈东坡公公以诗贶之曰穿云斸石远林空来涉江波万万重实比梧桐能食凤箨翻风雨便成龙一枝未许尘鞍挂千亩终留渭水封陋巷菜羹知不称君王玉食愿时供廌即和之曰节藏泥泽气凌空荐俎宁知肉味重未许韦编充简册已胜丝委诳蛟龙短萌任逐霜刀重美须烦雪壤封他日要令高士爱不应常奉宰夫供太平清话虞世和甫名士善医公卿争邀至而性不可驯狎往往尢忽权贵所得赂旋以施贫者最爱黄庭坚常言黄孝于其亲吾爱重之每得佳墨精纸奇玩必归鲁直道山清话朱康叔送酒与子瞻子瞻以简谢之云酒甚佳必是故人特遣下厅也盖俗谓主者自饮之酒为不出库耳养疴漫笔王黼宅与一寺为邻有一僧每日于黼宅旁沟中漉取流出雪色饭洗净晒干数年积成一囤靖康城困黼宅骨肉绝食此僧即用所积干饭复用水浸蒸熟送入黼宅老幼赖之无馁瑞桂堂暇录绍兴四年有士人求见韩魏公说亲丧二女未嫁愿有以周之公退收酒器得一大合送之士人对使者曰相公何薄我也叱不受公曰吾固疑甚薄也复裒一合送至士人又怒骂不受使者曰相公实无所有非薄君也士人不顾使者持回公又裒一合以往士人笑以书授使者曰吾事已办不愿受也向来盖欲观公度量耳宋史张九成传九成字子韶幼年处学正当苦寒衣衾不备乡里富人有以袭衣为送者亦却不受曰士处贫苦正是做工夫时节若不痛自节抑则贪欲心生廉耻丧矣工夫何在清波杂志括苍管铨平仲监秦邸坐事免官秦丞相手封银一笏以助其归盖秦早授馆于其家故特致此礼吉安府志杨诚斋父子清介绝俗其家采椽土阶如田舍翁三世无增饰东山病且死无衣裳适广西帅赵季仁馈缬绢东山曰此贤者之赐也衾材无忧矣宋史陈自强传自强常为韩胄童子师由选人至两地财四年嘉泰三年拜右丞相胄颛朝权苞苴盛行自强尢贪鄙四方致书馈必题其缄云某物并献凡书题无并字则不开纵子弟亲戚关通货贿仕进干请必谐价而后予日押空言刺札送胄家须用乃填三省不与也都城火自强所贮一夕为煨烬胄首遗之万缗执政及列郡闻之莫不有助不数月得六十万缗遂倍其所失之数宋史程松传开禧元年韩冑决议开边期二年四月分道进兵命松为宣抚使兴元都统制吴曦副之未几金人封曦为蜀王曦与松书讽使去松遁去由阆州顺流至重庆以书抵曦□赆礼买舟称曦为蜀王曦遣使以匣封致馈松望见大恐疑其剑也亟逃奔使者追及松不得已启视之则金宝也松乃兼程出峡西向掩泪曰吾今获保头颅矣金史石土门传石土门父直离海景祖时直离海使部人邈孙来请复通宗系景祖留邈孙岁余厚其饩廪饮食善遇之及还以币帛数篚为赠结其厚意赵隇传隇重义接儒士尝以事至汴有故人子负官钱百万隇以囊金赠之其子悉为私费复代输之元史暗伯传暗伯客居于阗宗王阿鲁忽之所世祖遣薛彻于等使阿鲁忽以通好阿鲁忽留使者数年弗遣暗伯悉以己马驼厚赆之令逃去薛彻于等得脱归具以白世祖世祖称叹久之廉希宪传希宪□有疾帝遣医三人诊视医言须用沙糖作饮时最艰得家人求于外阿合马与之二斤且致密意希宪却之曰使此物果能活人吾终不以奸人所与求活也帝闻而遣赐之希宪行省荆南宋故官礼谒大府必广致珍玩希宪拒之且语之曰汝等身仍故官或不次迁擢当念圣恩尽力报效董文炳传文炳子士选平生以忠义自许尢号廉介自门生部曲无敢持一毫献者张荣传李据益都私馈以马蹄金荣曰身既许国何可擅交邻境却之辍耕录建德路达鲁花赤古笃鲁丁字志道守赣州路任满听除时有故吏丘往临江贴补介鲁尺牍见总管木八剌木即日录用就遣丘持捧钞五十锭馈鲁盖鲁以廉故家甚贫朋友间每分财以济之丘竟匿其钞后木数得鲁书而谢不及此疑焉因便使问之鲁知为丘匿有即具书请失谢之罪丘闻此惶赧无地令儿子奉钞还鲁终不受且为隐其恶未尝与人言夫鲁西域人也度量之宏深乃如是可谓厚德君子矣若丘者名教中所不可容尚孰责哉湖广行省平章归自雨中有一童子年七八岁直造伞下避雨平章问曰学生能属对否曰能平章曰青衿来避雨即应声曰紫绶去朝天平章喜引至家遗以果肴明日除书至拜中书平章之命复大喜再以楮币彩缯赠之曹公克明号以斋宛平人为湖广行省员外郎日麻阳主簿顾渊白致书问讯且以辰砂一包见寄未及启封漫尔置箧笥中后有宪官过访因论制药为苦无好辰砂公曰我一故人尝以此为惠当奉送及取视乃有砂金三两杂其内公惊叹曰渊白以我为何如人也时渊白已没呼其子归之其廉洁如此官至礼部尚书谥文穆明外史秦从龙传从龙生日太祖与世子皆赠遗刘仕传王溥者桂林人洪武末为广东参政亦以廉名其弟自家来省属吏与同舟赠以布袍溥命还之曰一衣虽微不可不慎此污行辱身之渐也浙江通志陈信字履信仁和人以推择为吏即知守廉信尝有分务之京民有馈白金三百两者不受寻乞致仕归经治所饯赆俱不受前所馈者复持金恳纳信复却之行李萧然行路称叹绍兴府志秦初字性初山阴人卓有行谊居太学时同舍生以使命出妻死无主初为之经纪丧事甚周有金安者除后山卫经历当之任贫无以治装初脱所乘驴资遣之徒步出入永乐中举进士官翰林检讨正气纪姚善传钱芹自守甚高善愿见不可得有俞贞木以明经见重于善月朔望必延至学宫讲经训士一日馈米于贞木误致芹所芹受之吏觉其误诣贞木以告贞木曰钱先生不苟取予今受米不辞必仰府公之贤耳善闻之喜欲往候使人先导意芹对使者曰芹诚愿见公然芹民也不可往见于庭若明公弘下士之风请俟月朔相会于学宫善如期迎芹至置上座请质经义芹曰此士子之业公今有急于此者善悚然请问芹出一简授善竟不交言而去视之则守御制胜之策也善益重之明词林人物考吴讷字敏德永乐时巡按贵州还三司遣人以黄金百两追送至夔府讷不启封就题其上还之诗曰萧萧行李向东还要过前途最险滩若有赃私并土物任教沈在碧波间贤奕编宪副刘公仁宅华容人忠宣公父也永乐初仕为瑞昌令邑人严某令高安同入觐文定遣一价往瞷之价还白公曰严丈富贵雅称官也刘丈□席布被瓦盆煤犹然穷人耳公心识之刘与严皆公邻邑人且有姻严卖刘特先见贽以币公麾之刘嗣见具茗一袋蜜一缶耳公嘉纳寻擢为御史丰布政公庆一日行部有知县簠簋不饰闻至乃以白金为烛馈之公未之省既而厅子以告公佯曰试燃之厅子曰燃而不燃也公又曰不燃则还之耳次日从容谓知县曰汝烛不燃尽出之自今无复尔矣终亦不明其为银烛事也浙江通志刘实字嘉秀江西安福人宣德五年进士任金华府通判督赋至浦江其丞王韶实乡友也具盘馔罂葅诣馆馈谢弗纳明良记正统初王振问大学士杨文贞公曰今九卿无山西人岂皆不贤者乎文贞曰佥事薛瑄其人也已而文清至京振使仆致饩于文清文清固却之仆曰公何騃与诸方面以千金求通于吾公不得阶君反却其馈邪祸将立至吾危君吾危君仆归跪对振曰大权在我不厚乡人以美官而乃馈酒肉彼却之固当已迁文清大理少卿又馈又却之亦不往谒未几文清得罪孤树谈于肃愍巡抚河南山西前后几二十年每入京议事独不持土物贿富路汴人尝诵其诗曰手帕磨菇与线香本资民用反为殃清风两袖朝天去免得闾阎话短长畜德录刘少傅忠为南京吏部尚书时因司属王主事韦之父致政家居素奢而渐贫乏乃遗白金二十两与韦奉亲曰恐汝父奉养不悦汝欲曲意以养则变节之事有矣幸勿改节曹真予集昔魏公见泉登第后请教先辈先辈云凡人官小不恋大则恋财少不爱多则爱亦不甚解比筮仕襄阳司理人馈以襄扇十柄二十柄不惜也随散之一日藩王馈千柄遂置诸箱嗣后或送十柄二十柄积置于上不复散人久而忽悟兹所谓少不爱多则爱乎亟呼火焚于庭清操凛凛没齿不替湖广通志李汰字清之蕲水人领成化丙午乡荐任义乌教谕府僚有念汰贫者遗金三百汰悉以修学复曰一缄之惠上及圣贤下及士类矣聘福建试事或馈金通关节汰辞谒者曰腐儒耳谢以诗云义利源头识颇真黄金难换腐儒贫莫言暮夜无知者怕塞乾坤有鬼神其人惭退张易宗字祖羲广济人弘治乙卯乡举判瑞州有解饷者四人私拆印封府欲致之死易宗争之不能得因闭阁谢事而两台奖易宗廉使者适至府乃为易宗释焉随升云南盐井提举四人者送之途以一银□为寿易宗却不受其人曰闻公在任曾受某一□独不少存小人意乎易宗曰某无是是必误耳因驻车唤某门子者至乃其诈收也明外史陆完传完弘治中历江西按察使宁王宸濠雅重之时召与曲宴以金罍为赠刘玑传或以玉带馈刘宇误达玑所阍者怪问之其人惊去王守仁传守仁登弘治十二年进士使治前威宁伯王越葬守仁少时梦越赠之剑既葬其子出越所佩剑为谢守仁益自喜明通纪周新广东南海人僚采一日馈以鹅炙悬于室后有馈者指示之新家故贫未显时妻治褥以给及同官内宴各盛饰惟新妻荆钗布裙以往大类田野妇盛饰者各相惭恚更为淡素其风节类此魏冀为人端厚祗慎简约勤廉前后居官有声曜然若不胜衣虽王振亦礼重之贽见惟帕一方振亦不较献征录阳春主簿徐均至县吏白应往视莫大老叱曰何物大老吏曰此洞主均叱使来见不然且屠戮出双剑示之大老恐惧至蒲伏谕遣之值府符下问拘系之狱均曰其人必来劫狱备之大老二子果来莫敢前诘朝馈大瓜安石榴皆黄金大珠也均麾出械系大老身送之府中府官受赇调均摄阳江县王敬臣庐居甚隘寄寓天王寺中鬻书易粟有馈餐者却之不已则书壁云不食嗟来食宁为沟壑夫其人乃止眉公见闻录丘浚尝馈桑悦项悦诣谢浚曰项美乎如生固甘之否也对曰使悦尝上方芍药馔所不足甘而一项何殊草具哉贤奕编郑端简公晓官文选时里中士宦有馈金首饰承篚以将而上覆之茗公直以为茗也受之入夫人手拨茗知之面颈发赤亟击柝请公入以语公公逌然不动声色第整理其茗覆篚如初出坐亭中召其人还谓曰吾初以家适乏茗故拜君惠询家尚有余茗心谢尊意已授之令持归眉公见闻录东山徐公故善包御史节节坐与中人竞远戍公范白金为叵罗而铭之曰不愧明时无负此心以遗节陆平翁中会元方在京其父与太守王公华讨船送家眷入京王公差人出问何等冠服答云青衣小帽王公云既如此不必相见但临行时可报我既行报之王公闻尚遂初服亦不引见但送封君冬米一石此平翁为余言之贤奕编何学宪公景明初授中书舍人奉敬皇帝哀诏下云南远方君长及中贵人咸赠遗犀象珍贝谢弗受赵司成永号类庵京师人一日过鲁学士铎邸鲁公曰公何之司成曰忆今日为西涯先生诞辰将往寿也鲁公曰吾当与偕公以何为贽司成曰帕二方也鲁公曰吾贽亦当如之入启笥索帕无有踌躇良久忆里中曾馈有枯鱼令家人取之家人报以食仅存其半鲁公度家无他物即以其半载与赵公俱往公所称祝公烹鱼沽酒以饮二公欢甚即事倡和而罢刘忠宣公大夏戍肃州行时故人赠遗悉谢绝止受同年李文正一羊裘至肃无资诸司惮瑾毋敢馆谷三学生徒轮食之有总戎某遗百金于公公不受参将某遣使致馈□其使不受毋返公曰吾老惟一仆日食不过数钱若受此仆窃之逃不将只身陷此耶寻同戍锺尚书橐资果为仆窃而逃人服公先识云李文正公东阳有清誉张尚书邦奇公门人也一日侍坐有兴化守者亦公门下士以觐事至京缄两帕四扇令从吏馈公公曰扇以染翰固可但多帕奈何吏顿首于庭乃启缄取扇而归其帕云杨文贞公士奇访友人则相与联寝语达旦自常廪外无别供乡人得以只鸡束薪相辞受其简易如此方司徒公钝当分宜柄国时宠赂滋章天下士宦靡然公独峻却馈遗其人或言此具薄俸非取诸民者公曰汝俸几何奈何推以遗我汝不能其官我不能为汝庇遗我何为或复曲为词曰此书一帙耳公又曰余自入仕所习惟一大明律何读他书竟不受永陵编年史嘉靖九年科官赵廷瑞劾杨一清定安伯张容泰安伯张富以求墓志馈金缯一清受之皆按核有状帝命夺官所在巡按追赃入官明外史张居正传居正少□敏绝伦顾璘奇其文已召见曰国器也未几居正举于乡璘解犀带以赠且曰君异日当腰玉犀不足混子太平府志普周字东皋采石镇人嘉靖府贡性廉洁甘穷约名重一时慕其人者莫不式闾就见一直指远来访谒馈以金恐不受托言雄黄强纳之置□头午节以和酒则金也恶其欺己竟投之江湖广通志何凤起字近邾蕲水人举万历癸未进士授叶县令听讼使人得从容自理不曲事上官厨传赠送皆省约江陵子懋修北上所过馈遗起独赠以蔬布江陵闻而惊曰此必清操令也起适罢职江陵讼言于朝曰如此清苦好官何乃中伤之耶即日迁知广德宁波府志王汝林性倜傥好施凡贫病过门者接之不厌远近慕其名陆司寇瑜为诸生时贫不自存往诣汝林两人素昧平生即延之入盛为之礼次日密遣人济陆之家不以告也比留连旬日陆乃自言其情曰窃慕公高义幸而款我其如家累何则出陆家谢启示之陆起拜曰不虞君之恩我深也辞之归明日林乃具盛馔而送之凡寒暑之衣毕备具赠之白金陆辞弗得及贵不相闻者久之后陆以尚书致仕还谒郡守李行见籍诸人于壁汝林预焉陆问壁间之人善邪恶邪以为恶则善人在焉以为善又何善之多邪守曰否此皆积恶吾欲置之死耳陆曰余人吾弗知若王汝林者岂非奉化人邪守曰然然则公误矣因备述其善状而汝林弗之知也盖于时台有解盗者汝林遇诸途曰盍挝杀之盗闻而憾之诬为窝主守卒释而弗问汝林竟亦不为谢常熟县志刘效字以则穿山人父檄之殁效使人以礼币如京师请显贵为墓文哀挽文既得无以当意邑陈生者故金州学正陈廷佩子也与刘有旧一日造焉效让之曰先故人子乃独无言于义谓何陈退为诗携之以往其诗有两京冠盖知名久百室饥寒感惠多之句效大喜抚几高叫曰我厚致金帛为先人请曷尝有是诗先人不亡矣问陈来舟安在出视之曰是不胜载以家舟载米百石而送之济南府志张楫沾化人甘贫嗜学有同里李某者怜其衣敝欲遗新缯易之楫曰汝父曾负吾家百金券今存吾不置虑岂受汝一新缯哉李愧谢快雪堂漫录李于鳞为吾浙按察副使徐子与以茶最精者饷之比看子与昭庆寺问及则已赏皂役矣盖茶叶大多梗于鳞北士不遇宜矣纪之以发一粲
　馈遗部杂录
诗经邶风静女章静女其娈贻我彤管彤管有炜说怿女美又
自牧归荑洵美且异匪女之为美美人之
贻
王风丘中有麻章彼留之子贻我佩玖
郑风溱洧章维士与女伊其相谑赠之以勺药大雅抑章投我以桃报之以李韩奕章其赠维何乘马路车
左传隐公元年归赗传赠死不及尸
疏
释例曰丧赠
之币车马曰赗货财曰赙衣服曰襚珠玉曰含然而总谓之赠埤雅欲忘人之忧则赠之以丹棘欲蠲人之忿则赠之青堂云溪友议郑太穆郎中为金州刺史致书于襄阳于司空□郑书傲睨自若似无郡吏之礼书曰阁下为南溟之大鹏作中天之一柱骞腾则日月暗摇动则山岳颓真天子之爪牙诸侯之龟鉴也太穆幼孤二百余口饥冻两京小郡俸薄尚为衣食之忧沟壑之期斯须至矣伏惟贤公息雷霆之威垂特达之节赐钱一千贯绢一千匹器物一千事米一千石奴婢各十人且曰分千树一叶之影即是浓阴减四海数滴之泉便为膏泽于公览书亦不嗟讶曰郑使君所需各依来数一半以戎旅之际不全副其本望也又有匡庐符载山人遣三尺童子赍数幅文书乞买山钱百万公遂与之仍加纸墨衣服等又有崔郊秀才者寓居于汉上蕴积文艺而物产罄悬亡何与姑婢通每有阮咸之纵其婢端丽饶彼音律之能汉南之最也姑贫鬻婢于连帅连帅爱之以类无双无双即薛太保爱妾至今图画观之给钱四十万宠盼弥深郊思慕不已即强亲府署愿一见焉其婢因寒食来从事□值郊立于柳阴马上连泣誓若山河崔生赠之以诗曰公子王孙逐后尘绿珠垂泪滴罗巾侯门一入深如海从此萧郎是路人或有嫉郊者写其诗于座帅睹之令召崔生左右莫测郊深忧悔无处潜遁及见郊握手曰侯门一入深如海从此萧郎是路人便是公制作耶四百千小哉何惜一书不早相示遂命妇同归至于帷幌奁匣悉为增饰之小阜崔生矣初有客自零陵来称戎昱使君席上有善歌者襄阳公遽命召焉戎使君岂敢违命逾月而至及至令唱歌歌乃戎使君送伎之什也诗曰宝钿香娥翡翠裙妆成掩泣欲行云殷勤好取襄王意莫向阳台梦使君公曰丈夫不能立功业为异代之所称岂可夺人爱姬为己之嬉娱以此观之诚可窜身于无人之地遂多以缯帛赆行以书逊谢于零陵之守焉云溪子曰王敦驱女乐以给军士杨素归徐德言妻临财莫贪于色不□者罕矣时人用为雅谈历观国相挺特英雄未有如于襄阳公者也容斋续笔李卫公在朱崖表弟某侍郎遣人饷以衣物公有书答谢之曰天地穷人物情所弃虽有骨肉亦无音书平生旧知无复吊问阁老至仁念旧再降专人兼赐衣服器物茶药至多开缄发纸涕咽难胜大海之中无人拯恤资储荡尽家事一空百口嗷然往往绝食块独穷悴终日苦饥唯恨垂没之年须作馁而之鬼十月末伏枕七旬药物陈裛又无医人委命信天幸而自活书后云闰十一月二十日从表兄崖州司户参军同正李德裕状侍郎十九弟按德裕以大中二年十月自潮州司马贬崖州所谓闰十一月正在三年盖到崖纔十余月尔而穷困苟生已如是唐书本传云贬之明年卒则是此书既发之后旋踵下世也当是时宰相皆其怨仇故虽骨肉之亲平生之旧皆不敢复通音问而某侍郎至于再遣专使其为高义绝俗可知惜乎姓名不可得而考耳此帖藏禁中后出付秘阁今勒石于道山堂西绍兴中赵忠简公亦谪朱崖士大夫畏秦氏如虎无一人敢辄寄声张渊道为广西帅屡遣兵校持书及药石酒面为馈公尝答书云鼎之为己为人一至于此其述酸寒苦厄之状略与卫公同既而亦终于彼手札今尚存于张氏姚崇曾孙勖为李公厚善及李谮逐擿索支党无敢通劳问既居海上家无资病无汤剂勖数馈饷候问不傅时为厚薄其某侍郎之徒与作文受谢自晋宋以来有之至唐始盛李邕传邕尤长碑颂中朝衣冠及天下寺观多赍持金帛往求其文前后所制月数百首受纳馈遗亦至巨万时议以为自古鬻文获财未有如邕者故杜诗云干谒满其门碑版照四裔丰屋珊瑚钩骐驎织成罽紫骝随剑几义取无虚岁又有送斛斯六官诗云故人南郡去去索作碑钱本卖文为活翻令室倒悬盖笑之也韩愈撰平淮西碑宪宗以石本赐韩宏宏寄绢五百匹作王用碑用男寄鞍马并白玉带刘叉持愈金数斤去曰此谀墓中人得耳不若与刘君为寿愈不能止刘禹锡祭愈文云公鼎侯碑志隧表阡一字之价辇金如山皇甫湜为裴度作福先寺碑度赠以车马缯彩甚厚湜大怒曰碑三千字字三缣何遇我薄邪度笑酬以绢九千匹穆宗诏萧俯撰成德王士真碑俯辞曰王承宗事无可书又撰进之后例得贶遗若黾勉受之则非平生之志帝从其请文宗时长安中争为碑志若市买然天官卒其门如市至有喧竞争致不由丧家裴均之子持万缣诣韦贯之求铭贯之曰吾宁饿死岂忍为此哉白居易修香山寺记曰予与元微之定交于生死之间微之将薨以墓志文见托既而元氏之老状其臧获与马绫帛洎银鞍玉带之物价当六七十万为谢文之贽予念平生分贽不当纳往反再三讫不得已回施兹寺凡此利益功德应归微之柳玭善书自御史大夫贬泸州刺史东川节度使顾彦晖请书德政碑玭曰若以润笔为赠即不敢从命本朝此风犹存唯苏坡公于天下未尝铭墓独铭五人皆盛德故谓富韩公司马温公赵清献公范蜀公张文定公也此外赵康靖公滕元发二铭乃代文定所为者在翰林日诏撰同知枢密院赵瞻神道碑亦辞不作曾子开与彭器资为执友彭之亡曾公作铭彭之子以金带缣帛为谢却之至再曰此文本以尽朋友之义若以货见投非足下所以事父执之道也彭子皇惧而止此帖今藏其家梦溪笔谈吴人多谓梅子为曹公以其尝望梅止渴也又谓鹅为右军有一士人遗人醋梅与燖鹅作书云醋浸曹公一甏汤燖右军两只聊备一馔燕翼贻谋录祖宗旧制州郡公使库钱酒专馈士大夫入京往来与之官罢任旅费所馈之厚薄随其官品之高下妻孥之多寡此损有余补不足周急不继富之意也其讲睦邻之好不过以酒相遗彼此交易复还公帑苟私用之则有刑矣治平元年知凤翔府陈希亮自首曾以邻州公使酒私用贬太常少卿分司西京乃申严其禁公使酒相遗不得私用并入公帑其后祖无择坐以公使酒三百小瓶遗亲故自直学士谪授散官安置况他物乎故先世所历州郡得邻郡酒皆归之公帑换易荅之一瓶不敢自饮也西畴常言士有宽余义当轸念穷乏然孰能遍爱之哉骨肉则论服属戚疏交朋则计情义厚薄以次及之如力所不逮亦勿强也东斋记事今人以物相遗谓之人事韩退之奏韩弘人事物状云奉□撰平淮西碑文伏缘圣恩以碑本赐韩弘等今韩弘寄绢五百匹与臣充人事物未敢受领谨录奏闻又杜牧谢许受江西送撰韦丹碑彩绢等状云中使奉宣圣旨令臣领受江西观察使许于泉所寄撰韦丹遗爱碑文人事彩绢共三百匹乃知此称唐已有之然藜余笔右军笔经云近有人以绿沈漆竹管及镂管见遗录之多年斯可爱玩讵必金宝雕琢然后为贵彦周诗话韩熙载仕江南每得俸给尽散后房歌姬熙载披衲持□就诸姬乞食率以为常东坡以玉带赠宝觉宝觉酬以旧衲东坡作诗谢之曰病骨难堪玉带围钝根仍落箭锋机欲教乞食诸姬院故与云山旧衲衣江南野史亦载韩事与此小异癸辛杂识朝野杂记所载韩平原送寿礼物各列之天庆观廊间观者为之骇然以近世观之每有馈遗惟恐外人之窥何肯张皇以眩众目哉常闻有阃帅馈师宪三十皮笼□鐍极严误留寄他家其承受人不过赍书函及鱼钥小匣投纳而已笼中之物虽承受人亦所不知也其视平原之事何翅万万又记吴曦出蜀入朝多买珍异孔雀四华亭鹤数十金鱼及比目鱼等及作粟金台盏遗陈自强者在今观之皆不足道岂当时人有廉俭之风视此已为异事不若今人视以为常耶抑秀岩蜀产耳目之隘故耶清波杂志贫人富人并为客受赐于主人富人不惭贫人常愧者富人有以效之贫人无以复也以此论之自昔交际之礼亦贵夫往返见王充论衡吕泾野集先生曰三十年前风俗犹有古意如三原王都御史先生至京师见一合老以一羊毛口袋为贽合老怪之问曰此物何用王先生不以为轻也答曰这口袋盛米二三十年不得破当时风俗如此近年来礼仪繁厚却失此意见闻搜玉傅钦之求介秦观以见陈师道知其甚贫因怀金馈之及观其貌听其议论竟不敢出口贤矣哉二子巍巍乎师道哉丹铅总录宋之盛时有位于朝者以馈遗及门为辱受任于外者以苞苴入京为羞及其季代中叶秕政孽卿则端揆以赇贿为论思台谏以珍玩为献纳或以金珠而充脯醢或以契券而为诗文甚者如倪售妹干胄而得府苏师旦献妻于胄而入阁噫黑头宰相红铅夫人后之视今亦犹今之视昔也客座新闻请询陈司业几月出南都河上交冰未江南下雪无道途多跋涉尘土着些须下马须煎涤呼儿送一壶此诗杨合老士奇知陈司成敬宗自南京考满来京将至先令其子迎于道分赠黄封一壶而侑此诗一时传者为颔联有相臣体更于友谊之隆蔼然见于词表可以为后人法又以见前辈之风致云贺阳亨集严世蕃有母丧耿按陕西差人入吊托近溪致礼且曰厚薄随所酌量近溪以绢二葛二付差人往送世蕃呈帖介溪介溪欢然以为难得遂有南督学之命后罗赍捧至京以纱一匹书一部送张江陵诸子榜眼以为不失道学家数而江陵则以为轻己讽鹰犬以谈禅弹罗罢官而归其视严又何如也利玛窦友论友之馈友而望报非馈也与市易者等耳家则一古者馈遗之礼原以通有无周空乏今亲友岁时交相往复施者似循常套受者非其所需转展报答徒增烦费而于诚心实惠乃全不然窃谓推美分甘情也赈亡助迫义也凡吉凶缓急彼不能支量力而济固是佳事若偶得所嗜推己思人随物而饷亦岂非人情哉此外因俗例而强行知不受而虚举俱属浮妄不必仿效可也贤奕编周益公藏欧阳公家书一幅纸斜封乃冷寿光牒其词云具位某猪肉一斤右伏蒙颁赐领外无任感激谨具牒谢年月日具位某牒盖改牒为状自元丰始日趋于谀矣且前辈交际其馈止于如此未尝见其丰侈也读书镜韩退之与凤翔邢尚书书云阁下之财不可以遍施于天下在择其人之贤愚而厚薄等级之可也假如贤者至阁下乃一见之愚者至不得见焉则贤者莫不至而愚者日远矣假如愚者至阁下以千金与之贤者至亦以千金与之则愚者莫不至而贤者日远矣杜祁公衍性好施张曰公之好施人所能及也其不妄施人之所不能及也吁今之施者半及于沙门弟子止矣余以为此不惟施之三宝而当□施之三教不惟施之三教而当首施之三族有士人赝作韩魏公书谒蔡君谟蔡心疑之然士颇豪与三千缗因回书遣兵送之并致果物于魏公士至京谒公以其故请罪公徐曰君谟手段小恐未足以了公事因作书令见夏太尉子弟有不然者公曰士能为我书又能动君谟其才器亦不凡矣至关中夏竟官之范文正在睢阳掌学有孙秀才者索游上谒文正赠钱一千明年复谒公又赠一千因问何为汲汲道路孙戚然曰老母无养公见孙词气甚非乞客因为补学职授以春秋月得三千供养孙笃学公甚爱之明年俱解去后十年闻太山下有孙明复先生以春秋教授道德高迈朝廷召至太学即昔日索游孙秀才也公叹曰贫累大矣倘因循索米至老虽人才如明复者将犹汨没而不见也语云缓急人之所时有也今富贵人不知贫贱痛痒亦是一过况贫贱中往往有豪杰须是大着眼宽拄腹可也
　馈遗部外编
刘向列仙传安期先生者时人皆言千岁公秦始皇请与语三日三夜赐金璧数千万出于阜乡皆置去留书以赤玉舄一量为报曰后千岁求我于蓬莱山下异苑晋义熙中虞道施乘车出行忽有一人着乌衣径来上车云令寄载十许里耳道施试视此人头上有光口目皆赤面悉是毛异于始时既不敢遣行十里中如言而去临别语道施我是驱除大将军感汝相容因赠银铎一双而灭魏书段承根传承根父晖师事欧阳汤有一童子与之同志后二年童子辞归晖戏作木马与之童子甚悦谢晖曰吾太山府君子奉□游学今将归烦子厚赠无以报德子后位至常伯封侯言终乘木马腾空而去尚书故实尝有一沦落衣冠以先人执友方为邦伯因远投谒冀有厚需及谒见即情极寻常所赉至寡归无道路之费愁怨动容因闲步长衢叹咤不已忽有一人衣服垢敝行过于前回目之曰公有不平之气余愿知之因具告情旨答曰止于厚恤小事耳今夜可宿某舍至暮往即已迟望门外遂延入谓之曰余隐者也见为县狱卒要在济人之急既夜分取一□合于面前俄顷揭看见一班白紫绶者纔长数寸此人诟责之曰与人有分不恤其孤可乎紫衣者逊谢久之复用□覆于地更揭之则无有矣明日平旦闻传声觅某秀才甚急往则紫衣敛板以待情义顿浓遂赠数百缣亦不言其事岂非仙术乎谈图阳城责道州未行有书生五人访城冠带甚弊城各以一缣与之比至道州城谒五龙祠其缣皆在神坐侧今刻石载其事琅嬛记君子国有凤凰岭出天狗一名胎詹女仙与族雪道君各以玉膏炼成上药以相馈遗
  </div>
  <div class="pagination">
   <a href="交谊典馈遗部.html">
    上一页
   </a>
   <a href="交谊典馈遗部.html">
    1
   </a>
   <span class="current-page">
    2
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
