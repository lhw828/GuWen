<!DOCTYPE html>
<html>
 <head>
  <meta charset="utf-8"/>
  <title>
   氏族典卷氏族总部 - 第 44 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   氏族典卷氏族总部 - 第 44 页/共 46 页
  </h1>
  <div class="content">
   左传隐公十一年滕侯薛侯来朝争长薛侯曰我先封滕侯曰我周之卜正也薛庶姓也我不可以后之公使羽父请于薛侯曰君与滕君辱在寡人周谚有之曰山有木工则度之宾有礼主则择之周之宗盟异姓为后寡人若朝于薛不敢与诸任齿君若辱贶寡人则愿以滕君为请薛侯许之乃长滕侯僖公二十三年晋公子重耳之及于难也及郑郑文公不礼焉叔詹谏曰臣闻天之所启人弗及也晋公子有三焉天其或者将建诸君其礼焉男女同姓其生不蕃晋公子姬出也而至于今一也襄公二十四年穆叔如晋范宣子逆之问焉曰古人有言曰死而不朽何谓也穆叔未对宣子曰昔□之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之太上有立德其次有立功其次有立言虽久不废此之谓不朽若夫保姓受氏以守宗祊世不绝祀无国无之禄之大者不可谓不朽襄公二十五年齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之使偃取之偃曰男女辨姓今君出自丁臣出自桓不可襄公二十八年卢蒲癸臣子之有宠妻之庆舍之士谓卢蒲癸曰男女辨姓子不辟宗何也曰宗不余辟余独焉辟之赋诗断章余取所求焉恶识宗注
子之
即庆舍
昭公元年晋侯有疾郑伯使公孙侨如晋聘且问疾叔向问焉子产曰侨闻之内官不及同姓其生不殖美先尽矣则相生疾君子是以恶之故志曰买妾不知其姓则卜之男女辨姓礼之大节也今君内实有四姬焉其无乃是也乎四姬有省犹可无则必生疾矣汉书卫青传青字仲卿其父郑季河东平阳人也以县吏给事侯家平阳侯曹寿尚武帝姊阳信长公主季与主家僮卫媪通生青青有同母兄卫长君及姊子夫子夫自平阳公主家得幸武帝故青冒姓为卫氏卫媪长女君孺次女少儿次女则子夫子夫男弟步广皆冒卫氏晋书束□传□字广微阳平元城人汉太子太傅□广之后也王莽末广曾孙孟达避难自东海徙居沙鹿山南因去□之足遂改姓焉后汉书西羌传西羌之俗氏族无定或以父名母姓为种号十二世后相与婚姻乌桓传乌桓氏姓无常以大人健者名字为姓续文献通考后汉梁冀进邓香女为贵人有宠女初随母养于梁冀冀乃认为己女易姓为梁后冀诛立为后犹姓梁氏群臣以后本出于邓复姓邓氏魏陈矫本刘姓出嗣舅氏而娶于刘徐宣每非之太祖爱其才乃下令曰丧乱前事一切勿问孔融诣杨修修出杨梅食之融曰此是尔家果修时年七岁答曰未闻孔雀是夫子家禽三国志管宁传注传子曰宁以衰乱之时世多妄变氏族者违圣之制非礼命姓之意故着氏姓论以原本世系文多不载孙韶传韶字公礼伯父河字伯海本姓俞氏吴人也孙策爱之赐姓为孙列之属籍注
吴书曰河坚族子
也出后姑俞氏后复姓为孙
续文献通考魏明悼后崩议书铭旌或欲去姓而书魏或欲两书司马孚以为经典正义皆不应书凡帝王皆因本国之名以为天下之号而与往代相别耳非为择美名以自光也天称皇天帝称皇帝地称后土后称皇后此乃所以同天地之大号流无二之尊名不待称国号以自表不俟称氏族以自彰是以春秋隐公三年经曰三月庚戌天王崩尊而称天不曰周王者所以殊乎列国之君也八月庚辰宋公和卒书国书名所以异乎天王也襄公十五年经曰刘夏逆王后于齐不曰逆周王后姜氏者所以异乎列国之夫人也至于列国则曰夫人姜氏至自齐又曰纪伯姬卒书国称姓所以异乎天王后也由是观之尊称皇帝赫赫无二何待于魏乎尊称皇后彰以谥号何待于姓乎议者欲书魏者此以天王之尊同于往古列国之君也或欲书姓者此以天王之后同于列国之夫人也乖经典之大义非所以垂训将来为万世不易之式也从之吴张温聘蜀闻秦宓有口才欲困之问天有姓乎对曰有曰何姓曰姓刘曰何以知之曰天子姓刘是以知之温大惭服晋书诸葛恢传恢名亚王导庾亮导尝谓曰明府当为黑头公及导拜司空恢在坐导指冠谓曰君当复着此导尝与恢戏争族姓曰人言王葛不言葛王也恢曰不言马驴而言驴马岂驴胜马耶其见亲狎如此续文献通考晋王氏有与满奋之族为婚者人笑曰王满为婚诚所未见讥其不称也韩博以张天锡命奉表江左有口才桓温使司马刁彝嘲之曰君是韩卢后博曰君正是韩卢后耳温曰刁以君姓韩故相问彼自姓刁那得韩卢后耶博曰明公脱未之思短尾者为刁也一坐推叹南史王僧虔传僧虔为御史中丞领骁骑将军甲族由来多不居宪台王氏分枝居乌衣者位宦微减僧虔为此官乃曰此是乌衣诸郎坐处我亦可试为耳王筠传筠与诸儿书论家门集云史传称安平崔氏及汝南应氏并累叶有文才所以范蔚宗云崔氏雕龙然不过父子两三世耳非有七叶之中名德重光爵位相继人人有集如吾门者也沈少傅约常语人云吾少好百家之言身为四代之史自开辟以来未有爵位联蝉文才相继如王氏之盛也汝等仰观堂构思各努力梁书刘杳传王僧孺被□撰书访杳血脉所因杳云桓谭新论云太史三代世表旁行邪上并效周谱以此而推当起周代僧孺叹曰可谓得所未闻王僧孺传僧孺少笃志精力于书无所不睹其文丽逸多用新事人所未见者世重其富僧孺集十八州谱七百一十卷百家谱集十五卷东南谱集抄十卷并行于世武帝阮修容传修容讳令嬴本姓石会稽余姚人也高祖纳为彩女天监六年八月生世祖寻拜为修容续文献通考梁时刘整利富人之财嫁女于卑族为任彦升所劾侯景降梁求与王谢为婚武帝曰王谢非偶可于朱张下求之后景反入台城取帝女溧阳公主室之有朝士姓吉者谒尚书令何敬容敬容卒问曰君去丙吉几世对曰如公之于萧何一时传以为笑珍珠船南史御史中丞王僧孺改定百家谱后王弘刘湛并好其书弘日对千客不犯一人讳湛为选曹始选百家谱以助铨序魏书序纪昔黄帝有子二十五人或内列诸华或外分荒服昌意少子受封北土国有大鲜卑山因以为号其后世为君长统幽都之北广漠之野畜牧迁徙射猎为业淳朴为俗简易为化不为文字刻木纪契而已世事远近人相传授如史官之纪录焉黄帝以土德王北俗谓土为托谓后为跋故以为氏宋弁传弁为司徒司马曜武将军黄门郎崔光荐弁自代高祖以弁兼黄门寻即正兼司徒左长史时大选内外群臣并定四海士族弁专参铨量之任事多称旨然好言人之阴短高门大族意所不便者弁因毁之至于旧族沦滞人非可忌者又申达之弁又为本州大中正姓族多所降抑颇为时人所怨弁性好矜伐自许膏腴高祖以郭祚晋魏名门从容谓弁曰卿固应推郭祚之门也弁笑曰臣家未肯推祚高祖曰卿自汉魏以来既无高官又无□秀何得不推弁曰臣清素自立要尔不推侍臣出后高祖谓彭城王勰曰弁人身良自不恶乃复欲以门户自矜殊为可怪卢元传元字子真范阳涿人也曾祖谌晋司空刘琨从事中郎祖偃父邈并仕慕容氏为郡太守皆以儒雅称神四年辟召儒俊以元为首授中书博士司徒崔浩元之外兄每与元言辄叹曰对子真使我怀古之情更深浩大欲齐整人伦分明姓族元劝之曰夫刱制立事各有其时乐为此者讵几人也宜其三思浩当时虽无异言竟不纳浩败颇亦由此李神□传神□风韵秀举博学多闻朝廷旧章及人伦氏族多所谙记高崇传崇四世祖抚晋永嘉中与兄顾避难奔于高丽父潜显祖初归国赐爵开阳男诏以沮渠牧犍女赐潜为妻封武威公主拜驸马都尉加宁远将军卒崇少聪敏以端谨见称征为中散稍迁尚书三公郎初崇舅氏坐事诛公主痛本生绝嗣遂以崇继牧犍后改姓沮渠景明中启复本姓续文献通考元魏官人专尚世族李冲曰传说吕望岂可以门地得之李彪曰鲁之三卿何如四科官人岂论世也韩显宗曰陛下岂可以贵袭贵以贱袭贱皆不听北齐书元晖业传晖业涉子史颇属文而慷慨有志节历位司空太尉加特进领中书监录尚书事齐初降封美阳县公开府仪同三司特进晖业之在晋阳也无所交通居常闲暇乃撰魏藩王家世号为辩宗录四十卷行于世独孤永业传永业本姓刘中山人母改适独孤氏永业幼孤随母为独孤家所育养遂从其姓焉续文献通考北齐李绘与梁人泛言氏族袁狎曰未若我本出自黄帝姓在十四之限绘曰兄所出虽远当共车千秋分一半耳一座皆笑徐之才嘲王昕曰有言则诳近犬则狂加颈足为马施角尾成羊卢元明戏之才曰卿姓未入人名是字之误之才答曰卿姓在亡为虐在丘为虚生男则为虏配马则为驴周书梁御传御字善通其先安定人也后因官北边遂家于武川改姓为纥豆陵氏若干惠传惠字惠保代郡武川人也其先与魏氏俱起以国为姓怡峰传峰字景阜辽西人也本姓默台因避难改焉贺兰祥传祥字盛乐其先与魏俱起有纥伏者为贺兰莫何弗因以为氏尉迟迥传迥字薄居罗代人也其先魏之别种号尉迟部因而姓焉长孙俭传俭河南洛阳人也其先魏之枝族姓拓跋氏孝文迁洛改为长孙库狄峙传峙本姓段氏匹磾之后也因避难改焉隋书鲍宏传宏年十二能属文湘东王绎引为中记室迁镇南府谘议尚书水部郎转通直散骑侍郎江陵既平归于周明帝甚礼之引为麟趾殿学士累迁遂伯下大夫武帝敕宏修皇室谱一部分为帝绪□属赐姓三篇麦铁杖传铁杖为汝南太守稍习法令群盗屏迹后因朝集考功郎窦威嘲之曰麦是何姓铁杖应口对曰麦豆不殊那忽相怪威赧然无以应之时人以为敏慧宇文述传述字伯通代郡武川人也本姓破野头役属鲜卑俟豆归后从其主为宇文氏独孤楷传楷字修则不知何许人也本姓李氏父屯从齐神武帝与周师战于沙苑齐师败绩因为柱国独孤信所擒配为士伍给使信家渐得亲近因赐姓独孤氏续文献通考宇文周赵王昭女千金公主周主赟以之妻突厥赵王昭欲刺杨坚为坚所杀及坚篡周公主言于突厥统兵伐隋后因突厥势衰讲和公主乃请改姓杨氏隋遂封为大义公主李密遗河间王子庆书曰王之先世家住山东本姓郭氏乃非杨族娄敬之于汉高殊非血嗣吕布之于董卓良异天亲盖欲其自异于隋也庆得书遂降于密改姓郭氏密破归东都又为杨氏及王世充僭号又改郭氏后归唐为宜州刺史又复杨氏何妥年八岁游国子学助教顾良戏曰汝姓何是荷叶之荷河水之河妥曰先生姓顾是眷顾之顾新故之故众咸异之柳机柳昂俱以外戚贵显而杨素为纳言方用事因上赐宴素戏曰二柳俱摧孤杨独耸坐皆大笑国史纂异高宗朝以太原王氏范阳卢氏荥阳郑氏清河博陵二崔氏赵郡陇西二李氏七姓负族望耻与诸姓为婚乃禁其自相姻娶于是不敢复行婚礼密装饰其女以送夫家唐书路敬淳传敬淳明姓系自魏晋以降推本其来皆有条序着姓略衣冠系录等百余篇唐初姓谱学唯敬淳名家其后柳冲韦述萧颖士孔至各有撰次然皆本之路氏孔若思传若思子至字惟微历著作郎明氏族学与韦述萧颖士柳冲齐名撰百家类例以张说等为近世新族剟去之说子□方有宠怒曰天下族姓何豫若事而妄纷纷耶□弟素善至以窦告初书成示韦述述谓可传及闻□语惧欲更增损述曰止丈夫奋笔成一家书奈何因人动摇有死不可改遂罢时述及颖士冲皆撰类例而至书称工李守素传李守素者赵州人王世充平召署天策府仓曹参军通氏姓学世号肉谱虞世南与论人物始言江左山东尚相酬对至北地则笑而不答叹曰肉谱定可畏许敬宗曰仓曹此名岂雅目邪宜有以更之世南曰昔任彦升通经时称五经笥今以仓曹为人物志可乎时渭州刺史李淹亦明谱学守素所论惟淹能抗之张说传说字道济或字说之其先自范阳徙河南更为洛阳人永昌中武后策贤良方正诏吏部尚书李景谌糊名校覆说所对第一后署乙等授太子校书郎迁左补阙后尝问诸儒言氏族皆本炎黄之裔则上古乃无百姓乎若为朕言之说曰古未有姓自炎帝之姜黄帝之姬始因所生地而为之姓其后天子建德因生以赐姓黄帝二十五子而得姓者十四德同者姓同德异者姓殊其后或以官或以国或以王父之字始为赐族久乃为姓降唐虞抵战国姓族渐广周衰列国既灭其民各以旧国为之氏下及两汉人皆有姓故姓之以国者韩陈许郑鲁卫赵魏为多后曰善韦述传述好谱学见柳冲所撰姓族系录每私写怀之还舍则又缮录故于百氏源泒为详乃更撰开元谱二十篇元载传载父升本景氏曹王明妃元氏赐田在扶风升主其租入有劳请于妃冒为元氏杨思勖传思勖罗州石城人本苏民冒所养姓少给事内侍省高力士传力士冯盎曾孙也中人高延福养为子故冒其姓来俊臣传俊臣京兆万年人父操博徒也与里人蔡本善本负博数十万不能偿操因纳其妻先已娠而生俊臣冒其姓刘贞亮传贞亮本俱氏名文珍冒所养宦父故改焉王廷凑传廷凑本回纥阿布思之族隶安东都护府曾祖五哥之为李宝臣帐下骁果善斗王武俊养为子故冒姓王成汭传汭青州人少无行使酒杀人亡为浮屠后入蔡贼中为贼帅假子更姓名为郭禹当戍江陵亡为盗保火门山后诣荆南节度使陈儒降署裨校久之昭宗拜禹荆南节度使留后始改名汭复故姓杨复光传复光闽人也本乔氏有武力少养于内常侍杨元价家颇以节谊自奋杨复恭传复恭字子恪本林氏子杨复光从兄也宦父元翼咸通中领枢密世为权家大唐新语代有释昙刚制山东士大夫类例三卷其假冒者悉不录署云相州僧昙刚撰左散骑常侍柳冲亦明氏族中宗朝为相州刺史询问旧老咸云自隋朝以来不闻有僧昙刚盖惧见害一时而匿其名氏耳唐国史补李赞皇峤初与李奉宸迥秀同在庙堂奉诏为兄弟又西祖令璋与信安王祎同产故赵郡陇西二族昭穆不定一会中或孙为祖或祖为孙续文献通考唐有姓崔者自矜氏族鄙林氏为下林愠折之曰崔子弒齐君林放问礼之本优劣如何其人俯首不能对白敏中欲选侯生为婿妻曰己既姓白婿复姓侯人必呼曰白猴矣乃止五代史李彦威传彦威寿州人也少事梁太祖为人颖悟善揣人意太祖怜之养以为子冒姓朱氏名友恭杨崇本传崇本幼事李茂贞养以为子冒姓李名曰继徽茂贞表崇本静难军节度使后梁太祖攻岐未下乃移兵攻邠州崇本迎降太祖使复其姓赐名崇本孔循传循不知其家世何人也少孤流落于汴州汴州富人李让阑得之养以为子梁太祖镇宣武以李让为养子循乃冒姓朱氏稍长给事太祖帐下太祖诸儿乳母有爱之者养循为子乳母之夫姓赵循又冒姓为赵氏名殷衡唐亡事梁为汝州防御使左卫大将军租庸使始改姓孔名循蒋殷传殷幼为王重盈养子冒姓王氏梁太祖取河中以王氏旧恩录其子孙表殷牙将庶人友珪自立拜殷武宁军节度使末帝即位以福王友璋代殷殷不受代王瓒亦王氏子惧为殷所累乃言殷非王氏子其本姓蒋末帝诏削殷官爵还其姓遣牛存节讨之殷举族自燔死梁家人友文传友文本姓康名勤幼美风姿好学善谈论颇能为诗太祖养以为子符存审传存审初名存事李罕之从罕之归晋晋王以为义儿军使赐姓李氏名存审石昂传昂为临淄令监军杨彦朗知留后事昂以公事至府上谒赞者以彦朗讳石更其姓曰右昂趋于庭仰责彦朗曰内侍奈何以私害公昂姓石非右也彦朗大怒宦者传庄宗时有宣徽使马绍宏者尝赐姓李颇见信用义儿李嗣昭传嗣昭本姓韩氏汾州太谷县民家子也太祖出猎至其家见其林中□□有气甚异之召其父问焉父言家适生儿太祖因遗以金帛而取之命其弟克柔养以为子初名进通后改名嗣昭嗣本传嗣本本姓张氏雁门人也世为铜冶镇将嗣本少事太祖太祖爱之赐以姓名养为子嗣恩传嗣恩本姓骆吐谷浑部人也少事太祖能骑射为铁林军将稍以战功迁突阵指挥使赐姓名以为子存信传存信本姓张氏其父君政回鹘李思忠之部人也存信少善骑射从太祖起代北入关破黄巢累以功为马步军都指挥使遂赐姓名以为子存孝传存孝本姓安名敬思太祖掠地代北得之给事帐中赐姓名以为子存进传存进本姓孙名重进太祖攻破朔州得之赐以姓名养为子存贤传存贤本姓王名贤太祖击黄巢于陈州得之赐以姓名养为子张承业传承业本姓康幼阉为内常侍张泰养子王处直传庄宗军中阑得一男子爱之使冒姓李名继陶养于宫中以为子皇甫晖传晖为魏军卒留屯贝州与其徒谋为乱夜焚贝州以入于魏晖拥甲士数百骑大掠城中至一民家问其姓曰姓国晖曰吾当破国遂尽杀之又至一家问其姓曰姓万晖曰吾杀万家足矣又尽杀之杨光远传光远字德明其父曰阿□啜盖沙陀部人也阿□啜初非姓氏其后改名瑊而姓杨氏慕容彦超传彦超吐谷浑部人汉高祖同产弟也尝冒姓阎氏彦超黑色胡髯号阎昆仑南唐世家李□字正伦徐州人也少孤流寓濠泗间杨行密攻濠州得之奇其状貌养以为子而杨氏诸子不能容行密以乞徐温乃冒姓徐氏名知诰天祚三年十月溥传位于□升元二年徐氏诸王请□复姓□谦抑不敢忘徐氏恩下其议百官百官皆请然后复姓李氏改名□南平世家高季兴字贻孙陕州硖石人也少为汴州富人李让家僮梁太宗初镇宣武让以入赀得幸养为子易其姓名曰朱友让季兴以友让故得进见太祖奇其材命友让以子畜之因冒姓朱氏吴越世家江西危全讽等为杨渥所败信州危仔倡奔于镠镠恶其姓改曰元宛委余编造墨之妙者五季无过奚超及其子廷珪廷珪在南唐赐国姓续文献通考金陵李氏以为唐后以唐号国钱文穆王闻之曰金陵冒氏族于巨唐不亦骇人乎沈韬文曰此可取譬也且如乡校间有姓孔氏者人则谓之孔夫子何足怪哉辽史耶律庶箴传庶箴为都林牙上表乞广本国姓氏曰我朝创业以来法制修明惟姓氏止分为二耶律与萧而已始太祖制契丹大字取诸部乡里之名续作一篇着于卷末臣请推广之使诸部各立姓氏庶男女婚媾有合典礼帝以旧制不可遽厘不听赵延寿传延寿本姓刘恒山人父邟令蓨梁开平初沧州节度使刘守文陷蓨其裨将赵得钧获延寿养以为子渑水燕谈录陶榖姓唐唐宰相莒公俭之后祖彦谦有诗名号鹿门先生榖避晋祖名改姓陶后历事累朝不复还本姓士大夫讥之东轩笔录雷德骧判大理寺因便殿奏事太祖方燕服见之因问曰古者以官奴婢赐臣下遂与本家姓其意安在德骧曰古人制贵贱之分使不可渎恐后世谱牒不明有以奴主为婚者太祖大喜曰卿深得古人立法意由是叹重久之自后每德骧奏事虽在燕处必御袍带以见宋史文彦博传彦博字宽夫汾州介休人其先本敬氏以避晋高祖及宋翼祖讳改焉苏颂传颂判尚书吏部帝尝问宗子主祭承重之义颂对曰古者贵贱不同礼诸侯大夫世有爵禄故有大宗小宗主祭承重之义则丧服从而异制匹夫庶人亦何预焉近代不世爵宗庙因而不立尊卑亦无成统其长子孙与众子孙无以异也今五服□嫡孙为祖父为长子犹斩衰三年生而情礼则一死而丧服独异恐非先王制礼之本意世俗之论乃以三年之丧为承重不知为承大宗之重也臣闻庆历中朝廷议百寮应任子者长子与长孙差优与官余皆降杀亦近古立宗之法乞诏礼官博士参议礼律合承重者酌古今收族主祭之礼立为宗子继祖者以异于众子孙之法士庶人不当同用一律使人知尊祖不违教也元绛传绛字厚之其先临川危氏唐末曾祖仔倡聚众保乡里进据信州为杨氏所败奔杭州易姓曰元范仲淹传仲淹字希文唐宰相履冰之后其先邠州人也后徙家江南遂为苏州吴县人仲淹二岁而孤母更适长山朱氏从其姓名说少有志操既长知其世家乃感泣辞母去之应天府依戚同文学昼夜不息冬月惫甚以水沃面食不给至以麋粥继之人不能堪仲淹不苦也举进士第为广德军司理参军迎其母归养改集庆军节度推官始还姓更其名喻樗传樗字子才其先南昌人初俞药仕梁位至安州刺史武帝赐姓喻后徙严樗其十六世孙也刘耀卿传唐末五代乱衣冠旧族多离去乡里或爵命中绝而世系无所考惟刘氏自十二代祖北齐中书侍郎环□以下仕者相继而世牒具存焉邻几杂志白水县尧山民掘得志石是员半千墓云十八代祖凝自梁入魏本姓刘氏彭城人以其雅正似伍员遂赐姓员玉照新志裕陵初复西边境土番人初不知姓氏询之边人云皇帝何姓云姓赵皇后何姓云姓向大朝直臣为谁云包枢密拯是也于是推其族类各从其姓至今有仕于中朝者然多右列续文献通考苏轼微服诣玉泉皓禅师师问曰公何姓答曰姓秤欲秤天下长老轻重耳师大喝一声曰此声轻重公能秤得否轼耸然敬之宋孝宗谢皇后丹阳人幼孤鞠于翟氏冒姓翟及长入宫以贵妃立为皇后复姓谢氏范用吉者本姓孛□鲁名久住由金入宋谒制置赵范将以计动其心乃更姓名范用吉赵怒其触讳斥之用吉犹应对如故赵良久方悟且利其事与己符遂擢置左右凡所言动略不加疑易其姓曰花使为太尉镇均州未几纳款于元郭忠恕戏聂崇义曰近贵为聩攀龙即聋虽然三耳不成一聪崇义曰莫笑生三耳终胜怀二心杨诚斋与游雅斋厚善每相谑游曰杨子为我杨曰尢物移人丁大全与董宋臣专政内宴时有优人专击锣鼓一优人斥之曰圣上要宁静汝丁丁董董不已何也答曰于今国事皆丁董吾安得不丁董阎贵妃与马天骥丁大全专政有人书国门曰阎马丁当国势将亡金史宗室勖传勖字勉道本名乌野穆宗第五子好学问国人呼为秀才撰定女直郡望姓氏谱及他文甚众张浩传浩字浩然辽东渤海人本姓高东明王之后曾祖霸仕辽而为张氏元史按竺迩传按竺迩雍古氏其先居云中塞上父公为金群牧使岁辛未驱所牧马来归太祖终其官按竺迩幼鞠于外祖□要甲家讹言为赵家因姓赵氏金履祥传履祥字吉父婺之兰溪人其先本刘氏后避吴越钱武肃王嫌名更为金氏续文献通考重呼姓惟元人有之有脱脱台里氏有脱脱忒氏有按摊脱脱里氏有达达儿氏有答答里带氏有彻彻□思古氏有西域回回氏元顺帝至元三年伯颜请杀张王刘李赵五姓汉人帝不许名山藏臣林记蹇义初名瑢其祖幼孤出鞠外舅李蒙其姓既举进士授中书舍人改姓蹇而籍犹故姓一日闻母丧入奏因请改籍高帝曰岂蹇叔后耶吾兼为尔名因御书义赐之庄昶字孔阳江浦人本姓章宋章得象之后其祖曰知甫洪武初不乐仕进逃名更姓遂为庄氏宦者杂记刘瑾陕西兴平人故姓淡景泰间自宫为刘太监名下因其姓明外史扩廓帖木儿传扩廓帖木儿沈丘人本姓王氏名保保元平章察罕帖木儿其舅也养以为子顺帝赐名扩廓帖木儿张德胜传德胜封蔡国公子宣幼养子兴祖嗣职兴祖巢人本姓汪氏从德胜为张悬笥琐探袁铉积学多藏书然贫不能自养游吴中富家依栖之间与之作族谱研穷汉唐宋元以来显者为其所自出凡多者家有一谱其先莫不由侯王将相而来历代封谥诰□名人序文具在初见之甚信徐考之乃多铉赝作者铉年七十余竟以作谱事致富家为其府所究破其产人四窜避去而铉亦不复来吴

　氏族总部杂录
礼记曲礼五官之长曰伯是职方其摈于天子也曰天子之吏天子同姓谓之伯父异姓谓之伯舅九州之长入天子之国曰牧天子同姓谓之叔父异姓谓之叔舅诸侯灭同姓名
坊记君不与同姓同车与异姓同车不同服示民不嫌也周礼秋官司仪诏王仪南乡见诸侯土揖庶姓时揖异姓天揖同姓注
庶姓无亲者也土揖推手小下之
也时揖平推手也天揖推手小举之
潜夫论卜列篇今俗人有妄博姓于五音设五宅之符第其为诬也甚矣古有阴阳然后有五行五帝右据行气以生人民载世远乃有姓名敬民名字者盖所以别众猥而显此人尔非以绝五音而定刚柔也今俗人不能推纪本祖而反欲以声音言语定五行误莫甚焉夫鱼处水而生鸟据巢而卵即不推其本祖谐音而可即呼鸟为鱼可内之水乎呼鱼为鸟可栖之木邪此不然之事也命驹曰犊终不为马是故凡姓之有音也必随其本生祖所土也太□木精承岁而王夫其子孙咸当为角神农火精承荧惑而王夫其子孙咸当为征黄帝土精承镇而王夫其子孙咸当为宫少□金精承太白而王夫其子孙咸当为商颛顼水精承辰而王夫其子孙咸当为羽虽号百变音行不易俗工又曰商家之宅宜西出门此复虚矣五行当出乘其胜入居其隩乃安吉商家向东入东入反以为金伐木则家中精神日战斗也五行皆然又曰宅有宫商之第直符之岁既然者放其上增损门数即可以变其音而过其符邪今一宅也同姓相代或吉或凶一宫也同姓相代或迁或免一宫也成康居之日以兴幽厉居之日以衰由此观之吉凶兴衰不在宅明矣通典吕才卜宅杂论易曰上古穴居而野处后世圣人易之以宫室盖取诸大壮逮于殷周之际乃有卜择之文故诗称相其阴阳书云卜惟洛食此则卜择吉凶其来尚矣至于近代师巫更加五姓之说言五姓者谓宫商角征羽天下万姓悉总配之行事吉凶依此为法至如张王等为商武庾等为羽欲以同韵相求及其以柳姓为宫以赵姓为角又非四声相管其间亦有同是一姓分属宫商复有复姓数字征羽不别验于经典本无斯说诸阴阳书亦无此语直是野俗口传竟无所出之处唯按堪舆经云黄帝对于天老乃有五姓之言且黄帝之时不过姬姜数姓暨于后代赐族者多至如管蔡郕霍鲁卫毛雍郜曹滕毕原酆郇并是姬姓子孔殷宋华向萧亳皇甫并是子姓苗裔自余诸国准例皆然因邑授官分枝布叶未知此等诸姓是谁配属宫商又检春秋以陈卫及秦并同水族齐郑及宋皆为火姓或承所出之祖或系所属之星或取所居之地亦非宫商角征共相管摄此则事不稽古义理乖僻者也白孔六帖前汉去古未远风俗质略故太上皇无名媪无姓然唐宰相世系表叙刘氏所出云晋士会适秦归晋有子留于秦自为刘氏秦灭魏徙大梁生清徙沛生仁号丰公生煓字执嘉生四子伯仲邦交邦汉高祖也高祖之父汉史不载其名而唐史乃载之亦可一笑武后尝问张说曰诸儒言氏族皆本炎黄之裔则上古无乃无姓乎说曰古未有姓自炎帝之姜黄帝之姬始因所生地而为之姓其后或以官或以国或以王父之字始为赐族久乃为姓唐虞抵战国姓族渐广周衰列国既灭其民各以旧国为之氏下及两汉人皆有姓故姓之以国者韩陈许郑鲁卫赵魏为多后曰善近世乃有五姓谓宫也商也角也征也羽也以为天下万物悉配属之以处吉凶然言皆不类如张王为商武庾为羽是以音相谐附至柳为宫赵为角则又不然其间一姓而两属复姓数字不得所归是直野人巫师说尔懒真子古人重谱系故虽世胄绵远可以考究渊明命子诗云天集有汉眷于愍侯赫赫愍侯运当扳龙抚剑风迈显兹武功泰誓山河启土开封今按汉书高帝功臣表开封愍侯陶舍以左司马从汉破代封侯昔高帝与功臣盟云使黄河如带泰山若砺国以永存爰及苗裔所谓泰誓山河谓此盟也高帝功臣百有二十人舍其一也又云亹亹丞相允迪前从浑浑长源□□洪河群川载导众条载罗时有语默运同隆窊此盖谓陶青也今按汉高帝功臣表开封愍侯陶舍封十一年薨十二年夷侯青嗣四十八年薨汉百官表孝景二年六月丞相嘉薨八月癸未御史大夫陶青为丞相七年六月乙巳丞相青免太尉周亚夫为丞相所谓群川众条以喻枝派之分散也语默隆窊以言自陶青后未有显者也渊明乃长沙公之曾孙然侃传不载世家独于此见之后世累经乱离谱籍散亡然又士大夫因循灭裂不如古人所以家谱不传于世惜哉挥麈前录太上皇帝中兴之初蜀中有大族犯御名之嫌者而游宦参差不齐仓卒之间各易其姓仍其字而更其音者勾涛是也加金字者钩光祖是也加丝字者絇纺是也加草头者苟谌是也改为句者句思是也增而为句龙者如渊是也由是析为数家累世之后婚□将不复别文潞公自云敬晖之后以国初翼祖讳而改今有苟字子孙与文氏所云相同盖本一族亦是仕于南北失于相照与此相类贵耳集天宝间杨贵妃宠盛安禄山史思明之作乱遂有杨安史之谣嘉定间杨太后史丞相安枢密亦有杨安史之谣时异事异姓偶同耳西溪丛语姓氏之学莫盛于元和姓纂皆自南北朝以官职富贵相高溢至于唐崔卢李郑纠纷可鄙若以圣贤所本如子姓妫姓姬姓姜姓之类各分类圣人受姓所由来以讫春秋所纪用世本荀况谱杜预公子谱为法则唐虞三代列国诸侯俱可成书此似是太史公欲为而未就者耳汉以后精力博求不难考其渊源至今也类苑氏族之久矣凡蒋邢茅胙祭周公之裔也此三者实一姓也自分为三泒远忘则为三族矣退之所谓徐与秦俱出韩与何同姓之类是也扬子云于蜀无他扬今此扬姓不复见亦皆杂于杨矣钱镠有吴越吴越之人避其讳以刘去偏傍而为金王审知据闽闽人避其讳以沈去水而为尤二姓实一姓也今之称复姓者皆从省文如司马则曰马诸葛则曰葛欧阳则曰欧鲜于则曰于如此之类甚多相承不已复姓又将混于单姓矣唐永贞元年十二月淳于改姓为于以音与宪宗名同也至今二千年无复可辨如豆卢盖唐大族钦望瑑革皆尝为相而此姓今不复见其殆混于卢耶路史夫氏姓之着人伦之所繇叙风俗之所繇笃亦政教之甚急也而世或忽之使不明焉然则俗之浇恶岂惟民之罪哉古者司商以协民姓民庶之家无妄改也后世官历之书反着天老乞姓之文此何为耶若是而欲氏族之不乱不可得矣武为蝮杨为枭萧为蛸孙为厉此恶号也亦必有由焉王为可频李为徒何杨为普六茹而蔡为大利稽此裔语也然而犹可稽也奈何氏姓之书不知其由乃复妄为之说如以双姓为出蒙只奇姓为出伯奇愚出愚公度出度支军本冠军皇本三皇儿因语儿终因陆终春则自于春申有则自于有巢居本于先且居西本于西门豹谓缺
为匠丽之变谓冷为伶伦之讹刍因于牛
哀之食刍兹因于才子之宣兹审出于面势之审曲此何典故又若以童为出老童而洪出于共工箕出于商纣伊由唐尧昌由昌意累出累祖出于叔季载而卑本于卑耳之国其妄缪可胜概邪上世书必同文而后世儒流视为小伎漫不之习无惑乎氏之失其统也且以山名非必从山鸟名非必从鸟草木之名岂皆傍施草木虫鱼之字奚必侧设虫鱼是则国邑之名古之从邑者甚少今也不原其始而为邾郳酆邳鄾鄐郾鄅郐鄣邡鄪□邰郧墉邴鄎鄩鄤鄃邘郜郕郲□郙之类皆因
失国避难而去邑不知从邑者乃后世之俗制古希有也张纳碑言张本张星柳敏碣言柳因柳宿果何据耶卢雷陈甄既云声转仇求枣棘则谓仇改惟不学之过哉亦不识字之所致也往尝谓王羲之弄笔写林禽为来禽而世亦千年弗知反为说曰果熟禽来而以为名俗儒之可笑类如此东方生曰来来为枣而枣阳本棘阳也予以是知棘祗棘据之改为枣非避仇也世之避翼祖讳者析其字以为文苟二氏而不知翼祖之讳不从苟不从文也昔者鲁之公索氏将祭而忘其姓人以是占其必亡而随之文帝恶随之从□乃去其□以为隋不知隋自音妥隋者尸祭鬼神之物也守祧既祭则藏其隋亦云衅杀裂落肉之名也卒之国以隋裂而终则书名之不讲其祸如是然则君子可不知所戒哉姓也者性也与生俱生者也山行十驿形不脱祖水行千里性本其处山有形水有性是故性不可易子孙十世不免性类我者诸姜之性弘诸姚之性仁张王之性宽李赵之性□刘范性急嬴偃性雄吕尚性悁熊羊性奰姬黄性广曹侩性褊岂圣人固为区哉所以别乱兆明人义也传曰男女同姓其生不繁行路有礼惟其原有以使之也余起路史既归天下之氏姓见孔氏之出高辛老氏之出少昊既为同着而后怪佛者之来独靡适从不姓不氏而孤出乎神州之外为其徒者累垂出没百千万亿至亦自蔑其姓氏而从之嗟乎彼之教以灭道来不知所从去不知所往不仁不敬理固应尔而乃不知先王大伦实乱于此今夫削头钵食群趋而辈胁者诞谩诬谰莫不伥伥自以为得高视阔步至不认其宗祖父母兄弟是岂名人也耶冠婚丧祭此人道之大者也自天子至庶人兵戈戮杀亦不过此四者而巳而今也冠婚易乱而无以酬生丧祭蔑薄而无以报死而又奚以生为孔子曰穷理尽性以至于命父兄子母所以穷理饮食裘葛所以尽性而归根守白凡所以至命也不穷理不足以尽性不尽性不足以至命穷理至命固非可躐等也而彼佛者每得其偏而不蔽其全故知性者必达乎理命知命者必达乎理性每执一见自为至足亦可谓不知务矣吾夫子亦何尝蔑性而薄命哉虽然弟子之惑滋甚若老之说修而上之至于无上清虚之境人皆空蒙散为清阳之气虚无缥渺无有形质从佛之说修而上之至于果位入三摩地人皆罔荡敛为善爽之鬼寂冷坐结弗复变化而无有君父妻子朋从之与往来且以父祖子孙人之所以为际而冠婚丧祭生之所以为奉者也奈何有父祖而不得其所以为奉有子孙而不得其所以为际父祖子孙冠昏丧祭既无以自尽则亦奚用于有生寂冷坐结触辄散弛而无有形质则亦奚贵于有我哉究言索理固不足以满神禹之一笑是以圣人于此必因乎父祖子孙冠昏丧祭事上而为之制使之不失其本原而后已然则教者其可以不严所道而沈迷乎寂灭诞谩之区哉自古及今亦有不仁义之真仙若无君亲之佛觉乎别生分类人道之极挚圣人之所甚急而不可后者顾可厌而弃之欤云麓漫抄姓氏后世不复别但曰姓某氏虽史笔亦然按史记帝纪注引春秋左传无骇卒羽父请谥与族公问族于众仲对曰天子建德因生以赐姓胙之土而命之氏诸侯以字为谥因以为族官有世功则有官族邑亦如之公命以字为展氏注者云天子赐姓命氏诸侯命族族者氏之别名也姓者所以统系百世使不别也氏者所以别子孙之所自出解春秋者云因生以赐姓者谓若舜之妫禹之姒伯夷之姜是已胙之土而命之氏者若舜之有虞禹之有夏伯夷之有吕是已于字则叔牙季友展无骇臧僖伯是已于谥则文武成宣宋戴恶卫齐恶是已于官则司马司徒是已于邑则韩魏赵是已详此诸侯既命于天子为某公侯则是命之氏诸侯位卑不得赐姓其有以王公及以字为氏或以官以邑既无土可分则姓与氏无别注史记者所以有族者姓之别名之语姓者统百世如周姓姬氏所以别子孙如鲁卫毛邘晋应韩之分又春秋之时诸侯之子为大夫则称公子孙则称公孙公孙之子与异姓之臣未赐族而身为大夫则称名无骇挟之类是也已赐族而使之世为大夫则称族如仲孙叔孙季孙之类是也此诸侯不得命氏而得命族之例也从可知已若夫易云黄帝尧舜氏作尧舜虽非姓氏既是天子当一代称曰尧舜氏义亦通此又不拘姓氏之例也容斋三笔魏孝文自代迁洛欲大革旧俗既自改拓跋为元氏而诸功臣旧族自代来者以姓或重复皆改之于是拓跋氏为长孙氏达奚氏为奚氏乙旃氏为叔孙氏丘穆陵氏为穆氏步六孤氏为陆氏贺赖氏为贺氏独孤氏为刘氏贺楼氏为楼氏勿忸于氏为于氏尉迟氏为尉氏其用夏变裔之意如此然至于其孙恭帝翻以中原故家易赐蕃姓如李弼为徒何氏赵肃赵贵为乙弗氏刘亮为侯莫陈氏杨忠为普六茹氏王雄为可频氏李虎阎庆为大野氏辛威为普毛氏田宏为纥干氏耿豪为和稽氏王勇为库汗氏杨绍为叱利氏侯植为侯伏侯氏窦炽为纥豆陵氏李穆为拔氏陆通为步六孤氏杨纂为莫胡卢氏寇□为若口引氏段永为尔绵氏韩褒为侯吕陵氏裴文举为贺兰氏王轨为乌丸氏陈忻为尉迟氏樊深为万纽于氏一何其不循乃祖彝宪也是时盖宇文泰专国此事皆出其手遂复国姓为拓跋而九十九姓改为单者皆复其旧泰方以时俗文弊命苏绰仿周书作大诰又悉改官名复周六卿之制顾乃如是殆不可晓也清波杂志范文正复元姓用陶朱张禄事世皆传诵大中祥符五年浔阳岳缺
作五代史补百余条盖补
王元之五代史阙文未备者其书梁事中有郑准性谅直长于笺奏成汭镇荆辟为推官汭尝杀人亡命改姓郭氏既贵令准草表乞归本姓其略曰臣门非冠盖家本军戎亲朋之内盱睢为人报怨昆弟之间点染无处求生念故国以狐疑望邻封而鼠窜名非伯越乘舟难效于陶朱志切投秦入境遂称于张禄如此则前已有此联特文正公拈出尢为切当云事文类聚问姓氏如何分别曰姓是大总脑处氏是后来次第分别处如鲁本姬姓其后有孟氏季氏同为姬姓氏有不同某尝言天子因生以赐姓诸侯以字为谥因以为族窃恐谥本氏字先儒随他错处解去义理不通且如舜生于妫汭武王遂赐陈胡公满为妫姓此即因生以赐姓如郑之国氏本子国之后驷氏本子驷之后如此之类所谓以字为氏因为族鼠璞古人姓氏省文多矣如谢射落洛□束蔓万姒似莘辛桥乔熊能随隋止十余姓惟去邑者多如邾朱郳儿郄谷鄫曾邵召鄣章鄁背亦有分为二姓微有添减则去邑从衣郇去邑添草郜去邑添水大率古人用字务省繁文姓氏从邑者多或谓避地避难避仇未必皆然宛委余编世之改姓氏如庄为严殷为戴恒为元奭为盛以义改也理为李求为仇舅为咎籍为席弘为洪朝为晁以音改也棘为枣□为束仲为种概为暨熊为能鄫为曾慎为真刘为金胙为作敬为文为苟以字改也蔓落姒莘桥邾郳郐鄣鄁郕邵随藤为万洛似辛乔朱儿会章背成召隋滕合音与字改也亦有因一事为万世不易之姓田千秋乘小车改车谢服出征改射氏仪以民无上改是刘遵考以忠谏比伍员改员尤有源流可考逃难山谷强氏曰潜遂失本姓一姓改为数姓者如横四子守坟墓者改为炅居徐者为居幽者为桂居华阴者为炔此四姓同一也勾姓本避高宗讳勾涛则仍字更音钩光祖则加金絇纺则加丝苟谌则加草句思则易字勾龙如渊则加龙此六姓同一勾也后世婚姻何自而辩又有因二音而讹者员音运俞□救反叶音摄今从正音甄音坚宣和唱名以坚呼之不应讹为真矣缪或为穆遂成二姓岂源流之固异耶复姓多北人而中国望族不可以义通者乃因所居而增诸葛则诸县之葛申屠则屠原之申胡毋则毋丘之胡闾丘则顿丘之闾所谓同门而异户也闻见后录说文云姓人所生也古之神圣之人其母感天而生故从女又古姓姚妫姬姜之属皆从女者其义甚异典籍难着云春明退朝录赵德明归款真宗赐以宗姓然不附属籍晁文元草制云奕世荷殿邦之德举宗联命氏之荣宝元二年元昊叛诏削属籍非也曲洧旧闻俚语有张王李赵之语犹言是何等人无足挂齿牙之意也宣和间王将明张子能王履道李士美赵圣从俱在政府是时张王李赵之语喧于朝野闻者莫不笑井观琐言史中凡改姓名者如刘更生刘歆姚元之之类当其未改则当着其旧名元魏初诸臣姓氏奇复孝文太和中始改拓拔氏为元氏拔拔氏为长孙氏达奚氏为奚氏乙旃氏为叔孙氏此类甚多至西魏恭帝初元宇文泰废立乃复国姓拓拔氏九十九姓改为单者皆复其旧中原故家多易赐番姓宋书南齐书北魏拓拔氏传孝文未改姓之先皆着其旧姓名乃得事实魏收魏书率书新姓温公通鉴从之以就简易失其实矣金斡离不兀□等其初亦只当书其名今金史尽书后所更名宗望宗弼之类亦非是陈子经续编通鉴悉书旧名亦为有见蜀都杂抄蜀人多奇姓今百家姓以为出于宋故首以赵钱孙李尊国姓也我朝千家姓亦以朱奉天运起文然未见有天姓者而蜀姓或有出于二家外自晋魏以来取材于门阀故姓氏尤重唐重八姓论相于此至不许与他姓为婚姻自八姓以下凡有三百五十姓宋嘉佑中亦有千姓编雁门卲思撰姓解则分为一百七十门至有二千五百六十八氏汉颍川太守聊氏复有万姓谱古姓之存于今者鲜矣按左氏因生赐姓胙土命氏以字以谥以官以邑才五者而已自复姓之外有三字姓如侯莫陈费也头吐谷浑之类四字姓则有自死独膊井疆六斤皆北国之姓夫中国无衍语一言见一义北国多侈辞数言见一义或曰中国用文字有定形北国用声音有长短王弇州集江左门高故称王谢其次则顾陆朱张淮北则推崔卢李郑崔浩宗虽灭而贵不衰陇西之李居次唐文皇以人主之势发愤而望不盖江左见并于隋故王谢少减琅琊之王初在太原上而隋唐之际太原渐贵至宋益贵是亦乘除之数也虽然谢安得比王王自琅琊太原为周灵王太子后北海陈留为齐田和后东海亦自姬姓天水九姓为王子比干后高平京兆为信陵君后又有出自楚威王后者而谢无闻也王于义大也君也天地人一贯三为王而谢义辞谢也又雕谢也王氏二十一望而谢二望王氏无论汉即未渡江以前而为公卿著名者十余人谢固寥寥也始兴筚辂之勋与庐陵雍容之业又倍蓰也谢安得比王张王李赵皆黄帝所赐姓也王氏二十一望最贵者琅琊太原也谢二望会稽为贵崔二望清河博陵俱贵卢氏一望范阳李氏十一望赵郡最贵陇西次之唐即陇西望也郑五望荥阳为贵顾一望吴郡陆二望朱四望张十四望梁氏所重三姓皆吴郡耳十姓之外刘二十五望而彭城最贵其先陶唐氏也萧二望兰陵最贵赵五望天水最贵杨二望弘农为贵周八望陈徐皆六望唐五望宛委余编偶一时人赋诗有陆通姓名人不晓所谓余谓此楚狂接舆也见庄子疏按何氏余冬序录考姓名颇详然亦有未备者因增记于此仓颉姓侯刚氏见古篆文注许由字武仲见庄子释文尧姓伊祁少昊名挚字青阳帝喾名成汤字高密见帝王世纪□陶字庭坚孤竹君姓墨名台见孔丛子注伯夷名允一名元字公信叔齐名智字公达见论语疏中子名伯辽见周昙咏史诗当作仲辽见帝王世纪彭祖姓籛名铿见论语疏其子名胥余见庄子司马彪注老子父名干字元杲见前凉录老子初生时名元禄见元妙内篇管叔名度见史记注易牙名亚见孔颖达疏逄蒙之弟名鸿超杨朱之弟名布见列子伯乐姓孙名阳师旷字子野见庄子疏公孙弘字次卿见邹长蒨书子产一名美见左传注杜康字仲宁见魏武短歌行注孟轲字子舆见汉书并孔丛子又字子居见圣证论庄周字休见列子注孙叔敖名饶见孙叔碑计然一名研一名倪又姓辛字子文见史记索隐文种字子禽见吴越春秋陈仲子字子终见皇甫谧高士传汉高祖父太公名端见后汉书注又名熅字执嘉见皇甫谧帝王世纪昭灵后名含高祖兄仲名喜曹参字敬伯申公名培见史记注项伯名缠字伯见汉书注叔孙通名何见楚汉春秋东园公姓辕名秉字宣明夏黄公姓崔名廓字少通绮里季姓朱名晖字文季甪里先生姓周名述字元道并见高士传壶关三老茂姓令狐见荀悦汉纪杨王孙名贵见西京杂记次非亦名荆轲见续博物志伏生名胜字子贱见西汉碑文翁名党字仲翁见张崇文历代小志张宗字诸君杜茂字诸公并见陈忠传注扬子云所称李士元者名弘见蜀秦宓传郑子真名朴严君平名遵见王贡两龚传注张宗字诸公见陈忠传注施延字君子见后汉书注田生字子春见楚汉春秋侯芭字铺子见论衡丁公名固见楚汉春秋卫夫人名铄字茂漪见翰墨志绿珠姓梁白州人见小传吕安字仲悌居苗姓应玚从弟俱见文选注花卿名惊定见旧唐书僧一行姓张名璲见续博物志窦滔字连波见武后纪失马塞翁姓李见高谷诗序湘东王有同姓名录其书今不存聊举其灼灼者在同时如两曾参一曾参杀人而致曾子之母投杼两毛遂一毛遂堕井而致平原君之痛哭异世则鲁秋胡因妇采桑调其妻投水死汉亦有鲁秋胡求聘翟公女翟公误传调妻事以为薄行而不许婚俱可笑也其次如国师公刘秀以名应图谶为王莽所杀而取王莽者为光武亦刘秀莽遣太师安新公王匡攻更始定国上公王匡不胜为所执杀唐李尚书益与宗人尚书益者俱赴饮据上坐因笑曰今日两副坐头俱李益代宗用韩翃知制诰宰相以平卢幕府员外及江淮刺史请上书春城无处不飞花绝句云用此韩翃而员外得之事皆奇其他同时者汉时两韩信俱高帝时一封楚王一封韩王三召平一故秦东陵侯一为陈王上柱国一齐相（恐东陵侯即陈王柱国为陈封者秦自王
翦父子外少彻侯矣不应有东陵侯）
两王恢俱武帝时一浩侯一大行
谋诱匈奴者也两王臧武帝朝一二年以郎中令自杀一六年为太常两王商俱成帝外戚一为丞相乐昌侯一为大司马成都侯两王章俱哀帝时一河平三年以太仆为右将军六年复为太常一四年以京兆尹直言死两王崇俱平帝时一新甫侯故丞相嘉子一大司空扶平侯魏两王烈一字彦方有隐德一字长体有道术晋两王浑一为凉州刺史系戎之父一为司徒系济之父两王澄一即济弟封侯一即戎从弟荆州都督两孙秀一吴降将一赵王伦嬖臣俱拜骠骑将军封公两周抚一为王敦将一为彭城内史诛梁两王琳一散骑常侍一德州刺史唐两李光进俱代宗朝一为光弼弟一为光颜兄俱蕃将赐姓为节度使封公两李继昭俱昭宗时一为孙德昭一为符道昭俱赐姓名降朱梁为使相宋两王着俱太祖时一以文学典制一以书学待诏金两讹可俱大将稍先后者吴两公子庆忌一王僚子一夫差末年将楚两庄跷一庄王时大盗一庄王裔孙将军平滇自王者汉两王莽一右将军一大司马篡位者两王凤一大司马大将军一更始成国上公两王谭一宜春侯一平阿侯两徐干一都护班超司马一丞相曹操掾晋两刘毅一光禄大夫一卫将军两张禹一丞相一太傅俱封侯两解系一见陶璜传一自有传两王恺一武帝舅一安帝时丹阳尹元两伯颜一太傅淮阳王一大丞相秦王两萧钧一萧鸾子梁武时中书郎一萧瑀从子唐太宗时率更令异代而相类者两王肃曹魏中领军为魏制礼元魏尚书令亦为魏制礼两王殷朱梁以节度使叛诛后周太祖亦以节度使诛两王彦章梁大将为晋擒吴统军为楚擒两王珪唐侍中宋左仆射门下侍郎皆门下相也两王溥一唐懿宗一周世宗俱宰相仙人有两王乔其一即子晋也其一为柏人令天堕玉棺以葬者僧有两智永一梁书僧一宋画僧光武时固始侯李通魏武时都亭侯李通卫大夫王孙贾齐大夫王孙贾魏徐邈字景山见重武帝为侍中晋徐邈字仙民见重武帝为中书舍人魏将军张辽汉兖州刺史张辽字叔高汉中郎将江革梁御史中丞江革梁李膺为蜀使至郡武帝悦之问曰今李膺何如昔李膺对云云晋文公有舅犯平公有咎犯善隐任政李密以祖母老辞官后魏李密以母老习医又隋末蒲山公李密则天时王方庆为相又王方庆领尚药奉御高宗初张昌宗为修文馆学士则天永张昌宗为春官侍郎汉宗室多同名者其自列侯以下或应有之乃至诸王亦自相犯何也岂非以宗正之失职耶余不能尽志姑志其显者四刘庆六安王河间孝王更始燕王清河孝王四刘章城阳景王高密顷王齐哀王常山靖王三刘嘉梁荒王琅琊康王汉中王三刘云城阳哀王广德夷王东平炀王三刘定沛厘王彭城顷王甘陵贞王两刘长淮南厉王济阴悼王两刘荣临江闵王沛幽王两刘遂赵叛王梁夷王两刘交楚元王济北怀王两刘寿济北惠王琅琊恭王两刘勃济北贞王常山王两刘胜中山靖王平原怀王两刘武梁孝王城阳惠王两刘元淮阳文王淮阳王即
更始
两刘
旦燕剌王长沙炀王两刘贺泗水戴王昌邑王两刘授河间顷王胶东共王两刘宠陈愍王乐安夷王夫以王贺废主然泗水先封名之同犹可也淮南窜死赵遂燕旦以反绝国何所取而同之此大不可解者也续文献通考四姓汉明帝时有四姓小侯乃樊郭阴马四外戚也元魏第甲乙丙丁为四姓唐以崔卢李郑为四姓各有不同汉书货殖传有姓伟姓其姓伟其名也儒林传丁姓子孙从荣广受谷梁春秋丁其姓姓其名子孙其字也六帖云周之时有骐期汉之时有杜度谓姓名同音也□言又云周之时有鲁大夫众仲余又谓周之时有卫大夫承成战国之时有韩大夫摎留汉之时有虞禹张章三国之时有奚熙北燕录有光禄大夫乙逸而我朝亦有大理卿周舟万姓统谱欧阳文忠公苏明允各为世谱文忠依汉年表明允以礼大宗小宗为次虽例不同皆足以考其世次也然文忠所谓不知姓之所自而昧昭穆之叙则禽兽不若也其讥切世之人可谓至矣然欧阳氏得姓凡几年其间文学之士盖亦多矣文忠始为之谱斯言恐未为得也见闻搜玉唐郑准为荆南节度使成汭从事汭本姓郭代为作乞归姓表云名非霸越浮舟难效于陶朱志在投秦出境遂称于张禄其后范文正公以随母冒姓朱登第后乞归姓表遂全用之云志在投秦入境遂称于张禄名非霸越乘舟偶效于陶朱议者谓文正公袭用古人全语然实范氏当家故事非攘窃也珍珠船四姓荥阳郑冈头卢泽底李土门崔皆为鼎甲太原王亦四姓之匹而呼为钑镂王家谓银质而金饰也

　氏族总部外编
续文献通考方外异姓天皇氏姓望名获字子润地皇氏姓岳名鉴字子元人皇氏姓恺名胡字文生其说出洞神部乃晋人托上清紫微元君伪作者元始天尊姓乐名静信见度人经玉门子姓玉名刚
九灵子姓皇名化
北极子姓阴名恒
绝洞子姓李名修
太阳子姓离名明
太阳女姓朱名翼
太阴女姓卢名全
太元女姓颛名和
南极子姓柳名融
黄卢子姓葛名起
马名生姓和名君贤
张道陵名辅
刘根字君安
尹轨字公度
介象字元则　皆见佛仙传
河伯姓冯名夷字公子见圣贤冢墓记秦宗新祠颂又姓吕名公子夫人姓冯名夷见龙鱼河图翁仲姓阮见史注
太真夫人姓王名婉罗见真仙通鉴
毛女字玉美见神仙传
医王子姓古名老师见本草传序
浮丘公姓李见列仙传
壶公姓施名存见真诰又姓谢名元见丹台录武当戴将军姓燕名济洪崖先生姓张后洪崖先生亦姓张名氲　俱见真仙通鉴东王公名倪字君明西王母姓杨名回又记事珠云姓何名婉妗天翁姓张字刺渴名坚前天翁姓刘
神名隗又姓张名单字子郭
井鬼名琼
厕鬼名顼又姓郭名登　见酉阳杂俎
日姓张名表字长史日中青帝名圆常元字照龙韬赤帝名灵丹峙字绿虹映白帝名皓□将字回金霞黑帝名澄潧渟字元禄炎黄帝名寿逸阜字飙晖像月姓文名申字子光月中青帝夫人名蛾隐珠字芬艳婴赤帝夫人名翳逸寥字婉延虚白帝夫人名弄素兰字□莲花黑帝夫人名结莲翘字淳属金黄帝夫人名青营襟字炅定容东岳姓元丘名目陆南岳姓烂名洋光西岳姓浩名元仓北岳姓伏名通萌中岳姓角名普生东海姓哄名内灵西海姓道名洞清北海姓喻名渊元又东海姓何名归君南海姓刘名嚣君西海姓刘名漱君北海姓吴名禽强君岁星姓碧空名澄澜字青凝夫人姓涵常名宝容字飞云荧惑星姓涣空名惟淳字散融夫人姓阳常名华瓶字元罗太白星姓寥名振寻字
原
缺
夫人姓明常名□空字
娥
镇星姓藏睦名耽延字
原
缺
夫人姓康常名空瑶字
非贤
雷公江赫冲
电母秀文英
风伯方道彰
雨师陈华夫　以上俱见道德经
阎罗王名闪多见佛经
昴姓鞞耶尼形如剃刀属火
毕姓颇罗随形如笠属木
觜姓黎佉耶尼形如鹿头属日又月之子
参姓天婆斯
缺
絺形如妇人黡属日
井姓同参形如足迹属日
鬼姓炮波罗形如佛胸属木
柳姓同参形如蛇属日
星姓实伽耶尼形如河岸属火
张姓瞿昙形同井属福德天
翼姓憍陈如形同井属林天
轸姓迦遮延形如人手属娑黎帝
角姓货多罗形同轸属喜乐天
亢姓迦旃延
氐姓多罗尼　二星不载形属
房姓阿蓝婆形如璎珞属慈利天
心姓迦罗延形如大麦属忉利天
尾姓遮耶尼形如蝎尾属腊师天
箕姓持斧迦形如牛角属清净天
斗姓莫迦还形如人拓石属不载
牛姓梵岚摩形如牛头属梵天
女姓帝利迦遮耶尼形同心属纽天
虚姓同翼形如鸟
危姓单罗尼形同参　属俱不载
室姓阎浮都迦属蛇头天蝎天之子形不载
壁姓陀难阇
奎姓阿瑟咤　形属俱不载
娄姓阿含婆形如马头
胃姓迦形如鼎足　属俱不载以上俱出酉阳杂俎太乙君名腊
甲子神名弓隆呼之入水不溺
甲戌神名执明呼之入火不烧
钟山神鼓
昆仑山陆吾
  </div>
  <div class="pagination">
   <a href="氏族典卷氏族总部_page43.html">
    上一页
   </a>
   <span>
    ...
   </span>
   <a href="氏族典卷氏族总部_page39.html">
    39
   </a>
   <a href="氏族典卷氏族总部_page40.html">
    40
   </a>
   <a href="氏族典卷氏族总部_page41.html">
    41
   </a>
   <a href="氏族典卷氏族总部_page42.html">
    42
   </a>
   <a href="氏族典卷氏族总部_page43.html">
    43
   </a>
   <span class="current-page">
    44
   </span>
   <a href="氏族典卷氏族总部_page45.html">
    45
   </a>
   <a href="氏族典卷氏族总部_page46.html">
    46
   </a>
   <a href="氏族典卷氏族总部_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
