<!DOCTYPE html>
<html>
<head>
    <meta charset="UTF-8">
    <title>闺媛典闺节部 - 第 267 页/共 268 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺节部 - 第 267 页/共 268 页</h1>
    <div class="content">媳杨
氏附

　　按河阳县志段氏杨枢妻年十九夫亡家贫子　　幼躬纺绩以养姑姑殁丧葬尽礼教子士琰成　　名琰殁媳杨氏同苦守如段家益贫杨亦以十　　指养段学使旌其门　　陈琰妻王氏
　　按河阳县志王氏陈琰妻年二十八夫亡坚贞　　不二以女红自给孀姑病殁哀毁葬送尽礼抚　　三岁子成立守节四十四载乡党欲以节闻力　　辞不许年七十二犹能刺绣　　巨光斗妻杨氏
　　按河阳县志杨氏巨光斗妻年二十九夫亡抚　　棺哀痛欲从死里媪以幼子无托劝之乃止家　　贫如洗教子列名黉序四十余载如一日　　杨时蔚妻李氏　　按河阳县志李氏杨时蔚妻年二十一夫亡遗　　孤二长甫四岁次方六月或劝之嫁辄厉声斥　　之苦节教二子皆成立　　杨琛妻李氏
　　按路南州志李氏杨琛妻年二十六夫死守节　　教子孙成名受封诰年七十终　　施祚远妻孙氏
　　按路南州志孙氏施祚远妻年二十四夫亡矢　　志守节事姑尽孝抚一子寻殇以伯兄子纯礼　　为嗣教养成名年七十终　　李敦伦妻苏氏
　　按路南州志苏氏李敦伦妻年二十六夫亡无　　子守节有司旌之年六十余卒　　金鉴妻韩氏
　　按路南州志韩氏金鉴妻年二十八夫死守节　　教子成名年六十三卒　　杨道南妻李氏
　　按路南州志李氏杨道南妻年二十二夫亡无　　子守节年八十终　　徐石麒妾杨氏
　　按路南州志杨氏徐石麒妾年十六归徐生一　　子年二十六夫死妻嫁杨氏抚孤守节子早丧　　又抚孙成人年八十终　　赵锦辰妻杨氏
　　按广西府志杨氏明死难官路南州杨以成女　　适郡诸生赵锦辰锦辰病笃割股救之不愈死　　氏年二十七无子仅一女或劝改嫁曰我忠臣　　女宁死无他遂苦守终身年八十郡守旌表　　李时春妻杨氏　　按广西府志杨氏李时春妻年二十六夫亡誓　　死靡他甘贫教子　　赵存义妻李氏
　　按广西府志李氏赵存义妻义亡氏年二十五　　矢志坚贞四十年如一日　　张邦贤妻王氏
　　按元江府志王氏张邦贤妻元江人年二十五　　贤亡氏愿以死殉戚属多方劝之始强起主丧　　事抚二孤成立教以义方长宏德业农次宏仁　　为名诸生食廪饩苦节五十四年年八十卒　　那辉妻杨氏　　按元江府志杨氏那辉妻年十六归那姑张氏　　卧病不起氏日夜侍汤药病危尝粪以验生死　　越二年夫亡遗子女俱幼氏抚养教育备极辛　　苦子廷桂早丧氏号泣而死郡守表其门　　杨应锡妻习氏　　按楚雄府志习氏杨应锡妻年二十七夫亡守　　节奉翁姑抚孤子誓不他适端庄静一至戚罕　　觏其面　　饶昂妻胥氏
　　按楚雄府志胥氏饶昂妻年二十三夫亡一子　　八岁氏守节抚孤教训成立苦守三十六年　　刘之洋妻熊氏　　按楚雄府志熊氏刘之洋妻洋病逆知难愈迫　　令改嫁氏割鼻以明不二洋死熊氏过恸未几　　病亡　　倪采妻叶氏
　　按楚雄府志叶氏倪采妻年二十八夫亡时际　　兵燹卒能守节抚孤成立有司表其门　　李蕡妻周氏
　　按楚雄府志周氏李蕡妻年二十一夫殁苦志　　守节抚孤成立有司表其门　　丁自正妻李氏
　　按楚雄府志李氏丁自正妻年十八夫亡守节　　终身　　卜遴枚妻丁氏
　　按楚雄府志丁氏卜遴枚妻年二十夫亡苦志　　守节割股以救姑病抚子定洛食饩胶庠旌表　　朱仕昌妻倪氏　　按楚雄府志倪氏朱仕昌妻年二十七夫亡立　　志坚贞孝事翁姑纺绩教子守节三十五年而　　卒　　李世勋妻陈氏
　　按楚雄府志陈氏李世勋妻年二十夫亡守节　　抚育二子及诸孙成立康熙二十六年督学旌　　其门　　朱天瑞妻郝氏
　　按楚雄府志郝氏朱天瑞妻年二十七夫亡矢　　志抚孤备历辛苦无何子再丧复抚其孙襄中　　康熙庚午科武举苦节四十一年学使旌表其　　门　　王正藩母王氏
　　按楚雄府志王氏王正藩母年二十七夫亡誓　　不二志抚子有成　　刘国鼎妻陈氏
　　按楚雄府志陈氏刘国鼎妻年二十七夫亡守　　节四十五年　　谢泰来妻金氏
　　按楚雄府志金氏谢泰来妻年二十四夫亡守　　节事翁姑终葬祭如礼教子有成康熙五十五　　年请旌表　　杨振先妻段氏
　　按楚雄府志段氏杨振先妻年二十四避兵山　　林翁姑暨夫没于外氏扶三柩归葬断发誓不　　改适教子杨澄杨澈列名黉序康熙四十九年　　县令表其门　　陈膳科妻张氏
　　按楚雄府志张氏陈膳科妻世袭土州判乡贤　　张如凤女年二十七夫亡守节教子训孙乐善　　好施茹素四十五年　　赵廷松妻李氏
　　按楚雄府志李氏赵廷松妻年十九夫亡守节　　善事孀姑抚育三子俱成立姑殁哀毁尽礼历　　三十年不服采绘不履外庭康熙五十一年旌　　表　　高镶妻尹氏
　　按楚雄府志尹氏高镶妻康熙十三年镶亡氏　　年二十九三子俱幼室如悬罄矢志守节备历　　艰苦教三子成立毕婚配历三十九年康熙五　　十一年旌表　　李如春妻何氏
　　按楚雄府志何氏李如春妻夫死氏年二十五　　子女俱幼苦节教子有成旌表　　张翊汉妻台氏
　　按楚雄府志台氏张翊汉妻夫死年二十九抚　　幼子成立历苦节五十年如一日　　杨忱妻段氏
　　按楚雄府志段氏杨忱妻年二十夫死姑怜其　　无子欲嫁之氏以死自誓终不可夺　　陈其德妻彭氏
　　按定远县志彭氏陈其德妻年三十夫亡守节　　抚子不嫁邑有恶衿丁成勋者欲强娶之氏诉　　于官心如铁石有司重之署曰有逼娶者共攻　　之遂得终其节　　杨成功妻张氏
　　按定远县志张氏本乡约张一魁女适缙绅杨　　魁先侄成功年二十五夫没仅二女终身守节　　克尽妇道康熙四十一年旌表　　李惟和妻杨氏
　　按南安州志杨氏李惟和妻年十四于归割股　　以救姑病夫疾亦然年二十二夫亡矢志守节　　值吴逆猖獗野寇鲁魁侵扰氏克保身全家事　　翁十余年事姑二十余年甘旨不缺送死尽哀　　抚孤子有恂成立守节四十一年如一日康熙　　五十一年旌表　　王三恪妻沈氏
　　按南安州志沈氏王三恪妻年二十九夫亡长　　子宽六岁次子宁三岁氏苦节教诲成立宽食　　饩于庠宁亦以修谨举乡约孀居三十四年如　　一日康熙四十八年旌表　　李辕妻张氏
　　按大姚县志张氏名淑秀生员李辕妻年二十　　七夫亡恸绝复苏者三越数月生遗腹子如桂　　矢志抚孤燃松以佐夜读孀居一十八年旌表　　刘缨妻赵氏　　按大姚县志赵氏刘缨妻缨亡赵年二十五课　　农桑以供舅姑甘旨抚遗腹子廷试成诸生苦　　节四十九年如一日　　徐勋妻严氏
　　按姚州志严氏徐勋妻年二十夫亡教子为诸　　生守节终老　　荀国宾妻简氏
　　按武定府志简氏儒官荀国宾妻年二十九宾　　死氏哭死者再姑苦劝曰若死如四稚及余两　　人何氏乃矢志坚守后罹兵燹流离困顿凡五　　十一年竟能孝养二姑祭葬如礼教子四人俱　　成　　李志道妻糜氏
　　按武定府志糜氏李志道妻幼庄静不苟言笑　　年十五归志道家贫刻苦下帷家事一切委氏　　氏夜以纺织伴志道读书十年道死年二十有　　五家徒四壁无伯叔兄弟可依矢志坚守抚幼　　子成立四十年如一日　　陈实妻杨氏
　　按元谋县志杨氏陈实妻早寡无子家贫内外　　无依苦节自励抚嗣子成人以续陈祀康熙三　　十四年县令旌之　　刘方新妻杨氏
　　按元谋县志杨氏刘方新妻性恬静端谨事舅　　姑以孝夫没子幼无依剪发自誓或间日一食　　无怨极艰苦教子成名县令旌表　　杨又清妻何氏
　　按元谋县志何氏杨又清妻芳年寡居治家有　　法慈而能严俭而有礼抚育诸孤教以孝弟延　　师训诲不惜劬劳长子明经次子补弟子员叔　　季俱不失业县令表其门　　杨有声妻杨氏
妾翟
氏附

　　按元谋县志杨氏诸生杨有声妻夫殁氏正芳　　年与妾翟氏同心抚孤誓不他适一室雍和冰　　霜共励勤俭持家事姑以孝教子克成县令旌　　表　　黄文达妻周氏
　　按云州志周氏官吏黄文达妻年三十一夫亡　　守节四十载教二子宸农俱列胶庠　　徐经元妻陶氏
　　按云州志陶氏官吏徐经元妻年二十九孀居　　苦节教六子为诸生者二人年八十余卒　　朱锡命妻罗氏　　按云州志罗氏把总朱锡命妻年二十八夫阵　　亡终身苦节教子朝英成选贡任新兴州牧　　傅汝悔妻刘氏　　按云州志刘氏廪生傅汝悔妻年三十三夫亡　　守节不嫁课子道易入胶庠　　潘之鲸妻闫氏
　　按云州志闫氏诸生潘之鲸妻夫亡氏年三十　　五纺绩教三子球琅玕俱补弟子员年将八旬　　二孙亦有声黉序　　李中豸妻傅氏
　　按云州志傅氏诸生李中豸妻年二十八夫亡　　事姑教子茕茕孑守二十余年年七十余终　　龚时杰妻柏氏　　按大理府志柏氏龚时杰妻年二十六夫亡子　　敏四岁家贫矢志不二或劝嫁辄唾其面以女　　红自给育子成名顺治壬辰地震惊死康熙三　　十年有司请旌　　杨征明妻阳氏
　　按大理府志阳氏杨征明妻年二十七夫病割　　股以进弗效死氏矢志不二事曾祖翁姑养生　　送死尽礼人称其孝抚七岁子成名周恤同居　　惠及族党赋性迥出寻常年七十一终　　时启东妻邹氏
　　按赵州志邹氏时启东妻刲股以起夫病逾年　　夫复病死无嗣邹继夫志修舅姑之墓砥志冰　　霜至老不变　　锺详母郑氏
　　按云南县志郑氏锺详母少寡家贫守节教详　　读书为国子生年八十旌表　　阿尚夔母字氏
　　按邓川州志字氏阿尚夔母自幼不得夫欢夫　　亡独居五十余年教子为某州牧有贤声士民　　以节举旌其门　　杨植妻董氏
　　按浪穹县志董氏杨值妻年十九夫亡矢志守　　节四十余年旌表　　赵德元妻杨氏
　　按浪穹县志杨氏赵德元妻夫亡年二十六家　　贫辛苦灌园事孀姑得其欢心姑殁竭力殡葬　　抚子赵连奎成立年六十二守节三十六年　　杨如龙妻张氏　　按浪穹县志张氏杨如龙妻年二十二丧夫苦　　节三十年教子中立领乙卯乡荐　　陶万化妻樊氏
　　按浪穹县志樊氏陶万化妻年二十一万化捐　　馆遗孤文彦甫三岁家贫矢志苦守教文彦领　　甲子乡荐历艰辛三十余年学使旌表　　李佑妻朱氏
　　按浪穹县志朱氏李佑妻年三十夫亡守节六　　十余载事闻旌其门　　刘廷&#妻李氏
　　按浪穹县志李氏刘廷&#妻&#家贫力学劳瘁　　而死氏年二十欲以身殉众以二孤勉之遂忍　　死抚之成立穷戚终身县令上其事御史督学　　并旌

　闺节部艺文一
　　寡妇赋　　　　　　　　　　魏文帝陈留阮元瑜早亡每感存其遗孤未尝不怆然伤心故作斯赋惟生民兮艰危于孤寡兮常悲人皆处兮欢乐我独怨兮无依抚遗孤兮太息俯哀伤兮告谁三辰周兮递照寒暑运兮代臻历夏日兮苦长涉秋夜兮漫漫后霜陨兮集庭燕雀飞兮吾前去秋兮就冬改节兮时寒水凝兮成冰雪落兮翻翻伤薄命兮寡独内惆怅兮自怜　　寡妇赋　　　　　　　　　　　王粲阖门兮却扫幽处兮高堂提孤孩兮出户与之步兮东厢顾左右兮相怜意凄怆兮摧伤观草木兮敷荣感倾叶兮落时人皆怀兮欢豫我独感兮不怡日掩暧兮不&#明月皎兮扬晖坐幽室兮无为登空床兮下帏涕流连兮交颈心憯结兮增悲　　寡妇赋　　　　　　　　　　　丁廙惟女子之有行固历代之彝伦辞父母而言归奉君子之清尘如悬萝之附松似浮萍之托津何性命之不造遭世路之险迍荣华晔其始茂所恃奄其徂泯静闭门以却扫魂孤茕以穷居刷朱扉以白垩易元帐以素帏含惨悴以何诉抱弱子以自慰时翳翳以东阴日亹亹以西坠鸡敛翼以登栖雀分散以赴肄还空床以下帷拂衾褥以安寐想逝者之有凭因宵夜之髣&#痛存殁之异路终窈漠而不至时荏苒而不留将迁灵以大行驾龙&#于门侧设祖祭于前廊彼生离其犹难矧永绝而不伤自衔恤而在疚履冰冬之四节风萧萧而增劲寒懔懔而弥切霜凄凄而夜降水溓溓而晨结瞻灵宇之空虚悲屏幌之徒设仰皇天而叹息肠一日而九结惟人生于世上若驰骥之过棂计先后其何几亦同归乎幽冥　　寡妇赋　　　　　　　　　　晋潘岳乐安任子咸有韬世之量与余少而欢焉虽兄弟之爱无以加也不幸弱冠而终良友既没何痛如之其妻又吾姨也少丧父母适人而所天又殒孤女藐焉始孩斯亦生民之至而荼毒之极哀也昔阮瑀既殁魏文悼之并命知旧作寡妇之赋余遂拟之以作叙其孤寡之心焉其辞曰嗟余生之不造兮哀天难之匪忱少伶俜而偏孤兮痛忉怛以摧心览寒泉之遗叹兮咏蓼莪之余音情长戚以永慕兮思弥远而逾深伊女子之有行兮爰奉嫔于高族承庆云之光覆兮何君子之惠渥顾葛藟之蔓延兮托微茎于樛木惧身微而施重兮若履冰而临谷遵义方之明训兮宪女史之典戒奉蒸尝以效顺兮供洒扫以弥载彼诗人之攸叹兮徒愿言而心痗何遭命之奇薄兮遘天祸之未悔荣华熠其始茂兮良人忽以捐背静阖门以穷居兮块茕独而靡依易锦茵以苫席兮代罗帱以素帷命阿保而就列兮览巾箑以舒悲口呜咽以失声兮泪横迸而沾衣愁烦冤其谁告兮提孤孩于坐侧时暧暧以向&#兮日杳杳以西匿雀群飞而赴楹兮鸡登栖而敛翼归空馆而自怜兮抚衾裯而叹息思缠绵以瞀乱兮心摧伤以怆恻曜灵晔而遄迈兮四节运而推移天凝露以降霜兮木叶落而陨枝仰神宇之寥寥兮瞻灵衣之披披退幽悲于堂隅兮进独拜于床垂耳倾想于畴昔兮目仿佛乎平素虽冥冥而罔觌兮犹依依以凭附痛存亡之殊制兮将迁神而安厝龙&#俨其星驾兮飞旐翩以启路轮按轨以徐进兮马悲鸣而局顾潜灵邈其不反兮殷忧结而靡诉晞形影于几筵兮驰精爽于丘墓自仲秋而在疚兮逾履霜以践冰雪靡靡而骤落兮风浏浏而夙兴溜泠泠而夜下兮水溓溓以微凝意惚恍以迁越兮神一夕而九升庶浸远而哀降兮情恻恻而弥甚愿假梦以通灵兮目&#&#而不寝夜漫漫以悠悠兮寒凄凄以凛凛气愤薄而乘胸兮涕交横而流枕亡魂逝而永远兮时岁忽其遒尽容貌儡以顿&#兮左右凄其相&#感三良之殉秦兮甘捐生而自引鞠稚子于怀抱兮嗟低回而不忍独指景而心誓兮虽形存而志殒重曰仰皇穹兮叹息私自怜兮何极省微身兮孤弱顾稚子兮未识如涉川兮无梁若凌虚兮失翼上瞻兮遗像下临兮泉壤窈冥兮潜翳心存兮目想奉灵坐兮肃清訴空宇兮旷朗廓孤立兮顾影块独言兮听响顾影兮伤摧听响兮增哀遥逝兮逾远缅邈兮长乖四节流兮忽代序岁云暮兮日西颓霜被庭兮风入室夜既分兮星汉回梦良人兮来游若阊阖兮洞开怛惊寤兮无闻超惝恍兮恸怀恸怀兮奈何言陟兮山阿墓门兮肃肃修陇兮峨峨孤鸟嘤嘤兮悲鸣长松萋萋兮振柯哀郁结兮交集泪横流兮滂沱蹈恭姜兮明誓咏柏舟兮清歌终归骨兮山足存凭托兮余华要吾君兮同穴之死矢兮靡他　　袁州参军李府君妻张氏墓志铭
　　　　　　　　　　　　　　唐陈子昂夫人讳某清河郡东武城人昔轩辕锡祚弧矢崇威畏其神者三百年得其姓者十四族金貂七叶汉天子之忠臣鼎足三公晋武皇之名相孤卿玉帛世有其庸曾祖某北齐太常卿徐兖二州刺史天人之礼位掌于秩宗侯伯之尊宠优于露冕祖某隋汾阴寿春阳城三县令袭公侯之瑞屈铜墨之班士元非百里之才太丘有三台之望父某唐户部侍郎复亳建三州刺史尚书北斗始赞于南宫方岳专城终荣于独坐夫人即刺史之第若干女也禀柔成性蕴粹含章承礼训于公宫习威仪于壸则夫其窈窕之秀燕婉之姿贞节峻于寒松韶仪丽于温玉铅华不御饰环佩之容浣濯是衣勤黼黻之彩自作嫔于君子主中馈于家人三千之礼不违九十之仪无慝至乃恭于奉上顺于接下仁孝以承宗祀慈惠以睦闺门则雍雍跄跄必由其道矣呜呼府君不造遘此闵凶中年不淑早世而殒青松摧折哀断女萝之心丹节孤高终守柏舟之誓而府君食先人之德无厚生之财夫人徇黔娄之贞阙丹台之产孀居永日蓬守终年处贫素而弥坚保幽芳而不昧始府君之逝有四子焉少遭罔极之哀未奉过庭之训夫人保持名教终始礼经既勖之以义方又申之以远大皆能率由慈训克荷家声箕裘之业载隆燕翼之谋不霣非夫淑明贤德圣善温良崇妇道之深规弘母仪之至范孰能昭宣令问若此之盛哉彼苍不忱歼我眉寿春秋若干载初元年月日遘疾于洛州某里之私第呜呼哀哉夫人令仪有穆惠问无喧敦雅志于诗书婉娩情于琴瑟若乃姆师酒食之仪女工纂组之繁莫不总制清衷弘宣懿则茂苹蘩之雅韵&#沼沚之芳猷虽古称敬姜诗云淑女论容比德殆无以过秾华不居松扃永閟嗣子某等悲摧栾棘思结寒泉永惟同穴之义仰遵归祔之典以大周天授三年二月日朔祔于袁州府君之旧茔礼也合葬非古奉周公之仪墓而为坟宗仲尼之训呜呼鸳鸯之树眇泣于松楸鼓吹之山缅然于丘陇原陵何代铭志无文有哀黄鸟之诗遂勒青乌之兆铭曰诗云淑女君子好逑懿哉令德嘉仪聿修温容玉映峻节松秋妙心彤史洁志元猷昭宣壸则惠穆苹洲共伯早逝贞姜独留茕居蓬首哀深柏舟彼苍不慭此夜长幽怀南风之吹棘相北山以同丘感青春兮白日独昭昭以悠悠　　节&#太子妃杨氏墓志　　　　　张说开元十有七年二月癸未中宗节&#太子妃杨氏薨于京师太平里第之内寝越五月景申诏葬于新丰之细柳原黄陵不从古之道也呜呼哀哉妃氏之先代居河华赤泉启国清白传家东都之公胄西晋之后族高祖士达隋开府纳言天授中以孝明高后之父追封郑王赠太尉曾祖缄隋符玺郎抗节王充朝廷旌载赠灵州刺史祖全节左内率赠魏州刺史考知庆千牛豹韬二将军若夫轩冕王官同许史之繁汉婚姻帝室比姜佶之宜周是故二华降灵五河飞誉拜玉册于文庙俪金玺于青宫入参侍膳之仪出友元真之乐礼陪玺馆祭服始于北郊诗赞鹊巢王化终于南国岂知言违斗水神往邙山七日之望不归千秋之言何及于是视身知若幽探白马之偈觉心等空坐证青莲之叶久以乔木无怙柏舟早誓棣华先落圣善相依门正家称未亡而全礼高堂终养不胜哀而遂绝此又礼外之礼孝中之孝者也初上在东宫时妃有女弟选为良媛生忠王卜者曰不宜养爰自襁褓命妃举字及开元正位良媛为嫔而卒妃之视忠王也隐儭之训诲之竭从母之仁慈倍犹子之珍爱忠王之托妃也敬爱焉听顺焉生尽因心之乐没过如母之戚且夫慈懋鞠育孝思顾复仁&#恩亲爱备恭睦成天下之百行致人生之五福斯盖皇极之端国风之首者矣湖阳王当小宗之祭元妃之丧故丧挟两孤而祭殷二国何必鼓吹山上遥传慈母之名石阙庙中独立少姨之像史官承诏勒铭沉碧词曰太华北足长河东肘总粹阴灵妃德储后鸣美玉佩&#光金钮贵嫔长姨宠王从母永诀上宾死孝哀亲顾怀孺子忍别天人昔贞万国今抚百神泉灯我夜宫树他春陵麦秀兮渐渐陇月生兮纤纤霸岸去兮无还日青门绝兮不可瞻石兽&#兮绿苔粘宿草残兮白露沾园寝闭兮脂粉腻不知何人兮开镜奁　　哀节妇赋　　　　　　　　　　李华武康尉薄自牧尝谓余曰仆有贤女适江阴尉邹待征征亦良士仆志之矣邹子孤立时无古人谁复知之余尝记其言及江左之乱待征解印窜匿其妻为盗所驱将辱之妻密以待征官诰托付村媪寻待征付焉而后就死呜呼丧乱以来士女以贞烈待毙者众余不尽知之若薄氏者与其父游闻其声义动于江南又焉得不赋之命曰哀节妇赋云尔昔岁群盗并起横行海浙江阴万户化为凝血无兰不焚无玉不折峨峨薄媛渊然明节自牧之子待征之妻玉德兰姿女之英兮邹也被祸伏于榛莽婉如之嫔执为囚虏匍匐泥沙极望无睹出授官之诰托垂白之姥姥感夫人爰达邹君兵解求尸宛在江濆哀风起为连波痛气结为孤云凫雁为之哀鸣日月为之蒙&#端表移景而恒直劲芳贯霜而独存知子莫若父诚哉长者言　　著作郎赠秘书少监权公夫人李氏墓志　　　　　　　　　　　　　　　　梁肃成纪李氏自凉武昭王以后后裔炽大在元魏有若司空文穆公冲冲生司徒高阳公休绩诸父兄各登三司崇勋盛烈载在前史夫人司空之后也曾祖允义皇朝庆州刺史大父仲进宣州司士参军考备冀州司仓夫悬圃昆山是生玙璠德懿盛族宜有贤淑二掾葆儒行不跻贵仕故储庆发和锺于夫人夫人幼而孝恭长而柔明归于他室克协休德所奉之主则著作郎天水权公其人公大节大名达于家邦人伦仰为师表夫人明识茂行光于闺门姻族资其训式有子德舆七岁而孤夫人茹未亡之哀躬徙宅之教故德舆也十五文章知名二十典秘书贞元二年以廷评尉摄监察御史为江西从事夫人从子南征寓于锺陵其乐以道其养以禄一慈一孝宜寿宜福天实不吊享年若干以四年秋七月某辰寝疾而终德舆穷慕崩迫忍哀问卜号奉輤裧至于丹徒以来岁某月日权合祔于先君假葬之域呜呼有行可尊有礼可法始辅君子终垂母仪而不登上寿不介丕祉斯命也已篆石纪德谓为墓志近古之礼也胡可阙诸其铭曰武昭之胄立德立功且侯且公文穆之后昭明有融继别为宗抑抑夫人余庆是藂温良在躬归我秘书体仁协衷盛德攸同乃训孟子择乎中庸休有先风岂命有极岂天不牖降此鞠凶假窆何所惟柏惟桐于江之东棘人充充式号且恫哀思无穷　　穆夫人墓志铭　　　　　　　宋柳开汉开运元年开叔父讳承赞卒叔母穆年二十有七嫠居四十五年岁己丑五月殁于家后七年葬叔父墓中唐季我先人茔馆陶县北三十里周广顺中始葬叔父大名府西南二十里村曰冯社开近岁连上书天子哀之赐钱三十万使葬先臣之属得华州进士王焕襄其事焕义者也恭恪弗懈成开之心柳宫姓为地法利坤艮自叔父墓东下十七步我皇考之墓又东下仲父讳承&#之墓各以子位从之又东下叔父讳承陟之墓步悉如九数叔陟无嗣以季父讳承远之墓同域焉故昭义军节度推官闵叔母长子也闵叔父卒始生次子也赵氏故妇女也次病废老于室开为儿时见我烈考治家孝且严视叔母二子常先开与闰我母万年君爱犹己出勤勤储储常惧有阙乃叔母至老我二兄至成人不类诸孤儿寡妇月旦望诸叔母拜堂下毕即以手抵面听奉我皇考诫告之曰人之家兄弟无不义尽因娶妇入门异姓相聚争长竞短渐渍日闻偏爱私藏以至背戾分门割户患若贼雠皆汝妇人所作男子有刚肠者几人能不为妇人言所役吾见多矣若等宁是乎退即惴惴闭息恐然如有大诛责至死不敢道一语为不孝事抵开辈赖之得全其家也如此呜呼君子正己直言居上其善也家国治焉小人枉己私为言上其不善也家国乱焉旨哉君子也铭曰昔我叔之去世兮垂严诫之深辞指穆母而告云兮惟夫妇之有仪伊生死之孰免兮于贞节而勿亏代厚养以多属兮家复贵而偶时宁不完于安佚兮胡适彼而去斯介如石之克鲜兮众犹草之离离母血涕以奉教兮秉哀心以自持毕年命之惸孤兮终天地而弗移噫过此兮母曷为知　　泷冈阡表　　　　　　　　　欧阳修呜呼惟我皇考崇公卜吉于泷冈之六十年其子修始克表于其阡非敢缓也盖有待也修不幸生四岁而孤太夫人守节自誓居贫自力于衣食以长以教俾至成人太夫人告修曰汝父为吏廉而好施与喜宾客其俸禄虽薄常不使有余曰无以是为我累故其亡也无一瓦之覆一垄之植以庇而为生吾何恃而能自守耶吾于汝父知其一二以有待于汝也自吾为汝家妇不及事吾姑然知汝父之能养也汝孤而幼吾不能知汝之必有立然知汝父之必将有后也吾之始归也汝父免于母丧方逾年岁时祭祀则必涕泣曰祭而丰不如养之薄也间御酒食则又涕泣曰昔常不足而今有余其何及也吾始一二见之以为新免于丧适然耳既而其后常然至其终身未尝不然吾虽不及事姑而以此知汝父之能养也汝父为吏尝夜烛治官书屡废而叹吾问之则曰此死狱也我求其生不得尔吾曰生可求乎曰求其生而不得则死者与我皆无恨矧求而有得耶以其有得则知不求而死者有恨也夫常求其生犹失之死而况常求其死也回顾乳者抱汝而立于旁因指而叹曰术者谓我岁行在戌将死使其言然吾不及见儿之立也后当以我语告之其平居教他子弟常用此语吾耳熟焉故能详也其施于外事吾不能知其居于家无所矜饰而所为如此是真发于中者邪呜呼其心厚于仁者耶此吾知汝父之必将有后也汝其勉之夫养不必丰要于孝利虽不得博于物要其心之厚于仁吾不能教汝此汝父之志也修泣而志之不敢忘先公少孤力学咸平三年进士及第为道州判官泗&#二州推官又为泰州判官享年五十有九葬沙溪之泷冈太夫人姓郑氏考讳德仪世为江南名族太夫人恭俭仁爱而有礼初封福昌县太君进封乐安安康彭城三郡太君自其家少贱时治其家以俭约其后常不使过之曰吾儿不能苟合于世俭薄所以居患难也其后修贬夷陵太夫人言笑自若曰汝家故贫贱也吾处之有素矣汝能安之吾亦安矣自先公之亡二十年修始得禄而养又十有二年列官于朝始得赠封其亲又十年修为龙图阁直学士吏部郎中留守南京太夫人以疾卒于官舍享年七十有二又八年修以非才入副枢密遂参政事又七年而罢自登二府天子推恩褒其三世盖自嘉佑以来逢国大庆必加宠锡皇曾祖府君累赠金紫光禄大夫太师中书令曾祖妣累封楚国太夫人皇祖府君累赠金紫光禄大夫太师中书令兼尚书令祖妣累封吴国太夫人皇考崇公累赠金紫光禄大夫太师中书令兼尚书令皇妣累封越国太夫人今上初郊皇考赐爵为崇国公太夫人进号魏国于是小子修泣而言曰呜呼为善无不报而迟速有时此理之常也惟我祖考积善成德宜享其隆虽不克有于其躬而赐爵受封显荣褒大实有三朝之锡命是足以表见于后世而庇赖其子孙矣乃列其世谱具刻于碑既又载我皇考崇公之遗训太夫人之所以教而待于修者并揭于阡俾知夫小子修之德薄能鲜遭时窃位而幸全大节不辱其先者其来有自熙宁三年岁次庚戌四月辛酉十五日乙亥男推诚保德崇仁翼戴功臣观文殿学士特进行兵部尚书知青州军州事兼管内劝农使充京东东路安抚使上柱国乐安郡开国公食邑四千三百户实封一千二百户修表　　贞烈祠记　　　　　　　　　陈公奉自仙羊而上入绥水六十里为四会县逾水之二十里近西数峰林峦蔚然荣长而森秀崇冈突下四望平远是为贞山烈女之祠旧记唐贞观元年建妙虚宫岁久为墟没一百六十年实贞元三年有女文氏父母已许鲍生未嫁生樵山毙于虎文氏匍匐赴其丧服衰三年事舅姑谨洁甚而感怆忽然归遁于山之阴不与世接影响冥邈人莫迹其处贞元十七年高秋九日天气澄彻俄有异云起西南幡幢管磬拥一妇人于杳霭间歡谓文氏女仙去今升仙坛具存即其下为祠晨香夕灯岁时不懈遇水旱祈祷罔不昭答公奉到官数月春向深不雨令尹陈侯希默相率拜祠下佥曰兹祠尚矣旧记不足以传远请更而镌诸石令尹举手见嘱越翼日雨大作乃笑相谓烈女之意欲遂成斯文乎予谓前辈罕言神仙事以世所传者多幻而近诬今文氏纯介之行表见于世其识不凡其神不死英灵精实与天通距今数百年而惠泽一方显应如是岂可淹没也哉因载其实以与此山共传绍兴三年四月一日　　与陈师中书　　　　　　　　　朱熹自明之亡行且期矣念之怛然痛恨如新不知向来所谕编次文字今已就否渠所立自足以不朽然其议论曲折亦不可不使后人闻之也其家事复如何朋友传说令女弟甚贤必能养老抚孤以全柏舟之节此事更在丞相夫人奖劝扶植以成就之使自明没为忠臣而其室家生为节妇斯亦人伦之美事计老兄昆仲必不惮赞成之也昔伊川先生尝论此事以为饿死事小失节事大自世俗观之诚为迂阔然自知经识理之君子观之当有以知其不可易也况丞相一代元老名教所宗举错之间不可不审熹既辱知之厚于义不可不言未敢直前愿因老兄而密白之不自知其为僭率也　　与陈丞相别纸　　　　　　　　前人自明云亡忽将期岁念之令人心折其家想时收安问熹前日致书师中兄有所关白不审尊意以为何如闻自明不幸旬月前尝手书列女传数条以遗其家人此殆有先识者然其所以拳拳于此亦岂有他正以人伦风教为重而欲全之闺门耳伏惟相公深留意焉　　跋临江军廖节妇碑　　　　　周必大临江廖节妇以死卫姑不辱于贼郡人户知之二千石屡以状上尚书辄复报闻其子士元恳请不已迄未获旌嘉之命盖国家凡肆大眚必曰义夫节妇孝子顺孙长吏常切存恤事状显著具名以闻又曰忠臣孝子坟墓所在州县量加封护曾被旌表依式重立由前之说专主生存故死节如廖有所不及由后之说虽主于死然止于忠臣孝子故节妇复在所遗此有司具赦条时以例相承未之思耳他日能详着之廖必预褒典而士元之志庶其伸乎淳熙丙午五月辛巳
　闺节部艺文二
　　邹节妇谢氏传赞　　　　　　明宋濂嗜欲之性人孰能免哉能以礼义制之则不入于邪僻矣妇之事夫当无恙时指天地神明誓生死不相违弃及遇变故能如其言者鲜矣岂非不达礼义之害哉若谢节妇夫死困厄几不能生而行其自誓之语如合左券非礼义沦于心能致然耶呜呼礼义之足以治人也久矣　　郑节妇黄氏传　　　　　　　　前人黄为浦江着姓自隋唐以来即有闻而宋隆兴癸未进士度亦其族也其居辛山者曰德清有女曰琇字守贞生赋淑姿不失故家遗范父母爱之为其选良配元至正己丑冬十二月归同县郑氏子瀛字仲容守贞年甫二十奉上接下无愆礼人称其贤明年仲容髀患疽流注肌窍间一溃一兴累累如连珠百药弗验守贞扶掖卧起附膏于纸而更敷之虽甚久无懈怠意又六年仲容殁守贞自矢不再适且曰生为义家妇死为义家鬼敢失节以玷旌门乎其志坚凝屡有撼之者不少动寒灯孤幌淡然能自安遂命仲容从子柎为其后守贞今四十九矣及见柎受室生二子熛煁朝夕受其孝养云昔者孔子称宓不齐之善而归于鲁国之多贤盖观感而兴非有资于贤者要亦未易以成名也今郑氏之家十叶聚食至大辛亥尝旌其义门其规度整肃如严霜烈日可畏而可仰其德义之涵濡又如春风和气之熏蒸不自知其入人之深故其化行教洽过其门者犹率德励行而乖戾之虑消况为其家之妇者乎宜守贞执节之坚而循礼之谨也传曰一家仁一国兴仁诚不诬哉予官仪曹时郡国多以节妇事行来上辄闻报下褒异其门闾观风使者或以守贞为言其有不彰明之者乎异日乌头双表之树与旌门后先辉映不亦一家之盛美耶予故辑其事为传文一通衣冠之士傥有以扶植彝伦为任者尚见诸赋咏以同其传云　　王节妇汤氏传　　　　　　　　前人妇以节名非常也变也变而不失其正不亦善之善者乎若王节妇者是已节妇名慕贞姓汤氏世居武林施水坊父荣母戚氏慕贞生十七年同里王君暹闻有容德俾其子常奠雁纳为室既归三族媪御交誉之常字彦常少有远游志既生女及男骥元至正乙未出商番禺已而之桂林后六年死焉慕贞三十七矣遥望南海泪眼无干时上承舅姑米薪盐酰之费靡不经度不足使苍头贸易以给舅姑忘其子之亡舅尝患疽慕贞稽颡北辰乞以身代疾乃瘳舅有女兄二人年耄无所依慕贞迎还于家忠养同其姑夫之季弟曰晖娶史氏育二女贫不能嫁慕贞择良婿治嫁具遣之晖与史旅死三衢慕贞不惮千里之远取二丧藏诸先茔其训骥尤切俾事贤傅受春秋三传之学国朝洪武癸丑取浙江行省第六名文解贡入成均选授吴王府伴读朝夕陈训于王久之拜监察御史近以使事入闽过其家方岳大臣洎部使者交谒于门问母夫人无恙人为慕贞荣慕贞不自乐也且曰我未亡人尔自意危如朝露不复有今日幸视骥加长岁时持一觞酒酹王家坟庶他日九泉见彦常无惭色爵禄之有无皆天也奚暇计哉君子愈贤之呜呼妇之青年丧夫最号多艰傥居富贵家有仆媵足以备驱役阖庐足以蔽风雨粟帛足以供衣食犹可自安苟或茕茕吊影室如悬罄忍寒夜织机声与候虫齐鸣达曙不休自非铁心石肠未必不为之动也学士大夫读四库之书平日抗手论天下事何处更有豪杰一遇丝发利害反眼若不相识视女妇未尝知书者乃有所不及可胜叹哉濂于慕贞之事不得不为之纪载也夫移风俗美教化之道慕贞实有焉因具书之以厉为人妇者赞曰妇以节名初非美称唯王妇汤守变以贞心坚同石操洁如冰太史作传永扬休声　　周节妇传　　　　　　　　　　前人节妇姓赵氏名淑宋燕懿王之裔安定郡王令&#九世孙也今&#从高宗渡江南居越诸暨遂为诸暨人父孟德有文学生二女节妇长且贤尤爱之授论语孝经列女传皆能通其义年十八求宜婿者得同邑周本恭归焉始归而姑卒既而舅及兄公姒氏亦相继死兄公子显宗尚幼节妇相夫饬丧治葬咸尽礼育显宗如子归十一年生三男宗善宗祚宗政始生时天下乱夫婴疾甚恐不起顾节妇曰今兵革四兴嗣子单弱如此我死尔能自保乎节妇啮指流血呼天而誓曰不能保此孤儿者天实诛之夫卒节妇年二十九髽跣号泣泣间含食哺诸儿不暂出户限明年国朝克诸暨与伪吴分邑拒战两兵相焚掠家赀无纤毫存节妇抱儿及显宗从一媵出走匿惟持田籍以行深山穷谷间饥饿颠踣削木肤采藜藿以食或闵其艰勚劝之曰呱呱者何足恃奚为自苦耶节妇怒不与言剪鬓发示之益自裁戢厉色峻辞使人莫敢近兵定而归富民侵主其田殆尽节妇持田籍与辩卒赖以完知州田若赋高其行欲上其事于朝节妇曰宜然耳何足上闻力辞不愿乃复其家节妇感泣日治麻缕为布帛以继乏绝市诗书教诸子夜焚松脂于室坐诸子两旁而口授之或怠睡首俯辄笞咄不少恕诸子皆凛然畏惮如严君睹其色变即惴恐莫敢举目视及长遣从名师游所友善士相过为之置酒否则愤叹竟日节妇以兄公早没惟显宗存为之婚娶先于己子羞服与诸子同人不知辨诸子逊弟皆有士行宗祚入为太学生以文行称人咸谓节妇善教所致云史官曰世之传节妇者多贵杀身为难能至于守义不二者则略而遗之余甚惑焉锋刃之威迫于后汤火在前有所不顾此人情所能勉至于困穷灾变切身冻馁颠踣而不渝其志存人之孤非笃于礼义者其孰能之若周节妇是矣呜呼此岂特贤于女妇而已哉　　王贞妇传　　　　　　　　　　前人贞妇名顺荣字静安姓王氏台之黄岩金沙里人性庄毅日处深闺人不见其面其父广东元帅嗣奇之慎择所配年十七归同邑杨伯瑞伯瑞以才用世累官行枢密院断事官阶从四品得封贞妇河南郡君至正间猫獠兵侵天台伯瑞帅师往扼之弗胜遂遇害贞妇时寓四明年二十子庆寿始两月闻夫亡踯躅欲求死亲属交相慰解遂护丧还葬于乡屏铅华弗御戴道家冠被鹤氅衣翛然如尘外人未尝轻于笑语人诮之则曰我未亡人尔尚何心追逐世好耶乡里小儿欲媚上官以贞妇美姿容使聘之不从将以威劫去贞妇遽引刀断发痛詈不少休事遂寝越三年有权贵人闻其贤强委禽焉贞妇度不免拊膺长号呼曰杨枢密何在杨枢密何在妾将相从于泉下因闷绝仆地媵人抉齿以药灌之移时乃苏俟间执庆寿手曰吾命妇也不敢亏节以辱汝父汝父亡我非不能死以汝幼恐无育之者即不育岁时何人持卮酒以酹汝父坟乃忍死至今今汝已十龄吾复何忧我将死于汝父之墓言讫而行庆寿号诉从母林氏亟往救贞妇以刀自刭不殊林夺刀挽之归环守至旦稍解贞妇复断发如初权贵人曰此烈妇强之不祥遂已呜呼女妇之质甚弱耳扣盎足以骇走今贞妇乃不为威武所屈若是非秉志刚而见义明不能也世以丈夫自居者冠带俨如步趋锵如议论蔼如人倘以女妇目之则頩然怒及究其所为一遇小利害则甘心丧其所守曾妇人女子之不若抑又何说哉然自兵乱以来妇人徇节而不屈者或自刭死或坠崖下死或赴水火而死固人之所难此特出一时义烈所激尔有如贞妇处孤灯败帷间凄风萧萧然岁积月深必有甚不能堪者恒人之情宁不为之少衰贞妇之操则愈坚如铁石百折不挠岂不尤人所难者乎使一乡而得若人必有率德而励行者由是达之一邑一州无不皆然其于移风俗美教化之道盖有赖焉是宜为之传以俟观民风者赞曰昔夏侯令女夫死不嫁遂致断发为信或蹙迫之急乃割耳与鼻誓不欲类于人至今想其遗风犹凛凛然可畏也今贞妇截发绝人其厉操盖与令女同若其持刃自刎比之割耳割鼻者且欲并身而捐之其志为益苦矣呜呼令女不可见有若贞妇其所谓异世而同符者非耶　　徐贞妇郑氏传　　　　　　　　前人徐贞妇郑名妙静衢之西安人其父颐本簪缨家娶周无他男子惟产四女而贞妇居其三年十龄粗通孝经大义沉毅如成人诸女或与之狎辄厉声叱之皆畏詟不敢近父奇之慎择所归闻同郡徐思诚乃宋忠庄公徽言之七世孙代有显人而思诚又习进士业温然而文于是慨然许之及合&#成礼贞妇已十九矣时舅天祥与姑朱氏春秋皆高贞妇靡日夜事纺绩惟谨由是羞服备给上获舅姑心凡遇宾祭亦悉意以助有不足则质簪珥供事及其自奉蔬食饮水甘之若饴舅殁贞妇出所畜布帛为含襚衰绖诸费始得成丧思诚出卜藏地舟覆溺死上航溪贞妇恸哭几欲无生不惮劳勚葬舅与夫先茔之侧养姑高堂日问起居察时燠寒为衣进之退抚二子谦贞俾从醇儒学而与胜己者交非其类者绝之虽寒灯凉幌人不能堪贞妇处之裕如父母及诸娣悯其年少欲使其更醮贞妇曰吾夫固亡有二子在斯不谓之亡矣脱若无子其如此老何义亦不忍去也具人之形而犬彘其行妾肯为之乎即引剪截去髻誓不二天闻者惧而敛退贞妇见二子成立谦以行义察举为部使者掾以政事闻擢为泷水丞贞妇喜曰吾今而后可以见吾夫地下矣谦当之官会恩例覃及于亲受文绮细缯之赐贞妇益喜召谦至出白金盘八授之曰国家宠恩至矣尔居官宜冰蘗自守禄或不给则售此用之慎毋黩货也洪武二年知县何忠以贞妇清洁可厉民风乃上其事于府知府王珍加覆核焉浙江按察佥事四月得旌表其门如令贞妇今逾六十有四康强无他疾尝有田宅为强族所据屡讼不得直夫殁让弗与竞及宅转鬻他姓贞妇赎居之识者谓贞妇知大体云史官曰礼始夫妇者何盖有夫妇而后有父子有父子而后有君臣三者虽殊其道一而已矣若使妇不二其夫子不悖其亲臣能忠于君天下其有弗长治者乎奈何世教沦汩士大夫诵法先王往往或至于悖君父有如一女妇之微不甚知书乃能抗节自守足以增于五伦之重亦可慨也夫故特为着传文一通将以励子职树臣节重名教也岂徒然哉　　闵贞赋　　　　　　　　　　杨守址夫何一佳人兮块独处而无侣朝悒悒以至暮兮夕营营而达曙言我家良而族茂兮幼连娟以好修珥瑶碧而佩宝璐兮戴孔雀之搔头揽薜荔以充帏兮缉蕙兰而为裯光陆离其缤纷兮芳与泽其杂糅慕关睢之窈窕兮冀君子之好逑藉蹇修以为理兮执高门之箕葛萝附于松柏兮吾惧夫身轻而施厚览图史以自监兮哀哲妇之倾城思鸡鸣之贤耦兮恒警戒而相成繄灵修之高义兮方采芹于泮池怀青萍与结绿兮俟和烛其予知将荣耀以贻宠兮矢偕老以为期何大厉之嫉妒兮羌中道而夺之如涉川而无航兮如凌霄而失梯岂妾人之殃咎兮抑天命之不可违易珠翘以麻髽兮代罗裳以繐衰泣既尽而继以血兮心怛绝而复悲天阴阴其欲雨兮景翳翳而将晡燕飞飞而归梁兮鸡登埘而相呼宵烛黯其无光兮抚孤孩于坐隅抟哀苦以为枕兮结愁思以为衾依苫席以假寐兮恍若君之幸临乍悲喜而欲言兮恒惊悟而惕心犹倾耳以驰想兮似闻君之声音终悄悄其&#寂兮哀四壁之虫吟欲夜哭而不可兮泪浪浪而不禁朝进拜于殡帏兮奠桂浆与椒醑芬苾茀而不飨兮忳郁悒余谁语人与岁而偕逝兮暑与寒其代序念死生之异制兮卜宅兆而安厝薤歌凄其载涂兮柳轝俨以即路雪霏霏其交零兮冰溓溓其将冱兽挺走而失群兮孤雌峙于远树抱元纁以临穴兮欲杀身而为殉怜幼之重孤兮又低回而不忍暮反哭于故宫兮气奄奄其欲尽何昔日之甘荠兮今直为此菫荼也哀吾同室之人兮溘先委于山隅也倏祥禫之既逾兮人告余以从吉惟夫死为未亡人兮吾心丧其犹未毕彼媒妁之婵媛兮乃申申其烦言曰琴与瑟宜更张兮镜已破而重圆汝何茕居而自苦兮终槁死其谁怜曾欷歔其侘傺兮媒莫察余之衷情烈女不更二夫兮在古训则明明咏柏舟于共姜兮悲黄鹄于陶婴凝妻引斧以断臂兮梁寡操刀而残形令女蒙被以流血兮荀氏以衣带而自经吾悲不及古之人兮又何能践夫二庭琰失身于外国兮嗟悲愤其何如易安自辱于驵侩兮空嗟&#于桑榆苟大节之一亏兮又何取于雕虫之绪余吾亦知嫠居之无聊兮忍而不能辞也指苍天以誓心兮虽九死而不移也擘松枝以掩涕兮倚修竹而延伫阽余室之翘翘兮悯鬻子之良苦勉拮据以绸缪兮虽卒瘏而莫顾岁曶曶其若颓兮时冉冉其衰暮哀良人之日远兮渺英灵其何处命灵芬以占筮兮召巫阳而问故曰两美其不终兮孰知其英灵之所寓匪修文于地下兮将玉楼成而作赋勉陟降以求索兮或庶几乎一遇假蓬莱之仙軿兮骖螭虬而横骛邀金母使前导兮招麻姑使为御朝发轫于扶桑兮夕余至乎湘浦谒重华之二妃兮睇苍梧之抔土事同心而相感兮泪斑斑其如雨道岷峨而弭节兮文君缤其来迎余恶其失节于临&#兮疾驱驾而不停纵余辔于沙漠兮嗤王嫱于青丘尔何嬖于二酋兮为中华之遗羞朝骋燕而暮越兮遇浣纱之西施愤尤物之丧邦兮谁将戮乎鸱夷周下土而不见兮将乘云而上征封姨先驱以清尘兮婺女从余以扬灵溯天津而遵河渚兮见河东之织女隔夫君于一水兮亦脉脉而不得语虽嘉会之不常兮永相望于终古步蟾蜍而入月兮拜嫦娥于桂下后羿死已千载兮犹孤眠而不嫁惟广寒之清光兮照万古之长夜属纤阿以启涂兮适太微之所居羌中心之愤郁兮将叩阍而问诸跖何为而寿兮渊何为而夭共姜贤而早寡兮夏姬淫而三少庄姜仁而不遇兮嫫母丑而自好惟两美其必合兮胡不与之偕老孰主张乎是兮而施之颠倒死者其何之兮乃冥冥而杳杳将乘化以归尽兮抑轮回于六道何上下而不遇兮增余心之悄悄望阊阖之洞开兮蹇欲进而踌躇念下土之臣妾兮敢冒昧而干诛申礼义以抑情兮聊逍遥以自舒回余车以复路兮卒税驾于故庐仰旌闾之赫奕兮轮奂翚飞而凌云金书奕其焜耀兮曰表余贞节之门鹓雏翩其高举兮随九霄之鸾群愿竭忠以趋劳兮报乾坤之渥恩余虽老死而无憾兮将藉手以见吾良人庶无愧于妇道兮光彤史于千春　　褒旌堂记　　　　　　　　　　倪谦自古帝王之治天下必有导迪民彝之具使人审所趋向而乐于为善如书所谓表厥宅里树之风声诗所谓彤弓弨兮中心贶之之类是已是故当时治隆俗美世臻泰和有非后世所及民彝莫重于三纲而臣之于君子之于父妻之于夫各有当然之道国家重贞节以励人妇凡能尽道于其所天者则旌之旌之必复其家所以嘉有后也重忠勤以励人臣凡能尽道于其所事者则褒之褒之必及其亲所以本厥自也旌褒者非我国家导迪之具乎江西道监察御史琴川朱公良玉其先君子克明宣德初来居京师以疾卒遗一子一女皆在襁褓子即良玉也母陈时方盛年矢死守志以字其孤屏膏沐晨夕杜门躬纺绩缝纫以自给艰辛备尝性严介言动不苟虽亲旧亦莫识其面也良玉既长遣使就学鬻簪珥以供书札束修之费业成擢秀京闱天顺改元秋拜前官始得禄以为养有司嘉母守节无玷几四十年而又教成其子为国之用奏闻于朝去年冬诏旌其门曰贞节绰楔有耀荣增闾里今年良玉又以莅官三载忠勤举职受敕推恩赠父如其官封母为太孺人天语褒嘉奎章炳焕良玉以朝廷殊恩盛典萃于母躬私窃庆幸乃颜其奉母之堂曰褒旌所以昭上德侈君恩而显其亲于无穷也属谦记之尝闻天人同一理感应无二致观之孺人早失所天确守从一以训子承家为务其冰霜铁石之心惟知尽其在己之天而已然一诚上彻天心佑临不惟俾其康宁寿考又俾其子登科第跻位显荣旌异方承而褒封洊及孺人初志岂有所觊于斯哉而天自不能不报之若是也天人感应之机孰谓其为远乎嗟夫孺人为妇而节为母而贤良玉为臣也忠为子也孝国家治化之隆风俗之美验之于一家而可知天下之大同具民彝者有不闻风而兴慕者乎遂书此以为记　　可贞堂记　　　　　　　　　李东阳滇南方节妇曹氏所居之堂曰可贞乡大夫士为其子矩名之者也节妇本宦家女归方公公佩甫数年二十九而寡舅姑老诸子皆幼家事丛委节妇矢不二志去容饰薄滋味痛自摧毁躬纺绩以供馈养凡丧葬婚嫁极力营办不足则脱簪珥佽之历寒暑二十余足不出房闼而事亦毕治盖方氏世有武荫公佩未及嗣长子政亦蚤没至是次子敬袭指挥使敏义官而举武矩习举子业方向庸进节妇泣谓之曰吾不幸分当死所以不即死者以尔辈在尔辈各有成吾他日庶有以见尔父于地下也弘治初有司上其节下礼部核实诏旌其门曰贞节后二年节妇亦卒年五十有三后敬以军功进都指挥佥事获赠公佩如其官节妇为淑人矩举进士历官礼科左给事中擢山东布政司右参议其一女适都指挥李增门户贵显倍于往昔而斯堂固存士大夫又从而赋之至若干人予观易之坤曰含章可贞可有二义不可不贞与如是而后可贞也地之承天机不外见而承载发育归于有成非有贞固之德含蓄持守久而不变莫之能也节妇之志诚恳矣然使当时义气决于一死则茕茕诸孤将无所倚以为命况望其艺学之成就誉闻之辉赫家声之昌且大如此哉此贞之德不可无而亦不易成也且敬之在帅阃方运筹效力期立功万里外而矩又慎官守勤民事敷天子惠泽于一方文武之务各分其职殆无负乎为人臣者其有得于含章可贞之教矣乎予又闻公佩通书史敦行检尝还遗金三百两人称其义而妇以节媲之有义节集行于世诗云刑于寡妻然则节妇之刑固于是在矩予礼部所举士也请予记铭堂之义故溯其所自出者言之　　寡妇赋　　　　　　　　　　何景明　予痛吾兄宦业未竟抱志中逝而孤嫂怀保遗孩　茕茕在疚且训其长雅志自励庶以不殄兄之义　问矣痛而更以喜作寡妇赋以道其志焉嗟伊人之伶俜兮诉明昏以自伸言我被遗质之薄躯兮窃幼训之专真遭盛年之昌运兮尚君子之末陈侍巾带之雅惠兮期毕齿而委身奉周旋以逾纪兮羌中道以先夭缅日月之恒逝兮佩生平之末光衾裯卷以独处兮潜幽宫以自防弛膏铅之盛饰兮脱&#袆之文章陈单帏以自蔽兮荪荃莝以为香纷履綦之委弛兮琴瑟偃而不张修夜漫以靡旦兮灼寒膏而不明像生存之极娱兮心絓结而不释忽颓思而就枕兮恍若君之我即承邂逅于寤寐兮托精魂于遥夕风飘飘以吹帏兮起览视其何适泪交颐以横下兮魂震荡而无抗循周除以舒志兮下兰室与蕙房望明星以抚楹兮微月鉴而缀廊秋风凛以憯切兮悲回风与降霜痛蕙草之不敷兮抚梧桐之雕伤感孤兽之离偶兮耻单翼之无行遂踯躅以反室兮心怛惋而若丧眺丘坟之嶕峣兮陟山椒而惨恻极陇隧之修延兮翳莽之蔓域徙荒亭以即之兮眇神灵之莫得攀下泉之不逮兮隐哀号而拊臆征受命之不祥兮艾愆尤于往轨抱遗孤之茕茕兮指皎日以为矢蹈未亡之微龄兮敢遗君之盛美苟明忱之罔亏兮岂速殒之可悔重曰幼蒙慈育秉志良兮服事洁修充君房兮从子遨游涉江湘兮改辙东国逾河梁兮思妃文鹓永翱翔兮何意中逵失其行兮嗟维我仪安可忘兮潜身阃内不下堂兮女史陈图慕共姜兮恪谌一志矢弥长兮　　集张节妇册叶文序　　　　　杨继盛成天下之事功易立天下之节义难语节义之难者又莫难于妇人之所守夫人固多事功懋峻赫炫照耀一世者然或出于遭际辏合矫激骋术以济其所为斯固遇之至顺凡有中人之才者皆可能之裕如也至于当天下之至变而能气如雷霆立如山岳虽窘辱顿挫生死利害交于前而不可少动则非见足以定守足以确力量足以担当负荷者鲜不仆矣然又出于一时义气激发所致初无俟于持久操守之难使历之以终身又未知不变否也唯夫妇人之守节则抚而幼孤振而先业阴柔之身百责所萃其负荷之难如此内无所藉外无所资茕然独立狼狈无依其植立之难如此斯须检点之或疏则群议纷然而起凛凛焉戒惧避嫌之心自少至老一时不敢少懈则必有圣人之资圣学之功者始足以守之而不渝其操存之难又如此则视丈夫之成事功立节义者难易何如也是妇人之所守不为天下之至难者欤临洮张妇王氏之守节其艰苦万状虽不可以尽述然观诸张子免溪之状王子渼陂之传许子少华之表则其负荷其植立其操存又不为妇人之至难者欤其上而朝廷旌表之下而诸君子歌咏叹赏之固足以彰激劝风俗之典亦足以见良心不死之机矣然节义在妇人者郡县俱有之而节义在丈夫者天下固不多见节义之难者妇人尽之无少歉而节义之易者丈夫固反亏之岂非光岳气分天地山川精粹之气不萃于男子而尽萃于妇人之身乎无亦朝廷于忠义者之不奖奸悖者之不诛此天下之所以无惧而无劝也乎噫古人之节义少损者后之功业足以赎之今之人不唯节义之扫地又足以坏天下之事古之人同于妇人者已为可耻今之人其所为所行反妇人之不如予于此重为感且愧矣诸君子其毋徒歌咏妇人也乎　　贞女论　　　　　　　　　　归有光女未嫁人而或为其夫死又有终身不改适者非礼也夫女子未有以身许人之道也未嫁而为其夫死且不改适者是以身许人也男女不相知名婚姻之礼父母主之父母不在伯父世母主之无伯父世母族之长者主之男女无自相婚姻之礼所以厚别嫌而重廉耻之防也女子在室唯其父母为之许聘于人也而已无所与纯乎女道而已矣六礼既备婿亲御授绥母送之门共牢合&#而后为夫妇苟一礼不备婿不亲迎无父母之命女不自往也犹为奔而已女未嫁而为其夫死且不改适是六礼不具婿不亲迎无父母之命而奔者也非礼也阴阳配偶天地之大义也天下未有生而无偶者终身不适是乖阴阳之气而伤天地之和也曾子问曰婚礼既纳币有吉日婿之父母死则如之何孔子曰婿已葬致命女氏曰某之子有父母之丧不得嗣为兄弟使某致命女氏许诺而不敢嫁也弗敢嫁而许诺固其可以嫁也婿免丧女之父母使人请婿弗取而后嫁之礼也夫婿有三年之丧免丧而勿娶则嫁之也曾子曰女未庙见而死则如之何孔子曰不迁于祖不祔于皇姑不杖不菲不次归葬于女子氏之党示未成妇也未成妇则不系于夫也先王之礼岂为其薄哉幼从父兄嫁从夫从夫则一听于夫而父母之服为之降从父则一听于父而义不及于夫盖既嫁而夫妇之道成聘则父母之事而已女子固不自知其身之为谁属也有廉耻之防焉以此言之女未嫁而不改适为其夫死者之无谓也或曰以励世可也夫先王之礼不足以励世必如是而后可以励世也乎　　陈氏三节祠碑　　　　　　　陈宗愈予治南靖之三年稔闻陈氏三节事心甚壮之欲修其俎豆而躬祠焉值庶政埤益且费靡所出用兹展转于怀今年冬将上职事听殿最深念不肖之躯为上守百里尺寸罔所报称唯是人心风俗枢于节义不敢不树之标顾有节烈如陈氏二妇一女而使之祀典阙然乡里歔欷非所以慰人心表闾巷怿妥贞魂广圣朝旌淑之化也爰核官地所赋岁计入纁若干捐归陈氏俾春秋挈牲以共祀事而予从祀日率佐属与博士弟子诣观之使酹奠祝爇无旷仪复为短歌三章教陈子弟歌而吊之嗣以为常呜呼万形同萎真我不死三节英风烈概终古凛凛谈之眉轩而神王想其母子祖孙求仁取义各得所欲甘情满意含笑而游地下宁知百年只影一旦同归之可痛哉天地真性至此乃见彼身名懿烁岂豫卜而俟耶以彼巾帼抗节流芳且莫翳之况纡绅缨弁附青云而为士者乎书之以勖观者　　沥陈祖节恳恩旌表疏　　　　何吾驺臣高祖二十四岁早世时高祖母陈氏年仅二十三岁独生曾祖年甫三岁亲鲜&#功族多贪暴于是刈孤夺食者百计屈高祖母节而臣高祖母铁心石行矢死靡他茹荼饭血日夜抚孤育之哀之历久弥坚既而臣曾祖渐长高祖母心渐舒谓可幸无虑矣娶曾祖母锺氏甫一年而曾祖暴殒时曾祖母锺仅胎臣祖五月族强谋继杀嗣者被发斩衰破扉踞屋有如狼虎高祖母只身力御抚妇拜奠呼天之哀行路莫不痛心酸鼻臣祖甫生曾祖母旋背高祖母内抚危孙外御族祸族强利乳媪以毒饼授臣祖赖高祖母察觉得不死于药又买贼杀赖高祖母夜半抱孙渡河若有神物凭之得不死于贼岁租赀产悉为族恶抄夺赖高祖母挺身讼于官千哀万苦历十五年始复还以衣且食得不死于饥寒高祖母每夜挑灯和泪课臣祖读书臣祖年未弱冠授廪饩学宫族憝计害愈狡臣祖垂髫不经讼事赖高祖母匍匐法庭督学臣为之堕泪堂上下莫不叹息事白得不死于刀笔凡臣祖洊膺多难始终得以保全者皆高祖母之力也寻常节妇皆有旌表之条况鞠子已极七哀抚孙尤深百感孤灯残烬留两代几尽之脉存千百瓜分之业从古忠臣义士犹或难之况臣高祖母笄袆女流者哉臣父生前每叮咛三代孤危高祖母苦节状未尝不流涕沾襟也臣戊午上公车臣母谓臣曰若汝邀一第得请旌高祖母苦节胜于封章及我臣挥涕应之母亦泣下臣中式日报至家臣母寄语臣曰吾幸尚健得见汝为高祖母请旌典也臣幸蒙覃恩题封臣父母今奉差册封持节入豫章礼成便道归省臣母臣母必先以是询臣臣将何以仰对母训臣伏读大明会典一款凡民间寡妇三十岁以前夫亡守志五十岁以后不改者许旌表门闾又一款节妇但系风宪官核实到部虽有病故者亦准旌表查见在万历四十八年礼部进士施邦耀以祖母苦节陈情兼蒙旨下部行该地方官勘实题请旌表其在前诸臣为祖母陈情泉壤久瘗既蒙圣恩咸已表扬臣&#笔承明侍从清切皇上首推不匮之恩岂反遗咫尺宠光之下者乎谨备沥臣高祖母始终苦节屡经乡约父老呈举在案伏乞敕下礼部转行巡按御史查勘如果臣言不谬准与题覆如例旌表以见圣朝不负苦节之行虽地下贞魂终蒙褒异而乡里传闻人生孤危抗节及其子孙犹得以当日欷歔酸苦之事闻之朝廷终无晦蚀斯亦教孝教忠之端而为人子孙图报父祖之万一也　　顾节母传序　　　　　　　　马之德男女之际大欲存焉情所不可抑虽圣人弗禁故凯风不敢怨其母孟子曰凯风亲之过小者也两髦之矢岂可概责于匹妇哉道污世降颓纲日靡骨肉聚起于冠冕贤者痛惩之矫枉过举遂多失中甚至甫问名而称寡未亲迎而哭夫逆父母之命往奔陌路之丧以身殉之不知非礼有司式表其闾以为非常之行是亦未之察耳若夫中行之道固有自然之真性不在矜名而眩俗也其所以之死靡他者盖公不忘义私不忘恩尔慕义则知耻怀恩则不贰是以没齿无变而近世所载大抵出于矫枉过举者多而吾乃重有感于节六顾君之德配夏孺人也节六家世浙产为山阴望族而一空萧然箪瓢屡空孺人节口并食以供堂上甘脆俾舅姑忘其家贫而节六亦以此释内顾忧节六既亡孺人不忍弃其孤以死霜灯夜雨黄口呜呜石裂泉枯丹心不灭或讽之则曰吾非好为自苦但一举措间恍若见亡人于左右顾盼之际乃&#颜以为此可乎呜呼此殆所谓公不忘义私不忘恩而非以矜名眩俗者矣子三祯幼秉慈训事母至孝及长以孝义举为乡饮宾孺人毕生勤苦不自暇逸积累锱铢手致富有而所以戒警其子孙恒若一室屡空时也其平生若无可纪含章之美殆不可以迹求予又将使惩贤者之过举故乐而为之序

　闺节部艺文三
诗

　　周南汉广三章
　文王之化自近而远先及于江汉之间而有以变　其淫乱之俗故其出游之女人望见之而知其端　庄静一非复前日之可求矣因以乔木起兴江汉　为比而反复咏叹之也南有乔木不可休息汉有游女不可求思汉之广矣不可泳思江之永矣不可方思兴而
比也

翘翘错薪言刈其楚之子于归言秣其马汉之广矣不可泳思江之永矣不可方思兴而
比也

翘翘错薪言刈其蒌之子于归言秣其驹汉之广矣不可泳思江之永矣不可方思兴而
比也

　　召南行露三章
　南国之人遵召伯之教服文王之化有以革其前　日淫乱之俗故女子有能以礼自守而不为强暴　所污者自述己志作此诗以绝其人厌浥行露岂不夙夜谓行多露
赋
也

谁谓雀无角何以穿我屋谁谓女无家何以速我狱虽速我狱室家不足兴
也

谁谓鼠无牙何以穿我墉谁谓汝无家何以速我讼虽速我讼亦不汝从兴
也

　　召南野有死&#三章
　南国被文王之化女子有贞洁自守不为强暴所　污者故诗人因所见以兴其事而美之野有死&#白茅包之有女怀春吉士诱之
兴
也

林有朴樕野有死鹿白茅纯束有女如玉
兴
也

</div>
    <div class="pagination">
<a href="闺媛典闺节部_page266.html">上一页</a><span>...</span><a href="闺媛典闺节部_page262.html">262</a><a href="闺媛典闺节部_page263.html">263</a><a href="闺媛典闺节部_page264.html">264</a><a href="闺媛典闺节部_page265.html">265</a><a href="闺媛典闺节部_page266.html">266</a><span class="current-page">267</span><a href="闺媛典闺节部_page268.html">268</a><a href="闺媛典闺节部_page268.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
