<!DOCTYPE html>
<html>
<head>
    <meta charset="UTF-8">
    <title>宫闱典外戚部 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宫闱典外戚部 - 第 4 页/共 6 页</h1>
    <div class="content">　　北魏二
　　冯熙
按魏书本传熙字晋昌长乐信都人文明太后兄也祖文通语在海夷传世祖平辽海熙父朗内徙官至秦雍二州刺史辽西郡公坐事诛文明太后临朝追赠假黄钺太宰燕宣王立庙长安熙生于长安为姚氏魏母所养以叔父乐陵公邈因战入蠕蠕魏母携熙逃避至氐羌中抚育年十二好弓马有勇干氐羌皆归附之魏母见其如此将还长安始就博士学问从师受孝经论语好阴阳兵法及长游华阴河东二郡间性泛爱不拘小节人无士庶来则纳之熙姑先入掖庭为始祖左昭仪妹为高宗文成帝后即文明太后也使人外访知熙所在征赴京师拜冠军将军赐爵肥如侯尚恭宗女博陵长公主拜驸马都尉出为定州刺史进爵昌黎王显祖即位为太傅累拜内都大官高祖即位文明太后临朝王公贵人登进者众高祖乃承旨皇太后以熙为侍中太师中书监领秘书事熙以频履师傅又中宫之宠为群情所骇心不自安乞转外任文明太后亦以为然于是除车骑大将军开府都督洛州刺史侍中太师如故洛阳虽经破乱而旧三字石经宛然犹在至熙与常伯夫相继为州废毁分用大至颓落熙为政不能仁厚而信佛法自出家财在诸州镇建佛图精舍合七十二处写一十六部一切经延致名德沙门日与讲论精勤不倦所费亦不赀而在诸州营塔寺多在高山秀阜伤杀人牛有沙门劝止之熙曰成就后人唯见佛图焉知杀人牛也其北邙寺碑文中书侍郎贾元寿之词高祖频登北邙寺亲读碑文称为佳作熙为州因事取人子女为奴婢有容色者幸之为妾有子女数十人号为贪纵后求入朝授内都大官太师如故熙事魏母孝谨如事所生魏母卒乃散发徒跣水浆不入口三日诏不听服熙表求依赵氏之孤高祖以熙情难夺听服齐衰期后以例降改封京兆郡公高祖纳其女为后曰白虎通云王所不臣数有三焉妻之父母抑言其一此所谓供承宗庙不欲夺私心然吾季着于春秋无臣证于往牒既许通体之一用开至尊之敬比长秋配极阴政既敷未闻有司陈奏斯式可诏太师辍臣从礼又勒集书造仪付外高祖前后纳熙三女二为后一为左昭仪由是冯氏宠贵益隆赏赐累巨万高祖每诏熙上书不臣入朝不拜熙上书如旧熙于后遇疾绵寝四载诏遣医问道路相望车驾亦数临幸焉将迁洛高祖亲与熙别见其困笃歔欷流涕密敕宕昌公王遇曰太师万一即可监护丧事十九年薨于代车驾在淮南留台表闻还至徐州乃举哀为制缌服诏有司预办凶仪并开魏京之墓令公主之柩俱向伊洛凡所营送皆公家为备又敕代给彩帛前后六千匹以供凶用皇后诣代都赴哭太子恂亦赴代哭吊将葬赠假黄钺侍中都督十州诸军事大司马太尉冀州刺史加黄屋左纛备九锡前后部羽葆鼓吹皆依晋太宰安平献王故事有司奏谥诏曰可以威强恢远曰武奉谥于公柩至洛七里涧高祖服衰往迎叩灵悲恸而拜焉葬日送临墓所亲作志铭主生二子诞修　　冯诞　冯修
按魏书冯熙传熙子诞字思政修字宝业皆姿质妍丽年纔十余岁文明太后俱引入禁中申以教诫然不能习读经史故兄弟并无学术徒整饰容仪宽雅恭谨而已诞与高祖同岁幼侍书学仍蒙亲待尚帝妹乐安长公主拜驸马都尉侍中征西大将军南平王修侍中镇北大将军尚书东平公又除诞仪曹尚书知殿中事及罢庶姓王诞为侍中都督中外诸军事中军将军特进改封长乐郡公诞拜官高祖立于庭遥受其拜既讫还室修降为侯诞与修虽并长宫禁而性趣乖别诞性淳笃修乃浮竞诞亦未能诲督其过然时言于太后高祖严责之至于楚捶由是阴怀毒恨遂结左右有憾于诞者求药欲因食害诞事觉高祖自诘之具得情状诞引过谢乞全修命高祖以诞父老又重其意不致于法挞之百余黜为平城百姓修妻司空穆亮女也求离婚请免官高祖引管蔡事皆不许高祖宠诞每与诞同舆而载同案而食同席坐卧彭城王勰北海王详虽直禁中然亲近不及十六年以诞为司徒高祖既深爱诞除官日亲为制三让表并启将拜又为其章谢寻加车骑大将军太子太师十八年高祖谓其无师傅奖导风诞深自诲责从驾南伐十九年至锺离诞遇疾不能侍从高祖日省问医药备加时高祖锐意临江乃命六军发锺离南辕与诞泣诀左右皆入无不掩涕时诞已惙然强坐视高祖悲而泪不能下言梦太后来呼臣高祖呜咽执手而出遂行是日去锺离五十里许□时告诞薨问高祖哀不自胜时崔慧景裴叔业军在中淮去所次不过百里高祖乃轻驾西还从者数千人夜至诞薨所抚尸哀恸若丧至戚达旦声泪不绝从者亦迭举音明告萧鸾锺离戍主萧惠休惠休遣其太守奉慰诏求棺于城中及敛迭举高祖以所服衣幍充襚亲自临视撒乐去膳宣敕六军止临江之驾高祖亲北度恸哭极哀诏侍臣一人兼大鸿胪送柩至京礼物□仪徐州备造陵兆葬事下洛候设丧至洛阳车驾犹在锺离诏留守赐赙物布帛五千匹谷五千斛以供葬事赠假黄钺使持节大司马领司徒侍中都督太师驸马公如故加以殊礼备锡九命依晋大司马齐王攸故事有司奏谥诏曰案谥法善行仁德曰元柔克有光曰懿昔贞惠兼美受三谥之荣忠武双徽锡两号之茂式准前迹宜契具瞻既自少绸缪知之惟朕案行定名谥曰元懿帝又亲为作碑文及挽歌词皆穷美尽哀事过其厚车驾还京诏曰冯大司马已就坟茔永潜幽室宿草之哭何能忘之遂亲临诞墓停车而哭使彭城王勰诏群官脱朱衣服单衣介帻陪哭司徒贵者示以朋友微者示如寮佐公主贞厚有礼度产二男长子穆字孝和袭熙爵避皇子愉封改扶风郡公尚高祖女顺阳长公主拜驸马都尉历员外通直散骑常侍穆与叔辅兴不和辅兴亡赠相州刺史祖载在庭而穆方高车良马恭受职命言宴满堂忻笑自若为御史中尉东平王匡所劾后位金紫光禄大夫遇害河阴赠司空雍州刺史子冏字景昭袭爵昌黎王寻以庶姓罢王仍袭扶风郡公子峭字子汉齐受禅例降穆弟颢袭父诞长乐郡公　　冯聿
按魏书冯熙传修弟聿字宝兴废后同产兄也位黄门郎信都伯后坐妹废免为长乐百姓世宗时卒于河南尹　　冯风
接魏书冯熙传聿同产弟风幼养于宫文明太后特加爱念数岁赐爵至北平王拜太子中庶人出入禁闼宠侔二兄高祖亲政后恩宠稍衰降爵为侯幽后立乃复叙用后死亦冗散卒赠青州刺史崔光之兼黄门也与聿俱直光每谓之曰君家富贵太盛终必衰败聿云我家何负四海乃□我也光云以古推之不可不慎时熙为太保诞司徒太子太傅修侍中尚书聿黄门废后在位礼爱未弛是后岁余修以罪弃熙诞丧亡后废聿退时人以为盛必衰也　　李峻
按魏书外戚传峻字珍之梁国蒙县人元皇后兄也父方叔刘义隆济阴太守高宗遣间使谕之峻与五弟诞嶷雅白永等前后归京师拜峻镇西将军泾州刺史顿丘公雅嶷诞等皆封公位显后进峻爵为王征为太宰薨　　李惠
按魏书外戚传惠中山人思皇后之父也父盖少知名历位殿中都官二尚书左将军南郡公初世祖妺武威长公主故凉王沮渠牧犍之妻世祖平凉州颇以公主通密计助之故宠遇差隆诏盖尚焉盖妻与氏以是而出是后盖加侍中驸马都尉殿中都官尚书左仆射卒官赠征南大将军定州刺史中山王谥曰庄惠弱冠袭父爵妻襄城王韩颓女生二女长即后也惠历位散骑常侍侍中征西大将军秦益二州刺史进爵为王转雍州刺史征南大将军加长安镇大将惠长于思察雍州厅事有燕争巢斗已累日惠令人掩获试命纲纪断之并辞曰此乃上智所测非下愚所知惠乃使卒以弱竹弹两燕既而一去一留惠笑谓吏属曰此留者自计为巢功重彼去者既经楚痛理无留心群下伏其聪察人有负盐负薪者同释重担息于树阴二人将行争一羊皮各言藉背之物惠遣争者出顾谓州纲纪曰此羊皮可拷知主乎群下以为戏言咸无答者惠令人置羊皮席上以杖击之见少盐屑曰得其实矣使争者视之负薪者乃伏而就罪凡所察究多如此类由是吏民莫敢欺犯后为开府仪同三司青州刺史王如故历政有美绩惠素为文明太后所忌诬惠将南叛诛之惠二弟初乐与惠诸子同戮后妻梁氏亦死青州尽没其家财惠本无衅故天下冤惜焉惠从弟凤为定州刺史安乐王长乐主簿后长乐以罪赐死时卜筮者河间邢瓒辞引凤云长乐不轨凤为谋主伏诛惟凤弟道念与凤子及兄弟之子皆逃免后遇赦乃出太和十二年高祖将爵舅氏诏访存者而惠诸从以再罹孥戮难于应命唯道念敢先诣阙乃申后妹及凤兄弟子女之存者于是赐凤子屯爵柏人侯安祖浮阳侯兴祖安喜侯道念真定侯从弟寄生高邑子皆加将军十五年安祖昆弟四人以外戚蒙见诏谓曰卿之先世外内有犯得罪于时然官必用才以亲非兴邦之选外氏之宠超于末叶从今已后自非奇才不得复外戚谬班抽举既无殊能今且可还后例降爵安祖等改侯为伯并去军号高祖奉冯氏过厚于李氏过薄舅家了无叙用朝野人士所以窃议太常高闾显言于禁中及世宗宠隆外家并居显位乃惟高祖舅氏存已不沾恩泽景明末特诏兴祖为中山太守正始初诏追崇惠为使持节骠骑将军开府仪同三司定州刺史中山公太常考行上言案谥法武而不遂曰壮谥曰壮公兴祖自中山迁燕州刺史卒以兄安祖子侃晞为后袭先封南郡王后以庶姓罢王改为博陵郡公侃晞为庄帝所亲幸拜散骑常侍尝食典御帝之图尔朱荣侃晞与鲁安等持刀于禁内杀荣及庄帝蒙尘侃晞奔萧衍　　高肇
按魏书外戚传肇字首文文昭皇太后之兄也自云本渤海蓨人五世祖顾晋永嘉中避乱入高丽父扬字法修高祖初与弟乘信及其乡人韩内冀富等入国拜厉威将军河间子乘信明威将军俱待以客礼赐奴婢牛马彩帛遂纳扬女是为文昭皇后生世宗扬卒景明初世宗追思舅氏征肇兄弟等录尚书事北海王详等奏扬宜赠左光禄大夫赐爵渤海公谥曰敬其妻盖氏宜追封清河郡君诏可又诏扬嫡孙猛袭渤海公爵封肇平原郡公肇弟显澄城郡公三人同日受封始世宗未与舅氏相接将拜爵乃赐衣帻引见肇显千华林都亭皆甚惶惧举动失仪数日之间富贵赫奕是年咸阳王禧诛财物珍宝奴婢田宅多入高氏未几肇为尚书左仆射领吏部冀州大中正尚世宗姑高平公主迁尚书令肇出自边方时望轻之及在位居要留心百揆孜孜无倦世咸谓之为能世宗初六辅专政后以咸阳王禧无事构逆由是遂委信肇肇既无亲族颇结朋党附之者旬月超升背之者陷以大罪以北海王详位居其上构杀之又说世宗防卫诸王殆同囚禁时顺皇后暴崩世议言肇为之皇子昌薨佥谓王显失于医疗承肇意旨及京兆王愉出为冀州刺史畏肇恣擅遂至不轨肇又谮杀彭城王勰由是朝野侧目咸畏恶之因此专权与夺任己又尝与清河王怿于云龙门外庑下忽忿诤大至纷纭太尉高阳王雍和止之高后既立愈见宠信肇既当衡轴每事任己本无学识动违礼度好改先朝旧制出情妄作减削封秩抑斥勋人由是怨声盈路矣延昌初迁司徒虽贵登台鼎犹以去要怏怏形乎辞色众咸嗤笑之父兄封赠虽久竟不改瘗三年乃诏令迁葬肇不自临赴唯遣其兄子猛改服诣代迁葬于乡时人以肇无识哂而不责也其年大举征蜀以肇为大将军都督诸军为之节度与都督甄琛等二十余人俱面辞世宗于东堂亲奉规略是日肇所乘骏马停于神虎门外无故惊倒转卧渠中鞍具瓦解众咸怪异肇出恶焉四年世宗崩赦罢征军肃宗与肇及征南将军元遥等书称讳言以告凶问肇承变哀愕非唯仰慕亦私忧身祸朝夕悲泣至于羸悴将至宿瀍涧驿亭家人夜迎省之皆不相亲直至阙下衰服号哭升太极殿奉丧尽哀太尉高阳王先居西柏堂专决庶事与领军于忠密欲除之潜备壮士直寝邢豹伊生等十余人于舍人省下肇哭梓宫讫于百官前引入西廊清河王怿任城王澄及诸王等皆窃言目之肇入省壮士搤而拉杀之下诏暴其罪恶又云刑书未及便至自尽自余亲党悉无追问削除职爵葬以士礼及昏乃于厕门出其尸归家初肇西征行至函谷车轴中折从者皆以为不获吉还也灵太后临朝令特赠营州刺史永熙二年出帝赠使持节侍中中外诸军事太师大丞相太尉公录尚书事冀州刺史肇子植自中书侍郎为济州刺史率州军讨破元愉别将有功当蒙封赏不受云家荷重恩为国致效是其常节何足以膺进陟之报恳恻发于至诚历青相朔恒四州刺史卒植频□五州皆清能着称当时号为良刺史赠安北将军冀州刺史肇长兄琨早卒袭扬封渤海郡公赠都督五州诸军事镇东大将军冀州刺史诏其子猛嗣　　高偃按魏书高肇传琨弟偃字仲游太和十年卒正始中赠安东将军都督青州刺史谥曰庄侯景明四年世宗纳其女为贵嫔及于顺皇后崩永平元年立为皇后二年八座奏封后母王氏为武邑郡君偃弟寿早卒寿弟即肇也肇弟显侍中高丽国大中早卒　　于劲按魏书外戚传劲字锺葵太尉拔之子颇有武略以功臣子又以功绩位沃野镇将赐爵富昌子拜征卤将军世宗纳其女为后封太原郡公妻刘氏为章武郡君后拜征北将军定州刺史卒赠司空谥曰恭庄公自栗磾至劲累世贵盛一皇后四赠公三领军二尚书令三开国公劲虽以后父但以顺后早崩竟不居公辅　　于晖
按魏书于劲传劲子晖字宣明后母弟也少有气干袭爵位汾州刺史晖善事人为尔朱荣所亲以女妻其子长孺历侍中河南尹后兼尚书仆射东南道行台与齐献武王讨平羊侃于兖州元颢入洛害之劲弟天恩位内行长辽西太守卒赠平东将军燕州刺史天恩子仁生位大中大夫仁生子安定平原郡太守高平郡都将卒　　胡国珍
按魏书外戚传国珍字世玉安定临泾人也祖略姚兴渤海公姚逵平北府谘议参军父渊赫连屈丐给事黄门侍郎世祖克统万渊以降款之功赐爵武始侯后拜河州刺史国珍少好学雅尚清俭太和十五年袭爵例降为伯女以选入掖庭生肃宗即灵太后也肃宗践祚以国珍为光禄大夫灵太后临朝加侍中封安定郡公给田第赐帛布绵縠奴婢车马牛甚厚追崇国珍妻皇甫氏为京兆郡君置守冢十户尚书令任城王澄奏安定公属尊望重亲贤群瞩宜出入禁中参谘大务诏可乃令入决万几寻进位中书监仪同三司侍中如故赏赐累万又赐绢岁八百匹妻梁四百匹男女姊妹兄弟各有差皆极丰赡国珍与太师高阳王雍太傅清河王怿太保广平王怀入居门下同厘庶政诏依汉车千秋晋安平王故事给步挽一乘自掖门至于宣光殿得以出入并备几杖后与侍中崔光俱授帝经侍直禁中国珍寻上表陈刑政之宜诏皆施行延和初加国珍使持节都督雍州刺史骠骑大将军开府灵太后以国珍年老不欲令其在外且欲示以方面之荣竟不行迁司徒公侍中如故就宅拜之灵太后肃宗率百寮幸其第宴会极欢又追京兆郡君为秦太上君太上君景明三年薨于洛阳于此十六年矣太后以太上君坟瘗卑局更增广为起茔域门阙碑表侍中崔光等奏案汉高祖母始谥曰昭灵夫人后为昭灵后薄太后母曰灵文夫人皆置园邑三百家长丞奉守今秦太上君未有尊谥陵寝孤立即秦君名宜上终称兼设扫卫以慰情典请上尊谥曰孝穆权置园邑三十户立长丞奉守太后从之封国珍继室梁氏为赵平郡君元叉妻拜为女侍中封新平郡君又徙封冯翊君国珍子祥妻长安县公主清河王怿女也国珍年虽笃老而雅敬佛法时事斋洁自强礼拜至于出入侍从犹能跨马据鞍神龟元年四月七日步从所建佛像发第至阊阖门四五里八日又立观像晚乃肯坐劳热增甚因遂寝疾灵太后亲侍药膳十二日薨年八十给东园温明秘器五时朝服各一具衣一袭赠布五千匹钱一百万蜡千斤大鸿胪持节监护丧事太后还宫成服于九龙殿遂居九龙寝室肃宗服小功服举哀于太极东堂又诏自始薨至七七皆为设千僧斋令七人出家百日设万人斋二七人出家先是巫觋言将有凶劝令为厌胜之法国珍拒而不从云吉凶有定分唯修德以禳之临死与太后诀云母子善治天下以万人之心勿视大臣面也殷勤至于再三又及其子祥云我唯有一子死后勿如比来威抑之灵太后以其好戏时加威训国珍故以为言始国珍欲就祖父西葬旧乡后缘前世诸胡多在洛葬有终洛之心崔光尝对太后前问国珍公万年后为在此安厝为归长安国珍言当陪葬天子山陵及病危太后请以后事竟言还安定语遂□忽太后问清河王怿与崔光等议去留怿等皆以病乱请从先言太后犹记崔光昔与国珍言遂营墓于洛阳太后虽外从众议而深追临终之语云我公之远慕二亲亦吾之思父母也追崇假黄钺使持节侍中相国都督中外诸军事太师领太尉公司州牧号太上秦公加九锡葬以殊礼给九旒銮辂虎贲班剑百人前后部羽葆鼓吹辒辌车谥文宣公赐物三千段粟一千五百石又诏赠国珍祖父兄父兄下逮从子皆有封职持节就安定监护丧事灵太后迎太上君神柩还第与国珍俱葬赠襚一与国珍同及国珍神主入庙诏太常权给以轩悬之乐六佾之舞初国珍无男养兄真子僧洗为后后纳赵平君生子祥　　胡祥
按魏书胡国珍传国珍子祥字元吉袭封故事世袭例皆减邑唯祥独得全封赵平君薨给东园秘器肃宗服小功服举哀于东堂灵太后服齐衰期葬于太上君墓左不得祔合祥历位殿中尚书中书监侍中改封东平郡公薨赠开府仪同三司雍州刺史谥曰孝景　　胡僧洗
按魏书胡国珍传国珍兄子僧洗字湛辉封爰德县公位中书监侍中改封濮阳郡公僧洗自永安后废弃不预朝政天平四年薨诏给东园秘器赠太师太尉公录尚书事雍州刺史谥曰孝真　　胡宁
按魏书胡国珍传僧洗长子宁字惠归袭国珍先爵改为临泾伯后进为公历歧泾二州刺史卒谥曰孝穆女为清河王亶妃生孝静皇帝武定初赠太师太尉公录尚书事谥曰孝昭　　胡虔
按魏书胡国珍传宁子虔字僧敬元叉之废灵太后虔时为千牛备身与备身张车渠等谋杀叉事发叉杀车渠等虔坐远徙灵太后反政征为吏部郎中太后好以家人礼与亲族宴戏虔常致谏由是后宴谑多不预焉出为泾州刺史封安阳县侯兴和三年以帝元舅超迁司空公薨赠太傅太尉公尚书仆射徐州刺史谥曰宣葬日百官会葬乘舆送于郭外子长粲　　李延寔
按魏书外戚传延实字禧陇西人尚书仆射冲之长子性温良少为太子舍人世宗初袭父爵清泉县侯累迁左将军光州刺史庄帝即位以元舅之尊超授侍中太保封濮阳郡王延实以太保犯祖讳又以王爵非庶姓所宜抗表固辞徙封濮阳郡公改授太傅寻转司徒公出为使持节侍中太傅录尚书事青州刺史尔朱兆入洛乘舆幽絷以延实外戚见害于州馆出帝初归葬洛阳赠使持节侍中太师太尉公录尚书事都督雍州刺史谥曰孝懿长子彧字子文尚庄帝姊丰亭公主封东平郡公位侍中左光禄大夫中书监骠骑大将军开府仪同三司广州刺史彧任侠交游轻薄无行尔朱荣之死也武毅之士皆彧所进孝静初以罪弃市　　李洪之
按魏书本传洪之本名文通农人少为沙门晚乃还俗真君中为狄道护军赐爵安阳男会永昌王仁随世祖南征得元后姊妹二人洪之以宗人潜相饷遗结为兄弟遂便如亲颇得元后在南兄弟名字乃改名洪之及仁坐事诛元后入宫得幸于高宗生显祖元后临崩昭太后问其亲因言洪之为兄与相诀经日具条列南方诸兄珍之等手以付洪之遂号为显祖亲舅太安中珍之等兄弟至都与洪之相见叙元后平生故事计长幼为昆季以外戚为河内太守进爵任城侯威仪一同刺史河内北连上党南接武牢地险人悍数为劫害长吏不能禁洪之至郡严设科防募斩贼者便加重赏劝农务本盗贼止息诛锄奸党过为酷虐后为怀州刺史封汲郡公征拜内都大官河西羌胡领部落反叛显祖亲征命洪之与侍中东郡王陆定总统诸军舆驾至并州诏洪之为河西都将讨山胡皆保险拒战洪之筑垒于石楼南白□原以对之诸将悉欲进攻洪之乃开以大信听其复业胡人遂降显祖嘉之迁拜尚书外都大官后为使持节安南将军秦益二州刺史至治设禁奸之制有带刃行者罪与劫同轻重品格各有条章于是大享州中豪杰长老示之法制乃夜密遣骑分部覆诸要路有犯禁者辄捉送州宣告斩决其中枉见杀害者百数赤葩渴郎羌深居山谷虽相羁縻王人罕到洪之芟山为道广十余步示以军行之势乃兴军临其境山人惊骇洪之将数十骑至其里闾抚其妻子问其疾苦因资遗之众羌喜悦求编课调所入十倍于常洪之善御戎夷颇有威惠而刻害之声闻于朝野初洪之微时妻张氏助洪之经营资产自贫至贵多所补益有男女几十人洪之后得刘氏刘芳从妹洪之钦重而□薄张氏为两宅别居偏厚刘室由是二妻□竞互相讼诅两宅母子往来如仇及□西州以刘自随洪之素非廉清每多受纳时高祖始建禄制法禁严峻司察所闻无不穷纠遂□洪之赴京高祖临大华庭集群官有司奏洪之受赃狼藉又以酷暴高祖亲临数之以其大臣听在家自裁洪之志性慷慨多所堪忍疹疾炙疗艾炷围将二寸首足十余处一时俱下而言笑自若接宾不辍及临自尽沐浴换衣防卒扶持将出却入遍绕家庭如是再三泣叹良久乃卧而引药始洪之托为元后兄公私自同外戚至此罪后高祖乃稍对百官辨其诬假而诸李犹善相视恩纪如亲洪之始见元后计年为兄及珍之等至洪之以元后素定长幼其呼拜坐皆如家人暮年数延携之宴饮醉酣之后携之时或言及本末洪之则起而加敬笑语自若富贵赫奕当舅戚之家遂弃宗专附珍之等后颇存振本属而犹不显然刘氏四子长子神自有传　　北齐
　　韩轨
按北齐书本传轨字百年太安狄那人也少有志操性深沈喜怒不形于色神武镇晋州引为镇城都督及起兵于信都轨赞成大策从破尔朱兆于广阿又从韩陵阵封平昌县侯仍督中军从破尔朱兆于赤谼岭再迁秦州刺史甚得边和神武巡秦州欲以轨还仍赐城人户别绢布两匹州人田昭等七千户皆辞不受唯乞留轨神武喜叹乃留焉频以军功进封安德郡公迁瀛州刺史在州聚敛为御史纠劾削除官爵未几复其安德郡公历位中书令司徒齐受禅封安德郡王轨妹为神武所纳生上党王涣复以勋庸历登台铉常以谦恭自处不以富贵骄人后拜大司马从文宣征蠕蠕在军暴疾薨赠假黄钺太宰太师谥曰肃武皇建初配飨文襄庙庭子晋明嗣天统中改封东莱王　　韩晋明
按北齐书韩轨传子晋明有侠气诸勋贵子孙中最留心学问好酒诞纵招引宾客一席之费动至万钱犹恨俭率朝庭处之贵要之地必以疾辞告人云废人饮美酒对名胜安能作刀笔吏返披故纸乎武平末除尚书左仆射百余日便谢病解官　　赵猛
按北齐书本传猛太安狄那人姊为文穆皇帝继室生赵郡公琛猛性方直颇有器干高祖举义迁南营州刺史卒　　娄昭
按北齐书本传昭字菩萨代郡平城人武明皇后之母弟也祖父提雄杰有识度家僮千数牛马以谷量性好周给士多归附之魏太武时以功封真定侯父内干有武力未仕而卒昭贵魏朝赠司徒齐受禅追封太原王昭方雅正直有大度深谋腰带八尺弓马冠世神武少亲重之昭亦早识人曲尽礼敬数随神武猎每致请不宜乘危历险神武将出信都昭赞成大策即以为中军大都督从破尔朱兆于广阿封安喜县伯改济北公又徙濮阳郡公受领军将军魏孝武将贰于神武昭以疾辞还晋阳从神武入洛兖州刺史樊子鹄反以昭为东道大都督讨之子鹄既死诸将劝昭尽捕诛其党昭曰此州无状横被残贼其君是怨其人何罪遂皆舍焉后转大司马仍领军迁司徒出为定州刺史昭好酒晚得偏风虽愈犹不能处剧务在州事委寮属昭举其大纲而已薨于州赠假黄钺太师太尉谥曰武齐受禅诏祭告其墓封太原王皇建初配享神武庙庭长子仲达嗣改封濮阳王次子定远少历显职外戚中偏为武成爱狎别封临淮郡王武成大渐与赵郡王等同受顾命位司空赵郡王之奏黜和士开定远与其谋遂纳士开贿赂成赵郡之祸其贪鄙如此寻除瀛州刺史初定远弟季略穆提婆求其伎妾定远不许因高思好作乱提婆令临淮国郎中令告定远阴与思好通后主令开府段畅率三千骑掩之令侍御史赵秀通至州以赃货事劾定远定远疑有变遂缢而死　　娄睿
按北齐书外戚传睿字佛仁武明皇后兄子也父壮魏南部尚书睿少好弓马有武干为高祖帐内都督从破尔朱于韩陵累迁开府仪同骠骑大将军睿无器干唯以外戚贵幸而纵情财色为时论所鄙皇建初封东安王高归彦反于冀州诏睿往平之还拜司徒公周兵寇东关睿率军赴援频战有功擒周将扬等进大司马出总偏师赴悬瓠睿在豫境留停百余日侵削官私专行非法坐免官寻授太尉薨　　尔朱文畅按北齐书外戚传文畅荣第四子也初封昌乐王其姊魏孝庄皇后及四胡败灭高祖纳之待其家甚厚文畅由是拜肆州刺史家富于财招致宾客既藉门地穷极豪侈与丞相司马任冑主簿李世林都督郑仲礼房子建等深相爱狎外示杯酒之交而潜谋逆乱自魏氏旧俗以正月十五日夜为打竹簇之戏有能中者即时赏帛任冑令仲礼藏刀于□中因高祖临观谋为窃发事捷之后共奉文畅为主为任氏家客薛季孝告高祖问皆具伏以其姊宠故止坐文畅一房弟文略以兄罗卒无后袭梁郡王以兄文畅事当从坐高祖特加宽贷文略聪明爽多所通习世宗尝令章永兴于马上弹胡琵琶奏十余曲试使文略写之遂得其八世宗戏之曰聪明人多不老寿梁郡其慎之文略对曰命之修短皆在明公世宗怆然曰此不足虑也初高祖遗令恕文略十死恃此益横多所凌忽平秦王有七百里马文略敌以好婢赌而取之明日平秦致请文略杀马及婢以二银器盛婢头马肉而遗之平秦王诉之于文宣系于京畿狱文略弹琵琶吹横笛谣咏倦极便卧唱挽歌居数月夺防者弓矢以射人曰不然天子不忆我有司奏之伏法文略尝大遗魏收金请为其父作佳传收论尔朱荣比韩彭伊霍盖由是也　　郑仲礼
按北齐书外戚传仲礼荥阳开封人魏鸿胪严庶子也少轻险有膂力高祖嬖宠其姊以亲戚被昵擢帐内都督尝执高祖弓刀出入随从任冑为好酒不忧公事高祖责之冑惧谋为逆赖武明娄后为请故仲礼死不及其家　　李祖升
按北齐书外戚传祖升赵国平棘人显祖李皇后之长兄父希宗上党守祖升仪容丽垂手过膝睦姻好施文学足以自通仕至齐州刺史为徒兵所害弟祖勋显祖受禅除秘书丞及女为济南王妃除侍中封丹阳王济南废为光州刺史祖勋性贪慢兼妻崔氏骄豪干政时论鄙之以数坐赃免官无才干自少及长居官皆因内宠无可称述卒　　元蛮
按北齐书外戚传蛮魏太师江阳王继子肃宗元皇后之父也历光禄卿天保十年大诛元氏肃宗为蛮苦请因是追原之赐姓步六孤氏寻病卒　　斛律金
按北齐书本传金字阿六敦朔州□勒部人也高祖倍俟利以壮勇有名塞表道武时率户内附赐爵孟都公祖幡地斤殿中尚书父那光禄大夫第一领民酋长天平中以金贵赠司空公金性敦直善骑射行兵用匈奴法望尘识马步多少嗅地知军度远近初为军主与怀朔镇将杨钧送茹茹主阿那还北见金射猎深叹其工后入寇高陆金拒击破之正光末破六韩拔陵构逆金拥众属焉陵假金王号金度陵终败灭乃统所部万户诣云州请降即授第二领民酋长稍引南出黄瓜堆为杜洛周所破部众分散金与兄平二人脱身归尔朱荣荣表金为别将累迁都督孝庄立赐爵阜城县男加宁朔将军屯骑校尉从破葛荣元颢频有战功加镇南大将军及尔朱兆等逆乱高祖密怀匡复之计金与娄昭厍狄干等赞成大谋仍从举义高祖南攻邺留金守信都领云燕朔显六州大都督委以后事别讨李修破之加右光禄大夫会高祖于邺仍从平晋阳追灭尔朱兆太昌初以金为汾州刺史当州大都督进爵为侯从高祖破纥豆陵于河西天平初迁邺使金领步骑三万镇风陵以备西寇军罢还晋阳从高祖战于沙苑不利班师因此东雍诸城复为西军所据遣金与尉景厍狄干等讨复之元象中周文帝复大举向河阳高祖率众讨之使金径往太州为犄角之势金到晋州以军退不行仍与行台薛循义共围乔山之寇俄而高祖至仍共讨平之因从高祖攻下南绛卲郡等数城武定初北豫州刺史高仲密据城西叛周文帝入寇洛阳高祖使金统刘丰大汗步萨等步骑数万守河阳城以拒之高祖到仍从破密军还除大司马改封石城郡公邑一千户转第一领民酋长三年高祖出军袭山胡分为二道以金为南道军司由黄栌岭出高祖自出北道度赤谼岭会金于乌突戍合击破之军还出为冀州刺史四年诏金率众从乌苏道会高祖于晋州仍从攻玉壁军还高祖使金总督大众从归晋阳世宗嗣事侯景据颍川降于西魏诏遣金帅潘乐薛孤延等固守河阳以备西魏使其大都督李景和若干宝领马步数万欲从新城赴援侯景金率众停广武以要之景和等闻而退走还为肆州刺史仍率所部于宜阳筑杨志百家呼延三戍置守备而还侯景之走南豫西魏仪同三司王思政入据颍川世宗遣高岳慕容绍宗刘丰等率众围之复诏金督彭乐可朱浑道元等出屯河阳断其奔救之路又诏金率众会攻颍川事平复使金率众从崿□送米宜阳西魏九曲戍将马绍隆据险要斗金破之以功别封安平县男显祖受禅封咸阳郡王刺史如故其年冬朝晋阳宫金病帝幸其宅临视赐以医药中使不绝病愈还州三年就除太师帝征奚贼金从帝行军还帝幸肆州与金宴射而去四年解州以太师还晋阳车驾复幸其第六宫及诸王尽从置酒作乐极夜方罢帝忻甚诏金第二子丰乐为武卫大将军因谓金曰公元勋佐命父子忠诚朕当结以婚姻永为蕃卫仍诏金孙武都尚义宁公主成礼之日帝从皇太后幸金宅皇后太子及诸王等皆从其见亲待如此后以茹茹为突厥所破种落分散虑其犯塞惊挠边民乃诏金率骑二万屯白道以备之而卤帅豆婆吐久备将三千余户密欲西过候骑还告金勒所部追击尽俘其众茹茹但□将举国西徙金获其候骑送之并表陈卤可击取之势显祖于是率众与金共讨之于吐赖获二万余户而还进位右丞相食齐州干迁左丞相肃宗践祚纳其孙女为皇太子妃又诏金朝见听步挽车至阶世祖登极礼遇弥重又纳其孙女为太子妃金长子光大将军次子羡及孙武都并开府仪同三司出镇方岳其余子孙皆封侯贵达一门一皇后二太子妃三公主尊宠之盛当时莫比金尝谓光曰我虽不读书闻古来外戚梁冀等无不倾灭女若有宠诸贵人□女若无宠天子嫌之我家直以立勋抱忠致富贵岂可藉女也辞不获免常以为忧天统二年薨年八十世祖举哀西堂后主又举哀于晋阳宫赐假黄钺使持节都督朔定冀并瀛青齐沧幽肆汾十二州诸军事相国太尉公录尚书朔州刺史酋长王如故赠钱百万谥曰武子光嗣　　斛律光按北齐书斛律金传光字明月少工骑射以武艺知名魏末从金西征周文帝长史莫孝晖时在行间光驰马射中之因擒于阵光时年十七高祖嘉之即擢为都督世祖为世子引为亲信都督稍迁征卤将军累加卫将军武定五年封永乐县子尝从世宗于洹桥校猎见一大鸟云表飞扬光引弓射之正中其颈此鸟形如车轮旋转而下至地乃大雕也世宗取而观之深壮异焉丞相属邢子高见而叹曰此射雕手也当时传号落雕都督寻兼左卫将军进爵为伯齐受禅加开府仪同三司别封西安县子天保三年从征出塞光先驱破敌多斩首卤并获杂畜还除晋州刺史东有周天柱新安牛头三戍招引亡叛屡为寇窃七年光率步骑五千袭破之又大破周仪同王敬等获口五百余人杂畜千余头而还九年又率众取周绛川白马文翼城等四戍除朔州刺史十年除特进开府仪同三司二月率骑一万讨周开府曹回公斩之柏谷城主仪同薛禹生弃城奔遁遂取文侯镇立戍置栅而还干明元年除并州刺史皇建元年进爵巨鹿郡时乐陵王百年为皇太子肃宗以光世载醇谨兼着勋王室纳其长女为太子妃太宁元年除尚书左仆射食中山郡干二年除太子太保河清二年四月光率步骑二万筑勋掌城于轵关西仍筑长城二百里置十三戍三年正月周遣将达奚成兴等来寇平阳诏光率步骑三万御之兴等闻而退走光逐北遂入其境获二千余口而还其年三月迁司徒四月率骑北讨突厥获马千余匹是年冬周文帝遣其柱国大司马尉迟迥齐国公宇文宪柱国庸国公可叱雄等众称十万寇洛阳光率骑五万驰往赴击战于邙山迥等大败光亲射雄杀之斩捕首卤三千余级迥宪仅而获免尽收其甲兵辎重仍以死者积为京观世祖幸洛阳策勋班赏迁太尉又封冠军县公先是世祖命纳光第二女为太子妃天统元年拜为皇后其年光转大将军三年六月父丧去官其月诏起光及其弟羡并复前任秋除太保袭爵咸阳王并袭第一领民酋长别封武德郡公徙食赵州干迁太傅十二月周遣将围洛阳壅绝粮道武平元年正月诏光率步骑三万讨之军次定陇周将张掖公宇文桀中州刺史梁士彦开府司水大夫梁景兴等又屯鹿卢交道光擐甲执锐身先士卒锋刃纔交桀众大溃斩首二千余级直到宜阳与周齐国公宇文宪申国公跋显敬相对十旬光置筑统关丰化二城通宜阳之路军还行次安邺宪等众号五万仍蹑军后光纵骑击之宪众大溃掳其开府宇文英都督越勤世良韩延等又斩首三百余级宪仍令桀及其大将军中部公梁洛都与景兴士彦等步骑三万合于鹿卢交塞断要路光与韩贵孙呼延族王显等合击大破之斩景兴获马千匹诏加右丞相并州刺史其冬光又率步骑五万于玉壁筑华谷龙门二城与宪显敬等相持宪等不敢动光乃进围定阳仍筑南汾城置州以逼之夷夏万余户并来内附二年率众筑平陇卫壁统戎等镇戍十有三所周柱国抱罕公普屯威柱国韦孝宽等步骑万余来逼平陇与光战于汾水之北光大破之俘斩千计又封中山郡公增邑一千户军还诏复令率步骑五万出平阳道攻姚襄白亭城戍皆克之获其城主仪同大都督等九人捕掳数千人又别封长乐郡公是月周遣其柱国纥于广略围宜阳光率步骑五万赴之大战于城下乃取周建安等四戍捕卤千余人而还军未至邺敕令便放兵散光以为军人多有勋功未得慰劳若即便散恩泽不施乃密通表请使宣旨军仍且进朝廷发使迟留军还将至紫陌光仍驻营待使帝闻光军营已逼心甚恶之急令舍人追光入见然后宣劳散兵拜光左丞相又别封清河郡公光入常在朝堂垂帘而坐祖珽不知乘马过其前光怒谓人曰此人乃敢尔后珽在内省言声高漫光适过闻之又怒珽知光忿而赂光从奴而问之曰相王瞋孝征耶曰自公用事相王每夜抱膝叹曰盲人入国必破矣穆提婆求娶光庶女不许帝赐提婆晋阳之田光言于朝曰此田神武帝以来常种禾饲马数千匹以拟寇难今赐提婆无乃阙军务也由是祖穆积怨周将军韦孝宽忌光英勇乃作谣言令间谍漏其文于邺曰百升飞上天明月照长安又曰高山不推自崩槲树不扶自竖祖珽因续之曰盲眼老公背上下大斧饶舌老母不得语令小儿歌之于路提婆闻之以告其母令萱萱以饶舌斥己也盲老公谓珽也遂相与协谋以谣言启帝曰斛律累世大将明月声震关西丰乐威行突厥女为皇后男尚公主谣言甚可畏也帝以问韩长鸾鸾以为不可事寝祖珽又见帝请间唯何洪珍在侧帝曰前得公启即欲施行长鸾以为无此理珽未对洪珍进曰若本无意则可既有此意而不决行万一泄露如何帝曰洪珍言是也犹豫未决会丞相府佐封士让密启云光前西讨还敕令放兵散光令军逼帝京将行不轨事不果而止家藏弩甲奴僮千数每遣使丰乐武都处阴谋往来若不早图恐事不可测启云军逼帝京会帝前所疑意谓何洪珍云人心亦大圣我前疑其欲反果然帝性至怯□恐即变发令洪珍驰召祖珽告之又恐追光不从命珽因云正尔召之恐疑不肯入宜遣使赐其一骏马语云明日将往东山游观王可乘此马同行光必来奉谢因引入执之帝如其言顷之光至引入凉风堂刘桃枝自后拉而杀之时年五十八于是下诏称光谋反今已伏法其余家口并不须问寻而发诏尽灭其族光性少言刚急严于御下治兵督众唯仗威刑版筑之役鞭挞人士颇称其暴自结发从戎未尝失律深为邻敌所慑惮罪既不彰一旦屠灭朝野痛惜之周武帝闻光死大喜赦其境内后入邺追赠上柱国公指诏书曰此人若在朕岂能至邺光有四子长子武都历特进太子太保开府仪同三司梁兖二州刺史所在并无政绩唯事聚敛侵渔百姓光死遣使于州斩之次须达中护军开府仪同三司先光卒次世雄开府仪同三司次伽假仪同三司并赐死光小子锺年数岁获免周朝袭封崇国公隋开皇中卒于骠骑将军　　斛律羡
按北齐书斛律金传羡字丰乐少有机警尤善射艺高祖见而称之世宗擢为开府参军事迁征卤将军中散大夫加安西将军进封大夏县子除通州刺史显祖受禅进号征西别封显亲县伯河清三年转使持节都督幽安平南北营东燕六州诸军事幽州刺史其年秋突厥众十余万来寇州境羡总率诸将御之突厥望见军威甚整遂不敢战即遣使求款虑其有诈且喻之曰尔辈此行本非朝贡见机始变未是宿心若有实诚宜速归巢穴别遣使来于是退走天统元年夏五月突厥木汗遣使请朝献羡始以闻自是朝贡岁时不绝羡有力焉诏加行台仆射羡以寇屡犯边须备不虞自库堆戍东拒于海随山屈曲二千余里其间二百里中凡有险要或斩山筑城或断谷起障并置立戍逻五十余所又导高梁水北合易京东会于潞因以灌田边储岁积转漕用省公私获利焉其年六月丁父忧去官与兄光并被起复任还镇燕蓟三年加位特进四年迁行台尚书令别封高城县侯武平元年加骠骑大将军时光子武都为兖州刺史羡历事数帝以谨直见推虽极荣宠不自矜尚至是以合门贵盛深以为忧乃上书推让乞解所职优诏不许其年秋进爵荆山郡王三年七月光诛敕使中领军贺拔伏恩等十余人驿捕之遣领军大将军鲜于桃枝洛州行台仆射独孤永业便发定州骑卒续进仍以永业代羡伏恩等既至门者白使人衷甲马汗宜闭城门羡曰敕使岂可疑拒出见之伏恩把手遂执之死于长史厅事临终叹曰富贵如此女为皇后公主满家常使三百兵何得不败及其五子世达世迁世辨世酋伏护余年十五已下者宥之羡未诛前忽令其在州诸子自伏护以下五六人锁颈乘驴出城合家皆泣送之至门日晚而归吏民莫不惊异行燕郡守马嗣明医术之士为羡所钦爱乃窃问之答曰须有禳厌数日而有此变羡及光并少工骑射其父母日令其出畋还即较所获禽兽光所获或少必丽龟达腋羡虽获多非要害之所光常蒙赏羡或被捶挞人问其故金答云明月必背上着箭丰乐随处即下手其数虽多去兄远矣闻者咸服其言金兄平便弓马有干用魏景明中释褐殿中将军迁襄威将军正光末六镇扰乱隶大将军尉宾北讨军败为贼所掳后走奔其弟金于云州进号龙骧将军与金拥众南出至黄瓜堆为杜洛周所破部落离散及归尔朱荣待之甚厚以平袭父爵第一领民酋长高祖起义以都督从稍迁平北将军显州剌史加镇南将军封固安县伯寻进为侯行律州刺史周文帝遣其右将军李小光据梁州平以偏师讨擒之出为燕州刺史入兼左卫将军领众一万讨北徐贼破之除济州刺史侯景渡江诏平为大都督率青州刺史敬显左卫将军厍狄伏连等略定寿阳宿预三十余城事罢还州加开府进位骠骑大将军进爵为公显祖受禅别封羡阳侯行兖州刺史以黩货除名后除开府仪同三司废帝即位拜特进食沧州乐陵郡干皇建初封定阳郡公拜护军后为青州刺史卒赠太尉　　胡长仁
按北齐书外戚传长仁字孝隆安定临泾人武成皇后之兄父廷之魏中书令长仁累迁右仆射及尚书令世祖崩预参朝政封陇东王左丞邹孝裕郎中陆仁惠卢元亮厚相结托长仁每上省孝裕必方驾而来省务既繁簿案堆积令史欲谘都座者日有百数孝裕屏人私话朝退亦相随仁惠元亮又伺间而往停断公事时人号为三佞长仁私游密席处处追寻孝裕劝其求进和士开深疾之于是奏除孝裕为章武郡守元亮等皆出孝裕又说长仁曰王阳卧疾士开必来因而杀之入见太后不过百日失官便代其处士开知其谋徙孝裕为北营建德郡守后长仁倚亲骄豪无畏惮士开出为齐州刺史长仁怨愤谋令刺士开事觉遂赐死寻而后主纳长仁女为后重加赠谥长仁弟等前后七人并赐王爵合门贵盛从祖兄长粲父僧敬即魏孝静帝之舅位至司空长粲少而敏悟以外戚起家给事中郎黄门侍郎后主践祚长粲被敕与黄门冯子琮出入禁中专典敷奏世祖崩与领军娄定远录尚书赵彦深和士开高文遥领军綦连猛高阿那肱仆射唐邕同知朝政时人号为八贵于后定远文遥并出唐邕专典外兵綦连猛高阿那肱别总武任长粲常在左右兼宣诏令从幸晋阳后主即位富于春秋庶事皆归委长粲长粲尽心毗奉甚得名誉又为侍中长仁心欲入处机要之地为执政不许长仁疑长粲通谋大以为恨遂言于太后发其阴私请出为州后主不得已从焉除赵州刺史及辞长粲流涕后主亦悯默至州因沐发手不得举失音卒
　外戚部列传十一
　　北周
　　独孤信
按周书本传信云中人也本名如愿魏氏之初有三十六部其先伏留屯者为部落大人与魏俱起祖俟尼和平中以良家子自云中镇武川因家焉父库者为领民酋长少雄豪有节义北州咸敬服之信美容仪善骑射圣光末与贺拔度等同斩卫可孤由是知名以北边丧乱避地中山为葛荣所获信既少年好自修饰服章有殊于众军中号为独孤郎及尔朱氏破葛荣以信为别将从征韩娄信匹马挑战擒贼渔阳王袁肆周以功拜员外散骑侍郎寻转骁骑将军因镇滏口元颢入洛荣以信为前驱与颢党战于河北破之拜安南将军赐爵爰德县侯建明初出为荆州新野镇将带新野郡守寻迁荆州防城大都督带南乡守频典二部皆有声绩贺拔胜出镇荆州乃表信为大都督从胜攻梁下溠戍破之迁武卫将军及胜弟岳为侯莫陈悦所害胜乃令信入关抚岳余众属太祖已统岳兵信与太祖乡里少相友善相见甚欢因令信入洛请事至雍州大使元毗又遣信还荆州寻征信入朝魏孝武雅相委任及孝武西迁事起仓卒信单骑及之于瀍涧孝武叹曰武卫遂能辞父母捐妻子远来从我世乱识贞良岂虚言哉即赐信御马一匹进爵浮阳郡公邑一千户时荆州虽陷东魏民心犹恋本朝乃以信为卫大将军都督三荆州诸军事兼尚书右仆射东南道行台大都督荆州刺史以招怀之信至武陶东魏遣其弘农郡守田八能率蛮左之众拒信于浙阳又遣其都督张齐民以步骑三千出信之后信谓其众曰今我士卒不满千人而首尾受敌若却击齐民则敌人谓为退走必来要截未若先破八能遂奋击八能败而齐民亦溃信乘胜袭荆州东魏刺史辛纂勒兵出战士庶既怀信遗惠信临阵喻之莫不解体因而纵兵击之纂犬败奔城趋门未及阖信都督杨忠等前驱斩纂语在忠传于是三荆遂定就拜车骑大将军仪同三司东魏又遣其将高敖曹侯景等率众奄至信以众寡不敌遂率麾下奔梁居三载梁武帝方始许信还北信父母既在山东梁武帝问信所往信答以事君无二梁武帝深义之礼送甚厚大统三年秋至长安自以亏损国威上书谢罪魏文帝付尚书议之七兵尚书陈郡王王言等议以为边将董戎龚行天罚丧师败绩国刑无舍荆州刺史独孤如愿任当推毂远袭襄宛斩贼帅辛纂传首京师论功语□实合嘉赏但庸绩不终旋致沦没责成之义朝寄有违然孤军数千后援未接贼众我寡难以自固既经恩降理绝刑书昔秦宥孟明汉舍广利卒能改过立功垂芳竹帛以今方古抑有成规臣等参议请赦罪复其旧职魏文帝诏曰如愿荆襄之役实展功效既属强寇力屈道穷归贼不可还朝路绝适事求宜未足称过违难勾吴诚贯夷险义全终始良可嘉叹复情存谦退款心谢责宁容议及恩降止云免咎斯则事失权宜理乖通变可转骠骑大将军加侍中开府其使持节仪同三司浮阳郡公悉如故寻拜领军仍从太祖复弘农破沙苑改封河内郡公增邑二千户时俘卤中有信亲属始得父凶问乃发丧行服寻起为大都督率众与冯翊王元季海入洛阳颍豫襄广陈留之地并相继款附四年东魏将侯景等率众围洛阳信据金墉城随方拒守旬有余日及太祖至瀍东景等退走信与李远为右军战不利东魏遂有洛阳六年侯景寇荆州太祖令信与李□出武关景退以信为大使慰抚三荆寻除陇右十州大都督秦州刺史先是守宰暗弱政令乖方民有冤讼历年不能断决及信在州事无壅滞示以礼教劝以耕桑数年之中公私富贵流民愿附者数万家太祖以其信着遐迩故赐名为信七年岷州刺史赤水蕃王梁企定举兵反诏信讨之企定寻为其部下所杀而企定子弟仍收其余众信乃勒兵向万年顿三交口贼并力拒守信因诡道趋绸松岭贼不虞信兵之至望风奔溃乘胜逐北径至城下贼并出降加授太子太保邙山之战大军不利信与于谨收散卒自后击之齐神武追骑惊扰诸军因此得全十二年凉州刺史宇文仲和据州不受代太祖令信率开府怡峰讨之仲和婴城固守信夜令诸将以冲梯攻其东北信亲帅壮士袭其西南值明□之擒仲和掳其民六千户送于长安拜大司马十三年大军东讨时以茹茹为寇令信移镇河阳十四年进位柱国大将军录□下溠守洛阳破岷州平凉州等功增封听回授诸子于是第二子善封魏宁县公第三子穆文侯县侯第四子藏义宁县侯邑各一千户第五子顺项城县伯第六子□建忠县伯邑各五百户信在陇右岁久启求还朝太祖不许或有自东魏来者又告其母凶问信发丧行服属魏太子与世祖巡北边因至河阳吊信信陈哀苦请终礼制又不许于是追赠信父库者司空公追封信母费连氏常山郡君十六年大军东讨信率陇右数万人从军至崤□而还迁尚书令六官建拜大司马孝闵帝践祚迁太保大宗伯进封卫国公邑万户赵贵诛后信以同谋坐免居无几晋公护又欲杀之以其名望素重不欲显其罪逼令自尽于家时年五十五信风度弘雅有奇谋大略太祖初启霸业唯有关中之地以陇右形胜故委信镇之既为百姓所怀声振邻国东魏将侯景之南奔梁也魏收为檄梁文矫称信据陇右不从宇文氏仍云无关西之忧欲以威梁人也又信在秦州尝因猎日暮驰马入城其帽微侧诘旦而吏民有戴帽者咸暮信而侧帽焉其为邻境及士庶所重如此子罗先在东魏乃以次子善为嗣及齐平罗至善卒又以罗为嗣信母费连氏赠太尉恭公夫人　　陈山提按周书宣帝陈皇后传后颍川人大将军山提第八女也山提本高氏之隶仕齐官至特进开府东兖州刺史谢阳王高祖平齐拜大将军封浙阳郡公大象元年以后父超授上柱国进封鄅国公除大宗伯　　元晟按周书宣帝元皇后传后河南洛阳人也开府晟之第二女晟少以元氏宗室拜开府大象末年七月以后父进位上柱国封翼国公　　司马消难
按周书本传消难字道融河内温人父子如为齐神武佐命位至尚书令消难幼聪慧微涉经史好自矫饰以求名誉起家著作郎子如既当朝贵消难亦爱宾客邢子才王元景魏收陆卬崔瞻等皆游其门寻拜驸马都尉光禄卿出为北豫州刺史齐文宣末年□虐滋甚消难既惧祸及常有自全之谋曲意抚纳颇为百姓所附属文宣在并驿召其弟上党王涣涣惧于屠害遂斩使者东奔数日间搜捕邺中邺中大扰后竟获于济州涣之初走朝士私相谓曰今上党亡叛似赴成□若与司马北豫州连谋必为国患此言遂达于文宣文宣颇疑之消难惧密令所亲裴操间行入关请举州来附晋公护遣达奚武杨忠迎之消难遂与武俱入朝授大将军荥阳公从高祖东伐迁大后丞纳女为静帝后寻出为交州总管隋文帝辅政消难既闻蜀公迥不受代遂欲与迥合势亦举兵应之以开府田广等为腹心杀总管长史侯莫陈杲州刺史蔡泽等四十余人所管随温应士顺沔环岳九州鲁山甑山沌阳应城平靖武阳上明须水八镇并从之使其子冰质于陈以求援隋文帝命襄州总管王谊为元帅发荆襄兵以讨之八月消难闻谊军将至夜率其麾下归于陈陈宣帝以为都督安赵九州八镇车骑将军司空隋公初杨忠之迎消难结为兄弟情好甚笃隋文每以叔礼事之及陈平消难至京特免死配为乐户经二旬放免犹被旧恩特蒙引见寻卒于家性贪淫轻于去就故世之言反覆者皆引消难云其妻高氏齐神武之女在邺敬重之后入关便相薄消难之赴邛州留高及三子在京高言于隋文曰荥阳公性多变诈今以新宠自随必不顾妻子愿防虑之消难入陈而高母子因此获免　　隋
　　吕永吉
按隋书外戚传高祖外家吕氏其族盖微平齐之后求访不知所在至开皇初济南郡上言有男子吕永吉自称有姑字苦桃为杨广妻勘验知是舅子始追赠外祖双周为上柱国太尉八州诸军事青州刺史封齐郡公谥曰敬外祖母姚氏为齐敬公夫人诏并改葬于齐州立庙置守冢十家以永吉袭爵留在京师大业中授上党郡太守性识庸劣职务不理后去官不知所终　　吕道贵
按隋书外戚传永吉从父道贵性尤顽騃言词鄙陋初自乡里征入长安上见之悲泣道贵略无戚容但连呼高祖名云种未定不可偷大似苦桃姊是后数犯忌讳动致违忤上甚耻之乃命高颎厚加供给不许接对朝士拜上仪同三司出为济南太守令即之任断其入朝道贵还至本郡高自崇重每与人言自称皇舅数将仪卫出入闾里从故人游宴官民咸苦之后郡废终于家子孙无闻焉　　韦寿
按隋书韦世康传世康从父弟寿字世龄父孝宽周上柱国郧国公寿在周以贵公子早有令誉为右侍上士迁千牛备身赵王为雍州牧引为主簿寻迁少御伯武帝亲征高氏拜京兆尹委以后事以父军功赐爵永安县侯邑八百户高祖为丞相以其父平尉迥拜寿仪同三司进封滑国公邑五千户俄以父丧去职高祖受禅起令视事寻迁恒毛二州刺史颇有治名开皇十年以疾征还卒于家时年四十二谥曰定仁寿中高祖为晋王广纳其女为妃以其子保峦嗣寿弟霁位至太常少卿安邑县伯津位至内史侍郎判民部尚书事世康从父弟操字元节刚简有风概仕周致位上开府光州刺史高祖为丞相以平尉迥功进位柱国封平桑郡公历青荆二州总管卒官谥曰静　　元孝矩
按隋书本传孝矩河南洛阳人也祖修义父子均并为魏尚书仆射孝矩西魏时袭爵始平县公拜南丰州刺史时见周太祖专政将危元氏孝矩每慨然有兴复社稷之志阴谓昆季曰昔汉氏有诸吕之变朱虚东牟卒安刘氏今宇文之心路人所见颠而不扶焉用宗子盍将图之为兄则所遏孝矩乃止其后周太子为兄子晋公护娶孝矩妹为妻情好甚密及闵帝受禅护总百揆孝矩之宠益隆及护诛坐徙蜀数载征还京师拜益州总管司马转司宪大夫高祖重其门地娶其女为房陵王妃及高祖为丞相拜少冢宰进位柱国赐爵洵阳郡公时房陵王镇洛阳及上受禅立为皇太子令孝矩代镇既而立其女为皇太子妃亲礼弥厚俄拜寿州总管赐孝矩玺书曰杨越氛祲侵轶边鄙争桑兴役不识大猷以公志存远略今故镇边服怀柔以礼称朕意焉时陈将任变奴等屡寇江北复以孝矩领行军总管屯兵于江上后数载自以年老筋力渐衰不堪军旅上表乞骸骨转泾州刺史高祖下书曰知执谦撝请归初服恭膺宝命实赖元功方欲委裘寄以分陕何容便请高蹈独为君子者乎若以边境务烦即宜徙节泾郡养德卧治也在州岁余卒官年五十九谥曰简子无竭嗣孝矩兄子文都见诚节传孝矩次弟雅字孝方有文武干用开皇中历左领左右将军集沁二州刺史封顺阳郡公季弟褒最知名　　独孤罗
按隋书外戚传罗字罗仁云中人也父信初仕魏为荆州刺史武帝之入关也信弃父母妻子西归长安历职显贵罗由是遂为高氏所囚信后仕周为大司马及信为宇文护所诛罗始见释寓居中山孤贫无以自给齐将独孤永业以宗族之故见而哀之为买田宅遗以资畜初信入关之后复娶二妻郭氏生子六人善穆藏顺□整崔氏生献皇后及齐亡高祖为定州总管献皇后遣人寻罗得之相见悲不自胜侍御者皆泣于是厚遗车马财物未几周武帝以罗功臣子久沦异域征拜楚安郡太守以疾去官归于京师诸弟见罗少长贫贱每轻侮之不以兄礼事也然性长者亦不与诸弟校竞长短后由是重之及高祖为丞相拜仪同常置左右既受禅下诏追赠罗父信官爵曰褒德累行往代通规追远慎终前王盛典故柱国信风宇高旷独秀生民睿哲居宗清猷映世宏谋长策道着于□谐纬义经仁事深于拯济方当宣风廊庙亮采台阶而运属艰危功高弗赏眷言令范事切于心今景运初开椒闱肃建载怀涂山之义无忘褒纪之典可赠太师上柱国冀定等十州刺史赵国公邑万户其诸弟以罗母没齐先无夫人之号不当承袭上以问后后曰罗诚嫡长不可诬也于是袭爵赵国公以其弟善为河内郡公穆为金泉县公藏为武平县公□为武喜县公整为千牛备身擢拜罗为左领左右将军寻迁左卫将军前后赏赐不可胜计久而出为梁州总管进位上柱国仁寿中征拜左武卫大将军炀帝嗣位改封蜀国公未几卒官谥曰恭子纂嗣仕至河阳郡尉纂弟武都大业末亦为河阳郡尉庶长子开远宇文化及之弒逆也裴虔通率贼入成象殿宿卫兵士皆从逆开远时为千牛与独孤盛力战于合下为贼所执贼义而舍之善后官至柱国卒子览嗣仕至左候卫将军大业末卒　　独孤□
按隋书外戚传□字黎邪仕周胥附上士坐父徙蜀郡十余年宇文护被诛始归长安高祖受禅拜上开府右领左右将军久之出为郢州刺史进位上大将军累转延州刺史好左道其妻母先事猫鬼因转入其家上微闻而不之信也会献皇后及杨素妻郑氏俱有疾召医者视之皆曰此猫鬼疾也上以□后之异母弟□妻杨素之异母妹由是意□所为阴令其兄穆以情喻之上又避左右讽□□言无有上不悦左转迁州刺史出怨言上令左仆射高颎纳言苏威大理正皇甫孝绪大理丞杨远等杂治之□婢徐阿尼言本从□母家来常事猫鬼每以子日夜祀之言子者鼠也其猫鬼每杀人者所死家财物潜移于畜猫鬼家□尝从家中索酒其妻曰无钱可酤□因谓阿尼曰可令猫鬼向越公家使我足钱也阿尼便□之归数日猫鬼向素家十一年上初从并州还□于园中谓阿尼曰可令猫鬼向皇后所使多赐吾物阿尼复□之遂入宫中杨远乃于门下外省遣阿尼呼猫鬼阿尼于是夜中置香粥一盆以匙扣而呼之曰猫女可来无住宫中久之阿尼色正青若被牵曳者云猫鬼已至上以其事下公卿奇章公牛弘曰妖由人兴杀其人可以绝矣上令以犊车载□夫妻将赐死于其家□弟司勋侍中整诣阙求哀于是免□死除名为民以其妻杨氏为尼先是有人讼其母为人猫鬼所杀者上以为妖妄怒而遣之及此诏诛被讼行猫鬼家□未几而卒炀帝即位追念舅氏听以礼葬乃下诏曰外氏衰祸独孤□不幸早世迁卜有期言念渭阳之情追怀伤切宜加礼命允备哀荣可赠正议大夫帝意犹不已复下诏曰舅氏之尊戚属斯重而降年弗永雕落相继缅惟先往宜崇徽秩复赠银青光禄大夫有二子延福延寿□弟整官至幽州刺史大业初卒赠金紫光禄大夫平乡侯　　萧岿
按隋书外戚传岿字仁远梁昭明太子统之孙也父□初封岳阳王镇襄阳侯景之乱其兄河东王誉与其叔父湘东王绎不协为绎所害及绎嗣位□称藩于西魏乞师请讨绎周太祖以□为梁主遣柱国于谨等率骑五万袭绎灭之□遂都江陵有荆郡其西平州延袤三百里之地称皇帝于其国车服节文一同王者仍置江陵总管以兵戍之□薨岿嗣立年号天保岿俊辩有才学兼好内典周武帝平齐之后岿来贺帝享之甚欢亲弹琵琶令岿起舞岿曰陛下亲御五弦臣敢不同百兽高祖受禅恩礼弥厚遣使赐金五百两银千两布帛万匹马五百匹岿来朝上甚敬焉诏岿位在王公之上岿被服端丽进退闲雅天子瞩目百寮倾慕赏赐以亿计月余归藩帝亲饯于浐水之上后备礼纳其女为晋王妃又欲以其子玚尚兰陵公主由是渐见亲待献皇后言于上曰梁主通家腹心所寄何劳猜防也上然之于是罢江陵总管岿专制其国岁余岿又来朝赐缣万匹珍玩称是及还上亲执手曰梁主久滞荆楚未复旧都故乡之念良轸怀抱朕当振旅长江相送旋反耳岿拜谢而去其年五月寝疾临终上表曰臣以庸闇曲荷天慈宠冠外藩恩逾连山爰及子女尚主婚王每愿躬擐甲冑身先士卒扫荡逋寇上报明时而摄生乖舛遽罹□疾属纩在辰顾阴待谢长违圣世感恋呜咽遗嗣孤藐特乞降慈伏愿圣躬与山岳同固皇基等天日俱永臣虽九泉实无遗恨并献所服金装剑上览而嗟悼焉岿在位二十三年年四十四薨　　萧琮
按隋书外戚传琮字温文性宽仁有大度倜傥不羁博学有文义兼善弓马遣人伏地着帖琮驰马射之十发十中持帖者亦不惧初封东阳王寻立为梁太子及嗣位上赐玺书曰负荷堂构其事甚重虽穷忧劳常须自力辑谐内外亲任才良聿遵世业是所望也彼之疆守咫尺陈人水潦之时特宜警备陈氏比日虽复朝聘相寻疆场之间犹未清肃唯当恃我必不可干勿得轻人而不设备朕与梁国积世相知重以亲姻情义弥厚江陵之地朝寄非轻为国为民深宜抑割加饘粥以礼自存又赐梁之大臣玺书诫勉之时琮年号广运有识者曰运之为字军走也吾君将奔走乎其年琮遣大将军戚昕以舟师袭陈公安不克而还征琮叔父岑入朝拜为大将军封怀义公因留不遣复置江陵总管以监之琮所署大将军许世武密以城召陈将宜黄侯陈纪谋泄琮诛之后二岁上征琮入朝率其臣下二百余人朝于京师江陵父老莫不陨涕相谓曰吾君其不反矣上以琮来朝遣武乡公崔弘度将兵戍之军至郡州琮叔父岩及弟瓛等惧弘度掩袭之遂引陈人至城下掳居民而叛于是废梁国上遣左仆射高颎安集之曲赦江陵死罪给民复十年梁二主各给守墓十户拜琮为柱国赐爵莒国公炀帝嗣位以皇后之故甚见亲重拜内史令改封梁公琮之宗族缌麻以上并随才擢用于是诸萧昆弟布列朝廷琮性淡雅不以职务自婴退朝纵酒而已内史令杨约与琮同列帝令约宣旨诫励约复以私情喻之琮答曰琮若复事事则何异于公哉约笑而退约兄素时为尚书令见琮嫁从父妹于钳耳氏因谓琮曰公帝王之望高戚美何乃适妹钳耳氏乎琮曰前已嫁妹于侯莫陈氏此复何疑素曰钳耳羌也侯莫陈卤也何得相比素意以卤优羌劣琮曰以羌异卤未之前闻素惭而止琮虽羁旅见北间豪贵无所降下尝与贺若□深相友善□既被诛复有童谣曰萧萧亦复起帝由是忌之遂废于家未几而卒赠左光禄大夫子铉襄城通守复以琮弟子巨为梁公巨小名藏炀帝甚昵之以为千牛与宇文皛出入宫掖伺察内外帝每有游宴巨未尝不从焉遂于宫中多行淫秽江都之变为宇文化及所杀　　萧瓛
按隋书外戚传瓛字钦文少聪敏解属文在梁为荆州刺史颇有能名崔弘度以兵至鄀州瓛惧与其叔父岩奔于陈陈主以为侍中安东将军吴州刺史甚得物情三吴父老皆曰吾君子也及陈亡吴人推瓛为主吴人见梁武简文及□岿等兄弟并第三而践尊位瓛自以岿之第三子也深自矜负有谢异者颇知废兴梁陈之际言无不验江南人甚敬信之及陈主被擒异奔于瓛由是益为众所归褒国公宇文述以兵讨之瓛遣王哀守吴州自将拒述述遣兵别道袭吴州哀惧衣道士服弃城而遁瓛众闻之悉无斗志与述一战而败瓛将左右数人逃于太湖匿于民家为人所执送于述所斩之长安时年二十一弟璟为朝请大夫尚衣奉御玚历卫尉卿秘书监陶丘侯瑀历内史侍郎河池太守　　唐一
　　独孤怀恩
按唐书外戚传怀恩元贞皇后之弟也父整仕隋为涿郡太守怀恩之幼隋文帝献皇后以侄养宫中逮长稍学记书而居财不訾喜交豪猾博徒为鄠令以疾免高祖平京师拜长安令颇严明如职而办帝受禅擢工部尚书初虞州刺史韦义节击尧君素于蒲州不克帝遣怀恩代将性贪寡算略数战无功士丧沮诏书切责而怀恩稍怨望帝尝与戏曰弟姑子悉有天下次当尔邪怀恩内喜以为天命既而居忽忽□曰我家渠独女子富贵也因谋乱是时虞乡南山多宿盗而刘武周使宋金刚略州帝发关中军属秦王屯柏壁由是怀恩与麾下元君宝解令荣静谋引王行本军与武周连和割河东以之引群贼取永丰仓绝秦王饷道长驱三辅会君素死而行本得其兵部画已定而夏人吕崇茂杀县令应武周帝敕怀恩与永安王孝基陕州总管于筠内史侍郎唐俭击夏为金刚所掩诸将皆没于贼君宝与开府刘让私侮怀恩曰不早举大事以及斯辱也故谋露及秦王败武周于美良川怀恩逃归帝命率师攻蒲州君宝闻曰王者不死果其然唐俭知状会武周还刘让求罢兵因白发怀恩等奸于时行本举蒲州降怀恩勒兵入城帝方济河而让至具得反状帝召之怀恩不知也单舟以来即缚之穷索党与缢死于狱以首徇华阴市籍入其家　　长孙敞
按旧唐书外戚传敞文德顺圣皇后之叔父也仕隋为左卫郎将炀帝幸江都留敞守京城禁苑及义旗入关率子弟迎谒于新丰从平京城以功除将作少监出为杞州刺史贞观初坐赃免太宗以后亲常令内给绢以供私费寻拜宗正少卿致仕加金紫光禄大夫累封平原郡公卒赠幽州都督谥曰良陪葬昭陵　　长孙操
按旧唐书长孙敞传敞从父弟操周大司徒薛国公览之子也武德中为陕东道行台金部郎中出为陕州刺史自州东引水入城以代井汲百姓于今利之贞观中历洺州刺史益扬二州都督府长史并有善政二十三年以子诠尚太宗女新城公主拜岐州刺史永徽初加金紫光禄大夫赐爵乐寿男寻卒赠吏部尚书并州都督谥曰安诠官至尚衣奉御诠即侍中韩瑗妻弟也及瑗得罪事连于诠减死配流州诠至流所县令希旨杖杀之　　长孙无忌
按唐书本传无忌字辅机性通悟博涉书史始高祖兵渡河进谒长春宫授渭北道行军典签从秦王征讨有功累擢比部郎中上党县公皇太子建成毒王王病举府危骇房元龄谓无忌曰祸隙已芽败不旋踵矣夫就大计者遗细行周公所以细管蔡也遂俱入白王谓先事诛之王未许无忌曰大王以舜何如人王曰浚哲文明为子孝为君仁又何议哉对曰向使浚井弗出得为孝乎涂廪弗下得为仁乎大杖避小杖受良有以也王未决事益急乃遣无忌阴召房元龄杜如晦定计无忌与尉迟敬德侯君集张公谨刘师立公孙武达独孤彦云杜君绰郑仁恭李孟尝讨难平之王为皇太子授左庶子即位迁吏部尚书以功第一进封齐国公帝以无忌皇后兄又少相友眷倚日厚尝出入卧内进尚书右仆射突厥颉利可汗已盟而政乱诸将请遂讨之帝顾新歃血不取为失机取之失信计犹豫以问大臣萧瑀曰兼弱攻昧讨之便无忌曰今我务戢兵以待突厥至乃可击使遂弱且不能来我又何求臣谓按甲存信便帝曰善然卒取突厥或有言无忌权太盛者帝特表示无忌曰我与公君臣间无少疑使各怀所闻不言斯则蔽矣因普示群臣曰朕子幼无忌于我有大功视之犹子也□间亲新间旧之谓不顺朕无取焉无忌亦自惧贵且亢后又数言之遂解仆射授开府仪同三司与房元龄杜如晦尉迟敬德皆以元勋封一子郡公进册司空知门下尚书省事无忌辞又因高士廉口陈以外戚位三公嫌议者谓天子以私后家帝曰朕任官必以才不者虽亲若襄邑王神符不妄授若才虽仇如魏征不弃也夫缘后兄爱昵厚以子女玉帛岂不得以其兼文武两器朕故相之公等孰不曰然无忌固让诏答曰黄帝得力牧为五帝先夏禹得咎繇为三王祖齐桓得管仲为五伯长朕得公遂定天下公其无让帝又思所与共艰难赖无忌以免作威凤赋以赐且况其功帝欲功臣并世袭刺史贞观十一年乃诏有司朕凭明灵之佑贤佐之力克剪多难清内盖时屯共资其力世安专享其利朕所不取刺史古诸侯虽名不同而监统一也无忌等义贯休戚效挺夷险嘉庸懿绩简在朕心其改锡土宇用世及之制乃以无忌为赵州刺史以赵为公国房元龄宋州刺史国于梁杜如晦赠密州刺史国于莱李靖濮州刺史国于卫高士廉申州刺史国于申侯君集陈州刺史国于陈道宗鄂州刺史王江夏孝恭观州刺史王河间尉迟敬德宣州刺史国于鄂李绩蕲州刺史国于英段志元金州刺史国于褒程知节普州刺史国于卢刘弘基朗州刺史国于夔张亮沣州刺史国于郧凡十有四人余官食邑尚不在无忌等辞曰群臣披荆棘事陛下今四海混一诚不愿违远左右而使世牧外州与迁徙等帝曰割地封功臣欲公等后嗣长为藩翰而薄山河之誓反为怨望朕亦安可强公土宇邪遂止后帝幸其第自家人姻娅劳赐皆有差久之进位司徒太子承干废帝欲立晋王未决坐两仪殿群臣已罢独留无忌元龄绩言东宫事因曰我三子一弟未知所立吾心亡聊即投□取佩刀自向无忌等惊争抱持夺刀授晋王而请帝所欲立帝曰我欲立晋王无忌曰谨奉诏异议者斩帝顾王曰舅许汝矣宜即谢王乃拜帝复曰公等与我意合天下其谓何答曰王以仁孝闻天下久矣固无异辞有如不同臣负陛下百死于是遂定以无忌为太子太师同中书门下三品同三品自此始帝又欲立吴王恪无忌密争止之帝征高丽诏摄侍中还辞师傅官听罢太子太师遥领扬州都督帝尝从容问曰朕闻君圣臣直人常苦不自知公宜面攻朕得失无忌曰陛下神武圣文冠卓千古性与天道非臣等愚所及诚不见有所失帝曰朕冀闻过公等乃相谀悦朕当评公等可否以相规谓高士廉心术警悟临难不易节所乏者骨鲠耳唐俭有辞善和解人酒杯流行发言可意事朕二十年未尝一言国家事杨师道性谨审自能无过而懦不更事缓急非可倚岑文本敦厚文章论议其所长也谋常经远自当不负于物刘洎坚正其言有益不轻然诺于人能自补阙马周敏锐而正评裁人物直道而行所任皆称朕意褚遂良鲠亮有学术竭诚亲于朕若飞鸟倚人自加怜爱无忌应对机敏善避嫌求于古人未有其比总兵攻战非所善也二十三年帝疾甚召入卧内帝引手扪无忌颐无忌哭帝感塞不得有所言翌日与遂良入受诏顾遂良曰我有天下无忌力也尔辅政勿令谗毁者害之有顷崩方在离宫皇太子悲恸无忌曰大行以宗庙社稷属殿下宜速即位因秘不发丧请还宫太子即位是为高宗进无忌太尉检校中书令犹知门下尚书二省固辞尚书省许之帝欲立武昭仪为后无忌固言不可帝密以宝器锦帛十余车赐之又幸其第擢三子皆朝散大夫昭仪母复诣其家申请许敬宗数劝之无忌厉色折拒帝后召无忌遂良及于志宁言后无息昭仪有子必欲立之者无忌已数谏即曰先帝付托遂良愿陛下访之遂良极道不可帝不听后既立以无忌受赐而不助己衔之敬宗揣后指阴使洛阳人李奉节上无忌变事与侍中辛茂将临按傅致反状帝惊曰将妄人构间殆不其然敬宗具言反迹已露陛下不忍非社稷之福帝泣曰我家不幸高阳公主与我同气往谋反今舅复尔使我重愧天下奈何对曰房遗爱口乳臭与女子反安能就事无忌奸雄天下所畏伏一旦窃发陛下谁使御之今即急恐攘袂一呼以啸同恶且为宗庙忧陛下不见隋室乎宇文化及父宰相弟尚主而身掌禁兵炀帝处之不疑然而起为戎首遂亡隋愿陛下决之帝犹疑更诏审核明日敬宗言无忌反明甚请逮捕帝泣曰舅果尔我决不忍杀后世其谓我何敬宗曰汉文帝舅薄昭从代来有功后坐杀人帝惜挠法令朝臣丧服就哭之昭自杀良史不以为失今无忌忘先帝之德舍陛下至亲乃欲移社稷败宗庙岂特昭比邪在法夷五族臣闻当断不断反受其乱乘机亟行缓必生变无忌与先帝谋取天下天下伏其智王莽司马懿之流今逆徒自承何疑而不决帝终不质问遂下诏削官爵封户以扬州都督一品俸置于黔州所在发兵护送流其子秘书监冲等于岭外从弟渝州刺史知仁贬翼州司马后数月又诏司空绩中书令敬宗侍中茂将等覆按反狱敬宗令大理正袁公瑜御史宋之顺等即黔州暴讯无忌投缳卒冲免死杀族子祥流族弟思于檀口大抵□亲皆谪徙初无忌与遂良悉心奉国以天下安危自任故永徽之政有贞观风帝亦宾礼老臣拱己以听纲纪设张此两人维持之也既二后废立计不合奸臣阴图帝暗于听受卒以屠覆自是政归武氏几至亡国上元元年追复官爵以孙元翼袭封初无忌自作墓昭陵茔中至是许还葬文宗开成三年诏曰每览国史至太尉无忌事未尝不废卷而叹其以裔孙均为绮氏令无忌从父敞字休明隋炀帝为晋王敞以库直从畋骊山王凌危逐鹿谏曰大王冒垂堂淫原兽可乎王遂止即位颇见识擢及幸江都留守禁御高祖入关率子弟谒新丰授将作少监出为杞州刺史贞观初坐受赇免太宗以后属岁私给禀偿其费累封平原郡公卒赠幽州都督谥曰良陪葬昭陵从父弟操字元节父览为周大司徒薛国公操有学术初高祖辟署相国府金曹参军未几检校虞州刺史从秦王征讨常侍旁与闻秘谋徙陕州城中无井人勤于汲操为酾河溜入城百姓利安以母丧解长老守阙颂遗爱服除封乐寿县男为齐扬益三州刺史课皆最下诏褒扬永徽初以陕州刺史卒赠吏部尚书谥曰安葬给鼓吹至虞罢子诠尚新城公主诠女兄为韩瑗妻无忌得罪诠流州有司希旨杀之诠有甥赵持满者工书善骑射力搏虎走逐马而仁厚下士京师无贵贱爱慕之为凉州长史尝逐野马射之矢洞于前边人畏伏诠之贬许敬宗惧持满才能仇己追至京属吏讯搒色不变曰身可杀辞不可枉吏代为占死狱中无忌叔顺德素与高祖亲厚太宗时封薛国公食千二百户　　王仁祜
按唐书高宗废后王氏传后并州祁人魏尚书左仆射思政之孙从祖母同安长公主以后婉淑白太宗以为晋王妃王居东宫妃亦进册擢父仁祜陈州刺史帝即位立为皇后仁祜以特进封魏国公母柳本国夫人仁祜卒赠司空初萧良娣有宠而武昭仪与后良娣争宠更相毁短昭仪诡险即诬后与母挟媚道蛊上帝信之解魏国夫人门籍罢后舅柳奭中书令李义府等阴佐昭仪以偏言怒帝遂下诏废后良娣皆为庶人囚宫中后母兄良娣宗族悉流岭南许敬宗又奏仁祜无他功以宫掖故超列三事今庶人谋乱宗社罪宜夷宗仁祜应斫棺陛下不穷其诛家止流窜仁祜不宜引庇荫宥逆子孙有诏尽夺仁祜官爵　　柳奭
按唐书柳泽传泽从祖奭字子卲以父隋时使高丽卒焉故往迎丧号踊尽哀为夷人所慕贞观中累迁中书舍人外孙为皇后迁中书侍郎进中书令皇后挟媚道觉罢为吏部尚书后废贬爱州刺史许敬宗等构奭通宫掖谋行鸩毒与褚遂良朋党罪大逆遣使杀之没其家□以上亲并流岭表奭房隶桂州为奴婢神龙初乃复官爵子孙亲属缘坐者悉免开元初泽兄涣为中书舍人上言臣从伯祖奭去显庆三年与褚遂良等五门同被谴戮虽被原雪而子孙殆尽唯曾孙无忝客籍龚州陛下先天后诏书尝任宰相并录其后况臣之伯祖无辜被诛今□窆未还后嗣侨处愿许伯祖归葬孤孙北迁于是诏无忝护奭柩归乡里官给丧事无忝后历潭州都督　　杨执柔
按唐书杨恭仁传执柔恭仁从孙历地官尚书武后母即恭仁叔父达之女及临朝武承嗣攸宁相继用事后曰要欲我家及外氏常一人为宰相乃以执柔同中书门下三品未几卒弟执一亦以诛张易之功封河东郡公累官右金吾卫大将军始雄在隋以同姓贵自武德后恭仁兄弟名位益盛又以武皇外家尊宠凡尚主者三人女为王妃五人赠皇后一人三品以上者二十余人　　武士
按唐书外戚传士字信世殖赀喜交结高祖尝领屯汾晋休其家因被顾接后留守太原引为行军司铠参军募兵既集以刘弘基长孙顺德统之王威高君雅私谓士曰弘基等皆背征三卫罪当死奈何授之兵吾且劾系之士曰此皆唐公客若尔必有大嫌故威等疑不发会司兵参军田德平欲劝威劾募人状士胁谓曰讨捕兵悉起唐公威君雅无与徒寄坐耳何能为德平亦止兵起士不与谋也以大将军府铠曹参军从平京师为光禄大夫义原郡公自言尝梦帝骑而上天帝笑曰尔故王威党也以能罢系刘弘基等其意可录且尝礼我故酬汝以官今胡迂妄媚我邪累迁工部尚书进封应国公历利荆二州都督卒赠礼部尚书谥曰定高宗永徽中以士仲女为皇后故崇赠并州都督司徒周国公咸亨中加赠太尉兼太子太师太原郡王配享高祖庙廷列功臣上后监朝尊为忠孝太皇建崇先府置官属追王五世后革命更于东都立武氏七庙追册为帝诸妣皆随帝号曰皇后先天中有诏削士伪号仍为太原王庙遂废始士娶相里氏生子元庆元爽又娶杨氏生三女元女妻贺兰氏早寡季女妻郭氏不显士卒后诸子事杨不尽礼衔之后立封杨代国夫人进为荣国后姊韩国夫人于时元庆已官宗正少卿元爽少府少监兄子惟良卫尉少卿杨讽后上疏出元庆等于外以示退让由是元庆斥龙州元爽濠州惟良始州元庆死元爽流振州干封时惟良及弟淄州刺史怀运与岳牧集泰山下于是韩国有女在宫中帝尤爱幸后欲并杀之即导帝幸其母所惟良等上食后置菫焉贺兰食之暴死后归罪惟良等诛之讽有司改姓蝮氏绝属籍元爽缘坐死家属投岭外后取贺兰敏之为士后赐氏武袭封擢累左侍极兰台太史令与名儒李嗣真等参与刊撰敏之韶秀自喜烝于荣国挟所爱佻横多过失荣国卒后出珍币建佛庐侥福敏之干匿自用司卫少卿杨思俭女选为太子妃告婚期矣敏之闻其美强私焉杨丧未毕褫衰粗奏音乐太平公主往来外家宫人从者敏之悉逼乱之后迭数怒至此暴其恶流雷州表复故侄道中自经死乃还元爽之子承嗣奉士后宗属悉原　　武士棱
按唐书武士传士兄士棱士逸士棱字彦威少柔愿力于田官司农少卿宣城县公常主苑囿农稼事卒赠潭州都督陪葬献陵　　武士逸
按唐书武士传士兄士逸字逖有战功为齐王府户曹参军六安县公从王守太原为刘武周所执尝遣间人陈破贼计贼平擢授益州行台左丞数言当世得失高祖嘉纳之终韶州刺史　　武承嗣
按唐书武士传承嗣既还擢尚辇奉御袭周国公迁秘书监礼部尚书俄以太常卿同中书门下三品未几辞位垂拱初以春官尚书同凤阁鸾台平章事改纳言代苏良嗣为文昌左相性暴轻忍祸闻左司郎中乔知之婢窈娘美且善歌夺取之知之作绿珠篇以讽婢得诗恨死承嗣怒告酷吏杀之残其家初后擅政中宗幽逐承嗣自谓传国及己武氏当有天下即讽后革命去唐家子孙诛大臣不附者倡议追王先世立宗庙又王元庆曰梁王谥宪元爽魏王谥德后从父士让楚王谥僖士逸蜀王谥节又赠兄子承业陈王而承嗣为魏王元庆子三思为梁王士让之孙攸宁为建昌王攸归九江王攸望会稽王士逸孙懿宗河内王嗣宗临川王仁范河间王仁范子载德颍川王士棱孙攸暨千乘王维良子攸宜建安王攸绪安平王从子攸止安王重规高平王承嗣子延基南阳王延秀淮阳王三思子崇训高阳王崇烈新安王承业子延晖嗣陈王延祚咸安王承嗣实封千户监修国史密谕后党凤阁舍人张嘉福使洛州人上书请立己为皇太子以观后意后问岑长倩格辅元皆执不宜承嗣不得已奏请责谕嘉福等不罪也怨长倩等皆以罪诛以特进罢未几复同凤阁鸾台三品承嗣为左相而攸宁为纳言故皆罢又与三思同三品不及月俱免复拜特进后决意还太子矣久之迁太子太保不得志鞅鞅愤死赠太尉并州牧谥曰宣延基袭爵后嫌斥其名更曰继魏王长安初与妻永泰郡主及邵王私语张易之兄弟事后忿争语闻后怒令自杀以延义代王中宗复位侍中敬晖等言诸武不当王与群臣白奏事不两大武家诸王宜皆免帝柔昏不断又素畏太后且欲悦安之更言攸暨三思皆与去二张功以折晖等纔降封一级三思王德静郡攸暨寿春懿宗为耿国公攸宁江国攸望叶国嗣宗管国攸宜息国重规郐国延义魏国攸绪巢国崇训酆国延禄为咸安郡公直臣宋务光苏安上书言武诸王飨封不厌人心帝不悟载德终湖州刺史谥武烈攸归历司属少卿至齐州刺史事母孝姊亡□不□五辛语辄流涕攸止绛州刺史三人死太后时不及削封攸宜历同州刺史万岁通天初为清边道行军大总管讨契丹后亲饯白马寺师无功还拜左羽林大将军景龙时迁右羽林卒总禁兵前后十年嗣宗终司卫卿重规为汴郑二州刺史未至役人营缮后怒贬庐州刺史自是着令诸王为州不得擅营治突厥之叛以重规为天兵中道大总管与沙叱忠义张仁亶引众三十万讨之左羽林大将军阎敬客为西道后军兵十五万后援还为左金吾卫大将军终卫尉卿延秀母本带方人坐其家没入奚官以姝惠赐承嗣生延秀突厥默啜荐女和亲后令延秀纳之诏右豹韬大将军阎知微右武卫郎将杨鸾庄赍金币送至突厥所知微等潜约默啜执延秀进寇妫檀故延秀不得归神龙初默啜请和因延秀送款还封柏国公左卫中郎将宗兄崇训尚安乐公主数与宴昵颇通突厥语仿卤讴舞姿度闲冶主爱悦会崇训死遂私侍主后因尚焉以太常卿兼右卫将军封国公三思死韦后复私延秀故延秀益自肆主府仓曹参军何凤说曰今天下系心武家庶几再兴且谶曰黑衣神孙被天裳神孙非公尚谁哉因劝服皂衣惑众韦后败尚与主居禁中同斩肃章门攸望以太府卿贬死春州诸武属坐延秀诛徙者略尽独载德子平一以文章显与攸绪常避盛满故免自有传攸宁天授中擢累纳言逾年以左羽林卫大将军罢俄还纳言久乃罢为冬官尚书圣历初同凤阁鸾台平章事自承嗣三思罢政事间一年攸宁三思复当国置句使苛取民赀产毁者凡十七八呼天自冤筑大库百余舍聚所得财一昔火不遗一钱以冬官尚书罢神龙初终岐州刺史赠尚书右仆射　　武三思
按唐书武士传三思当太后时累进夏官春官尚书监修国史爵为王契丹陷营州以榆关道安抚大使屯边还同凤阁鸾台三品逾月去位又检校内史罢为太子少保迁宾客仍监国史三思性倾谀善迎谐主意钩探隐微故后颇信任数幸其第赏予尤渥薛二张方烝蛊三思痛屈节为怀义御马倡言昌宗为王子晋后身引公卿歌咏淫污腼然媚人而不耻也后春秋高厌居宫中三思欲因此市权诱胁群不肖即建营三阳宫于嵩山兴泰宫于万寿山请太后岁临幸己与二张扈侍驰骋窃威福自私云工役巨万万百姓愁叹崇训之尚主也三思方辅政中宗居东宫欲宠耀其下乃令具亲迎礼宰相李峤苏味道等及沈佺期宋之问诸有名士造作文辞慢泄相矜无复礼法中宗复位擢崇训驸马都尉太常卿兼左卫将军三思进位司空同中书门下三品加实户五百固辞进开府仪同三司会降封裁减实户俄以太后遗诏还所减而封崇训镐国公初桓彦范等已诛二张薛季昶刘幽求劝并诛三思等不从翌日三思因韦后潜入宫中反易国政数日而彦范等皆失柄所斥去者悉还诏群臣复循太后法三思建言大帝封泰山则天皇后建明堂封嵩山二圣之美不可废帝韪其言遂更名五县曰干封合宫永昌登封告成云明年春大旱帝遣三思攸暨祷干陵而雨帝悦三思因主请复崇恩庙昊顺二陵皆置令丞其党郑愔上圣感颂帝为刻石补阙张景源建言母子承业不可言中兴所下制书皆除之于是天下名祠改唐兴龙兴云补阙权若讷又言制诏如贞观故事且太后遗训母仪也太宗旧章祖德也沿袭当自近者始帝褒答是时起球场苑中诏文武三品分朋为都帝与皇后临观崇训与驸马都尉杨慎交注膏筑场以利其泽用功不訾人苦之三思既私韦后又与上官昭容乱内忌节愍太子即与主谋废之太子惧故发羽林兵围三思第并崇训斩之杀其党十余人时疾三思奸乱窃国比司马懿其忌阻正人特甚尝曰我不知何等名善人唯与我者殆是哉与宗楚客兄弟纪处讷崔湜甘元柬相驱煽王同□周憬张仲之等不胜愤谋杀之为冉祖雍宋之愻李悛所白皆坐死因逮染五王而崔湜遣周利贞就杀之故祖雍与御史姚绍之等五人号三思五狗司农少卿赵履温中书舍人郑愔长安令马构司勋郎中崔日用监察御史李托其权熏炙中外其尤干政事者天下语曰崔冉郑乱时政以爵赏自相崇树凡构大狱污点善良破坏其宗天下为荡然始韦月将高轸上疏极言三思过恶有司杀月将逐轸恶地黄门侍郎宋憬执奏俄见斥其权大抵如此既死帝为举哀废朝五日赠太尉复封梁王谥曰宣追封崇训鲁王谥曰忠主以太子首祭三思柩睿宗立以父子皆逆节斫棺暴尸夷其墓　　武懿宗
按唐书武士传懿宗以司农卿爵为郡王历怀洛二州刺史神功元年孙万荣败王孝杰兵诏懿宗为神兵道大总管讨之而娄师德沙叱忠义并为总管兵凡二十万次赵州懿宗闻贼且至惧不知所出欲弃军走或劝曰贼虽众无辎载以钞剽为命若按兵老之击其归可成大功懿宗不暇计退保相州贼遂进屠赵州后万荣死懿宗复与娄师德抚循河北人有自贼中归者一切抵死先剔取□乃杀之血沫前而举动自如始万荣入寇也别帅何阿小陷冀州杀人无余种以懿宗暴忍似之故号称两何相语曰唯此两何杀人最多初懿宗天授间受诏讯大狱诛大臣王公皆深排巧引内刑□中无有脱者其险酷虽周来等不能继也神龙初迁太子詹事终怀州刺史　　武攸暨按唐书武士传攸暨自右卫中郎将尚太平公主拜驸马都尉累迁右卫大将军天授中自千乘郡王进封定王实封户六百迁麟台监司祀卿长安中降王寿春加特进中宗时拜司徒复王定加户千固辞进开府仪同三司延秀之诛降楚国公攸暨沈谨和厚于时无忤专自奉养而已景龙中卒赠太尉并州大都督还定王谥曰忠简坐公主大逆夷其墓　　武攸绪按旧唐书外戚传攸绪惟良子也少有志行天授中封安平郡王历迁殿中监出为扬州大都督府长史圣历中弃官隐于嵩山以琴书药饵为务中宗即位以安车备礼征之降书曰朕闻大隐忘情不去朝市至人无迹何所凝滞王高标峻尚雅操孤贞有咸一之用弘体二之德学究深远理实精微草芥貂蝉锱铢缨绂荫松山而辞竹苑去朱邸而卧清溪逍遥林壑傲睨箕颍有年岁矣朕虔膺圣历重阐皇基保乂邦家宁辑区求贤采彦俯谷窥山王之所居接近嵩岳长望高烈思满风烟驻驆乔岩追寻大隗鸣銮峒岫询访广成机务殷繁有怀莫遂今遣国子司业杜慎盈以礼命征辟扫夔龙之第虚稷契之筵神化丹青朕之志也岂以黄屋之贵倾彼白云之心通变之宜希从降志延贮阊阖若在汾阳攸绪应召至都授太子宾客寻请归嵩山制从之令京官五品已上饯送于定鼎门外及三思延秀等构逆诸武多坐诛戮唯攸绪以隐居不预其祸时论美之睿宗即位又降敕曰顷以贼臣结党后族擅权扇动宫闱肆行鸩毒灵祇所感奸恶伏诛今得宗社乂安天地交泰卿久厌簪绂早慕林泉守道不回见几而作兴言高尚有足嘉称但怒用不迁罪无相及为善有验卿之谓与或虑惊疑故令慰谢其见重如此寻征为太子宾客不就开元二年攸绪又请就庐山居止制不许仍令州县数加存问不令外人侵扰十一年卒年六十九　　赵
按旧唐书中宗赵皇后传后京兆长安人也祖绰武德中以战功至右领军卫将军父尚高祖女常乐公主历迁左千牛将军中宗为英王时纳后为妃既而妃母公主得罪妃亦坐废幽死于内侍省则天临朝为寿州刺史坐与越王贞连谋被诛公主亦坐死神龙元年赠左卫大将军
　外戚部列传十二
　　唐二
　　韦温
按唐书外戚传韦温者中宗废后庶人从父兄也后父元贞历普州参军事以女为皇太子妃故擢累豫州刺史帝幽房陵元贞流死钦州妻崔为蛮首□承所杀四子洵浩洞泚同死容州后二女弟逃还京师帝复政是日诏赠元贞上洛郡王太师雍州牧益州大都督温父元俨鲁国公特进并州大都督遣使者迎元贞丧诏广州都督周仁轨讨□承斩其首祭崔柩官仁轨左羽林大将军汝南郡公柩至帝与后登长乐宫望而哭赠□王谥文献号庙曰褒德陵曰荣先置令丞给百户扫除赠洵吏部尚书汝南郡王浩太常卿武陵郡洞卫尉卿淮阳郡泚太仆卿上蔡郡并葬京师温初试吏坐赃斥神龙初擢宗正卿迁礼部尚书封鲁国公弟湑自洛州户曹参军事连拜左羽林大将军曹国公后大妹嫁陆颂进国子祭酒仲妹嫁嗣虢王邕湑子捷尚成安公王温从弟濯尚定安公主并拜驸马都尉捷为右羽林将军景龙三年温以太子少保同中书门下三品遥领扬州大都督温既见天下事在手欲自殖以牢其权引用支党不相一公卿虽畏伏然温无能不知诸武凶而炽也湑初兼修又馆大学士时荧惑久留羽林后恶之方湑从至温泉后毒杀之以塞变厚赠司徒并州大都督湑兄弟颇以文词进帝方盛选文章侍从与赋诗相娱乐湑虽为学士常在北军无所造作有富商抵罪万年令李令质按之濯驰救令质不从毁于帝帝召令质至左右为恐令质从容曰濯于贼非亲但以货为请濯虽势重不如守陛下法死无恨帝释不责帝崩后专政畏有变敕温尽□内外兵守省中又以从子播捷从弟璇高嵩分领左右羽林军温与宗楚客武延秀等说后托图谶韦氏当受命谋杀少帝内惮相王太平公主属尊欲先除之然后发其谋而元宗兵夜起将军葛福顺攻元武门入羽林斩播璇高嵩枭首以徇军中相率而应无敢后后死迟旦斩温分捕诸韦子弟无少长皆斩　　周仁轨
按唐书本传仁轨京兆万年人后母族也方为并州长史残酷嗜杀戮异日见堂下有断臂恶之送于野数昔往视故在是月韦后败使者诛仁轨刑人举刀仁轨承以臂堕地乃悟睿宗夷元贞洵坟墓民盗取宝玉略尽天宝九载复诏发掘长安尉薛荣先往视冢铭载葬日月与发冢日月正同而陵与尉名合云　　韦坚按唐书本传坚字子全京兆万年人姊为惠宣太子妃妹为皇太子妃中表贵盛故仕最早由秘书丞历奉先长安令有干名见宇文融杨慎矜父子以聚敛进乃运江淮租赋所在置吏督察以佐国廪岁终增巨万元宗咨其才擢为陕郡太守水陆运使汉有运渠起阙门西抵长安引山东租赋汔隋常治之坚为使乃占咸阳壅渭为堰绝灞浐而东注永丰仓下复与渭合初浐水衔苑左有望春楼坚于下凿为潭以通漕二年而成帝为升楼诏群臣临观坚豫取洛汴宋山东小斛舟三百首贮之潭篙工柁师皆大笠侈袖芒屦为吴楚服每舟署某郡以所产暴陈其上若广陵则锦铜器官端绫绣会稽则罗吴绫绛纱南海□瑁象齿珠琲沉香豫章力士饮器茗铛釜宣城空青石绿始安蕉葛蚺胆翠羽吴郡方丈绫船皆尾相衔进数十里不绝关中不识连樯挟橹观者骇异先是人间唱得体纥那歌有扬州铜器语开元末得宝符于桃林而陕尉崔成甫以坚大输南方物与歌语□更变为得宝歌自造曲十余解召吏唱习至是衣缺胯衫锦半臂绛冒□立舻前倡人数百皆巾鲜冶齐声应和鼓吹合作船次楼下坚跪取诸郡轻货上于帝以给贵戚近臣上百牙盘食府县教坊音乐迭进惠宣妃亦出宝物供具帝大悦擢坚左散骑常侍官属赏有差蠲役人一年赋舟工赐钱二百万名潭曰广运坚进兼江淮南租庸转运处置等使又兼御史中丞封韦城县男坚妻姜□女李林甫舅子也初甚昵比既见其宠恶之坚亦自以得天子意锐于进又与左相李适之善故林甫授坚刑部尚书夺诸使以杨慎矜代之坚失职稍怨望河西陇右节度使皇甫惟明数于帝前短林甫称坚才林甫知之惟明故为忠王友王时为皇太子矣正月望夜惟明与坚宴集林甫奏坚外戚与边将私且谋立太子有诏讯鞫林甫使杨慎矜杨国忠王吉温等文致其狱帝或之贬坚缙云太守惟明播川太守籍其家坚诸弟诉枉帝大怒太子惧表与妃绝复贬坚江夏别驾未几长流临封郡弟兰为将作少匠冰鄠令芝兵部员外郎子谅河南府户曹皆谪去岁中遣监察御史罗希奭就杀之杀惟明于黔中惟坚妻得原从坐十余人仓部员外郎郑章右补阙内供奉郑钦说监察御史豆卢反杨惠嗣薛王琄皆免官被窜坚始凿潭多坏民冢墓起江淮至长安公私骚然及得罪林甫遣使江淮钩索坚罪捕治舟夫漕史所在狱皆满郡县剥敛偿输责及邻伍多裸死牢户林甫死乃止　　刘延景按唐书刘德威传德威子延景字冬日终陜州刺史睿宗初以后父追赠尚书右仆射陪葬干陵易从累迁彭城长史任城县男永昌中为酷吏周兴诬构坐死将刑百姓奔走争解衣投地曰为长史祈福有司平直乃十余万当时号孝义刘家及易从以非祸死天下冤之　　窦威
按唐书本传威字文蔚岐州平陆人父炽在周为上柱国人隋为太傅太穆皇后其从兄弟女也威沈邃有器局贯览群言家世贵子弟皆喜武力独威尚文诸兄诋为书痴内史令李德林举秀异授秘书郎当迁不肯调者十年故其学益博而诸兄以军功位通显矣薄威职闲冗更谓曰昔仲尼积学成圣犹栖迟不偶汝尚何求耶威笑不答蜀王秀辟为记室威以秀多不法谢疾去秀废府属皆得罪威独免大业中累迁内史舍人数谏忤旨转考功郎中后坐事免高祖入关召补大丞相府司录参军方天下乱礼典湮缺威多识朝廷故事乃裁定制度帝语裴寂曰威今之叔孙通也武德元年授内史令每论政事得失必陈古为喻帝益亲瞩□引入卧内谓曰昔周有八柱国吾与公家是也今我为天子而公为内史令事固有不等耶威惧顿首谢曰臣家在汉再为外戚至元魏有三皇后今陛下龙兴臣复以姻戚进夙夜惧不克任帝笑曰公以三后族夸我耶关东人与崔卢婚者犹自矜大公世为帝戚不亦贵乎后寝疾帝临问及卒哭之恸赠同州刺史追封延安郡公谥曰靖威俭素家不树产比丧无余赀遗令薄葬诏皇太子百官临送　　窦抗
按唐书窦威传威从兄子抗字道生父荣定为隋洺州总管陈国公谥曰懿母隋文帝姊安成公主也抗美容仪性通率涉见图史以帝甥蚤贵入太学释褐千牛备身仪同三司侍父疾束带五旬不弛居丧哀□过常袭爵累转梁州刺史将之官文帝幸其第酣宴如家人礼母卒数号绝诏宫人节哭岁余为岐州刺史转幽州总管所至以宽惠闻汉王谅反炀帝疑抗为应遣李子雄驰往代之子雄因诬抗得谅书不奏按鞫无状然坐是遂废抗与高祖少相狎及杨元感反抗谓高祖曰元感为我先耳李氏名在图录天所启也高祖曰为祸始不祥公无妄言炀帝遣抗出灵武连护长城闻高祖已定京师喜曰此吾家婿豁达有大度真拨乱主也因归长安高祖见之喜握手曰李氏果王何如因置酒为乐授将作大匠兼纳言寻罢为左武候大将军帝听朝或引升御坐既退入卧内从容谈笑极平生欢以兄呼之宫中称为舅或留宿禁省侍燕豫然未□干朝廷事后从秦王平薛举功第一又从征王世充东都平册勋于庙者九人抗与从弟轨与焉赐女乐一部珍币不赀卒赠司徒谥曰密子衍静诞衍袭爵　　窦德明
按旧唐书外戚传德明太穆顺圣皇后兄之孙也祖照尚后魏文帝女义阳公主封巨鹿公父彦袭父封仕隋为西平郡守德明少师事陈留王孝逸颇涉文史会汉王谅作乱遣其将綦良攻黎州德明时年十八募得五千人倍道而进号令严整一战破之以功累拜齐王府属坐事免及义师围长安永安王孝基襄邑王神符江夏王道宗及高祖之婿窦诞赵慈景并系狱隋将卫文升阴世师欲杀之德明谓文升曰罪不在此辈杀之无伤于彼适足招怨文升乃止及谒见高祖竟不自言时人称其长者武德初拜考功郎中从太宗击王世充频有战功封显武贞观初历常爱二州刺史寻卒弟德元高宗时为左相德元子怀贞　　窦怀贞
按旧唐书窦德明传怀贞少有名誉时兄弟宗族并以舆马为事怀贞独折节自修衣服俭素圣历中为清河令治有能名俄历越州都督扬州大都督府长史所在皆以清干着称神龙二年累迁御史大夫兼检校雍州刺史时韦庶人及安乐公主等干预朝政怀贞每谄顺委曲取容改名从一以避后父之讳自是名称日损庶人微时乳母王氏本蛮婢也特封莒国夫人嫁为怀贞妻俗谓乳母之婿为阿怀贞每因谒见之次及进表疏列在官位必曰皇后阿时人或以国呼之初无惭色宦官用权怀贞尤所畏敬每视事听讼见无须者误以接之监察御史魏传弓尝以内常侍辅信义尤纵暴将奏劾之怀贞曰辅常侍深为安乐公主所信任权势甚高言成祸福何得辄有弹□传弓曰今王纲渐坏君子道消正由此辈擅权耳若得今日杀之明日受诛无所恨怀贞无以答但固止之韦庶人败左迁濠州司马寻擢授益州大都督府长史以附会太平公主累拜侍中兼御史大夫代韦安石为尚书左仆射监修国史赐爵魏国公睿宗为金仙玉真二公主创立两观料功甚多时议皆以为不可唯怀贞赞成其事躬自监役怀贞族弟詹事司直维鍌谓怀贞曰兄位极台衮当思献可替否以辅明主奈何校量瓦木厕迹工匠之间欲令海内何所瞻仰也怀贞不能对而监作如故时人为之语曰窦仆射前为韦氏国后作公主邑丞言怀贞伏事公主同于邑官也先天二年太平公主逆谋事泄怀贞惧罪投水而死遂戮其尸改姓毒氏　　窦孝谌按旧唐书窦德明传德明族弟孝谌刑部尚书诞之子昭成顺圣皇后父也则天时历太常少卿润州刺史长寿二年后母氏被酷吏所陷诬与后□诅不道孝谌左迁罗州司马而卒子希瑊希球希瓘并流岭南神龙初随例雪免景云年追赠孝谌太尉邠国公希瑊袭爵元宗即位加赠孝谌太保希瑊等以舅氏甚见优宠希瑊累迁太子少傅豳国公寻卒希球官至太子宾客封冀国公开元二十七年卒谥曰靖希瓘初赐爵毕国公后改名初为左散骑常侍及希球卒因授开府仪同三司元宗以早失太后尤重外家兄弟三人皆国公食实封子锷又尚元宗女永昌长公主恩宠赐赉实为厚矣而兄弟皆贪鄙过自封殖又甚之天宝七载有窦勉潜交巫祝勉犯法坐信其诡说被停官放归田园寻以尊老又授开府仪同三司依旧朝会十三载十二月卒元宗哭于行在赠司徒财货巨万从父弟维鍌好学以撰着为业时宗咸以外戚崇饰舆马维鍌独清俭自守中书令张说黄门侍郎卢藏用给事中裴子余皆与之亲善官至水部郎中卒撰吉凶礼要二十卷行于代　　王仁皎
按唐书外戚传仁皎字鸣鹤元宗废后父也景龙中以将帅举授甘泉府果毅迁左卫中郎将帝即位以后故擢将作大匠进累开府仪同三司封祁国公食户三百仁皎避职不事委远名誉厚奉养积媵妾赀货而已卒年六十九赠太尉益州大都督谥昭宣官为治葬柩行帝御望春亭过丧诏张说文其碑帝为题石　　王守一
按唐书王仁皎传仁皎子守一与后孪生帝微时与雅旧后诏尚清阳公主从讨太平主有功由尚乘奉御迁殿中少监晋国公累进太子少保袭父爵被遇良渥后废贬柳州别驾至蓝田赐死守一沓墨无顾藉财蓄巨万皆籍入于官　　李翛
按唐书外戚传李翛字翛起寒贱由庄宪太后娅婿得进历坊绛二州刺史无它才为政粗办性纤巧饰厨传结纳阉寺求善誉宪宗以为才拜司农卿进京兆尹专聚敛以固恩宠数谮毁近臣一时侧目太后崩诏翛为桥道置顿使啬官费物物裁损为可喜者梓宫至灞桥从官多不得食始议更造渭城门计钱三万翛以为劳不听使凿轨道深之柱危不支方过丧而门坏辒辌仅免彻门乃得行翛妄奏车轴折山陵使李逢吉劾罔上请免官方帝用兵而翛屡有所献得不坐纔诏夺禀逢吉持之乃削银青一阶翌日加赐黄金帝以浙西富饶欲掊□遗利以翛为观察使被疾还京师元和十四年卒士有相贺者　　武攸止
按唐书元宗武皇后传后武氏恒安王攸止女帝即位封所生母杨郑国夫人弟忠国子祭酒信秘书监将遂立皇后御史潘好礼上疏曰礼父母雠不共天春秋子不复雠不子也陛下欲以武氏为后何以见天下士妃再从叔三思也从父延秀也皆干纪乱常天下共疾夫恶木垂荫志士不息盗泉飞溢廉夫不饮匹夫匹妇尚相择况天子乎愿慎选华族称神祇之心春秋宋人夏父之会无以妾为夫人齐桓公誓葵丘曰无以妾为妻此圣人明嫡庶之分也分定则窥竞之心息矣今人间咸言右丞相张说欲取立后功图复相今太子非惠妃所生而妃有子若一俪宸极则储位将不安古人所以谏其渐者有以也遂不果立　　杨知庆
按旧唐书元献杨皇后传后弘农华阴人曾祖士达隋纳言天授中以则天母族追封士达为郑王赠太尉父知庆左千牛将军赠太尉为郑国公　　杨国忠
按唐书外戚传国忠太真妃之从祖兄张易之之出也嗜饮博数□货于人无行检不为姻族齿年三十从蜀军以屯优当迁节度使张宥恶其人笞屈之然卒以优为新都尉罢去益困蜀大豪鲜于仲通颇资给之从父元琰死蜀州国忠护视其家因与妹通所谓虢国夫人者裒其赀至成都摴蒱一日费辄尽乃亡去久之调扶风尉不得志复入蜀剑南节度使章仇兼琼与宰相李林甫不平闻杨氏新有宠思有以结纳之为奥助使仲通之长安仲通辞以国忠见干貌颀峻口辩给兼琼喜表为推官使部春贡长安将行告曰郫有一日粮君至可取之也国忠至乃得蜀货百万即大喜至京师见群女弟致赠遗于时虢国新寡国忠多分赂宣淫不止诸杨日为兼琼誉而言国忠善摴蒱元宗引见擢金吾兵曹参军闲□判官兼琼入为户部尚书兼御史大夫用其力也国忠稍入供奉常后出专主蒱簿计算钩画分铢不误帝悦曰度支郎才也累迁监察御史李林甫兴韦坚等狱欲危太子狱事畏却以国忠怙宠搏鸷可用倚之使按劾国忠乃惨文峭诋逮系连年诬蔑被诛者百余族度可以危太子者先林甫意陷之皆中所欲林甫方深阻固位阴为指向故国忠乘以为奸肆意无所惮虢国居中用事帝所好恶国忠必探知其微帝以为能擢兼度支员外郎迁不淹年领十五余使林甫始恶之天宝七载擢给事中兼御史中丞专判度支会三妹封国夫人兄铦擢鸿胪卿与国忠皆列棨戟而第舍华僭弥跨都邑时海内丰炽州县粟帛举巨万国忠因言古者二十七年耕余九年食今天置太平请在所出滞积变轻赍内富京师又悉天下义仓及丁租地课易布帛以充天子禁藏明年帝诏百官观库物积如丘山赐群臣各有差锡国忠紫衣金鱼知太府卿事初杨慎矜引王为御史中丞已而有隙挟国忠共劾慎矜抵不道诛由是权倾中外吉温为国忠谋夺林甫政国忠即诬奏京兆尹萧炅御史中丞宋浑逐之皆林甫所厚善林甫不能救遂结怨宠方渥位势在国忠右国忠忌之因邢縡事构诛死己代为京兆尹悉领其使即穷劾支党引林甫交私状牵连左逮数以闻帝始厌林甫□薄之先此南诏质子合罗凤亡去帝欲讨之国忠荐鲜于仲通为蜀郡长史率兵六万讨之战泸川举军没独仲通挺身免时国忠兼兵部侍郎素德仲通为匿其败更叙战功使白衣领职因自请兼领剑南诏拜剑南节度支度营田副大使知节度事俄加本道兼山南西道采访处置使开幕府引窦华张渐宋昱郑昂魏仲犀等自佐而留京师帝再幸左藏库班赉百官出纳判官魏仲犀言凤集通训门门直库西有诏改为凤皇门进仲犀殿中侍御史属吏率以凤皇优得调俄拜国忠御史大夫因引仲通为京兆尹己兼领吏部国忠耻云南无功知为林甫掎摭欲自解于帝乃使麾下请己到屯外示忧边以合上旨实杜禁言路林甫果奏遣之及辞泣诉为林甫中伤者妃又为言故帝益亲之豫计召日然国忠就道惴惴不自安帝在华清宫驿追国忠还林甫病已困入见□下林甫曰死矣公且入相以后事属公国忠惧其诈不敢当流汗被颜林甫果死遂拜右相兼文部尚书集贤院大学士监修国史崇元馆大学士太清太微宫使而节度采访等使判度支不解也国忠已得柄则穷擿林甫奸事碎其家帝以为功封魏国公固让魏徙封卫国忠既以宰相领选始建罢长名于铨日即定留放故事岁揭版南院为选式选者自通一辞不如式辄不得调故有十年不官者国忠创押例无贤不肖用选深者先补官牒文谬缺得再通众议翕然美之先天以前诸司官知政事者午漏尽还本司视事兵吏部尚书侍郎分案注拟开元末宰相员少任益尊不复视本司事吏部铨注常三注三唱自春止夏乃讫而国忠阴使吏到第预定其员集百官尚书省注唱一日毕以夸神明骇天下耳目者自是资格纷谬无复纲序虢国居宣阳坊左国忠在其南自台禁还趣虢国第郎官御史白事者皆随以至居同第出骈骑相调笑施施若禽兽然不以为羞道路为耻骇明年大选因就第唱补惟女兄弟观之士之丑野蹇伛者呼其名辄笑于堂声彻诸外士大夫诟耻之先是有司已定注则过门下侍中给事中按阅有不可黜之国忠则召左相陈希烈隅生给事中在旁既对注曰已过门下矣希烈不敢异侍郎韦见素张倚与本曹郎趋走堂下抱案牒国忠顾女弟曰紫袍二主事何如皆大噱鲜于仲通等讽选者郑怤愿立碑省户下以颂德诏仲通为颂帝为易数字因以黄金识其处帝常岁十月幸华清宫春乃还而诸杨汤沐馆在宫东垣连蔓相照帝临幸必遍五家赏赉不赀计出有赐曰饯路返有劳曰□脚远近馈遗阉稚歌儿狗马金贝踵迭其门国忠由御史至宰相凡领四十余使而度支吏部事自丛伙第署一字不能尽故吏得轻重显赇公谒无所忌国忠性疏侻捷给硁硁处决枢务自任不疑盛气骄愎百僚莫敢相可否官属悉苛督句剥相惎又便佞专徇帝嗜欲不顾天下成败帝雅意事边故身调兵食取习文簿恶吏任之军凡须索快成其手又不能省视也始李林甫绐帝天下无事请己漏出休许之文书填凑坐家裁决既成敕吏持案诣左相陈希烈联署左相不敢诘署惟谨至国忠时韦见素代希烈循以为常它年大雨败稼帝忧之国忠择善禾以进曰雨不为灾扶风太守房管上郡灾国忠怒遣御史按之后乃无敢以水旱闻皆前伺国忠意乃敢启子暄举明经不中礼部侍郎达奚珣遣子抚往见国忠国忠方朝见抚喜已而闻暄当黜诟曰生子不富贵邪岂以一名为鼠辈所卖珣大惊即致暄高第俄与珣同列犹咤官不进国忠虽当国常领剑南召募使遣戍泸南饷路险乏举无还者旧勋户免行所以宠战功国忠令当行者先取勋家故士无斗志凡募法愿奋者则籍之国忠岁遣宋昱郑昂韦儇以御史迫促郡县吏穷无以应乃诡设饷召贫弱者密缚置室中衣絮衣械而送屯亡者以送吏代之人人思乱寻遣剑南留后李宓率兵十余万击合罗凤败死西洱河国忠矫为捷书上闻自再兴师倾中国骁卒二十万踦屦无遗天下冤之安禄山方有宠总重兵于边偃蹇不奉法帝护之下莫敢言国忠知终不出己下又恃内援独暴发反状帝疑以位相媢不之信禄山虽逆久以帝遇之厚故隐忍伺帝一日晏驾则称兵及见帝嬖国忠甚畏不利己故谋日急俄而禄山授尚书右仆射帝恐国忠不悦故册拜司空禄山还幽州觉国忠图己反谋遂决国忠令客何盈蹇昂刺求反状讽京兆尹李岘围其第捕禄山所善李超安岱李方来王岷杀之贬其党吉温于合浦禄山上书自陈而条上国忠大罪二十帝归过于岘贬零陵太守以尉禄山意国忠寡谋矜躁谓禄山跋扈不足图故激怒之使必反以取信于帝帝卒不悟乃建言请以禄山为平章事追入辅政以贾循为使节度范阳吕知诲节度平卢杨光翙节度河东已草诏帝使谒者辅璆琳觇禄山未还帝致诏坐侧而璆琳纳金固言不反帝谓国忠曰禄山无二心前诏焚之矣禄山反以诛国忠为名帝欲自将而东使皇太子监国谓左右曰我欲行一事国忠揣帝且禅太子归谓女弟等曰太子监国吾属诛矣因聚泣入诉于贵妃妃以死邀帝遂寝禄山既发范阳叹□曰国忠头来何迟哥舒翰守潼关按兵守险国忠闻欲反已疑之乃从中督战翰不得已出关遂大败降贼书闻是日帝自南内移仗未央宫国忠见百官鲠咽不自胜监察御史高适请率百官子弟及募豪杰十万拒守众以为不可初国忠闻难作自以身帅剑南豫置腹心梁益间为自完计至是帝召宰相计事国忠曰幸蜀便帝然之明日迟昕帝出延秋门群臣不知犹上朝唯三卫骑立仗尚闻刻漏声国忠与韦见素高力士及皇太子诸王数百人护帝右龙武大将军陈元礼谋杀国忠不克进次马嵬将士疲乏食元礼惧乱召诸将曰今天子震荡社稷不守使生人肝脑涂地岂非国忠所致欲诛之以谢天下云何众曰念之久矣事行身死固所愿会吐蕃使有请于国忠众大呼曰国忠与吐蕃谋反卫骑合国忠突出或射中其额杀之争啖其肉且尽枭首以徇帝惊曰国忠遂反耶时吐蕃使亦歼矣御史大夫魏方进责众曰何故杀宰相众怒又杀之四子暄昢晓晞暄位太常卿户部侍郎闻乱下马蹶弩众射之身贯百矢乃殕昢尚万春公主位鸿胪卿陷贼见杀晓奔汉中为汉中王瑀榜死晞及国忠妻裴柔同奔陈仓为追兵所斩柔故蜀倡也并坎而瘗其党翰林学士张渐窦华中书舍人宋昱吏部郎中郑昂俱走山谷民争其赀富埒国忠昱恋赀产窃入都为乱兵所杀余坐诛国忠本名钊以图谶有卯金刀当位御史中丞时帝为改今名　　张去逸
按旧唐书肃宗张皇后传后本南阳西鄂人后徙家昭应祖母窦氏元宗母昭成皇太后之妹也昭成为天后所杀元宗幼失所恃为窦姨鞠养景云中封邓国夫人恩渥甚隆其子去惑去疑去奢去逸皇姨弟也皆至大官去盈尚元宗女常芬公主去逸生后后弟清又尚大宁郡主肃宗即位赠后父太仆卿去逸左仆射母窦氏封义章县主姊李昙妻封清河郡夫人妹师师封郕国夫人干元元年驸马都尉清加特进太常卿同正封范阳郡公宝应元年肃宗崩太子监国幽后于别殿驸马都尉清贬硖州司马弟延和郡主婿鸿胪卿潜贬郴州司马舅鸿胪卿窦履信贬道州刺史　　吴凑
按唐书本传凑章敬皇后弟也由布衣与兄溆一日赐官封皆等而凑畏太盛乞解太子詹事换检校宾客兼家令进累左金吾卫大将军凑才敏锐而谦畏自将帝数顾访犹见委信是时令狐彰田神功等继没其下乘丧挟兵辄偃蹇摇乱凑持节至汴滑委悉慰说裁所欲为奏各尽其情亦度朝廷可行者故军中欢附帝才其为重之元载当国久愎状日肆帝阴欲诛未发也顾左右无可与计即召凑图之俄而收载赐死于是王缙杨炎王昂韩会包佶等皆当坐凑建言法有首从从不应死一用极刑亏德伤仁缙等由是得减死丁后母丧解职既除拜右卫将军德宗初出为福建观察使政勤清美誉四腾与宰相窦参有憾参数加短毁又言凑风痹不良趋走帝召还验其疾非是由是不直参擢凑陕虢观察使代李翼翼参党也宣武刘元佐死以凑检校兵部尚书领节度使驰代未至汴军乱立元佐子士宁帝欲遣兵内凑而参请授士宁以沮凑还为右金吾卫大将军贞元十四年夏大旱谷贵人流亡帝以过京兆尹韩□罢之即召凑代□已谢督视事明日诏乃下凑为人强力劬俭瞿瞿未尝扰民上下爱向京师苦宫市强估取物而有司附媚中官率阿从无敢争凑见便殿因言中人所市不便宵民徒纷纷流议宫中所须责臣可办若不欲外吏与闻禁中事宜料中官高年谨信者为宫市令平贾和售以息众欢又言掌闲骑飞龙内园芙蓉园禁兵诸司杂供役手资课太繁宜有蠲省帝辄顺可初府中易凑贵戚子不便簿领每有疑狱时其将出则遮凑取决幸苍卒得容欺凑叩鞍一视凡指擿尽中其弊初无留思众畏服不意凑精裁遣如此僚史非大过不榜责召至廷诘服原去其下传相训勖举无稽事文敬太子义章公主仍薨帝悼念厚葬之车土治坟农事废凑候帝间徐言极争不避或劝论事宜简约不尔为上厌苦凑曰上明睿忧劳四海不以爱所锺而疲民以逞也顾左右钳噤自安耳若反复启寤幸一听之则民受赐为不少桥舌阿旨固善有如穷民上诉叵云罪何以能进兼兵部尚书及属病门不内医巫不尝药家人泣请对曰吾以庸谨起田亩位三品显仕四十年年七十尚何求自古外戚令终者可数吾得以天年归侍先人地下足矣帝知之诏侍医敦进汤剂不获已一饮之卒年七十一赠尚书右仆射谥曰成先是街樾稀残有司莳榆其空凑曰榆非人所荫玩悉易以槐及槐成而凑已亡行人指树怀之唐兴后族退居奉朝请者犹以事失职而凑任中外未尝以罪过罢为世外戚表云　　吴士矩
按唐书外戚传凑兄溆溆子士矩文学早就喜与豪英游故人人助为谈说开成初为江西观察使享宴侈纵一日费凡十数万初至库钱二十七万□晚年纔九万军用单匮无所仰事闻中外共申解得以亲议文宗弗穷治也贬蔡州别驾谏官执处其罪不纳于是御史中丞狄兼建言陛下擢任士矩非私也士矩负陛下而治之亦非私也请遣御史至江西即讯使杜江淮它镇循习意帝听乃流端州　　独孤□
按旧唐书代宗贞懿皇后传后独孤氏父□左威卫录事参军以后贵赠工部尚书大历初后宠遇无双以恩泽官其宗属叔太常少卿卓为少府监后兄良佐太子中允　　王遇
按旧唐书德宗昭德皇后传后王氏父遇官至秘书监后为淑妃德宗赠后父遇扬州大都督遇子果眉州司马甥侄拜官者二十余人　　郭暧
按唐书郭子仪传子仪子暧字暧以太常主簿尚升平公主暧年与公主侔十余岁许昏拜驸马都尉试殿中监封清源县侯宠冠戚里大历末检校左散骑常侍建中时主坐事留禁中朱泚乱逼署暧官辞以居丧被疾既而与公主奔奉天德宗嘉之释主罪进暧金紫光禄大夫赐实封五千户寻迁太常卿贞元三年袭代国公卒年四十八赠尚书左仆射初暧女为广陵郡王妃王即位是为宪宗妃生穆宗穆宗立尊妃为皇太后赠暧太傅四子铸钊鏦铦铸袭封　　郭钊按唐书郭子仪传子仪子暧暧子钊长七尺方口丰下代宗朝以外孙为奉礼郎至左金吾大将军改检校工部尚书为邠宁节度使入为司农卿宪宗寝疾宦竖或妄议废立者穆宗问计于钊答曰殿下为太子当朝夕视膳何外虑乎时称得元舅体穆宗即位检校户部尚书兼司农卿俄为河阳三城节度使徙河中尹领晋绛慈隰节度敬宗立召拜兵部尚书又帅剑南东川大和中南蛮寇蜀取成都外郛杜元□不能御诏钊兼领西川节度未行蛮众已略梓州州兵寡不可用钊贻书谯蛮首巅以侵叛意巅曰元□不自守数侵吾圉我以是报乃与钊修好约无相犯天子嘉之即拜西川节度使以疾请代为太常卿卒赠司徒子仲文仲恭仲词开成二年诏仲文袭太原郡公给事中卢弘宣奏钊妻沈公主女代宗皇帝外孙其子仲词尚饶阳公主仲文冒嫡不应袭使仲文承嫡则沈当黜且仲词亦不得尚主乃诏仲词检校殿中少监驸马都尉袭封而仲文以太皇太后故置不问仲恭历詹事府丞亦尚金堂公主　　郭鏦
按唐书郭子仪传子仪子暧暧子鏦字利用尚德阳郡主诏裴延龄为主营第长兴里顺宗立主进封汉阳公主擢鏦检校国子祭酒驸马都尉自景龙后外戚多为检校官不治事宰相荐其才不当以外戚废乃拜右金吾将军封太原郡公恭逊折节不以富贵加人性周畏不立赫赫名有谏于上退必毁□家人子弟无知者别墅在都南尤胜垲穆宗尝幸之置酒极欢改太子詹事充闲□宫苑使卒赠尚书左仆射　　郭铦按唐书郭子仪传子仪子暧暧子铦性和易累为殿中监尚西河公主鏦卒代为太子詹事宫苑闲□使长庆三年暴卒太后遣使按问发疾状久乃解初西河主降沈氏生一子铦无嗣以沈氏子嗣　　郑光
按唐书外戚传光孝明皇太后弟也会昌末梦御大车载日月行中衢光辉洞照六合寤而占之工曰君且贵不阕月宣宗即位光兴民伍拜诸卫将军迁絫平卢军节度使徙河中凤翔又赐鄠云阳二县良田大中四年诏除其租赋宰相言国常赋窭人下户不免奈何以外戚废法帝悟追格前诏俄封其妾为夫人光晓帝意还诏不敢拜帝嘉之七年来朝对延英占奏俚近帝失所望不悦留为右羽林统军兼太子太保太后言其家空知帝厚赐金缯终不复委方镇卒赠司徒诏罢三日朝群臣奉慰御史大夫李景让曰礼外祖父母舅服小功五月伯叔父若兄弟斋缞□所以疏外密内也王者不可使外戚强按王公主丧不过三日光宜少降诏罢二日子汉卿终义昌军节度使　　王绍卿
按唐书恭僖皇后传后王氏越州人敬宗立尊后为皇太后赠后父绍卿司空母张追封赵国夫人　　王按唐书恭宪皇后传后王氏其出至微后弟官之景福初位任寖重帝亦以外家倚之为中尉杨复恭所媢表为黔南节度使之镇道吉柏江复恭密喻杨守亮覆其家　　后梁
　　张归霸
按五代史梁臣传归霸清河人也末帝娶其女是为德妃归霸少与其弟归弁俱从黄巢巢败东走归霸兄弟乃降梁秦宗权攻汴归霸战数有功张晊军赤冈以骑兵挑战矢中归霸霸拔之反以射贼一发而毙夺其马而归太祖从高丘望见甚壮之赏以金帛并以其马赐之使以弓手五百人代湟中太祖以骑数百为游兵过晊栅晊出兵追太祖归霸发伏杀晊兵千人夺马数十匹太祖攻蔡州蔡将萧颢急击太祖营归霸不暇请与徐怀王分出东南壁门合击败之太祖得拔营去太祖攻兖郓取曹州使归霸以兵数千守之与朱瑾逆战金乡大败之又破濮州晋人攻魏归霸从葛从周救魏战洹水归霸擒克用子落落以与魏人又破刘仁恭于内黄功出诸将右光化二年权知邢州迁莱州刺史拜左卫上将军曹州刺史开平元年拜右龙虎统军左骁卫上将军二年拜河阳节度使以疾卒子汉杰事末帝为显官以张德妃故用事梁亡唐庄宗入汴遂族诛弟归厚字德坤为将善用弓槊能以少击众张晊屯赤冈归厚与晊独战阵前晊惫而却诸将乘之晊遂大败太祖大悦以为骑长梁攻时溥归厚以麾下先进九里山遇徐兵而战梁故将陈璠叛在徐归厚望见识之瞋目大骂驰骑直往取之矢中其左目郴王友裕攻郓屯濮州太祖从后至友裕徙栅与太祖相失太祖卒与郓兵遇太祖登高望之郓兵纔千人太祖与归厚以厅子军直冲之战已合郓兵大至归厚度不能支以数十骑卫太祖先还归厚马中矢僵乃持槊步斗太祖还军中遣张筠驰骑第取之以为必死矣归厚体被十余箭得筠马乃归太祖见之泣曰尔在丧军何足计乎使舁归宣武迁右神武统军历洺晋绛三州刺史与晋人屡战未尝屈干化元年拜镇国军节度使以疾卒子汉卿归弁为将亦善战开平初为滑州长剑指挥使子汉融梁亡皆族诛　　后唐
　　孔循
按五代史本传循不知其家世何人也少孤流落于汴州汴州富人李让阑得之养以为子梁太祖镇宣武以李让为养子循乃冒姓朱氏稍长给事太祖帐下太祖诸儿乳母有爱之者养循为子乳母之夫姓赵循又冒姓为赵氏名殷衡昭宗东迁洛阳太祖尽去天子左右悉以梁人代之以王殷为宣徽使循为副使循与蒋元晖张廷范等共与弒昭宗之谋其后循与元晖有隙哀帝即位将有事于南郊循因与王殷谗于太祖曰元晖私侍何太后与廷范等奉天子郊天冀延唐祚太祖大怒是时梁兵攻寿春大败而归哀帝遣裴迪劳军太祖见迪怒甚迪还哀帝不敢郊封太祖魏王备九锡太祖拒而不受元晖与宰相柳璨相次驰至梁自解璨曰自古王者之兴必有封国而唐所以不即逊位者当先建国备九锡然后禅也太祖曰我不由九锡作天子可乎璨惧驰去太祖遣循与王殷弒何太后因杀璨及元晖廷范等以循为枢密副使唐亡事梁为汝州防御使左卫大将军租庸使始改姓孔名循庄宗时权知汴州明宗自魏兵反而南庄宗东出汜水循持两端遣迎明宗于北门迎庄宗于西门供帐牲饩其礼如一而戒其人曰先至者入之明宗先至遂纳之明宗即位以为枢密使明宗幸汴州循留守东都民有犯曲者循族杀其家明宗知其冤因诏天下除曲禁许民得造曲循为人柔佞而险猾安重诲尤亲信之凡循所言无不听用明宗尝欲以皇子娶重诲女重诲以问循循曰公为机密之臣不宜与皇子婚重诲信之乃止而循阴使人白明宗求以女妻皇子明宗即以宋王从厚娶循女重诲始恶其为人出循为忠武军节度使徙镇横海卒于镇年四十八赠太尉　　刘延皓
按五代史唐家人传废帝皇后刘氏父茂威应州浑元人也弟延皓少事废帝为牙将废帝即位拜宫苑使宣徽南院使清泰二年为枢密使天雄军节度使延皓为人素谨厚及贵而改节以后故用事受赇掠人园宅在邺不恤军士军士皆怨捧圣都虞候张令昭以其屯驻兵逐延皓延皓走相州是时石敬塘已反方用兵而令昭之乱作令昭乃闭城遣其副使边仁嗣请已为节度使废帝以令昭为右千牛卫将军权知天雄军府事已而遣范延光讨之令昭败走邢州追至沙河斩之屯驻诸军乱者三千余人皆死有司请以延皓行军法废帝以后故削其官爵而已　　后晋　　冯玉
按五代史本传玉字璟臣定州人也少举进士不中冯赟为河东节度使辟为推官入拜监察御史累迁礼部郎中为盐铁判官晋出帝纳玉姊为后玉以后戚知制诰拜中书舍人玉不知书而与殷鹏同为舍人制诰常遣鹏代作顷之玉出为颍州团练使拜端明殿学士户部侍郎迁枢密使中书侍郎同中书门下平章事是时出帝童□冯皇后用事军国大务一决于玉玉尝有疾在告自刺史以上宰相不敢除授以俟玉决玉除中书舍人卢价为工部侍郎桑维翰以价资望浅为不可由是与维翰有隙维翰由此罢相玉为相四方贿赂积赀巨万契丹灭晋张彦泽先以兵入京师兵士争先入玉家其赀一夕而尽明日见彦泽犹谄笑自言愿得持晋玉玺献契丹以冀恩奖彦泽不纳出帝之北玉从入契丹契丹以为太子太保周广顺三年其子杰自契丹逃归玉惧以忧卒　　后汉　　李业
按五代史本传业高祖皇后之弟也后昆弟七人业最幼故尤怜之高祖时以为武德使隐帝即位业以皇太后故益用事无顾惮时天下旱蝗黄河决溢京师大风拔木坏城门宫中数见怪物投瓦石撼门扉隐帝召司天赵延乂问禳除之法延乂对曰臣职天象日时察其变动以考顺逆吉凶而已禳除之事非臣所知也然臣所闻殆山魈也皇太后乃召尼诵佛书以禳之一尼如厕既还悲泣不知人者数日及醒讯之莫知其然而帝方与业及聂文进后赞郭允明等狎昵多为廋语相诮戏放纸鸢于宫中太后数以异戒帝帝不听时宣徽使阙业欲得之太后亦遣人微讽大臣大臣杨邠史弘肇等皆以为不可业由此怨望谋杀邠等邠等已死又遣供奉官孟业以诏书杀郭威于魏州威举兵反隐帝遣左神武统军袁嶬侍卫马军都指挥使阎晋卿等率兵拒威于澶渊兵未出威已至滑州隐帝大惧谓大臣曰昨太草草耳业请出府库以赉军宰相苏禹珪以为未可业拜禹珪于帝前曰相公且为官家勿惜府库乃诏赐京师兵及魏兵从威南者钱人十千督其子弟作书以告北兵之来者及汉兵败于北郊业取内府金宝怀之以奔其兄保义军节度使洪信洪信拒而不纳业走至绛州为人所杀　　李洪信
按宋史本传洪信并州晋阳人汉昭圣太后弟也后弟六人洪信居长善骑射后唐明宗在藩时隶帐下及即位爱将朱弘实总领捧圣军弘实擢洪信为爪牙渐迁小校应顺中潞王举兵少帝杀弘实而东奔捧圣军数百骑从行洪信预焉及次卫州少帝与晋高祖遇因有疑贰谋害晋祖其从兵皆乱时汉祖方护晋祖洪信以兵应之获免清泰中又为雍王重美牙校晋初为兴顺左厢都指挥使汉祖统禁军迁镇太原奏隶麾下汉祖领陈州刺史左护圣左厢都指挥使俄加岳州防御使从汉祖降邺以警扈之劳授侍卫马军都指挥使领武信军节度干佑中以群小用事心怀忧惧白太后求解军职出为镇宁军节度岁余迁保义军节度初扬邠以元从功臣为方镇者不谙政务令三司择军将分补诸镇都押牙孔目官或恃以朝选藩帅难制洪信闻内难即召马步军都校聂召奉国军校杨德王建黄全武杨进翟本右牙都校任温武德护圣都校康审澄及判官路涛掌书记张洞都押牙杨昭勍孔目官魏守恭悉杀之诬奏谋逆周广顺初加同平章事洪信常以此妄杀自歉及革命内不自安周祖犹以汉太后之故移镇京兆本城兵不满千王峻西征至陕州以援晋州为辞又取去数百人及刘崇北遁遣禁兵十余屯京兆洪信益惧即请入朝恳辞藩镇拜左武卫上将军世宗即位迁左骁卫上将军显德五年改右龙武军统军从世宗北征为合流口部署干德五年改左骁卫上将军开宝五年请老以本官致仕八年卒年七十四洪信无他才术徒以外戚致位将相敛财累巨万而吝啬尤甚时节镇皆广置帐下亲兵唯洪信最寡少弟洪义　　后周
　　杨弘裕
按五代史杨淑妃传妃镇州真定人也父弘裕真定少尹太祖柴夫人卒闻妃有色而贤遂娶之为继室天福中妃卒太祖即位追册为淑妃拜妃弟廷璋为右飞龙使廷璋辞曰臣父老矣愿以授之太祖曰吾方思之岂忘尔父耶即召弘裕弘裕不能行乃就其家拜金柴光禄大夫真定少尹　　柴守礼
按五代史圣穆皇后传后柴氏无子养兄守礼之子以为子是为世宗守礼字克让以后族拜银青光禄大夫检校吏部尚书兼御史大夫世宗即位加金紫光禄大夫检校司空光禄卿致仕居于洛阳终世宗之世未尝至京师而左右亦莫敢言第以元舅礼之而守礼亦颇恣横尝杀人于市有司以闻世宗不问是时王溥汪晏王彦超韩令坤等同时将相皆有父在洛阳与守礼朝夕往来惟意所为洛阳人多畏避之号十阿父守礼卒年七十二官至太傅
　外戚部列传十三
　　辽
　　耶律制心
按辽史耶律隆运传本姓韩名德让之侄也小字可汗奴父德崇善医视人形色辄决其病累官至武定军节度使制心善训鹰隼统和中为归化州刺史开泰中拜上京留守进汉人行宫都部署封漆水郡王以皇后外弟恩遇日隆枢密副使萧合卓用事制心奏合卓寡识度无行检上默然每内宴欢洽辄避之皇后不悦曰汝不乐耶制心对曰宠贵鲜能长保以是为忧耳太平中历中京留守惕隐南京留守徙王燕迁南院大王或劝制心奉佛对曰吾不知佛法惟心无私则近之矣一日沐浴更衣而卧家人闻丝竹之声怪而入视则已逝矣年五十三赠政事令追封陈王守上京时酒禁方严有捕获私酝者一饮而尽笑而不诘卒之日部民若哀父母　　萧柳
按辽史本传柳字徒门淳钦皇后弟阿古只五世孙幼养于伯父排押之家多知能文膂力绝人统和中叔父恒德临终荐其才诏入侍卫十七年南伐宋将范庭召列方阵而待时皇弟隆庆为先锋问诸将佐谁敢当者柳曰若得骏马则愿为之先隆庆授以甲骑柳揽辔谓诸将曰阵若动诸君急攻遂驰而前敌稍却隆庆席势攻之南军遂乱中流矢裹创而战众皆披靡时排押留守东京奏柳为四军兵马都指挥使明年为北女直详稳政济宽猛部民畏爱迁东路统军使秩满百姓愿留复任许之从伐高丽遇大蛇当路前驱者请避柳曰壮士安惧此拔剑断蛇师还致仕柳好滑稽虽君臣燕饮诙谐无所忌时人比之俳优临终谓人曰吾少有致君志不能直遂故以谐进冀万有一补俳优名何避顷之被寝衣而坐呼曰吾去矣言讫而逝耶律观音奴集柳所著诗千篇目曰岁寒集　　萧塔剌葛
按辽史本传萧塔剌葛字陶哂六院部人素刚直太祖时坐叔祖台哂谋杀于越释鲁没入弘义宫世宗即位以舅氏故出其籍补国舅别部敞史或言泰宁王察割有无君心塔剌葛曰彼纵忍行不义人孰肯从他日侍宴酒酣塔剌葛捉察割耳强饮之曰上固知汝傲狠然以国属曲加矜悯使汝在左右且度汝才何能为若长恶不悛徒自取赤族之祸察割不能答强笑曰何戏之虐也天禄末塔剌葛为北府宰相及察割作乱塔剌葛醉詈曰吾悔不杀此逆贼寻为察割所害　　萧思温
</div>
    <div class="pagination">
<a href="宫闱典外戚部_page3.html">上一页</a><a href="宫闱典外戚部.html">1</a><a href="宫闱典外戚部_page2.html">2</a><a href="宫闱典外戚部_page3.html">3</a><span class="current-page">4</span><a href="宫闱典外戚部_page5.html">5</a><a href="宫闱典外戚部_page6.html">6</a><a href="宫闱典外戚部_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
