<!DOCTYPE html>
<html>
 <head>
  <meta charset="utf-8"/>
  <title>
   官常典王寮部 - 第 2 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典王寮部 - 第 2 页/共 2 页
  </h1>
  <div class="content">
   按魏志本传颙字子昂河间鄚人也举孝廉司徒辟皆不就易姓字适右北平从田畴游积五年而太祖定冀州颙谓畴曰黄巾起来二十余年海内鼎沸百姓流离今闻曹公法令严民厌乱矣乱极则平请以身先遂装还乡里田畴曰邢颙民之先觉也乃见太祖求为乡导以克柳城太祖辟颙为冀州从事时人称之曰德行堂堂邢子昂除广宗长以故将丧弃官有司举正太祖曰颙笃于旧君有一致之节勿问也更辟司空掾除行唐令劝民农桑风化大行入为丞相门下督迁左冯翊病去官是时太祖诸子高选官属令曰侯家吏宜得渊深法度如邢颙辈遂以为平原侯植家丞颙防闲以礼无所屈挠由是不合庶子刘桢书谏植曰家丞邢颙北土之彦少秉高节元静淡泊言少理多真雅士也桢诚不足同贯斯人并列左右而桢礼遇殊特颙反疏简私惧观者将谓君侯习近不肖礼贤不足采庶子之春华忘家丞之秋实为上招谤其罪不小以此反侧后参丞相军事转东曹掾初太子未定而临灾侯植有宠丁仪等并赞翼其美太祖问颙颙对曰以庶代宗先世之戒也愿陛下深重察之太祖识其意后遂以为太子少傅迁太傅文帝践阼为侍中尚书仆射赐爵关内侯出为司隶校尉徙太常黄初四年薨子友嗣　　吴
　　是仪
按吴志本传仪字子羽北海营陵人也本姓氏初为县吏后仕郡郡相孔融嘲仪言氏字民无上可改为是乃遂改焉后依刘繇避乱江东繇军败仪徙会稽孙权承摄大业优文征仪到见亲任专典机密拜骑都尉吕蒙图袭关羽权以问仪仪善其计劝权听之从讨羽拜忠义校尉仪陈谢权令曰孤虽非赵简子卿安得不自屈为周舍邪既定荆州都武昌拜裨将军后封都亭侯守侍中欲复授兵仪自以非材固辞不受黄武中遣仪之皖就将军刘卲欲诱致曹休休到大破之迁偏将军入阙省尚书事外总平诸官兼领辞讼又令教诸公子书学大驾东迁太子登留镇武昌使仪辅太子太子敬之事先谘询然后施行进封都乡侯后从太子还建业复拜侍中中执法平诸官事领辞讼如旧典校郎吕壹诬白故江夏太守刁嘉谤讪国政权怒收嘉系狱悉验问时同坐人皆怖畏壹并言闻之仪独云无闻于是见穷诘累日诏旨转厉群臣为之屏息仪对曰今刀锯已在臣颈臣何敢为嘉隐讳自取夷灭为不忠之鬼顾以闻知当有本末据实答问辞不倾移权遂舍之嘉亦得免蜀相诸葛亮卒权垂心西州遣仪使蜀申固盟好奉使称意后拜尚书仆射南鲁二宫初立仪以本职领鲁王傅仪嫌二官相近切乃上疏曰臣窃以鲁王天挺懿德兼资文武当今之宜宜镇四方为国藩辅宣扬德美广耀威灵乃国家之良规海内所瞻望但臣言辞鄙野不能究尽其意愚以二宫宜有降杀正上下之序明教化之本书三四上为傅尽忠动辄规谏事上勤与人恭不治产业不受施惠为屋舍财足自容邻家有起大宅者权出望见问起大室者谁左右对曰似是仪家也权曰仪俭必非也问果他家其见知信如此服不精细食不重膳拯赡贫困家无储畜权闻之幸仪舍求视蔬饭亲尝之对之叹息即增俸赐益田宅仪累辞让以恩为戚时时有所进达未尝言人之短权常责仪以不言事无所是非仪对曰圣主在上臣下守职惧于不称实不敢以愚管之言上干天听事国数十年未尝有过吕壹历白将相大臣或一人以罪闻者数四独无以白仪权叹曰使人尽如是仪当安用科法为及寝疾遗令素棺敛以时服务从省约年八十一卒　　宋
　　沈璞
按宋书沈约自序璞字道真林子少子也童孺时神意闲审有异于众太祖问林子闻君小儿器质不凡甚欲相识林子令璞进见太祖奇璞应对谓林子曰此非常儿年十许岁智度便有大成之姿好学不倦善属文时有忆识之功尤练究万事经耳过目人莫能欺之居家精理姻族资赖弱冠吴兴太守王韶之再命不就张邵临郡又命为主簿除南平王左常侍太祖引见谓曰吾昔以弱年出蕃卿家以亲要见辅今日之授意在不薄王家之事一以相委勿以国官乖清涂为罔罔也元嘉十七年始兴王浚为扬州刺史宠爱殊异以为主簿时顺阳范为长史行州事性颇疏太祖召璞谓曰神畿之政既不易理浚以弱年临州万物皆属耳目赏罚得失特宜详慎范晔性疏必多不同卿腹心所寄当密以在意彼虽行事其实委卿也璞以任遇既深乃夙夜匪懈其有所怀辄以密启每至施行必从中出晔正谓圣明留察故深更恭慎而莫见其际也在职八年神州大治民无谤黩璞有力焉二十二年范晔坐事诛于时浚虽曰亲览州事一以付璞太祖从容谓始兴王曰沈璞奉时无纤介之失在家有孝友之称学优才赡文义可观而沈深守静不求名誉甚佳汝但应委之以事乃宜引与晤对浚既素加赏遇又敬奉此旨璞尝作旧宫赋久而未毕浚与璞疏曰卿尝有速藻旧宫何其淹耶想行就尔璞因事陈答辞义可观浚重教曰卿沈思淹日尚聊相敦还白斐然遂兼纸翰昔曹植有言下笔成章良谓逸才赡藻夸其辞说以今况之方知其信执省踌躇三复不已吾远惭楚元门盈申白之宾近愧梁孝庭列枚马之客欣恧交至谅惟深矣薄因末牍以代一面又与主簿顾迈孔道存书曰沈璞淹思逾岁卿研虑数旬丽之美信同在昔向聊问之而远答累翰辞藻艳逸致慰良多既欣股肱备此髦楚还惭于躬无德而称复裁少字宣志于璞聊因尺纸使卿等具知厥心浚年既长璞固求辞事上虽听许而意甚不悦以璞为浚始兴国大农寻除秣陵令时天下殷实四方辐辏京邑二县号为难治璞以清严制下端平待物奸吏敛手猾民知惧其闾里少年博徒酒客或财利争斗妄相诬引前后不能判者璞皆知其名姓及巧诈缘由探擿是非各标证据或辨甲有以知乙或验东而西事自显莫不厌伏有如神明以疾去职太祖厚加存问赏赐甚厚浚出为南徐州谓璞曰浚既出蕃卿故当卧而护之与浚诏曰沈璞累年主簿又经国卿虽未尝为行佐今故当正参军耶若尔正当署余曹兼房任不尔便宜行佐正署中兵恐于选体如不多尔乃为正佐俄迁宣威将军盱眙太守时王师北伐彭汴无虞璞以强寇对阵事未可测郡首淮隅道当冲要乃修城垒浚重隍聚财石积盐米为不可胜之算众咸不同朝旨亦谓为过俄而贼大越逸北魏大帅拓跋焘自率步骑数十万陵践六州京邑为之骚惧百守千城莫不奔骇腹心劝璞还京师璞曰若贼大众不盼小城故无所惧若肉薄来攻则成禽也诸军何尝见数十万人聚在一处而不败者昆阳合淝前事之明验此是吾报国之秋诸军封侯之日众既见璞神色不异老幼在焉人情乃定收集得二千精手谓诸将曰足矣但恐贼不过尔贼既济淮诸军将帅毛遐祚胡崇之臧证之等为卤所覆无不殄尽唯辅国将军臧质挺身走收散卒千余人来向城众谓璞曰若不攻则无所事众若其来也城中止可容见力尔地狭人多鲜不为患且敌众我寡人所共知虽云攻守不同故当粗量强弱知难而退亦用兵之要若以今众法能退敌完城者则全功在我若宜避贼归都会资舟楫则更相蹂践正足为患今闭门勿受不亦可乎璞叹曰不然贼不能登城为诸君保之舟楫之计固已久息贼之残害古今之未有屠剥之形众所共见其中有福者不过得驱还北国作奴婢尔彼虽乌合宁不惮此耶所谓同舟而济胡越不患异心也今人多则退速人少则退迟吾宁欲专功缓贼乎乃命开门纳质质见城隍阻固人情辑和鲑米丰盛器械山积大喜众皆称万岁及贼至四面蚁集攻城璞与质随宜应拒攻守三旬殄其大半焘乃遁走有议欲追之者璞曰今兵士不多又非素附虽固守有余未可以言战也但可整舟舻示若欲渡岸者以速其走计不须实行咸以为然臧质以璞城主使自上露板璞性谦虚推功于质既不自上质露板亦不及焉太祖嘉璞功效遣中使深相褒美太祖又别诏曰近者险急老弱殊当忧迫耶念卿尔时难为心想百姓流转已还此遣部运寻至委卿量所赡济也始兴王浚亦与璞书曰狡卤狂凶自送近服伪将即毙酋长伤残实天威所丧卿诸人忠勇之效也吾式遏无素致境芜民瘠负乘之愧允当其责近乞退谢愆不蒙垂许故以报卿宣城太守王僧达书与璞曰足下何如想馆舍正安士马无恙离析有时音旨无日忧咏沉吟增其劳望闲者獯猃扈横掠剥边鄙邮贩绝尘垧介靡达瞻江盼淮眇然千里吾闻泾阳梗棘伊猾荐遁鸟集弦绝患深自古承知乃昔寇苦城境胜胄朝餐伍甲宵舍烽鼓交警羽镝骤合而足下砥兵砺伍总厉豪彦师请一奋氓无贰情遂能固孤城覆严对陷死地觌生光古之田孙何以尚兹商驿始通粗知梗概崇赞胆智嘉贺文猛甚善甚善吾近以戎暴横斥规效情命收龟洛簪星舍京里既获遄至胡马卷迹支离沾德复继前绪行苇之欢实协初虑但乖涂重隔顾增慨涕比恒疾卧忧委兼迭裁书送想无斁久怀征还淮南太守赏赐丰厚日夕燕见朝士有言璞功者上曰臧质姻戚又年位在前盱眙元功当以归之沈璞每以谦自牧唯恐赏之居前此士燮之意也时中书郎缺尚书令何尚之领吏部举璞及谢庄陆展事不行三十年元凶□立璞乃号泣曰一门蒙殊常之恩而逢若斯之运悠悠上天此何人哉日夜忧叹以至动疾会二凶逼令送老弱还都璞性笃孝寻闻尊老应幽执辄哽咽不自胜疾遂增笃不堪远迎世祖义军至界首方得致身先是琅邪颜竣欲与璞交不酬其意竣以致恨及世祖将至都方有谗说以璞逢迎之晚横罹世难时年三十八所著赋颂赞祭文诔七吊四五言诗笺表皆遇乱零失今所余诗笔杂文凡二十首　　沈正
按宋书沈约自序正字元直淹详有器度美风姿善容止好老庄之学弱冠州辟从事宗人光禄大夫演之称之曰此宗中千里驹也出为始宁乌伤娄令母忧去职服阕为随王诞后军安南行参军诞镇会稽复参安东军事元嘉三十年元凶□立分江东为会州以诞为刺史诞将受命正说司马顾琛曰国家此祸开辟未闻今以江东义锐之众为天下倡始若驰一介四方讵不响应以此雪朝廷冤耻大明臣子之节岂可北面凶逆使殿下受其伪宠琛曰江东忘战日久士不习兵虽云逆顺不同然强弱又异当须四方有义举者然后应之不为晚也正曰天下若有无父之国则可矣苟其不尔宁可自安雠耻而责义于余方今正以□逆冤丑义不同戴举兵之日岂求必全耶冯衍有言大汉之贵臣将不如荆齐之贱士乎况殿下义兼臣子事实家国者哉琛乃与正俱入说诞诞犹豫未决会寻阳义兵起世祖使至诞乃加正宁朔将军领军继刘季之诞入为骠骑大将军正为中兵参军迁长水校尉孝建元年移青州镇历城临淄地空除宁朔将军齐北海二郡太守委以全齐之任未拜二年卒时年四十三正生好乐厚自奉养既终之后家无余财
　王寮部名臣列传二
　　南齐
　　陆慧晓
按南齐书本传慧晓字叔明吴郡吴人也清介正立不杂交游会稽内史同郡张畅见慧晓童幼便嘉异之张绪称之曰江东裴乐也初应州郡辟举秀才卫尉史历诸府行参军以母老还家侍养十余年不仕太祖辅政除为尚书殿中郎邻族来相贺慧晓举酒曰陆慧晓年逾三十妇父领选始作尚书郎卿等乃复以为庆邪太祖表禁奢侈慧晓撰答诏草为太祖所赏引为太傅东阁祭酒建元初仍迁太子洗马武陵王晔守会稽上为精选僚吏以慧晓为征卤功曹与府参军沛国刘琎同从述职行至吴琎谓人曰吾闻张融与陆慧晓并宅其间有水此水必有异味遂往酌而饮之庐江何点荐慧晓于豫章王嶷补司空掾加以恩礼转长沙王镇军谘议参军安陆侯缅为吴郡复礼异慧晓慧晓求补缅府谘议参军迁始兴王前将军安西谘议领冠军录事参军转司徒从事中郎迁右长史时陈郡谢朏为左长史府公竟陵王子良谓王融曰我府二上佐求之前世谁可为比融曰两贤同时便是未有前例子良于西邸抄书令慧晓参知其事寻迁西阳王征卤巴陵王后军临汝公辅国三府长史行府州事复为西阳王左军长史领会稽郡丞行郡事隆昌元年徙为晋熙王冠军长史江夏内史行郢州事慧晓历辅五政治身清肃僚佐以下造诣趣起送之或谓慧晓曰长史贵重不宜妄自谦屈答曰我性恶人无礼不容不以礼处人未尝卿士大夫或问其故慧晓曰贵人不可卿而贱者可卿人生何容立轻重于怀抱终身常呼人位建武初除西中郎长史行事内史如故俄征黄门郎未拜迁吏部郎尚书令王晏选门生补内外要局慧晓为用数人而止晏恨之送女妓一人欲与申好慧晓不纳吏曹都令史历政以来谘执选事慧晓任己独行未尝与语帝遣左右单景□以事诮问慧晓谓景□曰六十之年不复能谘都令史为吏部郎也上若谓身不堪便当拂衣而退帝甚惮之后欲用为侍中以形短小乃止出为辅国将军晋安王镇北司马征北长史东海太守行府州事入为五兵尚书行扬州事崔惠景事平领右军将军出监南徐州少时仍迁持节督南兖兖徐青冀五州军事辅国将军南兖州刺史至镇俄尔以疾归卒年六十二赠太常　　何昌
按南齐书本传昌字俨望庐江灊人也少而淹厚为伯父司空尚之所遇宋建安王休仁为扬州辟昌宇州主簿迁司徒行参军太傅五官司徒东阁祭酒尚书仪曹郎建平王景素为征北南徐州昌宇又为府主簿以夙素见重母老求禄出为湘东太守加秩千石为太祖骠骑功曹昌宇在郡景素被诛昌宇痛之至是启太祖曰伏寻故建平王因心自远忠孝基性徽和之誉早布国言胜素之情夙洽民听世祖绸缪太宗眷异朝中贵人野外贱士虽闻见有殊谁不悉斯事者元徽之间政关群小构扇异端共令倾覆殷勤之非古人所悼况苍梧将季能无衒惑一年之中藉者再三有必颠之危无蹔立之安行路寒心往来局蹐而王夷虑坦然委之天命惟谦惟敬专诚奉国闺无执戟之卫门阙衣介之夫此五尺童子所见不假阔曲言也一沦疑似身名顿灭冤结渊泉酷贯穹昊时经隆替岁改三元旷荡之惠亟申被枉之泽未流俱沐温光独酸霜露明公铺天地之施散云雨之润物无巨细咸被庆渥若今日不蒙照涤则为万代冤魂昌宇非敢慕慷慨之士激扬当世实义切于心痛入骨髓沥肠纾愤仰希神照辩明枉直亮王素行使还名帝籍归灵旧茔死而不泯岂忘德于黄垆分躯碎首不足上谢又与司空褚渊书曰天下之可哀者有数而埋冤于黄泉者为甚焉何者百年之寿同于朝露挥忽去留宁足道哉政欲阖棺之日不陨令名竹帛传芳烈钟石纪清英是以昔贤甘心于死所者也若怀忠抱义而负枉冥冥之下时主未之矜卿相不为言良史濡翰将被以恶名岂不痛哉岂不痛哉窃寻故建平王地属亲贤德居宗望道心惟冲睿性天峻散情风云不以尘务婴衿明发怀古惟以琴书娱志言忠孝行惇慎二公之所深鉴也前者阮杨连党构此纷纭虽被明于朝贵愈结怨于群丑觇察继踪疑防重着小人在朝诗史所叹少
一句
清识饮
涕王每永言终日气泪交横既推信以期物故日去其备卫朱门萧条示存典刑而已求解徐州以避北门要任苦乞会稽贪处东瓯闲务此并彰于事迹与公道味相求期心有素方共经营家国劬劳王室何图时不我与契阔屯昏忠诚弗亮罹此百殃岁朔亟流已经四载皇命惟新人沾天泽而幽然深酷未蒙照明封殡卑杂穷魂莫寄昭穆不序松柏无行事伤行路痛结幽显吾等叩心泣血实有望于圣时公以德佐世欲物得其所岂可令建平王枉直不分邪田叔不言梁事袁丝谏止淮南以两国衅祸尚回帝意岂非亲亲之义宁从敦厚而今疑似未辨为世大戮若使王心迹得申亦示海内理冤枉明是非存亡国继绝世周汉之通典有国之所急也昔叔向之理恃祁大夫而获亮戾太子之冤资车丞相而见察幽灵有知岂不眷眷于明顾碎首抽胁自谓不殒渊答曰追风古人良以嘉叹但事既昭晦理有逆从建平初阻元徽未悖专欲委咎阮杨弥所致疑于时正亦谬参此机若审如高论其愧特深太祖嘉其义转为记室迁司徒左西太尉户曹属中书郎王俭卫军长史俭谓昌宇曰后任朝事者非卿而谁永明元年竟陵王子良表置文学官以昌宇为竟陵王文学以清信相得意好甚厚转扬州别驾豫章王又善之迁太子中庶子出为临川内史除庐陵王中军长史未拜复为太子中庶子领屯骑校尉迁吏部郎转侍中临海王昭秀为荆州以昌宇为西中郎长史辅国将军南郡太守行荆州事明帝遣徐元庆西上害蕃镇诸王元庆至荆州欲以便宜从事昌宇曰仆受朝廷意寄翼辅外蕃何容以殿下付君一介之使若朝廷必须殿下还当更听后旨昭秀以此得还京师建武二年为侍中领长水校尉转吏部尚书复为侍中领骁骑将军四年卒年五十一赠太常谥简子昌宇不杂交游通和泛爱历郡皆清白士君子多称之　　顾宪之
按南齐书陆慧晓传同郡顾宪之字士思宋镇南将军凯之孙也性尤清直永明六年为随王东中郎长史行会稽郡事时西陵戍主杜元懿启吴兴无秋会稽丰登商旅往来倍多常岁西陵牛埭税官格日三千五百元懿如即所见日可一倍盈缩相兼略计年长百万浦阳南北津及柳浦四埭乞为官领摄一年格外长四百许万西陵戍前检税无妨戍事余三埭自举腹心世祖敕示会稽郡此讵是事宜可访察即启宪之议曰寻始立牛埭之意非苟逼僦以纳税也当以风涛迅险人力不捷屡致胶溺济急利物耳既公私是乐所以输直无怨京师航渡即其例也而后之监领者不达其本各务己功互生理外或禁遏别道或空税江行或扑船倍价或力周而犹责凡如此类不经埭烦牛者上详被报格外十条并蒙停寝从来喧诉始得暂弭案吴兴频岁失稔今兹尤馑去乏从丰良由饥棘或征货贸粒还拯亲累或提携老弱陈力糊口埭司责税依格弗降旧格新减尚未议登格外加倍将以何术皇慈恤隐振廪蠲调而元懿幸灾榷利重增困瘼人而不仁古今共疾且比见加格置市者前后相属非惟新加无赢并皆旧格犹阙愚恐元懿今启亦当不殊若事不副言惧贻谴诘便百方侵苦为公贾怨元懿禀性苛刻已彰往效任以物上譬以狼将羊其所欲举腹心亦当虎而冠耳书云与其有聚敛之臣宁有盗臣此言盗公为损盖微敛民所害乃大也今雍熙在运草木含泽其非事宜仰如圣旨然掌斯任者应简廉平廉则不窃于公平则无害于民矣愚又以便宜者盖谓便于公宜于民也窃见顷之言便宜者非能于民力之外用天分地也率皆即日不宜于民方来不便于公名与实反有乖政体凡如此等诚宜深察山阴一县课户二万其民赀不满三千者殆将居半刻又刻之犹且三分余一凡有赀者多是士人复除其贫极者悉皆露户役民三五属官盖惟分定百端输调又则常然比众局检校首尾寻续横相质累者亦复不少一人被摄十人相追一绪裁萌千孽互起蚕事弛而农业废贱取庸而贵举责应公赡私日不暇给欲无为非其可得乎死且不惮矧伊刑罚身且不爱何况妻子是以前检未穷后巧复滋网辟徒峻犹不能悛窃寻民之多伪实由宋季军旅繁兴赋役殷重不堪勤剧倚巧祈优积习生常遂迷忘反四海之大黎庶之众心用参差难卒澄一化宜以渐不可疾责诚存不扰藏疾纳污实增崇旷务详宽简则稍自归淳又被符简病前后年月久远其事不存符旨既严不敢暗信县简送郡郡简呈使殊形诡状千变万源闻者忽不经怀见者实足伤骇兼亲属里伍流离道路时转寒涸事方未已其士人妇女弥难厝衷不简则疑其有巧欲简复未知所安愚谓此条宜委县简保举其纲领略其毛目乃囊漏不出贮中庶婴疾沉痼者重荷生造之恩也又永兴诸暨离唐宇之寇扰公私残烬复特弥甚傥值水旱实不易念俗谚云会稽打鼓送恤吴兴步檐令史会稽旧称沃壤今犹若此吴兴本是塉土事在可知因循余弊诚宜改张沿元懿今启敢陈管见世祖并从之由是深以方直见委仍行南豫南兖二州事签典咨事未尝与色动遵法制历黄门郎吏部郎永元中为豫章内史　　王谌
按南齐书本传谌字仲和东海郯人也宋大明中沈昙庆为徐州辟谌为迎主簿又为州迎从事湘东王国常侍镇北行参军州国府主皆宋明帝也除义阳王征北行参军又除宋明帝卫军府谌有学义累为帝蕃佐及即位除司徒参军带薛令兼中书舍人见亲遇常在左右谌见帝所行惨辟屡谏不从请退坐此见怒系尚方少日出寻除尚书殿中郎徙记室参军正员郎薛令如故迁兼中书郎晋平王骠骑板谘议出为湘东太守秩中二千石未拜坐公事免复为桂阳王骠骑府谘议参军中书郎明帝好围棋置围棋州邑以建安王休仁为围棋州都大中正谌与太子右率沈勃尚书水部郎庾珪之彭城丞王抗四人为小中正朝请褚思庄傅楚之为清定访问出为临川内史还为尚书左丞寻以本官领东观祭酒即明帝所置总明观也迁黄门转正员常侍辅国将军江夏王右军长史冠军将军转给事中廷尉卿未拜建元中武陵王晔为会稽以谌为征卤长史行事冠军如故永明初迁豫章王太尉司马将军如故世祖与谌相遇于宋明之世欲委任为辅国将军晋安王南中郎长史淮南太守行府州事五年除黄门郎领骁骑将军迁太子中庶子骁骑如故谌贞正和谨朝廷称为善人多与之厚八年转冠军将军长沙王车骑长史徙庐陵王中军长史将军如故西阳王子明在南兖州长史沈宪去职上复徙谌为征卤长史行南兖府州事将军如故谌少贫尝自纺绩及通贵后每为人说之世称其志达九年卒年六十九　　蔡约
按南齐书本传约字景撝济阳考城人也祖廓宋祠部尚书父兴宗征西仪同约少尚宋孝武女安吉公主拜驸马都尉秘书郎不拜顺帝车骑骠骑行参军通直郎不就迁太祖司空东阁祭酒太尉主簿齐台建为世子中舍人仍随度东宫转鄱阳王友竟陵王镇北征北谘议领记室中书郎司徒右长史黄门郎领本州中正出为新安太守复为黄门郎领射声校尉通直常侍领骁骑将军太子中庶子领屯骑校尉永明八年八月合朔约脱武冠解剑于省眠至下鼓不起为有司所奏赎论太孙立领校尉如故出为宜都王冠军长史淮南太守行府州事世祖谓约曰今用卿为近蕃上佐想副我所期约曰南豫密迩京师不治自理臣亦何人爝火不息时诸王行事多相裁割约在任主佐之间穆如也迁司徒左长史高宗为录尚书辅政百僚屣履到席约蹑屐不改帝谓江祏曰蔡氏是礼度之门故自可悦祏曰大将军有揖客复见于今建武元年迁侍中明年迁西阳王抚军长史加冠军将军徙庐陵王右军长史将军如故转都官尚书迁邵陵王师加给事中江夏王车骑长史加征卤将军并不拜好饮酒夷淡不与世杂迁太子詹事永明二年卒年四十四赠太常　　北魏
　　韩子熙
按魏书韩麒麟传麒麟子兴宗兴宗子子熙字元雍少自修整颇有学识弱冠未能自通侍中崔光举子熙为清河王怿常侍迁郎中令初子熙父以爵让弟显宗不受子熙缘父素怀卒亦不袭及显宗卒子熙别蒙赐爵乃以其先爵让弟仲穆兄弟友爱如此父亡居丧有礼子熙为怿所眷遇遂阙位待其毕丧后复用及元叉害怿久不得葬子熙为之忧悴屏处田野每言王若不得复封以礼迁葬誓以终身不仕后灵太后返政以元叉为尚书令解其领军子熙与怿中大夫刘定兴学官令傅灵宾客张子慎伏阙上书曰窃惟故主太傅清河王职综枢衡位居论道尽忠贞以奉公竭心膂以事国自先皇崩殂陛下冲幼负扆当朝义同分陕宋维反常小子性若青蝇污白点黑谗佞是务以元叉皇姨之婿权势攸归遂相附托规求荣利共结图谋坐生眉眼诬告国王枉以大逆赖明明在上赫赫临下泥渍自消玉质还洁谨按律文诸告事不实以其罪罪之维遂无罪出为大郡刑赏僭差朝野怪愕若非宋维与叉为计岂得全其身命方抚千里王以权在宠家尘谤纷杂恭慎之心逾深逾厉去其本宅移住殿西阖门静守亲宾阻绝于时吏部谘禀刘腾奏其弟官郡戍兼补及经内呈为王驳退腾由此生嫌私深怨怒遂乃擅废太后离隔二宫栲阙
胡定诬王行毒含齿戴发莫不悲惋及
会公卿议王之罪莫不俯眉饮气唯谘是从仆射游肇亢言厉气发愤成疾为王致死王之忠诚款笃节义纯贞非但蕴藏胸襟实乃形于文翰搜括史传撰显忠录区目十篇分卷二十既欲彰忠心于万代岂可为逆乱于一朝乞追遗志足明丹款叉藉宠姻戚恃握兵马无君之心实怀皂白擅废太后枉害国王生杀之柄不由陛下赏罚之诏一出于叉名藩重地皆其亲党京官要任必其心腹中山王熙本兴义兵不图神器戮其大逆合门灭尽遂令元略南奔为国臣患奚康生国之猛将尽忠弃市其余枉被屠戮者不可称数缘此普天丧气匝地愤伤致使朔陇猖狂历岁为乱荆徐蠢动职是之由昔赵高秉秦令关东鼎沸今元叉执权使四方云扰自古及今竹帛所载贼子乱臣莫此为甚开逆之始起自宋维成祸之末良由腾矣而令凶徒奸党迭相树置高官厚禄任情自取非但臣等痛恨终身抑为圣朝怀惭负愧以臣赤心慺慺之见宜枭诸两观洿其舍庐腾合斫棺斩骸沈其五族上谢天人幽隔之愤下报忠臣冤酷之痛方乃崇亚三事委以枢端所谓虎也更傅其翼朝野切齿遐迩扼腕蔓草难除去之宜尽臣历观旷代缅追振古当断不断其祸更生况叉猜忍更居衡要臣中宵九叹窃以寒心实愿宸鉴早为之所臣等潜伏闾阎于兹六载旦号白日夕泣星辰叩地寂寥呼天无响卫野纳肝秦庭夜哭千古之痛何足相比今幸遇陛下睿圣亲览万几太后仁明更抚四海臣等敢诣阙披陈乞报冤毒书奏灵太后义之乃引子熙为中书舍人后遂剖腾棺赐叉死寻修国史加宁朔将军　　隋
　　崔赜
按隋书崔廓传廓子赜字祖浚七岁能属文容貌短小有口才开皇初秦孝王荐之射策高第诏与诸儒定礼乐授校书郎寻转协律郎太常卿苏威雅重之母忧去职性至孝水浆不入口者五日征为河南豫章二王侍读每更日来往二王之第及河南为晋王转记室参军自此去豫章王重之不已遗赜书曰昔汉氏西京梁王建国平台东苑慕义如林马卿辞武骑之官枚乘罢弘农之守每览史传尝窃怪之何乃脱略官荣栖迟藩邸以今望古方知雅志彼二子者岂徒然哉足下博闻强记钩深致远视汉臣之三箧似涉蒙山对梁相之五车若吞云梦吾兄钦贤重士敬爱忘疲先筑郭隗之宫常置穆生之醴今者重开土宇更誓山河地方七百牢笼曲阜城兼七十包举临淄大启南阳方开东阁想得奉飞盖曳长裾藉玳筵蹑珠履歌山桂之偃蹇赋池竹之檀栾其崇贵也如彼其风流也如此幸甚幸甚何乐如之高视上京有怀德祖才谢天人多惭子建书不尽言宁俟繁辞赜答曰一昨伏奉教书荣贶非恒心灵自失若乃理高象系管辂思而不解事富山海郭璞注而未详至于五色相宣八音繁会凤鸣不足喻龙章莫之比吴札之论周颂讵尽揄扬郢客之奏阳春谁堪赴节伏惟令王殿下禀润天潢承辉日观雅道贵于东平文艺高于北海汉则马迁萧望晋则裴楷张华鸡树腾声鹓池播美望我清尘悠然路绝祖浚燕南赘客河朔惰游本无意于希颜岂有心于慕蔺未尝聚萤映雪悬头刺股读论唯取一篇披庄不过盈尺复况桑榆渐暮藜藿屡空举烛无成穿杨尽弃但以燕求马骨薛养鸡鸣谬齿鸿仪虚班骥皂挟太山而超北海比报德而非难堙昆仑以为池匹酬恩而反易忽属周桐锡瑞唐水承家门有将相树宜桃李真龙将下谁好有名滥吹先逃何须别听但慈旨抑扬损上益下江海所以称王丘陵为之不逮曹植傥预闻高论则不陨令名杨修若切在下风亦讵亏淳德无任荷戴之至谨奉启以闻豫章得书赉米五十石并衣服钱帛时晋邸文翰多成其手王入东宫除太子斋师俄迁舍人及元德太子薨以疾归于家后征授起居舍人大业九年除越王长史于时山东盗贼蜂起帝令抚慰高阳襄国归首者八百余人十二年从驾江都宇文化及之□帝也引为著作郎称疾不起在路发疾卒于彭城时年六十九　　王延
按隋书秦孝王俊传有开府王延者性忠厚领亲信兵十余年俊甚礼之及俊有疾延恒在阁下衣不解带俊薨勺饮不入口者数日羸顿骨立上闻而悯之赐以御药授骠骑将军典宿卫俊葬之日延号恸而绝上嗟异之令通事舍人吊祭焉诏葬延于俊墓侧　　王贞按隋书文学传贞字孝逸梁郡陈留人也少聪敏好学善毛诗礼记左传周易诸子百家无不毕览善属文词不治产业每以讽读为娱炀帝即位齐王暕镇江都闻其名以书召之曰夫山藏美玉光照廊庑之间地蕴神剑气浮星汉之表是知毛遂□脱义感平原孙慧文词来迁东海顾循寡薄有怀髦彦籍甚清风为日久矣未获披觌良深伫迟比高天流火早应凉□陵云仙掌方承清露想摄卫攸宜与时休适前园后圃从容丘壑之情左琴右书萧散烟霞之外茂陵谢病非无封禅之文彭泽遗荣先有归来之作优游儒雅何乐如之余属当藩屏宣条扬越坐棠听讼事绝咏歌攀桂摛词眷言高遁至于扬旌北渚飞盖西园托乘乏应刘置醴阙申穆背淮之宾徒闻其语趋燕之客罕值其人卿道冠鹰扬声高凤举儒墨泉海词章苑囿栖迟衡泌怀宝迷邦徇兹独善良以于邑今遣行人具宣往意侧望启予甚于饥渴想便轻举副此虚心无信投石之谈空慕凿坯之逸书不尽言更惭词费及贞至王以客礼待之朝夕遣问安不又索文集贞启谢曰属贺德仁宣教须少来所有拙文昔公旦之才艺能事鬼神夫子之文章性与天道雅志传于游夏余波鼓于屈宋雕龙之迹具在风骚而前贤后圣代相师祖赏逐时移出门分路变清音于正始礼高致于元康咸言坐握蛇珠谁许独为麟角孝逸生于战争之季长于风尘之世学无半古才不逮人往属休明寸阴已昃虽居可封之屋每怀贫贱之耻适鄢郢而迷涂入邯郸而失步归来反复心灰遂寒岂谓横议过实虚尘睿览枉高车以载鼷费明珠以弹雀遂得裹粮三月重高门之余地背淮千里望章台之后尘与悬黎而并肆将骏骥而同皂终朝击缶匪黄钟之所谐日暮却行何前人之能及顾想平生触涂多感但以积年沈涸遗亡日久拙思所存纔成三十三卷仰而不至方见学仙之远窥而不睹始知游圣之难咫尺天人周章不暇怖甚真龙之降惭过白豕之归伏纸陈情形神悚越齐王览所上集善之赐良马四匹贞复上江都赋王赐钱十万贯马二匹未几以疾甚还乡里终于家　　常得志
按隋书文学传京兆得志博学善属文官至秦王记室及王薨过故宫为五言诗辞理悲壮甚为时人所重复为兄弟论义理可称　　尹式
按隋书文学传河间式博学解属文少有令问仁寿中官至汉王记室王甚重之及汉王败式自杀　　唐　　李撝
按唐书新兴郡王德良传新兴郡王德良少以疾不任职薨赠凉州都督孙晋先天中为雍州长史治有名袭王坐豫太平公主谋被诛改氏厉晋就刑僚吏□解唯司功参军李撝从王如它日晋死哭其尸尽哀姚元崇叹曰栾向俦邪擢为尚书郎　　李善
按泾县志善南直江都人有雅行淹贯古今人号为书簏显庆中累擢崇贤馆直学士兼沛王侍讲为文选注敷析渊洽上赐赉优渥除潞王府记室参军为泾令坐贺兰敏之难流姚州遇赦还居汴郑间授经诸生四方传业者甚众　　后唐
　　刘赞
按五代史唐臣传赞魏州人也举进士为罗绍威判官去为租庸使赵岩巡官又为孔谦盐铁判官明宗时累迁中书舍人御史中丞刑部侍郎是时秦王从荣握兵而骄多过失言事者请置师傅以辅导之大臣畏王不敢决其事因请王得自择秦王即请赞乃拜赞秘书监为秦王傅赞泣曰祸将至矣秦王所请王府元帅官属十余人类多浮薄倾险之徒日献谀谄以骄王独赞从容讽谏率以正道秦王尝令宾客作文于坐中赞自以师傅耻与群小比伍虽操笔勉强有不悦之色秦王恶之后戒左右赞来不得通赞亦不往月一至府而已退则杜门不交人事已而秦王果败死唐大臣议王属官当坐者冯道曰元帅判官任赞与秦王非素好而在职不逾月詹事王居敏及刘赞皆以正直为王所恶河南府判官司徒诩病告家居久皆宜不与其谋而谘议参军高辇与王最厚辇法当死其余可次第原减朱弘昭曰诸公不知其意尔使秦王得入光政门当待赞等如何吾徒复有家族邪且法有首从今秦王夫妇男女皆死而赞等止其一身幸矣道等难之而冯赟亦争以为不可赞等乃得免死于是论高辇死而任赞等十七人皆长流初赞闻秦王败即白衣驾驴以俟人有告赞夺官而已赞曰岂有天子冢嗣见杀而宾僚夺官者乎不死幸矣已而赞长流岚州百姓清泰二年诏归田里行至石会关病卒　　宋
　　姚坦
按宋史本传坦字明白曹州济阴人开宝中以尚书擢第调补将陵尉历隰州推官将作监丞知浔州太平兴国三年召还为著作佐郎通判唐州八年诸王出合诏给谏以上于朝班中举年五十以上通经有文行者以备宫僚乃以户部员外郎王适监察御史赵齐为卫王府谘议左赞善大夫戴元为本府翊善水部员外郎赵令图为广平郡王府谘议国子博士阎象为本府翊善又以起居舍人杨可法国子博士杨幼英左赞善大夫杜新及坦为皇子翊善国子博士邢昺为诸王府侍讲坦仍赐绯鱼太宗召王适等谓曰诸子生长深宫未知世务必资良士赞导使日闻忠孝之道汝等皆朕所慎简各宜勉之坦历殿中丞仓部员外郎赐金紫迁本曹郎中转考功仍为益王府翊善坦性本强固滞王尝于邸中为假山费数百万既成召宾僚乐饮置酒共观之坦独俯首王强使视之曰但见血山耳安得假山王惊问故坦曰在田舍时见州县催科捕人父子兄弟送县鞭笞流血被体此假山皆民租税所为非血山而何是时太宗亦为假山闻而毁之王少佚豫坦即丑诋王颇鄙其为人自是坦每暴扬其事上尝戒之曰元杰知书好学亦足为贤王矣少不中节亦须婉辞规讽况无大故而诋讦之岂裨赞之道邪顷之左右乃教王诈称疾不朝太宗日使视疾逾月不瘳甚忧之召王乳母问状乳母曰王本无疾徒以姚坦检束居常不得自便王不乐故成疾上怒曰吾选端士辅王为善王不能用其谏而又诈疾欲使朕去正人以自便何可得也且王年少必尔辈为之谋耳因命捽至后苑杖之数十召坦慰谕曰卿居王宫能以正为群小所疾大为不易卿但如是勿虑谗间朕必不听王薨改卫尉少卿判吏部南曹他日因事得对上以其旧人召升殿与语坦言及故府意短诸王而称己之敢言坦退上谓侍臣曰坦在宫邸不能以正理诲谕事有微失即从而扬之此卖直取名耳景德初求补郡俾知邓州转运使表其治状诏嘉奖之大中祥符初复知光州二年卒年七十五　　张茂直
按宋史本传茂直字林宗兖州瑕丘人励志于学开宝中州将器其为人首荐之且给钱五万以助其装二年登进士第解褐海州推官进司农寺丞通判泰州为转运使韦务升诬奏徙监梓州富国监代还自陈得雪复通判静安军军不领县城闉之外即深州之下博茂直奏割下博隶焉进秩著作佐郎扈蒙荐其才改秘书丞会福州民讼田命茂直按之将行留不遣参知政事李至称其端实命入益王元杰府为记室参军王好学多为诗什遇茂直甚厚虽受时果之赐亦分饷焉王尝遣使征诗茂直援笔而就甚称赏之端拱元年召对赐金紫数日改度支员外郎三迁本曹郎中真宗居藩时茂直与朱昂并在诸王府每预宴集屡因酬唱识其名即位选用旧臣得茂直及昂与梁周翰师顽辈相继知制诰茂直既入西阁会元杰生旦遣持礼币为赐复至旧府时人荣之茂直淳至寡言晚年多疾才思梗涩不称职改秘书少监出知颍州咸平四年卒年七十五子成列　　周孟阳
按宋史本传孟阳字春卿其先成都人徙海陵醇谨夷缓第进士为潭王宫教授诸王府记室英宗居环列以其质厚礼重之会除知宗正寺力辞凡上十八表皆孟阳为文又从容陈古事以讽英宗悚然起拜及为皇子愈坚卧不出孟阳入见卧内劝之曰天子知太尉贤参以天人之助乃发德音何为坚拒如此英宗曰非敢侥福以避祸也孟阳曰今已有此迹设固辞不拜使中人别有所奉遂得燕安无患乎时中使趋召十辈又命宗谔倾一宫往请不能动及是意乃决帝即位命为皇子位说书以尝侍藩邸固辞加直秘阁同知太常礼院数引对访以时务最后召至隆儒殿在迩英苑中群臣未尝至人疑且大用帝亦谕以不次进擢意孟阳称他人使代己乃迁集贤殿修撰同判太常寺兼侍读神宗初立入奏事方升殿帝望见恸哭左右皆泣下拜天章阁待制卒年六十九诏特官子孙二人　　黄裳
按宋史本传裳字文叔隆庆府普城人少颖异能属文登干道五年进士第调巴州通江尉益务进学文词迥出流辈人见之曰非复前日文叔矣改兴元府录事参军以四川制置使留正荐召对论蜀兵民大计迁国子博士以母丧去宰相进拟他官上问裳安在赐钱七十万除丧复召时光宗登极除太学博士进秘书郎迁嘉王府翊善讲春秋王正月曰周之王即今之帝也王不能号令诸侯则王不足为王帝不能统御群镇则帝不足为帝今之郡县即古诸侯也周之王惟不能号令诸侯故春秋必书王正月所以一诸侯之正朔今天下境土比祖宗时不能十之四然犹跨吴蜀荆广闽越二百州任吾民者二百州守也任吾兵者九都统也苟不能统御则何以服之王曰何为九都统裳曰唐太宗年十八起义兵平祸乱今大王年过之而国家九都统之说犹有未知其可不汲汲于学乎他日王擢用东宫旧人吴端端诣王谢王接之中节裳因讲左氏礼有等杀问王比待吴端得轻重之节有之乎王曰有之裳曰王者之学正当见诸行事今王临事有区别是得等杀之义矣王意益向学于是作八图以献曰太极曰三才本性曰皇帝王伯学术曰九流学术曰天文曰地理曰帝王绍运以百官终焉各述大旨陈之每进言曰为学之道当体之以心王宜以心为严师于心有一毫不安者不可为也且引前代危亡之事以为儆戒王谓人曰黄翊善之言人所难堪惟我能受之他日王过重华宫寿皇问所读书王举以对寿皇曰数不太多乎王曰讲官训说明白忱心乐之不知其多也寿皇曰黄翊善至诚所讲须谛听之裳久侍王邸每岁诞节则陈诗以讽初尝制浑天仪与地图侑以诗章欲王观象则知进学如天运之不息披图则思祖宗境土半陷于异域而未归其后又以王所讲三经为诗三章以进王喜为置酒手书其诗以赐之王尝侍宴宫中从容为光宗诵酒诰曰此黄翊善所教也光宗诏劳裳裳曰臣不及朱熹熹学问四十年若召置府寮宜有裨益光宗嘉纳裳每劝讲必援古证今即事明理凡可以开道王心者无不言也绍熙二年迁起居舍人　　明
　　桂彦良
按明外史本传彦良名德称以字行慈溪人元乡贡士为包山书院山长改平江路学教授罢归张士诚方国珍交辟之不就洪武六年征诣公车以白衣赐宴授太子正字尝与秦府纪善林温入见帝曰卿二人一为帝者师一为王者师其各自重十一年授晋王府右傅帝亲为文赐之彦良入谢帝曰江南大儒惟卿一人对曰臣不如宋濂刘基帝曰濂文人耳基峻隘不如卿也复赐诰称其心醇而不欺守固而不变十三年更王府官制改左长史十五年朝京师上太平十二策其目曰法天道广地利通民情培国脉养君德辅圣学精选举审刑狱敦教化严边防搜才俊广言路言皆剀切帝曰彦良所陈通达事体有裨治道世谓儒者泥古不通今若彦良可谓通儒矣十八年请告归卒　　李希颜
按明外史本传希颜字愚庵郏人隐居不仕太祖手书征之至京为诸王师规范严峻诸王有不率教者或击其额痕隐起帝抚而怒高皇后问故曰乌有以尧舜训吾子顾怒之耶乃解授左春坊右赞善诸王就国希颜归旧隐足迹不及公府一日部使驺舆访之途遇一老枕□而卧前驱蹴之起乃希颜也倚□与语竟日而别　　董子庄
按明外史本传子庄名琰以字行江西乐安人博学有操行洪武中以乡荐除云南学官迁知茂名县与修永乐大典擢国子司业严重善教士选为赵王府右长史恭勤小心随事匡正不为苟容王所行多愆礼度帝辄以责长史子庄不挫不变而执守愈坚永乐十八年春当陪祀国社子庄夙兴正衣冠端坐而卒　　刘淳
按明外史董子庄传淳南阳人洪武末为原武训导周王聘为世子师寻言于朝补右长史以正辅王虽在燕游不忘规讽端礼门槐盛夏而枯淳陈咎征进戒王用其言修省枯枝复荣王旌其槐曰摅忠淳致仕十余年而卒年九十有七　　程通
按明外史周是修传通绩溪人祖平坐事戍延安通以贡入太学上书乞赦还其祖词甚哀太祖怜而许之后以廷对称旨授辽府纪善从王之国辽东燕兵起从王浮海归朝上封事数千言陈备御之策进左长史成祖即位从王徙封荆州有言通前上封事多指斥者械至京瘐死狱中家属戍边　　萧用道
按明外史董子庄传用道泰和人建文中举怀才抱德诣阙试文章擢靖江王府直史召入翰林修类要燕师渡淮与周是修同上书指斥用事者永乐初预修太祖实录改右长史从王之国桂林尝为王陈八事曰慎起居寡嗜欲勤学问养德性简鞭扑之刑无侵下人利尝接府寮以通群情简择谨厚之人以备差遣又作端礼体仁遵义广智四门箴以献人服其切直久之以疾乞归成祖怒贬宣府鹞儿岭巡检卒子晅　　金实
按明外史董子庄传实开化人成祖即位实奏书言治道帝嘉之复对策称旨除翰林典籍预修太祖实录永乐大典选为东宫讲官历左春坊左司直甚见褒重仁宗即位除卫府左长史正统初卒为人孝友敦行谊阅经史日有程限至老不辍　　叶铭臻
按宁波府志铭臻字维新登永乐二年进士少以文名诗得盛唐风度每为举主解学士缙所称赏时韩王素爱士一见悦之遂乞除为府伴读王改封于凉恳归得允与祭酒陈敬宗齐名郑珞来守郡造庐求见时铭臻杜门已久谢不出郑曰来求作府堂记耳何拒之深也乃出见欢如平生延至郡斋援笔为记郑叹服立碑堂隅其居家勤遵礼度不威自肃士大夫语家法之善者以为称首所著有诗集二卷居家集三卷　　叶生
按宁波府志生字则存登永乐二年进士时成祖重藩辅之任命学士杨士奇选进士优行者相之授生蜀藩伴读同谱兄铭臻亦与选得韩藩人称丹山双凤衔命抵藩进侯度箴二十章王大悦赐号明德先生其学以主敬为先正心复性为本每陈谟训典坟王未尝不肃襟竦听会谷庶人有反谋王召议生正色对曰大义灭亲机当速发尚得姑徐徐哉即命属草白诸朝由是湘汉肃清江淮安堵生之力焉卒于藩邸所著有明德集二十五卷　　赵季通
按明外史董子庄传同时有赵季通字师道天台人由教官历永丰龙溪知县与修太祖实录除国子博士进司业出为赵王府左长史与子庄同心辅导委曲规诲多所裨益为人雍容详雅而执守坚确人不能夺于时藩府僚之贤者首称赵董　　杨黼
按明外史董子庄传黼吉水人由进士授监察御史仁宗即位上疏言敬天勤民崇俭戒奢等十事多见采纳擢卫王府右长史尽心献替笃学好古未尝苟取一钱宣德初卒　　宋子环
按明外史董子庄传子环庐陵人由进士入翰林为庶吉士与修永乐大典除验封司主事历考功司郎中从师逵采木湖广以宽厚得众心仁宗即位简授梁府右长史丁内艰去服阕改越府为人和易淡泊居两府皆有贤声宣德中卒官　　王瀹
按明外史王铣传铣子瀹永乐四年进士改庶吉士仁宗即位迁左春坊左司直郎时封建亲王瀹为郑靖王左长史靖王当祀不斋瀹谏王不悦宣德四年王就国累月不朔瀹谏又不听拟荀卿成相篇撰十二章以献语激切由是与王不合帝闻之贻书让王王终不听召还改行在户部郎中英宗即位拜户部右侍郎巡抚浙江未几有母丧诏起复莅事五年多惠政父老感而叹曰真先大夫布政子也会入觐留摄部事寻以老乞归卒　　刘良
按宁远县志良双桂坊人年十七以书经中景泰癸酉乡试十就礼部不利志到衰白人皆轻之尝自语曰进士必为我有第时未至耳先是良有梦费宏状元己登科凡赴试必遍物色之不得感化丁未铅山费宏遂访而饮之至酣抚掌大笑曰今科状元必子吾三十年前梦神人告余曰汝登进士必费宏作状元甲子科觅不见今得之天定故也是年宏果状元良登二甲进士初授翰林检讨选入西阁侍兴献王竭衷开导以勤慎闻授右长史转左长史进阶正四品奉议大夫在任二十年以老乞归王亲书忠贞良辅四大字及金帛以荣其行归田二十余年寿九十有一　　凌翰
按明外史李沧传翰字德容嘉靖中由乡举授泰宁教谕日与诸生讲学秩满迁周府纪善以正道迪王府中皆严惮之卒官
　王寮部杂录
玉海徐韩二王为刺史府官同外官资望愈下永淳以前王未出合则不开府元宗诸子不出合王官益轻而名亦减朝野杂记咸平初命诸王府官分兼南北宅教授南宫者太祖太宗诸王之子孙处之所谓睦亲宅也北宫者魏悼王子孙处之所谓广亲宅也语窥今古王官十事一曰习仪拜牌二曰接诏送表三曰救护四曰春秋祭坛五曰朔望朝王六曰拜千秋七曰两台作揖八曰计期支俸九曰手谈消日十曰染须夫林总之官沈溺风波者不可胜数免大察而登彼岸仅仅几人一自曳裾甘心冷寞株守空斋十事外毫无职掌安命者方幸可以税驾而世人皆以末路视之岂惟王官日暮途远六卿宰辅亦有之如石东泉陈毓台之系狱严分宜生前之辱张江陵身后之羞凄凉景气又为十事者所笑其余海内堪捧腹辈尚多也世运承平中原边塞皆赖朝廷福泽肉食者特借衣冠弹压地方耳眼见几人真是经纶手也概而论之王官固卑卑无足比数纵位三公官一品亦电光之过瞬息总属幻泡空花世人又何必鸿毛此而泰山彼也
  </div>
  <div class="pagination">
   <a href="官常典王寮部.html">
    上一页
   </a>
   <a href="官常典王寮部.html">
    1
   </a>
   <span class="current-page">
    2
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
