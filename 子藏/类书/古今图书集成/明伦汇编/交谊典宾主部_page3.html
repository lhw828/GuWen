<!DOCTYPE html>
<html>
<head>
    <meta charset="UTF-8">
    <title>交谊典宾主部 - 第 3 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>交谊典宾主部 - 第 3 页/共 3 页</h1>
    <div class="content">李沆传沆为相接宾客常寡言马亮与沆同年生又与其弟维善语维曰外议以大兄为无口匏维乘间达亮语沆曰吾非不知也然今之朝士得升殿言事上封论奏了无壅蔽多下有司皆见之矣若邦国大事北有契丹西有夏人日旰条议所以备御之策非不详究荐绅如李宗谔赵安仁皆时之英秀与之谈犹不能启发吾意自余通籍之子坐起拜揖尚周章失次即席必自论功最以希宠奖此有何策而与之接语哉苟屈意妄言即世所谓笼罩笼罩之事仆病未能也黄鉴传鉴字唐卿少敏慧过人举进士补桂阳监判官为国子监直讲同郡杨亿尤善其文词延置门下由是知名范镇传镇字景仁成都华阳人薛奎守蜀一见爱之馆于府舍俾与子弟讲学镇益自谦退每步行趋府门逾年人不知其为帅客也及还朝载以俱有问奎入蜀何所得曰得一伟人当以文学名世闻见前录张文定公齐贤河南人少为举子贫甚客河南尹张全义门下饮啖兼数人自言平时未尝饱宋史陈尧佐传尧叟掌枢机弟尧佐直史馆尧咨知制诰与省华同在北省诸孙任官者十数人宗亲登科者又数人荣盛无比宾客至尧叟兄弟侍立省华侧客不自安多引去吕蒙正传富言者蒙正之客也一日白曰儿子十许岁欲令入书院事廷评太祝蒙正许之及见惊曰此儿他日名位与吾相似而勋业远过于吾令与诸子同学供给甚厚言之子即弼也后弼两入相亦以司徒致仕其知人类如此靳怀德传怀德本名湘素游寇准之门准父名湘景德中准方为相怀德乃改名焉向敏中传天禧初进右仆射是日翰林学士李宗谔当对帝曰朕自即位未尝除仆射今命敏中此殊命也敏中应甚喜又曰敏中今日贺客必多卿往视之勿言朕意也宗谔既至敏中谢客门阑寂然使人问庖中今日有亲友饮宴否亦无一人明日具以所见对帝曰向敏中大耐官职王超传超子德用为武宁军节度使徐州大都督府长史有言德用市马于府州者降右千牛卫上将军知随州州置判官家人皆惶恐德用举止言色如平时惟不接宾客而已张存传存以吏部侍郎致仕凡十五年积迁礼部尚书家居矜庄子孙非正衣冠不见与宾友燕接垂足危坐终日未尝倾倚沈遘传遘知开封府迁龙图阁直学士蚤作视事逮午而毕出与亲旧还往从容燕笑沛然有余暇士大夫交称其能清波杂志张芸叟曰申公知人故多得于下僚家有茶罗子一银饰一金饰一棕栏方接客索银罗子常客也金罗子禁近也棕栏则公辅必矣家人常挨排于屏间以候之退朝录杜祁公休居南都客至无不见止服衫帽□曰七十致政可用高士服乎宋史王琪传琪性孤介每疾俗吏饰厨传以沽名誉故待宾客颇阔略间造飞语起谤终不自恤张洞传洞为颍州推官晏殊知永兴军奏管勾机宜文字殊儒臣喜客游其门者皆名士尤深敬洞改大理丞知巩县会殊留守西京复奏知司录殊晚节骤用刑幕府无敢言洞平居与殊赋诗饮酒倾倒无不至当事有官责持议甚坚殊为阻止洞亦自以不负其知谢绛传绛为人修洁酝藉喜宾客以故卒之日家无余赀仲简传简字畏之扬州江都人以贫佣书杨亿门下亿教以诗赋遂举进士历天章阁待制阎守恭传守恭并州榆次人往来负贩于并汾间应募隶拱圣军擢殿前押班明道中落军职以德州刺史为永兴军兵马钤辖徙并代路在并州因春社会宾客曰守恭太原一贫民尔徒步位刺史老复官乡里逾分多矣今日与卿辈诀后十日卒石熙载传熙载子中立历参知政事以太子少傅致仕中立练习台阁故事不汲汲近名喜宾客客至必与饮酒醉乃得去初家产岁入百万钱末年费几尽既死其家至不能办丧陈执中传执中在中书八年人莫敢干以私四方问遗不及门惟殿前都指挥郭承佑数至其家为御史所言遂诏中书枢密自今非聚厅无见宾客名臣言行录外集邵康节先生每出人皆倒屣迎致虽儿童奴隶皆知尊奉每到一家子弟家人争具酒馔问其所欲不复呼姓氏但曰吾家先生至也虽闺门骨肉间事有未决者亦求教先生以至诚为之开谕莫不悦服十余家如先生所居安乐窝以待其来谓之行窝闻见前录熙宁癸丑大名王荀龙字仲贤入洛见康节议论劲正有过人者康节喜之和其诗曰车从赏花来北京耿君先期己驰情此时陨霜奈何重今岁开花徒有声既辱佳章当坠刺宁无累句代通名天之美才应自惜料得不为时虚生仲贤魏公客也因出魏公送行诗颜体大书极奇伟康节曰吾少日喜作大字李挺之曰学书妨学道故尝有诗云忆昔初学大字时学人饮酒与吟诗若非益友推金石四十五岁成一非仲贤又诵魏公诗云春去花丛胡蝶乱雨余蔬圃桔□闲康节爱之曰怨而不伤婉而成章之言也仲贤之子名岩叟字彦霖元佑初自知定州安喜县召为监察御史有直声后位签书枢密院彦霖父子皆魏公之客魏公定相州荐彦霖为属韩康公代魏公康公欲留彦霖彦霖谢曰某魏公之客不愿出他门也士君子称之陕西豪士刘易多游边喜谈兵宝元康定间韩魏公宣抚五路荐于朝赐处士号易善作诗魏公为书或不可其意则发怒洗去魏公欣然再书不惮尹师鲁帅平凉延易府第尊礼之狄武襄代师遇之亦厚每燕设易嗜食苦马菜不得即叫怒无礼边城无之狄公为求于内郡后每宴集终日唯以此菜之易不能堪方设常馔时称狄公善制也青琐诗话韩魏公镇真定时有门客彭知方为酒使逾垣宿于室门吏报公公不究为种竹诗曰殷勤洗濯加培植莫遣狂枝乱出墙客见其诗愧甚乃和公诗云主人若也怜高节莫为狂枝赠一柯公特以百缗遣一指使呼吏报都下市一女奴赠之公之爱士待客皆如此宋史蔡挺传挺官枢密副使初为富弼范仲淹客颇泄其几事于吕夷简以自售世说补滕达道微时为范文正馆客常私就狭邪饮范病之一夕候其出径坐达道书室明烛读书以俟其至达道大醉竟入长揖问范公读何书曰汉书复问汉高祖何如人范逡巡走入宋史司马光传光自见言行计从欲以身殉社稷躬亲庶务不舍昼夜宾客见其体羸举诸葛亮食少事烦以为戒光曰死生命也为之益力病革不复自觉谆谆如梦中语然皆朝廷天下事也闻见前录司马温公通判太原时月给酒馈待宾客外辄不请蒋氏日录范丞相在永州闭门独处人稀识面客若欲见者或出则问寒暄而已家童扫榻具枕揖客解带对卧良久鼻息如雷霆客自度未起亦熟睡睡觉常及暮乃去世说补苏子瞻在黄州及岭外每旦起不招客与语必出访客所与游亦不尽择各随其人高下谈谐放荡不复为畛畦有不能谈者则强之使说鬼或辞无有则曰姑妄言之贤奕编东坡谪齐安日用不过百五十钱每月朔取钱四千五百计日分之贮其余以待宾客云宋史梁师成传师成字守道慧黠习文法稍知书实不能文而高自标榜自言苏轼出子是时天下禁诵轼文其尺牍在人间者皆毁去师成诉于帝曰先臣何罪自是轼之文乃稍出以翰墨为己任四方□秀名士必招致门下往往遭点污多置书画卷轴于外舍邀宾客纵观得其题识合意者辄密加汲引执政侍从可阶而升王黼父事之虽蔡京父子亦谄附焉都人目为隐相蔡京传京子翛宣和中拜礼部尚书兼侍讲时翛弟兄亦知事势日异其客傅墨卿孙傅等复语之曰天下事必败蔡氏必破当亟为计翛心然之密与攸议稍持正论故与京异然皆蓄缩不敢明言遂引吴敏李纲李光杨时等用之以挽物情朱子语类蔡京晚岁渐觉事势狼狈亦有隐忧其从子应之自兴化来因访问近日有甚人才应之愕然曰今天下人才尽在太师陶铸中某何人敢当此问京曰不然觉得目前尽是面谀脱取官职去底人恐山林间有人才欲得知应之曰太师之问及此则某不敢不对福州有张觷字柔直者抱负不苟觷平日与应之相好时适赴吏部应之因举其人以告遂宾致之为塾客然亦未暇与之相接柔直以师道自尊待诸生严厉异于他客诸生已不能堪一日呼之来前曰汝曹曾学走乎诸生曰某寻常闻先生长者之教但令缓行柔直曰天下被汝翁作坏了早晚贼发火起首先到汝家若学得走缓急可以逃死诸子大惊走告其父曰先生忽心恙云云京闻之瞿然曰此非汝所知也即入书院与柔直倾倒因访策焉柔直曰今日救时已是迟了只有收拾人才是第一义京因叩其所知遂以龟山为对龟山自是始有是命蓼花洲闲录蔡鲁公喜接宾客终日酬酢不倦家居遇宾客少闲必至子弟学舍与塾师从容燕笑蔡元度禀气弱畏见宾客每不得已一再见则如啜茶多退必呕吐尝云家兄一日无客到则病某一日接客则病清波杂志石林为蔡京客故避暑录所书政宣间事尊京曰鲁公凡及蔡氏每委曲回护而于元佑斥司马温公名何也建炎绍兴初仕宦者供家状有不系蔡京王黼等亲党一项今日江湖从学者人人讳道是门生石林其矫一时之弊耶
　宾主部纪事三
宋史儒林传喻樗字子才中建炎三年进士第为人质直好议论赵鼎去枢管居常山樗往谒因讽之曰公之事上当使启沃多而施行少启沃之际当使诚意多而语言少鼎奇之引为上客鼎都督川陕荆襄辟樗为属绍兴初高宗亲征樗见鼎曰六龙临江兵气百倍然公自度此举果出万全乎或姑试一掷也鼎曰中国累年退避不振敌情益骄义不可更屈故赞上行耳若事之济否则非鼎之所知也樗曰然则当思归路毋以贼遗君父忧鼎曰策安出樗曰张德远有重望居闽今莫若使其为江淮荆浙福建等路宣抚使俾以诸道兵赴阙命下之日府库军旅钱谷皆得专之宣抚来路即朝廷归路也鼎曰诺于是入奏曰今沿江经画大计略定非得大臣相应援不可如张浚人才陛下终弃之乎帝曰朕用之遂起浚知枢密院事浚至执鼎手曰此行举错皆合人心鼎笑曰子才之功也樗于是往来鼎浚间多所裨益冯康国传康国本名轓负气节建炎中高宗次杭州张浚以御营参赞军事留平江苗刘作乱浚外倡帅诸将合兵致讨念傅等居中欲得辩士往说之时轓客浚所慷慨请行浚遣之至杭说傅正彦曰自古宦官乱政根株相连若诛锄必受祸今二公一旦为国家去数十年之患天下蒙福甚大然主上春秋鼎盛天下不闻其过岂可遽传位于襁褓之子且前日名为传位其实废立二公本心为国奈何以此负谤天下傅按剑大怒轓辞气不屈正彦乃善谕之曰张侍郎欲复辟固善然须用面议乃遣轓还约浚至杭浚复遣轓移书傅等告以祸福又复傅书诵言其罪轓至傅党欲拘留轓会勤王兵大集傅等始惧轓知其可动乃说宰相朱胜非以今日之事当以渊圣皇帝为主睿圣皇帝宜复为大元帅少主为皇太侄太后垂帘胜非令与傅正彦议皆许诺轓又请褒傅正彦如赵普故事遂皆赐铁券诏补轓奉议郎守兵部员外郎五品服更名康国挥麈三录建炎己酉苗傅刘正彦反吕张二公檄诸州之兵以勤王檄至霅川郡守梁端会寓客谋之外祖曾公卷在坐众未及言公奋然曰逆顺明甚出师无可疑者间数日二凶取兵公请械系使人毋令还当是时微公几殆高宗反正中司张全真守白发其忠诏进职二等赴阙全真奏议集中载其荐牍亦已刊行故不复录宋史张九成传九成字子韶其先开封人徙居钱塘游京师从杨时学权贵托人致币曰肯从吾游当荐之馆阁九成笑曰王良尚羞与嬖奚乘吾可为贵游客耶胡松年传松年喜宾客奉入不足以供费或请节用为子孙计松年曰贤而多财则损其志况俸廪主上所以养老臣也魏掞之传掞之字子实建州建阳人初字元履自幼有大志师胡宪与朱熹游两以乡举试礼部不第尝客衢守章杰所赵鼎以谪死其子汾将丧过衢杰雅憾鼎又希秦桧意遣尉翁蒙之领卒掩取鼎平时与故旧来往简牍蒙之先遣人告汾焚之逮至一无所得杰怒治蒙之拘汾于兵家所且以告桧掞之以书责杰长揖径归老学庵笔记秦会之有十客曹冠以教其孙为门客王会以妇弟为亲客郭知运以离婚为逐客吴益以爱婿为娇客施全以剚刃为刺客李季以设醮奏章为羽客某人以治产为庄客丁□以出入其家为狎客曹咏以献计取林一飞还作子为说客初止有此九客耳秦既死葬于建康有蜀人史叔夜者怀鸡絮号恸墓前其家大喜因厚遗之遂为吊客足十客之数云麓漫抄秦太师十客施全刺客郭知运逐客吴益娇客朱希真上客曾该食客曹冠闲客康伯可狎客阙名
庄客
阙
名
词客汤鹏举恶客施殿前司军校不
附议和以斩马刀鬻于街傍俟秦舆过害之赖直伞兵执住伏诛郭临安人登科以少俊选为孙婿秦每夕必留三杯郭多出久至中夜或它宿留门以俟秦尝以佩刀分遗子婿一日宴集皆佩之而郭已遗人矣秦大怒适会其夜出令门者无纳遂罢亲吴益常之宜兴人门荫为人纯谨遂令继郭改吴为临安倅骤得次对秦薨以无实历不得亲民荫补不行后得一子承官晚还其致仕朱希真洛人以遗逸召既致仕复出多记中原事秦喜之秦薨复归嘉禾曾该戚里与其子熹为姻家颇有才用事为户部侍郎后安置新州曹婺之东阳人登甲科为秦闲客不一岁躐进奉常簿中书检正秦既薨追其科甲复还上舍后再登第难于入差遣有为之地者得签幕荆门军康伯可捷于歌诗及应用文为教坊应制秦每燕集必使为乐语词曲汤金坛人本亦出秦门既薨攻之不遗余力余二人则忘之矣按此所载十客与老学庵
笔记微有异同故并载之

挥麈三录许志仁龙舒之秀士能诗善谑早为李伯纪之门宾伯纪捐馆诸子延缁徒为佛事群僧请忏悔之词于许乃取汪彦章昔所行谪词中数语以授之僧徒高唱云朋邪罔上罪消灭欺世盗名罪消灭如此者不一诸子愤怒询其所由知出于志仁诟责而逐之乐郊私语相传绍兴间有海盐丞简傲不羁志轻一世尝谒一乡大夫主人偶迟而出丞故好睡比主人出则丞已鼾声如雷矣主人以客睡不敢呼亦复就睡及丞觉亦以主睡不敢呼更复就睡如初究之主客更相卧醒至日没丞起而去竟不交一言赵子固爱其事为作图纪其说于上置之座右曰此二人大有华胥风气足以箴世之责望宾主者宋史方信孺传信孺性豪爽挥金如粪土所至宾客满其后车使北时年纔三十既龃龉归营居室岩窦自放于诗酒后赀用竭宾客益落信孺寻亦死矣刘仪凤传仪凤累官兵部侍郎兼侍讲在朝十年每归即匿其车骑扃其门户客至无亲疏皆不得见政府累月始一上谒人尤其傲黄传知安庆府至则金人破光山沿边多警
日以五鼓坐于堂治府事理民讼接宾客阅士卒会僚佐讲究边防利病次则巡城视役晚入书院讲论经史余玠传玠为兵部侍郎四川安抚制置使兼知重庆府四川总领夔路转运使大更弊政遴选守宰筑招贤之馆于府之左供张一如帅所居下令曰集众思广忠益诸葛孔明所以用蜀也欲有谋以告我者近则径诣公府远则自言于郡所在以礼遣之高爵重赏朝廷不吝以报功豪杰之士趋朝立事今其时矣士之至者玠不厌礼接咸得其欢心言有可用随其才而任之苟不可用亦厚遣谢之陈寅传寅历官州县绍定初知西和州西和极边重地寅以书生义不辞难北兵入境寅率民兵昼夜苦战援兵不至城遂陷寅伏剑而死宾客同死者二十有八人郑清之传清之历官左丞相兼枢密使嘉熙三年封申国公四年遣中使赐御书辅德明谟之阁赐楮十万缗为筑室乃日与宾客门生相羊山水间金史后妃传景祖昭肃皇后唐括氏有识度好待宾客昭祖闻后性度乃娶与景祖后虽喜宾客而自不饮酒景祖与客饮后专听之翊日枚数其人所为无一不中其肯綮雷渊传渊为文章诗喜新奇善结交凡当涂贵要与布衣名士无不往来居京师宾客踵门未尝去舍家无余赀及待宾客甚丰腆彀英传彀英除留守辄忿忿不接宾客虽近臣往亦不见上怒遂改济南辍耕录江右胡存斋参政能折节下士宾客至如家焉故南北士大夫有经过其地无不愿见者每虞暗人不为通刺苟不出日即于门首挂一牌云胡存斋在家顾仲庸泰州人以财雄一乡倜傥好义有古豪侠风自奉甚薄而礼贤养士无虚日名公巨儒多馆其家明外史郭子兴传子兴任侠喜宾客会元政乱散其赀椎牛酾酒与壮士结纳张士诚传至正二十三年士诚自立为吴王好招延宾客所赠遗舆马居室什器甚具诸侨寓贫无藉者争趋之李文忠传文忠释兵家居恂恂若儒者家故多客尝以客言劝帝少诛僇以是忤旨颇不免谴让胡宗宪传宗宪多权术喜功名因赵文华结严嵩父子岁遗金帛子女珍奇淫巧无数文华死又因罗龙文以结于嵩威权震东南穷声色玩好之奉惟喜宾客东南士大夫唐顺之吕希周毛坤田汝成徐渭沈明臣辈皆邀预谋议名用是起下至倡优盗贼豢养有恩能得其力博平王安泧传安泧惠王第十三子勤于治生田园僮奴车马甚具以故宾客日造门安泧倾已延纳之其时称名德者必曰博平奉国将军多煌传多煌诸子谋壮谋谋谋重娴词藻暇则开园亭与宾从雅歌赋诗以为乐多炡亦奉国将军家居以铁□户限宾客杂踏岁凡再易绿雪亭言长沙有朝士某者还乡意气满盈宾至则鼓吹喧阗里中有执友来谒之朝士曰翁素好诵诗近日诵得何诗执友曰近诵得孙凤洲赠欧阳圭斋之诗甚有味乃朗然诵之曰圭斋还是旧圭斋不带些儿官样回若使他人居二品门前箫鼓□如雷朝士闻诗嘿然明日宾至门庭寂然明诗纪事徐文长为胡少保幕客掌书记督府势严重文武将吏莫敢仰视文长戴敝乌巾衣白布澣衣非时直闯门入长揖就坐奋袂纵谈幕中有急需召之不至夜深开戟门以待侦者还报徐秀才方泥饮大醉叫呶不可致也倭既靖宴将士于烂柯山文长走笔作铙歌云接得羽书知破贼烂柯山上正围棋又云帐下共推擒虎将江南只数义乌兵少保命刻石列朝诗集沈周字启南长洲人风神散朗骨格清古碧眼飘须俨如神仙所居有水竹亭馆之胜图书彝鼎充牣错列户屦填咽宾客沓进抚玩品题谈笑移日兴至对客挥洒烟云盈纸画成自题其上顷刻数百言风流文翰照映一时百年来东南之盛盖莫有过之者江南通志唐时荆南人徙居华亭力稼穑安淡薄夏椿延为馆宾供御甚厚时曰吾素清俭不欲以肥甘损福椿心重之湖广通志吴良吉黄冈人耿天台伯仲过访值雨涨不能去麦饭鲜虾为供后恭简语人曰盖不敢不饱也列朝诗集郑琰字翰卿闽县人豪于布衣任侠遨游闽中词馆诸公争延致之高文典册多出其手每闭合不听出翰卿笑曰吾具有须眉安能作三日新妇悒悒闷死遂跳之金陵新安富人吴生延致以上客礼之翰卿醉辄唾骂主人呼为钱虏吴与其兄构讼疑翰卿泄其阴事文致捕置京兆狱竟瘐死狱中　宾主部杂录
礼记曲礼客车不入大门
集
说
马氏曰客车不入大门
所以敬主主人出大门迎之所以敬客
左传隐十一年滕薛来朝传谚曰山有木工则度之宾有礼主则择之尹文子大道下篇康衢长者字僮曰善搏字犬曰善噬宾客不过其门者三年长者怪而问之人以实对于是改之宾客复往史记天官书张素为厨主远客
注
索隐曰素嗉也尔
雅云鸟张嗉郭璞曰鸟受食之处也正义曰张六星六为嗉主天厨饮食赏赉觞客韩诗外传盍胥对晋平公曰夫鸿鹄一举千里所恃者六翮耳背上之毛腹上之毳益一把飞不加高损一把飞不加下今君之食客门左门右各千人亦有六翮在其中矣将皆背上之毛腹下之毳耶新书三军之行也必有宾客群议得失以资将用有词若悬流奇谋不测博闻广见多艺多才此万夫之望可引为上宾有猛如熊虎捷若腾猿刚如铁石利若龙泉此一时之雄可引为中宾有多言或中薄技小才此常人之能可引为下宾新序杂事篇淳于髡曰方内而员釭如何邹忌曰敬诺请谨门内不敢留宾客王充论衡儒增篇书称齐之孟尝魏之信陵赵之平原楚之春申君待士下客招会四方各三千人欲言下士之至趋之者众也夫言士多可也言其三千增之也四君虽好士士至虽众不过各千余人书则言三千矣夫言众必言千数言少则言无一世俗之情言事之失也信陵孟尝食客三千称为贤君汉将军卫青及霍去病门无一客亦称名将盐铁论孝养篇礼主人不亲馈则客不祭是馈轻而礼重也崇礼篇饰几杖修樽俎为宾非为主也
刘勰新论商歌之士鸡鸣之客才各有施不可弃也颜氏家训风操篇南人宾至不迎相见捧手而不揖送客下席而已北人迎送并至门相见则揖古之道也吾善其迎揖谭子乳童有宾主之敬则鸡黍可以为大享岂在乎箫韶也南部新书荆南旧有五花馆待宾之上地也故蒋肱上成纳诗云不是上台怜姓字五花宾馆敢从容因话录人道尚右以右为尊先宾客故西让客主人在东盖自卑也今人东让客岂礼哉资暇录今见宾旅出主人之门必曰客散孟尝门但风闻便用不寻其源使主人知其源必恶而不乐矣实为客去就不可不知也此是王右丞维悲府主已没之句上句云秋风正萧索盖痛其主人殁后同僚皆散其可用乎易潜虚宾客也君臣燕饮有主有宾诸侯朝聘天子之宾四彝朝贡中国之宾所以周官设行人之职行苇歌序宾之礼初宾择主人有礼则亲宾择有礼主宜谨也二三十辐共一毂天子雍雍四门穆穆四门穆穆无离心也三薉其途拒其户四邻攻之莫之或助薉途拒户不与物交也四重礼轻币远人毕至重礼轻币不为利也五伯父伯舅惟宾惟友礼循其旧礼循其旧固有制也六秦帝按剑诸侯西驰面服心违威劫之也上东邻无客西邻之集西邻之集亦可畏也涑水家仪凡为人子者有宾客不敢坐于正厅升降不敢由东阶四朝闻见录大臣见百官主宾皆用朝服时暑伏甚丞相淮体弱不能服闷至绝上亟诏医疾有间后有诏许百官易衣自淮始补笔谈古人尚右主人居左坐客在右者尊宾也今人或以主人之位让客此甚无义唯天子适诸侯升自阼阶者主道也非以左为尊也礼记曰主人就东阶客就西阶客若降等则就主人之阶主人固辞乃就西阶盖尝以西阶为尊就主人阶所以为敬也韩信得广武君东向坐西向对而师事之此尊右之实也今惟朝廷有此礼凡臣僚登阶奏事皆由东阶立于御座之东不自西者天子无宾礼也方外惟释门主人升堂众宾皆立于西唯职属及门弟子立于东盖旧俗时有存者释常谈接待宾客谓之开东阁汉公孙弘起客舍谓之东阁招迎贤士后为丞相封平津侯接待宾客谓之东道史记秦欲破郑郑君谓秦王曰若能舍郑愿为东道之主有宾客往来可以救接其不达者也不倦宾客谓之握发吐餐史记周公辅政七年其子伯禽骄慢公诫之曰吾是文王之子武王之弟成王之叔于天下可谓贵矣犹一沐三握发一食三吐餐以接宾客恐遭人怨恐遗天下贤士汝慎勿骄慢于四方留客饮宴谓之投辖昔陈遵饮酒宾客满座尽取客车辖投于井中凡筵宴有不屈命而自来者谓之不速之客周易曰包有鱼不利于客有不速客三人来敬之终吉避暑录话滕达道为范文正公门客文正奇其才谓他日必能为帅以将略授之达道亦不辞然任气使酒颉颃公前无所顾避久之稍遨游无度侵夜归必被酒文正虽意不甚乐终不禁也一日伺其出先坐书室中荧然一灯取汉书默读意将以愧之有顷达道自外至已大醉见公长揖曰读何书公曰汉书即举手攘袂曰高帝何如人也公微笑徐引去然爱之如故章子厚尝延一太学生在门下元丰末学者正崇虚诞子厚极恶之适至书室见其讲易略问其说其人纵以性命荒忽之言为对子厚大怒曰何敢对吾乱道亟取杖命左右擒欲击之其人哀鸣乃得释达道后卒为名臣多得文正规模故子瞻挽词云高平风烈在而子厚所欲杖者绍圣间为相亦使为馆职然终无闻焉文正之待士与子厚之暴虽有间然要之亦各因其人尔希通录田文好贤下士温公鄙之为逋逃主萃渊薮王介甫亦谓鸡鸣狗盗之出于门下此士之所以不至仆谓此不足责有一事最无耻请暴白之战国策孟尝君舍人有与君之夫人相爱者或以闻孟尝君曰为君舍人内与夫人相爱亦甚不义矣君其杀之君曰睹貌而相悦者人之情也其措之勿言也世之君子尚以为当时有一子思不在三千之数且田文志趣如此而顾以此责之过矣然使其能以礼招聘而子思且唾去不暇讵肯以车鱼之故而就之哉癸辛杂识贾师宪还越之后居家待罪日不遑安翘馆诸客悉已散去独廖玉莹中馆于贾府之别业仍朝夕从不舍乙亥七月一夕与贾公痛饮终夕悲歌雨泣到五鼓方罢廖归舍不复寝命爱姬煎茶以进自于笈中取冰脑一握服之既而药力不应而业已求死又命姬曰更欲得热酒一杯饮之姬复以金杯进酒仍于笈中再取片脑数握服之姬觉其异急前救之则脑酒已入喉中矣仅落数片于衣袂间姬于是垂泣相持廖语之曰汝勿用哭我我从丞相必有南行之命我命亦恐不免年老如此岂能复自苦今得善死矣吾平生无负于主天地亦能鉴之也于是分付身后大概言未既九窍流血而毙世称父之友为执则父之宾客宜何称按史记张耳传外黄女亡其夫去抵父客汉吴王濞传周亚夫问父绛侯客东坡赠王定国诗云西来故父客正用此耳父客二字甚新宜斋野乘或问孟子与孟□君同时否曰同周显王三十三年乙酉孟子见梁惠王王有利国之问慎靓王二年壬寅惠王薨孟子去魏适齐而齐宣之立在显王三十七年乙丑其卒在赧王元年丁未孟子是年去齐赧王乃慎靓王之子显王之孙方显王四十八年庚子齐薛公田婴卒其子文嗣为薛公号曰孟尝君能招致诸侯游士名重天下则田文之立在梁惠王未薨之前而孟子适齐之时田文已立二年矣以战国策考之冯谖西游于梁说惠王聘孟尝君齐王闻而谢之则与孟尝君正同时也曰孟子既游于齐而孟尝君之食客数千人有一亚圣之大才而不克置于宾客之列何也曰太史公谓孟尝君招致天下任侠奸人入薛中则当时之客皆非贤士可知盖孟尝君非不欲招致孟子而孟子决不屑就也一鲁仲连尚不为平原君留则孟子安肯为孟尝客哉其后孟尝君废而宾客一日皆背去此市井势利之交毋足怪者君于此时不能自责其取士之乖谬而欲唾客之面愚矣世范亲宾相访不可多虐以酒或被酒夜卧须令人照管往时括苍有困客以酒且虑其不告而去于是卧于空舍而钥其门酒渴索浆不得则取花瓶水饮之次日启关而客死矣其家讼于官郡守汪怀中究其一时舍中所有之物云有花瓶浸旱莲花试以旱莲花浸瓶中取罪当死者试之验乃释之又有置水于案而不掩覆屋有伏□遗毒于水客饮而死者凡事不可不谨如此清波杂志待之以礼答之以简与宾客言或许是为得体杜正献公以翰林学士馆伴北使虏颇桀黠语屡及朝廷政事公摘契丹隐密询之曰北朝尝试进士出圣心独悟赋赋无出处何也虏使愕然语塞专对之次虽曰合修成好惟恐失其欢心若彼稍乖恭顺亦宜有以折其萌俾知有人焉于交邻遇客初无忤也野客丛谈左传有倚郑为东道主之言后汉光武谓耿弇邓晨等皆曰北道主人北史魏孝武谓成阳王曰昨得汝主簿为南道主人于是又有南道主人之说史传之间独未闻西道主之说耳又观赵肃传独孤信东讨肃监督粮储军用不竭魏文帝谓人曰赵肃可谓洛阳主人也又有洛阳主人之说容斋随笔但引左传后汉东道主人北道主人语出处而不考其他廉颇为赵将宾客尽至及其免归宾客尽去后复为将客又至颇曰客退矣客曰吁君何见之晚也夫以市道交君有势我即从君无势我即去此其理也又何怨焉颇无以应孟尝君为齐相宾客尽至及其废黜宾客尽去后复为相客又至孟尝君曰客何面目见文乎客曰生必有死物之必至富贵多士贫贱寡友事之固然君独不见夫朝趋市者乎明旦侧肩争门而入日暮之后过市者掉臂不顾非好朝而恶暮所期物亡其中也孟尝君卒善遇之异时翟公事正与此二事同翟公为廷尉宾客填门及废门外可设爵罗后复为廷尉宾客欲往翟公大书其门曰一死一生乃知交情一贫一富乃知交态一贵一贱交情乃见客固薄矣翟公何怪之有惜乎无有以二客之言告之说苑载此语加一浮一没交情乃出二句双槐岁抄圣祖初起兵犹用元制甲辰正月江南行省群臣奉上为吴王以李善长为右相国徐达为左相国吴元年丁未十月丙午命百官礼仪俱尚左改善长为左相国达为右相国礼记玉藻曰听乡任左注云凡立者尊右坐者尊左侍而君坐则臣在君之右是以听向皆任左以尊君想当时二人侍上坐必任左可知今中原及北方主宾相揖立时以右为尊就坐以左为尊甚得礼意由近辇毂故也御龙子集主宾之礼主升自阼阶宾自西阶拜则东西向古也其地道尚右之义乎诗曰宛然左辟居己于卑也进则让右坐则虚左进北向故尚右坐南向故尚左其义一也今之拜不北向哉而居己于右何耶檐曝偶谈古者宾位尚右史记陈平愿以右丞相让周勃语云无能出其右者及行尚西礼记曰主人就东阶客就西阶谚呼主人为东道则古人坐让右行尚西亦甚明矣后世不察遂以东左为尊耳丹铅总录佛经有云乐行不如苦住富客不如贫主绝似唐人乐府也读书隅见余尝谓主客之间有数等人其上则师其客其次则友其客又其次则客其客下此则与主客胥失矣及见秦少游论袁绍之亡其言曰其亡不在于官渡之败而在于杀田丰且曰师士者王友士者霸臣士者强失士者忧何秦坑焚之不思耶见闻搜玉孟尝君养天下客而未尝得一客公孙弘接天下士而未尝得一士鲁仲连固不肯与鸡鸣狗盗者伍也汲长孺顾岂肯与奴颜婢膝者齿哉若得一仲连则一客可以敌千客得一长孺则一士可以埒千士故山谷诗曰匹士能光国三孱不满隅李适之罢相作诗曰避贤初罢相乐圣且衔杯为问门前客今朝几个来是即翟廷尉门可罗雀意也田家五行雀噪檐前主有嘉客至明善全编亲宾往来延款之礼酌于新故务合其宜必令可常有留宿者虽至亲卑幼亦当出就外馆遵生八笺燕客不宜杀生良辰美景贤主嘉宾蔬食菜羹不妨清致何须广杀生命穷极肥甘笙歌饮宴于杯盘宰割冤号于砧几嗟乎有人心者能不悲哉世习不以为非可为痛哭流涕长太息者此也读书镜田文问其父婴曰我闻将门有将相门有相君用事相齐至今三年矣齐不加广而君私家富累万金门下不见一贤者文切怪之黄鲁直云人生须辍生事之半养一佳士教子弟为十年之计乃有可望求得佳士既资其衣食温饱又当尊敬之久而不□乃可以尽君子之心而享其功每见士大夫家养客略与仆使同耳如此何缘得佳士蓺麻必不能为粟也余观缙绅之家养士多矣生前则桃李无阴死后则蒺藜入室毋论子弟未得一士之用而向之谗谄面谀者且悉转为下石衷甲之人矣故座有佳宾家虽贫吾知其必兴门无国士族虽大吾知其必败赵抃罢政闲居一士人以书贽见公读之终卷正色谓士人曰朝廷有学校有科举何不以卒业却与闲退之人说他朝廷利害士人惶恐而退山人范知璇献所为文于宋璟璟判之曰观其良宰论颇涉谄谀文章若高请从举选不可别奏古人云当官不接异色人不止巫祝尼媪礼当疏绝至于工艺之人亦不可久留于家与之亲狎此辈皆能变易听闻簸弄是非又有本非儒者或假文辞字画以媒进一与款洽即堕术中如房管为相因一琴工董庭兰出入门下依倚为非遂为相业之玷若此之类能审察疏远亦省事远谤之一助也滕达道为范文正公门客文正奇其才谓他日必能为帅乃以将略授之达道亦不辞然任气使酒颉颃公前无所顾避久之犹遨游无度侵夜归必被酒文正虽意不甚乐终不禁也一日伺其出先坐书室中荧然一灯取汉书默读意将以愧之有顷达道自外至已大醉见公长揖曰读何书公曰汉书即举手攘袂曰高皇帝何如人也公微笑徐引去然爱之如故陕西豪士刘易多游边喜谈兵宝元康定间韩公宣抚五路荐之赐处士号易善作诗韩公为书石或不可其意则发怒洗去魏公欣然再书不惮狄青每燕设易喜食苦马菜不得之即叫怒无礼边城无之狄为求于内郡后每燕集终日惟以此菜之易不能堪方设常馔夫狄武襄出于机不若范文正公出于诚要之驾驭英雄为将相者如此俱少不得叶石林出蔡元长门下所著有避暑录中间纪蔡元长事多称为鲁公而不名此虽近于私然亦见古人用心忠厚有始终处今之失足权门自甘厮养者一遇其败辄反戈攻之冀文其丑其又石林之罪人哉然叶公文人也犹不足异独陆放翁所载包明事则又士大夫所不如也包明者不知其乡里少为兵事汤岐公自枢密至左相明常在府绍兴末岐公以御史论罢故例一府之人皆罢遇拜执政则往事焉久之御史中丞汪公澈拜参知政事一府皆往汪公盖前日劾岐公者也于是明独不肯往曰是常论击吾公者将何面目事之虽妻子饥寒不之顾未几以病死方岐公贵时所荐士大夫多矣至其失势不反噬以媚权门者几人且岐公平日待明非有异于众人也汪公之拜一府俱往非独明也明而往事汪公非有负也泥涂贱隶又非清议所及而其自信毅然不移如此盖有古烈士之风矣书其始末使读者有感焉司马温公作相日亲书榜揭于客位曰访及诸君若有朝政阙遗庶民疾苦欲进忠言者请以奏牍闻于朝廷光得与同僚商议择可行者进呈取旨行之若但以私书宠喻终无所益若光身有过失欲赐规正即以通封书简分付吏人令传入光得内自省讼佩服改行至于整会官职差遣理雪罪名凡干身计并请一面进状光得与朝省众官公议施行若在私第垂访不该语及光再拜咨白宋初执政私接宾客有数庶官几不复可进自王荆公欲广收人材于是请以品秩高卑皆得进谒然自是不无夤缘干求之私进见者既不敢广坐明言其情往往皆以送客时罗列于庑下以次留身叙陈而退遂以成风蔡鲁公喜接宾客终日酬酢不倦宾客少间则必至子弟学舍与其门客从容燕笑蔡元度禀气弱畏见宾客每不得已一再见则如啜茶多退必呕吐尝云家兄一日无客则病某一日接客则病夫宰相弹压百辟平章万几朝参而后冲冲往来却与宾客书札分他一半疲精神体统满门车骑则太浓寻常寒暄则太淡若欲相业光明必须痛除俗套盖士风正则宜有吐哺之周公私谒多则宜有谢客之司马广东通志肇庆府开建县待客惟尚巨鱼客至举家男女出见以为敬长沙府志天下燕客多外庭此地燕客必延入内庭乃为恭敬
　宾主部选句
汉扬雄解嘲群卿不揖客将相不俯眉
魏嵇康与山巨源绝交书宾客盈坐鸣声聒耳嚣尘臭处千变百伎在人目前六不堪也梁昭明太子答晋安王书昔梁王好士淮南礼贤远致宾游广招英俊非唯籍甚当时故亦传声不朽必能虚己自来慕义十二月启羽仪胜眷领□嘉宾倾玉醅于风前弄琼驹于月下又
命长袂而留客施大被以招贤酌醇酒
而攘切骨之寒温兽炭而祛透心之冷
梁元帝陶弘景碑云霄之胜宾太虚之选客
刘峻广绝交论繐帐犹悬门罕溃酒之彦坟未宿草野绝动轮之宾陈徐陵与王吴郡书昔林宗道主时人多慕德之宾无忌雄豪天下尽希风之客隋薛道衡宴喜赋引雍容文雅之客坐檀栾修竹之园唐谢偃观舞赋揖摛藻之宾引良谈之客
王勃与蜀城父老书忘机得意耻嵇阮之交疏虚席延宾恨原尝之客少又
恩裁口腹空留安邑之宾惠
阙始终取恨昌亭之客
李峤上雍州高长史书若乃崇峻宫垣□钥阃奥使属睇之目隔愈深而照穷仰止之心限弥高而望绝御宾以之失位篲客以之无门李白上安州裴长史书君侯高义重诺名飞天京月费千金日宴群客出跃骏马入罗红颜所在之处宾客成市故时人歌曰宾客何喧喧日夜裴公门愿得裴公之一言不须驱马埒华轩不知君侯何以得此声于天壤之间岂不由重诺好贤谦以下士得也晋张载诗门有连骑客翠带腰吴钩张协诗咄此蝉冕客君绅宜见书
南齐王融诗驱车追侠客酌酒弄妖姬
又
迹殊冠冕
客事袭驰驱者
梁简文帝诗金张及许史夜夜尚留宾
庾肩吾诗兰堂上客至绮席清弦抚
沈约诗寄言赏心客岁暮尔同来
唐杜审言诗游宴成野客形胜得山家
骆宾王诗宝瑟调中妇金罍引上宾
杜甫诗虽有车马客而无人世喧
又
爱客满堂尽豪
俊开筵上日思芳草
又
甫也诸侯老宾客罢酒酣歌
拓金戟
岑参诗将军初得罪门客复何为
又
怜君公事后陂
上日娱宾
李白诗但使主人能醉客不知何处是他乡
又
醉客
满船歌白纻
又
归家酒债多门客粲成行
又
贫居羞
好客语拙觉词繁
又
见客但倾酒为官不爱钱
元结诗有时逢恶客还家亦少酣
高适诗仍怜门下客不作布衣看
钱起诗玉箫惟送酒罗袖爰留宾
又
城南无夜月长
柳莫留宾
刘禹锡诗送君从此去铃阁少谈宾
白居易诗欲逢暇日先招客正对衙时亦望山又遇
兴寻文客因欢命酒徒
郑谷诗座中亦有江南客莫向春风唱鹧鸪
温庭筠诗玉柄寂寥谈客散
宋文彦博诗兰亭雅集夸修褉洛社英游赏序宾梅尧臣诗为沽一斗酒暂对千里客陆游诗忍睡出坐衙扶病起觞客
元马臻诗半舸夕阳喧酒客一楼寒色倚诗人释清珙诗挑荠煮茶延野客买盆移菊送邻僧明陈基诗每倾鹦鹉留嘉客欲采芙蓉寄远人　宾主部外编
</div>
    <div class="pagination">
<a href="交谊典宾主部_page2.html">上一页</a><a href="交谊典宾主部.html">1</a><a href="交谊典宾主部_page2.html">2</a><span class="current-page">3</span>
    </div>
    <div class="pagination"><a href="index.html">返回目录</a></div>
</body>
</html>
