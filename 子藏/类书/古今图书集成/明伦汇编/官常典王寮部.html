<!DOCTYPE html>
<html>
<head>
    <meta charset="UTF-8">
    <title>官常典王寮部 - 第 1 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典王寮部 - 第 1 页/共 2 页</h1>
    <div class="content">
　王寮部汇考
　　汉
汉初诸侯王国设丞相太傅内史中尉太仆各帅其属后改丞相为相太仆为仆省内史属员皆损之按汉书百官表诸侯王国有太傅辅王内史治国民中尉掌武职丞相统众官群卿大夫都官如汉朝景帝中五年令诸侯王不得复治国天子为置吏改丞相曰相省御史大夫廷尉少府宗正博士官大夫谒者郎诸官长丞皆损其员武帝改汉内史为京兆尹中尉为执金吾郎中令为光禄勋故王国如故损其郎中令秩千石改太仆曰仆秩亦千石成帝绥和元年省内史更令相治民如郡太守中尉如郡都尉哀帝元寿　年以何武言改王国内史为中尉按汉书哀帝本纪不载　按何武传武为御史大夫司空与丞相方进共奏言往者诸侯王断狱治政内史典狱事相总纲纪辅王中尉备盗贼今王不断狱与政中尉官罢职并内史郡国守相委任所以一统信安百姓也今内史位卑而权重威职相逾不统尊者难以为治臣请相如太守内史如都尉以顺尊卑之序平轻重之权制曰可以内史为中尉初武为九卿时奏言宜置三公官又与方进共奏罢刺史更置州牧后皆复复故语在朱博传唯内史事施行　　后汉后汉王国设傅相中尉郎中令仆各帅其属
按后汉书百官志皇子封王其郡为国每置傅一人相一人皆二千石本注曰傅主导王以善礼如师不臣也相如太守有长史如郡丞汉初立诸王因项羽所立诸王之制地既广大且至千里又其官职傅为太傅相为丞相又有御史大夫及诸卿皆秩二千石百官皆如朝廷国家唯为置丞相其御史大夫以下皆自置之至景帝时吴楚七国恃其国大遂以作乱几危汉室及其诛灭景帝惩之遂令诸王不得治民令内史主治民改丞相曰相省御史大夫廷尉少府宗正博士官武帝改汉内史中尉郎中令之名注
前书曰改汉内史为京兆尹中尉为执金吾郎　中令为光禄勋而王国如故员职皆朝廷为署不得自置至汉成帝省内史治民更令相治民
注
汉旧仪曰大司空何武奏罢内史相如太守中　尉如都尉参职是后中尉争权与王相奏常不和　也太傅但曰傅
中尉一人比二千石本注曰职如郡都尉主盗贼注
东观书曰其绍封削绌者中尉内史官属亦以　率减郎中令一人仆一人皆千石本注曰郎中令掌王大夫郎中宿卫官如光禄勋自省少府职皆并焉仆主车及驭如太仆本注曰太仆比二千石武帝改但曰仆又皆减其秩治书比六百石本注曰治书本尚书更名大夫比六百石本注曰无员掌奉王使至京都奉璧贺正月及使诸国本皆持节后去节谒者比四百石本注曰掌冠长冠本员十六人后减礼乐长本注曰主乐人卫士长本注曰主卫士医工长本注曰主医药永巷长本注曰宦者主宫中婢使祠祀长本注曰主祠祀皆比四百石
注
自礼乐长至此皆四百石
郎中二百石本注曰无员
　　晋
晋为王国置师友文学又有郎中令中尉大农各率其属诸王支庶为公侯伯子男者官属有差按晋书职官志王置师友文学各一人景帝讳故改师为傅友者因文王仲尼四友之名号改太守为内史省相及仆有郎中令中尉大农为三卿大国置左右常侍各一人省郎中置侍郎二人典书典祠典卫学官令典书丞各一人治书四人中尉司马世子庶子陵庙牧长各一人谒者四人中大夫六人舍人十人典府各一人咸宁三年卫将军杨珧与中书监荀勖以齐王攸有时望惧惠帝有后难因追故司空裴秀立五等封建之旨从容共陈时宜于武帝以为古者建侯所以藩卫王室今吴寇未殄方岳任大而诸王为帅都督封国既各不臣其统内于事重非宜又异姓诸将居边宜□以亲戚而诸王公皆在京都非扞城之义万世之固帝初未之察于是下诏议其制有司奏从诸王公更制户邑皆中尉领兵其平原汝南琅邪扶风齐为大国梁赵乐安燕安平义阳为次国其余为小国皆制所近县益满万户又为郡公制度如小国王亦中尉领兵郡侯如不满五千户王置一军一千一百人亦中尉领之于时唯特增鲁公国户邑追进封故司空博陵公王沈为郡公巨平侯羊祜为南城郡侯又南宫王承随王万各于泰始中封为县王邑千户至是改正县王增邑为三千户制度如郡侯亦置一军自此非皇子不得为王而诸王之支庶皆皇家之近属至亲亦各以土推恩受封其大国次国始封王之支子为公承封王之支子为侯继承封王之支子为伯小国五千户已上始封王之支子为子不满五千户始封王之支子及始封公侯之支子皆为男非此皆不得封其公之制度如五千户国侯之制度如不满五千户国亦置一军千人中尉领之伯子男以下各有差而不置军大国始封之孙罢下军曾孙又罢上军次国始封子孙亦罢下军其余皆以一军为常大国中军二千人上下军各千五百人次国上军二千人下军千人其未之国者大国置守土百人次国八十人小国六十人郡侯县公亦如小国制度既行所增徙各如本奏遣就国而诸公皆恋京师涕泣而去及吴平后齐王攸遂之国中朝制典书令在常侍下侍郎上及渡江则侍郎次常侍而典书令居三军下公国则无中尉常侍三军侯国又无大农侍郎伯子男唯典书以下又无学官令史职皆以次损焉公侯以下置官属随国大小无定制其余官司各有差　　宋
宋王国官属如晋制公侯以下省之
按宋书百官志汉初王国置太傅掌辅导内史主治民丞相统众官中尉掌武职分官置职略同京师至景帝惩七国之乱更制诸王不得治国汉为置吏改丞相曰相省御史大夫廷尉少府宗正博士官其大夫谒者诸官长丞皆损其员数后改汉内史为京兆尹中尉为执金吾郎中令为光禄勋而王国如故又太仆为仆司农为大农成帝更令相治民如郡太守省内史其中尉如郡尉太傅但曰傅汉东京亦置傅一人王师事之相一人主治民中尉一人主盗贼郎中令一人掌郎中宿卫仆一人治书一人治书本曰尚书后更名治书中大夫无员掌奉使京师及诸国者及礼乐卫士医工永巷祀礼长各一人郎中无员魏氏谒者官属吏阙不知次第晋武帝初置师友文学各一人师即傅也景帝讳师改为傅宋世复改曰师其文学前汉已置也友者因文王仲尼四友之名也改太守为内史省相及仆有郎中令中尉大农为三卿大国置左右常侍各三人省郎中置侍郎二人大国又置上军中军下军三将军次国上军将军下军将军各一人小国上军而已典书典祠典卫学官令典书令丞各一人治书四人中尉司马世子庶子陵庙牧长各一人谒者四人中大夫六人舍人十人典医丞典府丞各一人宋氏以来一用晋制虽大小国皆有三军晋制典书令在常侍下侍郎上江左则侍郎次常侍而典书令居三军下矣江左以来公国则无中尉常侍三军侯国又无大农侍郎伯子男唯典书以下又无学官令矣吏职皆以次损省焉晋江右公侯以下置官属随国小大无定制也晋江左诸国并三分食一元帝太兴元年始制九分食一　　南齐齐为诸王置师友文学及三卿属员公侯以下有差按南齐书百官志诸王师友文学各一人国官郎中令中尉大农为三卿左右常侍侍郎上军中军下军三军典书典祠学官典卫四令食官□牧长谒者以下公侯置郎中令一卿　　梁
梁为皇弟皇子诸王置师友文学郎中令将军常侍等官各率其属嗣王蕃王有差按隋书百官志皇弟皇子府置师长史司马从事中郎谘议参军及掾属中录事中记室中直兵等参军功曹史录事记室中兵等参军文学主簿正参军行参军长兼行参军等员嗣王府则减皇弟皇子府师友文学长兼行参军蕃王府则又减嗣王从事中郎谘议参军掾属录事记室中兵参军等员自此以下则并不登二品王国置郎中令将军常侍官又置典祠令庙长陵长典医丞典府丞典书令学官令食官长中尉侍郎执事中尉司马谒者典卫令舍人中大夫大农等官嗣王国则唯置郎中令中尉常侍大农等员蕃王则无常侍自此以下并不登二品诸王言曰令境内称之曰殿下公侯封郡县者言曰教境内称之曰第下自称皆曰寡人相以下公文上事皆诣典书世子主国其文书表疏仪式如臣而不称臣文书下群官皆言告诸王公侯国官皆称臣上于天朝皆称陪臣有所陈皆曰上疏其公文曰言事　　陈陈制皇弟皇子及王国置师长史等官其嗣王蕃王递减之按杜氏通典陈制皇弟皇子府置师长史司马从事中郎谘议参军友掾属记室等官其嗣王蕃王则递减之王国置郎中令将军常侍典祠令舍人等官其嗣王蕃王则递减其员　　北魏
道武帝天赐元年诏赐王国臣吏
按魏书道武帝本纪不载　按官氏志天赐元年十二月诏赐王国臣吏大郡王二百人次郡王百人皆立典师职比家丞总统群隶宣武帝景明　年定诸王皇子师友及长史司马等员品级有差按魏书宣武帝本纪不载　按官氏志太和二十三年高祖复次职令及帝崩世宗初班行之以为永制诸王师第三品司空皇子长史司空皇子司马上郡太守内史相第四品第二品将军始蕃王长史第二品将军始蕃王司马司空皇子谘议参军事从第四品从第二品将军二蕃王长史皇子友从第二品将军二蕃王司马司空皇子之开府从事中郎第二品将军始蕃王谘议参军事中郡太守内史相第五品第三品将军三蕃王长史从第二品将军二蕃王谘议参军事第三品将军三蕃王司马司空皇子之开府掾属从第五品皇子郎中令司空皇子录事参军事第三品将军三蕃王谘议参军事皇子文学司空皇子功曹记室户曹仓曹中兵参军事皇子功曹史下郡太守内史相上县令相第六品第二品将军始蕃王录事参军皇子大农从第二品将军二蕃王录事参军皇子主簿司空皇子列曹参军事第二品将军始蕃王功曹记室户曹仓曹中兵参军事功曹史从第二品将军二蕃王功曹记室户曹仓曹中兵参军事功曹史从第六品第三品将军三蕃王录事参军司空皇子之开府祭酒王公国郎中令皇子中尉司空皇子参军事司空皇子列曹行参军第二品将军始蕃王主簿列曹参军事从第三品将军三蕃王功曹记室户曹仓曹中兵参军事功曹史从第二品将军二蕃王主簿列曹参军事中县令相第七品司空皇子行参军第二品将军始蕃王列曹行参军第三品将军三蕃王主簿列曹参军事王公国大农皇子常侍从第二品将军二蕃王参军事从第二品将军二蕃王列曹行参军从第七品第二品将军始蕃王行参军第三品将军三蕃王参军事第三品将军三蕃王列曹行参军侯伯国郎中令皇子侍郎从第二品将军二蕃王行参军王公国中尉下县令相第八品侯伯国大农司空皇子长兼行参军皇子上中下将军皇子中大夫王公国常侍从第八品子男国郎中令皇子典书令王公国侍郎侯伯国中尉司空皇子参军督护第二品将军始蕃王长兼行参军第九品皇子典祠令皇子学官令皇子典卫令王公国上中下将军王公国中大夫第二品将军始蕃王参军督护从第二品将军二蕃王长兼行参军子男国大农从第九品前世职次皆无从品魏氏始置之亦一代之别制也　　北齐
北齐王国置师及郎中令大农中尉常侍上中下将军各一人各帅其属按隋书百官志后齐制王位列大司马上置师一人余官大抵与梁制不异其封内之调尽以入台三分食一公已下四分食一皇子王国置郎中令大农中尉常侍各一人侍郎二人上中下三将军各一人上中大夫各二人防阁四人典书典祠学官典卫等令各一人斋帅四人食官□牧长各一人典医丞二人典府丞一人执书二人谒者四人舍人十人等员诸王国则加有陵长庙长常侍各一人而无中将军员上中大夫各减一人诸公又减诸王防阁斋帅典医丞等员诸侯伯子男国又减诸公国将军大夫员诸公主则置家令丞主簿录事等员　　隋
隋制诸王及公侯伯子男为九等又置上柱国上大将军门府仪同大都督十一等其官属各有差按隋书百官志国王郡王国公郡公县公侯伯子男凡九等皇伯叔昆弟皇子为亲王置师友各一人文学二人长史司马谘议参军事掾属各一人主簿二人录事功曹记室户仓兵等曹骑兵城局等参军事东西阁祭酒各一人参军事四人法田水铠士等曹行参军各一人行参军六人长兼行参军八人典签二人高祖又采后周之制置上柱国柱国上大将军大将军上开府仪同三司开府仪同三司上仪同三司仪同三司大都督帅都督都督总十一等以酬勤劳又有特进左右光禄大夫金紫光禄大夫银青光禄大夫朝议大夫朝散大夫并为散官以加文武官之德声者并不理事六品已下又有翊军等四十三号将军品凡十六等为散号将军以加泛授居曹有职务者为执事官无职务者为散官戎上柱国已下为散实官军为散号官诸省及左右卫武候领左右监门府为内官自余为外官上柱国嗣王郡王无主簿录事参军东西阁祭酒长兼行参军等员而加参军事为五人行参军为十二人柱国又无骑兵参军事水曹行参军等员而减参军事行参军各一人上大将军又无谘议参军事田曹铠曹行参军员又减行参军一人大将军又无掾属员又减参军事二人上开府又无法曹士曹行参军参军事员开府又无典签员减行参军二人上仪同又无功曹城局参军事员又减行参军二人仪同又无仓曹员减行参军三人三师三公置府佐与柱国同若上柱国任三师三公唯从上柱国置三公已下三品已上又并有亲信帐内各随品高卑而制员诸王置国官有令大农各一人尉各二人典卫各八人常侍各二人侍郎各四人庙长学官长各一人食官□牧长丞各一人典府长丞各一人舍人各四人等员上柱国柱国公减典卫二人无侍郎员侯伯又减典卫二人食官□牧长各一人子男又减尉典卫常侍舍人各一人上大将军大将军公同柱国子男其侯伯减公典卫侍郎□牧丞各一人子男无令无典卫又减舍人一人上开府开府公同大将军子男其侯伯又无常侍无食官□牧丞子男又无侍郎□牧长上仪同仪同公同开府子男其侯伯又无尉无学官长子男又无□长食官长二王后置国官与诸王同郡王与上柱国公同国公无上开府已上官者上开府公同散郡公与仪同侯伯同散县公与仪同子男同大长公主长公主公主并置家令丞各一人主簿谒者舍人各二人等员郡主唯减主簿员炀帝即位多所改革开皇中置国王郡王国公郡公县公侯伯子男为九等者至是唯留王公侯三等余并废之王府诸司参军更名诸司属参军则直以属为名改国令为家令自余以国为名者皆去之　　唐
唐为诸王设傅长史典军国令各帅其属
按唐书百官志傅一人从三品掌辅正过失谘议参军事一人正五品上掌吁谋议事友一人从五品下掌侍游处规讽道义侍读无定员文学一人从六品上掌校典籍侍从文章东西阁祭酒各一人从七品上掌礼贤良导宾客
注
自祭酒以下为王官武德中置师一人常侍二　人侍郎四人皆掌表启书疏赞相礼仪舍人四人　掌通传引纳谒者二人舍人二人谘议参军事友　皆正五品下文学祭酒皆正六品下高宗中宗时　相王府长史以宰相兼之魏雍卫王府以尚书兼　之徐韩二王为刺史府官同外官资望愈下永淳　以前王未出阁则不开府天授二年置皇孙府官　元宗诸子多不出阁王官益轻而员亦减矣景云　二年改师曰傅开元二年废寻复置废常侍侍郎　谒者舍人开成元年改诸王侍读曰奉诸王讲读　大中初复旧长史一人从四品上司马一人从四品下皆掌统府僚纪纲职务掾一人掌通判功曹仓曹户曹事属一人皆正六品上掌通判兵曹骑曹法曹士曹事主簿一人掌覆省书教记室参军事二人掌表启书疏录事参军事一人皆从六品上掌付事句稽省署钞目录事一人从九品下功曹参军事掌文官簿书考课陈设仓曹参军事掌禄廪厨膳出纳市易畋渔刍□户曹参军事掌封户僮仆弋猎过所兵曹参军事掌武官簿书考课仪卫假使骑曹参军事掌□牧骑乘之物器械法曹参军事掌案讯决刑士曹参军事掌土功公廨自功曹以下各一人正七品上参军事二人正八品下行参军事四人从八品上皆掌出使杂检校典签二人从八品下掌宣传书教
注
武德中改功曹以下书佐法曹行书佐士曹佐　皆曰参军事长兼行书佐曰行参军废城局参军　事又有铠曹参军事二人掌仪卫兵仗田曹参军　事一人掌公廨职田弋猎水曹参军事二人掌舟　船渔捕刍草皆正七品下家吏二人百司问事谒　者一人正七品下司阁一人正九品下贞观中废　铠曹田曹水曹武后时家吏以下皆废主簿记室　有史二人录事功曹仓曹兵曹骑曹法曹士曹各　府二人史二人户曹府史各二人自典签以上为　府官郡王嗣王不置长史亲事府典军二人正五品上副典军二人从五品上皆掌校尉以下守卫陪从兼知鞍马校尉五人从六品上旅帅从七品下队正从八品下队副从九品下皆掌领事帐内陪从自旅帅以下视亲事多少乃置帐内府典军二人正五品上副典军二人从五品上自校尉以下员如亲事府
注
初典军以武官及流外为之领执仗帐内等秦　王齐王府置左右六护军府左右亲军府左右帐　内府左一右一护军府护军各一人副护军各二　人长史录事参军事仓曹兵曹铠曹参军事各一　人统军各五人别将各一人左二右二护军府左　三右三护军府减统军三人别将六人左右亲军　府统军各一人长史各一人录事参军事兵曹铠　曹参军事左别将右别将各一人帐内府职员与　护军府同又有库直隶亲事府驱咥直隶帐内府　选材勇为之贞观中库直以下皆废亲事府有府　一人史二人执仗亲事十六人执弓仗执乘亲事　十六人掌供骑乘亲事二百三十人帐内府有府　一人史一人帐内六百六十七人亲王国令一人从七品下大农一人从八品下掌判国司尉一人正九品下丞一人从九品下学官长丞各一人掌教授内人食官长丞各一人掌营膳食□牧长丞各二人掌畜牧典府长丞各二人掌府内杂事长皆正九品下丞皆从九品下
注
有典卫八人掌守卫陪从舍人四人录事一人　府四人史八人太宗贞观　　年令王府官不得过四考
按唐书太宗本纪不载　按褚遂良传时魏王泰礼秩如嫡群臣未敢谏帝从容访左右曰方今何事尤急岑文本泛言礼义为急帝以不切未领可遂良曰今四方仰德谁弗率者唯太子诸王宜有定分帝曰有是哉朕年五十日以衰怠虽长子守器而弟支子尚五十人心常念焉自古宗姓无良则倾败相仍公等为我柬贤者保傅之夫事人久情媚熟则非意自生其令王府官不得过四考着为令　　辽
辽制王府寮员
按辽史百官志亲王国王府近侍王府祗候王子院掌王子各帐之事王子太师王子太保王子司徒王子司空王子班郎君乙室部王府有乙室府迪骨里节度使司奚六部王府有二常衮有二宰相又有吐里太尉有奚六部汉军详稳有奚拽剌详稳有先离挞览官王傅府王傅亲王内史府内史长史参军诸王文学馆诸王教授诸王伴读　　宋
宋王府有傅长史司马之名而不除但置谘议参军翊善教授之属按宋史职官志亲王府傅长史司马谘议参军友记室参军王府教授小学教授傅及长史司马有其官而未尝除太平兴国八年诸王出阁楚王府置谘议参军二员翊善一员陈王府置谘议翊善各一员韩王冀王益王置翊善各一员后又置记室及诸王府侍讲一员并以常参官兼充
注
其后多不置谘议翊善记室或止一员
大中祥符九年仁宗初封寿春郡王置友二员亦以常参官兼充天禧二年进封升王友迁谘议仍置记室一员又皇侄皇孙侍教南北伴读无定数
注
至道初太宗以皇亲子孙就讲学欲置侍讲之　职中书言按唐太宗改诸王侍读为奉诸王讲读　今皇孙皇侄皆环卫之职请以教授为名从之选　京朝官通经者充其后又令王府记室翊善侍讲　分兼南北宅教授大中祥符二年又有侍教之名　自是南北院或有伴读凡诸宫皆有教授初无定员是年英宗以宗室自率府副率已上八百余人奉朝请者四百余人而教官纔六员乃诏增置教授官凡皇族年三十已上者百一十三人置讲书四员年十五已上者三百九人增置教授五员年十四已下者别置小学教授十二员并旧六为二十七员以分教之其子弟不率教俾教授官本位尊长具名申大宗正司量行戒责教授官不职大宗正司密访以闻旧制亲贤宅置讲书绍兴十二年改为府教授掌教亲贤宅南班宗子淳熙十二年诏建魏惠宪王府置小学教授二员以馆职兼充掌训皇孙既长趋朝谒则不以小学名而讲习如故自后皇侄皇孙皆置教授光宗绍熙元年复置嘉王府翊善
按宋史光宗本纪绍熙元年复置嘉王府翊善以秘书郎黄裳为之绍熙三年七月甲申增嘉王府讲读官二员
按宋史光宗本纪云云
宁宗开禧二年七月乙巳置沂王府小学教授按宋史宁宗本纪云云　　金
金亲王府置傅尉长史统司马文学参军之属按金史百官志亲王府属官傅正四品掌师范辅导参议可否若亲王在外亦兼本京节镇同知府尉从四品本府长史从五品明昌三年改掌警严侍从兼总统本府之事司马从六品同检校门禁总统府事文学二人从七品掌赞导礼仪资广学问记室参军正八品掌表笺书启之事大定七年八月始置二十年不专除令文学兼之诸驸马都尉正四品提举卫绍王家属提举从六品同提举从七品旧为东海郡侯邑令丞提举镐厉王家属提举同提举提控巩国公家属提控同提控　　元
元诸王府设王傅傅尉司马三员而多寡不一按元史百官志诸王傅官宽彻不花太子至齐王位下凡四十五王每位下各设王傅傅尉司马三员傅尉唯宽彻不花也不干斡罗温三王有之自此以下皆称府尉别于王傅之下司马之上而三员并设又多寡不同或少至一员或多至三员者齐王则又独设王傅一员世祖至元元年敕诸王设相衔判署朝政并僚属及说书官按元史世祖本纪至元元年八月庚戌命燕王署敕诸王设僚属及说书官丙辰刘秉忠王鹗张文谦商挺言燕王既署相衔宜于省中别置幕位每月一再至判署朝政其说书官皇子忙安以李盘为之南木合以高道为之至元二十年三月丁巳诸王胜纳合儿设王府官三员按元史世祖本纪云云
至元二十四年皇子北安王置王傅兼领军需按元史世祖本纪至元二十四年十二月甲子皇子北安王置王傅凡军需及本位诸事并以王傅领之至元二十七年置王傅听诸王分地民讼按元史世祖本纪至元二十七年五月癸亥敕诸王分地之民有讼王傅与所置监郡同治无监郡者王傅听之庚午复置诸王也只里王傅秩正四品成宗元贞二年置王相府行王傅事按元史成宗本纪元贞二年正月丙戌安西王傅铁赤脱铁木而等复请立王相府帝曰去岁阿难荅己尝面陈朕以世祖定制谕之今复奏请岂欲以四川京兆悉为彼有耶赋税军站皆朝廷所司今姑从汝请置王相府惟行王傅事武宗至大元年请置淇阳王王傅不许
按元史武宗本纪至大元年秋七月甲申太师淇阳王月赤察儿请置王傅中书省臣谓异姓王无置傅例不许至大三年如例设王府官
按元史武宗本纪至大三年秋七月庚寅罢称海也可扎鲁忽赤定王药木忽儿乞如例设王府官六员从之仁宗皇庆元年置濮阳王王傅官
按元史仁宗本纪皇庆元年五月壬寅置濮阳王脱脱木儿王傅官四员延佑二年置诸王王傅官
按元史仁宗本纪延佑二年六月己亥置汝宁王察八儿王傅官七月置诸王斡罗温孙王傅官四员延佑三年置晋王安远王周王部断事等官按元史仁宗本纪延佑三年春正月增置晋王部断事官四员都水太监二员省卿一员二月戊寅置安远王丑汉王傅三月甲寅置周王常侍府秩正二品设常侍七员中尉四员谘议记室各二员置打捕鹰坊民匠总管府设官六员断事官八员延福司饮膳署官各六员并隶周王常侍府夏四月己亥增置周王断事官二员延佑四年置冀王安王王傅等官
按元史仁宗本纪延佑四年六月戊午置冀王孛罗王傅二员中尉司马各一员都总管府秩正三品十二月壬子置安王王傅延佑六年三月己巳封诸王月鲁铁木儿为恩王给印置王傅官按元史仁宗本纪云云
泰定帝泰定元年三月乙未赐诸王彻彻秃永福县户万三千六百为食邑仍置王傅按元史泰定帝本纪云云
文宗至顺元年立诸王相府傅尉等官
按元史文宗本纪至顺元年三月戊午封皇子阿剌忒纳荅剌为燕王立宫相府总其府事秩正二品四月癸巳置豫王王傅副尉司马各二员五月己巳置肃王宽彻傅尉司马各一员顺帝至正十六年二月甲戌命蛮蛮为靖安王赐金印置王傅等官按元史顺帝本纪云云
至元二十七年八月辛亥帖木儿不花进封淮王赐金印设王傅等官按元史顺帝本纪云云
　　明
太祖洪武三年令王府官员考满日复职不考核按明会典凡各王府官及护卫首领官考满洪武三年令俱复职不考核成祖永乐元年令王府官回原籍守制
按明会典凡王府官父母殁于任所者永乐元年令回原籍守制又凡王府仪宾遇父母之丧径自启王不分原籍远近暂令前去奔丧量程定与假限事毕依期回还仍须各王具奏永乐十一年令王府长史等官经过犯者不许选用按明会典凡王府长史等官永乐十一年令曾经过犯者不许选用永乐二十二年令王府长史等官历俸三年照例请给诰命按明会典永乐二十二年令在京王府未之国者本府长史等官历俸三年照京官事例请给诰命孝宗弘治十三年定京官与王府结亲者改调外任按明会典凡京官以王亲外调弘治十三年奏准京官与王府结亲者俱改调外任若王府官不拘军民职但与王同城居住者俱改调弘治十五年令各府长史等官年老有病愿告致仕者照恩例加应升职衔致仕按明会典凡王府官弘治十五年题准各府长史等官但有年逾七十不肯告老或未及七十有病愿告致仕者该府径自具奏照依诏书恩例俱加升本府相应官员职衔行令致仕如无职衔可升者授以该升品级散官致仕弘治十六年令王府长史等官于通经人员除补按明会典凡王府长史等官弘治十六年令于通经人员内除补不许奏保武宗正德十四年修明宗范令吏部于各王府长史等官择堪为师范者除授至世子众子等教养有贤否勤惰者许抚按提学等官访闻按明会典凡修明宗范正德十四年令吏部于各王府长史纪善伴读教授等官务择学行优长堪为师范者除授又凡世子众子长子将军中尉等年未弱冠者各随资质严立课程教养如法不得虚应故事抚按提学等官访其贤否勤惰以闻世宗嘉靖元年令王府官长史审理纪善有拨置妄为及不能钤束所属者许各该抚按官考察京官之年具奏定夺按明会典凡王府官旧不考察嘉靖元年题准除典仪典膳奉祠教授等官照旧不考外其长史审理纪善若有拨置妄为及不能钤束府中官属旗校人等者许各该抚按官于考察京官之年开具实迹奏请定夺嘉靖八年定王府冠带书办官抚按查勘奏请定夺及王府官任满者听该府具奏叙用按明会典嘉靖八年议准王府奏保冠带书办官先行抚按查勘果系相应在府旗校余丁奏请定夺亲王通前毋过五名郡王通前毋过三名若来历不明游荡术士及一应素无行止之人提问发遣又凡王府官任满九年听该府具奏查果才行可称曾经抚按旌举者与别衙门官一体叙用嘉靖十二年令王府长史等官非真能辅导有功者不许请加服色品级按明会典嘉靖十二年题准王府长史等官今后非真能辅导有功贤能可录者不许请加服色品级其曾经提问有过者虽历有年俸止照原衔供职衰老者只着致仕嘉靖二十一年令王府官有缺长史司即行查奏不许隐占希图保升按明会典云云
嘉靖二十四年令长史有缺于进士举贡内慎择学行老成者升除教授等缺于各府州县学训导内推选升补按明会典云云
嘉靖二十五年定王府官属长史纪善等官非科目监生不许升除以重府僚之选按明会典嘉靖二十五年题准王府官属除工正工副仓库等官照旧以吏员选除外长史非科目出身纪善典宝等官非监生不许升除以重府僚之选嘉靖二十八年令王府官员违限应复职者巡按参问不必起送改选按明会典凡王府官员过违凭限应复职者嘉靖二十八年题准巡按御史参提问罪就彼发落不必起送赴部改选穆宗隆庆三年令王府护卫首领典簿典膳等官与审理纪善一体查核按明会典隆庆三年题准除良医典乐引礼舍人原无升补者照旧不考外其护卫首领典簿典膳奉祠典宝典仪工正教授及郡王教授典膳等官务与长史审理纪善一体查核有老疾不谨及占缺年深者各该抚按官开奏隆庆四年定王府审理等官员缺不拘举贡援例酌量升除其亲王郡王妃父止授兵马指挥职衔按明会典隆庆四年题准王府长史纪善照旧正途升除外其审理等官员缺不拘举贡援例加纳各行酌量升除又凡亲王妃父原无官者授兵马指挥职衔郡王妃父授兵马副指挥职衔俱不任事隆庆五年令长史有贪肆者许不时参治
按明会典隆庆五年题准长史有贪肆者不必候六年考察许不时参劾以凭惩治神宗万历二年令王府堪升长史者候抚按荐到升授按明会典万历二年题准王府奏荐堪升长史者不问曾否加升服俸与出身资格俱止案候必候抚按荐到方许升授万历四年令各抚按将王府长史等官查访贤否送部照年劳递升按明会典万历四年题准行各抚按官将王府长史等官查访贤否并各员缺送部查照年劳递升万历九年令王府各官巡按查其年岁并纳银人员与医士乐舞生出身历任年数俱令致仕按明会典万历九年题准王府各官不拘见任候缺巡按御史查其年六十五至七十八十岁以上纳银人员历任十年以上原由医士乐舞生厨役出身历任二十年以上悉令致仕万历十年令抚按于长史以下访实贤否各造册送部分别参处升用按明会典万历十年议准抚按官于长史以下贤否严访实迹巡抚于年终巡按于复命各造册送部不检者参处有爱惜名节者于王府员缺递升左长史保升服俸皇清
　　顺治元年
大清会典顺治元年设
　亲王府官包衣大四员阿敦大二员布大衣大一　　员乌林大二员法克师大四员衣杭大二员　郡王府官包衣大三员阿敦大一员布大衣大一　　员乌林大二员法克师大四员衣杭大二员　　康熙九年大清会典国初各官品级满汉间有不同康熙九年　　改归画一正六品包衣大阿敦大布大衣大正　　七品乌林大正八品法克师大衣杭大
　王寮部艺文一
　　以郑称为武德傅令　　　　　　魏文帝龙渊太阿出昆吾之金和氏之璧由井里之田砻之以砥砺错之以他山故能致连城之价为命世之宝学亦人之砥砺也称笃学大儒勉以经学辅侯宜旦夕入侍曜明其志　　请吴王引师友文学观书问道启
　　　　　　　　　　　　　　　　晋陆云郎中令臣云言闻古之君子既盛德在身又外求诸物是以广纳俊士博观载籍朝夕师傅夙夜勤礼宾友嘉客讲义于前往古来今日闻于耳故知积德广而流芳罔极伏惟殿下天资聪睿应期挺秀圣敬敷闻辉光日新即位已来仍遭不造大礼虽阕哀故滋有宾客无接觐之宴师友阙讲诵之礼愚臣所以寤寐永叹而私怀慷慨者也愚以宜发通客之令使朝士有接见之缘又可时与师友文学披观文籍坐而论道非学无以闻义非士无以行礼礼义既举群望允塞此臣下所以拭目思德音之发者也臣区区所怀敢以闻　　又
臣云言臣前启可与师友文学观书论道今又天时清适正是讲诵之日臣闻崇山之高不厌其峻沧海之量无限于广是以周公一日万事犹复旁观百篇孔子假期玩年至于韦编三绝由是言之虽圣之弘亦不能不求之于学也伏惟殿下明德光劭天资秀朗方当光演文武允迪皇猷如复垂精古今之奥仰览千载之籍则神道睿知无物不照且师友文学朝选于众以德来教虽丰禄崇礼已隆其人而先王之道未简圣听在位累载官废其职每听其言亦怀慷慨臣以可于良日就讲经学先阐大道永播芳风愚臣区区敢献瞽言　　请吴王入朝启　　　　　　　　前人郎中令臣云言殿下自即第日来既仍多哀故圣体亦恒不安和自不朝见二宫已经年载前既比造赵轵近又自表出城至五日问讯辄以疾闻臣切所未安愚以此五日舆驾宜入朝臣闻事君之道苟在尽规知无不为是以愚臣敢献瞽盲　　请吴王覆校诸官启　　　　　　前人郎中令臣云言伏见令书以部曲将李咸冯南司马吴定给事徐泰等覆校诸官市买钱帛簿率日决咸南等治书以下无所复司而察钱帛重宝奸吏多情出入之用诚宜使虚实当法以防检巧伪然臣愚以圣德龙兴光有大国选众官材庶工肄业臣以虚薄忝窃朝右虽质弱任重无益补察至于奉己思勤昊天罔极中尉该大农诞皆清德淑慎恪居所司其下众官悉州闾一介疏暗之咎虽可日闻至于处义用情庶无大戾今咸南军旅小人定泰士卒厮贱非有清慎素着忠公足称今猥使此等任以覆校大臣所关犹谓未详咸等督察然后得信既非开国勿用之义又伤殿下推诚纳下旷荡之量虽使咸等能尽节益国而功利百倍至于光辅国美犹未若开怀信士之无失况咸等所益不过姑息之利而名使小人用事大道凌替此臣所以慷慨也乱之所兴在于小人得亲治之所废在于君子自替废兴治乱由此而已臣备位大臣职在献可苟有管见敢不尽规愚以宜发明令必罢此等覆察众士一付治书则无外之度阙光照远大信临下人思尽节矣谨随启以闻
　　请防不法启　　　　　　　　　前人郎中令臣云言国人兵放横多行非法至使暴及市道声闻京邑亲信兵乃骂詈洛阳市丞远近嚣然声论日广而主者前后所报每蒙宽宥故群小敢肆其暴虐前舆驾当东时臣具以奏闻上立节度亦备严上下司察念在奉宣而亲信卒泰矫称突关强市民物至使行道哀穷路人叹惋臣下祗命幸使罪人时获佥以泰宜加重戮以戒肃方来军都督李婴行实□秽然身备王人虽不致法犹加捶楚主者奏泰依婴决罚事寝不出而特令原泰泰之凶狡罚至大辟至于今日不蒙薄罚臣切以自今群丑虎视竞为暴虐矣小人得志则下凌上替前卿显言事大农文旨倨傲反成却安功名之士义在不辱而显等恃恩敢行侮慢臣时列启并呈显言事寝不省是以自来拱默未敢多言切见国法日侈而恩宥无已诚惧威禁遂颓丑声滋闻愚谓自今宜齐之以法使下知禁有司所执犹宜时听不然以往则监司之吏锋巨靡加而准绳替矣臣忝窃非据与闻国事服事以来荏苒三年朝宪多违威御无列好问不登而流声播越皆由执政之臣官非其人常思收迹自替以避贤路退惟受遇征报未效是以忍垢素餐敢用文谏惟殿下哀明愚臣缱绻愚臣不以前后干迕多见罪责临纸慷慨言不自尽　　谏吴王起观疏　　　　　　　　前人郎中令臣云言前启西园第宅宜遵先帝节俭之制不宜使至丰丽被命优隆言归谦素臣奉以欣□而闻屋宇之制既自崇侈窃闻当复起观六间既非前令之旨且臣亦窃用不安臣闻诗云昊天有成命二后受之成王不敢康今四祖创基既垂成命哲王继体世祖恭俭殿下承之固宜祗奉不宁而自昔造第过度民叹其劳瘁士讥其过尤谤言未弭而又加以崇侈此诚不可不惜先帝背世曾未十年而俭德之亡国为其首此又臣所以慷慨酸心而不敢不尽狂夫之谏者也按晋魏以来诸侯奢靡第室滋广未有如国今日之甚者也古人之戒犹云无为福始况今犹崇丰侈作为祸先此又臣所以寤寐忧叹忘寝与食者也殿下诞应运期首建大国固将宪章令典贻范万世始基之制不可不慎今设为丰奢以示将来子孙象之又何以能国且先帝勤家如彼其素殿下承之若此其泰进伤奉国之典退亏隆家之业用之当身损盛德之誉垂之后嗣非兴邦之制一举而失四得此古人之所以长太息者也且第宅之过朝野所讥而监司结舌莫敢明言者实以殿下国之昵亲朝所钦重故隐司过之锋结执宪之绳耳后世直臣必将信威明法考制度礼愚以此观有必毁之理苟此物不可终然诚不如不为使其无毁也今空设过制之物而终为直士之资臣又未见其可也惟殿下思愚臣之言时命有司必省此举举手欢□伏用流汗　　辞随王子隆笺　　　　　　南齐谢朓故吏文学谢朓死罪死罪即日被尚书召以朓补中军新安王记室参军朓闻黄汗之水愿朝宗而每竭驽蹇之乘希沃若而中疲何则皋壤摇落对之惆怅岐路东西或以呜唈况乃服仪徒拥归志莫从邈若坠雨翩似秋蒂朓实庸流行能无算属天地休明山川受纳褒采一介抽扬小善故得舍耒场圃奉笔兔园东乱三江西浮七泽契阔戎旃从容燕语长裾日曳后乘载脂荣立府庭恩加颜色沐发晞阳未测涯涘抚臆论报早誓肌骨不悟沧溟未运波臣自荡渤澥方春旅翮先谢清切藩房寂寥旧荜轻舟反溯吊影独留白云在天龙门不见去德滋永思德滋深惟待青江可望候归艎于春渚朱邸方开效蓬心于秋实如其簪履或存衽席无改虽复身填沟壑犹望妻子知归揽涕告辞悲来横集不任犬马之诚　　恤孔休源手令　　　　　　梁简文帝金紫光禄大夫孔休源立身中正行己清恪昔岁西浮渚宫东泊枌壤毗佐蕃政实尽厥诚安国之详审公仪之廉白无以过之奄至殒丧情用恻怛今须举哀外可备礼　　与刘璠　　　　　　　　　　　元帝邓禹文学尚或执戈葛洪书生且云破贼前修无远属望良深　　报颜之仪献神洲颂　　　　　　同前枚乘二叶俱得游梁应贞两世并称文学我求才子鲠慰良深　　遗周弘直书　　　　　　　　　同前适有都信贤兄博士平安但京师缙绅无不附逆王克己为家臣陆缅身充卒伍唯有周生确乎不拔言及西军潺湲掩泪恒思吾至如望岁焉松柏后雕一人而已　　与周弘正书　　　　　　　　　同前獯丑逆乱寒暑亟离海内相识零落略尽韩非之智不免秦狱刘歆之学犹弊亡新音尘不嗣每以耿灼常欲访山东而寻子云间关西而求伯起遇有今信方附相闻迟比来衔慰其延伫　　被黜为吴兴令辞建平王笺　　　江淹淹本迁徙之徒非有儒墨之能亦以转命沟间待殡岩下误得步修榥循高轩伏层槛坐曲池承翠河之润降璇日之光载笔奉后盛饰立朝于山东百姓亦已殊甚虽蓐蝼蚁拭黄尘不足以塞惠而小人狼狈为鬼为蜮山渊所容衣剑不贷黥赭幽圉皆非报责仰遭大道之行草木勿践辍镬敛火吹魂拾骨濯以河汉之流曝以秋阳之景丛然黔首岂不戴天窃思伏皂九载齿录八年以春以秋且恩且顾竟不能抑黑质扬赤文抽精胆报慈光而自为臃肿之异木卒成踊跃之妖金所谓孽由己作匪降自天犹沐造化余灵宥以遐邑方蒙被霜露裹粮洲岛缺凿山楹为室永与鼋鼍为群犹蹶者不忘起盲者不忘视况罪溢朔方尚驻一等之刑咎过朱崖犹缓再重之施金石无知何以识答昔河济荆吴必获陪从京辅关毂长奉帷席德音在耳话言如昨淹乃梁昌自投东极晨鸟不蜚迁骨何日一辞城濠旦夕就远白云在天山川间之眷然西顾涕下若屑　　到功曹参军诣竟陵公子良笺　　前人窃惟明使君钺下道耀神源德铸灵极诞涵天资河照圣誉拂纮外芳激震中故衡梁孕秀璇玑流品变瑶光之晖赞玉烛之色功迈翊殷绩起匡汉是以赤霞琼宝之文睇影而敻集青龙遗风之乘晞光而远至如民者盖不足算所志不出缯贩所学不遗祝筮业异儒墨行乖曾史既乏修短之术又惭启塞之辨不能伏轼蹲衡惊燕赵之郊黄金横带驰渑淄之币语默罕绪圆方靡树谬以一气之微侥百载之会躬奉英睿身蒙青故以润厚累璧恩重兼金不悟悬黎降景灵河泻润复获执羁兰陈迎笏桂序漏越之琴窃庄文之价缺啮之剑盗顷襄之名心羞秦媵志虑楚犊抱魄踊跃忧集如熏镌感何日铭报焉期　　奏记南徐州新安王　　　　　　前人伏惟明公殿下列誉椒壁蜚声冲汉爰求儒雅旁招异人削赤野之玉剪燕山之金至如淹者东国之徒步耳方敛影逃形匡坐编蓬之下遂遭烟露余彩日月末光惟恩知泰变色熏心淹闻齐石既抚无待巴人之唱柏台已构宁俟不才之木淹幼乏乡曲之誉长匮芹藻之德岂宜炫璞郑氏献凤楚门哉愿避职吏缓其召书　　到主簿日诣建平王笺　　　　　前人淹乃庸人素非奇士既惭邹鲁儒生之德又谢燕赵侠客之节徒以结发卫次暂闻仁义常欲永辞冠剑弋钓畎壑而身轻恩重猥奉末光枉白璧之惠降黑貂之私因兹感激未能自反负金羁于淮吴从后车于河楚竟不能曜丹腾英声绝白云负苍梧至可知矣不谓咸池再晖瑶光重照开高天之慈布厚地之施承命以惊巡走且失淹闻古人为报常有意焉至乃一说之效齐王动色一剑之感赵王解衣孤心迥概有殒自天　　谢齐竟陵王使撰众书启　　　王僧孺伏惟殿下铜爵始成早摛从后之句柏梁初构首属骖驾之辞楚史所受曾不云述沛献斯陈良未足采徒以愿托后车以望西园之客摄齐下坐有糅南皮之游谬服同于鲁儒窃吹等乎齐乐　　逮诣南司辞府笺　　　　　　　前人下官不能避溺山隅而正冠李下既贻疵辱方致徽绳解箓收簪且归初服窃以董生伟器止相骄王贾子上才爰傅卑主下官生年有值谬仰清尘假翼西雍窃步东阁多惭袨服取乱长裾高榻相望甫居坐右长阶如画独在僚端借其从容之词假以宽和之色恩礼远过申白荣望多厕应徐厚德难逢小人易说方谓离肠陨首不足以报一言露胆披诚何能以酬屡顾宁谓罻罗裁举微禽先落闾阖始吹细草仍坠一辞九畹方去五云纵天网是漏圣恩可恃亦复孰寄心骸何施眉目方当横潭乱海就鱼□而为群披榛扪树从虺蛇而相伍岂复仰听金声式瞻玉色顾步高轩悲如霰委踟蹰下席泪若绠縻　　为孔导辞建安王笺　　　　　　何逊士实泥涂美非竹箭昔逢际会忝申名质悠悠汉水独骛轻舟虽慕义如归而暗投多惧遂礼频上席爱比后车感此隆遇久知轻死轩盖出内历念陪游府朝升进随事多幸赐余论于颜色奉德音于宴和藉此增荣遂延缪价今便除名复阙
足在宽身非木石
恋同犬马虽朝夕曳裾无违接侍而职务一离有同宾客瞻□下拜屑涕无从永言僚故载怀罔已颉颃之禽惭悲于出幕蒙茸之兽结志于首丘　　答湘东王书　　　　　　　　刘孝绰伏承自辞皇邑爰至荆台未劳刺举且摛高丽近虽预观尺锦而不睹全玉昔临淄词赋悉与杨修未殚宝笥顾惭先哲渚宫旧俗朝衣多故李固之荐二邦徐珍之奏七邑威怀之道兼而有之当欲使金石流功耻用翰墨垂迹虽乖知二偶达圣心爰自退居素里却扫穷闬比杨伦之不出譬张摰之杜门昔赵卿穷愁肆言得失汉臣郁志广叙盛衰彼此一时拟非其匹窃以文豹何辜以文为罪繇此而谈又何容易故韬翰吮墨多历寒暑既阙子幼南山之歌又微敬通渭水之赋无以自同献笑少酬褒诱且才乖体物不拟作于元根事殊宿诺宁贻□于朱亥顾己反躬载怀累息但瞻言汉广邈若天涯区区一念分宵九逝殿下降情白屋存问相寻食椹怀音矧伊人矣　　谢宫为制让表启　　　　　　陈江总如攀珠树徒仰照匣之辉若践玉田不知照庑之价芙蓉之水亟奉北园迷迭之文属陪南馆久降嘘枯之旨许赐凌云之笔清夜燕斯谓言善戏黄金然诺并遂殊宠年齐柏寝岂报恩荣纸罄兰台未书悚戴　　授崔子源岐王府长史制　　　唐苏颋黄门朝散大夫守尚书驾部郎中崔子源地绪清茂风襟亮拔有如绳之直怀匪石之心学不为人文能饰吏宪曹白简秋隼曾飞礼闼青缣晨凫就列眷于藩邸亲则舅甥俾践端寮宜膺宠命可检校岐王府长史散官如故仍追赴京主者施行　　授柳冲兼温王师制　　　　　　前人□左散骑常侍兼修国史上柱国平阳郡开国公柳冲族茂汾鼎价珍垂璧雅负通才备闻遗训探六经之奥如叩鸿钟穷百氏之源若披明镜挟舆切问侍从增荣拥篲崇儒师资伫德可兼温王师　　授杨廉陕王傅制　　　　　　　前人门下利建子弟旁求师傅委之训导必学方直银青光禄大夫前岐州刺史上柱国归义县开国子杨廉外示静默言将发而寡辞内敷条理德不孤而应物故能游艺聚学修官辨政台阁尽清华之选吏人怀抚贷之余仪刑是称参议斯在当肄业于邹衍俾赋诗于韦孟可陕王傅勋封故故主者施行　　授田干之温王府司马制　　　　前人门下正议大夫行尚书主爵郎中上柱国田干之聿修厥德孝称于百行无玷斯言慎比于三复文儒每固其业清白用传其范拜郎仙署已题京兆之名为相宠藩式赞河间之美可行温王府司马散官勋如故主者施行　　授殷彦方王傅等制　　　　　　孙逖门下中散大夫守忠王府长史兼侍读上柱国殷彦方等朝廷雅望人物周才或聚学冲深或属词清远顷膺授择皆侍藩维教导之功既闻于日就温文之德遂涉于春储国有典章义存褒赏宜进秩于高位俾升荣于近傅可依前件　　授李夷吾荣王府谘议制　　　　前人敕朝议郎守青州司马李夷吾门擅文儒才推干理从事惟谦在官必达贰于郡职已闻康海之谣官彼王门宜膺背淮之选可守荣王府谘议参军散官如故　　授卫元珪蜀王府谘议制　　　　常衮敕摄郡牧都使判官朝议大夫行杞王友上柱国卫元珪顷以勤劳爰从奖授纪官之号有犯闻名俾更他职式□彝典可守蜀王府谘议参军余如故　　授李友信蜀王府司马制　　　　前人敕正议大夫试秘书监前吉州刺史上柱国萧县开国男赐紫金鱼袋李友信往以剖符闽侥颇守官常移镇庐陵稍迁秩序而晦明生疾寒暑经时久淹海隅寻易藩寄使臣所鞠情实用彰宜降常资之授俾由颐养之适可试蜀王府司马散官勋封赐如故　　授张崇俊韩王傅制　　　　　　前人敕朝散大夫前守彭王府谘议参军充内飞龙厩驱使赐紫金鱼袋张崇俊敏行资身良才适用列官朱邸早陪文学之车从事玉台久佐飞黄之皂强力匪懈清心不渝忠效见称器能可录王门传道允藉纯臣仍进荣阶俾超彝序可银青光禄大夫韩王傅余如故　　授薛昌族等王府长史制　　　　元稹敕建邦之王府置长史司马以纪掾属之秩序而稽其职业也前宁州刺史薛昌族前泌州刺史乌重儒等皆勋代之子孙并良能之牧守朕河山在念肯忘奖劳藩邸求才实思高选昔阮孚以啸咏自乐庞秀有忠烈可嘉更任王宫咸称国器今之荣授其在兹乎伫移汝理郡之方以助予维城之固昌族可行绛王府长史重儒可守冀王府司马散官勋如故　　授王自励原王府谘议制　　　　前人敕王自励左右禁旅非材力过人而忠厚谨信者不在壁垒库楼之地惟尔自励备吾选中平蔡之师亦有功伐追思舍爵之赏擢授曳裾之寮特示新恩且仍旧职可检校太子宾客兼原王府谘议参军依前殿中侍御史如故　　授郭皎冀王府谘议制　　　　　前人敕郭皎材任爪牙姻连肺腑领辕门之右广假桂苑之元寮夙着威名尝颁勇爵元戎启状庆泽覃恩宜辍豹韬之雄以资雁沼之画可行冀王府谘议参军余如故　　授薛昌朝等绛王傅制　　　　　前人敕薛昌朝等国有政职之要其一曰具员所以稽绩用而升秩序也尔等典掌众务勤历岁时无畏厥官能举其政择才以佐诸邸选士以列东朝亦吾蕴崇本枝之意也尔无易之可依前件　　重授李晟通事舍人王府谘议制
　　　　　　　　　　　　　　　白居易敕李晟昔管仲云升降揖让进退闲习臣不如隰朋今之通事舍人近此选也而晟常中此选善于其职故相导通奏之节宣扬拜起之仪引之赞之不闻失礼既终丧纪宜服官常可使束带曳裾为吾谒者可通事舍人　　授萧仲预郢王友制　　　　　　前人敕朝议郎行申王府文学摄赞善大夫兼殿中侍御史借绯鱼袋上柱国萧仲预风裁端庄器识纯懿戎王筑馆礼盛和亲汉使出关事优衔命更列曳裾之宠宜酬杖节之勤可守郢王友散官勋如故　　授康从固翼王府司马制　　　　杜牧敕新授银青光禄大夫检校国子祭酒兼濮州长史殿中侍御史上柱国康从固其父秀荣巉为名将李广多争死之士窦婴无入家之金一收七关易如拾芥念尔跨马事敌执戈同仇壮比文鸳勇同李敢子之能仕父教之忠古人之言信不虚设今者愿留阙下以奉朝请念其垂诲可见丹诚曳裾宪寮用示恩宠宜思终始上报君亲可检校国子祭酒兼翼王府司马殿中侍御史散官勋如故　　请令皇子伴读提举左右人　宋司马光臣伏见陛下差直史馆王陶充皇子伴读秘阁校理孙思恭充本位说书此诚国家之首务圣哲之远图然臣闻三代令王置师傅保以教其子又置三少与之燕居至于左右前后侍御仆从之人皆选孝悌端良之士逐去邪人毋得在侧使之日见正事闻正言然后道明而德成心谕而体安福被兆民功流万世此教之所以为益也今陶等虽为皇子之官屈若不日日得见或见而遽退语言不洽志意不通未尝与之论经术之精微辨人情之邪正究义理之是非考行己之得失教者止于供职学者止于备礼而左右前后侍御仆从或有佞邪谗巧之人杂处其间出入起居朝夕相近诱之以非礼导之以不义纳之以谄谀济之以诈伪虽皇子资性聪明端□难移然亲近易习积久易迁谄谀易入诈伪易惑如此则虽有硕儒端士为之师傅终无益也臣闻孟子曰虽有天下易生之物一日暴之十日寒之未有能生者也吾见亦罕矣吾退而寒之者至矣又曰一齐人傅之众楚人咻之虽日挞而求其齐也不可得矣臣愚伏望陛下多置皇子官属博选天下有学行之士以充之使每日在皇子位与皇子居处燕游讲论道义耸善抑恶转成懿德其左右前后侍御仆从亦皆选小心端□之人使所属官司结状保明然后得入仍专委伴读官提举觉察若有佞邪谗巧之人诱导皇子为非礼义之事者委伴读官纠举施行即时斥逐不令在侧若皇子自有过失再三规诲不从者亦听以闻如此则必进德修业日就月将善人益亲邪人益疏诚天下之幸也大理评事赵彦若孝友温良谨洁正固博闻强记难进易退国子监直讲李实好学有文修身谨行秘阁校理孟恂清纯恺悌始终如一此臣之所知也伏望陛下择此三人及广求其比以备皇子官属臣推心尽忠不敢存形迹僭越妄言伏俟谴谪　　左司谏王陶皇子伴读制　　　王安石敕某自天子至于士未有不待学而成者今朕欲进诸子于学求可与居者而大臣以尔为言尔久在谏工有闻于世兹惟慎选可不勉哉
　王寮部艺文二
诗
　　赠陆机出为吴王郎中令六首　晋潘尼东南之美曩惟延州显允陆生于今□俦振鳞南海濯翼洪流婆娑翰林容与坟丘玉以瑜润随以光融乃渐上京羽仪储宫玩尔清藻味尔芳风泳之弥广挹之弥冲昆山何有有瑶有及尔同僚具惟近臣予涉素秋子登青春愧无老成厕彼日新祁祁大邦惟桑与梓穆穆伊人南国之纪帝曰尔谐惟王卿士俯偻从命奚恤奚喜我车既巾我马既秣星陈夙驾载脂载辖婉娈二宫徘徊殿闼醪澄莫飨孰慰饥渴昔子忝私贻我蕙兰今子徂东何以赠旃寸晷惟宝岂无玙璠彼美陆生可与晤言　　奉和随王殿下十六首　　　南齐谢朓高秋夜方静神居肃且清闲阶涂广露凉宇澄月阴婵娟影池竹疏芜散风林渊情协爽节咏言兴德音暗道空已积干直愧蓬心星回夜未艾洞房凝远情云阴满池榭中月悬高城乔木含风雾行雁飞且鸣平台盛文雅西园富群英芳庆良永矣君王嗣德声眷此伊洛咏载怀汾水情顾己非丽则恭惠奉仁明观淄咏已失怃然愧簪缨神心遗魏阙中想顾汾阳肃景怀辰豫捐玦剪山杨时惟清夏始云景暧含芳月阴洞野色日华丽池光草含亭皋远霞生川路长端坐闻鹤引静瑟怆复伤怀哉泉石思歌咏郁琼相春塘多迭驾言从伊与商衮职眷英览独善伊何忘愿辍东都远弘道侍云梁睿心重离析岐路清江隈四面寒□举千里白云来川长别管思地迥翻旗回还顾昭阳阙超远章华台置酒巫山日为君停玉杯桂楼飞绝限超远向江岐轻寒霁广甸微风散清漪连连绝雁举渺渺青烟移严城乱芸草霜塘雕素枝气爽深遥瞩豫永聊停曦即己终可悦盈尊且若斯念深冲照广业阐清化元端仪穆金殿敷教藻琼筵船湛轻帷霭磬转芳风旋卷辔栖道树方津棹法舷归兴凭大造昭涂良易筌元冬寂修夜天围静且开亭皋霜气怆松宇清风来高琴时以思幽人多感怀幸藉汾阳想岭首正徘徊怆怆绪风兴祁祁族云布严气集高轩稠阴结寒树日月谬论思朝夕承清豫徒藉小山文空揖章台赋肃景游清都修簪侍兰室累榭疏远风广庭丽朝日穆穆神仪静愔愔道言密一餐系灵表无吝科年历清房洞已静闲风伊夜来云生树阴远轩广月容开宴私移烛饮游赏藉琴台风猷冠淄邺□舄愧唐枚方池含积水明月流皎镜规荷承日泫彯鳞与风泳上善□渊心止川测动性幸是方春来侧点游濠盛浮云西北起飞来下高堂合散轻帷表飘舞桂台阳遥阶收委羽平地如夜光眷言金玉照顾惭兰蕙芳炎光缺风雅宗霸振时沦龙德待云雾令图方再晨岁远荒城思霜华宿草陈英威遽如是徘徊岐路人分悲玉瑟断别渚金樽倾风入芳帷散缸华兰殿明想折中园草共知千里情行云故乡色赠此一离声年华豫已涤夜艾赏方融新萍时合水弱草未胜风闺幽瑟易响台迥月难中春物广余照兰萱佩未穷涟漪映余雪严城限深雾清寒起潺门东风急池树神居望已肃徘徊举冲趣栖归如迟咏丘山不可屡　　拟陈思王曹植赠友　　　　　梁江淹君王礼英贤不□千金璧双阙指驰道朱宫罗第宅从容冰井台清池映华薄凉风荡芳气碧树先秋落朝与佳人期日夕望青阁褰裳摘明珠徙倚拾蕙若眷我二三子辞义丽金延陵轻宝剑季布重然诺处富不忘贫有道在葵藿　　拟刘文学桢感遇　　　　　　　前人苍苍山中桂团团霜露色霜露一何紧桂枝生自直橘柚在南国因君为羽翼谬蒙圣主私托身文墨职丹彩既已过敢不自雕饰华月照芳池列坐金殿侧微臣固受赐鸿恩良未测　　拟王侍中粲怀德　　　　　　　前人伊昔值世乱秣马辞帝京既伤蔓草别方知杕杜情崤函荡丘墟冀阙缅纵横倚棹泛泾渭日暮山河清蟋蟀依素野严风吹枯茎鹳鹢在幽草客子泪已零去乡三十载幸遭天下平贤主降嘉赏金貂服元缨侍宴出河曲飞盖游邺城朝露竟几何忽如水上萍君子笃恩义柯叶终不倾福履既所绥千载垂令名　　置酒高殿上　　　　　　　陈张正见陈王开甲第粉壁丽椒涂高侍玉女飞闼敞金铺名香散绮幕石砚雕金炉清醪称玉馈浮蚁擅苍梧邹严恒接武申白日相趋容与升阶玉差池曳履珠千金一巧笑百万两鬟姝赵姬未鼓瑟齐客罢吹竿歌喧桃与李琴挑凤将雏魏君惭举白晋主愧投壶风云更代序人事有荣枯长卿病消渴壁立还成都　　答谯王　　　　　　　　　隋于仲文梧台开广宴竹苑列英贤景差方入楚乐毅始游燕折角挥谈柄重席吐言泉武骑初摛翰文学正题鞭玉徽调绿绮璧散沈青田晚霞淡远岫落景照长川未陪东阁赏独咏西园篇　　巢王座韵得余字　　　　　　　薛昉平台爱宾客缝掖齿簪裾藉卉怀春暮开襟近夏初嫩枝犹露鸟细藻欲藏鱼舞袖临飞阁歌声出绮疏莫虑归衢晚驰轮带兴余　　同卢明府饯张郎中除义王府司马
　　　　　　　　　　　　　　唐孟浩然上国星河列贤王甲第开故人分职去潘令宠行来冠盖趋梁苑江山失楚材豫愁轩骑动宾客散池台　　和赠羊长史　　　　　　　　宋苏轼我非皇甫谧门人如摰虞不持两酒肯借一车书欲令海外士观经似鸿都结发事文史俯仰六十余老马不耐放长鸣思服舆故我根尘在未免病药俱念君千里足历块犹踟蹰好学真伯业比肩可相如此书久已熟救我今荒芜欲惭桑榆迫岂厌诗酒娱奏赋病未能草元老更疏犹当距杨墨稍欲惩荆舒　　访杜弘道长史不值　　　　　元虞集雨浥轻尘道路干朝回随处借花看墙东千树垂杨柳飞絮时来近马鞍　　送内史府孙知事还京　　　　　黄溍春风朱邸雪初消野宿貔貅静不骄绿水芙蓉分上幕青云騕袅度轻轺龙庭会祭包茅贡豹尾宸居佩玉朝下土微臣今老矣淹留敢望小山招　　送刘碧溪之辽阳国王府文学
　　　　　　　　　　　　　葛逻禄乃贤松亭岭上雪霏霏五月行人尚夹衣日暮草根黄鼠出雨晴沙际白翎飞名王礼币来青海弟子弦歌近绛帷太乙终怜刘向苦高车驷马迟君归　　送淮王府蒲司马西还　　　　贡师泰重弓满引鸣镝和翻身跃马渡黄河日高射猎王半醉军中司马功最多白狼西来献天子腰间玉龙鳞甲紫宝书缄奏动宸京黄封御酒贶边庭弦蒲汭鞠几千里芳草萋萋春似水鸟声山色不胜情枚生作赋才难比　　和寄龙长史　　　　　　　　　郭钰扇外风尘素不干湖光遥送酒船宽锦笺传草春词好银烛烧花夜枕安四海交游空老大百年世事半悲欢子真谷口深相忆黄独无苗深雪寒　　端礼楼进讲奉教赋诗次缪纪善韵
　　　　　　　　　　　　　　明茅大方百二河山重镇雄金城环绕宛如龙南楼势插金冥表东井光连紫极中书演九畴宣帝范诗歌二雅正王风儒臣正讲思陈戒敢学扬雄赋汉宫　　送王长史入觐　　　　　　　李梦阳帝里花应待王筵醴暂违舟从春水上人是锦衣归日月瞻新衮风云壮旧畿辞朝君即返莫赋北山薇　　答雷长史　　　　　　　　　何景明十载寒毡郑画师风流文采更堪思朱门鼓瑟官仍达青殿挥毫出每迟百里风烟还薄暮孤城雨雪已多时极知岁晚伤心切起傍官梅自咏诗　　送雷长史　　　　　　　　　　前人彤管先朝随帝子白头今日奉王孙汉庭亦羡相如美楚客重看贾傅尊花下图书开玉殿日高琴瑟在朱门十年亭阁淮西宴肠断梁王雪夜樽　　苦热忆许长史　　　　　　　李攀龙河朔风流避暑年平台此日更翩翩客惟枚叔元称叟主是梁王雅好贤兔苑近含嵩少雪雁池遥动广陵天故人苦热心同渴安得金浆共尔传　　许殿卿擢左长史　　　　　　　前人万里襜帷遇主恩长裾一再历寒温诸侯宾客梁园盛帝子官僚相国尊谁为从旁骖驷马自应虚左过彝门况兼词赋凌云气汉署风流那可论　　送伯宗高为景府长史　　　　张九一方城紫气郁嵯峨带砺今看帝子过砺指恒山为泰岳带环涢水作黄河朝廷礼数元王异宾客文章宋玉多在昔曳裾应不贱休从华发怨蹉跎　　送周象贤赴襄国长史　　　　沈明臣送君芳草路落日且徘徊倚相元官楚襄王故爱才地当巫峡尽天入汉江回莫学长沙傅湘累吊不回　　送成纪善省亲关中　　　　　　王翰端门赐告得驰归雪霁河沟净不泥寒度雁声天远近早行林影月高低河源出塞金绳直岳色连云翠盖齐戏彩高堂称寿毕归期先报蓟门西

　王寮部纪事一
晏子谏上篇景公有男子五人所使傅之者皆有车百乘者也晏子为一焉公召其傅曰勉之将以而所傅为子及晏子晏子辞曰君命其臣据其肩以尽其力臣敢不勉乎今有之家此一国之权臣也人人以君命命之曰将以而所傅为子此离树别党倾国之道也婴不敢受命顾君图之史记曹相国世家孝惠帝元年除诸侯相国法更以参为齐丞相参之相齐齐七十城天下初定悼惠王富于春秋参尽召长老诸生问所以安集百姓如齐故俗诸儒以百数言人人殊参未知所定闻胶西有盖公善治黄老言使人厚币请之既见盖公盖公为言治道贵清静而民自定推此类具言之参于是避正堂舍盖公焉其治要用黄老术故相齐九年齐国安集大称贤相惠帝二年萧何卒参闻之告舍人趣治行吾将入相居无何使者果召参参去属其后相曰以齐狱市为寄慎勿扰也后相曰治无大于此者乎参曰不然夫狱市者所以并容也今君扰之奸人安所容也吾是以先之梁孝王世家孝王招延四方豪杰自山以东游说之士莫不毕至齐人羊胜公孙诡邹阳之属公孙诡多奇邪计初见王赐千金官至中尉梁号之曰公孙将军上立胶东王为太子梁王怨袁盎及议臣乃与羊胜公孙诡之属阴使人刺杀袁盎及他议臣十余人逐其贼未得也于是天子意梁王逐贼果梁使之乃遣使冠盖相望于道覆按梁捕公孙诡羊胜公孙诡羊胜匿王后宫使者责二千石急梁相轩丘豹及内史韩安国进谏王王乃令胜诡皆自杀出之上由此怨望于梁王汉书景帝本纪中三年冬十一月罢诸侯御史大夫官五年秋八月更名诸侯丞相为相赵敬肃王彭祖传彭祖为人心刻深好法律持诡辨以中人每相二千石至彭祖衣帛布单衣自行迎除舍多设疑事以诈动之得二千石失言中忌讳辄书之二千石欲治者则以此迫劫不听乃上书告之及污以奸利事彭祖立六十余年相二千石无能满二载辄以罪去大者死小者刑以故二千石莫敢治而赵王擅权山堂肆考汉辕固齐人也治诗景帝时以廉直拜清河王傅汉书夏侯始昌传始昌通五经以齐诗尚书教授自董仲舒韩婴死后武帝得始昌甚重之始昌明于阴阳先言柏梁台灾日至期果灾时昌邑王以少子爱上为选师始昌为太傅翰苑新书淮南王安好书招致宾客数千人八公之徒感慕其德各竭材智著述篇章分其词赋以类相次或称大山小山犹诗有大雅小雅也汉书王式传式为昌邑王师昭帝崩昌邑王嗣立以行淫乱废昌邑群臣系狱当死治事使者责问曰师何以亡谏书式对曰臣以诗三百五篇朝夕授王至于忠臣孝子之篇未尝不为王反复诵之也至于危亡失道之君未尝不流涕为王深陈之也臣以三百五篇谏是以亡谏书使者以闻亦得减死论归家韩延寿传延寿父义为燕郎中刺王之谋逆也义谏而死燕人闵之是时昭帝富于春秋大将军霍光持政征郡国贤良文学问以得失时魏相以文学对策以为赏罚所以劝善禁恶政之本也日者燕王为无道韩义出身强谏为王所杀义无比干之亲而蹈比干之节宜显赏其子以示天下明为人臣之义光纳其言因擢延寿为谏大夫韦贤传贤子元成初宣帝宠姬张倢男淮阳宪王好政事通法律上奇其才有意欲以为嗣然因太子起于细微又早失母故不忍也久之上欲感风宪王辅以礼让之臣乃召拜元成为中尉元帝本纪初元三年春令诸侯相位在郡守下张敞传敞弟武拜为梁相是时梁王骄贵民多豪强号为难治敞问武欲何以治梁武敬惮兄谦不肯言敞使吏送至关戒吏自问武武应曰驭黠马者利其衔策梁国大都吏民雕敝且当以柱后惠文弹治之耳秦时狱法吏冠柱后惠文武意欲以刑法治梁吏还道之敞笑曰审如掾言武必辩治梁矣武既到官其治有迹亦能吏也王尊传尊为东平相是时东平王以至亲骄奢不奉法度傅相连坐及尊视事奉玺书至廷中王未及出受诏尊持玺书归舍食已乃还致诏后谒见王太傅在前说相鼠之诗尊曰毋持布鼓过雷门王怒起入后宫尊亦直趋出就舍先是王数私出入驱驰国中与后姬家交通尊到官召敕厩长大王当从官属鸣和鸾乃出自今有令驾小车叩头争之言相教不得后尊朝王王复延请登堂尊谓王曰尊来为相人皆吊尊也以尊不容朝廷故见使相王耳天下皆言王勇顾但负贵安能勇如尊乃勇耳王变色视尊意欲格杀之即好谓尊曰愿观相君佩刀尊举掖顾谓傍侍郎前引佩刀视王王欲诬相拔刀向王邪王情得又雅闻尊高名大为尊屈酌酒具食相对极欢太后征史奏尊为相倨慢不臣王血气未定不能忍愚诚恐母子俱死今妾不得使王复见尊陛下不留意妾愿先自杀不忍见王之失义也尊竟坐免为庶人龚舍传楚王入朝闻舍高明聘为常侍不得已随王归国山堂肆考汉王骏吉子也迁赵王内史不愿为王府属即弃官去事文类聚后汉皇太子强求乞自退封东海王故重选官属以杜林为傅从驾南巡狩时诸王傅数被引命或交游不得应诏惟林守慎有召必至特授赏赐又辞不受帝益重之后汉书济南安王康传康多殖财货大修宫室奴婢至千四百人厩马千二百匹私田八百顷奢侈恣欲游观无节永元初国傅何敞上疏谏康曰盖闻诸侯之义制节谨度然后能保其社稷和其民人大王以骨肉之亲享食茅土当施张政令明其典法出入进止宜有期度舆马台隶应为科品而今奴婢厩马皆有千余增无用之口以自蚕食宫婢闭隔失其天性感乱和气又多起内第触犯防禁费以巨万而功犹未半夫文繁者质荒木胜者人亡皆非所以奉礼承上传福无穷者也故楚作章华以凶吴兴姑苏而灭景公千驷民无称焉今数游诸第晨夜无节又非所以远防未然临深履薄之法也愿大王修恭俭遵古制省奴婢之口减乘马之数斥私田之富节游观之宴以礼起居则敞乃敢安心自保惟大王深虑愚言康素敬重敞虽无所嫌牾然终不能改东平王苍传初苍归国骠骑时吏丁牧周栩以苍敬贤下士不忍去之遂为王家大夫数十年事祖及孙帝闻皆引见于前既愍其淹滞且欲扬苍德美即皆擢拜议郎牧至齐相栩上蔡令邵氏家传邵弘为琅邪王中尉王尝候君昼息身随使者潜随君舍令使者进曰王有命君徐理发冠履俯伏尽礼然后读之王与使者群立瞻听为之叹息曰古人称不愧于屋漏其惟邵中尉乎王忻晏言语昼夜无休君乃上书谏王王读三四瞿然失色谓左右曰思邵中尉之言使人于今毛竖东观汉记吴良东平王苍辟为西曹掾数谏正苍多善策苍上表荐良明帝拜为议郎韦顺转东平相赏罚必信有柿树生厅屋上徙庭中遂茂顺至孝行感于天地生也后汉书鲁恭传恭弟丕字叔陵拜赵相门生就学者常百余人关东号之曰五经复兴鲁叔陵赵王商尝欲避疾便时移住学宫丕止不听王乃上疏自言诏书下丕丕奏曰臣闻礼诸侯薨于路寝大夫卒于嫡室死生有命未有逃避之典也学宫传五帝之道修先王礼乐教化之处王欲废塞以广游燕事不可听诏从丕言王以此惮之其后帝巡狩之赵特被引见难问经传厚加赏赐在职六年嘉瑞屡降吏人重之永元二年迁东郡太守张禹传禹元和三年迁下邳相徐县北界有蒲阳陂傍多良田而湮废莫修禹为开水门通引灌溉遂成孰田数百顷劝率吏民假与种粮亲自勉劳遂大收谷实邻郡贫者归之千余户室庐相属其下成市后岁至垦田千余顷民用温给河间王传惠王政傲狠不奉法宪顺帝以侍御史吴郡沈景有强能称故擢为河间相景到国谒王王不正服箕踞殿上侍郎赞拜景峙不为礼问王所在虎贲曰是非王邪景曰王不服常人何别今相谒王岂谒无礼者邪王惭而更服景然后拜出住宫门外请王傅责之曰前发京师陛下见受诏以王不恭使相检督诸君空受爵禄而无训导之义因奏治罪诏书让政而诘责傅景因捕诸奸人上案其罪杀戮尢恶者数十人出冤狱百余人政遂为改节悔过自修公沙穆传穆举孝廉以高第为主事迁缯相时缯侯刘敞东海恭王之后也所为多不法废嫡立庶傲狠放恣穆到官谒曰臣始除之日京师咸谓臣曰缯有恶侯以吊小相明侯何因得此丑声之甚也幸承先人之支体传茅土之重不战战兢兢而违越法度故朝廷使臣为辅愿改往修来自求多福乃上没敞所侵官民田地废其庶子还立嫡嗣其苍头儿客犯法皆收拷之因苦辞谏敞敞涕泣为谢多从其所规迁弘农令杨伦传伦拜大中大夫出补常山王傅病不之官诏书敕司隶催促发遣伦乃留河内朝歌以疾自上曰有留死一尺无北行一寸刎颈不易九裂不恨匹夫所执强于三军固敢有辞帝乃下诏曰伦出幽升高宠以藩傅稽留王命擅止道路托疾自从苟肆狷志遂征诣廷尉有诏原罪吴佑传佑迁胶东相政惟仁简以身率物民有争诉者辄闭阁自责或身到闾里重相和解自是争隙息省吏民怀而不欺又安丘男子毋丘长与母俱行市道遇醉客辱其母长杀之而亡安丘追踪于胶东得之佑呼长谓曰子母见辱人情所耻然孝子忿必虑难动不累亲今若背亲逞怒白日杀人赦若非义刑若不忍将如之何长以械自系曰国家制法囚身犯之明府虽加哀矜恩无所施佑问长有妻子乎对曰有妻未有子也即移安丘逮长妻妻到解其桎梏使同宿狱中妻遂怀孕至冬尽行刑长泣谓母曰负母应死当何以报吴君乎乃啮指而吞之含血言曰妻若生子名之吴生言我临死吞指为誓属儿以报吴君因投缳而死李固传固子燮灵帝时拜安平相先是安平王续为张角贼所略国家赎王得还朝廷议复其国燮上奏曰续在国无政为妖贼所掳守藩不称损辱圣朝不宜复国时议者不同而续竟归藩燮以谤毁宗室输作左校未满岁王果坐不道被诛乃拜燮为议郎京师语曰父不肯立帝子不肯立王赵咨传咨应召复拜东海相之官道经荥阳令敦煌曹皓咨之故孝廉也迎路谒候咨不为留皓送至亭次望尘不及谓主簿曰赵君名重今过界不见必为天下笑即弃印绶追至东海谒咨毕辞归家其为时人所贵若此谢承后汉书东郡赵咨为东海相人遗其双枯鱼啖之二岁不尽以俭化俗会稽典录骆俊灵帝擢拜陈相汝南葛陂盗贼并起陈与接境四面受敌俊厉吏民为之保障发仓以赡贫民邻郡士庶咸往归之身捐俸禄给其衣食民有产子常敕主者厚致肉米生男女者辄以骆为名九州春秋孔融为北海相一朝杀部督邮蜀志刘备传备领平原相郡民刘平素轻先主耻为之下使客刺之客不忍刺语之而去魏志武帝本纪武帝为济南相国有十余县长吏多阿附贵戚赃污狼籍于是奏免其八禁断淫祀奸宄逃窜郡界肃然中山恭王衮传衮每读书文学左右常恐以精力为病数谏止之黄初二年进爵为公谭思经典文学防辅相与言曰受诏察公举错有过当奏及有善亦宜以闻遂共表称陈衮美衮闻大惊惧责让文学曰修身自守常人之行而诸君乃以上闻是适所以增其负累也且如有善何患不闻而遽共如是是非益我者其戒慎如此魏略隗禧好学黄初中为谯王郎中令王宿闻其儒者常虚心从学禧亦敬恭以授王由是大得赐遗邴原传注邴原别传魏太子为五官中郎将天下向慕宾客如云而原独守道持常自非公事不妄举动太祖微使人从容问之原曰吾闻国危不事冢宰君老不奉世子此典制也于是乃转五官长史令曰子弱不才惧其难止贪欲相屈以匡励之虽云利贤能不恧恧太子燕会众宾百数十人太子建议曰君父各有笃疾有药一丸可救一人当救君邪父邪众人纷纭或父或君时原在坐不与此论太子谘之于原原勃然对曰父也太子亦不复难之晋书郑袤传魏武帝初封诸子为侯精选宾友袤与徐干俱为临淄侯文学阮籍传文帝辅魏政籍从容言于帝曰籍平生曾游东平乐其风土帝大悦即拜东平相籍乘驴到郡坏府舍屏障使内外相望法令清简旬日而还安平献王孚传魏陈思王植有俊才清选官属以孚为文学掾植负才陵物孚每切谏初不合意后乃谢之迁太子中庶子晋阳秋孙秀为赵王伦侍郎刘弘为琅邪内史廉秀于伦遂为所信弘谓人曰孙秀校才其志难满晋书齐王攸传武帝践阼时诏议藩王令自选国内长吏攸奏议曰昔圣王封建万国以亲诸侯轨迹相承莫之能改诚以君不世居则人心偷幸人无常主则风俗伪薄是以先帝深览经远之统思复先哲之轨分土画疆建爵五等或以进德或以酬功伏惟陛下应期创业树建亲戚听使藩国自除长吏而今草创制度初立虽庸蜀顺轨吴犹未宾宜俟清泰乃议复古之制书比三上辄报不许其后国相上长吏缺典书令请求差选攸下令曰受恩礼不称惟忧至于官人叙才皆朝廷之事非国所宜裁也其令自上请之刘琨传琨兄舆为魏郡太守东海王越将召之或曰舆犹腻也近则污人及至越疑而御之舆密视天下兵簿仓库牛马器械水陆之形皆默识之是时军国多事每会议自潘滔以下莫知所对舆既见越应机辩画越倾膝酬接即以为左长史越既总录以舆为上佐宾客满筵文案盈几远近书记日有数千终日不倦或以夜继之人人欢畅莫不悦附命议如流酬对款备时人服其能比之陈遵时称越府有三才潘滔大才刘舆长才裴邈清才晋中兴书王承少而冲淡太尉王衍雅重之东海王越以为记室参军敕子玭曰闲习仪度不如式瞻仪刑讽味遗言不如亲承音旨王参军人伦之表汝其师之顾荣时在洛者惟陆机陆云及荣三人机云虽有才藻不及荣也上以荣南土秀望补吴王郎中令事文类聚东海王越以孙惠为记室参军专掌文疏每造书檄或驿马催之应命立成山公启事近启修武令刘讷补南阳王友才志内外非称臣以为宜蒙此者是以启及不审固可用不晋书丁潭传潭为尚书祠部郎时琅邪王裒始受封帝欲引朝贤为其国上卿将用潭以问中书令贺循循曰郎中令职望清重实宜审授潭清淳贞粹雅有隐正圣明所简才实宜之遂为琅邪王郎中令会裒薨潭上书求行终丧礼曰在三之义礼有达制近代以来或随时降杀宜一匡革以敦于后辄按令文王侯之丧官僚服斩既葬而除今国无继统丧庭无主臣实陋贱不足当重谬荷首任礼宜终丧诏下博议国子祭酒杜夷议古者谅暗三年不言下及周世税衰效命春秋之时天子诸侯既葬而除此所谓三代损益礼有不同故三年之丧由此而废然则汉文之诏合于随时凡有国者皆宜同也非惟施于帝王而已按礼殇与无后降于成人有后既葬而除今不得以无后之故而独不除也愚以丁郎中应除衰麻自宜主祭以终三年太常贺循议礼天子诸侯俱以至尊临人上下之义君臣之礼自古以来其例一也故礼盛则并全其重礼杀则从其降春秋之事天子诸侯不行三年至于臣为君服亦宜以君为节未有君除而臣服君服而臣除者今法令诸侯卿相官属为君斩衰既葬而除以令文言之明诸侯不以三年之丧与天子同可知也君若遂服则臣子轻重无应除者也若当皆除无一人独重之文礼有摄主而无摄重故大功之亲主人丧者必为之再祭练祥以大功之服主人三年丧者也苟谓诸侯与天子同制国有嗣王自不全服而人主居丧素服主祭三年不摄吉事以尊令制若当远迹三代令复旧典不依法令者则侯之服贵贱一例亦不得惟一人论于是诏使除服心丧三年荀勖传勖子藩藩子闿字道明亦有名称京师为之语曰洛中英荀道明大司马齐王冏辟为掾冏败暴尸已三日莫敢收葬闿与冏故吏李述嵇含等露板请葬朝议听之论者称焉崔鸿后赵录张跃学敏才达雅善清谈石勒伟其议辨拜世子卫军长史敕世子曰张长史人之表范汝其师之宋书羊欣传欣起家辅国参军府解还家隆安中朝廷渐乱欣优游私门不复进仕会稽王世子元显每使欣书常辞不奉命元显怒乃以为其后军府舍人此职本用寒人欣意貌恬然不以高卑见色论者称焉王弘传弘弱冠为会稽王司马道子骠骑参军主簿时农务顿息末役繁兴弘以为宜建屯田陈之曰近面所谘立屯田事已具简圣怀南亩事兴时不可失宜早督田畯以要岁功而府资单刻控引无所虽复厉以重劝肃以严威适足令囹圄充积而无救于事实也伏见南局诸冶募吏数百虽资以廪赡收入甚微愚谓若回以配农必功利百倍矣然军器所需不可都废今欲留铜官大冶及都邑小冶各一所重其功课一准扬州州之求取亦当无乏余者罢之以充东作之要又欲二局田曹各立典军募吏依冶募比例并听取山湖人此皆无损于私有益于公者也其中亦应畴量分判番假及给廪多少自可一以委之本曹亲局所统必当练悉且近东曹板水曹参军纳之领此任其人颇有干能自足了其事耳顷年以来斯务大废田芜廪虚实亦由此弘过蒙饰擢志输短效岂可相与寝默有怀弗闻耶至于当否尊自当裁以远鉴若所启谬允者伏愿便以时施行庶岁有务农之勤仓有盈廪之实礼节之兴可以垂拱待也道子欲以为黄门侍郎珣以其年少固辞珣颇好积聚财物布在民间珣薨弘悉燔烧券书一不收责余旧业悉以委付诸弟未免丧后将军司马元显以为谘议参军加宁远将军知记室事固辞不就道子复以为谘议参军加建威将军领中兵又固辞时内外多难在丧者皆不终其哀惟弘固执得免王惠传惠高祖闻其名以为行太尉参军事府主簿从事中郎世子建府以为征卤长史仍转中军长史时会稽内史刘怀敬之郡送者倾京师惠亦造别还过从弟球球问向何所见惠曰惟觉即时逢人耳常临曲水风雨暴至座者皆驰散惠徐起姿貌不异常日世子为荆州惠长史如故领南郡太守不拜刘湛传高祖入受晋命以第四子义康为冠军将军豫州刺史留镇寿阳以湛为长史梁郡太守义康弱年未亲政府州军事悉委湛府进号右将军仍随府转义康以本号徙为南豫州湛改领历阳太守为人刚严用法奸吏犯赃百钱以上皆杀之自下莫不震肃庐陵王义真出为车骑将军南豫州刺史湛又为长史太守如故义真时居高祖忧使帐下备膳湛禁之义真乃使左右索鱼肉珍羞于斋内别立厨帐会湛入因命臑酒炙车螯湛正色曰公当今不宜有此设义真曰旦甚寒一酒亦何伤长史事同一家望不为异酒既至湛因起曰既不能以礼自处又不能以礼处人临川烈武王道规传道规以长沙景王第二子义庆为嗣义庆招聚文学之士近远必至太尉袁淑文冠当时义庆在江州请为卫军谘议参军其余吴郡陆展东海何长瑜鲍照等并为辞章之美引为佐史国臣太祖与义庆书常加意斟酌何偃传偃元嘉十九年为丹阳丞除庐陵王友太子中舍人中书郎太子中庶子时义阳王昶任东宫使偃行义阳国事二十九年太祖欲更北伐访之群臣偃议曰内干胡法宗宣诏逮问北伐伏计贼审有残祸歼殄非难诚如天旨今虽庙算无遗而士未精习缘镇戍充实者寡边民流散多未附业控引所资取给根本亏根本以殉边患宜动必万□无虞往岁挫伤续以内衅侮亡取乱诚为沛然然淮泗数州实亦雕耗流佣未归创痍未起且攻守不等客主形异薄之则势艰围之则旷日进退之间奸虞互起窃谓当今之弊易衄方来之寇不深宜含垢藏疾以齐天道迁始兴王浚征北长史南东海太守南齐书谢超宗传超宗元嘉末解褐奉朝请新安王子鸾孝武帝宠子超宗以选补王国常侍王母淑仪卒超宗作诔奏之帝大嗟赏曰超宗殊有凤毛宋书孔觊传觊举扬州秀才补主簿长沙王义欣镇军功曹衡阳王义季安西主簿户曹参军领南义阳太守转署记室奉笺固辞曰记室之局实惟华要自非文行秀敏莫或居之觊逊业之举无闻于乡部惰游之贬有编于疲农直山渊藏引用不暇弃故得抃风□润凭附弥年今日之命非所敢冒昔之学优艺富犹尚斯难况觊能薄质鲁亦何容易觊闻居方辨物君人所以官才陈力就列自下所以奉上觊虽不敏常服斯言今宠藉唯旧举非尚德恐无以提衡一隅佥允视听者也伏愿天明照其心请乞改今局授以闲曹则凫鹤从方所忧去矣又曰夫以记室之要宜须通才敏忠加性情勤密者觊学不综贯性又疏惰何可以属知秘记秉笔文闺假吹之尤方斯非滥觊少沦常检本无远植荣进之愿何能忘怀若实有萤爝增辉光景固其腾声之日飞藻之辰也岂敢自求从容保其淡逸伏愿矜其鲁拙业之有地则曲成之施终始优渥义季不能夺遂得免南史孔觊传觊大明六年除安陆王子绥后军长史性使酒每醉辄弥日不醒虽醉日居多而晓明政事醒时判决未尝有壅众咸曰孔公一月二十九日醉胜世人二十九日醒也孝武每欲引见遣人觇其醉醒宋书张卲传卲兄伟少有操行为晋琅邪王国郎中令从王至洛还京都武帝封药酒一罂付伟令密加鸩毒受命于道自饮而卒南齐书刘绘传豫章王嶷为江州以绘为左军主簿随镇江陵转镇西外兵曹参军骠骑主簿绘聪警有文义善隶书数被赏召进对华敏僚吏之中见遇莫及琅邪王诩为功曹以吏能自进嶷谓僚佐曰吾虽不能得应嗣陈蕃然阁下自有二骥也复为司空记室录事转太子洗马大司马谘议领录事时豫章王嶷与文惠太子以年秩不同物论谓宫府有疑绘苦求外出为南康相郡事之暇专意讲说上左右陈洪请假南还问绘在郡何似既而闲之曰南康是三州喉舌应须治干岂可以年少讲学处之邪征还为安陆王护军司马转中书郎王思远传思远建平王景素辟为南徐州主簿深见礼遇景素被诛左右离散思远亲视殡葬手种松柏与庐江何昌宇沛郡刘琎上表理之事感朝廷景素女废为庶人思远分衣食以相资赡年长为备笄总访求素对倾家送遣除晋熙王抚军行参军安成王车骑参军建元初为长沙王后军主簿尚书殿中郎出补竟陵王征北记室参军府迁司徒仍为录事参军迁太子中舍人文惠太子与竟陵王子良素好士并蒙赏接张岱传随王诞于会稽起义以岱为建威将军辅国长史行县事事平为司徒左西曹母年八十籍注未满岱便去官从实还养有司以岱违制将欲纠举宋孝武曰观过可以知仁不须案也累迁抚军谘议参军领山阴令职事闲理巴陵王休若为北徐州未亲政事以岱为冠军谘议参军领彭城太守行府州国事后临海王为征卤广州豫章王为车骑扬州晋安王为征卤南兖州岱历为三府谘议三王行事与典签主帅共事事举而情得或谓岱曰主王既幼执事多门而每能缉和公私云何致此岱曰古人言一心可以事百君我为政端平待物以礼悔吝之事无由而及明暗短长更是才用之多少耳刘瓛传瓛永明初竟陵王子良请为征北司徒记室瓛与张融王思远书曰奉教使恭召会当停公事但念生平素抱有乖恩顾吾性拙人间不习仕进昔尝为行佐便以不能及公事免黜此皆眷者所共知也量己审分不敢期荣夙婴贫困加以疏懒衣裳容发有足骇者中以亲老供养褰裳徒步脱尔逮今二代一纪先朝使其更自修正勉励于阶级之次见其□缕或复赐以衣裳袁褚诸公咸加劝励终不能自反也一不复为安可重为哉昔人有以冠一免不重加于首每谓此得进止之仪古者以贤制爵或有秩满而辞老以庸制禄或有身病而求归者永瞻前良在己何若又上下年尊益不愿居官次废晨昏也先朝为此曲申从许故得连年不拜荣授而带帖薄禄既习此岁久又齿长疾侵岂宜设斋河间之厅厕迹东平之僚本无绝俗之操亦非能偃蹇为高此又诸贤所当深察者也近奉初教便自希得托迹于客游之末而固辞荣级其故何邪以古之王侯大人或以此延四方之士甚美者则有辐凑燕路慕君王之义骧镳魏阙高公子之仁继有追申白而入楚羡邹枚而游梁吾非敢叨夫曩贤庶欲从九九之遗踪既于闻道集泮不殊而幸无职司拘碍可得奉温凊展私计志在此耳除步兵校尉并不拜刘琎传琎为武陵王晔冠军征卤参军晔与僚佐饮自割鹅炙琎曰应刃落俎膳夫之事殿下亲执鸾刀下官未敢安席因起请退谢朓传朓为随王镇西功曹转文学子隆在荆州好词赋数集僚友朓以文才尤被赏爱流连晤对不舍日夕长史王秀之以朓年少相动密以启闻世祖敕曰侍读虞云自宜恒应侍接朓可还都朓道中为诗寄西府曰常恐鹰隼击秋菊委严霜寄言罻罗者寥廓已高翔迁新安王中军记室山堂肆考齐衡阳王好学善属文武帝谓王俭曰衡阳王虽有文学当使华实相称今选师傅不得止取贵游子弟而已乃以太子舍人萧敷为文学南齐书江泌传世祖以泌为南康王子琳侍读建武中明帝害诸王后泌忧念子琳诣志公道人问其祸福志公覆香炉灰示之曰都尽无所余及子琳被害泌往哭之泪尽继之以血亲视殡葬乃去时广汉王侍读严桓之亦哭王尽哀泌寻卒事文类聚子良开西邸王僧孺虞羲丘国宾萧文琰丘令楷江洪刘孝孙并以善辞藻游焉梁书高祖本纪竟陵王子良开西邸招文学高祖与沈约谢朓王融萧琛范云任昉陆倕等并游焉号曰八友融俊爽识过人尤敬异高祖每谓所亲曰宰制天下必在此人范云传齐建元初竟陵王子良为会稽太守云始随王王未之知也会游秦望使人视刻石文时莫能识云独诵之王悦自是宠冠府朝王为丹阳尹召为主簿深相亲任王僧孺传僧孺出为仁威南康王长史行府州国事王典签汤道愍昵于王用事府内僧孺每裁抑之道愍遂谤讼僧孺逮诣南司奉笺辞府僧孺坐免官萧子范传子范为南平王户曹属从事中郎王爱文学士子范偏被恩遇尝曰此宗室奇才也使制千字文其辞甚美王命记室蔡薳注释之自是府中文笔皆使草之王薨子范迁宣惠谘议参军护军临贺王正德长史正德为丹阳尹复为正德信威长史领尹丞历官十余年不出藩府常以自慨而诸弟并登显列意不能平及是为到府笺曰上藩首佐于兹再忝河南雌伏自此重升以老少异时盛衰殊日虽佩恩宠还羞年鬓子范少与弟子显子云才名略相比而风采容止不逮故官途有优劣每读汉书杜缓兄弟五人至大官唯中弟钦官不至而最知名常吟讽之以况己也孔休源传休源为宣惠晋安王府长史南郡太守行荆州府州事高祖谓之曰荆州总上流冲要义高分陕今以十岁儿委卿善匡翼之勿惮周昌之举也对曰臣以庸鄙曲荷恩遇方揣丹诚效其一割上善其对乃敕晋安王曰孔休源人伦仪表汝年尚幼当每事师之寻而始兴王憺代镇荆州复为憺府长史南郡太守行府州事如故在州累政甚有治绩平心决断请托不行高祖深嘉之除通直散骑常侍领羽林监转秘书监迁明威将军复为晋安王府长史南兰陵太守别敕专行南徐州事休源累佐名藩甚得民誉王深相依仗军民机务动止询谋常于中斋别施一榻云此是孔长史坐人莫得预焉其见敬如此记纂渊海梁陶弘景为诸王侍读虽在朱门闭影不交外务惟以披阅为事三国典略颜晃少孤贫有词采解褐梁邵陵王纶兼记室参军时东宫学士庾信常使于府王使晃接对信轻其尚少曰此府兼记室几人晃答曰犹少于宫中学士南史梁张绾传绾自中军宣城王长史徙御史中丞武帝使宣旨曰为国之急惟在执宪绳直用人本不限升降晋宋代周闵蔡廓并以侍中为之卿勿疑是左迁时宣城王府望重故有此旨翰苑新书高祖谓周舍曰我欲求一文学俱长兼有行者令与晋安王纬游处舍曰臣外弟徐摛形质短小若不胜衣而堪此选高祖曰必有仲宣之才无问其容貌乃以摛为侍读汇苑王励仕梁为河东王功曹王出镇励将随之藩张瓒时典选曰王生才地岂可游外府乎奏为太子洗马周书刘璠传璠少好读书兼善文笔年十七为上黄侯萧晔所器重范阳张绾梁之外戚才高口辩见推于世以晔之懿贵亦假借之璠年少未仕而负才使气不为之屈绾尝于新渝侯坐因酒后诟京兆杜骞曰寒士不逊璠厉色曰此坐谁非寒士璠本意在绾而晔以为属己辞色不平璠曰何王之门不可曳长裾也遂拂衣而去晔辞谢之乃止后随晔在淮南璠母在建康遘疾璠弗之知尝忽一日举身楚痛寻而家信至云其母病璠即号泣戒道绝而又苏当身痛之辰即母死之日也居丧毁脊遂感风气服阕后一年犹杖而后起及晔终于毗陵故吏多分散璠独奉晔丧还都坟成乃退梁简文时在东宫遇晔素重诸不送者皆被劾责惟璠独被优赏隋书明克让传克让年十四释褐湘东王法曹参军时舍人朱异在仪贤堂讲老子克让预焉堂边有修竹异令克让咏之克让揽笔辄成其卒章曰非君多爱赏谁贵此贞心异甚奇之周书颜之仪传之仪父协以见远蹈义忤时遂不仕进梁元帝为湘东王引协为其府记室参军协不得已乃应命梁元帝后着怀旧志及诗并称赞其美陈书虞寄传寄还朝及至即日引见谓寄曰管宁无恙其慰劳之怀若此顷之文帝谓到仲举曰衡阳王既出阁虽未置府僚然须得一人旦夕游处兼掌书记宜求宿士有行业者仲举未知所对文帝曰吾自得之乃手敕用寄寄入谢文帝曰所以蹔屈卿游藩者非止以文翰相烦乃令以师表相事也魏书张衮传衮好学有文才太祖为代王迁为左长史决策帷幄太祖器之礼遇优厚鹿悆传悆为青州彭城王劭府长兼司马寻解长兼广川人刘钧东清河人房须反劭遣悆监州军讨之战于商山颇有所捷将统皆劭左右擅增首级妄请赏帛悆面执不与劭弗从悆勃然作色曰竭志立言为王为国岂悆家事不辞而出劭追而谢焉窃勋者放言噂沓欲加私害悆闻而笑之不以介意阳固传太傅清河王怿举固除步兵校尉领汝南王悦郎中令寻加宁远将军时悦年少行多不法屑近小人固上疏切谏并面陈往代诸王贤愚之分以感动悦悦甚敬惮之怿大悦以为举得其人李郁传郁好学沈静博通经史自著作佐郎为广平王怀友怀深相礼遇时学士徐遵明教授山东生徒甚盛怀征遵明在馆令郁问其五经义例十余条遵明所答数条而已山堂肆考后魏王晞为常山王司马在并州虽戎马填委未尝以世务为累良辰美景啸咏遨游以谈燕为事士人谓之方外司马周书苏亮传亮大统二年拜给事黄门侍郎领中书舍人魏文帝子宜都王式为秦州刺史以亮为司马帝谓亮曰黄门侍郎岂可为秦州司马直以朕爱子出蕃故以心腹相委勿以为恨临辞赐以御马北齐书孟业传魏彭城王韶拜定州除业典签长史刘仁之谓业曰我处其外君居其内同心戮力庶有济乎未几仁之征入为中书令临路启韶云殿下左右可信任者惟有孟业愿专任之余人不可信也又与业别执手曰今我出都君便失援恐君在后不自保全惟正与直愿君自勉业惟有一马因瘦而死韶以业家贫令州府官人同食马肉欲令厚偿业固辞不敢韶乃戏业曰卿邀名人也对曰业以微细伏事节下既不能裨益宁可损败清风后高祖书与韶云典签姓孟者极能用心何不置之目前韶高祖之婿也仁之后为兖州临别谓吏部崔暹曰贵州人士惟有孟业铨举之次不可忘也崔暹问业曰君往在定州有何政绩使刘西兖如此钦叹答曰禀性愚直惟知自修无他隋书魏淡传淡专精好学善属文齐博陵王济闻其名引为记室北齐书孙灵晖传天统中敕令朝臣推举可为南阳王绰师者吏部尚书尉瑾表荐灵晖征为国子博士授南阳王经王虽不好文学亦甚相敬重启除其府谘议参军绰除定州刺史仍随之镇绰所为猖蹶灵晖惟默默忧□不能谏止绰欲以管记马子结为谘议参军乃表请转灵晖为王师以子结为谘议朝廷以王师三品启奏不合后主于启下手答云但用之仍手报南阳书并依所奏儒者甚以为荣绰除大将军灵晖以王师领大将军司马绰诛停废从绰死后每至七日及百日终灵晖恒为绰请僧设斋传经行道齐亡后数年卒子万寿聪识机警博涉群书礼传俱通大义有辞藻尤甚诗咏齐末阳休之辟为开府行参军随奉朝请滕王文学豫章长史卒于大理司直马子结者其先扶风人也世居凉土太和中入洛父祖俱清官子结兄弟三人皆涉文学阳休之牧西兖子廉子尚子结与诸朝士各有诗言赠阳总为一篇酬答即诗云三马俱白眉者也子结以开府行参军擢为南阳王管记随绰定州绰每出游猎必令子结走马从禽子结既儒缓衣垂帽落或噭或啼令骑驱之非坠马不止绰以为欢笑由是渐见亲狎启为谘议云北史萧大圜传大圜建德四年除滕王逌友逌尝问大圜曰吾闻湘东王作梁史有之乎对曰言之妄也如使有之亦不足怪昔汉明帝为世祖纪章帝为显宗纪殷鉴不远足为成例且君子过如日月之蚀彰于四海安得而隐之盖子为父隐直在其中讳国之恶抑又礼也逌乃大笑隋书长孙平传平美容仪有器干颇览书记仕周释褐卫王侍读时武帝逼于宇文护谋与卫王诛之王前后常使平往来通意于帝及护伏诛拜开府乐部大夫柳庄传庄少有远量博览坟籍兼善辞令济阳蔡大宝有重名于江左时为岳阳王萧□谘议见庄便叹曰襄阳水镜复在于兹矣大宝遂以女妻之俄而□辟为参军转法曹杨汪传汪长勤学专精左氏传通三礼解褐周冀王侍读王甚重之每曰杨侍读德业优深孤之穆生也唐书李纲传纲仕周为齐王宪参军事宣帝将杀宪召僚属诬左其罪纲矢死无挠辞及宪诛露车载尸故吏□匿纲抚棺号恸为瘗讫乃去隋书元岩传时高祖初即位每惩周代诸侯微弱以致灭亡由是分王诸子权侔王室以为盘石之固遣晋王广镇并州蜀王秀镇益州二王年并幼于是盛选贞良有重望者为之寮佐于时岩与王韶俱以骨鲠知名物议称二人才俱侔于高颎由是拜岩为益州总管长史韶为河北道行台右仆射高祖谓之曰公宰相大器今屈辅我儿如曹参相齐之意也及岩到官法令明肃吏民称焉蜀王性好奢侈尝欲取獠口以为阉人又欲生剖死囚取胆为药岩皆不奉教排阁切谏王辄谢而止惮岩为人每循法度蜀中狱讼岩所裁断莫不悦服其有得罪者相谓曰平昌公与吾罪吾何怨焉上甚嘉之赏赐优洽十三年卒官上悼惜久之益州父老莫不陨涕于今思之岩卒之后蜀王竟行其志渐致非法造浑天仪司南车记里鼓凡所被服拟于天子又共妃出猎以弹弹人多捕山獠以充宦者寮佐无能谏止及秀得罪上曰元岩若在吾儿岂有是乎潘徽传徽秦孝王俊闻其名召为学士尝从俊朝京师在涂令徽于马上为赋行一驿而成名曰述思赋俊览而善之源师传师历尚书左右丞以明干着称时蜀王秀颇违法度乃以师为益州总管司马俄而秀被征秀恐京师有变将谢病不行师数劝之不可违命秀作色曰此自我家事何预卿也师垂涕对曰师荷国厚恩忝参府幕僚吏之节敢不尽心但比年以来国家多故秦孝王寝疾奄至薨殂庶人二十年太子相次沦废圣上之情何以堪处而有敕追王已淹时月今乃迁延未去百姓不识王心倘生异议内外疑骇发雷霆之诏降一介之使王何以自明愿王自计之秀乃从征秀废之后益州官属多相连坐师以此获免杨异传蜀王秀之镇益州也朝廷盛选纲纪以异方直拜益州总管长史赐钱二十万缣三百匹马五十匹而遣之寻除吴州总管甚有能名时晋王广镇扬州诏令异每岁一与王相见评论得失规讽疑阙张衡传晋王广为河北行台衡历刑部度支二曹郎后以台废拜并州总管掾及王转牧扬州衡复为掾王甚亲任之衡亦竭虑尽诚事之夺宗之计多衡所建也李雄传晋王广出镇并州以雄为河北行台兵部尚书上谓雄曰吾儿既少更事未多以卿兼文武才今推诚相委吾无北顾之忧矣雄顿首而言曰陛下不以臣之不肖寄臣以重任臣虽愚固心非木石谨当谒诚效命以答鸿恩歔欷流涕上慰谕而遣之雄当官正直侃然有不可犯之色王甚敬惮吏民称焉张虔威传开皇初晋王广出镇并州盛选僚佐以虔威为刑狱参军累迁为属王甚美其才与河内张衡甚见礼重晋邸称为二张焉虔威弟虔雄亦有才器秦孝王俊为秦州总管选为法曹参军王尝亲案囚徒虔雄误不持状口对百余人皆尽事情同辈莫不叹服柳传转晋王谘议参军王好文雅招引才学之士诸葛颖虞世南王胄朱玚等百余人以充学士而为之冠王以师友处之每有文什必令其润色然后示人尝朝京师还作归藩赋命为序词甚典丽初王属文为庾信体及见已后文体遂变诸葛颖传颖清辩有俊才晋王广素闻其名引为参军事转记室及王为太子除药藏监柳机传机从子謇之拜黄门侍郎时元德太子初薨朝野注望皆以齐王当立帝方重王府之选大业三年车驾还京师拜为齐王长史帝法服临轩备仪卫令齐王立于西朝堂之前北面遣吏部尚书牛弘内史令杨约左卫大将军宇文述等从殿廷引謇之诣齐王所西面立牛弘宣敕谓齐王曰我昔阶缘恩宠启封晋阳出藩之初时年十二先帝立我于西朝堂乃令高颎虞庆则元旻等从内送王子相于我于时诫我曰以汝幼冲未更世事今令子相作辅于汝事无大小皆可委之无得昵近小人疏远子相若从我言者有益于社稷成立汝名行如不用此言唯国及身败无日矣吾受敕之后奉以周旋不敢失坠微子相之力吾无今日矣若与謇之从事一如子相也又敕謇之曰今以卿作辅于齐善思匡救之理副朕所望若齐王德业修备富贵自当锺卿一门若有不善罪亦相及时齐王正擅宠左右放纵乔令则之徒深见昵狎謇之虽知其罪失不能匡正及王得罪謇之竟坐除名
　王寮部纪事二
旧唐书姚思廉传思廉初为代王侍读属义师入京城时府僚骇散惟思廉侍不离其侧义师入殿门思廉谓之曰唐公举兵本匡王室卿等不宜无礼于王众服其言于是布列阶下太宗居藩引为文学及亲征徐元朗思廉时在洛阳太宗尝言及隋亡之事叹曰姚思廉不惧兵刃以明大节求之古人亦何以加也因赐物百段遗其书曰想卿节义之风故有斯赠唐书孙伏伽传伏伽武德初言曰皇太子诸王左右执事不可不择愿选贤才澄僚友之选杜如晦传如晦秦王引为府兵曹参军徙陕州总管府长史时府属多外迁王患之房元龄曰去者虽多不足吝如晦王佐才也大王若终守藩无所事必欲经营四方舍如晦无共功者王惊曰非公言我几失之因表留莫府从征伐常参帷幄机秘方多事裁处无留僚属共才之莫见所涯于志宁传志宁识褚亮于囚中迁天策府中郎文学馆学士引亮与同列褚亮传武德四年太宗为天策上将军宫城西作文学馆以大行台司勋郎中杜如晦记室考功郎中房元龄及于志宁军谘祭酒苏世长天策府记室薛收文学褚亮姚思廉太学博士陆德明孔颖达主簿李元道天策仓曹参军事李守素王府记室参军事虞世南参军事蔡允恭颜相时著作郎摄记室许敬宗薛元敬太学助教盖文达军谘典签苏勖并以本官为学士七年收卒复召东虞州录事参军刘孝孙补之号十八学士藏之书府以彰礼贤之重方是时在选中者天下所慕向谓之登瀛洲权万纪传万纪徙吴王长史王畏其直善遇之齐王佑不奉法帝数奇万纪能左右吴王者乃徙为佑长史佑昵比群小万纪骤谏不入即条过失以闻帝遣刘德威按问因召佑入朝佑恐与所嬖燕弘亮谋杀之而万纪先引道佑遣弘亮驰彀骑追击斩首殊支体投圊中又杀典军韦文振文振本以校尉从帝征伐以质谨自将帝使事佑典厩马切谏不纳辄见万纪道之故佑内常愤疾万纪死文振惧驰去追骑获之佑平赠万纪齐州都督武督郡公食二千户谥曰敢文振左武卫将军襄阳县公食千户李守素传守素署天策府仓曹参军通氏姓学世号肉谱虞世南曰昔任彦升通经时称五经笥今以仓曹为人物志可乎合璧事类杜淹秦王引为天策府兵曹参军文学馆学士尝侍宴赋诗尤工赐银锺薛收授天策府记室参军尝上书谏王畋猎王答曰览卿所陈知戒我者卿也明珠兼乘未若一言今赐黄金四十铤孔帖房乔太宗以炖煌公徇渭北谒辕门署渭北道行军记室参军公为秦王授府记室征伐未尝不从众争取珍怪乔独收人物致幕府王尝曰汉光武得邓禹门下益亲今我见乔犹禹也居府出入十年军符府檄驻马即办唐书苏世长传世长为天策府军谘祭酒引为学士贞观初使突厥与颉利争礼不屈拒却赂遗朝廷壮之王綝传綝父弘直为汉王元昌友王好畋游上书切谏王稍止然益疏斥终荆王友郎余令传余令授霍王元轨府参军事从父知年亦为王友元轨每曰郎家二贤皆入府不意培塿而松柏为林也江安王元祥传始王许后徙王四为州刺史实封至千户性庸迷所至营财产无厌时滕蒋虢三王皆贪暴得其府官者恶之不愿行故时语曰宁向儋崖振白不事江滕蒋虢滕王元婴传元婴徙隆州复不循法录事参军裴聿谏正其失元婴捽辱之聿入计具奏帝迁聿六品上阶苏传从父兄干擢明经授徐王府记室参军王好畋每谏止之王珪传珪拜礼部尚书兼魏王泰师王见之为先拜珪亦以师自居王问珪何以为忠孝珪曰陛下王之君事思尽忠陛下王之父事思尽孝忠孝可以立身可以成名王曰忠孝既闻命矣愿闻所习珪曰汉东平王苍称为善最乐愿王志之帝闻喜曰儿可以无过矣苏勖传勖迁魏王泰府司马博学有美名泰重之谢偃传偃迁魏王府功曹尝为尘影赋二篇帝美其文召见欲偃作赋先为序一篇颇言天下乂安功德茂盛意授偃使赋偃缘帝指名篇曰述圣帝悦赐帛数十山堂肆考唐太宗转李绩詹事谓曰我儿新登储贰卿故长史故有此除虽屈阶资可勿怪也唐书杜正伦传正伦太宗素知名表直秦王府文学馆庶人佑传帝用王府长史司马必取骨鲠敢言者有过失辄闻而佑溺群小好弋猎长史薛大鼎屡谏不听帝以辅王无状免之王义方传义方补晋王府参军直弘文馆魏征异之欲妻以夫人之侄辞不取俄而征薨乃娶人问其然曰初不附宰相今感知己故也合璧事类唐卢照邻调邓王府典签王爱重谓曰此吾之相如孔帖韦思谦沛王府长史皇甫公义引为仓曹参军谓曰公非池中物屈公为数旬客以重吾府山堂肆考唐萧德言展阅五经必盥濯束带危坐对之高宗为晋王时诏德言讲经授业及升东宫仍兼侍读事文类聚苏良嗣高宗时为周王府司马王年少不法良嗣数谏王以法绳府官不职者甚尊惮帝异之唐书王勃传勃年未弱冠授朝散郎数献颂阙下沛王闻其名召署府修撰论次平台秘略书成王爱重之是时诸王斗鸡勃戏为文檄英王鸡高宗怒曰是且交构斥出府玉海高宗中宗时相王府长史以宰相兼之姚崇以凤阁侍郎韦安石以中书令魏雍卫王府以尚书兼之唐书赵弘智传弘智永徽初入为陈王师讲孝经百福殿于是宰相弘文馆学士太学生俱在弘智举五经诸儒更诘辨随问酬悉舌无留语高宗喜曰试为我陈经之要以辅不逮对曰天子有争臣七人虽无道不失天下愿以此献帝悦赐绢二百名马一韦安石传安石子陟神龙二年甫十岁授温王府东阁祭酒朝散大夫风格方整善文辞书有楷法一时知名士皆与游裴耀卿传耀卿数岁能属文擢童子举稍迁秘书省正字相王府典签与掾丘悦文学韦利器更直备顾问府中号学直袁恕己传恕己知相王府司马与诛二张又从相王统南衙兵备非常孔帖刘祎之拜相王府司马帝谓曰卿家忠孝朕子赖卿师矩冀蓬在麻不扶而直也山堂肆考唐韦凑入为相王府属时姚崇兼府长史曰韦子识远文优吾恨晚得之唐书源干曜传干曜开元初邠王府吏犯法元宗敕左右为王求才长史太常卿姜□荐干曜自梁州都督召见神气爽澈占对有序帝悦之擢少府少监兼邠王府长史潘好礼传好礼开元初为邠王府长史王为滑州刺史好礼兼府司马知州事王御下不能肃有诏好礼检督王家至过失皆上闻王每游观好礼必谏谕禁切农月王出猎家奴罗迾好礼遮道谏王初不许乃卧马下呼曰今农在田王何得非时暴禾稼以损下人要先践杀司马然后听所为王惭为还丁公着传公着为直学士充皇太子诸王侍读因着太子诸王训十篇庾敬休传敬休召为翰林学士文宗将立鲁王为太子慎选师傅敬休以户部侍郎兼鲁王傅东观奏记大中十二年始用左谏议大夫郑漳兵马郎中李邺为郓王已下侍读时郢王居十六宅夔昭以下五王居大明宫内院数日追制改充夔王以下侍读五日一入干符门讲读郓王即位其事遂停辽史百官志圣宗太平八年长沙郡王宗允等奏选诸王伴读姚景行重熙中为燕赵国王教授
萧惟信重熙十五年为燕王傅
涑水记闻太祖尝谓秦王侍讲曰帝王之子当务读经书知治乱之大体不必学作文章无所用也宋史程德元传德元善医术太宗尹京邑召置左右署押衙颇亲信用事太祖大渐之夕德元宿信陵坊夜有叩关疾呼趣赴宫邸者德元遽起不暇盥栉诣府府门尚关方三鼓德元不自悟盘桓久之俄顷见内侍王继恩驰至称遗诏迎太宗即位德元因从以入拜翰林使玉照新志司勋员外郎张大亨奏切见朝廷讲读之官在天子所者谓之侍读侍讲而诸王府亦有侍读侍讲官比拟称呼相紊名之不正孰大于是太宗皇帝初为韩冀诸王侍读置侍讲后有欲为皇族子孙置之议者以唐文宗改诸王侍讲为奉诸王讲读请以教授为名从之且皇族学官尚不可与王府同称而王府官岂可同天子讲读之号诏诸王府侍讲改为直讲侍读改为赞读宋史毕士安传雍熙二年诸王出合慎择僚属以虞部郎中王龟从兼陈王府记室参军水部员外郎王素兼韩王府记室参军秘书丞张茂直兼益王府记室参军士安迁左拾遗兼冀王府记室参军太宗召谓曰诸子生长宫庭未闲外事年渐成人必资良士赞导使日闻忠孝之道卿等勉之赐袭衣银带鞍勒马士安本名士元以元犯王讳遂改焉迁考功员外郎端拱中诏王府僚属各献所著文太宗阅视累日问近臣曰其才已见矣其行孰优或以士安对上曰正协朕意俄以本官知制诰王请对愿留府邸不许淳化二年诏入翰林为学士合璧事类窦偁为晋府记室贾琰为判官每诸王宗室宴集琰必怡声下气褒赞捷给偁叱之曰贾氏子何巧言令色之甚独不愧于心耶翰苑新书太宗至道元年以员外郎孙蠙充皇侄皇孙教授时中书言今皇侄皇孙是环卫之职以教授为名从之汇苑至道二年以孙奭为诸王府侍讲赐紫衣山堂肆考宋杨砺真宗为襄王时以砺为记室王甚重之及建东宫以为太子右谕德真宗即位召为翰林学士翰苑新书真宗咸平元年以朱昂兼南宅教授张蔚兼北宅教授大中祥符五年以直史馆晏殊为升王府记室参军宋史崔遵度传遵度为右正言大中祥符九年仁宗以寿春郡王开府诏宰相择耆德方正有学术之士咸曰遵度力学有士行时称长者遂命与张士逊并为王友改户部员外郎赐服金紫又赉袭衣犀带缗钱上作七言诗宠之因谓左右曰翊善记室皆府属也故王皆受拜今宾友之礼当令答拜府中文翰皆遵度所作王读孝经彻章复以御诗赐之张士逊传士逊仁宗出合帝选僚佐谓宰臣曰翊善记室府属也王皆受拜今王尚少宜以士逊为友令王答拜于是以户部郎中直昭文馆为寿春郡王友改升王府谘议参军迁右谏议大夫兼太子右庶子改左庶子士逊言诣资善堂升阶列拜而皇太子犹跪受宜诏皇太子坐受之帝不许诏士逊等遇太子侍驾出入许陪从判史馆知审刑院以太子宾客枢密直学士判集贤院既而二府大臣皆领东宫官遂换太子詹事山堂肆考宋仁宗谕执政曰延安郡王出合当议官僚执政对曰司马光有重名宜为郡王羽翼如吕公着孙觉皆可以任之宋史王猎传猎为吴王潭王宫教授睦亲广亲宅讲书诸王侍讲凡在京藩十二年宗室无高卑少长各得其欢如一日英宗在邸尊礼之入为皇子即拜说书及即位拜天章阁待制兼侍讲方议濮王称以问猎猎不可帝曰王待侍讲厚亦持此说邪对曰臣荷皇恩厚不敢以非礼名号加于王所以报王也帝大悟自是不复议邵亢传亢选为颍王府翊善加直史馆召对群玉殿英宗访以世事称之曰学士真国器也擢同修起居注建言陛下初政欲治国者先齐家颍王且授室采用古昏礼公主下降不宜厌舅姑之尊帝深纳之他日谕王曰以翊善端直朴厚辍为谏官矣王出道帝语遂以知制诰知谏院汇苑吴申为睦亲宅都讲初宗室坐序爵仍自为宾主讲官位主席之东隅申不肯坐且曰宗室当以亲族尊卑为序与讲官分宾主移书大宗正宗正不能决因内朝出二书英宗是之宗室正讲席自申始山堂肆考宋治平中宗室四千余人亲王置翊善侍讲记室余则宫院都讲教授岁时有嘉庆事则侍宴崇政殿或太清楼宋史韩维传神宗封淮阳郡王颍王维皆为记室参军王每事咨访维悉心以对至拜起进趋之容皆陈其节尝与论天下事语及功名维曰圣人功名因事始见不可有功名心王拱手称善闻维引疾请郡上章留之时禁中遣使泛至诸臣家为王择妃维上疏曰王孝友聪明动履法度方向经学以观成德今卜族授室官历选勋望之家谨择淑媛考古纳采问名之义以礼成之不宜苟取华色而已左右史阙英宗访除授例执政曰用馆阁久次及进士高第者帝曰第择人不必专取高科执政以维对遂同修起居注侍迩英讲孙永传永进士第为诸王府侍读神宗为颍王出新录韩非子畀宫僚雠定永曰非险薄刻核其书背六经之旨愿毋留意王曰广藏书之数耳非所好也吴充传充调谷熟主簿入为国子监直讲吴王宫教授等辈多与宗室狎充齿最少独以严见惮相率设席受经充作六箴以献曰视曰听曰好曰学曰进德曰崇俭仁宗命缮写赐皇族英宗在藩邸书之坐右除集贤校理山堂肆考宋神宗就邸英宗命韩魏公择宫僚荐用王陶韩维等一日内侍以宫样靴进维曰王安用舞靴神宗亟令毁之宋史孙觉传神宗即位觉直集贤院为昌王记室王问终身之戒为陈诸侯之孝作富贵二箴郑穆传穆熙宁三年召为岐王侍讲嘉王出阁改诸王侍讲府僚阙员御史陈襄请择人神宗曰如郑穆德行乃宜左右王者凡居馆阁三十年而在王邸一纪非公事不及执政之门讲说有法可为劝戒者必反复擿诵岐嘉二王咸敬礼焉郑雍传雍为嘉王岐王府记室参军神宗末年二王既长犹居禁中雍献四箴规戒且讽使求出外邸凡在邸七年用久次以转运使秩留山堂肆考宋元佑中诏诸宫学教授员阙选所举学官及可为师表可备讲读者补之不足则三省各选京朝官有出身年四十以上者充之宋史傅楫传徽宗以端王就资善堂学择师傅为说书升楫记室参军进侍讲翊善中人□事于府者多与宫僚狎楫独漠然不可亲一府严惮之翰苑新书大观二年定王嘉王府侍讲沈锡奏真宗皇帝时以张士逊为王友命王答拜以示宾礼今讲读辅翼之官职在训导亦王之友傅也可如王友例令王答拜宋史王十朋传十朋召为秘书郎兼建王府小学教授先是教授入讲堂居宾位十朋不可皇孙特加礼而位教授中坐李浩传浩除员外郎兼皇子恭王府直讲在王府多所裨益且因事以及时政书之于册幸上或见之王亦素所爱重他日外补累年以归王喜曰李直讲来矣赵逵传逵充普安郡王府教授奏言路久不通乞广赐开纳勿以微贱为间庶几养成敢言之气帝嘉纳之普安府劝讲至戾太子事王曰于斯时也斩江充自归于武帝何如逵曰此非臣子所能王意盖有所在也刘章传章迁秘书郎兼普安恩平两王府教授迁着作佐郎事王邸四岁尽忠诚专以经谊文学启迪掖导受知孝宗自此始翰苑新书孝宗初就傅范元长以待制兼资善堂翊善自是率以从官为之其后亲王府不复除第以朝士兼赞读直讲而已记纂渊海绍兴五年娄机为资善小学教授时皇太子为惠国公日陈正言正道又以屡朝事亲修身治国爱民四事手书以献置之左右朝夕观省孝宗出合就第而信王幼亦命近臣踵为之宋史史浩传浩绍兴十四年登进士第历温州教授升国子博士因转对言普安恩平二王宜择其一以系天下望高宗纳之翼日语大臣曰浩有用才也除秘书省挍书郎兼二王府教授三十年普安郡王为皇子进封建王除浩权建王府教授诏建王府置直讲赞读各一员浩守司封郎官兼直讲一日讲周礼言膳夫掌膳羞之事岁终则会惟王及后世子之膳羞不会至酒正掌饮酒之事岁终则会惟王及后之饮酒不会世子不与焉以是知世子膳羞可以不会世子饮酒不可以无节也王作而谢曰敢不佩斯训三十一年迁宗正少卿会金主亮犯边下诏亲征时两淮失守廷臣争陈退避计建王抗疏请率师为前驱浩为王力言太子不可将兵以晋申生唐肃宗灵武之事为戒王大感悟立俾浩草奏请扈跸以供子职辞意恳到高宗方怒览奏意顿释知奏出于浩语大臣曰真王府官也既而殿中侍御史吴芾乞以皇子为元帅先视师浩复遗大臣书言建王生深宫中未尝与诸将接安能办此或谓使王居守浩复以为不可上亦欲令王遍识诸将遂扈跸如建康三十二年上还临安立建王为皇太子汇苑绍兴二十五年以赵逵兼普安恩平王府教授逵时为礼部郎及引对上曰卿乃朕自擢秦桧日荐士曾无一言及卿以此知卿不附权贵真天子门生也宋史陈俊卿传俊卿以校书郎召孝宗时为普安郡王高宗命择端厚静重者辅导之除著作佐郎兼王府教授讲经辄寓规戒正色特立王好鞠戏因诵韩愈谏张建封书以讽王敬纳之王刚中传孝宗为普安郡王刚中兼王府教授每侍讲极陈古今治乱之故君子小人忠佞之辨迁中书舍人萧燧传燧孝宗初除诸王宫大小学教授轮对论官当择人不当为人择官上喜制用人论赐大臣山堂肆考宋周必大辞免兼太子詹事奏状近岁以来必于近臣中择尝任王府侍读者就兼是职宋史光宗本纪绍熙四年冬十月嘉王府翊善黄裳上疏请诛内侍杨舜卿台谏张叔椿章□上疏乞罢黜绍熙五年五月嘉王府翊善黄裳讲读官沈有开彭龟年奏乞令嘉王诣重华宫问疾许之王至重华宫寿皇为之感动山堂肆考彭龟年为嘉王府直讲因讲论鲁庄公不能制其母曰母不能制当制其侍御之人王问此谁之说对曰朱熹也自后每讲必问熹说何如宋史危稹传稹迁诸王宫教授稹谓以教名官而实未尝教请改创宗子学立课试法如两学从之嘉定九年新学成改充博士其教养之规稹所论建迁秘书郎著作佐郎兼吴益王府教授张虙传虙迁秘书郎预编宁宗会要兼吴益王府教授改兼庄文府讲毛诗终篇乞以所读诸子改读尚书帝曰吾固以诗书成麟趾之美也金史纳坦谋嘉传谋嘉初习策论进士大定二十六年选入东宫教郓王琮瀛王读书元史郝经传宪宗二年世祖以皇弟开邸金莲川召经谘经国安民之道条上数十事大悦遂留王府张文谦传文谦幼聪敏善记诵与太保刘秉忠同学世祖居潜邸受邢州分地秉忠荐文谦可用岁丁未召见应对称旨命掌王府书记日见信任邢州当要冲初分二千户为勋臣食邑岁遣人监领皆不知抚治征求百出民弗堪命或诉于王府文谦与秉忠言于世祖曰今民生困弊莫邢为甚盍择人往治之责其成效使四方取法则天下均受赐矣于是乃选近侍脱兀脱尚书刘肃侍郎李简往三人至邢协心为治洗涤□弊革去贪暴流亡复归不期月户增十倍由是世祖益重儒士任之以政皆自文谦发之董文用传文用以兵部郎中参议都元帅府事时诸王只必铁木儿镇西方其下纵横需索文用坐幕府辄面折以法其徒谮文用于王王遣其傅讯文用文用因历指不法者数十事其傅白王王召文用谢之曰郎中持此心事朝廷宜勿怠自是省府事颇立张立道传立道年十七以父任备宿卫世祖即位立道从北征未尝去左右至元四年命立道使西夏给所部军储以干敏称皇子忽哥赤封云南王往镇其地诏以立道为王府文学立道劝王务农以厚民即署立道大理等处劝农官兼领屯田事佩银符寻与侍郎宁端甫使安南定岁贡之礼云南三十七部都元帅宝合丁专制岁久有窃据之志忌忽哥赤来为王设宴置毒酒中且赂王相府官无泄其事立道闻之趋入见守门者拒之立道怒与争王闻其声使人召立道乃得入为王言之王引其手使探口中肉已腐矣是夕王薨宝合丁遂据王座使人讽王妃索王印立道潜结义士得十三人约共讨贼刺臂血和金屑饮之推一人走京师告变事颇露宝合丁乃囚立道将杀之人匠提举张忠者燕人也于立道为族兄结壮士夜诸狱出之共亡至土蕃界遇帝所遣御史大夫博罗欢王傅别怗与告变人俱来二人者遂与立道俱还按宝合丁及王府官尝受赂者皆伏诛有旨召立道等入朝问王薨时状帝闻立道言泣数行下歔欷久之曰汝等为我家事甚劳苦今欲事朕乎事太子乎事安西王乎惟汝意所向立道等奏愿留事陛下于是赐立道金五十两以旌其忠张忠等亦皆授官有差陈祜传祜一名天佑博通经史时诸王得自辟官属岁癸丑穆王府署祜为其府尚书赐其父母银十锭锦衣一袭王既分土于陕洛表祜为河南府总管商挺传世祖封皇子忙阿剌为安西王立王相府以挺为王相挺进十策于王曰睦亲邻安人心敬民时备不虞厚民生一事权清心源谨自治固本根察下情王为置酒嘉纳赵炳传炳至元十四年加镇国上将军安西王相王府冬居京兆夏徙六盘山王北伐六盘守者构乱炳自京兆率兵往捕元恶授首王还嘉赏战功赉赐有加窦默传世祖命皇子真金从学赐以玉带钩谕之曰此金内府故物汝老人佩服为宜且使我子见之如见我也明外史魏观传洪武元年帝念东宫已立诸王渐长思早谕教建大本堂命观侍太子说书及授诸王经未几又命观偕文元吉詹同吴辅赵寿等分行天下访求遗才观所举多被擢用武进县志王思明洪武初以荐召为右傅侍燕邸每进对非仁义道德弗陈时藩邸僚属多获罪帝知思明中立独不及也常上所校纲目及手写大学衍义二书曰此万世龟鉴人主药石上因置二书于西斋宫朝夕披览献征录梁溥为秦府右长史临事介直自王以下咸敬信列朝诗集朱右洪武七年授经晋王擢晋王府长史有白云□行于世瞿佑洪武中为周府右长史风情丽逸着剪烛新话及乐府歌词为时传诵宁献王弘奖风流海宁胡奎以儒雅名请为世子师傅者七年告老而归为辑其诗文序而传之松江府志管讷洪武中以秀才征拜楚王府纪善恭谨强力事不避难楚王深加器重奏晋长史在职十年事无苟从年七十乞归王不忍其去亲制诗慰之命世子书忠勤良佐四字以褒仍奏留本国先是讷五十艰子及从讨蛮寇于铜鼓用讷指画悉破斩之诸将以邻于寇壤欲殄其众讷进言曰是虽荒裔亦人类也奈何草雉而禽狝之王从其言指挥使蔡春退而叹曰管公一言活数万之命必有后矣越数年生子锡名延枝教育于宫中既长奏为伴读献征录谷王年十三将封宣府上谓侍臣曰谷王年少羽翼无人奈何诸大臣奏曰辅幼藩非忠勇敢直不能阁门使刘璟其人也上颔之即日授谷王长史敕提调肃辽庆宁燕赵六王府事列朝诗集桂衡洪武中授谷府奉祠刻意于诗日课不辍献征录李质洪武八年为靖江王府右相有敕奖谕甚至尝归省先陇王亲挥翰赋诗以赐复命官属宴饯江浒人以为荣葛诚为燕府长史使入奏事觇朝廷所为建文密问燕府事诚具以实告建文乃遣诚还燕使为内应靖难师起杀诚吴稷为荆府左长史改徽府两辅亲藩引谊归正进贤王箴芸□赋以寓讽宋子璟为梁府右长史小心恭恪王敬礼之改越府右长史凡持己处事如在梁府一府贤之周积为德府长史矢心辅导每进讲色温气和启沃良多列朝诗集谢榛眇一目寓居邺下赵康王宾礼之秦晋诸藩争延致河南北皆称谢榛先生献征录张景明为兴府左长史袁宗皋为右长史景明献为善最乐诗以寓规讽列朝诗集蜀献王之国初即聘汉中教授方孝孺为世子傅待以宾师之礼名其读书之斋曰正学方正学之称自此始献征录陈南宾洪武二十二年擢蜀府长史时蜀献王好学礼士最号贤王南宾犹随事规谏王甚敬礼之造安车以赐复为构第名安老堂汉阳府志戴景文领河南舞阳谕继擢宁府伴读景文以辅导自任动规以正遂与世子不合不数月解组时年甫四十人曰强仕之时曷即遄旋景文曰吾职江都长沙任也材匪董贾何以称之献征录龙镡为晋府长史靖难师起征兵于晋镡以大义不可靖难后诏械镡至不屈死之列朝诗集胡粹中永乐中楚府右长史在王门凡二十年忠心辅导着汉史笔记行于世祁门县志胡永兴授三河知县仁明廉介铨奏考上上仁宗亦知其贤适赵王新封奏乞老成贤辅上亲命为右长史恩诏赐赉殊典宣德改元汉王高煦谋不轨密使通赵永兴力谏不从乃使人邀诸途歼使焚书以灭其迹复面陈大义极言利害继之以泣王心感悔及高煦伏诛言者交章论赵不已上遣大臣奉玺书及奏章下示王王大惧永兴曰皇上俯念亲亲不即加重谴诚天地之恩惟献护卫上表谢恩为宜王从之言者遂息上待王日益亲厚松江府志李伯玙宣德中为淮府长史从王入觐左右请他求伯玙不可曰君臣之间有赐无求求则渎渎则不敬府使人入贡道与一县令构争诏下令于狱而释使者不问伯玙请治之以戒生事官校有犯王械置于市伯玙请论如律王有疾左右请施僧祈福伯玙谓不若贷丁役钱以苏卫士从之藩献记秀怀王见澍英庙第五子也成化六年之国汝宁宦竖以王居湫隘请徙先帅孔宫以广之王不许长史刘诚赵锐尝进讲尚书诚曰戡者武也锐执古传曰文王戡黎两长史竞辩不已王徐言曰先皇简先生辅予经义即有未安何嫌往复乃尔动色邪诚锐顿首惭谢彰德府志李显成化丙戌以翰林院检讨出事吉王后拜长史再改楚府时举进士者往往以长史终身事藩邸故当选授多称病或托贵势请免显曰士筮仕即择便利邪必如公等顾令王皆孤立乎往就选其相楚府放逐豪猾官田税改令谨厚者司之奸人讼指挥干某受赇显直其罔于夜怀金谢叱却之嘉兴府志朱绶成化中授翰林院检讨侍岐王讲读弘治庚戌王出就府邸奄官专擅绶据例抗疏得旨颁行诸藩自是政务悉隶辅臣迁相晋藩时王年髦世子世孙俱薨有欲窃柄者幽王曾孙于别宫潜奏权国上下疑莫能决绶密疏有王曾孙在乃得封宁波府志冯钢弘治间以吴县教谕迁淮府审理宸濠取淮府瑶琴钢厉色曰此宗器也安得与人更请旗纛钢声色更厉不少屈王甚重之济南府志田祯为兴府右长史以礼事王正己不阿会藩属郡王薨无嫡嗣庶子争立府僚受贿依违莫决比祯至即启王会议乃扬言曰袭封有成宪岂容强争此事若差关系纲常众官相视愕然即如议具奏遂定封焉明外史殷士儋传士儋嘉靖二十六年进士选庶吉士授检讨久之充裕王讲官凡关君德治道辄危言激论王为动色迁右赞善进洗马直讲如故金溪县志黄株为淮藩审理王素骄贵株至匡救以义调护以礼王重之请为世子傅授易经大义株曰易顺性命之理眼前皆性即皆易也此理殽于天地散于万物具于人之一心故易心学也拘拘象占求之失矣讲家人卦反复切至夜分王俞旨赐服带宴醉撤烛归
　王寮部名臣列传一
　　汉
　　邹阳
按汉书本传阳齐人也汉兴诸侯王皆自治民聘贤吴王濞招致四方游士阳与吴严忌枚乘等俱仕吴皆以文辩著名久之吴王以太子事怨望称疾不朝阴有邪谋阳奏书谏为其事尚隐恶指斥言故先引秦为谕因道胡越齐赵淮南之难然后乃致其意其辞曰臣闻秦倚曲台之宫悬衡天下画地而不犯兵加胡越至其晚节末路张耳陈胜连从兵之据以叩函谷咸阳遂危何则列郡不相亲万室不相救也今胡数涉北河之外上覆飞鸟下不见伏菟斗城不休救兵不止死者相随辇车相属转粟流输千里不绝何则强赵责于河间六齐望于惠后城阳顾于卢博三淮南之心思坟墓大王不忧臣恐救兵之不专胡马遂进窥于邯郸越水长沙还舟青阳虽使梁并淮阳之兵下淮东越广陵以遏越人之粮汉亦折西河而下北守漳水以辅大国胡亦益进越亦益深此臣之所为大王患也臣闻交龙襄首奋翼则浮云出流雾雨咸集圣王底节修德则游谈之士归义思名今臣尽智毕议易精极虑则无国不可奸饰固陋之心则何王之门不可曳长裾乎然臣所以历数王之朝背淮千里而自致者非恶臣国而乐吴民也窃高下风之行尤说大王之义故愿大王之无忽察听其志臣闻鸷鸟累百不如一鹗夫全赵之时武力鼎士袨服丛台之下者一旦成市而不能止幽王之湛患淮南连山东之侠死士盈朝不能还厉王之西也然而计议不得虽诸贲不能安其位亦明矣故愿大王审画而已始孝文皇帝据关入立寒心销志不明求衣自立天子之后使东牟朱虚东褒义父之后深割婴儿王之壤子王梁代益以淮阳卒仆济北囚弟于雍者岂非象新垣平等哉今天子新据先帝之遗业左规山东右制关中变权易埶大臣难知大王弗察臣恐周鼎复起于汉新垣过计于朝则我吴遗嗣不可期于世矣高皇帝烧栈道水章邯兵不留行收弊民之倦东驰函谷西楚大破水攻则章邯以亡其城陆击则荆王以失其地此皆国家之不几者也愿大王孰察之吴王不内其言是时景帝少弟梁孝王贵盛亦待士于是邹阳枚乘严忌知吴不可说皆去之梁从孝王游阳为人有智略慨不苟合介于羊胜公孙诡之间胜等疾阳恶之孝王孝王怒下阳吏将杀之阳客游以谗见禽恐死而负絫乃从狱中上书曰臣闻忠无不报信不见疑臣常以为然徒虚语耳昔荆轲慕燕丹之义白虹贯日太子畏之卫先生为秦画长平之事太白食昴昭王疑之夫精变天地而信不谕两主岂不哀哉今臣尽忠竭诚毕议愿知左右不明卒从吏讯为世所疑是使荆轲卫先生复起而燕秦不寤也愿大王孰察之昔玉人献宝楚王诛之李斯竭忠胡亥极刑是以箕子阳狂接舆避世恐遭此患也愿大王察玉人李斯之意而后楚王胡亥之听毋使臣为箕子接舆所笑臣闻比干剖心子胥鸱夷臣始不信乃今知之愿大王孰察少加怜焉语曰有白头如新倾盖如故何则知与不知也故樊于期逃秦之燕藉荆轲首以奉丹事王奢去齐之魏临城自刭以却齐而存魏夫王奢樊于期非新于齐秦而故于燕魏也所以去二国死两君者行合于志慕义无穷也是以苏秦不信于天下为燕尾生白圭战亡六城为魏取中山何则诚有以相知也苏秦相燕人恶之燕王燕王按剑而怒食以駃騠白圭显于中山人恶之于魏文侯文侯赐以夜光之璧何则两主二臣剖心析肝相信岂移于浮辞哉故女无美恶入宫见妒士无贤不肖入朝见嫉昔司马喜膑脚于宋卒相中山范雎拉胁折齿于魏卒为应侯此二人者皆信必然之画捐朋党之私挟孤独之交故不能自免于嫉妒之人也是以申徒狄蹈雍之河徐衍负石入海不容于世义不苟取比周于朝以移主上之心故百里奚乞食于道路缪公委之以政宁戚饭牛车下桓公任之以国此二人者岂素宦于朝借誉于左右然后二主用之哉感于心合于行坚如胶漆昆弟不能离岂惑于众口哉故偏听生奸独任成乱昔鲁听季孙之说逐孔子宋任子冉之计囚墨翟夫以孔墨之辩不能自免于谗谀而二国以危何则众口铄金积毁销骨也秦用戎人由余而伯中国齐用越人子臧而强威宣此二国岂系于俗牵于世系奇偏之浮辞哉公听并观垂明当世故意合则胡越为兄弟由余子臧是矣不合则骨肉为雠敌朱象管蔡是矣今人主诚能用齐秦之明后宋鲁之听则五伯不足侔而三王易为也是以圣王觉寤捐子之之心而不说田常之贤封比干之后修孕妇之墓故功业覆于天下何则欲善亡厌也夫晋文亲其雠强伯诸侯齐桓用其雠而一匡天下何则慈仁殷勤诚加于心不可以虚辞借也至夫秦用商鞅之法东弱韩魏立强天下卒车裂之越用大夫种之谋禽劲吴而伯中国遂诛其身是以孙叔敖三去相而不悔于陵子仲辞三公为人灌园今人主诚能去骄傲之心怀可报之意披心腹见情素堕肝胆施德厚终与之□达无爱于士则桀之犬可使吠尧跖之客可使刺由何况因万乘之权假圣王之资乎然则轲湛七族要离燔妻子岂足为大王道哉臣闻明月之珠夜光之璧以暗投人于道众莫不按剑相盼者何则无因而至前也蟠木根柢轮囷离奇而为万乘器者以左右先为之容也故无因而至前虽出隋珠和璧祇怨结而不见德有人先游则枯木朽株树功而不忘今夫天下布衣穷居之士身在贫羸虽蒙尧舜之术挟伊管之辩怀龙逢比干之意而素无根柢之容虽竭精神欲开忠于当世之君则人主必袭按剑相盼之迹矣是使布衣之士不得为枯木朽株之资也是以圣王制世御俗独化于陶钧之上而不牵乎卑乱之语不夺乎众多之口故秦皇帝任中庶子蒙之言以信荆轲而匕首窃发周文王猎泾渭载吕尚归以王天下秦信左右而亡周用乌集而王何则以其能越挛拘之语驰域外之议独观乎昭旷之道也今人主沈谀之辞牵帷廧之制使不羁之士与牛骥同皂此鲍焦所以愤于世也臣闻盛饰入朝者不以私污义底厉名号者不以利伤行故里名胜母曾子不入邑号朝歌墨子回车今欲使天下寥廓之十笼于威重之权胁于位势之贵回面污行以事谀之人而求亲近于左右则士有伏死堀穴岩薮之中耳安有尽忠信而趋阙下者哉书奏孝王孝王立出之卒为上客初胜诡欲使王求为汉嗣王又尝上书愿赐容车之地径至长乐宫自使梁国士众筑作甬道朝太后爰盎等皆建以为不可天子不许梁王怒令人刺杀盎上疑梁杀之使者冠盖相望责梁王梁王始与胜诡有谋阳争以为不可故见谗枚先生严夫子皆不敢谏及梁事败胜诡死孝王恐诛乃思阳言深辞谢之赍以千金令求方略解罪于上者阳素知齐人王先生年八十余多奇计即往见语以其事王先生曰难哉人主有私怨深怒欲施必行之诛诚难解也以太后之尊骨肉之亲犹不能止况臣下乎昔秦始皇有伏怒于太后群臣谏而死者以十数得茅焦为廓大义始皇非能说其言也乃自强从之耳茅焦亦廑脱死如毛牦耳故事所以难者也今子欲安之乎阳曰邹鲁守经学齐楚多辩知韩魏时有奇节吾将历问之王先生曰子行矣还过我而西邹阳行月余莫能为谋还过王先生曰臣将西矣为如何王先生曰吾先日欲献愚计以为众不可盖窃自薄陋不敢道也若子行必往见王长君士无过此者矣邹阳发寤于心曰敬诺辞去不过梁径至长安因客见王长君长君者王美人兄也后封为盖侯邹阳留数日乘间而请曰臣非为长君无使令于前故来侍也愚戆窃不自料愿有谒也长君跪曰幸甚阳曰窃闻长君弟得幸后宫天下无有而长君行迹多不循道理者今爰盎事即穷竟梁王恐诛如此则太后怫郁泣血无所发怒切齿侧目于贵臣矣臣恐长君危于累卵窃为足下忧之长君惧然曰将为之奈何阳曰长君诚能精为上言之得毋竟梁事长君必固自结于太后太后厚德长君入于骨髓而长君之弟幸于两宫金城之固也又有存亡继绝之功德布天下名施无穷愿长君深自计之昔者舜之弟象日以杀舜为事及舜立为天子封之于有卑夫仁人之于兄弟无臧怒无宿怨厚亲爱而已是以后世称之鲁公子庆父使仆人杀子般狱有所归季友不探其情而诛焉庆父亲杀闵公季子缓追免贼春秋以为亲亲之道也鲁哀姜薨于夷孔子曰齐桓公法而不谲以为过也以是说天子侥幸梁事不奏长君曰诺乘间入而言之及韩安国亦见长公主事果得不治　　枚乘
按汉书本传乘字叔淮阴人也为吴王濞郎中吴王之初怨望谋为逆也乘奏书谏曰臣闻得全者全昌失全者全亡舜无立锥之地以有天下禹无十户之聚以王诸侯汤武之土不过百里上不绝三光之明下不伤百姓之心者有王术也故父子之道天性也忠臣不避重诛以直谏则事无遗策功流万世臣乘愿披腹心而效愚忠唯大王少加意念恻怛之心于臣乘言夫以一缕之任系千钧之重上县无极之高下垂不测之渊虽甚愚之人犹知哀其将绝也马方骇鼓而惊之系方绝又重镇之系绝于天不可复结坠入深渊难以复出其出不出间不容发能听忠臣之言百举必脱必若所欲为危于絫卵难于上天变所欲为易于反掌安于泰山今欲极天命之寿敝无穷之乐究万乘之埶不出反掌之易以居泰山之安而欲乘絫卵之危走上天之难此愚臣之所以为大王惑也人性有畏其景而恶其迹者却背而走迹愈多景愈疾不知就阴而止景灭迹绝欲人勿闻莫若勿言欲人勿知莫若勿为欲汤之凔一人炊之百人扬之无益也不如绝薪止火而已不绝之于彼而救之于此譬犹抱薪而救火也养由基楚之善射者也去杨叶百步百发百中杨叶之大加百中焉可谓善射矣然其所止乃百步之内耳比于臣乘未知操弓持矢也福生有基祸生有胎纳其基绝其胎祸何自来泰山之溜穿石单极之断干水非石之钻索非木之锯渐靡使之然也夫铢铢而称之至石必差寸寸而度之至丈必过石称丈量径而寡失夫十围之木始生如□足可搔而绝手可擢而拔据其未生先其未形也磨砻底厉不见其损有时而尽种树畜养不见其益有时而大积德絫行不知其善有时而用弃义背理不知其恶有时而亡臣愿大王孰计而身行之此百世不易之道也吴王不纳乘等去而之梁从孝王游景帝即位御史大夫错为汉定制度损削诸侯吴王遂与六国谋反举兵西乡以诛错为名汉闻之斩错以谢诸侯枚乘复说吴王曰昔者秦西举胡戎之难北备榆中之关南距羌筰之塞东当六国之从六国乘信陵之籍明苏秦之约厉荆轲之威并力一心以备秦然秦卒禽六国灭其社稷而并天下是何也则地利不同而民轻重不等也今汉据全秦之地兼六国之众修戎狄之义而南朝羌筰此其与秦地相什而民相百大王之所明知也今夫谗谀之臣为大王计者不论骨肉之义民之轻重国之大小以为吴祸此臣所以为大王患也夫举吴兵以訾于汉譬犹蝇蚋之附群牛腐肉之齿利剑锋接必无事矣天子闻吴率失职诸侯愿责先帝之遗约今汉亲诛其三公以谢前过是大王之威加于天下而功越于汤武也夫吴有诸侯之位而实富于天子有隐匿之名而居过于中国夫汉并二十四郡十七诸侯方输错出运行数千里不绝于道其珍怪不如山东之府转粟西乡陆行不绝水行满河不如海陵之仓修治上林杂以离宫积聚玩好圈守禽兽不如长洲之苑游曲台临上路不如朝夕之池深壁高垒副以关城不如江淮之险此臣之所以为大王乐也今大王还兵疾归尚得十半不然汉知吴之有吞天下之心也赫然加怒遣羽林黄头循江而下袭大王之都鲁东海绝吴之饷道梁王饬车骑习战射积粟固守以备荥阳待吴之饥大王虽欲反都亦不得已夫三淮南之计不负其约齐王杀身以灭其迹四国不得出兵其郡赵囚邯郸此不可掩亦已明矣大王已去千里之国而制于十里之内矣张韩将北地弓高宿左右兵不得下壁军不得大息臣窃哀之愿大王孰察焉吴王不用乘策卒为禽灭汉既平七国乘由是知名景帝召拜乘为弘农都尉乘久为大国上宾与英俊并游得其所好不乐郡吏以病去官复游梁梁客皆善属词赋乘尤高孝王薨乘归淮阴武帝自为太子闻乘名及即位乘年老乃以安车蒲轮征乘道死诏问乘子无能为文者后乃得其孽子皋　　穆生
按汉书楚元王传楚元王交字游高祖同父少弟也好书多材蓺少时尝与鲁穆生白生申公俱受诗于浮丘伯伯者孙卿门人也汉六年立交为楚王元王既至楚以穆生白生申公为中大夫高后时浮丘伯在长安元王遣子郢客与申公俱卒业元王薨郢客嗣是为夷王立四年薨子戊嗣初元王敬礼申公等穆生不耆酒元王每置酒常为穆生设醴及王戊即位常设后忘设焉穆生退曰可以逝矣醴酒不设王之意怠不去楚人将钳我于市称疾卧申公白生强起之曰独不念先王之德与今王一旦失小礼何足至此穆生曰易称知几其神乎几者动之微吉凶之先见者也君子见几而作不俟终日先王之所以礼吾三人者为道之存故也今而忽之是忘道也忘道之人胡可与久处岂为区区之礼哉遂谢病去申公白生独留王戊稍淫暴二十年为薄太后服私奸削东海薛郡乃与吴通谋二人谏不听胥靡之衣之赭衣使杵臼雅舂于市　　韩安国
按汉书本传安国字长孺梁成安人也后徙睢阳尝受韩子杂说邹田生所事梁孝王为中大夫吴楚反时孝王使安国及张羽为将扞吴兵于东界张羽力战安国持重以故吴不能过梁吴楚破安国张羽名由此显梁孝王以至亲故得自置相二千石出入游戏僭于天子天子闻之心不善太后知帝弗善乃怒梁使者弗见案责王所为安国为梁使见大长公主而泣曰何梁王为人子之孝为人臣之忠而太后曾不省也夫前日吴楚齐赵七国反自关以东皆合从而西向唯梁最亲为限难梁王念太后帝在中而诸侯扰乱一言泣数行而下跪送臣等六人将兵击却吴楚吴楚以故兵不敢西而卒破亡梁之力也今太后以小苛礼责望梁王梁王父兄皆帝王而所见者大故出称跸入言警车旗皆帝所赐即以嫮鄙小县驱驰国中欲夸诸侯令天下知太后帝爱之也今梁使来辄案责之梁王恐日夜涕泣思慕不知所为何梁王之忠孝而太后不恤也长公主具以告太后太后喜曰为帝言之言之帝心乃解而免冠谢太后曰兄弟不能相教乃为太后遗忧悉见梁使厚赐之其后梁王益亲欢太后长公主更赐安国直千余金由此显结于汉其后安国坐法抵罪蒙狱吏田甲辱安国安国曰死灰独不复然乎甲曰然即溺之居无几梁内史缺汉使使者拜安国为梁内史起徒中为二千石田甲亡安国曰甲不就官我灭而宗甲肉袒谢安国笑曰公等足与治乎卒善遇之内史之缺也王新得齐人公孙诡说之欲请为内史窦太后所乃诏王以安国为内史公孙诡羊胜说王求为帝太子及益地事恐汉大臣不听乃阴使人刺汉用事谋臣及杀故吴相爰盎景帝遂闻诡胜等计画乃使使捕诡胜必得汉使十辈至梁相以下举国大索月余弗得安国闻诡胜匿王所乃入见王而泣曰主辱者臣死大王无良臣故纷纷至此今胜诡不得请辞赐死王曰何至此安国泣数行下曰大王自度于皇帝孰与太上皇之与高帝及皇帝与临江王亲王曰弗如也安国曰夫太上皇临江亲父子间然高帝曰提三尺取天下者朕也故太上皇终不得制事居于栎阳临江适长太子以一言过废王临江用宫垣事卒自杀中尉府何者治天下终不用私乱公语曰虽有亲父安知不为虎虽有亲兄安知不为狼今大王列在诸侯訹邪臣浮说犯上禁挠明法天子以太后故不忍致法于大王太后日夜涕泣幸大王自改大王终不觉寤有如太后宫车即晏驾大王尚谁攀乎语未卒王泣数行而下谢安国曰吾今出之即日诡胜自杀汉使还报梁事皆得释安国力也景帝太后益重安国孝王薨共王即位安国坐法失官家居武帝即位素闻安国贤召以为北地都尉迁大司农御史大夫　　栾布按汉书本传布梁人也彭越为家人时尝与布游穷困卖庸于齐为酒家保数岁别去而布为人所略卖为奴于燕为其主家报仇燕将藏荼举以为都尉荼为燕王布为将及荼反汉击燕掳布梁王彭越闻之乃言上请赎布为梁大夫使于齐未反汉召彭越责以谋反夷三族枭首雒阳下诏有收视者辄捕之布还奏事彭越头下祠而哭之吏捕以闻上召布骂曰若与彭越反邪吾禁人勿收若独祠而哭之与反明矣趣亨之方提趋汤顾曰顾一言而死上曰何言布曰方上之困彭城败荥阳成皋间项王所以不能遂西徒以彭王居梁地与汉合纵苦楚也当是之时彭王一顾与楚则汉破与汉则楚破且垓下之会微彭王项氏不亡天下已定彭王剖符受封亦欲传之万世今汉一征兵于梁彭王病不行而疑以为反反形未见以苛细诛之臣恐功臣人人自危也今彭王已死臣生不如死请就亨上乃释布拜为都尉孝文时为燕相至将军布称曰穷困不能辱身非人也富贵不能快意非贤也于是尝有德厚报之有怨必以法灭之吴楚反时以功封为鄃侯复为燕相燕齐之间皆为立社号曰栾公社布薨子贲嗣侯孝武时坐为太常牺牲不如令国除　　韦孟
按汉书韦贤传贤字长孺鲁国邹人也其先韦孟家本彭城为楚元王傅傅子夷王及孙王戊戊荒淫不遵道孟作诗风谏后遂去位徙家于邹又作一篇其谏诗曰肃肃我祖国自豕韦黼衣朱绂四牡龙旗彤弓斯征抚宁遐荒总齐群邦以翼大商迭彼大彭勋绩惟光至于有周历世会同王赧听谮实绝我邦我邦既绝厥政斯逸赏罚之行非繇王室庶尹群后靡扶靡卫五服崩离宗周以队我祖斯微迁于彭城在予小子勤诶厥生□此嫚秦耒耜以耕悠悠嫚秦上天不宁乃眷南顾授汉于京于赫有汉四方是征靡适不怀万国攸平乃命厥弟建侯于楚俾我小臣惟傅是辅兢兢元王恭俭净壹惠此黎民纳彼辅弼飨国渐世垂烈于后乃及夷王克奉厥绪咨命不永唯王统祀左右陪臣此惟皇士如何我王不思守保不惟履冰以继祖考邦事是废逸游是娱犬马繇繇是放是驱务彼鸟兽忽此稼苗烝民以匮我王以偷所弘非德所亲非俊惟囿是恢唯谀是信睮睮夫咢咢黄发如何我王曾不是察既藐下臣追欲从逸嫚彼显祖轻兹削黜嗟嗟我王汉之睦亲曾不夙夜以休令闻穆穆天子临尔下土明明群司执宪靡顾正遐繇近殆其怙兹嗟嗟我王曷不此思非思非鉴嗣其罔则弥弥其失岌岌其国致冰匪霜致队靡嫚瞻惟我王昔靡不练兴国救颠孰违悔过追思黄发秦缪以霸岁月其徂年其逮于昔君子庶显于后我王如何曾不斯览黄发不近胡不时监其在邹诗曰微微小子既且陋岂不牵位秽我王朝王朝肃清唯俊之庭顾瞻余躬惧秽此征我之退征请于天子天子我恤矜我发齿赫赫天子明悊且仁县车之义以洎小臣嗟我小子岂不怀土庶我王寤越迁于鲁既去祢祖惟怀惟顾祁祁我徒戴负盈路爰戾于邹鬋茅作堂我徒我环筑室于墙我既迁逝心存我旧梦我渎上立于王朝其梦如何梦争王室其争如何梦我王弼寤其外邦叹其喟然念我祖考泣涕其涟微微老夫咨既迁绝洋洋仲尼视我遗烈济济邹鲁礼义唯恭诵习弦歌于异他邦我虽鄙心其好而我徒侃尔乐亦在而孟卒于邹或曰其子孙好事述先人之志而作是诗也　　田叔
按汉书本传叔赵陉城人也其先齐田氏也叔好剑学黄老术于乐巨公为人廉直喜任侠游诸公赵人举之赵相赵午言之赵王张敖以为郎中数岁赵王贤之未及迁会赵午贯高等谋□上事发觉汉下诏捕赵王及群臣反者赵有敢随王罪三族唯田叔孟舒等十余人赭衣自髡钳随王至长安赵王敖事白得出废为宣平侯乃进言叔等十人上召见与语汉廷臣无能出其右者上说尽拜为郡守诸侯相叔为汉中守十余年孝文帝初立召叔问曰公知天下长者乎对曰臣何足以知之上曰公长者宜知之叔顿首曰故云中守孟舒长者也是时孟舒坐卤大入云中免上曰先帝置孟舒云中十余年矣卤尝一入孟舒不能坚守无故士卒战死者数百人长者固杀人乎叔叩头曰夫贯高等谋反天子下明诏赵有敢随张王者罪三族然孟舒自髡钳随张王以身死之岂自知为云中守哉汉与楚相距士卒罢敝而匈奴冒顿新服北夷来为边寇孟舒知士卒罢敝不忍出言士争临城死敌如子为父以故死者数百人孟舒岂驱之哉是乃孟舒所以为长者于是上曰贤哉孟舒复召以为云中守后数岁叔坐法失官梁王使人杀汉议臣爰盎景帝召叔案梁具得其事还报上曰梁有之乎对曰有之事安在叔曰上无以梁事为问也今梁王不伏诛是废汉法也如其伏诛太后食不甘味卧不安席此忧在陛下于是上大贤之以为鲁相相初至官民以王取其财物自言者百余人叔取其渠率二十人笞怒之曰王非汝主邪何敢自言主鲁王闻之大惭发中府钱使相偿之相曰王自使人偿之不尔是王为恶而相为善也鲁王好猎相常从入苑中王辄休相就馆相常暴坐苑外终不休曰吾王暴露独何为舍王以故不大出游数年以官卒鲁以百金祠少子仁不受曰义不伤先人名仁以壮勇为卫将军舍人数从击匈奴卫将军进言仁为郎中至二千石丞相长史失官后使刺三河还奏事称意拜为京辅都尉月余迁司直数岁戾太子举兵仁部闭城门令太子得亡坐纵反者族　　贾谊
按史记本传贾生名谊雒阳人也年十八以能诵诗属书闻于郡中吴廷尉为河南守闻其秀才召置门下甚幸爱孝文皇帝初立闻河南守吴公治平为天下第一故与李斯同邑而常学事焉乃征为廷尉廷尉乃言贾生年少颇通诸子百家之书文帝召以为博士时贾生年二十余最为少每诏令议下诸老先生不能言贾生尽为之对人人各如其意所欲出诸生于是乃以为能不及也孝文帝说之超迁一岁中至太中大夫贾生以为汉兴至孝文二十余年天下和洽而固当改正朔易服色法制度定官名兴礼乐乃悉草具其事仪法色尚黄数用五为官名悉更秦之法孝文帝初即位谦让未遑也诸律令所更定及列侯悉就国其说皆自贾生发之于是天子议以为贾生任公卿之位绛灌东阳侯冯敬之属尽害之乃短贾生曰雒阳之人年少初学专欲擅权纷乱诸事于是天子后亦疏之不用其议乃以贾生为长沙王太傅贾生既辞往行闻长沙卑湿自以寿不得长又以适去意不自得及度湘水为赋以吊屈原其辞曰共承嘉惠兮俟罪长沙侧闻屈原兮自沉汨罗造托湘流兮敬吊先生遭世罔极兮乃陨厥身呜呼哀哉逢时不祥鸾凤窜兮鸱枭翱翔阘茸尊显兮谗谀得志圣贤逆曳兮方正倒植世谓伯夷贪兮谓盗跖廉莫邪为顿兮铅刀为铦于嗟嚜嚜兮生之无故斡弃周鼎兮而宝康瓠腾驾罢牛兮骖蹇驴骥垂两耳兮服盐车章甫荐屦兮渐不可久嗟苦先生兮独离此咎讯曰已矣国其莫我知独堙郁兮其谁语凤漂漂其高遰兮夫固自缩而远去袭九渊之神龙兮沕深潜以自珍弥融爚以隐处兮夫岂从蚁与蛭螾所贵圣人之神德兮远浊世而自藏使骐骥可得系羁兮岂云异夫犬羊般纷纷其离此尢兮亦夫子之辜也瞝九州而相君兮何必怀此都也凤皇翔于千仞之上兮览德辉而下之见细德之险微兮摇增翮逝而去之彼寻常之污渎兮岂能容吞舟之鱼横江湖之鳣□兮固将制于蝼蚁贾生为长沙王太傅三年有鸮飞入贾生舍止于坐隅楚人命鸮曰服贾生既以适居长沙长沙卑湿自以为寿不得长伤悼之乃为赋以自广其辞曰单阏之岁兮四月孟夏庚子日施兮服集予舍止于坐隅貌甚闲暇异物来集兮私怪其故发书占之兮策言其度曰野鸟入处兮主人将去请问于服兮予去何之吉乎告我凶言其灾淹数之度兮语予其期服乃叹息举首奋翼口不能言请对以臆万物变化兮固无休息斡流而迁兮或推而还形气转续兮化变而嬗沕穆无穷兮胡可胜言祸兮福所倚福兮祸所伏忧喜聚门兮吉凶同域彼吴强大兮夫差以败越栖会稽兮句践霸世斯游遂成兮卒被五刑傅说胥靡兮乃相武丁夫祸之与福兮何异纠纆命不可说兮孰知其极水激则旱兮矢激则远万物回薄兮振荡相转云蒸雨降兮错缪相纷大专盘物兮坱轧无垠天不可与虑兮道不可与谋迟数有命兮恶识其时且夫天地为炉兮造化为工阴阳为炭兮万物为铜合散消息兮安有常则千变万化兮未始有极忽然为人兮何足控搏化为异物兮又何足患小知自私兮贱彼贵我通人大观兮物无不可贪夫徇财兮烈士徇名夸者死权兮品庶冯生怵迫之徒兮或趋西东大人不曲兮亿变齐同拘士系俗兮攌如囚拘至人遗物兮独与道俱众人或或兮好恶积意真人恬漠兮独与道息释知遗形兮超然自丧廖廓忽荒兮与道翱翔乘流则逝兮得坻则止纵躯委命兮不私与己其生若浮兮其死若休淡乎若深渊之静汜兮若不系之舟不以生故自宝兮养空而游德人无累兮知命不忧细故□兮何足以疑后岁余贾生征见孝文帝方受厘坐宣室上因感鬼神事而问鬼神之本贾生因具道所以然之状至夜半文帝前席既罢曰吾久不见贾生自以为过之今不及也居顷之拜贾生为梁怀王太傅梁怀王文帝之少子爱而好书故令贾生傅之文帝复封淮南厉王子四人皆为列侯贾生谏以为患之兴自此起矣贾生数上疏言诸侯或连数郡非古之制可稍削之文帝不听居数年怀王骑堕马而死无后贾生自伤为傅无状哭泣岁余亦死贾生之死时年三十三矣及孝文崩孝武皇帝立举贾生之孙二人至郡守而贾嘉最好学世其家与余通书至孝昭时列为九卿　　董仲舒
按汉书本传仲舒广川人也少治春秋孝景时为博士下帷讲诵弟子传以久次相授业或莫见其面盖三年不窥园其精如此进退容止非礼不行学士皆师尊之武帝即位举贤良文学之士前后百数而仲舒以贤良对策焉对既毕天子以仲舒为江都相事易王易王帝兄素骄好勇仲舒以礼谊匡正王敬重焉久之王问仲舒曰粤王勾践与大夫泄庸种蠡谋伐吴遂灭之孔子称殷有三仁寡人亦以为粤有三仁桓公决疑于管仲寡人决疑于君仲舒对曰臣愚不足以奉大对闻昔者鲁君问柳下惠吾欲伐齐何如柳下惠曰不可归而有忧色曰吾闻伐国不问仁人此言何为至于我哉徒见问尔且犹羞之况设诈以伐吴乎繇此言之粤本无一仁夫仁人者正其谊不谋其利明其道不计其功是以仲尼之门五尺之童羞称五伯为其先诈力而后仁谊也苟为诈而已故不足称于大君子之门也五伯比于他诸侯为贤其比三王犹武夫之与美玉也王曰善仲舒治国以春秋灾异之变推阴阳所以错行故求雨闭诸阳纵诸阴其止雨反是行之一国未尝不得所欲中废为中大夫先是辽东高庙长陵高园殿灾仲舒居家推说其意草□未上主父偃候仲舒私见嫉之窃其书而奏焉上召视诸儒仲舒弟子吕步舒不知其师书以为大愚于是下仲舒吏当死诏赦之仲舒遂不敢复言灾异仲舒为人廉直是时方外攘四夷公孙弘治春秋不如仲舒而弘希世用事位至公卿仲舒以弘为从谀弘嫉之胶西王亦上兄也尤纵恣数害吏二千石弘乃言于上曰独董仲舒可使相胶西王胶西王闻仲舒大儒善待之仲舒恐久获罪病免凡相两国辄事骄王正身以率下数上疏谏争教令国中所居而治及去位归居终不问家产业以修学着书为事　　龚遂
按汉书本传遂字少卿山阳南平阳人也以明经为官至昌邑郎中令事王贺贺动作多不正遂为人忠厚刚毅有大节内谏争于王外责傅相引经义陈祸福至于涕泣蹇蹇亡已面刺王过王至掩耳起走曰郎中令善愧人及国中皆畏惮焉王尝久与驺奴宰人游戏饮食赏赐亡度遂入见王涕泣行左右侍御皆出涕王曰郎中令何为哭遂曰臣痛社稷危也愿赐清间竭愚王辟左右遂曰大王知胶西王所以为无道亡乎王曰不知也曰臣闻胶西王有谀臣侯得王所为拟于桀纣也得以为尧舜也王说其谄谀尝与寝处唯得所言以至于是今大王亲近群小渐渍邪恶所习存亡之机不可不慎也臣请选郎通经卫有行义者与王起居坐则诵诗书立则习礼容宜有益王许之遂乃选郎中张安等十人侍王居数日王皆逐去安等久之宫中数有妖怪王以问遂遂以为有大忧宫室将空语在昌邑王传会昭帝崩亡子昌邑王贺嗣立官属皆征入王相安乐迁长乐卫尉遂见安乐流涕谓曰王立为天子日益骄溢谏之不复听今哀痛未尽日与近臣饮食作乐斗虎豹召皮轩车九流驱驰东西所为悖道古制宽大臣有隐退今去不得阳狂恐知身死为世戮奈何君陛下故相宜极谏争王即位二十七日卒以淫乱废昌邑群臣坐陷王于恶不道皆诛死者二百余人唯遂与中尉王阳以数谏争得减死髡为城旦宣帝即位久之渤海左右郡岁饥盗贼并起二千石不能禽制上选能治者丞相御史举遂可用上以为渤海太守按昌邑王传昌邑哀王髆天汉四年立十一年薨子贺嗣立十三年昭帝崩无嗣大将军霍光征王贺典丧玺书曰制诏昌邑王使行大鸿胪事少府乐成宗正德光禄大夫吉中郎将利汉征王乘七乘传诣长安邸夜漏未尽一刻以火发书其日中贺发晡时至定陶行百三十五里侍从者马死相望于道郎中令龚遂谏王令还郎谒者五十余人贺到济阳求长鸣鸡道买积竹杖过弘农使大奴善以衣车载女子至湖使者以让相安乐安乐告遂遂入问贺贺曰无有遂曰即无有何爱一善以毁行义请收属吏以湔洒大王即捽善属卫士长行法贺到霸上大鸿胪郊迎驺奉乘舆车王使仆寿成御郎中令遂参乘旦至广明东都门遂曰礼奔丧望见国都哭此长安东郭门也贺曰我嗌痛不能哭至城门遂复言贺曰城门与郭门等耳且至未央宫东阙遂曰昌邑帐在是阙外驰道北未至帐所有南北行道马足未至数步大王宜下车向阙西面伏哭尽哀止王曰诺到哭如仪王受皇帝玺绶袭尊号即位二十七日行淫乱大将军霍与群臣议白孝昭皇后废贺归故国赐汤沐邑二千户故王家财物皆与贺及哀王女四人各赐汤沐邑千户语在霍光传国除为山阳郡初贺在国时数有怪尝见白犬高三尺无头其颈以下似人而冠方山冠后见熊左右皆莫见又大鸟飞集宫中王知恶之辄以问郎中令遂遂为言其故语在五行志王卬天叹曰不祥何为数来遂叩头曰臣不敢隐忠数言危亡之戒大王不悦夫国之存亡岂在臣言哉愿王内自揆度大王诵诗三百五篇人事浃王道备王之所行中诗一篇何等也大王位为诸侯王行污于庶人以存难以亡易宜深察之后又血污王坐席王问遂遂叫然号曰宫室不久祅祥数至血者阴忧象也宜畏慎自省贺终不改节居无何征既即位后王梦青蝇之矢积西阶东可五六石以屋版瓦覆发视之青蝇矢也以问遂遂曰陛下之诗不云乎营营青蝇至于藩恺悌君子毋信谗言陛下左侧谗人众多如是青蝇恶矣宜进先帝大臣子孙亲近以为左右如不忍昌邑故人信用谗谀必有凶咎愿诡祸为福皆放逐之臣当先逐矣贺不用其言卒至于废　　王吉
按汉书本传吉字子阳琅邪皋虞人也少好学明经以郡吏举孝廉为郎补若卢右丞迁云阳令举贤良为昌邑中尉而王好游猎驱驰国中动作亡节吉上疏谏曰臣闻古者师日行三十里吉行五十里诗云匪风发兮匪车揭兮顾瞻周道中心兮说曰是非古之风也发发者是非古之车也揭揭者盖伤之也今者大王幸方与曾不半日而驰二百里百姓颇废耕桑治道牵马臣愚以为民不可数变也昔召公述职当民事时舍于棠下而听断焉是时人皆得其所后世思其仁恩至乎不伐甘棠甘棠之诗是也大王不好书术而乐逸游冯式撙衔驰骋不止口倦乎叱□手苦于棰辔身劳乎车舆朝则冒雾露昼则被尘埃夏则为大暑之所暴炙冬则为风寒之所匽薄数以耎脆之玉体犯勤劳之烦毒非所以全寿命之宗也又非所以进仁义之隆也夫广夏之下细旃之上明师居前劝诵在后上论唐虞之际下及殷周之盛考仁圣之风习治国之道欣欣焉发愤忘食日新厥德其乐岂徒衔橛之间哉休则俯仰诎信以利形进退步趋以实下吸新吐故以练藏专意积精以适神于以养生岂不长哉大王诚留意如此则心有尧舜之志体有乔松之寿美声广誉登而上闻则福禄其轃而社稷安矣皇帝仁圣至今思慕未怠于宫馆囿池弋猎之乐未有所幸大王宜夙夜念此以承圣意诸侯骨肉莫亲大王大王于属则子也于位则臣也一身而二任之责加焉恩爱行义孅介有不具者于以上闻非飨国之福也臣吉愚戆愿大王察之王贺虽不遵道然犹知敬礼吉乃下令曰寡人造行不能无惰中尉甚忠数辅吾过使谒者千秋赐中尉牛肉五百斤酒五石脯五束其后复放从自若吉辄谏争甚得辅弼之义虽不治民国中莫不敬重焉久之昭帝崩亡嗣大将军霍光秉政遣大鸿胪宗正迎昌邑王吉即奏书戒王曰臣闻高宗谅暗三年不言今大王以丧事征宜日夜哭泣悲哀而已慎毋有所发且何独丧事凡南面之君何言哉天不言四时行焉百物生焉愿大王察之大将军仁爱勇智忠信之德天下莫不闻事孝武皇帝二十余年未尝有过先帝弃群臣属以天下寄幼孤焉大将军抱持幼君襁褓之中布政施教海内晏然虽周公伊尹亡以加也今帝崩亡嗣大将军惟思可以奉宗庙者攀援而立大王其仁厚岂有量哉臣愿大王事之敬之政事壹听之大王垂拱南面而已愿留意常以为念王既到即位二十余日以行淫乱废昌邑群臣坐在国时不举奏王罪过令汉朝不闻知又不能辅道陷王大恶皆下狱诛唯吉与郎中令龚遂以忠直数谏正得减死髡为城旦起家复为益州刺史病去官复征为博士谏大夫　　魏
　　邢颙
</div>
    <div class="pagination">
<span class="current-page">1</span><a href="官常典王寮部_page2.html">2</a><a href="官常典王寮部_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
