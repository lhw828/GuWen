<!DOCTYPE html>
<html>
 <head>
  <meta charset="utf-8"/>
  <title>
   官常典州牧部 - 第 5 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典州牧部 - 第 5 页/共 5 页
  </h1>
  <div class="content">
   按广西通志执中滇昆明人隆庆初为永宁牧是时巨贼虽已授首然诸獞新附犹桀骜不驯或啸聚剽掠发纵殄灭更多方略凡城池公署修废举坠俱身任其劳且四境荆榛田野荒芜执中丈复里亩招集流亡而民皆安其业永宁故边侥数十年不□文教执中曰民不知义绥而诲之此自今日首务乃白之上官设学校延社师选诸獞稍秀者列之青衿时人比之文翁云任凡三年运筹决策动中机宜后转郡丞去百姓攀辕诵其功不置　　徐美
按广东通志美字忠甫邵武人隆庆初知廉州廪俸之外纤介不私一夕微行有二妇张灯相谓曰清哉油若徐令公然明旦召诘之曰尔言余清何征妇曰阖郡同称宁独小妇人乎民有贫而愿出其妻者问值几何即捐金与之遂夫妇如故山寇陈龙周掠连阳二邑戒其下毋犯贤太守境美曰皆吾赤子也躬往招之遂降其众数千三年擢承天府同知未赴卒廉人无大小咸丧之　　陆万垓
按福建通志万垓字天溥平湖人隆庆二年知福宁州凡事剖决瞬息成案兵兴增赋力为节缩岁省金六千有奇客兵更戍创造兵营于城外处之编审图里析并州城大得民心盐价涌贵捕治鹾奸以通盐法每暇进诸生谈文在任四年至今凡称善政者必曰陆公　　洪邦光
按无为州志邦光号宾吾同安人隆庆二年知无为州清贞卓练州土田自唐公元立折算之法除养马免粮田外一切岁办甚重民间或田多赋寡或无田包赔从未得均邦光延郡贤达酌议申请分为四则一曰山圩田滩田其赋为秋粮一曰山圩地基场滩地其赋为夏麦一曰柴草石等山荒冈草滩其税为丝绢一曰潭沟塘其税为糖油各有差殊税粮马价照亩均摊原额不失民不称扰至今垂为定例去之日攀辕者塞途　　袁
按济南府志南直怀远人万历五年知泰安州审户均田郡有孳养种马四百匹为民累请上官奏闻除之捐俸买牛三百余只开荒田七十八顷创立官庄数十所招抚流移一千八百余户设法积谷一万三百余石以备荒歉修学校严武备除窝囤其他善政又更仆难数云　　张文柱
按苏州府志文柱字仲立万历中谒选得临清知州清故冠带之冲五方杂处狡狯为奸文柱取讦者于牍首批其不直者九百余纸皆深见隐微而存其直者即日剖决黠吏束手监司某驻节于州令逻卒诇民间事卒遂琐屑境中文柱白请罢之有秦氏族人利其嫠妇之富将诬以阴事监司谋之文柱文柱不可曰此阴事也以族人一言而批决之非长者事监司出当道书示之不为动乃止在清四年以积劳暴卒　　常真杰
按广西通志真杰恭城人万历中以清介治邓川州先是邓有水患莅邓者率传舍视之真杰愀然曰奈何鱼鳖吾民也乃捐俸鸠工筑堤以御邓旧有矿税每岁入二千金民苦之真杰毅然力为奏免郡人醵免金为寿真杰正色曰若以予为垄断者乎既请免又利之是易注也却之置书院延民间子弟读书其中常夜呼酒听书声至鸡鸣不倦一日闻子懋中举乡荐首即解印归　　颜志邦
按广西通志志邦字小山楚之茶陵人万历间由岁荐累官至永宁刺史性明决雅操自持其政不为刻核不察苛细然讼简刑平庭无疑狱犹喜俭朴葛巾布袍雅如诸生时斥苞苴省冗费不私一钱虽市一蔬未尝稍拂人情宁人尝窃谓曰颜侯惟饮吾宁一水耳值久不雨志邦从里民数辈徒跣祷赤日中亲历陇亩忧形于色未几雨辄如注岁遂大熟民歌曰此太守雨也诸獞妇多蓄蛊毒志邦悉按之法且为好言以谕之其习遂除更加意学校殷勤造士始终不懈以丁内艰去去之日行李萧然惟书数箧而已百姓思之　　俞审
按太平府志审号莘亩万历举人知横州州介峒蛮强悍难御审处置多方设立化蛮生使常诱导遂驯服州人为建祠立石继调知澧州澧为沅湘诸水泉壑所归万历己卯夏淫雨浃旬州水噬城郭审督舟人救男女之漂没者全活无算又鸠工筑堤以绝水患名曰文梁堤至今赖之俗信尚巫鬼审讲明圣谕作孝弟忠信礼义廉耻八行图解劝导之民俗一变　　何邦渐按无为州志邦渐号绍渠云南浪穹人选贡判凤阳府升无为知州大荒之后邦渐莅任停征省役发藏请赈猾胥蠹民者尽法厘剔一时案无留牍未越月讼简吏稀坐堂上弹琴驯鹤而已于厅后浚一井置亭其上颜曰洗心日延贤士访民瘼赋诗永日先是州有凤米纳凤阳仓舟载车装时有溺覆及露烂吏索之苦甚为民害邦渐悉知凤阳二县有漕米亦苦北运因力呈题请得旨以二县米纳凤仓州粟抵兑北运时称两便其所建置有治前坊表增饬六城土垒重门清复偃月池修理黉宫见龙桥任未一载调治邳州滨行卧辙者皆深山穷谷不到公府之老相与掩关罢市遮留浃旬而去　　石汝莹
按安陆府志汝莹宿松人由举人万历年任沔阳州事家本素封去楚甚近一切供亿皆取足于乡扁舟载送毫不以烦民间小大之狱听民和解桁杨不设几于刑措莅任甫数月病卒轝车东还百姓焚香遮送哭声满路　　李锺元
按安陆府志锺元字见心万历辛丑进士知陕西兴安州下车即力求所宜兴除以舒民困常单骑咨访属邑议赈议蠲上于所司皆得请州有大盗固结数十年公视事三月即捕获渠魁其党千余悉解散矣良民董邦枝无大故而一家定九辟锺元百方解之得末减邦枝率老幼焚香拜泣于庭锺元曰赖上司神明昭雪尔于我何与也卒于官　　孙慈
按无为州志慈字生白蕲水人乡荐万历三十八年知无为州莅任初六曹案牍山积公剖决如流词讼纷呶不烦数言两造俱服试士拔其尢于墨池馆课之亲为殿最后登春秋榜者皆其所赏识有盗发觉于和州扳及本州良民勾提者视为奇货贿得关文将属餍焉至丹墀下趄不敢进比投关文慈数言洞中其隐本差汗下曰真神明也阅半载民几无讼诸曹群役投牒告退赐民八十以上者粟帛亲诣其庐惠孤恤贫实称循吏　　侯应瑜
按济南府志应瑜河南杞县人万历四十四年由举人知泰安在州七年爱民如子捐俸修庙学及先贤祠宇建义学葺养济院严季考整乡约徭粮漕米从民便每春劝农垦荒贫者即给牛种地当冲要往来供亿应瑜以官物措之不扰里甲壬戌闻香贼乱据邹滕二县应瑜犒城守设方略获叛首刘三才斩之叛息民安迄今父老传颂　　王□征
按彰德府志□征字应甫万历间由教谕升蒲州知州蒲多强藩巨室□征一持之以法遂为少师韩公所推重州当西晋要冲驿马派养民间□征为建官厂以苏其困解州有监盐之利而岁修堰工蒲独代受其累民有鬻子女以供役者为请于鹾使折入编户以杜异时贻害听断时有以私干者正色切责之曰狱者民命所寄宁失不经何敢私鬻以召天谴郡中巨贵欲假手以毙所怨者□征坚辞曰此官得失甚易敢杀人以媚人耶时强藩侵民田□征履亩立界使两情交得又臬司某好饬厨馔供邮客以延声誉行户不支□征销带质衣以给之缘是拂其意遂致仕归太史李绍贤有厨馔日供邮客笑甑尘谁为使君怜之句盖当时实录云　　程良符
按广德州志良符湖广孝感人天启甲子恩贡由浙江天台县知县升任州事居官廉明不事苛察犴狴几空尤加意作人士类戴之恒旸为灾躬行步祷大雨立澍一时传为程公雨　　陈应期
按池州府志应期以贡任永宁知州为政廉恕谙远情邻州苗多仇杀每奉檄单骑入营宣谕招抚无不解散凯口贼乱督运六卫军饷至不失期委清各卫屯田却常例千金监司多其贤能交章论荐考最进阶乞恩终养屡征不起　　王四维
按畿辅通志四维山西河曲人拔贡知涿州立心光明正大居官廉慎公勤且刚毅有志操天启年间有旨建魏珰生祠四维坚不奉诏因被谪珰败补陕西邠州知州　　聂惟挺
按岳州府志惟挺字虞赓南昌举人崇祯时澧州刺史体长而削亢颡深目百姓望而畏之发奸擿伏莫测所由外明内宽济敏以勤动有方略好为民利故虽善怒而不失民和有贫不能娶者为之助聘士子不能应试者赆之任五年殁于澧澧人为立碑纪其事
　州牧部艺文一
　　领兖州牧表　　　　　　　后汉曹操入司兵校出总符任臣以累叶受恩膺荷洪施不敢顾命是以将戈帅甲顺天行诛虽戮夷覆亡不暇臣愧以兴隆之秩功无所执以伪假实条不胜华窃感讥诮益以维谷　　幽冀刺史久阙疏　　　　　　　蔡邕臣闻国家置官以职建名臣愚浅小才窃假阶级官以议为名职以郎为贵智浅谋陋无所献替夙夜寤叹忧悸怛惕臣邕顿首死罪伏见幽州奕骑冀州强弩为天下精兵国家赡仗四方有事军师奋攻未尝不办于二州也顷者以来连年馑荒□价一斛至六七百钱故护乌桓校尉夏育出征鲜卑无功而还士马死伤者万数弓兵散亡几尽生民之本守御之备无一可恃百姓元元流离沟壑寇贼辈起莫能禁讨长吏寒心朝不守夕卒有他方之急则役之不可驱使自为寇卤则诛之不可擒制岂非可忧之难三府选幽冀二州刺史逾月不定臣怪问其故云避三互十一州有禁当取二州而已二州之中少素有威名之士或拘限岁年不应选用狐疑迟淹两州空悬万里萧条无所管系每冀州长吏初除诏书治严不过五日今者刺史数旬不选诚非其理愚以为三互之禁禁之薄者以陛下威灵申明禁令在任之人岂不戒惧而当坐设三互自生留阂邪昔孝景时梁人韩安国坐事被刑起徒中为内史武帝患东越数反拜故待诏会稽朱买臣宣帝时患冀州有盗贼故京兆尹张敞有罪逃命上使使就家召为冀州刺史安国徒隶买臣郡民皆还治其国张敞亡命擢授剧州岂顾三互拘官簿得救时之便也卒获其用遗芳不灭此先帝不误已然之事三公明知二州之要尤宜拣选当越禁取能以救时弊而不顾争臣之义苟避轻微之科窃见日月拘忌选既稽滞又未必审得其人则二部蠢蠢将为忧念愿陛下上则先帝用三臣之法蠲除近禁其诸州刺史器用可换者无拘日月三互以差厥中臣慺慺瞽言惟陛下留神再省三省　　州牧论　　　　　　　　　　　荀悦州牧数变易非典也古者诸侯之国百里而已故易曰震惊百里以象诸侯之国也夫国小人众易统也古诸侯皆久其位视民如子爱国如家于是建诸侯之贤者以为牧故以考绩黜陟不统其正不御其民惠无所积权无所并故牧伯之位宜合古也惟周制为不然大国不过五百里而公侯伯子男以次小焉今汉废诸侯之制以郡县治民者本以强干弱枝一统于上使权柄不分于下也今之州牧号为万里总郡国威尊势重与古之牧伯同号异势当周之末天下战国十有余而周室寥矣今牧伯之制是近今战国之迹而无治民之实刺史令为监御史出督州郡而还奏事可矣　　与豫章王嶷笺　　　　　　南齐王俭旧楚萧条仍岁多故荒民散亡实须缉理公临莅甫尔英风惟穆江汉来苏八荒慕义自庾亮以来荆州无复此美政古人云期月有成而公旬日成化岂不休哉　　遣使巡行州郡诏　　　　　　梁武帝昔哲王之宰世也每岁卜征躬事巡省民俗政刑罔不必逮末代风雕久旷兹典虽欲肆远忘劳究临幽仄而居今行古事未易从所以日晏踟蹰情同再抚总总九州远近民庶或川路幽遐或贫羸老疾怀冤抱理莫由自申所以东海匹妇致灾邦国西土孤魂登楼请诉念此于怀中夜太息可分将命巡行州部其有深冤巨害抑郁无归听诣使者依源自列庶以矜隐之念昭被四方□听远闻事均亲览　　让骠骑扬州刺史表　　　　　简文帝常愿亲侯就列希同特进之班角巾还第不竞龙骧之赏而天泽无涯名器总集窃以骠骑之官既为上将神州之重实号中土故以弹压六戎冠冕九牧岂止司隶绛节金吾缇骑况复任总皇畿位重连率骠骑之号历选为重元狩之中始自去病永平之建特受刘苍齐宪为公主所申吴汉因群臣之举　　为武陵王让扬州表　　　　　　同前臣延首青冥倾心紫府言非东里诚譬北辰而滔滔云汉不被霈然之泽郁郁仙居方隔下臣之奏周任量力固请所陈明主理夺伏冀照许臣闻系风捕影涉求之路靡阶玉马金舟过远之资无托　　临雍州原减民间资教　　　　　同前诚欲投躯决堤曝身求雨九伐方弘三驱未息役爨之忧兵家斯急师兴之费日用弥广今春流既长舻舳争前转漕相追馈粮不阙义存矜急无俟多费　　图雍州贤能刺史教　　　　　　同前冀州表朱穆之象太丘有陈实之画或有留爱士民或有传芳史籍昔越王镕金尚思范蠡汉军染画犹高贾彪矧彼前贤宁忘景慕可并图象厅事以旌厥善　　王光禄为征南湘州诏　　　　　江淹门下衡岳名区荆湘奥壤自顷雕弊绥抚须贤侍中光禄大夫丹阳尹僧虔德履淹邃识局详正冲素之品朝望攸归历职之庸载怀佥听往任沅湘余惠在民今宜重敷善政申此懿绩　　柳仆射为南兖州诏　　　　　　前人门下河兖冲要维扞中畿司牧之任宜详其授后将军领军新除尚书左仆射涢阳郡国公世隆业体淹济思情通敏功书王府绩彰累任必能宣弘恩政威怀万里虽哀疾毁顿而礼有权夺　　慰劳雍州诏　　　　　　　　　前人皇帝谢镇军宁蛮二府雍州文武士庶等夫忠为令德或感慨杀躯信实美行或殉义蹈节而沈攸之小竖反复称逆西藩袁粲刘秉潜使相扇遂拥据石头并图庙社粲秉既从王宪苍黎同庆攸之孤州蚁聚势必烬灭刺史张敬义气云腾秣马星驱全羽十万殄兹氛鲸曾不旋踵彼州南阳白水将相遗风忠烈之士霜戈电发但戎车暂动念原未宁冬寒卿皆无恙　　赐赦交州诏　　　　　　　　　前人门下交部昔值时诐负海不朝因迷遂往归款莫由今创制万烟□造物原刑四裔泽浃中畿愍彼边氓未均王化宣弘远仁荡以更始可曲赦彼州统内咸同旷泰李叔献一人即抚南土其股肱文武详材选推并遣大使宣扬朝旨　　建平王让右将军荆州刺史表　　前人茂宠乃临炫夺彝典巡恩镜饰搅情震虑臣闻该秩诏序匪贤莫能孚其职端维裂陕非功无或滥其选所以轮鞅国典缔结民纽五威咸平四精或训者也臣践行迷方试业敝绪徒以缀采宗莩承渥帝席执圭载笔亟荷出内至乃曳组河县蔑驯羽之化鸣环京毂谢择鳞之政声绩两无风化双缺而龟纽未剔玺书频降复改册湘区分瑞衡服竟无贾琮交部之廉终乏郭伋并壤之信固以杂沓民明湫隘身讽不悟皇灵再辉河海重渥遂逾恒采妄贲异等荆门务要方城任积水交沅澧山通岷峨襟带百县萦抱七州上德懋勋勘居斯地宁臣胶固所宜膺荷是以燋薄魂色惊迫心影谨刷睿情置露弱志伏愿陛下停旒弛琪暂照琐曲则铸才式弘练物惟远王度既清蒙识以泰不胜惭懅屏营之情　　为萧骠骑让豫司二州表　　　　前人臣某言臣倾心驻气不蒙睿感忧詟交镜中寐再惊臣闻国历惟耀则藩伯缉其才朝纬伊序则方率司其度用能璇纽弗亏民教可变者也臣自少器业无闻弘大误变燕鼎超凭吴舟托翰负组假翼要琼质图元素文写青雘爵富诸公任高群彦铨梁既失辐诮所凑虽仄影毗道徇身赞德朝徽不昭民听具溢岂非性力知限鉴度有崖乘兹而处犹惧紊辱之耻况此以任何堪涌溢之赐且董督条兴皆非盛古至乃河襄初授或体兼上才江表广任或功为物首臣绩陋于国不勤睿朝宠集若是非所克取终抱寸襟重露愚见伏愿天铸广裁地灵厚载特垂蠲渥使不矜盈则藿质蓬性庶无矫夺不任匪晏之情　　为建平王拜右卫将军荆州刺史章
　　　　　　　　　　　　　　　　前人珪册停徽车旗写曜袭礼炫衷迎恩震色臣闻爵以能委命以绩降亦有元云结吹成熏之厚朱箱累辙崇试宰之高而臣纽组颁守要玉备政绩废江区声隘河部浮荣旷年叨光赊日谅以具察舆歌取镜民诮不悟皇德至凝亭物帷幄复使承官楚封祗秩漳土任班河冀事亚崤陕横术辐辏殷民讼积宁曰明哲畴克胜寄虽历丹局终惧蒙咎不任铭戴匪处之情　　梁武帝践祚与州郡敕　　　　　沈约钦惟邃古爰及近代虽禅代异时而成功一揆岂惟静民宁乱实由符运总集故能启业垂统光宅区夏齐氏兹昏诐斯亡奄及民命蠢蠢倒悬非喻朕大惧四海舟覆二象云倾亿兆与昆冈并燎缙绅与蕴崇共日永言凄悼发愤经营推锋投袂电击风扫藉上天之灵因熊罴之用德未半古功侔前烈齐氏既钦若虞夏高揖万邦兼以冥符先着乐推攸在幽显宅心辞不获命猥以虚寡君临万国川壑之怀寤寐盈虑方欲昧旦丕显日昃忘劳思与贤能康济世道卿拥旄万里共治是寄当求民瘼留念狱市威断以御强猾仁惠以抚贫孤使远近幽深咸得其所方虚位钦能悬爵伫□勿令汉代玺书独行于自古晋世班条靡用于兹日想加克勉副其侧席　　为安陆王谢荆州章　　　　　　前人臣托景宸区早延休宠身班帝穆爵首藩圭好礼惭河敦诗愧楚悬□出关徒违绛阙摐金入济识谢戎麾而照临弥广复叨匪服纪南形胜任总上游西纬岷□北维崤陕六辔在手犹或称难群牧禀威兹道孰易是以摅情陆白布款幄垂霄途严远事隔披照腆冒斯颜膺此谬荷祗奉兢惧罔知攸记　　谢敕使行江州事启　　　　　　陆倕封畛遐旷廛井奥实陆海神□偏属兹境兼以茂亲明德维翰作镇宣述条教匡赞盛猷自非问望兼逢宁可擢膺嘉举　　为雍州柳津请留刺史晋安王表　刘潜楚备宝臣秦兵不入齐多君子魏珠耻照足使文公惧而侧席孟轲叹而废寝敢言借寇之愿切望申耿之恩陛下昔在潜龙因兹或跃固以陋膴膴于周原包□□之佳气昔次君出抚近驾班轮乔卿在政遥授衮服焉冯熊轼而督盗御龙章而行部无亏燮理有光司牧　　为安成王让江州表　　　　　　前人臣闻失晨之鸡虽不忘于改旦败驾之马终取忸于衔镳臣昔牧淮岱皇风咫尺一变至道易以为政而乱政莫理美锦徒伤岂可复宣六条阐化千里　　陈武帝下州郡玺　　　　　　陈徐陵夫四正革代商周所以应天五胜相推轩羲所以当运梁德不造丧乱积年东夏奔腾西都荡覆萧勃干纪非唯赵伦侯景滔天逾于刘载贞阳反篡贼约连兵江左累属于鲜卑金陵久非于梁国自有氤氲混沌之世龙图凤纪之前东汉兴平之初西朝永嘉之乱天下纷崩未有若于梁朝者也朕以虚薄属当兴运自昔登庸首清诸越徐门浪泊靡不征行浮海乘山所在戡定冒诉风尘骋驰师旅六延梁祀十剪强寇岂曰人谋皆由天启梁氏以天禄斯改期运永终钦若唐虞推其鼎玉朕东西退让拜手陈辞避舜子于箕山之阳求支伯于沧洲之野而公卿敦逼率土翘惶天命难稽遂享嘉祚今月乙亥升礼大坛言念迁桐但有惭德自梁氏将末频月亢阳火运斯终秋霖奄降翌日成礼圆丘宿设埃云晚霁星象夜张朝景重轮泫三危之膏露晨光合璧带五色之卿云顾惟寡薄弥□休祉昧旦丕显方思致治卿等拥旄方岳相任股肱剖符名宇方寄恤隐玉历惟新念有欣庆想深求民瘼务在廉平爱惠以抚孤贫威刑以御强猾若有萑蒲之盗或犯戎商山谷之酋擅强幽险皆从肆赦咸使知闻如或迷途俾在无贷今遣使人具宣往旨念思善政副此虚怀　　为临川王嗣宗让陕州刺史表　唐李峤臣某言臣谬延殊奖改牧大藩由中之诉已荐于宸扆恤下之未回于霄极祗奉还命启处失图臣某诚惶诚恐顿首顿首死罪死罪臣地则葭莩质惟樗散实惭淮南好古之意有谢东平为善之乐徒以攀光日月藉庆云霄遂得升降玉除佩服金玺四科取士本异贤良五等建侯自缘恩泽常惧贻累宗室取笑衣冠上缺麟趾之风下招鹈翼之刺不谓圣慈愈厚天造弥隆收其十舍之才委以六条之任虽臻荣益观窃忭于如丝而谬职妨贤顾惭于匪一
作筐
服况
神□名岳天府上腴是殷帝畿实始王化东则二南作颂有周召之余风西则三辅式歌望赵张之遗迹顾循庸昧本□政理将何以肃应殊典崇藩屏之位继踵前良致京师之福不能者止窃铭于夙心非据必危敢忘于大诫伏愿蹔纡圣俯收愚款永怀至公之道特寝曲私之泽则符竹有寄长无尸素之讥槱薪得才不失朝廷之序无任□惧之至谨重诣朝堂奉表陈请以闻　　为窦孝谌让润州刺史表　　　　前人臣某言伏奉恩制以臣为润州刺史祗奉宠荣俯仰□惕臣某诚惶诚恐顿首顿首死罪死罪臣尺泽轻生斗筲浅一
作贱
品行非三德艺乏四科属云雨曲成
山川广纳遂得差肩冕笏簉羽鸳鹭自兼
一
作秉
司天
地副象河海空陪九卿之末讵达三礼之源柏梁赋诗徒述钟磬槐市讲艺更□几杖当曰一
作用
妨贤获
罪岂以称职为功而皇矣高临霈然降泽乃为棘寺还剖竹符入奉千乘之尊出当六条之寄叨恩窃幸自初洎末夫以下邑树风是惟政本外台驱传实总人极薛宣以理剧有才满岁加授龚遂以拨繁无效数月召还力选前献实资共理安可使赤绶虚忝素餐高咏伏愿敦名器之实绝过谬之私更简良才言刈其楚则山谷耆老方怀树李之观江湖吏人不起伐檀之刺无任悚惧之至谨诣朝堂奉表以闻　　让容州表　　　　　　　　　　元结臣结言臣伏奉今月二十二日敕授臣使持节都督容州诸军事守容州刺史中丞充本管经略守捉使四月十六日敕到二十一日发付本道行营臣实愚弱谬当寄任奉诏之日不获疑
忧惧臣结
中
谢
臣闻
孝于家者忠于国以事君者无所隐臣有至切不敢不言臣实一身奉养老母医药饮食非臣不喜臣蹔违离则忧悸成疾臣又多疾近日加剧前在道州黾勉六岁实无政理多是假名频请停官使司不许今臣所属之州陷贼岁久颓城古木远在炎荒管内诸州多未宾伏行营野次向十余年在臣一身为国展效死当不避敢惮艰危但以老母念臣疾疹日久时方大暑南逾火山举家漂泊寄在湖上单车将命赴于贼庭臣将就路老母悲泣闻者凄怆臣心可知臣欲扶持版舆南之合浦则老母气力难于远行臣欲奋不顾家则母子之情禽畜犹有臣欲久辞老母则又污辱名教臣欲便不之官又恐稽违诏命在臣肝肠如煎如灼昔徐庶心乱先主不逼令伯陈情晋武允许君臣国家万代为规伏惟陛下以孝理万姓慈育生类在臣情志实堪矜愍臣每读前史见吴起游宦噬臂不归温峤奉使绝裾而去常恨不逢斯人使之殊死臣所以冒犯圣旨乞停今授待罪私门长得奉养供给井税臣之恳愿尘黩天威不胜惶恐谨遣某官奉表陈让以闻　　黔州刺史谢上表　　　　　　　吕颂臣某言伏奉去年某月日恩敕授臣使持节都督黔州诸军事守黔州刺史兼御史中丞臣某中
谢
臣以
今年某月日到所部上讫萤爝之光无裨日月蝼蚁之理谬厕丘山臣素以凡庸幼乏师训遭逢圣代志业无闻往昔建中之初尝备对□之末臣于延英殿献大礼赋一首特奉恩旨令臣自读天颜咫尺刍鄙必闻一览繁词三蒙眷奖宣付史馆列在图书此微臣之荣一也寻属贼臣希烈上表臣奉诏奔驰因兹沦陷臣忍死效节偷生竭忠分士伍以弱枝献土地以强干当元凶授首之际乱兵害帅之时玉石不分生杀未定初则传臣及祸后乃知臣仅存陛下分命宰臣念形于色始临轩而出涕终省表而再欢君上之慈古今未有此微臣之荣二也妖氛即殄飞诏追臣就拜银青仍加金印授官华省列位圣朝万死之中再肉白骨九原之下独见青天此微臣之荣三也去岁季春陛下与太子诸王赋诗见宴中书宣付遍示百寮凡在臣下无不奉和擢居第一唯臣一人独荷殊旌乃蒙厚锡光生御札荣溢天衢百辟具瞻万人传诵此微臣之荣四也臣本书生谬登清秩始详刑政旋改辖司陛下不念愚蒙擢臣非次草奏之地忽降旌旄郎署之间遽迁方镇此微臣之荣五也臣闻受寄崇者其勋大荷恩重者其感深今臣无迹可称无功可纪累承睿渥叨冒宠章草木逢春罔答阳和之煦昆虫启蛰宁知天地之仁将何以受陛下非次之恩答陛下殊常之造臣伏以黔巫远僻山洞阻深地极荒陬人多逋梗不生五谷不识桑蚕迫之则鸟兽同群缓之则木石为伍臣谨当申明朝典宣布皇慈扇以仁义之风谕以君臣之道俾知教化或渐庶几誓安远人永清殊俗臣无任荷恩宠之至　　赠崔复州序　　　　　　　　　韩愈有地数百里趋走之吏自长史司马以下数十人其禄足以仁其三族及其朋友故旧乐乎心则一境之人喜不乐乎心则一境之人惧丈夫官至刺史亦荣矣虽然幽远之小民其足迹未尝至城邑苟有不得其所能自直于乡里之吏者鲜矣况能自辨于县吏乎能自辨于县吏者鲜矣况能自辨于刺史之庭乎由是刺史有所不闻小民有所不宣赋有常而民产无恒水旱疠疫之不期民之丰约悬于州县令不以言连帅不以信民就穷而敛愈急吾见刺史之难为也崔君为复州其连帅则于公崔君之仁足以苏复人于公之贤足以庸崔君有刺史之荣而无其难为者将在于此乎愈尝辱于公之知而旧游于崔君庆复人之将蒙其休泽也于是乎言　　连州刺史谢上表　　　　　　刘禹锡臣某言伏奉去年三月七日制授臣使持节连州刺史恭承睿旨跪奉诏书皇恩重于丘山圣泽深于雨露抃舞失次神魂再扬诚欢诚惧顿首顿首臣性本愚拙谬学文词幸遇休明累登科第出身入仕并不因人德宗临御之时臣忝御史陛下龙飞之日臣忝郎官恭守章程勤修职业权臣奏用盖闻虚名实非曲求可以覆视迹卑易枉无路自明亦缘臣有微才所以嫉臣者众竞生口语广肆谬加伏赖陛下至仁特从宽典举以缘坐贬佐遐藩屡易星霜频经恩赦犬马怀恋寝兴匪宁惟读佛经愿延圣算昨蒙诏命追赴上都随例授官俾居远郡在臣之分荣幸已多伏荷陛下孝理弘深皇明照烛哀臣老母羸疾悯臣一身零丁特降新恩移臣善郡光荣广被母子再生凡在人臣皆感圣德凡为人子皆荷圣慈岂惟贱臣独蒙恩造不觉喜极至于涕零昔殷王俯念于前禽且闻解网汉帝有哀于少女爰命罢刑方之圣朝不足多尚感召和气慰安群生非臣陨越所能上报伏以南方疠疾多在夏中自发郴州便染瘴疟扶策在道不敢停留即以今月十一日到州上讫谨宣圣旨以示远人恭述诏条所期安复无任感恩恋阙之至　　苏州刺史谢上表　　　　　　　前人臣某言伏奉制书授臣苏州刺史始从郎署出领郡长承命若惊省躬增感臣某中
谢
伏惟皇帝陛下受
上兀之眷佑扬列圣之耿光大康黎元慎择牧守德音每发品物咸苏臣本书生素无党援谬以薄伎三登文科德宗皇帝擢为御史在台三载例转省官永贞之初权臣领务遂奏录用盖闻虚名惟守职业实无朋附竟坐飞语贬在遐藩宪宗皇帝后知事情却授刺史凡历外任二十余年伏遇陛下应运重光物无废滞收拾耆旧尘忝班行既幸逢时常思展效在集贤院四换星霜供进新书二千余卷儒臣之分甘老于典坟优诏忽临又委之符竹分忧诚重恋阙滋深石室之书空留笔札金闺之籍已去姓名本末可明申雪无路岂意圣慈弘纳不隔卑微面辞之日特许外殿天颜咫尺臣体兢惶不敢尽言空怀诚恳谢恩而出生光于九陌之间授训而行布政于五湖之外臣即以今月六日到任上讫伏以水灾之后物力素空臣谨扬皇风慰彼黎庶臣闻有味之物蠹虫必生有才之人谗言必至事理如此古今同途了然辨之惟在明圣伏惟陛下察臣此言则天下之人无不幸甚江海远地孤危小臣虽雨露之恩幽遐必被而犬马之恋亲近为荣臣无任云云　　同州刺史谢上表　　　　　　　元稹臣稹言伏奉今月三日制书授臣使持节同州诸军事守同州刺史兼本州防御使臣罪重责轻忧惶失据虑为台府逼逐不敢徘徊阙庭便自朝堂匍匐进发谨以今月六日到州上讫臣稹辜负圣朝辱累恩奖便合自求死所岂谓尚忝官荣臣稹诚恐诚□死罪死罪臣八岁丧父家贫无业母兄乞丐以供资养衣不布体食不充肠幼学之年不蒙师训因感邻里儿稚有父兄为开学校涕咽发愤愿知诗书慈母哀臣亲为教授年十有五得明经出身由是苦心为文夙夜强学年二十四登吏部乙科受校书郎年二十八岁蒙制举首选授左拾遗始自为学至于升朝无朋友为臣吹嘘无亲党为臣援庇莫非苦己实不因人独立性成遂无交结任拾遗日屡陈时政蒙先皇帝召对延英旋为宰相所憎贬臣河南县尉及为监察御史又不敢规避专心纠绳复为宰相怒臣不庇亲党因以他事贬臣江陵判司废弃十年分死沟渎元和十四年宪宗皇帝开释有罪始授臣膳部员外郎与臣同省署者多是臣初登朝时举人任卿相者半是臣同谏院时拾遗补阙愚臣既不能低心曲就流辈亦以此望风怒臣不料陛下天听过卑知臣薄艺朱书授臣制诰延英诏臣赐绯宰相恶臣不出其门由是百方侵毁陛下察臣无罪宠奖逾深召臣面授舍人遣充承旨翰林学士金章紫服光饰陋躯人生之荣臣亦至矣然臣益遭诽谤日夜忧危惟陛下圣鉴照临弥加保任竟排群议擢授台司臣忝有肺肝岂并寻常宰相况当行营退散之后牛元翼未出之间每闻陛下轸念之言愚臣幸不身先士卒所以问于方计策遣王友明等救解深州盖欲上副圣情岂是别怀他意不料奸人疑臣杀害裴度妄有告论尘黩圣聪愧羞天地臣本待辨明示了便拟杀身谢责岂料圣慈尚加薄贬同州虽违咫尺之颜不远郊畿之境伏料必是宸衷独断乞臣此官若遣他人商量乍可与臣远处方镇岂有遣臣俯近阙廷臣所恨今月三日尚蒙召对延英此时不解泣血仰对天颜便至今日窜逐臣自离京国目断魂销每至五更朝议之时臣实制泪不得已臣若余生未死他时万一归还不敢更望得见天颜但得再闻京城钟鼓之音臣虽黄土覆面无恨九泉臣某无任自恨自悲攀恋圣慈之至然臣一日未死亦合有所陈论或闻党项小有动摇臣今谨具手疏陈奏伏望恕臣死罪特留圣览今此表并臣手疏并望留中不出谨差知衙官试殿中监马弘直奉表谢罪以闻　　黄州刺史谢上表　　　　　　　杜牧臣某言臣奉某月某日敕旨自某官授臣黄州刺史以某月日到任上讫臣某诚惶诚恐顿首顿首臣自出身以来任职使府虽有官业不亲治人及登朝四任皆参台职优游无事止奉朝谒今者蒙恩擢授刺史专断刑罚施行诏条政之善恶惟臣所系素不更练兼之愚昧一自到任忧惕不胜动作举止惟恐罪悔伏以黄州在大江之侧云梦泽南古有夷风今尽华俗户不满二万税钱纔三万贯风俗谨朴法令明具久无水旱疾疫人业不耗谨奉贡赋不为罪恶臣虽不行亦能守之然臣观东汉光武明帝称为明主不信德教专任刑名二主相继联五十年当时以深刻刺举号为称职治古之风废俗吏之课高于此时循吏卫飒任延王景鲁恭刘宽陈宠之徒止一县宰独能不徇时俗自行教化惟德是务爱民如爱子废鞭笞责削之文用忠恕抚字之道百里之内勃生古风凡违众背时徇古非今王者公侯尚难其事岂一县宰能移其俗此盖人为治古之人法为一时之法以治古之教教之即治古之人以一时之法齐之即一时之人国家自有天下以来二百三十余年间专用仁恕每后刑罚是以内难外难作者相继土地甲兵权柄号令尽非我有终能擒之此实恩泽慈爱入人骨髓俗厚风古不可动摇今自陛下即位以来重罪不杀小过不问普天之下蛮□之邦有罹艰凶一皆存恤圣明睿哲广大慈恕远僻隐厄无不欢戴受十四圣之生育张二百四十年之基宇臣于此际为吏长人敢不遵行国风彰扬至化小大之狱必以情恕孤独鳏寡必躬问抚庶使一州之人知上有仁圣天子所遣刺史不为虚受蒸其和气感其欢心庶为瑞为祥为为咏以裨盛业流乎无穷在臣心之则然岂材术之能及无任感激悃恳血诚之至　　辞免知南康军状　　　　　　宋朱熹今月十七日准尚书省札子奉圣旨差知南康军填张杆阙又准尚书省牒奉敕宜差权发遣南康军事兼管内劝农事仍借绯者闻命震惊若无所措伏念熹□缪之姿不堪从宦病卧林野日益支离昨蒙圣慈矜怜特与改官仍畀祠禄以遂闲退之愿于熹愚分已为过优今者忽有前件恩命又出意望之外足见天地之仁不遗一物寸长尺短皆欲使其有以自见在熹感激诚不自胜然窃惟念州郡之寄所系不轻苟非其人千里受弊所以朝廷不惟审择以寄民命而又严立资格以叙人材盖不欲使庸妄轻浅之流得以因缘冒处为民不利前后臣寮建请诏旨丁宁亦可谓深切而着明矣如熹之愚素号庸劣又自初官一任解罢今已二十余年杜门空山罕接人事民情吏职懵不通晓改官以来未满四考虽名知县资叙而备数祠官初无职事可以自试默默寝卧习成偷惰一旦使之强起田间摄承郡事不惟资浅望轻有碍累降指挥亦惧无以承流宣化仰称圣天子综核名实爱养元元之意此熹之所以恐惧踧踖而不得不辞者也或者以为熹之微贱屏处穷僻而朝廷记忆恩指隆厚至于如此若复苟图安佚固为逊避则将无以自竭犬马报效之劳而陷于不恭之罪熹窃以为不然盖熹本以无能退处田里圣朝过听误加奖借宠以廉退之名励以坚高之操训词在耳天鉴弗违熹虽至愚不能及此犹当刻心自誓终始不渝庶几可以仰报万分下全素守今不务此而欲以奔走承命为恭则亦非义之所安矣又况蒲柳之质多病早衰年岁以来精力顿减政使方在仕涂亦须量力引退顾乃甫于今日强自修饰起趋名宦岂不大为有识所笑重贻前诏之羞哉初以官卑人微不敢辄具辞免且欲祗拜恩命续伸投闲之请窃缘所差南康军系填见阙度亦不过两月即便复紊朝听诚不若直情控诉冀蒙矜察庶免烦渎之罪所有递到札子敕牒不敢祗受除巳申送建宁府军资库寄纳外谨具状申尚书省欲乞参政丞相少保特为敷奏寝罢今来所降指挥令熹依旧宫观差遣则熹不胜幸甚谨状　　辞免知漳州状　　　　　　　　前人右熹准尚书省札子奉圣旨差知漳州填见阙不候受敕疾速之任候任满前来奏事者伏念熹昨者恳辞江东恩命陈乞依旧祠禄今准前件指挥虽未尽从所请然已极为优幸自惟□么无所取材乃蒙圣主覆冒容载之恩公朝委曲成就之意至于如此岂宜复有辞避以重违命之诛实以所苦目疾昏暗愈甚省阅书判皆有所妨若不自量冒昧祇赴必至贻患千里获罪非轻是以再三筹度终不获己而复敢冒鈇钺之威以毕前恳欲望钧慈特赐敷奏令熹依旧奉祠以安愚分向为莫大之幸或且别与僻远闲慢差遣一次使得少效微劳仰承德意而免于旷职殃民之罪以全晚节则亦熹之幸也谨具状申尚书省伏候钧旨　　辞免知潭州状一　　　　　　　前人右熹十二月初十日准尚书省札子奉圣旨差知潭州者伏念熹□谬不材试郡无状解罢之后方知循省所以中间两蒙圣恩皆尝力陈愚悃竟荷从欲尚叨祠禄以尽余年不意今者又蒙记怜有此除授三年之间三被抆拭自惟何者有此叨逾假使衰病支离不堪扶曳亦当闻命奔走不敢复有辞避实以区区愚虑前已控陈而昨来已曾辞免知静江府又不能无辞远就近之嫌在熹私意尤难冒处所有降到省札内圣旨指挥窃缘熹见遭大功之丧准格未该除服未敢望阙谢恩已送建阳县库寄收讫欲望朝廷检会前此两番辞免申状详酌事理早赐开陈令熹仍旧补满宫观考任实为大幸谨具状申尚书省伏候钧旨　　辞免知潭州状二　　　　　　　前人熹昨蒙圣恩差知潭州即已具状申乞补满宫观考任今准尚书省札子奉圣旨不允依已降指挥疾速之任熹闻命震惊即已往阙谢恩讫伏念熹自罹灾患日觉摧颓惟有□顽略无悛改所以前此再辞误恩皆荷天慈俯从人欲不谓今者尚閟俞旨窃自省循决难黾勉是敢冒昧再有控陈欲望矜怜特赐敷奏曲从所请或畀偏州改命通才往奠南服则不惟衰晚无状获逃戒得之讥亦足使处置得宜益壮维藩之势熹不胜鞠躬祈恳引领俟命之至
　州牧部艺文二
诗
　　赠褚武良诗　　　　　　　　晋傅咸友暨于褚惟晋之桢肇振凤翼羽仪上京聿作喉舌纳言紫庭光赞帝道敷皇之明方任之重实在江扬乃授旄钺宣曜威灵悠悠遐迈东夏于征　　赠顾交址公贞　　　　　　　　陆机顾侯体明德清风肃已迈发迹翼藩后改授抚南裔伐鼓五岭表扬旌万里外远绩不辞小立德不在大高山安足凌巨海犹萦带惆怅瞻飞驾引领望归□　　忝役湘州与宣城吏民别　　南齐谢脁弱龄倦簪履薄晚忝华奥闲沃尽地区山泉谐所好幸遇昌化穆淳俗罕惊暴四时从偃息三省无侵冒下车遽暄席纡服始黔荣辱未遑敷德礼何由导汨徂奉南岳兼秩典邦号疲马方云驱铅刀安可操遗惠良寂寞恩灵亦匪报桂水日悠悠结言幸相劳吐纳贻尔和穷通勖所蹈　　示吏民　　　　　　　　　　梁元帝阙里尚撝谦濑乡裁知足咨余再分陕少思宜寡欲霞出浦流红苔生岸泉绿方今江汉士变为邹鲁俗　　后临荆州　　　　　　　　　　同前拥旄去京县褰帷辞未央弱冠从王役从容游岂张不学胡威绢宁挂裴潜□所冀方留犊行当息饮羊戏蝶时飘粉风花乍落香高栏来蕙气□帘度晚光绮钱临仄宇阿阁绕长廊　　别荆州吏民　　　　　　　　　同前玉节居分陕金貂总上流麾军时举扇作赋且登楼年光遍原隰春色满汀洲日华三翼舸风转七星斿向解青丝缆将移丹桂舟　　赠张徐州谡　　　　　　　　　范云田家樵采去薄暮方来归还闻稚子说有客款柴扉傧从皆珠玳裘马悉轻肥轩盖照墟落传瑞生光辉疑是徐方牧既是复疑非思旧昔言有此道今已微物情弃疵贱何独顾衡闱恨不具鸡黍得与故人挥怀情徒草草泪下空霏霏寄书云间雁为我西北飞　　侍宴乐游苑送张徐州应诏诗　　丘迟诘旦阊阖开驰道闻凤吹轻荑承玉辇细草藉龙骑风迟山尚响雨息云犹积巢空初鸟飞荇乱新鱼戏实为北门重匪亲孰为寄参差别念举肃穆恩波被小臣信多幸投生岂酬义　　侍宴饯湘州刺史张缵　　　　庾肩吾洞庭资善政层城送远离九歌扬妙曲八桂动芳枝雨足飞春殿云峰入夏池郢路方辽远湘山转蔽亏何当好风日极望长沙垂　　赠弟季式
有
序
　　　　北齐高昂
　季式为济州刺史敖曹发驿以劝酒乃赠
怜君停欲死天上人间无可比走马海边射游鹿偏坐石上弹鸣雉昔时方伯愿三公今日司徒羡刺史　　赐诸州刺史以题座右有
序
唐元宗
　开元十六年帝自择廷臣为诸州刺史许景先治　虢州源光裕郑州寇泚宋州郑温琦邠州袁仁恭　杭州崔志廉襄州李升期邢州郑放定州薛挺湖　州裴观沧州崔诚遂州凡十一人行诏宰相诸王　御史以上祖道洛滨盛供具奏太常乐帛舫水嬉　赐诗令题座右且给纸笔令自赋焉眷言思共理鉴共想维良猗欤此推择声绩着周行贤能既俟进黎献实伫康视人当如子爱人亦如伤讲学试诵论阡陌劝耕桑虚誉不可饰清知不可忘求名迹易见安贞德自彰讼狱必以情教民贵有常恤惸且存老抚弱复绥强勉哉各祗命知予眷万方　　赐崔日知往潞州　　　　　　　同前潞国开新府壶关宠旧林妙旌循吏德持悦庶氓心礼乐中朝贵神明列郡钦扬风非赠扇易俗是张琴藩镇讴谣满行宫雨露深会书丞相策先赐颍川金　　奉和圣制赐诸州刺史应制以题座右　　　　　　　　　　　　　　　　张说文明遍禹迹鳏寡达尧心正在亲人守能令王泽深朝廷多秀士镕炼比精金犀节同分命熊轩各外临圣主赋新诗穆若听熏琴先言政为本次言则是钦三时农不夺午夜犬无侵愿使天内品物遂浮沉寄情群飞鹤千里一扬音共蹑华胥梦龚黄安足寻　　送任郎中出守明州　　　　　　岑参罢起郎官草初分刺史符城边楼枕海郭里树侵湖郡政傍连楚朝恩独借吴观涛秋正好莫不上姑苏　　寄裴施州　　　　　　　　　　杜甫廊庙之具裴施州宿昔一逢无此流金钟大镛在东序冰壶玉衡悬清秋自从相遇减多病三岁为客宽边愁尧有四岳明至理汉二千石真分忧几度寄书白盐北苦寒赠我青羔裘霜雪回光避锦袖龙蛇动箧蟠银钩紫衣使者辞复命再拜故人谢佳政将老已失子孙忧后来况接才华盛　　寄杨五桂州谭　　　　　　　　前人　自注云因州参军段子之任五岭皆炎热宜人独桂林梅花万里外雪片一冬深闻此宽相忆为邦复好音江边送孙楚远附白头吟　　送贾阁老出汝州　　　　　　　前人西掖梧桐树空留一院阴艰难归故里去住损春心宫殿青门隔云山紫逻深人生五马贵莫受二毛侵　　江亭王阆州筵饯萧遂州　　　　前人离亭非旧国春色是他乡老畏歌声断愁从舞曲长二天开宠饯五马烂生光川路风烟接俱宜下凤凰　　送鲜于万州迁巴州　　　　　　前人京兆先时杰琳琅照一门朝廷偏注意接近与名藩祖帐维舟数寒江触石喧看君妙为政他日有殊恩　　潭州送韦员外牧韶州　　　　　前人炎海韶州牧风流汉署郎分符先令望同舍有辉光白首多年疾秋天昨夜凉洞庭无过雁书疏莫相忘　　将赴荆南寄别李剑州　　　　　前人使君高义驱今古寥落三年坐剑州但见文翁能化蜀焉知李广未封侯路经滟滪双蓬鬓天入沧浪一钓舟戎马相逢更何日春风回首仲宣楼　　送陵州路使君赴任　　　　　　前人王室比多难高官皆武臣幽燕通使者岳牧用词人国待贤良急君当拔擢新佩刀成气象行盖出风尘战伐乾坤破疮痍府库贫众寮宜洁白万役但平均霄汉瞻佳士泥涂任此身秋天正摇落回首大江滨　　送梓州李使君之任　　　　　　前人　自注云故陈拾遗射洪人也篇末有云籍甚黄丞相能名自颍川近看除刺史还喜得吾贤五马何时到双鱼会早传老思筇竹杖冬要锦衾眠不作临岐恨惟听举最先火云挥汗日山驿醒心泉遇害陈公殒于今蜀道怜君行射洪县为我一潸然　　奉送王信州崟北归　　　　　　前人朝廷防盗贼供给愍诛求下诏选郎署传声典信州苍生今日困天子向时忧井屋有烟起疮痍无血流壤歌惟海甸画角自山楼白发寐常早荒榛农复秋解龟逾卧辙遣骑觅扁舟徐榻不知倦颍川何以酬尘生彤管笔寒腻黑貂裘高义终焉在斯文去矣休别离同雨散行止各云浮林热鸟开口江浑鱼掉头尉佗虽北拜太史尚南留军旅应都息寰区要尽收九重思谏诤八极念怀柔徙倚瞻王室从容仰庙谋故人持雅论绝塞豁穷愁复见陶唐理甘为汗漫游　　送王使君自楚移越　　　　　　刘商露冕行春向若耶野人怀惠欲移家东风二月淮阴道唯见棠梨一树花　　送沈康知常州　　　　　　宋王安石作客兰陵迹已陈为传谣俗记州民沟塍半费田畴薄厨传相仍市井贫常恐劳人轻白屋忽逢佳士得朱轮殷勤话此还惆怅最忆荆溪两岸春　　送但能之守浔州　　　　　　　张栻循吏古犹少岭民今未苏丁宁烦诏旨推择得吾徒根本谁深念诗书计不迂惟应敦此意岂但应时须　　送史馆李学士任和州　　　　释惟凤历阳南望极岸远石城危去梦惊潮断行吟见雁随淮帆向风阔楚水落秋迟到日应闲卧公心帝自知　　送张兼素出知施宗州　　　　明吴宽岁暮移家赴远州南行谁复为身谋一章之死无他悔六诏平生亦胜游科甲翻令吾辈重史编应向古人求都门持此聊相赠不惜寒风透敝裘　　送高良新知归州　　　　　　　王鏊江上青山识秭归江边吊古驻骖騑梦中马耳先曾到行处人烟亦已稀屈子宅空江渺渺昭君村在雨霏霏使人抚字知多术夔府如今正阻饥
　州牧部纪事一
书经舜典既月乃日觐四岳群牧班瑞于群后蔡传
群
牧九州之牧伯也群后即侯牧也
周礼天官大宰之职乃施典于邦国而建其牧订义
郑
康成曰以侯伯有功德者加命作州长谓之牧所谓八命作牧者春官宗伯八命作牧九命作伯
订
义
郑锷曰七命之侯
伯有功德者加以八命则为诸侯之长谓之牧大宰所谓建其牧是也商谓之伯虞夏与周则谓之牧故曲礼曰九州之长入天子之国曰牧陆氏曰书与周礼伯常称牧盖自内言之则屈于二伯故称牧大宗伯八命作牧曲礼九州之长入天子之国曰牧是也自外言之则伸于诸侯故称伯王制所谓方伯之国是也秋官掌交谕九牧之维
订
义
郑康成曰九牧九州之牧
郑锷曰谕以九牧之维使依九州之牧以相亲比而为国之维也汉书王尊传尊迁益州刺史先是琅琊王阳为益州刺史行部至邛郲九折阪叹曰奉先人遗体奈何数乘此险后以病去及尊为刺史至其阪问吏曰此非王阳所畏道邪吏对曰是尊叱其驭曰驱之王阳为孝子王尊为忠臣尊居部二岁怀来侥外蛮夷归附隽不疑传不疑为青州刺史齐孝王孙刘泽交结郡国豪桀谋反欲先杀青州刺史不疑发觉收捕皆伏其辜擢为京兆尹赐钱百万黄霸传霸为扬州刺史三岁宣帝下诏曰制诏御史其以贤良高第扬州刺史霸为颍川太守秩比二千石居官赐车盖特高一丈别驾主簿车缇油屏泥于轼前以章有德王褒传宣帝时益州刺史王襄欲宣风化于众庶闻王褒有俊材请与相见使褒作中和乐职宣布诗选好事者令依鹿鸣之声习而歌之褒既为刺史作颂又作其传益州刺史因奏褒有轶材上乃征褒既至诏褒为圣主得贤臣颂何武传武迁扬州刺史所举奏二千石长吏必先露章服罪者为亏除免之而已不服极法奏之抵罪或至死九江太守戴圣礼经号小戴者也行治多不法前刺史以其大儒优容之及武为刺史行部录囚徒有所举以属郡圣曰后进生何知乃欲乱人治皆无所决武使从事廉得其罪圣惧自免后为博士毁武于朝廷武闻之终不扬其恶而圣子宾客为群盗得系庐江圣自以子必死武平心决之卒得不死自是后圣□服武每奏事至京师圣未尝不造门谢恩武为刺史二千石有罪应时举奏其余贤与不肖敬之如一是以郡国各重其守相州中清平行部必先即学宫见诸生试其诵论问以得失然后入传舍出记问垦田顷亩五谷美恶已乃见二千石以为常初武为郡吏时事太守何寿寿知武有宰相器以其同姓故厚之后寿为大司农其兄子为庐江长史时武奏事在邸寿兄子适在长安寿为具召武弟显及故人杨覆众等酒酣见其兄子曰此子扬州长史材能驽下未尝省见显等甚□退以谓武武曰刺史古之方伯上所委任一州表率也职在进善退恶吏治行有茂异民有隐逸乃当召见不可有所私问显覆众强之不得已召见赐□酒岁中庐江太守举之其守法见惮如此为刺史五岁入为丞相司直朱博传博迁冀州刺史博本武吏不更文法及为刺史行部吏民数百人遮道自言官寺尽满从事白请且留此县录见诸自言者事毕乃发欲以观试博博心知之告外趣驾既白驾办博出就车见自言者使从事明敕告吏民欲言县丞尉者刺史不察黄绶各自诣郡欲言二千石墨绶长吏者使者行部还诣治所其民为吏所冤及言盗贼辞讼事各使属其部从事博驻车决遣四五百人皆罢去如神吏民大惊不意博应事变乃至于此后博徐问果老从事教民聚会博杀此吏州郡畏博威严后汉书朱浮传旧制州牧奏二千石长吏不任位者事皆先下三公三公遣掾史案验然后黜退帝时用明察不复任委三府而权归刺举之吏浮复上疏曰陛下清明履约率礼无违自宗室诸王外家后亲皆奉遵绳墨无党埶之名至或乘牛车齐于编人斯固法令整齐下无作威者也求之于事宜以和平而灾异犹见者夫岂徒然天道信诚不可不察窃见陛下疾往者上威不行下专国命即位以来不用旧典信刺举之官黜鼎辅之任至于有所劾奏便加免退覆案不关三府罪谴不蒙澄察陛下以使者为腹心而使者以从事为耳目是为尚书之平决于百石之吏故群下苛刻各自为能兼以私情容长憎爱在职皆竞张空虚以要时利故有罪者心不厌服无咎者坐被空文不可经盛衰贻后王也夫事积久则吏自重吏安则人自静传曰五年再闰天道乃备夫以天地之灵犹五载以成其化况人道哉臣浮愚戆不胜惓惓愿陛下留心千里之任省察偏言之奏王望传望为青州刺史时州郡灾旱百姓穷荒望行部道见饥者裸行草食五百余人愍然哀之因以便宜出所在布粟给其廪粮为作褐衣事毕上言帝以望不先表请章示百官详议其罪时公卿皆以为望之专命法有常条锺离意独曰昔华元子反楚宋之良臣不□君命擅平二国春秋之义以为美谈今望怀义忘罪当仁不让若绳之以法忽其本情将乖圣朝爱育之意帝嘉意议赦而不罪谢承后汉书谢夷吾雅任明远能决断罪疑行部始到南阳县遇章帝巡狩驾幸鲁阳有诏敕荆州刺史入传录见囚徒诫长吏勿废旧仪朕将览焉上临西厢南面夷吾处东厢分帷隔中央夷吾所决正一县三百余事事与上合而朝廷叹息曰诸州刺史尽如此者朕不忧天下尝以励群臣后汉书郅恽传恽子寿为冀州刺史时冀部属郡多封诸王宾客放纵类不检节寿案察之无所容贷乃使部从事专任王国又徙督邮舍王宫外动静失得即时骑驿上奏王罪及劾傅相于是藩国畏惧并为遵节视事三年冀土肃清王涣传涣为兖州刺史绳正部郡风威大行
左雄传雄安帝时为冀州刺史部多豪族好请托雄尝闭门不与交通奏案贪猾二千石无所回忌王龚传龚为青州刺史劾奏贪浊二千石数人安帝嘉之征拜尚书种皓传皓为益州刺史素慷慨好立功立事在职三年宣恩远夷开晓殊俗岷山杂落皆怀服汉德其白狼盘木唐菆邛僰诸国自前刺史朱辅卒后遂绝皓至乃复举种向化时永昌太守冶铸黄金为文蛇以献梁冀皓纠发逮捕驰传上言杨震传震子秉出为豫荆徐兖四州刺史迁任城相自为刺史二千石计日受奉余禄不入私门故吏赍钱百万遗之闭门不受以廉洁称李膺传膺迁青州刺史守令畏威明多望风弃官刘虞传虞迁幽州刺州前中山相张纯与乌桓连盟攻蓟又使乌桓峭王等攻破清河平原虞到蓟罢省屯兵务广恩信遣使告峭王等以朝恩宽弘开许善路又设赏购纯纯走出塞余皆降散纯为其客王政所杀送首诣虞灵帝遣使者就拜太尉封容丘侯黄琬传琬为豫州牧时寇贼陆梁州境雕残琬讨击平之威声大震政绩为天下表封关内侯皇甫嵩传嵩领冀州牧奏请一年田租以赡饥民帝从之民歌曰天下大乱兮市为墟母不保子兮妻失夫赖得皇甫兮复安居蜀志刘焉传焉睹灵帝政治衰缺王室多故乃建议言刺史太守货赂为官割剥百姓以致离叛可选清名重臣以为牧伯镇安方夏焉内求交址牧欲避世难议未即行侍中广汉董扶私谓焉曰京师将乱益州分野有天子气焉闻扶言意更在益州会益州刺史郄俭赋敛烦扰谣言远闻而并州杀刺史张益梁州杀刺史耿鄙焉谋得施出为监军使者领益州牧封阳城侯当收俭治罪后汉书徐璆传璆迁荆州刺史时董太后姊子张忠为南阳太守因势放滥臧罪数亿璆临当之部太后遣中常侍以忠属璆璆对曰臣身为国不敢闻命太后怒遽征忠为司隶校尉以相威临璆到州举奏忠臧余一亿使冠军县上簿诣大司农以彰暴其事又奏五郡太守及属县有臧污者悉征案罪威风大行陶谦传谦为徐州刺史时董卓虽诛而李傕郭汜作乱关中是时四方断绝谦遣使间行奉贡西京诏迁为徐州牧加安东将军封溧阳侯册府元龟臧旻为扬州刺史时会稽妖贼许昭起兵句章自称大将军立其父生为越王攻破城邑众以万数旻率丹阳太守陈寅击昭破之昭遂复更屯结大为人患旻等进兵连战三年破平之获昭父子斩首数千级魏志臧洪传洪领青州以抚其众在州二年群盗奔走绍叹其能王凌传凌为兖州刺史转在青州时海滨丧乱之后法度未整凌布政施教赏善罚恶甚有纲纪百姓称之不容于口徙为扬豫州刺史咸得军民之欢心始至豫州旌先贤之后求未显之士各有条教意义甚美夏侯尚传尚为荆州牧荆州荒残外接蛮夷而与吴阻汉水为境旧民多居江南尚自上庸通道西行七百余里山民蛮夷多服从者五六年间降附数千家崔林传林为幽州刺史北中郎将吴质统河北军事涿郡太守王雄谓林别驾曰吴中郎将上所亲重国之贵臣也杖节统事州郡莫不奉笺致敬而崔使君初不与相闻若以边塞不修斩卿使君宁能护卿邪别驾具以白林林曰刺史视去此州如脱屣宁当相累邪此州与边寇接宜镇之以静扰之则动其逆心为国家生北顾忧以此为寄在官一期寇窃寝息犹以不事上司左迁河间太守清论多为林怨也郭淮传淮为雍州刺史安定羌大帅辟反讨破降之每羌胡来降淮辄先使人推问其亲理男女多少年岁长幼及见一二知其款曲讯问周至咸称神明胡质传质迁荆州刺史加振威将军赐爵关内侯吴大将朱然围樊城质轻军赴之议者皆以为贼盛不可逼质曰樊城卑下兵少故当进军为之外援不然危矣遂勒兵临围城中乃安册府元龟王思领豫州刺史思与薛悌郄嘉俱从征起官位略等三人中悌差挟儒术所在名为闲省嘉与思事行相似文帝诏曰薛悌驳吏王思郄嘉纯吏也各赐关内侯以报其勤魏文帝集文帝褒田豫诏云昔魏绛开怀以纳戎赂今卿举袖以受狄金朕甚嘉焉按魏略豫为邠州刺史鲜卑素利等感怀密遗金三十斤豫张袖受之胡去悉皆付外诏褒之魏志王基传基为荆州刺史加扬烈将军随征南王昶击吴基别袭步协于夷陵协闭门自守基示以攻形而实分兵取雄父邸阁收米三十余万觓掳安北将军谭正纳降数千口于是移其降民置夷陵县赐爵关内侯基又表城上昶徙江夏治之以逼夏口由是贼不敢轻越江明制度整军农兼修学校南方称之徐邈传邈为凉州刺史河右少雨常苦乏谷邈上修武威酒泉盐池以收边谷又广开水田募贫民佃之家家丰足仓库盈溢乃支度州界军用之余以市金帛犬马通供中国之费以渐收敛民间私仗藏之府库然后率以仁义立学明训禁厚葬断淫祀进善黜恶风化大行百姓归心焉西域流通羌戎入贡皆邈勋也陈泰传泰正始中徙游击将军为并州刺史怀柔夷民甚有威惠京邑贵人多寄宝货因泰求市奴婢泰皆挂之于壁不发其封及征为尚书悉以还之吴志步骘传骘徙交州刺史时益州大姓雍闿等杀蜀所署太守正昂与士燮相闻求欲内附骘因承制遣使宣恩抚纳由是见知拜平戎将军封广信侯吕岱传岱为交州刺史时交址太守士燮卒权以燮子徽为安远将军领九真太守徽不承命举兵戍海口岱于是上疏请讨徽罪督兵三千人晨夜浮海或谓岱曰徽藉累世之恩为一州所附未易轻也岱曰徽虽怀逆计未虞吾之卒至若我潜军轻举掩其无备破之必也稽留不速使得生心婴城固守七郡百蛮云合响应虽有智者谁能图之遂行过合浦徽闻岱至果大震怖不知所出即率兄弟六人肉袒迎岱岱皆斩送其首晋书王祥传祥为徐州刺史吕虔檄为别驾时寇盗充斥祥率励兵士频讨破之州界清静政化大行时人歌之曰海沂之康实赖王祥邦国不空别驾之功羊祜传祜为荆州刺史及薨襄阳百姓于岘山祜平生游憩之所建碑立庙岁时飨祭焉望其碑者莫不流涕杜预因名为堕泪碑王浚传浚转广汉太守夜梦悬三刀于卧屋梁上须臾又益一刀浚惊觉意甚恶之主簿李毅再拜贺曰三刀为州字又益一者明府其临益州乎及贼张弘杀益州刺史皇甫晏果迁浚为益州刺史浚设方略悉诛弘等以勋封关内侯怀辑殊俗待以威信蛮夷侥外多来归降王沉传沉为豫州刺史深寻善政案贾逵已来法制禁令诸所施行择善者而从之郄诜传诜累迁雍州刺史在任威严明断甚得四方声誉刘弘传弘为荆州刺史都督荆州诸军事时荆部守宰多阙弘请补选帝从之弘乃叙功铨德随材补授甚为论者所称以牙门皮初补襄阳太守朝廷以初虽有功襄阳又是名郡名器宜慎不可授初乃以前东平太守夏侯陟为襄阳太守陟弘之□也弘下教曰夫统天下者宜与天下同心化一国者宜与一国为任若必姻亲然后可用则荆州十郡安得十女□然后为政哉乃表陟姻亲旧制不得相监皮初之勋宜见酬报诏听之于时流人在荆州十余万户羇旅贫乏多为盗贼弘乃给其田种粮食擢其贤才随资叙用每有兴废手书守相丁宁款密所以人皆感悦争赴之咸曰得刘公一纸书贤于十部从事华轶传轶永嘉中历振威将军江州刺史虽逢丧乱每崇典礼置儒林祭酒以弘道训乃下教曰今大义颓替礼典无宗朝廷滞议莫能攸正常以慨然宜特立此官以弘其事军谘祭酒杜夷栖情元远确然绝俗才学精博道行优备其以为儒林祭酒轶在州甚有威惠州之豪士接以友道得江表之欢心流亡之士赴之如归陶侃传侃为荆州刺史诸参佐或以谈戏废事者乃命取其酒器蒱博之具悉投之于江吏将则加鞭扑曰樗蒱者牧猪奴戏耳老庄浮华非先王之法言不可行也君子当正其衣冠摄其威仪何有乱头养望自谓宏达邪有奉馈者皆问其所繇若力作所致虽微必喜慰赐参倍若非理得之则切厉诃辱还其所馈尝出游见人持一把未熟稻侃问用此何为人云行道所见聊取之耳侃大怒曰汝既不佃而戏贼人稻执而鞭之是以百姓勤于农殖家给人足殷仲堪传仲堪为荆州刺史以异姓相养礼律所不许子孙继亲族无后者唯令主其蒸尝不听别籍以避役也佐吏咸服之吴隐之传隐之为左卫将军披絮勤苦同于贫庶广州包带山海珍异所出一箧之宝可资数世然多瘴疫人情惮焉惟贫窭不能自立者求补长史故前后刺史皆多黩货朝廷欲革岭南之弊隆安中以隐之为龙骧将军广州刺史假节领平越中郎将未至州二十里地名石门有水曰贪泉饮者怀无厌之欲隐之既至语其亲人曰不见可欲使心不乱越岭丧清吾知之矣乃至泉所酌而饮之因赋诗曰古人云此水一歃怀千金试使夷齐饮终当不易心及在州清操逾厉常食不过菜及干鱼而已帷帐器服皆付外库时人颇谓其矫然亦始终不易帐下人进鱼每剔去骨存肉隐之觉其用意罚而黜焉魏咏之传咏之为豫州刺史桓歆寇历阳咏之率众击走之义熙初转荆州刺史持节都督六州领南蛮校尉咏之初在布衣不以贫贱为耻及居显位亦不以富贵骄人始为仲堪之客未几竟践其位论者称之宋书刘怀慎传怀慎为徐州刺史为政严猛境内震肃亡命王灵秀为寇讨平之册府元龟王弘为江州刺史时彭泽令陶潜弃官闲居弘甚钦迟之后自造焉潜称疾不见既而语人云我性不狎世因疾守闲幸非洁志慕声岂敢以王公纡轸为荣邪夫缪以不贤此刘公干所以招谤君子其罪不细也弘每令人候之密知当往庐山乃遣其故人通之等赍酒先于半道要之潜既遇酒便引酌野亭欣然忘进弘乃出与相闻遂欢宴穷日潜无履弘顾左右为之造履左右请履度潜便于坐申脚令度焉弘要之还州问其所乘答云素有脚疾向乘篮舆亦足自反乃令一门生二儿共轝之至州而言笑赏适不觉有羡于华轩也弘后欲见辄于林泽间候之至于酒米乏绝亦时相赡宋书杜慧度传慧度为交州刺史布衣蔬食俭约质素能弹琴颇好庄老禁断淫祀崇修学校岁荒民饥则以私禄赈给为政纤密有如治家繇是威惠沾洽奸盗不起乃至城不夜闭道不拾遗张茂度传茂度为广州刺史绥静百越岭外安之萧思话传思话为青州刺史有亡命司马朗之元之可之兄弟聚党于东莞发于县谋为寇乱思话遣北海太守萧汪之讨斩之余党悉平刘道产传道产为西戎校尉梁南秦二州刺史在州有惠化关中流民前后出汉川归之者甚多元嘉六年道产表置陇西宋康二郡以领之陆徽传元嘉二十三年遣徽为持节益宁二州诸军事宁朔将军益州刺史隐恤有方威惠兼着寇盗静息民物殷阜蜀土安悦至今称之刘秀之传秀之元嘉二十五年除梁南秦二州刺史时汉川饥俭境内骚然秀之善于为政躬自俭约先是汉川悉以绢为货秀之限令用钱百姓至今受其利迁益州刺史折留俸禄二百八十万付梁州镇库此外萧然吉翰传翰为益州刺史着美绩甚得方伯之体论者称之又假节监徐兖二州豫州之梁郡诸军事徐州刺史时有死罪囚典签意欲活之因翰入关斋呈其事翰省讫语今且去明可便呈明旦典签不敢复入呼之乃来取昨所呈事视讫谓之曰卿意当欲宥此囚死命昨于斋坐见其事亦有心活之但此囚罪重不可全贷既欲加恩卿便当代任其罪因命左右收典签付狱杀之原此囚生命其刑政如此其下畏服莫敢犯禁杜骥传骥为青冀二州刺史在任八年惠化着于齐土申恬传恬为青州刺史加督冀州齐地连岁兴兵百姓雕弊恬初防卫边境劝课农桑二三年间遂皆优实性清约频处州郡妻子不免饥寒世以此称之死之日家无余财朱修之传修之孝武初为宁蛮校尉雍州刺史在政宽简士众悦附修之治身清约凡所赠贶一无所受唯以抚纳群蛮为务征为左民尚书去镇秋毫不犯计在州然油及牛马谷草以私钱十六万偿之南齐书王僧虔传僧虔为湘州刺史所任以宽惠着称巴峡流民多在湘土僧虔表割益阳罗湘西三县缘江民立湘阴县从之王琨传琨出为广州刺史南土沃实在任者常致巨富世云广州刺史但经城门一过便得三千万也琨无所取纳表献禄俸之半州镇旧有鼓吹又启输还及罢任孝武知其清问还资多少琨曰臣买宅百三十万余物称之帝悦其对豫章王嶷传嶷为荆州刺史时太祖辅政务在约省停府州仪迎物初沈攸之欲聚众开民相告士庶坐执役者甚众嶷至镇一日遣三千余人见囚五岁刑以下不连台者皆原遣以市税重滥更定格以税还民禁诸市调及苗籍二千石官长不得与人为市诸曹听分番假百姓甚悦安陆王缅传缅为雍州刺史留心辞讼亲自隐恤劫抄度口皆赦遣许以自新再犯乃加诛为百姓所畏爱陈显达传显达为益州刺史世祖即位进号镇西益部山险多不宾服大度村獠前后刺史不能制显达遣使责其租赕獠帅曰两眼刺史尚不敢调我遂杀其使显达分部将吏声将出猎夜往袭之男女无少长皆斩之自此山夷震服戴僧静传僧静为北徐州刺史买牛给贫民令耕种甚得荒情刘悛传悛为司州刺史于州治下立学校得古礼器铜罍铜甑豳山铜罍□铜豆锺各二口献之梁书刘季连传季连为益州刺史永元二年巴西人雍道晞率群贼万余逼巴西去郡数里道晞称镇西将军号建义巴西太守鲁休烈与涪令李膺婴城自守季连遣中兵参军李奉伯率众五千救之奉伯至与郡兵破擒道晞斩之涪市杨公则传公则和帝即位授为湘州刺史天监元年州寇累年民多流散公则轻刑薄敛顷之户口克复为政虽无威严然励己廉慎为吏民所悦鄱阳忠烈王恢传恢天监十三年迁镇西将军益州刺史便道之镇成都去新城五百里陆路往来悉订私马百姓患焉累政不能改恢乃市马千匹以付所订之家资其骑乘有用则以次发之民人赖焉夏侯详传详为湘州刺史善吏事在州四载为百姓所称州城南临水有峻峰旧老相传云刺史登此山辄被代因是历政莫敢至详于其地起台榭延僚属以表损挹之志桂阳嗣王象传象为湘州刺史湘州旧多虎暴及象在任为之静息故老咸称德政所感王茂传茂为江州刺史时九江新罹军寇民思反业茂务农省役百姓安之萧景传景天监十三年知十州损益事十七年以安右将军监扬州符教严整有田舍老姥尝诉得符还至县县吏未即发姥语曰萧监州符火□汝手何敢留之其为人所畏敬如此夏侯亶传亶普通七年为豫州南豫二州刺史寿春久离兵荒百姓多流散亶轻刑薄赋务农省役顷之户口克复陈庆之传庆之为北兖州刺史会有妖贼沙门僧强自称为帝土豪蔡伯龙起兵应之僧强颇知幻术更相扇惑众至三万攻陷北徐州济阴太守杨起文弃城走锺离太守单希宝见害使庆之讨焉庆之受命而行曾未浃辰斩伯龙僧强传其首庐陵威王绩传绩中大通三年为雍州刺史多聚马仗蓄养骁雄金帛内盈仓廪外实夏侯夔传大通六年夔为豫州刺史豫州积岁寇戎人颇失业夔乃帅军人于苍陵立堰溉田千余顷岁收谷百余万石以充储备兼赡贫人境内赖之夔兄亶先经此任至是夔又居焉兄弟并有恩惠于乡里百姓歌之曰我之有州频仍夏侯前兄后弟布政优优在州七年甚有声绩远近多附之裴邃传邃为北梁秦二州刺史开创屯田数千顷仓廪盈实省息边运民吏获安乃相率饷绢千余匹邃从容曰汝等不应尔吾又不可逆纳其绢二匹而已兰钦传钦为衡州刺史有惠政吏民诣阙请立碑颂德诏许焉王神念传神念为青冀二州刺史性刚正所更州郡必禁止淫祠时青冀州东北有石鹿山临海先有神庙妖巫欺惑百姓远近祈祷糜费极多及神念至便令毁撤风俗遂改孔休源传休源为南郡太守行州府事甚有治绩平心决断请托不行高祖深嘉之陈书欧阳頠传頠为东衡州刺史侯景平元帝遍问朝宰今天下始定极须良才卿各举所知群臣未有对者帝曰吾已得一人侍中王褒进曰未审为谁帝曰欧阳頠公正有匡济之才乃授武州刺史周敷传敷为宁州刺史熊昙朗之杀周文育豫章将兵万余人袭敷径至城下敷与战大破之追奔五十余里昙朗单马获免尽收其军实昙朗走巴山郡收合余党敷因与周迪黄法等进兵围昙朗屠之魏书李惠传惠为雍州刺史人有负盐负薪者同释重担息于树阴二人将行争一羊皮各言藉背之物惠遣争者出顾州纲纪曰此羊皮可拷知主乎群下以为戏言咸无答者惠令人置羊皮席上以杖击之见少盐屑曰得其实矣使争者视之负薪者乃伏而就罪凡所察究多如此类繇是吏民莫敢欺犯张蒲传蒲子昭延和二年为幽州刺史时年谷不登州廪虚罄民多菜色昭谓民吏曰何我之不德而遇其时乎乃使富人通济贫乏车马之家籴运外境贫弱者劝以农桑岁乃大熟士女称颂之源贺传贺出为征南将军冀州刺史贺之临州鞫狱以情徭役简省时考殿最贺治为第一赐衣马器物班宣天下贺上表请代朝议以贺得民情不许在州七年乃征拜太尉韩茂传茂子均为定州刺史转青冀二州刺史恤民廉谨甚有治称广阿泽在定冀相三州之界土广民稀多有寇盗乃置镇以静之均在冀州劫盗止息武昌悼王鉴传鉴为齐州刺史时革变之始百度维新鉴上书遵高祖之旨下采齐之旧风轨制粲然皆合规矩高祖嗟美者久之顾谓侍臣曰诸州刺史皆能如此变风易俗更有何难下诏褒美颁之天下一如鉴所上齐人爱咏咸曰耳目更新任城王云传云为徐州刺史以太妃盖氏薨表求解任许之性善抚绥得徐方之心为百姓所追恋送遗钱货一无所受显祖闻而嘉之彭城王勰传勰为扬州刺史简刑导礼与民休息州境无虞遐迩安静汝阴王天赐传天赐第五子修义涉猎书传颇有文才为高祖所知自元士稍迁左将军齐州刺史修义以齐州频丧刺史累表固辞诏曰修短有命吉凶由人何得过致忧惮以乖维城之寄违凶就吉时亦有之可听更立馆宇于是移理东城修义为政宽和爱人在州四岁不杀一人百姓以是追思之迁秦州刺史穆罴传高祖改吐京镇为汾州以罴为刺史前吐京太守刘升在郡甚有威惠限满还都胡民八百余人诣罴请之前定阳令吴平仁亦有恩信户增数倍罴以吏民怀之并为表请高祖皆从焉罴既频荐升等所部守令咸自砥砺威化大行百姓安之贾彝传彝子秀秀子□为荆州刺史先是上洛置荆州后改为洛州在重山中民不知学□乃表置学官选聪悟者以教之在州五载清静寡事为吏民所安李宝传宝子佐为辅国将军行荆州事在州威信大行边民悦附前后归之者二万许家寻为正刺史苟颓传颓拜洛州刺史为政刚严抑强扶弱山蛮畏威不敢为寇韦阆传阆族弟珍为显武将军郢州刺史在州有声绩朝廷嘉之迁龙骧将军赐骅骝二匹帛五十匹谷二百斛珍乃召集州内孤贫者谓曰天子以我能抚绥卿等故赐以谷帛吾何敢独当遂以所赐悉分与之吕罗汉传罗汉为秦益二州刺史秦益阻远南连仇池西接赤水诸羌恃险数为叛逆自罗汉□州抚以威惠西戎怀德士庶帖然游明根传明根拜东兖州刺史为政清平新民乐附郑羲传羲为西兖州刺史酸枣令郑伯孙鄄城令董腾别驾贾德治中申灵度并在任廉贞勤恤百姓羲皆申表称荐时论多之高佑传佑为西兖州刺史假东光侯镇滑台佑以郡国虽有太学县党宜有黉序乃县立讲学党立教学村立小学又令一家之中自立一碓五家之外共造一井以供行客不听妇人寄舂取水又设禁贼之方令五五相保若盗发则连其坐初虽似烦碎后风化大行寇盗止息杨播传播弟椿除定州刺史自太祖平中山多置军府以相威摄凡有八军军各配兵五千食禄主帅军各四十六人自中原稍定八军之兵渐割南戍一军兵统千余然主帅如故费禄不少椿表罢四军减其主帅百八十四人州有宗子稻田屯兵八百户年常发夫三千草三百车修补畦堰椿以屯兵惟输此田课更无徭役及至闲月即应修治不容复劳百姓椿亦表罢朝廷从之沈文秀传文秀为持节平南将军怀州刺史时河南富饶人好奉遗文秀一无所纳卒守清贫张伟传伟为营州刺史在州以仁德为先不任刑罚清身率下宰守不敢为非李宝传宝子承承子彦转徐州刺史延昌二年夏大霖雨川渎皆溢彦相水陆形势随便疏通得无淹溃之害朝廷嘉之频诏劳勉崔挺传挺从祖弟敬邕除管州刺史库莫奚国有马百匹因风入境敬邕悉令送还于是夷人感附郑羲传羲子道昭为光州刺史转青州刺史其在二州政务宽厚不任威刑为吏民所爱薛安都传安都从祖弟真度为豫州刺史景明初州大饥真度表曰去岁不收饥馑十五今又灾雪三尺民人萎馁无以济之臣辄日别出州仓米五十斛为粥救其甚者诏曰真度所表甚有忧济百姓之意宜在拯恤陈郡储粟虽复不多亦可分赡尚书量赈以闻郭祚传祚为青州刺史值岁不稔阖境饥敝矜伤爱下多所赈恤虽断决淹留号为烦缓然士女怀其德泽于今思之李平传平为司徒左长史诏以本官行相州事世宗至邺亲幸平第见其诸子寻正刺史加征卤将军平劝课农桑修饬太学简试通儒以充博士选五郡聪敏者以教之图孔子及七十二子于堂亲为立赞前来台使颇好侵取平乃画履虎尾践薄冰于客馆注颂其下以示诫焉崔亮传亮为雍州刺史性公清敏于断决所在并号称职三辅服其德政世宗嘉之诏赐衣马被褥裴延□传延□从祖弟良为汾州刺史先是官粟贷民未及收聚仍值寇乱城民大饥人相食贼知仓库空虚攻围日甚死者十三四良以饥窘因与城人奔赴西河汾州之治西河自良始也崔延伯传延伯为荆州刺史荆州土险蛮左为寇每有聚结延伯辄自讨之莫不摧殄繇是穰土帖然无敢为患淮南王他孙法寿传法寿除龙骧将军安州刺史先令所亲微服入境观察风俗下车便大行赏罚于是境内肃然东平王翰传翰子提提子孚拜冀州刺史孚劝课农桑境内称为慈父邻州号曰神君先是州人张孟都张洪建马潘崔独怜张叔绪崔丑张天宜崔思哲等八家皆屯保林野不臣王命州郡号曰八王孚至皆请入城愿致死□力后为葛荣所陷为荣所执兄佑为防城都督兄子子礼为录事参军荣欲先害子礼孚请先死以赎子礼叩头流血荣乃舍之又大集将士议其死事孚兄弟各诬己引过争相为死又孟都潘绍等数百人皆叩头就法请活使君荣曰此魏之诚臣义士也凡同禁五百人皆得免荣平还除冀州刺史封懿传懿子虔之虔之子磨奴磨奴以族子叔念为后高祖赐名回为镇远将军安州刺史山民愿朴父子宾旅同寝一室回下车勒令别处其俗遂改肃宗初授平北将军瀛州刺史时寇乱之后加以水潦百姓困乏回表求赈恤免其兵调州内甚赖之宇文福传福熙平初除镇北将军瀛州刺史性忠清在公严毅以信御民甚得声誉韦阆传阆族弟珍珍子彧迁平远将军东豫州刺史绥怀蛮左颇得其心蛮首田益宗子鲁生鲁贤先叛父南入数为寇掠自彧至州鲁生等咸笺启修敬不复为害彧以蛮俗荒梗不识礼义乃表立太学选诸郡生徒于州总教又于城北置崇武馆以习武焉境内清肃崔亮传亮从父弟光韶肃宗初迁青州平东府长史府解□知州事清直明断民吏畏爱之萧宝夤传宝夤神龟中出为徐州刺史起学馆于清东朔望引见土姓子弟接以恩颜与论经义勤于政治吏民爱之傅竖眼传竖眼为益州刺史性清素衣食之外俸禄粟帛皆以享赐夷首赈恤士卒抚蜀人以恩信为本保境安民不以小利侵窃有掠蜀民入境者皆移送还本土检勒部下守宰肃然远近杂夷相率款谒仰其德化思为魏民矣是以蜀民请军者旬月相继世宗甚嘉之江悦之传悦之子文遥为安州刺史善于绥纳甚得物情时杜洛周葛荣等相继叛逆自幽燕以南悉皆沦陷惟文遥介在群贼之外孤城独守鸠集荒余且耕且战百姓皆乐为用裴佗传佗为荆州刺史寻加平南将军蛮酋田盘石田敬宗等部落万余家恃众阻险不宾王命前后牧守虽屡征讨未能降款佗至州单使宣慰示以祸福敬宗等闻佗宿德相率归附于是合境清晏寇贼寝息边民怀之襁负而至者千余家宋翻传翻为南兖州刺史时萧衍遣将先据荆山规将寇窃属寿春沦陷贼遂乘势径趣项城翻遣将成僧达潜军讨袭频战破之自是州境帖然周书泉企传企永安中除东雍州刺史部民杨羊皮太保椿之从弟恃托椿势侵害百姓守宰多被其凌侮皆畏而不敢言企收而治之将加极法于是杨氏惭惧阖宗诣合请恩自此豪右屏迹无敢犯者寇□传□永安二年出为左将军凉州刺史民俗荒犷多为盗贼□乃令郡县立庠序劝其耕桑敦以礼让数年之中风俗顿革在州清苦不治产业秩满其子等并徒步而还吏民送□留连于道久之乃得出界陆腾传腾魏废帝元年拜龙州刺史州民李广嗣李武等据凭岩险以为堡壁招集不逞之徒攻劫郡县历政不能治腾密令多造飞梯身率麾下夜往掩袭未明四面俱上遂破之执广嗣等于鼓下其党有任公忻者更聚徒众围逼州城乃语腾曰但免广嗣及武即散兵请罪腾谓将士曰吾若不杀广嗣等可谓隳军实而长寇雠事之不可者也公忻竖子乃敢要人即斩广嗣及武以首示之贼徒沮气于是出兵奋击尽获之窦炽传炽魏废帝元年除大都督原州刺史炽抑挫豪右申理幽滞每亲巡垄亩劝民耕桑在州十载甚有政绩州城之北有泉水焉炽屡经游践尝与僚吏宴于泉侧因酌水自饮曰吾在此州唯当饮水而已及去职之后人吏感其遗惠每至此泉者莫不怀之魏书樊子鹄传子鹄为殷州刺史屡岁旱俭子鹄恐民流亡乃勒有粟之家分贷贫者并遣人牛易力多种二麦州内以此获安路恃庆传恃庆弟思令为南冀州刺史假平东将军都督时葛荣遣其清河太守据季虎高唐城以招叛民思令乃命麾下并率乡曲潜军夜往出其不意遂大破之徐乃收众南还北齐书高干传干弟季式天平中出为济州刺史山东旧贼刘盘□史明曜等攻劫道路剽掠村邑齐兖青徐四州患之历政不能讨季式至皆破灭之寻有濮阳民杜灵椿等攻城剽野聚众将万人季式遣骑三百一战擒之又阳平路叔文徒党绪显等立营栅为乱季式讨平之又有群贼破南河郡季式遣兵临之应时斩戮自兹以后远近清晏彭城景思王浟传浟武定六年出为沧州刺史为政严察部内肃然守令参佐下及胥吏行游往来皆自赍粮食浟纤介知人间事有隰沃县主簿张达尝诣州夜投人舍食鸡羹浟察知之守令毕集浟对众曰食鸡羹何不还价直也达即伏罪合境号为神明又有一人从幽州来驴驮鹿脯至沧州界脚痛行迟偶会一人为伴遂盗驴及脯去明旦告州浟乃令左右及府僚吏分市鹿脯不限其价其主见脯识之推获盗者转都督定州刺史时有人被盗黑牛背上有白毛长史韦道建谓中从事魏道胜曰使君在沧州日擒奸如神若捉得此贼定神矣浟乃诈为上府市牛皮倍酬价直使牛主认之因获其盗建等叹服又有老母姓王孤独种菜三亩数被偷浟乃令人密往书菜叶为字明日市中看菜叶有字获贼尔后境内无盗政化为当时第一李元忠传元忠除使持节光州刺史时州境灾俭人皆菜色元忠表求赈贷俟秋征收被报听用万石元忠以为万石给人计一家不过升斗而已徒有虚名不救其弊遂出十五万石以振之事讫表陈朝廷嘉而不责杜□传□行海州事在州奏通陵道并韩信故道又于州东带海而起长堰外遏咸潮内引淡水敕并依行周书史宁传宁大统二年迁车骑将军行泾州事时贼帅莫折复炽寇掠居民宁率州兵与行原州事李贤讨之转东义州刺史州既邻接疆场百姓流移宁留心抚慰咸来复业十二年转凉州刺史十五年迁骠骑大将军独孤信传信本名如愿大统六年除陇右十州大都督秦州刺史先是守宰暗弱政令乖方民有冤讼历年不能决及信在州事无壅滞示以礼教劝以耕桑数年之中公私富实流民愿附者数万家太祖以其信着遐迩故赐名为信王思政传思政大统十二年特进荆州刺史州境卑湿城堑多坏思政方命都督蔺小欢督工匠缮治之掘得黄金三十斤夜中密送之至旦思政召佐吏以金示之曰人臣不宜有私悉封金送上太祖嘉之赐钱二十万贺兰祥传祥大统十四年为荆州刺史先是祥尝行荆州事虽未期月颇有惠政至是重往百姓安之由是汉南流民襁负而至者日有千数远近蛮夷莫不款附祥随机抚纳咸得民心时盛夏亢阳祥乃亲巡境内观政得失见有发掘古冢暴露骸骨者乃谓守令曰此岂仁者之政邪于是命所在收葬之即日澍雨是岁大有年州境先多古墓其俗好行发掘至是遂息韦瑱传瑱魏恭帝三年除瓜州诸军事瓜州刺史州通西域蕃夷往来前后刺史多受赂遗胡寇犯边又莫能御瑱雅性清俭兼有武略蕃夷赠遗一无所受故人畏威不敢为寇公私安静夷夏怀之北齐书潘乐传乐拜东雍州刺史神武尝议欲废州乐以为东雍地带山河境连胡蜀形胜之会不可弃也遂如故尧雄传雄为瀛州刺史时禁网□阔官司相与聚敛惟雄义然后取复能接下以恩甚为吏民所怀附李浑传浑天保初除海州刺史土人反共攻州城城中多石无并尝食海水贼绝其路城内先有一池时旱久涸一朝天雨泉流涌溢贼以为神应时骇散浑督厉将士捕斩渠帅王峻传峻为营州刺史营州地接边城贼数为民害峻至州远设斥候广置疑兵每有贼发常出其不意要击之贼不敢发合境获安唐邕传邕出为赵州刺史世祖谓邕曰朝臣未有带侍中护军中正作州者以卿故有此举放卿百余日休息至秋间当即追卿任城王湝传湝天统三年拜并州刺史时有妇人临汾水浣衣有乘马人换其新靴驰而去妇人持故靴诣州言之湝召城外诸妪以靴示之绐曰有乘马人在路被贼劫害遗此靴焉得无亲属乎一妪抚膺哭曰儿昨着此靴向妻家如其语捕获之时称明察袁聿修传聿修天统中除信州刺史即其本乡也时人荣之为政清靖不言而治长吏以下爰逮鳏寡孤幼皆得其欢心武平初御史普出过诣诸州梁郑兖豫疆境连接州之四面悉有举劾御史竟不到信州其见知如此及解代还京民庶道俗追别满道或将酒脯涕泣留恋竟欲远送既盛暑恐其劳弊往往为之驻马随举一酌示领其意辞谢令还还京后州民郑播宗等七百余人请为立碑敛缣布数百匹托中书侍郎李德林为文以记功德府省为奏敕报许之元景安传景安为豫州刺史武平三年景安之在边州邻接他境绥和边鄙不相侵暴人物安之又管内蛮多华少景安被以威恩咸得宁辑比至武平末招慰生蛮输租赋者数万户周书阳雄传雄为洵州刺史俗杂賨渝民多轻猾雄威惠相济夷夏安之长孙俭传太祖表俭功绩尤美宜委东南之任授荆州刺史东南道行台仆射所部郑县令泉璨为民所讼推治获实俭即大集僚属而谓之曰此由刺史教诲不明信不被物是我之愆非泉璨之罪遂于厅事前肉袒自罚舍璨不问于是属城肃励莫敢犯法魏文帝玺书劳之太祖又与俭书曰近行路传公以部内县令有罪遂自杖三十用肃群下吾昔闻王臣謇謇匪躬之故盖谓忧公忘私知无不为而已未有如公刻身罚己以训群僚者也闻之嘉叹荆蛮旧俗少不敬长俭殷勤劝导风俗大革务广耕桑兼习武事故得边境无虞民安其业吏民表请为俭构清德楼树碑刻颂朝议许焉宇文测传测弟深为东雍州刺史为政严明示民以信抑豪右吏民怀之阎庆传庆孝闵帝践祚出为河州刺史州居河外地接戎夷庆留心抚纳颇称简惠于翼传翼孝闵帝践祚出为渭州刺史翼兄实先莅此州颇有惠政翼又推诚布信事存宽简夷夏感悦比之大小冯君焉柳敏传敏孝闵帝践祚出为郢州刺史甚得物情及将还朝夷夏士人感其惠政□赍酒肴及土产候之于路敏乃从他道而还宇文贵传贵为益州刺史先是蜀人多劫盗贵乃召任侠杰健者署为游军二十四部令其督捕由是颇息令狐整传整孝闵帝践祚拜司宪中大夫初梁兴州刺史席固以州来附太祖以固为丰州刺史固莅职既久犹习梁法凡所施为多亏治典朝议密欲代之而难其选遂令整权镇丰州委以代固之略整广布威恩倾身抚接数月之间化洽州府于是除整丰州刺史以固为湖州丰州旧治不居人民赋役参集劳逸不均整请移治武当诏可其奏奖励抚导迁者如归旬月之间城府周备席固之迁也其部曲多愿留为整左右整谕以朝制弗之许也流涕而去及整秩满代至民吏恋之老幼送整远近毕集数日停留方得出界其得人心如此庾信传信拜雒州刺史多识旧章为政简静吏民安之王雅传雅世宗初除汾州刺史励精为治人庶悦而附之自远至者七百余家隋书豆卢绩传周武帝嗣位以绩有才略转渭州刺史甚有惠政华夷悦服大致祥瑞鸟鼠山俗呼为高武陇其下渭水所出其山绝壁千寻由来乏水诸羌苦之绩马足所践忽飞泉涌出有白乌翔止厅前乳子而后去民为之谣曰我有丹阳山出玉浆济我民夷神乌来翔周书元伟传伟保定二年迁成州刺史政尚清静百姓悦附流民复业者三千余口萧撝传撝保定三年为上州刺史为政仁恕以礼让为本尝至元日狱中所有囚系悉放归家听三日然后赴狱主者固执不可撝曰昔王长虞延见称前史吾虽寡德窃怀景行导民以信方自此始以之获罪弥所甘心幸勿虑也诸囚荷恩并依限而至吏民称其惠化秩满当还部民李漆等三百余人上表乞更留两载诏虽弗许甚嘉美之达奚武传武保定三年为同州刺史时属大旱高祖敕武祀华岳岳庙旧在山下常所祷祈武谓僚属曰吾备位三公不能燮理阴阳遂使盛农之月久绝甘雨天子劳心百姓惶惧忝寄既重忧责实深不可同于众人在常祀之所必须登峰展诚寻其灵奥岳既高峻千仞壁立武年逾六十唯将数人攀藤援枝然后得上于是稽首祈请陈百姓恳诚晚不得还即于岳上藉草而宿梦见一白衣人来执武手曰快辛苦甚相嘉尚武遂驽觉益用祗肃至旦云雾四起俄而澍雨远近沾洽高祖闻之玺书劳之柳霞传霞保定中为霍州刺史导民务先以德再三不用命者乃微加贬异示以耻之而已其下感而化之不复为过咸曰我君仁惠如此其可欺乎裴果传果保定五年授复州刺史性严猛能断决每抑挫豪右申理屈滞历牧数州号为称职尉迟纲传纲保定二年为陕州刺史天和二年以纲政绩可纪赐帛千段□六千斛钱二十万增邑四百户陆通传通弟逞天和四年除宜州刺史故事刺史奉辞例备卤簿逞以时属农要奏请停之武帝深嘉焉诏遂其所请以彰雅操乐逊传逊天和五年授湖州刺史民多蛮左未习儒风逊劝励生徒加以课试数年之间化洽州境蛮俗生子长大多与父母别居逊每加劝导多革前弊在任数载频被褒锡杨敷传敷天和六年出为汾州刺史齐将段孝先率众五万来寇梯冲地道昼夜攻城敷亲当矢石随事扞御拒守累旬孝先攻之愈急时城中兵不满二千战死者已十四五粮储又尽公私穷蹙齐公宪总兵赴救惮孝先不敢进军敷知必陷没乃召其众谓之曰吾与卿等俱在边镇实同心戮力破贼全城但强寇四面攻围日久吾等粮食已尽救援断绝守死穷城非丈夫也今胜兵之士犹数百人欲突围出战死生一决傥或得免犹冀生还受罪阙庭孰与死于寇乎吾计决矣于诸君意何如众咸涕泣从命敷乃率见兵夜出击杀齐军数十人齐军稍却俄而孝先率诸军尽锐围之敷殊死战矢尽为孝先所擒齐人方欲任用敷不为之屈遂以忧惧卒于邺高祖平齐赠使持节大将军淮广复三州诸军事三州刺史谥曰忠壮宇文神举传神举授并州刺史州暨齐氏别都控带要重平定甫尔民俗浇讹豪右之家多为奸猾神举励精为治示以威恩旬月之间远迩悦服隋书和洪传洪迁车骑大将军仪同三司时龙州蛮任公忻李国立等聚众为乱刺史独孤善不能御朝议以洪有武略代善为刺史月余擒公忻国立皆斩首枭之余党悉平王长述传长述周受禅出拜广州刺史甚有威惠吏人怀之在任数年蛮夷归之者三万余户朝议嘉之就拜大将军柳俭传俭高祖受禅出为广汉太守甚有能名擢拜蓬州刺史狱讼者庭遣不为文书约束佐史从容而已狱无系囚蜀王秀时镇益州列上其事迁邛州刺史在职十余年荆夷悦服周法尚传法尚高祖受禅拜巴州刺史破三鸦叛蛮于铁山封谯郡公邑二千户后上幸洛阳召之及引见赐金钿酒锺一双彩五百段良马十五匹奴婢三百口给鼓吹一部法尚固辞上曰公有大功于国特给鼓吹者欲令乡人知朕之宠公也固予之岁余转黄州总管乞伏慧传慧高祖受禅领潭桂二州总管三十一州诸军事其俗轻剽慧躬行朴素以矫之风化大洽曾见人以捕鱼者出绢卖而放之其仁心如此百姓美之号其处曰西河公于仲文传仲文从父弟玺高祖受禅拜汴州刺史甚有能名上闻而善之优诏褒扬赐帛百匹寻转邵州刺史唐书郑善果传善果隋开皇初为沂州刺史善果母崔贤明晓政治尝坐合内听善果处决或当理则悦有不可则引之□下责愧之故善果所至有绩号清吏隋书河间王弘传弘为蒲州刺史得以便宜从事时河东多盗贼民不得安弘奏为盗者百余人投之边裔州境帖然号为良吏苏孝慈传孝慈兄子沙罗为资州刺史开皇八年冉尨羌作乱攻汶山金川二镇沙罗率兵击破之授邛州刺史韦鼎传鼎开皇十二年除光州刺史以仁义教导务弘清静州中有土豪外修边幅而内行不轨尝为劫盗鼎于都会时谓之曰卿是好人那忽作贼因条其徒党谋议逼留其人惊惧即自首伏又有人客游通主家之妾及其还去妾盗珍物于夜亡寻于草中为人所杀主家知客与妾通因告客杀之县司鞫问具得奸状因断客死狱成上于鼎鼎览之曰此客实奸而杀非也乃某寺僧□妾盗物令奴杀之赃在某处即放此客遣掩僧并获赃物自是部内肃然不言咸称其有神卢贲传贲迁怀州刺史决沁水东注名曰利民渠又派入温县名曰温润渠以溉泻卤民赖其利杨尚希传尚希出拜蒲州刺史在州甚有惠政复引瀵水立堤防开稻田数千顷民赖其利长孙平传平历许贝二州俱有善政邺都俗薄旧号难治前后刺史多不称职朝廷以平所在称善转湘州刺史甚有能名侯莫陈□传□为邢州刺史时朝廷以岭南刺史县令多贪鄙蛮夷怨叛妙简清吏以镇抚之干是征□入朝拜桂州总管十七州诸军事及到官大崇恩信民夷悦服溪洞生越多来归附炀帝即位拜恒山太守其年岭南闽越多不附帝以□前在桂州有惠政为南土所信伏复拜南海太守裴蕴传蕴历洋直棣三州刺史俱有能名大业初考绩连最炀帝闻其善政征为太常少卿慕容三藏传三藏大业十二年授廓州刺史州极西界与吐谷浑邻接奸宄犯法者皆迁配彼州流人多有逃逸及三藏至招纳绥抚百姓爱悦襁负日至吏民歌颂之四川总志赵昱炀帝征为嘉州太守时州有蛟为害昱令民募船数百率千人临江鼓噪自披发仗剑入水有七人亦披发仗剑随之天地晦冥少顷云雾敛收七人不复出惟昱左手持剑右手提蛟首奋波而出河水尽赤蛟害遂除
　州牧部纪事二
唐书长孙无忌传无忌从父弟操检校虞州刺史从秦王征讨与闻秘谋徙陕州城中无井人勤于汲操为酾河溜入城百姓利安常达传达拜陇州刺史时薛举方强达败其子仁杲斩首千级举遣将许士政绐降达不疑厚加抚接士政伺隙劫之并其众二千归贼举指其妻谓达曰识皇后乎答曰彼瘿老妪何所道举奴张贵又曰亦识我否达瞋目曰若乃奴耳贵忿举笏击其面达不为慑亦拔刀逐之赵弘安为蔽捍乃免仁杲平帝见达劳曰君忠节正可求之古人为执士政杀之赐达布帛三百段张俭传高祖起俭为朔州刺史大教民营田岁收数十万斛虽水旱劝百姓相赡免饥殍州以完安皇甫无逸传无逸出为同州刺史徙益州大都督府长史所至辄闭阁不通宾客左右无敢出入者所须皆市易他境常按部宿民家灯炷尽主人将续进无逸遽抽佩刀断带为炷其廉介顾如此张文琮传文琮永徽初出为建州刺史州尚淫祠不立社稷文琮下教曰春秋二社本于农今此州废不立尚何观比岁田亩卒荒或未之思乎神在于教可以致福于是始建祀场民悦从之王方翼传方翼为肃州刺史州无隍堑寇易以攻方翼乃发卒建楼堞厮多乐水自环烽逻精明仪凤间河西蝗独不至方翼境而他郡民或馁死皆重茧走方翼治下乃出私钱作水硙簿其赢以济饥瘵构舍数百楹居之全活甚众芝产其地张知謇传知謇调露时历房和舒延德定稷晋雒宣贝十一州刺史所莅有威严武后降玺书存问蒋俨传俨为幽州司马刘祥道以巡察使到部表最状擢会州刺史进蒲州刺史户产充伙诉犴积年不平前刺史踵以罪去俨至发隐禁奸号良二千石高智周传智周拜寿州刺史其治尚文雅行部先见诸生质经义及政得失既乃录狱讼考耕饷勤惰以为常张柬之传柬之授襄州刺史中宗为赋诗祖道又诏群臣饯定鼎门外至州持下以法虽亲旧无所纵贷会汉水涨啮城郭柬之因垒为堤以遏湍怒阖境赖之孔若思传若思中宗初出为卫州刺史故事以宗室为州别驾见刺史骜放不肯致恭若思劾奏别驾李道钦请讯有诏别驾见刺史致恭自若思始苏传历朗歙二州刺史时来俊臣贬州参军人惧复用多致书请叱其使曰吾忝州牧高下自有体能过待小人乎遂不发书俊臣未至追还恨之朱敬则传敬则为涪州刺史改庐州代还无淮南一物所乘止一马子曹步从以归杨德干传德干历泽齐汴相四州刺史有威严时语曰宁食三斗蒜不逢杨德干张廷珪传廷珪出为沔州刺史频徙苏宋魏三州景龙中宗楚客纪处讷武延秀韦温等封户多在河南河北讽朝廷诏两道蚕产所宜虽水旱得以蚕折租廷珪谓两道倚大河地雄奥股肱走集宜得其欢心安可不恤其患而殚其力若以桑蚕所宜而加别税则陇右羊马山南椒漆山之铜锡铅锴海之蜃蛤鱼盐水旱皆免宁独河南河北外于王度哉愿依贞观永徽故事准令折免诏可阳峤传峤历魏州刺史荆州长史本道按察使率以清白闻魏州人剺耳阙下请峤为刺史故再治魏薛登传登为常州刺史属宣州贼锺大眼乱百姓溃震登严勒守备阖境赖安冯元常传元常授眉州刺史剑南有火光盗夜掠人画山谷元常喻以恩信约悔过自新贼相率脱甲面缚贼平转广州都督诏便驿赴官安南酋领李嗣仙杀都护刘延佑劫州县诏元常讨之率士卒航海驰檄先示祸福贼党多降元常纵兵斩首恶而还敬晖传晖圣历初为卫州刺史时河北经突厥所骚方秋而城晖曰金汤非粟不守岂有弃农亩事池隍哉纵民归敛阖部赖安韩休传休为虢州刺史虢于东西京为近州乘舆所至常税厩刍休请均赋他郡中书令张说曰免虢而与他州此守臣欲为私惠耳休复将执论吏白恐忤宰相意休曰为刺史幸知民之敝而不救岂为政哉虽得罪所甘心焉讫如休请韦嗣立传嗣立长安中拜凤阁侍郎同凤阁鸾台平章事时州县非其人后以为忧李峤唐休璟曰今朝廷重内官轻外职每除牧守皆诉不行非过累不得遣请选台阁贤者分典大州自近臣始后曰谁为朕行嗣立曰内典机要非臣所堪请先行以示群臣后悦以本官检校汴州刺史由是左肃政大夫杨再思等十八人悉补外王恪传恪子琨武后时历淄卫宋郑梁幽六州刺史皆有能名宋璟传璟开元初为睦州刺史徙广州都督广人以竹茅茨屋多火璟教之陶瓦筑堵列邸肆越俗始知楝梁利而无患灾姜师度传师度徙同州刺史派洛灌朝邑河西二县阏河以灌通灵陂收弃地二千顷为上田置十余屯帝幸长春宫嘉其功下诏褒美加金紫光禄大夫赐帛三百匹卢从愿传从愿开元四年迁豫州刺史政严简奏课为天下第一玺书劳问赐绢百匹召为工部尚书张嘉贞传嘉贞为定州刺史及行帝赋诗诏百官祖道上东门久之以疾丐还东都诏医驰驿护视于□传□为湖州刺史湖陂异时溉田三千顷久廞废□行县命修复堤阏岁获□稻蒲鱼万计州地庳薄葬者不掩柩□为坎瘗枯骨千余人赖以安未几改苏州罢淫祠浚沟端路衢为政有绩刘餗传餗子赞进歙州刺史政干强济野媪将为虎噬幼女呼号搏虎俱免观察使韩滉表赞治有异行加金紫陆元方传元方子象先为蒲州刺史河东按察使小吏有罪诫遣之大吏白争以为可杖象先曰人情大扺不相远谓彼不晓吾言邪必责者当以汝为始大吏□而退尝曰天下本无事庸人扰之为烦耳第澄其源何忧不简邪故所至民吏怀之卢怀慎传怀慎子奂早修整为吏有清白称历御史中丞出为陕州刺史开元二十四年帝西还次陕嘉其美政题赞于听事曰专城之重分陕之雄亦既利物内存匪躬斯为国宝不坠家风寻召为兵部侍郎尹思贞传思贞为青州刺史治州有绩蚕至岁四熟黜陟使路敬潜叹曰是非善政所致祥乎表言之李勉传勉为梁州刺史假王晬南郑令晬为权幸所诬诏诛之勉曰方藉牧宰为人父母岂以谗言杀良吏乎即拘晬为请得免晬后以推择为龙门令果有名召为大理少卿第五琦传琦宝应初起为朗州刺史有异政拜太子宾客李栖筠传筠出为常州刺史岁仍旱编人死徙踵路栖筠为浚渠厮江流灌田遂大稔宿贼张度保阳羡西山累年吏讨不克至是发卒捕斩支党皆尽里无吠狗乃大起学校堂上画孝友传示诸生为乡饮酒礼登歌降饮人人知劝以治行进银青光禄大夫赐一子官人为刻石颂德张镒传镒大历初出为濠州刺史政条清简延经术士讲教生徒比去州升明经者四十人陕西通志李西华贞元中任商州刺史自蓝田至内乡开道七百余里回山取涂人不艰步谓之匾路行旅便之唐书萧复传复为同州刺史岁歉州有京畿观察使储粟复辄发以贷人有司劾治诏削阶停刺史或吊之复曰苟利于人胡责之辞张九龄传九龄曾孙仲方补全州刺史宦人夺民田仲方三疏申理卒与民直崔造传造徙建州刺史朱泚乱造辄檄比州发所部兵二千人以待命德宗嘉之京师平召还至蓝田自以舅源休与贼同逆上疏请罪帝以为有礼下诏慰勉擢给事中孔巢父传巢父子戣为华州刺史明州岁贡淡菜蚶蛤之属戣以为自海扺京道路役凡四十三万人奏罢之会岭南节度使崔咏死帝谓裴度曰尝论罢蚶蛤者谁欤度以戣对即拜岭南节度使刘昌裔传昌裔德宗时为陈州刺史韩全义败于□水引军走陈求入保昌裔登陴揖曰天子命君讨蔡何为来陈且贼不敢至我城下君其舍外无恐明日从十余骑持牛酒扺全义营劳军全义迎拜叹服袁滋传滋为华州刺史政清简流民至者给地居之名其里曰义合然专以慈惠为本未尝设条教民爱向之有犯令时时法外纵舍得盗贼或哀其穷出财为偿所亡召为左金吾卫大将军以杨于陵代之滋行耆老遮道不得去于陵使谕曰吾不敢易袁公政人皆罗拜乃得去莫不流涕吕元膺传德宗时元膺出为蕲州刺史常录囚囚或白父母在明日岁旦不得省为恨因泣元膺恻然悉释械归之而戒还期吏白不可答曰吾以信待人人岂我违如期而至自是群盗感愧悉避境去李景略传景略拜丰州刺史节用约己与士同甘蓼凿咸应永清二渠溉田数百顷储禀器械毕具威令肃然卢元辅传元辅拜左拾遗历杭常绛三州刺史课当最召授吏部郎中于卲传卲为道州刺史未行徙巴州会岁余部獠乱薄城下卲励兵拒战且遣使谕晓獠丐降卲儒服出贼见皆拜即引去节度使李抱玉以闻迁梓州阳城传城出为道州刺史至道州治民如治家宜罚罚之宜赏赏之不以簿书介意月俸取足则已官收其余日炊米二斛鱼一大鬵置瓯杓道上人共食之州产侏儒岁贡诸朝城哀其生离无所进帝使求之城奏曰州民尽短若以贡不知何者可供自是罢州人感之以阳名子前刺史坐罪下狱吏有幸于刺史者拾不法事告城欲自脱城辄榜杀之赋税不时观察使数诮责州当上考功第城自署曰抚字心劳追科政拙考下下观察府遣判官督赋至州怪城不迎以问吏吏曰刺史以为有罪自囚于狱判官惊驰入谒城曰使君何罪我奉命来候安否耳留数日城不敢归仆门阖寝馆外以待命判官遽辞去府复遣官来按举义不欲行乃载妻子中道逃去顺宗立召还城而城已卒年七十赠左散骑常侍李吉甫传宪宗时吉甫连蹇外迁十余年究知闾里疾苦常病方镇强恣至是为帝从容言使属郡刺史得自为政则风化可成帝然之出郎吏十余人为刺史李晟传晟子宪迁卫州刺史以治行称徙绛州绛有幻人怵民以乱宪执诛之河中兵本仰食于绛而汾可输河渭岁租与籴常数十万石故敖保山为固民之输者十牛不胜一车宪滨汾相地治新仓当费二百万请留垣县粟粜河南以钱还籴绛粟既免负载劳又权其赢以完新仓绛人赖利孟简传简元和中为常州刺史州有孟渎久淤阏简治导溉田凡四千顷以劳赐金紫韩愈传愈为潮州刺史初至问民疾苦皆曰恶溪有鳄鱼食民畜产且尽民以是穷数日愈自往视之令其属秦济以一羊一豚投溪水而祝之是夕暴风震电起溪中数日水尽涸西徙六十里自是潮无鳄鱼患陕西通志崔戎宪宗时为华州刺史民有兄弟讼产于州者戎曰此州密迩帝都久沾圣化犹有骨肉生衅咎在莅民者乃垂泣自责既而罚其弟其兄悟曰某实不友非弟也弟亦曰某实不恭非兄也母自讼曰母实不慈当任其咎一门感化不复析居于是州无虚讼吏以故事置钱万□为刺史私用戎不取及去召吏籍所置钱享军曰吾重矫激以励后人也迁兖海观察使民拥道不得行戎夜单骑去民追不及乃止唐书李渤传渤为虔州刺史渤奏还信州移税钱二百万免赋米二万石废冗役千六百人观察使上状不阅岁迁江州刺史度支使张平叔敛天下逋租渤上言度支所收贞元二年流户赋钱四百四十万臣州治田二千顷今旱死者千九百顷若徇度支所敛臣惧天下谓陛下当大旱责民三十年逋赋臣刺史上不能奉诏下不忍民穷无所逃死请放归田里有诏蠲责渤又治湖水筑堤七百步使人不病涉入为职方郎中马燧传燧为怀州刺史时师旅后岁大旱田茀不及耕燧务勤教化止横调将吏有亲母者必造之厚为礼瘗暴胔止烦苛是秋生于境人赖以济狄仁杰传仁杰族孙历蕲邓郑三州刺史岁旱饥发粟赈济民人不流徙改苏州以治最擢给事中南唐近事李建勋镇临川方与僚属会饮郡斋有送九江帅周宗书至者诉以赴镇日近器用仪注或阙求辍于临川李无复报简但乘醉大批其书一绝云偶罢阿衡来此郡固无闲物可应官凭君为报群胥道莫作循州刺史看五代史韩建传建为华州刺史华州数经大兵户口流散建少习农事乃披荆棘督民耕植出入闾里问其疾苦王敬荛传敬荛唐末为颍州刺史梁兵攻吴师古死清口败兵亡归过颍大雪士卒饥冻敬荛乃沿淮积薪为燎作糜粥餔之亡卒多赖以全华温琪传温琪以战功为绛棣二州刺史棣州苦河水为患温琪徙于新州以避之民赖其利李存贤传存贤迁沁州刺史先是州当敌冲徙其南百余里据险立栅而寓居至存贤为刺史曰徙城避敌岂勇者所为乃复城故州梁兵屡攻之存贤力自距守卒不能近相里金传金同光中拜沂州刺史是时诸州皆用武人多以部曲主场务渔□公私以利自入金独禁部曲不与事厚其给养使掌家事而已周知裕传知裕明宗时历绛淄二州刺史迁宿州团练使安州留后所居皆有善政安州近淮俗恶病者父母有疾置之他室以竹竿系饮食委之至死不近知裕深患之加以教道由是稍革河南通志郭进后周显德初为卫州刺史时魏赵邢洺间多亡命者以汲郡依山带河易为出没伺间剽掠吏捕之辄遁去故累岁不能绝其党类进备知其情状因设计发擿之数月间剪灭无余郡民遂请立碑记其事四川总志张琳眉州刺史继章仇修通济堰溉田一万五千顷民被其惠歌曰前有章仇后张公疏决水利□稻丰南阳杜诗不可同何不用之代天工辽史耶律唐古传唐古统和二十四年历豪州刺史严立科条禁奸民鬻马于宋夏界因陈弭私贩安边境之要太后嘉之诏边境遵行着为令杨佶传佶开泰六年加谏议大夫出知易州治尚清简征发期会必信入为大理少卿耶律俨传俨大安初为景州刺史绳胥徒禁豪猾抚老恤贫未数月善政流播郡人刻石颂德萧阳阿传阳阿干统元年由乌古敌烈部屯田太保为易州刺史幸臣刘彦良尝以事至州怙宠恣横为阳阿所阻彦良归妄加毁訾寻遣人代阳阿州民千余诣阙请留即日授武安州观察使宋史尹崇珂传崇珂宋初出为淄州刺史有善政民诣阙请刻石颂德太祖命殿中侍御史李穆撰文赐之刘综传综为转运使尝言天下州郡长吏审官皆资例而授未为得人自今西川荆湖江浙福建广南知州或地居津要或户口繁庶之处望亲加选任其执政旧臣及给舍以上知州处亦择官通判又京朝官当任远官者率以父母未葬为辞意求规免谓自今父母委未葬者许请告营办审官投状并明言官父母已葬方许依例考课违者并罢其官从之杜衍传衍擢知干州陈尧咨安抚陕西至州以衍贤特赐宴仍徙衍权知凤翔府及罢归二州民邀留境上曰何夺我贤太守也范正辞传正辞太平兴国中会有言饶州多滞讼迁正辞知州事至则宿系皆决遣之胥吏坐淹狱停职者六十三人会诏令料州兵送京都有王兴者怀土惮行以刃故伤其足正辞斩之兴妻诣登闻上诉太宗召见正辞曰东南诸郡饶实繁盛人心易动兴敢扇摇苟失控御则臣无待罪之地矣上壮其敢断四川总志慕容德琛淳化中知夔州时值王小被李顺之乱以孤城抗贼大破其众克复一十余郡民免锋镝咸颂其功仕至右监门卫大将军东轩笔录王禹偁传在太宗末年以事谪守滁州到任谢表略曰诸县丰登苦无公事一家饱暖全荷君恩禹偁有遗爱滁州怀之画其像于堂以祠焉庆历中欧阳修謪守滁州观禹偁遣像而作诗曰偶然来继前贤迹信矣皆如昔日言诸县丰登少公事一家饱暖荷君恩想公风采犹如在顾我文章不足论名姓已光青史上壁间容貌任尘昏皆用其表中语也渑水燕谈录张仆射齐贤以吏部尚书知青州六年其治安静民颇安之好事者或谤其居官弛慢朝廷召还公语人曰向作宰相幸无大过今典一郡乃招物议正如监御厨三十年临老反煮粥不了士大夫闻之深罪谤者曾孙仲平为予言宋史李虚己传虚己字公受建安人知荣州未行改遂州时太宗励精政事尝手书二十余纸曰公勤洁己奉法除奸惠爱临民者乃可书为劳绩月给奉以实钱命有司择群臣以治最闻者赐之仍谕曰除奸之要在乎奉法不可因以生事时虚己被赐因献诗自陈父子遭遇荣及祖母帝悦为批其纸尾曰虚己学古入官荣亲事生奉书为郡欲布新规朕得良二千石矣遂赐五品服又赐其祖母钱五十万命翰林学士张洎会两制三馆儒臣遍阅所批诏任福传福咸平中知庆州兼环庆路副总管上言庆州去蕃族不远愿勒兵境上按亭堡谨斥堠因经度所过山川道路以为缓急攻守之备帝益善之李迪传迪知亳州亡卒群剽城邑发兵捕之久不得迪至悉罢所发兵阴听察知贼区处部勒骁锐士擒贼斩以徇陈尧佐传尧佐天禧中河决起知滑州造木龙以杀水势又筑长堤人呼为陈公堤韩亿传亿真宗时知洋州州豪李甲兄死迫嫂使嫁因诬其子为他姓以专其赀嫂诉于官甲辄赂吏掠服之积十余年诉不已亿视旧牍未尝引乳医为证召甲出乳医示之甲亡以为辞冤遂辨李若谷传若谷子淑真宗时以右谏议大夫知许州岁饥取民所食五种上之帝恻然为蠲其赋边肃传肃知邢州会契丹大入先是地屡震城堞摧圮无守备真宗在澶渊密诏肃若州不可守听便宜南保他城肃匿诏不发督丁壮乘城而辟诸门悉所部兵阵以待之骑薄城下肃与战小胜契丹莫测也居三日引去时镇魏深赵磁洺六州闭壁不出老幼趋城者肃悉开门纳之王嗣宗传嗣宗真宗时知邠州城东有灵应公庙旁有山穴群狐处焉巫祝挟之为人祸福民甚信向水旱疾疫悉祷之民语为之讳狐音前此长吏皆先谒庙然后视事嗣宗毁其庙熏其穴得数十狐尽杀之淫祀遂息陈从易传从易直昭文馆知虔州会岁大饥有持杖盗取民谷者请一切减死论凡生者千余人景泰传泰换左藏库使知宁州任福败徙原州元昊众十万分二道一出刘璠堡一出彭阳城人攻渭州葛怀敏援刘璠战崆峒北败接敌骑逾平凉至潘原泰率兵五千从间道赴原而先锋左班殿直张回逗遛不进泰斩以徇遇敌彭阳西裨将夏侯观欲退守彭阳泰弗许乃依山而阵未成列敌骑来犯泰阴遣三百骑分左右翼张旗帜为疑兵敌欲遁去将校请进击泰止之遣士搜山果得伏兵与战斩首千余级以功迁西上合门使知镇戎军兵马钤辖俞献卿传献卿以集贤院学士知杭州暴风江潮溢决堤献卿大发卒凿西山石作堤数十里民以为便范仲淹传仲淹明道初知严州政化大着皇佑初知杭州赈饥民为术甚备俗喜竞渡好为佛事乃纵民竞渡且日出燕于湖上自春至夏居民空巷出游又召诸佛寺僧谕之曰饥岁工价至贱可兴土木之役于是诸寺工作鼎兴又新廒仓吏舍日役千夫监司奏劾杭州不恤荒政公私兴造仲淹乃自条叙所以燕游及兴造皆欲发有余之财以惠贫者贸易饮食工技服力之人仰食于公私者无虑数万人荒政之施莫此为大是岁两浙唯杭州晏然民不流徙皆太守之惠也刘沆传沆知衡州大姓尹氏欺邻翁老子幼欲窃取其田乃伪作卖券及邻翁老遂夺而有之其子诉于州县二十年不得直沆至复诉之尹氏持积岁税钞为验沆曰若田千顷岁输岂特此耶尔始为券时尝如敕问邻乎其人固多在可讯也尹氏遂伏罪王沿传沿子鼎仁宗时知深州王则以贝州反深卒庞旦与其徒谋以元日杀军校劫库兵应之前一日有告者鼎夜出檄遣军校摄事外邑而阴为之备翼日会僚吏置酒如常叛党愕不敢动鼎刺得实徐捕首谋十八人送狱狱具候转运使至审决未至军中汹汹谋劫囚鼎因谓僚吏曰我不以累诸君独命取囚桀骜者数人斩于市众皆失色一郡帖然任颛传仁宗时侬贼犯岭外颛知潭州宣抚司以宣毅卒有功檄补军校颛察其色动曰必有异志执按之具服为贼内应搜其家得所记潭事甚悉枭首以徇诏书褒激赐白金五百两朱寿昌传寿昌知阆州大姓雍子良屡杀人挟财与势得不死至是又杀人而赂其里民出就吏狱具寿昌觉其奸引囚诘之曰吾闻子良与汝钱十万许纳汝女为妇且□汝子故汝代其命有之乎囚色动则又□之曰汝且死书券抑汝女为婢指钱为顾直又不□汝子将奈何囚悟泣涕覆面曰囚几误死以实对立取子良正诸法郡称为神张方平传方平以侍讲学士知滑州徙益州未至或扇言侬智高在南诏将入寇摄守亟调兵筑城日夜不得息民大惊扰朝廷闻之发陕西步骑兵仗络绎往戍蜀诏趣方平行许以便宜从事方平曰此必妄也道遇戍卒皆遣归他役尽罢适上元张灯城门三夕不闭得邛部译人始造此语者枭首境上而流其余党蜀人遂安复以三司使召方西鄙用兵两蜀多所调发方平为奏免横赋四十万减铸铁钱十余万□又建言国家都陈留当四通五达之道非若雍谷有山川足恃特倚重兵以立国耳兵恃食食恃漕运以汴为主汴带引淮江利尽南海天圣已前岁调民浚之故水行地中其后浅妄者争以裁减役费为功汴日以塞今仰而望焉是利尺寸而丧丘山也乃画上十四策富□读其奏漏尽十刻帝称善□曰此国计大本非常奏也悉如其说行之王次翁传次翁出知道州燕云之役取免夫钱不及期辄以乏兴论次翁檄取属邑丁籍视民产高下以为所输多寡之数约期受输不扰而集范镇传镇英宗时知陈州陈方饥视事三日擅发钱粟以贷民监司绳之急即自劾诏原之是岁大熟所贷悉还王珪传珪季父罕知潭州为政务适人情不加威罚有狂妇数诉事出言无章却之则勃骂前守每叱逐之罕独引至前委曲徐问久稍可晓乃本为人妻无子夫死妾有子遂逐妇而据家赀屡诉不得直因愤恚发狂罕为治妾而反其赀妇良愈郡人传为神明赵抃传抃知虔州虔素难治抃御之严而不苛召戒诸县令使人自为治令皆喜争尽力狱以屡空岭外仕者死多无以为归抃造舟百艘移告诸郡曰仕宦之家有不能归者皆于我乎出于是至者相继悉授以舟并给其道里费杨偕传偕知杭州时蔡襄谒告过杭而轻游里市或谓偕合言于朝对曰襄尝缘公事抵我我岂可以私报耶窦卞传卞知深州熙宁初河决滹沱水及郡城地大震流民自恩冀来踵相接卞发常平粟食之吏白擅发且获罪卞曰候请而得报民死矣吾宁以一身活数万人寻请诏许之外间讹言大水至卞下令敢言者斩一日复报大水且至吏请闭门卞不可既而果妄时发六州卒筑武强城卒惰主者笞之不服卞曰厢兵犯将校法不至重然兴役聚工不可拘以常法命斩之以闻有诏嘉奖章衡传衡熙宁中知郑州奏罢原武监弛牧地四千二百顷以予民刘彝传彝知虔州俗尚巫鬼不事医药着正俗方一卷斥淫巫三千七百家使以医易业俗遂变俞充传充擢天章阁待制知庆州庆阳兵骄小绳治辄肆悖充严约束斩妄言者五人于军门闻有病苦则巡抚劳饷死不能举者出私钱以周其丧故莫不畏威而怀惠李师中传师中知瀛州乞召司马光苏轼等置左右言时政得失又自称荐曰天生微臣盖为圣世有臣如此陛下其舍诸吕惠卿剔其语以为罔上遂贬和州苏颂传颂知婺州方溯桐庐江水暴迅舟横欲覆母在舟中几溺矣颂哀号赴水救之舟忽自正母甫及岸舟乃覆人以为纯孝所感徙亳州有豪妇罪当杖而病每旬检之未愈谯簿邓元孚谓颂子曰尊公高明以政称岂可为一妇所绐但谕医如法检自不诬矣颂曰万事付公议何容心焉若言语轻重则人有观望或致有悔既而妇死元孚□曰我辈狭小岂可测公之用心也吴越饥选知杭州一日出遇百余人哀诉曰某以转运使责逋市易□钱夜囚昼系虽死无以偿颂曰吾释汝使汝营生奉衣食之余悉以偿官期以岁月而足可乎皆谢不敢负果如期而足颂宴客有美堂或告将兵欲乱颂密使捕渠领十辈荷杖付狱中迨夕会散坐客不知也韩传知澶州坐失举降太常少卿河决昼夜捍御神宗念其劳改官大中大夫吏事绝人阅案牍终身不忘澶州民怀思之他日郡守或欲有所为民必曰此已经韩大中矣以故辄止范祥传祥子育元佑初出知熙州时议弃质孤胜如两堡育争之曰熙河以兰州为要塞此两堡者兰州之蔽也弃之则兰州危兰州危则熙河有腰膂之忧矣又请城李诺坪汝遮川曰此赵充国屯田古榆塞之地也不报老学庵笔记贾表之名公望文元公之孙也姿禀甚豪尝谓仕宦当作御史排击奸邪否则为将帅攻讨羌戎余不足为也故平居惟好猎常自饲犬有妾焦氏者为之饲鹰鹞寝食之外但治猎事曰此所以寓吾意也晚守泗州翁彦国勤王不进久留泗上表之面叱责之且约不复饷其军彦国愧而去及张邦昌伪赦至率郡官哭于天庆观圣祖殿而焚其赦书伪命卒不能越泗而南所试纔一郡而所立如此许颍之间猎徒谓之贾大夫云宋史程俱传俱建炎中知秀州会车驾临幸赐对俱言陛下德日新政日举赏罚施置仰当天意俯合人心则赵氏安而社稷固不然则宗社危而天下乱其间盖不容发高宗嘉纳之金兵南渡据临安遣兵破崇德海盐驰檄谕降俱率官属弃城保华亭留兵马都监守城朝廷命俱部金帛赴行在既至以病乞归向子諲传子諲知潭州禁卒为乱纵火掠市出浏阳县子諲遣通判孟彦卿等追及攸县平之金人破江西移兵湖南子諲闻警报率军民以死守宗室成中郎聿之隶东壁子諲巡城顾谓曰君宗室不可效此曹苟简聿之感激流涕金人围八日登城纵火子諲率官吏夺南楚门遁城陷坐敌至失守落职转运副使贾收言子諲督兵巷战又收溃卒复入治事帝亦以子諲与他守臣望风遁者殊科诏复职王居正传居正知婺州州贡罗旧制岁万匹崇宁后增五倍建炎中减为二万至是主计者请复崇宁之数居正力言于朝户部督趣愈峻居正置檄不行语其属曰吾愿身坐不以累诸君呼吏为文书付之曰即有谴以此自解复手疏五不可以闻诏如建炎中数种世衡传世衡子师道知西安州夏人侵定边筑佛口城率师往夷之始至渴甚师道指山之西麓曰是当有水命工求之果得水满谷叶梦得传梦得绍兴间诏加观文殿学士移知福州兼福建安抚使海寇朱明猖獗诏梦得挟御前将士便道之镇或招或捕或诱之相戕遂平寇五十余李宥传宥知蕲州岁凶人散委婴儿而去者相属于道宥令吏收取计口给谷俾营妇均养之每旬阅视所活甚众或杀人以米十石给佣者使就狱曰我重贿吏尔必不死宥得其情论如法薛□传□以左司郎官召知虔州移黄州时福州大盗有号管天下伍黑龙满山红之属其众甚盛钤辖李贵为贼所获民作山寨自保守臣莫将议委漳泉汀建募强壮游手各千人为□用与殿司总制张渊同措置未及行诏升□集英殿修撰与将两易□至郡漕臣以游手易聚难散恐为他日患闻于朝事下□议□谓昔守章贡有武夫周虎臣陈敏者丁壮各数百皆能战视官军可一当十乃奏虎臣为副将敏为巡检选丁壮千人号奇兵日给糗粮责以灭贼自是岁费钱三万六千余缗米九千石凡四年贼平挥麈前录张逸字天隐郑州人登进士初尝以枢密直学士知益州蜀人谙其民风华阳县乡长杀人诬道旁者县吏受财狱具乃令杀人者守囚逸曰囚色冤守者气不直岂守者杀人乎囚始敢言而守者果服立诛之蜀人以为神岁饥民多杀耕牛食之犯者皆配关中逸奏民杀牛以活将废穑事今岁小稔请一切放还复其业报可丘传知秀州华亭县捍海堰废且百年咸潮岁大入坏并海田苏湖皆被其害至海口访遗址已沦没乃奏创筑三月堰成三州舄卤复为良田朱熹传熹淳熙五年除知南康军至郡兴利除害值岁不雨讲求荒政多所全活讫事奏乞依格推赏纳粟人间诣郡学引进士子与之讲论访白鹿洞书院遗址奏复其旧为学规俾守之倪思传思知福州弥远拜右丞相陈晦草制用昆命元龟语思叹曰此禹舜揖逊也乃上省牍请贴改麻制诏下分析弥远遂除晦殿中侍御史即劾思藩臣僭论麻制镌职而罢范应铃传应铃通判蕲州时江右峒寇为乱吉州八邑七被残毁差知吉州应铃慨然曰此岂臣子辞难时耶即奉亲以行下车首以练兵足食为先务然后去冗吏核军籍汰老弱以次罢行应铃洞究财计本末每鄙榷酤兴利斩五邑悉改为户吉舟车之会且屯大军六万户人劝之榷应铃曰理财正辞吾纵不能禁百姓群饮其可诱之利其赢耶永新禾山群盗啸聚数日间应者以千数应铃察过客赵希邵有才略檄之摄邑调郡兵结隅保分道捣其巢穴禽之诛其为首者七人一乡以定赣叛卒朱先贼杀主帅应铃曰此非小变也密遣谍以厚赏捕之部使者劾其轻发镌一官杨泰之传泰之知果州踦零钱病民泰之以一年经费储其赢为诸邑对减上尚书省按为定式民歌之曰前张后杨惠我无疆张谓张义实自发其端而泰之踵行之徐元杰传元杰淳佑元年差知南剑州会峡阳寇作擒渠魁八人斩之余释不问父老或相语曰侯不来我辈鱼肉矣郡有延平书院率郡博士会诸生亲为讲说民讼率呼至以理化诲多感悦而去输苗听其自概阖郡德之丁母忧去官众遮道跪留王应麟传应麟知徽州其父撝尝守是郡父老皆曰此清白太守子也摧豪右省租赋民大悦李芾传芾历知永州有惠政永人祠之以浙东提刑知温州州濒海多盗芾至盗息遂以前官移浙西金史范承吉传承吉天眷五年知绛州先是军兴民有为将士所掠而逃归者承吉使吏遍谕俾其自实凡数千具白元帅府许自赎为良或贫无赀者以公厨代输毛硕传硕皇统四年知曹州有书生投书于硕辞涉谤讪僚属皆不能堪硕延之上座谢曰使硕常闻斯言庶乎寡过士论以故嘉之黄久约传久约授磁州刺史磁并山多盗既获而款伏者审录官或不时至系者多以杖杀或死狱中久约恻然曰民虽为盗而不死于法可乎乃请谳之而后行郭文振传文振承安初累官辽州刺史深得民心兴定中招降太原山二百余村迁老幼于山寨得壮士七千分驻营栅防护秋获文振奏若秋高无兵直取太原河东可复优诏许之苏州府志八资剌至元丙子监昆山州警敏详审民皆惬服先有佥人睥睨学宫屏斥诸生且立石以灭其迹八资剌下车慨然以兴复自任葺庙宇建采芹亭彩绘一新风俗丕变史文彬至正九年领昆山州事十年海寇犯太仓官军入海剿捕连数百艘文彬馈饷悉出官帑给之无扰于民前此兵出所过剽掠文彬严为禁制有卒稍横按于市鞭之置诸狱众乃敛戢民赖以安元史臧梦解传梦解授海宁知州时淮东按察副使王庆之按行其州见梦解刚直廉慎而学有渊奥自任职以来门无私谒官署萧然凡有差役皆当其贫富而吏无所预于是民以户计者新增七百六十有四田以顷计者新辟四百四十有三桑柘榆柳交荫境内而政平讼简为诸州县最乃举梦解才德兼备宜擢清要以展所蕴而御史台亦以其廉能抗章荐之江西通志阿剌威大德初授富州达鲁花赤州境岁受水患阿剌威至筑马湖堤三百丈又修境内坏堤六十四处甃石以遏其冲自此州不为水虐贵州通志张怀德大德间为贵州知州值土官宋隆济及蛇节反攻贵州时承平久兵备废弛众心汹汹怀德募义勇合官军殊死战众寡不敌被执贼欲降之怀德大骂不屈而死郡人表其战地曰崇节浙江通志贾达泰定初知平阳州事一日以公事道经金华适金华民曰沿海军横公能治否达谓曰能即乘马径造石抹门谓曰常慕万户先御史大夫开创元勋光照史册足下不思振先世之烈而纵兵肆暴若是万户能长保富贵乎石抹下拜谢罪海军肃然苏州府志那怀本泰定初以武德将军为昆山州达鲁花赤时州治新迁公廨未建怀本募里正兴役有方民皆乐从先是上官莅州供帐器用悉赁于富室怀本以公罚钱置造百用具备应役者始息肩且敬重耆老人皆贤之献征录泰和始为州明太祖平江西以顾光远知泰和州前州守以民好讼告之光远怃然曰民有冤抑守弗为理民将安诉顷之讼者雨集乃自书榜联纸长数丈诲谕谆切民争来观观已去不讼者十二又令凡讼者居谯门上思三日然后得诉思不三日去不讼者过半矣广德州志陈宁明初知广德州时岁旱百姓告事闻太祖不允宁赴京奏曰天旱田禾不收民有饥色若复督征税粮必逃移姑苏而与张士诚益民也太祖曰尔好大胆敢如此言允之河南通志扈俊臣洪武中知归德州民有贾五之子娶李聚女为妻不顺舅姑责之投河而死聚威胁贾五父子俱缢死久不白俊臣察得其情置于法乡人快之畿辅通志萧伯辰永乐初知深州循良恺悌清慎廉介十年七月霪雨兼旬漳河泛溢滹沱壅塞失其疏导波涛汹涌冲击城垣伯辰度城郭卑洿将罹于患徙民之耆稚暨宫府之图籍公私之储偫置高原具舟编筏以待之水至身先士卒运土石以拒之力弗支乃率众避去其廨亭庐舍漂荡无复完存政治无所乃即尝避水之地去城三十里曰吴庄者芟芜刜翳相其爽垲以绵蕝从事已乃奉城隍之主寓土地祠中请于朝遂定厥居于是州之人去卑洳而即爽垲民至今称之山西通志周郁永乐间任浑源州时飞蝗为灾郁斋沐虔祷蝗飞出境州南有虎伤人郁牒于神是夜虎果入笼中后升荆州知府所在民有余思广德州志杨翰永乐七年知州事秉心公正莅政廉明偶以公务获谴民诣阙奏留者数百人朝廷嘉其得民心赐钞三百贯仍遣王理护之还职四川总志胡思忠知泸州留心民务泸赋至重恳请减每石征银五钱三分自思忠始莱州府志仇镇正统十三年知胶州有才能甘淡泊因民田低洼□薄累欠租赋奏免粮一万七千余石后升赣州知府去之日行李萧然民至今怀之安陆府志陈厚景泰二年知荆门常夜微行以察民隐城北有老妪纺至半夜命女取浊酒以饮女误发其他瓮笑且言曰此酒甚清如陈太守何谓浊邪公过适闻之明日召老妪谓曰我有何清昨所言妄矣妪曰人心至公小女之言实公素行也何妄其清德见知于人多类此山西通志白惟勤知沁州加意抚循狱讼明察时有妇暮行贼艳其首饰以沙扑其面适一人突至救之妇目眯无从辨俱讼之官贼诬救者为劫弗能决惟勤密函苍头于箱置二囚侧令二囚自相讦悉得其情比再鞫贼犹执词如初惟勤启箱出苍头证之贼惊服救者获免时称为神明济南府志刘珩成化中任霸州知州持躬廉谨常因河水泛溢为霸人灾珩往躬祷以身投之民竞趋护得不死水即退民免于灾长沙府志林廷玉弘治中以都给事谪判海州陟知茶陵尝曰民风不淳士习不正道之不明不行故也乃作□江书院日深衣幅巾集诸生讲习其中喜吟□意之所到即掀□长歌与民赓和忘其身之为吏也无为州志陈应龙万历十五年知无为郡居江北上流土桥河青山圩受九江一带江冲民皆筑堤江浒为圩大小凡三百六十有零盛夏水涨则江流内与潮合百里膏壤尽归漂没应龙亲涉草莱浮大江累月经画申请照粮派夫筑堤五千二百七十余丈以捍江潮地名鱼口自是岁事乃登后人得援制增补以息江患人思其德名曰陈公坝云济南府志侯师颜万历间知泰安州一日谒济南守适济南有断人牛舌牛尚未死牛主具词株连村人讯之皆不服守累日不决因以是狱属师颜师颜于府门外集两造及被伤之牛至师颜语众曰此细故耳何以讯为若等各揖牛以谢于是众各揖牛内一人甫揖牛即咆哮奔避师颜曰割牛舌者汝也其人骇汗语塞一时传其神明献征录明朱光霁知绵州州多势家私役州民乃其常俗至悉除之一日有称尚书府家人征州夫栽田者霁曰公田乎私田乎其人曰虽私田旧规也霁揭律令示之其人不悟而索愈急霁呼出狱囚使领曰此数百指可为栽田用矣其人曰恐不可霁曰吾亦以为不可闻者哄然
　州牧部杂录
  </div>
  <div class="pagination">
   <a href="官常典州牧部_page4.html">
    上一页
   </a>
   <a href="官常典州牧部.html">
    1
   </a>
   <a href="官常典州牧部_page2.html">
    2
   </a>
   <a href="官常典州牧部_page3.html">
    3
   </a>
   <a href="官常典州牧部_page4.html">
    4
   </a>
   <span class="current-page">
    5
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
