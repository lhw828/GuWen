<!DOCTYPE html>
<html>
<head>
    <meta charset="UTF-8">
    <title>官常典贤裔部 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典贤裔部 - 第 2 页/共 6 页</h1>
    <div class="content">耳越若止于盗铸铜者亦无须苦禁竣议曰泉货利用近古所同轻重之议定于汉世魏晋以降未之能改诚以物货既均改之伪生故也世代渐久弊运顿至因革之道宜有其术今云开署放铸诚所欣同但虑采山事绝器用日耗铜既转少器亦弥贵设器直一千则铸之减半为之无利虽令不行又云去春所禁一时施用是欲使天下丰财若细物必行而不从公铸利己既深情伪无极私铸剪凿书不可禁五铢半两之属不盈一年必至于尽财货未赡大钱已竭数岁之间悉为尘土岂可令取弊之道基于皇代今百姓之货虽为转少而市井之民未有嗟怨此新禁初行品式未一须臾自止不足以垂圣虑唯府藏空匮实为重忧今纵行细钱官无益赋之理百姓虽赡无解官乏唯简费去华设在节俭求赡之道莫此为贵然钱有定限而消失无方剪铸虽息终致穷尽者亡应官开取铜之署绝器用之涂定其品式日月渐铸岁久之后不为世益耳时议者又以铜转难得欲铸二铢钱竣又议曰议者将为官藏空虚宜更改铸天下铜少宜减钱式以救交弊赈国纾民愚以为不然今铸二铢恣行新细于官无解于乏而人奸巧大兴天下之货将靡碎至尽空立严禁而利深难绝不过一二年间其弊不可复救其甚不可一也今镕铸有顿得一二亿理纵复得此必待弥年岁暮税登财币蹔革日用之费不赡数月虽权征助何解乏邪徒使奸民意骋而贻厥愆谋此又甚不可二也民惩大钱之改兼畏近日新禁市井之闲必生喧扰远利未开切患猥及富商得志贫民困窘此又甚不可三也若使交益深重尚不可行况又未见其利而众弊如此失算当时取诮百代乎前废帝即位铸二铢钱形式转细官钱每出民间即模效之而大小厚薄皆不及也无轮郭不磨鑢如今之剪凿者谓之耒子景和元年沈庆之启通私铸由是钱货乱败一千钱长不盈三寸大小称此谓之鹅眼钱劣于此者谓之綖环钱入水不沈随手破碎市井不复料数十万钱不盈一掬斗米一万商货不行太宗初唯禁鹅眼綖环其余皆通用复禁民铸官署亦废工寻复并断惟用古钱竣自散骑常侍丹阳尹加中书令丹阳尹如故表让中书令曰虚窃国灵坐招禁要闻命惭惶形魂震越臣东州凡鄙生微于时长自闾阎不窥官辙门无富贵志绝华伍直以委身陇亩饥寒交切先朝陶均庶品不遗愚贱得免耕税之勤□仕进之末陛下盛德居蕃总揽英异越以不才超尘清轨奉躬历稔劳效莫书仰恃曲成之仁毕愿守宰之秩岂期天地中阕殷忧启圣倚附兴运擢景神涂云飞海泳冠绝伦等曾未三期殊命八萃详料赏典则臣不应科瞻言勤良则臣与侔贵方欲诉款皇朝降阶盛序微已国言少彻身谤而制书猥下爵树弥隆臣小人也不及远谋宠利之来何能居约徒以上渎天明下汨彝议灾谪之兴惧必在迩今之过授以先微身苟曰非据危辱将及十手所指谕等膏盲所以寤寐兢遽维萦苦疾者也伏愿陛下察其丹诚矜其疾愿绝会收恩以全愚分则造化之施方兹为薄见许时岁旱民饥竣上言禁饧一月息米近万斛复代谢庄为吏部尚书领太子左卫率未拜丁忧起为右将军丹阳尹如故竣藉蕃朝之旧极陈得失上自即吉之后多所兴造竣谏争恳切无所回避上意甚不悦多不见从竣自谓才足干时恩旧莫比当赞务居中永执朝政而所陈多不被纳疑上欲疏之乃求外出以占时旨大明元年以为东扬州刺史将军如故所求既许便忧惧无计至州又丁母艰不许去职听送丧还都恩待犹厚竣弥不自安每对亲故颇怀怨愤又言朝事违谬人主得失及王僧达被诛谓为竣所谗构临死陈竣前后忿怼每怀言不见从僧达所言颇有相符据上乃使御史中丞庾徽之奏之曰臣闻人臣之奉主毁家光国竭情无私若乃无礼陵人怙富卑上是以王叔作戒子□为戮未有背本塞原好利忘义而得自容盛世混乱清流者也右将军东扬州刺史建城县开国侯颜竣因附风云谬蒙翼长天地更造拔以非次圣朝亲揽万务一归而窥觇国柄潜图秉执受任选曹驱扇滋甚出尹京辇形势弥放传诏犯宪旧须启闻而竣以通诉忤己□加鞭辱罔顾威灵莫此为甚严诏屡发当官责效竣权恣不行怨怼弥起怀挟奸数苞藏阴慝预闻中旨罔不宣露罚则委上恩必归己荷遇之门即加谤辱受谴之室曲相哀抚翻戾朝纪狡惑视听□惧上宰激动闾阎未上虑闻内怀猜惧伪请东牧以卜天旨既获出蕃怨詈方肆反唇腹诽方之已轻且时有启奏必协奸私宣示亲朋动作群小前冬母亡诏赐还葬事毕不去盘桓经时方构闲勋贵造立同异又表示危惧深营身观曲访大臣虑不全立遂以己被斥外国道将颠衅积怀抱恶穷辞色兼行阙于家早负世议逮身居崇宠奉兼万金荣以夸亲禄不充养宿憾母弟恃贵□戮天伦怨毒亲交震骇凡所□任皆阙政刑□开丹阳库物贷借吏下多假资礼解为门生充朝满野殆将千计骄放自下妨公害私取监解见钱以供帐下宾旅酣歌不异平月街谈道说非复风声竣代都文吏特荷天私弃瑕录用豫参要重劳无汗马赏班河山出内宠灵逾越伦伍山川之性日月弥滋溪壑之心在盈弥奓虎寇狼贪未足为譬今皇明开耀品物咸亨伤俗点化实唯害焉宜加显戮以彰盛化请以见事免竣所居官下太常削爵土须事御收付廷尉法狱罪上未欲便加大戮且止免官竣频启谢罪并乞性命上愈怒诏答曰宪司所奏非宿昔所以相期卿受荣遇故当极此讪讦怨愤已孤本望乃复过烦思虑惧不自全岂为下事上诚节之至耶及竟陵王诞为逆因此陷之召御史中丞庾徽之于前为奏奏成诏曰竣孤负恩养乃可至此于狱赐死妻息宥之以远子辟强徙送交州又于道杀之竣文集行于世按陋巷志支子世表三十一代竣
　　颜测
按陋巷志支子世表三十一代测延之次子临淮太守　　颜
按陋巷志支子世表三十一代延之第三子兵部尚书　　颜跃
按陋巷志支子世表三十一代跃延之第四子东湘太守　　颜兴之
按陋巷志宗子世表三十二代兴之安宁太守子登　　颜炳之按陋巷志宗子世表三十二代炳之字叔豹以能书称历韩国江夏王参军奉朝请员外散骑常侍子见远　　颜干
按陋巷志支子世表三十二代干师仲子袭父爵　　南齐　　颜见远
按陋巷志宗子世表三十三代见远安成王侍郎征西参军治书御史兼中丞子协按兖州府志见远琅邪临沂人晋侍中含七世孙也为南齐御史治书正色立朝有当官之称及梁武帝执政乃以疾辞齐和帝暴崩见远恸哭而绝梁武帝恨之谓朝臣曰我自应天从人何预天下人事而颜见远乃至于此当世嘉其忠烈咸称叹之按滋阳县志见远博学有志行仕南齐为御史中丞及梁武帝受禅见远发愤不食数日而卒　　颜宣仁
按陋巷志支子世表三十三代宣仁炳之次子巴陵王参军　　梁
　　颜登
按陋巷志宗子世表三十三代登字康之梁鄱阳王府郎中令无后而炳之子见远为宗　　颜幼明
按陋巷志支子世表三十三代幼明驾部郎中征虏记室注灵棋经　　颜翻
按陋巷志支子世表三十三代翻广州刺史
　　颜积
按陋巷志支子世表三十三代积中书郎

按幼明翻积志不分
载何朝故附本代之末

　　颜协
按梁书本传协字子和琅邪临沂人也七代祖含晋侍中国子祭酒西平靖侯父见远博学有志行初齐和帝之镇荆州也以见远为录事参军及即位于江陵以为治书侍御史俄兼中丞高祖受禅见远乃不食发愤数日而卒高祖闻之曰我自应天从人何预天下士大夫事而颜见远乃至于此也协幼孤养于舅氏少以器局见称博涉群书工于草隶释褐湘东王国常侍又兼府记室世祖出镇荆州转正记室时吴郡顾协亦在蕃邸与协同名才学相亚府中称为二协舅陈郡谢暕卒协以有鞠养恩居丧如伯叔之礼议者重焉又感家门事义不求显达恒辞征辟游于蕃府而已大同五年卒时年四十二世祖甚叹惜之为怀旧诗以伤之其一章曰弘都多雅度信乃含宾实鸿渐殊未升上才淹下秩协所撰晋仙传五篇日月灾异图两卷遇火湮灭有二子之仪之推□早知名之推承圣中仕至正员郎中书舍人按陋巷志宗子世表三十四代协
　　颜挻
按陋巷志支子世表三十四代挻山阳太守
　　颜誓
按陋巷志支子世表三十四代誓交州刺史以清白闻按挻誓志不分载
何朝故附本代之末

　　陈
　　颜晃
按陈书本传晃字元明琅邪临沂人也少孤贫好学有辞采解褐梁邵陵王兼记室参军时东宫学士庾信尝使于府中王使晃接对信轻其尚少曰此府兼记室几人晃答曰犹当少于宫中学士当时以为善对侯景之乱西奔荆州承圣初除中书侍郎时杜龛为吴兴太守专好勇力其所部多轻险少年元帝患之乃使晃管其书翰仍剌龛曰卿年时尚少习读未晚颜晃文学之士使相毗佐造次之间必宜谘禀及龛诛晃归世祖世祖委以书记亲遇甚笃除宣毅府中录事兼记室参军永定二年高祖幸大庄严寺其夜甘露降晃献甘露颂词义该典高祖甚奇之天嘉初迁员外散骑常侍兼中书舍人掌诏诰三年卒时年五十三诏赠司农卿谥曰贞子并赐墓地晃家世单门傍无亲援而介然修立为当世所知其表奏诏诰下笔立成便得事理而雅有气质有集二十卷（按史　系陈人志作唐人）

按陋巷志支子世表四十代晃有清节为唐饶阳司士按兖州府志晃初仕梁为记室参军入陈位至中书舍人
　贤裔部列传一
　　周
　　颜歆
按陋巷志宗子世表二代歆字子林鲁大夫葬颜子墓东十余步生子俭元泰定三年从祀　　颜俭
按陋巷志宗子世表三代俭鲁大夫生子威元泰定三年从祀　　颜威
按陋巷志宗子世表四代威鲁下大夫生子芃　　颜芃按陋巷志宗子世表五代芃鲁下大夫生子亿　　颜亿按陋巷志宗子世表六代亿鲁下大夫生子岵　　颜岵按陋巷志宗子世表七代岵鲁下大夫生子卸　　秦　　颜卸
按陋巷志宗子世表八代卸字伯仲秦大夫生子誉　　颜誉按陋巷志宗子世表九代誉舍人生子产
　　颜产
按陋巷志宗子世表十代产项羽闻其名聘之不受生子异　　汉
　　颜异
按陋巷志宗子世表十一代异字世仁汉大夫生子愚　　颜愚
按陋巷志宗子世表十二代愚汉卿士生子逵　　颜逵按陋巷志宗子世表十三代逵汉大夫生子肆　　颜肆按陋巷志宗子世表十四代肆字季逵武帝时尚书郎会稽都尉书传作驷生子衷　　颜衷
按陋巷志宗子世表十五代衷一作忠郡功曹从事巩令生子凯　　颜凯
按陋巷志宗子世表十六代凯字虞卿张禹荐于朝为安成太守生子邃　　颜邃
按陋巷志宗子世表十七代邃字景深郡上计吏生子龠　　颜安乐
按汉书本传安乐字公孙鲁国薛人眭孟姊子也家贫为学精力官至齐郡太守丞后为仇家所杀安乐授淮阳泠丰次君淄川任公公为少府丰淄川太守由是颜家有泠任之学始贡禹事嬴公成于眭孟至御史大夫疏广事孟卿至太子太傅皆自有传广授琅琊管路路为御史中丞禹授颍川堂溪惠惠授泰山冥都都为丞相史都与路又事颜安乐故颜氏复有管冥之学路授孙宝为大司农自有传丰授马宫琅琊左咸咸为郡守九卿徒众尤盛官至大司徒自有传（按安乐在汉书儒林传真卿世系谱序载汉有安乐则安乐为颜氏裔无疑因世代无考故附前汉末）
　　后汉
　　颜龠
按陋巷志宗子世表十八代龠字茂宗州举茂才生子绰　　颜绰
按陋巷志宗子世表十九代绰字参道为太守生子准　　颜准
按陋巷志宗子世表二十代准始仕为从事复高尚不仕生子玩　　颜玩
按陋巷志宗子世表二十一代玩字怀珍举有道为著作郎生子亮　　颜亮
按陋巷志宗子世表二十二代亮字世明为郡督邮见冀州刺史王统碑生子□　　颜□
按陋巷志宗子世表二十三代□字士荣州举茂才至御史大夫二子斐盛　　魏
　　颜斐
按颜真卿颜氏世系谱序魏有斐盛
按陋巷志宗子世表二十四代斐尹京兆有善政二子鲁欢无后而盛为宗　　颜盛
按陋巷志宗子世表二十四代盛字叔台一字叔震生子钦按兖州府志盛字叔台颜子二十四代孙也父□桓帝时为御史大夫兄斐京兆尹盛为汉尚书郎魏历青徐二州刺史关内侯始自鲁国徙居琅琊临沂代传孝恭因号其居为孝弟里葬临沂县西七里今属费县宋元佑七年诏禁樵棌　　颜钦
按陋巷志宗子世表二十五代钦子默
按兖州府志钦字公若盛之子也明诗礼易尚书多所通说历东平郎将司马大中大夫东莞广陵太守给事中引直禁省封葛峄县子　　晋
　　颜默
按陋巷志宗子世表二十六代默字静伯汝阴太守护军将军给事中袭葛峄县子三子畿辇含长次无后　　颜闵
按陋巷志支子世表二十六代闵一作敏字叔明钦季子晋散骑常侍　　颜含
按晋书本传含字弘都琅邪莘人也祖钦给事中父默汝阴太守含少有操行以孝闻兄畿咸宁中得疾就医自疗遂死于医家家人迎丧旐每绕树而不可解引丧者颠仆称畿言曰我寿命未死但服药太多伤我五脏耳今当复活慎无葬也其父祝之曰若尔有命复生岂非骨肉所愿今但欲还家不尔葬也旐乃解及还其妇梦之曰吾当复生可急开棺妇颇说之其夕母及家人又梦之即欲开棺而父不听含时尚少乃慨然曰非常之事古则有之今灵异至此开棺之痛孰与不开相负父母从之乃共发棺果有生验以手刮棺指爪尽伤然气息甚微存亡不分矣饮哺将护累月犹不能语饮食所须托之以梦阖家营视顿废生业虽在母妻不能无倦矣含乃绝弃人事躬亲侍养足不出户者十有三年石崇重含惇行赠以甘旨含谢而不受或问其故答曰病者绵昧生理未全既不能进啖又未识人惠若当谬留岂施者之意也畿竟不起含二亲既终两兄继没次嫂樊氏因疾失明含课励家人尽心奉养每日自尝省药馔察问息耗必簪屦束带医人疏方应须□□胆而寻求备至无由得之含忧叹累时尝昼独坐忽有一青衣童子年可十三四持一青囊授含含开视乃□胆也童子逡巡出户化成青鸟飞去得胆药成嫂病即愈由是著名本州辟不就东海王越以为太傅参军出补闿阳令元帝初镇下邳复命为参军过江以含为上虞令转主国郎中丞相东合祭酒出为东阳太守东宫初建含以儒素笃行补太子中庶子还黄门侍郎本州大中正历散骑常侍大司农豫讨苏峻功封西平县侯拜侍中除吴郡太守王导问含曰卿今莅名郡政将何先答曰王师岁动编户虚耗南北权豪竞招游食国弊家丰执事之忧且当征之势门使反田桑数年之间欲令户给人足如其礼乐俟之明宰含所历简而有恩明而能断然以威御下导叹曰颜公在事吴人敛手矣未之官复为侍中寻除国子祭酒加散骑常侍迁光禄勋以年老逊位成帝美其素行就加右光禄大夫门施行马赐□帐被褥敕大官四时致膳固辞不受于时论者以王导帝之师傅名位隆重百僚宜为降礼太常冯怀以问于含含曰王公虽重礼无偏敬降礼之言或是诸君事宜鄙人老矣不识时务既而告人曰吾闻伐国不问仁人向冯祖思问于我我有邪德乎人常论少正卯盗跖其恶孰深或曰正卯虽奸不至剖人充膳盗跖为甚含曰为恶彰露人思加戮隐伏之奸非圣不诛由此言之少正卯为甚众咸服焉郭璞尝遇含欲为之筮含曰年在天位在人修己而天不与者命也守道而人不知者性也自有性命无劳蓍龟桓温求婚于含含以其盛满不许惟与邓攸深交或问江左群士优劣答曰周伯仁之正邓伯道之清卞望之之节余则吾不知矣其雅重行实抑绝浮伪如此致仕二十余年年九十三卒遗命素棺薄敛谥曰靖丧在殡而邻家失火移棺绋断火将至而灭佥以为淳诚所感也三子髦谦约髦历黄门郎侍中光禄勋谦至安成太守约零陵太守并有声誉按陋巷志宗子世表二十七代含
　　颜髦
按陋巷志宗子世表二十八代髦
按兖州府志髦字君道少纂家业惇于学行父丧在殡邻家失火髦与弟谦约抱棺呼号熛焰顿止时人以为孝感所至仪状严整风貌端美桓公见而叹曰颜侍中廊庙之望也历太尉西阳王散骑将军尚书都官郎中国大中正给事黄门侍郎父老不就袭爵西平县侯加给事中晋陵临川太守侍中本州大中正加秩中二千石光禄勋生子綝纶畅　　颜谦
按陋巷志支子世表二十八代谦字子让含次子晋安城太守　　颜约
按陋巷志支子世表二十八代约含季子晋零陵太守　　颜綝
按陋巷志宗子世表二十九代綝字文和散骑都尉西平县侯子靖之　　颜纶
按陋巷志支子世表二十九代纶髦次子晋廷尉正　　颜畅按陋巷志支子世表二十九代畅髦第五子晋州西曹
　贤裔部列传三
　　北齐
　　颜之推
按北齐书本传之推字介琅邪临沂人也九世祖含从晋元东度官至侍中右光禄西平侯父勰梁湘东王绎镇西府谘议参军世善周官左氏学之推早传家业年十二值绎自讲庄老便预门徒虚谈非其所好还习礼传博览群书无不该洽词情典丽甚为西府所称绎以为其国左常侍加镇西墨曹参军好饮酒多任纵不修边幅时论以此少之绎遣世子方诸出镇郢州以之推掌管记值侯景陷郢州频欲杀之赖其行台郎中王则以获免被囚送建邺景平还江陵时绎已自立以之推为散骑侍郎奏舍人事后为周军所破大将军李穆重之荐往弘农令掌其兄阳平公庆远书干值河水暴长具船将妻子来奔经砥柱之险时人称其勇决显祖见而悦之即除奉朝请引于内馆中侍从左右颇被顾眄天保末从至天池以为中书舍人令中书郎段孝信将敕书出示之推之推营外饮酒孝信还以状言显祖乃曰且停由是遂寝河清末被举为赵州功曹参军寻待诏文林馆司徒录事参军之推聪颖机悟博识有才辩工尺牍应对闲明大为祖珽所重令掌知馆事判署文书寻迁通直散骑常侍俄领中书舍人帝时有取索恒令中使传旨之推禀承宣告馆中皆受进止所进文章皆是其封署于进贤门奏之待报方出兼善于文字监校缮写处事勤敏号为称职帝甚加恩接顾遇逾厚为勋要者所嫉常欲害之崔季舒等将谏也之推取急还宅故不连署及召集谏人之推亦被唤入勘无其名方得免祸寻除黄门侍郎及周兵陷晋阳帝轻骑还邺窘急计无所从之推因宦者侍中邓长颙进奔陈之策仍劝募吴士千余人以为左右取青徐路共投陈国帝甚纳之以告丞相高阿□肱等阿□肱不愿入陈乃云吴士难信不须募之劝帝送珍宝累重向青州且守三齐之地若不可保徐浮海南度虽不从之推计策然犹以为平原太守令守河津齐亡入周大象末御史上士隋开皇中太子召为学士甚见礼重寻以疾终有文三十卷撰家训二十篇并行于世曾撰观我生赋文致清远其词曰仰浮清之藐藐俯沈奥之茫茫已生民而立教乃司牧以分疆内诸夏而外夷狄骤五帝而驰三王大道寝而日隐小雅摧以云亡哀赵武之作孽怪汉灵之不祥旄头玩其金鼎典午失其珠囊瀍涧鞠成沙漠神华泯为龙荒吾王所以东运我祖于是南翔去琅邪之迁越宅金陵之旧章作羽仪于新邑树杞梓于水乡传清白而勿替守法度而不忘逮微躬之九叶颓世济之声芳问我良之安在锺猒恶于有梁养傅翼之飞兽子贪心之野狼初召祸于绝域重发衅于萧墙虽万里而作限聊一苇而可航指金阙以长铩向王路而蹶张勤王逾于十万曾不解其搤吭嗟将相之骨鲠乃肉袒于犬羊武皇忽以厌世白日黯而无光既飨国而五十何克终之弗康嗣君听于巨猾每凛然而负芒自东晋之违难寓礼乐于江湘迄此几于三百左衽夹于四方咏苦胡而永叹吟微管而增伤世祖赫其斯怒奋大义于沮漳授犀函与鹤膝建飞云及艅艎北征兵于汉曲南发餫于衡阳昔承华之宾帝实兄亡而弟及逮皇孙之失宠叹扶车之不立间王道之多难各私求于京邑襄阳阻其铜符长沙闭其玉粒遽自战于其地岂大勋之暇集子既损而侄攻昆亦围而叔袭褚乘城而宵下杜倒戈而夜入行路弯弓而含笑骨肉相诛而涕泣周旦其犹病诸孝武悔而焉及方幕府之事殷谬见择于人群未成冠而登仕财解履以从军非社稷之能卫阙
仅书记于阶
闼罕羽翼于风云及荆王之定霸始雠耻而图雪舟师次乎武昌抚军镇于夏汭滥充选于多士在参戎之盛列□四白之调护□六友之谈说虽形就而心和匪余怀之所说繄深宫之生贵矧垂堂与倚衡欲推心以厉物树幼齿以先声忾敷求之不器乃画地而取名仗御武于文吏委军政于儒生值白波之捽骇逢赤舌之烧城王凝坐而对寇白诩拱以临兵莫不变猿而化鹄皆自取首以破脑将睥睨淤渚宫先凭凌于他道懿永宁之龙蟠奇护军之电扫□虏快其余毒缧囚膏乎野草幸先生之无劝赖滕公之我保剟鬼录于岱宗招归魂于苍昊荷性命之重赐衔若人以终老贼弃甲而来复肆觜距之雕鸢积假履而弒帝凭衣雾以上天用速灾于四月奚闻道之十年就狄俘于旧壤陷戎俗于来旋慨黍离于清庙怆麦秀于空廛鼓卧而不考景钟毁而莫悬野萧条以横骨邑□寂而无烟畴百家之或在覆五宗而剪焉独昭君之哀奏唯翁主之悲弦经长干以掩抑展白下以流连深燕雀之余思感桑梓之遗虔得此心于尼甫信兹言乎仲宣□西土之有众资方叔以薄伐抚鸣剑而电□振雄旗而云窣千里追其飞走三载穷于巢窟屠尤于东郡挂郅支于北阙吊幽魂之冤枉扫园陵之芜没殷道是以再兴夏祀于焉不忽但遗恨于炎昆火延宫而累月指余棹于两东侍升坛之五让钦汉官之复睹赴楚民之有望摄绛衣以奏言忝黄散于官谤或校石渠之文时参柏梁之唱顾甂瓯之不等濯波涛而无量属潇湘之负罪兼岷峨之自王□既定以鸣鸾修东都之大壮惊北风之复起惨南歌之不畅守金城之汤池转绛宫之玉帐徒有道而师直□无名之不抗民百万而囚虏书千两而烟炀溥天之下斯文尽丧怜婴孺之何辜矜老疾之无状夺诸怀而弃草踣于涂而受掠冤乘舆之残酷轸人神之无状载下车以黜丧揜桐棺之□葬云无心以容与风怀愤而憀悢井伯饮牛于秦中子卿牧羊于海上留钏之妻人衔其断绝击磬之子家□其悲怆小臣耻其独死实有愧于胡颜牵疴疻而就路策驽蹇以入关下无景而属蹈上有寻而亟搴蹉飞蓬之日永恨流梗之无还若乃元牛之旌九龙之路土圭测影璇玑审度或先圣之规模乍前王之典故与神鼎而偕没切仙宫之永慕尔其十六国之风教七十代之州壤接耳目而不通咏图书而可想何氓之匪昔徒山川之犹曩每结思于江湖将取弊于罗网聆代竹之哀怨听出塞之嘹朗对皓月以增愁临芳□而无赏自太清之内衅彼天齐而外侵始蹙国于淮浒遂压境于江浔获仁厚之麟角□秀之南金爰众旅而纳主车五百以敻临返季子之观乐释锺仪之鼓琴窃闻风而清耳倾见日之归心试拂蓍以贞筮遇交泰之吉林譬欲秦而更楚假南路于东寻乘龙门之一曲历砥柱之双岑冰夷风薄而雷呴阳度山载而谷沈侔挈龟以凭浚类斩蛟而赴深昏扬舲于分陕曙结缆于河阴追风飙之逸气从忠信以行吟遭厄命而事旋旧国从于采先废君而诛相讫变朝而易市遂留滞于漳滨私自怜其何已谢黄鹊之回集恧翠凤之高峙曾微令思之对空窃彦先之仕纂书盛化之旁待诏崇文之里珥貂蝉而就列执麾盖以入齿款一相之故人贺万乘之知己祗夜语之见忌宁怀之足恃谏谮言之矛戟惕险情之山水由重裘以寒胜用去薪而沸止予武成之燕翼遵春坊而原始唯骄奢之是修亦臣之云使惜染丝之良质惰琢玉之遗祉用夷吾而治臻昵狄牙而乱起诚怠荒于度政惋驱除之神速肇平阳之烂鱼次太原之破竹实未改于弦望遂（此下有阙文）
而升降怀坟墓之沦覆迷识主而状人竞已栖而择木六马纷其颠沛千官散于□逐无寒瓜以疗饥靡秋萤而照宿雠敌起于舟中胡越生于辇毂壮安德之一战邀文武之余福尸狼藉其如莽血元黄以成谷天命纵不可再来犹贤死庙而恸哭乃诏余以典郡据要路而问津斯呼航而济水郊乡导于善邻不羞寄公之礼愿为式微之宾忽成言而中悔矫阴疏而阳亲信谄谋于公　　受陷于奸臣曩九围以制命今八尺而由人四七之期必尽百六之数溘屯予一生而三化备荼苦而蓼辛鸟焚林而铩翮鱼夺水而鳞嗟宇宙之辽旷愧无所而容身夫有过而自讼始发于天真远绝圣而弃智妄锁义以羁仁举世溺而欲拯王道郁以求申既衔石以填海终荷戟以入秦亡寿陵之故步临大行以逡巡向使潜于草茅之下甘为畎亩之人无读书而学剑莫抵掌以膏身委明珠而乐贱辞白璧以安贫尧舜不能荣其素朴桀纣无以污其清尘此穷何由而至兹辱安所自臻而今而后不敢怨天而泣麟也之推在齐有二子长曰思鲁次曰敏楚不忘本也之推集在思鲁自为序录按陋巷志宗子世表三十五代之推
　　北周
　　颜之仪
按周书本传之仪字子升琅邪临沂人也晋侍中含九世孙祖见远齐御史治书正色立朝有当官之称及梁武帝执政遂以疾辞寻而齐和帝崩见远恸哭而绝梁武帝深恨之谓朝臣曰我自应天从人何预天下人事而颜见远乃至于此当时嘉其忠烈咸称叹之父协以见远蹈义忤时遂不仕进梁元帝为湘东王引协为其府记室参军协不得已乃应命梁元帝后着怀旧志及诗□称赞其美之仪幼颖悟三岁能读孝经及长博涉群书好为词赋尝献神州颂辞致雅赡梁元帝手□报曰枚乘二叶俱得游梁应贞两世□称文学我求才子鲠慰良深江陵平之仪随例迁长安世宗以为麟趾学士稍迁司书上士高祖初建储宫盛选师傅以之仪为侍读太子后征吐谷浑在军有过行郑译等□以不能匡弼坐谴唯之仪以累谏获赏即拜小宫尹封平阳县男邑二百户宣帝即位迁上仪同大将军御正中大夫进爵为公增邑一千户帝后刑政乖僻昏纵日甚之仪犯颜骤谏虽不见纳终亦不止深为帝所忌然以恩旧每优容之及帝杀王轨之仪固谏帝怒欲并致之于法后以其谅直无私乃舍之宣帝崩刘昉郑译等矫遗诏以隋文帝为丞相辅少主之仪知非帝旨拒而弗从昉等草诏署记逼之仪连署之仪厉声谓昉等曰主上升遐嗣子冲幼阿衡之任宜在宗英方今贤戚之内赵王最长以亲以德合膺重寄公等备受朝恩当思尽忠报国奈何一旦欲以神器假人之仪有死而已不能诬罔先帝于是昉等知不可屈乃代之仪署而行之隋文帝后索符玺之仪又正色曰此天子之物自有主者宰相何故索之于是隋文帝大怒命引出将戮之然以其民之望也乃止出为西疆郡守隋文帝践极诏征还京师进爵新野郡公开皇五年拜集州刺史在州清静夷夏悦之明年代还遂优游不仕十年正月之仪随例入朝隋文帝望而识之命引至御坐谓之曰见危授命临大节而不可夺古人所难何以加卿乃赐钱十万米一百石十一年冬卒年六十九有文集十卷行于世按陋巷志宗子世表三十五代之仪二子馗昶无后之推为宗　　隋
　　颜之善
按陋巷志支子世表三十五代之善协第四子叶县令　　颜昶
按陋巷志支子世表三十六代昶之仪次子宁江令　　颜愍楚按陋巷志支子世表三十六代愍楚之推次子典内史省　　颜颐隋
按陋巷志支子世表三十六代颐隋之善长子汝南侯侍读　　唐
　　颜思鲁
按陋巷志宗子世表三十六代思鲁
按兖州府志思鲁字孔归之推子也博学善属文尤工训诂历北齐卫府参军隋校书郎唐武德初拜秦王府记室参军四子师古相时勤礼育德皆历显官知名于时　　颜游秦
按陋巷志支子世表三十六代游秦
按兖州府志游秦思鲁第也武德初累迁廉州刺史封临沂县男时刘黑闼初平人多以强暴寡礼风俗未安游秦抚恤境内敬让大行高祖玺书劳免之俄拜郓州卒于官　　颜师古
按唐书本传师古字籀其先琅邪临沂人祖之推自高齐入周终隋黄门郎遂居关中为京兆万年人父思鲁以儒显武德初为秦王府记室参军事师古少博览精训诂学善属文仁寿中李纲荐之授安养尉尚书左仆射杨素见其年弱谓曰安养剧县子何以治之师古曰割鸡焉用牛刀素惊其言大后果以干治闻时薛道衡为襄州总管与之推旧佳其才每作文章令指摘疵短俄失职归长安不得调窭甚资教授为生高祖入关谒见长春宫授朝散大夫拜炖煌公府文学累迁中书舍人专典机密师古性敏给明练治体方军国务多诏令一出其手册奏之工当时未有及者太宗即位拜中书侍郎封琅邪县男以母丧解服除还官岁余坐公事免帝尝叹五经去圣远传习讹诏师古于秘书省考定多所厘正既成悉诏诸儒议于是各执所习共非诘师古师古辄引晋宋旧文随方晓答谊据该明出其悟表人人叹服寻加通直郎散骑常侍帝因颁所定书于天下学者赖之俄拜秘书少监专刊正事古篇奇字世所惑者讨析申熟必畅本源然多引后生与雠校抑素流先贵势虽商贾富室子亦窜选中由是素议薄之斥为郴州刺史未行帝惜其才让曰卿之学信可称者而事亲居官朕无闻焉今日之行自谁取之念卿曩经任使朕不忍弃后宜自戒师古谢罪复留为故官师古性简峭视辈行傲然罕所推接既负其才早见驱策意望甚高及是频被谴仕益不进罔然丧沮乃阖门谢宾客巾褐裙帔放情萧散为林墟之适多藏古图画器物书帖亦性所笃爱与撰五礼成进爵为子又为太子承干注班固汉书上之赐物二百段良马一时人谓杜征南颜秘书为左丘明班孟坚忠臣帝将有事泰山诏公卿博士杂定其仪而论者争为异端师古奏臣撰定封禅仪注书在十一年于时诸儒谓为适中于是以付有司多从其说迁秘书监弘文馆学士十九年从征辽道病卒年六十五谥曰戴其所注汉书急就章大显于时永徽三年子扬廷为符玺郎表上师古所撰匡谬正俗八篇初思鲁与妻不相宜师古苦谏父不听情有所隔故帝及之师古弟相时字睿亦以学闻为天策府参军事贞观中累迁谏议大夫有争臣风转礼部侍郎羸瘠多病师古死不胜哀而卒师古叔游秦武德初累迁廉州刺史封临沂县男时刘黑闼初平人多强暴比游秦至礼让大行邑里歌之高祖下玺书□劳终郓州刺史撰汉书决疑师古多资取其义按陋巷志宗子世表三十七代师古唐秘书监银青光禄大夫弘文崇文两馆大学士有传子趋庭按兖州府志颜籀字师古思鲁长子　　颜相时
按陋巷志支子世表三十七代相时天策府学士礼部侍郎按兖州府志相时思鲁次子也亦有学业武德中与房元龄等为秦府学士贞观中累迁谏议大夫拾遗补阙有诤臣之风寻转礼部侍郎相时羸弱多疾病太宗尝使使赐以医药性友爱及师古卒不胜哀慕而卒　　颜勤礼
按陋巷志支子世表三十七代勤礼字敬之
按兖州府志勤礼思鲁第三子也字敬之幼而朗悟识量宏远工于篆籀尤精诰训太宗平京城授朝散大夫校书郎后为夔州都府长史加上护军赐虢州刺史太宗尝命萧钧赞其行有曰依仁服义怀文守一履道自居下惟终日德彰素里行成兰室鹤钥驰称龙楼委质当代荣之　　颜育德
按陋巷志支子世表三十七代育德一作敏德思鲁第四子也太子通事舍人司经局校定书史　　颜利仁
按陋巷志支子世表三十七代利仁秘书郎
　　颜有意
按陋巷志支子世表三十七代有意沔州刺史　　颜博古按陋巷志支子世表三十七代博古延陵丞
</div>
    <div class="pagination">
<a href="官常典贤裔部.html">上一页</a><a href="官常典贤裔部.html">1</a><span class="current-page">2</span><a href="官常典贤裔部_page3.html">3</a><a href="官常典贤裔部_page4.html">4</a><a href="官常典贤裔部_page5.html">5</a><a href="官常典贤裔部_page6.html">6</a><a href="官常典贤裔部_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
