<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 141 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 141 页/共 899 页</h1>
    <div class="content">殳斨伯与二
臣名
　　汉
　　殳真
按郑樵通志真得道经诀
按尚友
录作汉人

　　殳基
按奇姓通基桐庐仙人
　　宋
　　殳季真
按姓氏急就篇宋明帝时有殳季真
　　殳嘉兴
按郑樵通志南史有殳嘉兴
　　明
　　殳文通
按万姓统谱文通宣德间任漳州知府
　　殳同
按万姓统谱同长兴人任知县
　　殳观
按万姓统谱观嘉靖间湖州乌程县贡生
　　殳邦清
按浙江通志邦清字凤仪秀水凤池里人七岁丧父哀毁如成人养母竭尽子职母卒擗踊庐墓动遵古礼季父客死邦清负骸归葬妻亡矢不再娶二子相舜赞舜事邦清曲意承欢晨昏温凊必谨一门雍肃郡守高其行举乡饮宾守道旌其庐王庭为立传　　殳己恭按益都县志己恭浙江杭州府仁和县人任典史
　　吴姓部艺文
　　跋吴氏族谱　　　　　　　宋文天祥自魏晋以来至唐最尚门阀故以谱牒为重近世此事废予每为之浩叹今观吴氏谱源于禾川之燕市派于西昌之白沙自宋兴以来衣冠灿然盖升学者二十有二举于乡者五十有七荐于漕者三奏于礼部及精究科贤良科者九而特科恩封世赏拜爵者又三十有四人盛哉可睹矣自昔以知力持世功利起家有道所忌传不数世惟诗书之泽绵绵延延愈久而愈不坠赫赫而蹶孰与循循而至者哉天下之理可久者必可大吴氏代有人焉必将有尤者出以其时可矣　　太元吴氏宗谱序　　　　　明汪道昆浙以东则婺以文献首诸郡乌伤为婺上邑而太元吴氏首邑中往不佞尝式里门下宗庙进俎豆之士相与论先世而讨旧章盖泰伯执膰之宗延陵之胄也不佞与吴公同籍比公按楚首举不佞襄阳其后十五年不佞从公佐邦政公出所著太元宗谱以示不佞幸而教之百朋向从君侯于荆岁在戊午先公家食幸得以余力谱吾宗比及季年业未就无禄先公即世手泽&#存百朋既终丧遂述先公之旧因先世之遗而为之谱君侯故有土之大夫也序在君侯嗟乎公不弃不佞而以首事命之敢不敬诺既公以省太夫人得请遣使程督京师使者曰岁既单序可已不佞诺诺如向者卒未遑及公以御史大夫起南台不佞亦且以宁亲赐告公数以诺责来讨岂其旷日久而唯一序之难不佞避席曰嗟乎序非难而序谱者难也非序谱之难序太元之难也何也勺水则芥可舟坎井则&#可泳行潦可揭中流可壶乃若东首而望洋即河伯曾不足以窥海若其所睹者大也太元大矣闻道百者犹将困大方之家一难也由灌阳而下谱者十有六由燕国而下序者三十有三显者若庐陵若京兆若豫章及我明兴若潜溪文成文忠之属率皆主盟当世岂不焯焯乎哉后死者得与于斯犹之登滕薛而班晋楚也二难也司马迁终谈之业其自序为详由太元而望龙门公且优为之矣今则以命不佞其将匿离朱而索象罔邪三难也三难难矣终不可以五稔而食成言窃惟仲尼尊周顾亟称泰伯虞仲周德至矣卒集大命而身显名夫惟民无得而称焉德斯其至也荆蛮自废乃可与权宜其兄泰伯而弟之矣施及延陵季子其斯伯仲之遗风与太史公世家首吴即周召瞠乎其后季子不立传而附泰伯者特详其让有足多者春秋之首鲁隐列传之首伯夷皆是族也彼由鲁卫以及凡祭非文之昭武之穆周公之裔乎卜世卜年亦既滋大黍离以降其能食旧者几何伯仲在吴仅以身匿及其胙之土而建之国仅足以当庶方小侯有吴肇祀以迄于今开国者十三追王者六爵五等者四十五都将相公孤者二十五谱具矣更仆悉数曾何负于诸姬非此其身则其子孙此伯仲所不能逃而季子毋让也且也周宾杞宋世相后岂远哉仲尼业已病其无征虽盛弗传非虚矣乃若有吴之故实视二代之后煌煌焉始诎而终赢始晦而终显是天道也公之有事兹谱也岂其侘葆大而益纷华无亦彰既往厉方来使之率乃祖攸行世世兴让焉尔夫泰伯以天下让季子以其国让不亦謷乎大哉乃今箪食豆羹或见于色斗粟尺布或不相容一何细也彼以其大而让此以其细而争混矣彼其风于百世闻者莫不立廉乃今承宗祏奉粢盛所不求世德而陨旧闻非夫也虽然聚食太元不啻千指即有方之士众矣岂皆无所待而兴者乎记有之曰礼者众之纪也纪散而众乱则争礼达而分定则让故让本于礼礼重于名谱也者所以正名辨分讲让去争礼之善物也昔仲尼之正名也必先行其言言无所苟而修身以践之礼之质也往执政为公志先公墓也则曰推产分让其弟而恤孤赒急独惓惓焉先帝以任子加恩公舍其子而先兄之子此其见诸行事者较着匪徒托诸空言观是谱者可以兴矣嗟乎蓬生麻中不扶自直其受之地者然也弓冶之子必为箕裘其受之世者然也语其地则为婺为乌伤为太元礼俗刑矣语其世则为泰伯为仲雍为季子世美济矣作者皇皇于兹谱并以躬行先之让道达矣藉第令一夫不直而犹有蓬之心是将以呰窳而废箕裘子之无良者也则斯谱也若泽剑首而述陈人序之者若剑首一吷耳嗟乎此作谱者之所深惧也此序谱者之所以为难也　　吴氏家谱序　　　　　　　　　徐标尝考古宗法最善世家大姓必建祏当门之家以祀祖考凡冠婚丧祭吉凶出入必以告即有星居百里外者当逆齍省镬沃盥执烛罔敢弗至相会既频禬恤自周间有不孝不友不睦&#任恤者举宗而告于祠以议挞&#之罚教亲教敬安有不服教而多狱讼者哉迨世季而宗法坏每有不相识面之族人名义僭乱少长乖越子侄误犯高曾之讳者有之厥弟误居厥兄之先者有之甚而骨肉判离支派差讹冒远诬近援&#混亲若与若一体至亲也以其衰薄乃曰服尽矣非吾宗也若与若姓同宗异也以其显贵曰高曾不远吾宗衮也昭穆之紊若此良可太息先儒作家谱起宗会性理子史载之独详有繇然欤余奉命观察徐淮公暇诸子衿恒执业相印获识吴氏诸髦俊皆磊落英奇心好之会黄门敬舆弋年兄通八行云徐有吴季子应干字临垣者与世通家谊甚笃其人能矢口悉当世之务措躬追古人之踪尤敦友爱睦宗亲所修家谱起宗会即方古性理诸书所载不少逊余因进季子索谱览其胜见其宗图区画世系分明凡五世谱则子从祢孙从祖伦次章别名义不僭子姓犯先人之讳者无虑矣有鱼贯谱弟后兄先年甲森列少长何自乖越厥弟误居厥兄之先者又可无虑矣会规严切读法以时春秋祭酺赒恤不匮而婚丧不举者可无虑矣州长纠恶党正戒禁而男女之阴讼及交雠不调者可无虑矣应干曰此非干之能吾兄应汉应选吾侄汝琦汝球其他缌麻同爨百口共牢不才虽不德犹藉子姓之贤以毋偾厥事例应得书虽然不有倡者谁与为和苟非子遑遑梗莽丘陇残碑废碣咨之黄老成及乎东眷西眷宗图龛主安能若是其善欤会谱成而族之人争先而建世室其斥宜筵其羡宜灌前荣门屏五属待事大阅弘阀爰表济美加以辉人炊母萧膋爓熟之所戾幽阍吉祝沭芳汜洌之所附莫不镂豚拍琼觯琬液载笑载欣纷纷郁郁凡子弟之傲而怃者兄弟之阋于墙者讼端之诋媒闺合者皆自此不克讼归而各获其邑三百户焉国之人拭目而观之以为谱之惠如此其溥也予因是羡焉是可以传之他门使有所矜式且垂之后世以为大宗小宗百世不迁五世递迁者劝也故书而勒之于石

　狐姓部汇考
郑樵通志
　　以名为氏
周
人名

狐氏姬姓周平王之子王子狐之后以名为氏或言晋唐叔之后世为晋卿蜀有狐笃　臣谨按左传犬戎狐姬生公子重耳小戎子生夷　吾姬姓也狐氏也戎国也言戎国狐氏姬姓之女　凡姓别婚姻氏别贵贱此言狐姬者明此姬出于　王子狐之后贵族之女故兼氏言之盖王子狐之　后有居于戎者也

　俱姓部列传
　　晋
　　俱石子
按晋书苻丕载记丕僭位置百官以俱石子为卫将军濮阳公　　俱起延
按奇姓通起延南凉镇北将军
　　唐
　　俱康辟
按万姓统谱康辟开元国学博士
　　俱文珍
按唐书刘贞亮传贞亮本俱氏名文珍冒所养宦父改焉性忠强识义理平凉之盟被执得归出监宣武军迁累右卫大将军知内侍省事元和八年卒赠开府仪同三司　　金
　　俱屯
按高苑县志屯金承安三年县尉


　盂姓部汇考
凌迪知万姓统谱
　　盂姓
盂左传宋公为右盂食采于盂因氏


　辜姓部列传
　　宋
　　辜甫
按万姓统谱甫泉州人嘉佑登科
　　辜肃
按万姓统谱肃德清尹登进士第
　　辜汇
按万姓统谱汇晋江人元佑六年特奏名
　　元
　　辜中
按万姓统谱中字德中至正间永丰尹专尚德化不施刑罚百里晏然民爱之如父母治行第一邑人立生祠刻石记之　　明
　　辜皋
按奇姓通皋韶州人洪武初知德兴县宣布号令招抚流亡修建学宫桥梁民乐趋事百里之内鸡犬相闻皆皋力也　　辜钥
按万姓统谱钥宁州人洪武举人
　　辜敏道
按万姓统谱敏道福建人永乐进士
　　辜颛
按万姓统谱颛字主敬安仁人天顺进士任广东参政

　苻姓部列传
　　晋
　　苻洪
按晋书苻洪载记洪字广世略阳临渭氐人也父怀归部落小帅先是陇右大雨百姓苦之谣曰雨若不止洪水必起故因名曰洪好施多权略骁武善骑射属永嘉之乱乃散千金召雄杰之士访安危变通之术宗人蒲光蒲突遂推洪为盟主刘曜僭号长安光等逼洪归曜拜率义侯曜败洪西保陇山石季龙将攻上邽洪又请降季龙大悦拜冠军将军委以西方之事季龙灭石生洪说季龙宜徙关中豪杰及羌戎内实京师季龙从之以洪为龙骧将军流人都督处于枋头累有战功封西平郡公其部下赐爵关内侯者二千余人以洪为关内领侯将及石遵即位去洪都督洪怨之乃遣使降晋永和六年帝以洪为征北大将军都督河北诸军事冀州刺史广川郡公遂改姓苻氏自称大将军大单于三秦王死年六十六健僭位伪谥惠武帝　　苻健
按晋书苻健载记健字建业洪第三子也初母羌氏梦大罴而孕之及长勇果便弓马洪死嗣位去秦王之号称晋爵时杜洪窃据长安健密图之自称晋征西大将军都督关中诸军事雍州刺史尽众西行所至无不降者健引兵至长安洪奔司竹健入而都之遣使献捷京师健军师将军贾元硕等表健为侍中大都督关中诸军事大单于秦王健怒曰我官位轻重非若等所知既而潜使讽元硕等使上尊号永和七年僭称天王大单于建元皇始八年僭即皇帝位于太极前殿与百姓约法三章薄赋卑宫垂心政事优礼耆老修尚儒学关右称来苏焉死时年三十九在位四年伪谥明皇帝庙号世宗后改曰高祖　　苻雄按晋书苻雄载记雄字元才洪之季子也少善兵书而多谋略好施下士便弓马有政术健僭位为佐命元勋权侔人主而谦恭奉法健常曰元才吾姬旦也及卒健哭之欧血曰天不欲吾定四海邪何夺元才之速也　　苻敞
按晋书苻登载记登父敞健之世为太尉司马陇东太守建节将军后为苻生所杀坚即伪位追赠右将军凉州刺史　　苻菁
按前秦录菁健兄子也健既代洪统众称晋官爵以菁为扬武将军时杜洪据长安健欲规取洪遣菁帅众七千自轵关入河东临别执菁手曰若事不捷汝死河北我死河东不复相见既济焚桥菁转战而前与洪将张先战于渭北擒之诸城尽陷所至降附健入长安自称天王以菁为卫大将军平昌公宿卫二宫健即皇帝位菁进爵为王遣菁同东海王雄略地关东大败晋师张重华遣其将张弘宋修帅众会王擢来伐菁与雄拒之大败凉兵掳其二将苻飞为杨初所败菁与雄帅步骑四万屯于陇东雄还长安菁遂略地上洛晋大司马桓温来伐菁同太子苌帅众拒之温转战而前次于灞上与苌等相持会温军乏食徙关中户口而归菁等尾击之温复大败健赏拒温之功以菁为司空未几进位太尉尚书令健寝疾菁勒兵入东宫将杀生而自立时生侍疾西宫菁以健为已卒攻东掖门健闻变登端门陈兵自卫众见健惶惧皆舍杖逃散健执菁数而杀之　　苻苌
按晋书苻健载记健军师将军贾元硕等上尊号永和七年僭称天王大单于立子苌为天王皇太子八年僭即皇帝位以大单于授其子苌桓温入关苌与温战为流矢所中死　　苻生
按晋书苻生载记生字长生健第三子也幼而无赖生无一目及长力举千钧雄勇好杀手格猛兽走及奔马击刺骑射冠绝一时桓温之来伐也生单马入阵搴旗斩将者前后十数苌既死健以谶言三羊五眼应符故立为太子健卒僭即皇帝位改年寿光时永和十三年也生荒耽淫虐杀戮无道苻坚废之为越王俄而杀之时年二十三在位二年伪谥厉王　　苻安按晋书苻生载记生僭即皇帝位以苻安领太尉　　苻柳按晋书苻生载记生僭即皇帝位以苻柳为征东大将军并州牧镇蒲&#　　苻謏
謏苻坚
载记作廋

按晋书苻生载记生僭即皇帝位以苻謏为镇东大将军豫州牧镇陕城　　苻飞
按晋书苻生载记晋将军刘度等率众四千攻青州刺史袁朗于卢氏生遣其前将军苻飞距晋飞未至而度退　　苻产
按晋书苻生载记姚襄率众万余攻其平阳太守苻产于匈奴堡克之杀苻产　　苻黄眉
按前秦录黄眉健之兄子也神器秀拔雄勇多奇略初为健辅军将军遣镇洛阳皇始三年张遇之乱黄眉自洛阳来奔健以为卫大将军淮南王生素与黄眉友善及即位封为广平王时生用法严酷生舅强平直谏忤旨生怒杀之黄眉同苻飞邓羌以太后故叩头切谏生弗听出黄眉为左冯翊姚襄略地关中生遣黄眉及建节将军邓羌率步骑万五千御之襄深沟固垒不战黄眉遣羌先引骑三千军于垒门挑战襄怒尽锐出战羌伪不胜引骑而退襄追之于平原羌回骑逆击黄眉帅大众继至大战斩之尽俘其众黄眉等振旅而还黄眉既立大功生不加赏每于众中辱之黄眉怒谋杀生自立事觉伏诛其王公亲戚多有死者　　苻法
按前秦录法字永则小字阿法雄庶长子也为生后将军封清河王生残虐滋甚宗室勋旧杀害略尽一夕对侍婢曰阿法兄弟亦不可信明当除之是夜法梦神告之曰旦将祸及汝门惟先觉者可以免之寤而心悸会侍婢来告乃与特进梁平老强汪等帅壮士数百潜入云龙门坚与吕婆楼帅麾下数百鼓噪继进引生置于别室斩之法固以位让坚坚乃去皇帝之号称大秦天王即位于太极殿以法为使持节侍中都督中外诸军事丞相录尚书事东海公坚母以法长且贤又得众心惧终为变与卫军李威谋赐法死坚性仁孝于法尢为友爱与法诀于东堂恸哭呕血谥曰献哀公　　苻坚
按晋书苻坚载记坚字永固一名文玉雄之子也祖洪从石季龙徙邺家于永贵里其母苟氏尝游漳水祈子于西门豹祠其夜梦与神交因而有孕十二月而生坚焉有神光自天烛其庭背有赤文隐起成字曰草付臣又土王咸阳臂垂过膝目有紫光洪奇而爱之名曰坚头每曰此儿姿貌伟质性过人非常相也健之入关也梦天神遣使者朱衣赤冠命拜坚为龙骧将军健翼日为坛于曲沃以授之健泣谓坚曰汝祖昔受此号今汝复为神明所命可不勉之坚挥剑捶马志气感励士卒莫不惮服焉性至孝博学多才艺有经济大志要结英豪以图纬世之宜王猛吕婆楼强汪梁平老等并有王佐之才为其羽翼及苻生嗣位残虐无度坚遂&#生以升平元年僭称大秦天王改元永兴俄复改元甘露兴宁三年又改元为建元晋车骑将军桓冲率众伐坚坚大怒悉发戎卒六十余万骑二十七万攻寿春晋遣都督谢石徐州刺史谢元豫州刺史桓伊辅国谢琰等水陆七万距坚败之肥水坚为流矢所中单骑遁还寻姚苌叛遣将军吴忠执坚以归新平求为尧舜禅代之事坚不许苌乃缢坚于新平佛寺中时年四十八是岁太元十年也丕僭号伪追谥坚曰世祖宣昭皇帝　　苻融按晋书苻坚载记融字博休坚之季弟也少而岐嶷夙成魁伟美姿度健之世封安乐王融上疏固辞乃止坚僭号拜侍中寻除中军将军融聪辨明慧旅力雄勇为坚所委任后为司隶校尉发奸摘伏所在盗贼止息久之征拜侍中中书监都督中外诸军事车骑大将军司隶校尉太子太傅领宗正录尚书事俄转司徒融苦让不受融为将善谋略好施爱士专方征伐必有殊功坚既有意荆扬谓江东可平融每切谏弗纳及淮南之败融马倒被杀赠大司马谥曰哀公　　苻双
按晋书苻坚载记坚弟双河南公
　　苻雅
按前秦录雅坚之疏族也权略无方雄毅厚重人称其有良将之才在生世已为右卫将军坚即位封西县侯出为秦州刺史建元七年以雅为使持节都督秦晋凉雍州诸军事秦州牧初仇池公杨世以地降坚坚署为平南将军秦州刺史仇池公世死子纂代立遂受晋朝爵命而绝于坚世弟统骁武得众心起兵武都与纂争分坚遣雅等率步骑七万先取仇池进围宁益雅进次鹫陕纂率众五万来拒晋梁州刺史杨亮遣督护郭宝率骑千余救纂战于陕中为雅所败纂收众奔还雅进攻杨统统帅武都之众迎降纂将硕密亦诣雅降请为内应纂惧面缚出降雅释其缚送之长安　　苻重
按前秦录坚从弟重为豫州刺史北海公镇洛阳建元十四年重以洛阳谋反坚命吕光收重槛送长安赦之以公就第其后二年复以为镇北大将军镇蓟及洛举兵重尽蓟城之众会洛吕光斩重于幽州　　苻洛按前秦录洛坚之从弟也为安北将军幽州刺史封行唐公以北讨大都督帅幽冀兵十万击代有功加征北将军洛勇而多力坚深忌之故常为边牧自以有灭代之功求开府仪同三司不得由是怨愤后坚以洛为使持节都督益宁西南裔诸军事征南大将军益州牧洛治中平规劝洛举兵于是自称大都督大将军秦王以平规为谋主帅众七万发和龙坚遣左将军窦冲及吕光帅步骑四万讨之徙洛于西海后为梁熙所杀　　苻阳
按前秦录苻法赐死坚封其子阳为东海公后谋反事泄坚问其反状阳曰臣为父复仇耳坚流涕乃赦不杀徙于高昌寻复徙鄯善后劫鄯善之相欲求东归鄯善王杀之　　苻敷
按前秦录苻法赐死坚封其子敷为清河公
　　苻武
按晋书苻坚载记苻双苻柳叛苻武据安定应之坚遣王鉴攻克之斩武　　苻朗
</div>
    <div class="pagination">
<a href="氏族典卷诸姓部_page140.html">上一页</a><span>...</span><a href="氏族典卷诸姓部_page136.html">136</a><a href="氏族典卷诸姓部_page137.html">137</a><a href="氏族典卷诸姓部_page138.html">138</a><a href="氏族典卷诸姓部_page139.html">139</a><a href="氏族典卷诸姓部_page140.html">140</a><span class="current-page">141</span><a href="氏族典卷诸姓部_page142.html">142</a><a href="氏族典卷诸姓部_page143.html">143</a><a href="氏族典卷诸姓部_page144.html">144</a><a href="氏族典卷诸姓部_page145.html">145</a><a href="氏族典卷诸姓部_page146.html">146</a><span>...</span><a href="氏族典卷诸姓部_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
