<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 326 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 326 页/共 899 页</h1>
    <div class="content">按宋书张敷传敷字景引吴郡人吴兴太守邵子也生而母没年数岁问母所在家人告之敷虽童蒙便有思慕之色年十许岁求母遗物得一画扇乃缄录之每至感思辄开笥流涕性整贵风韵甚高好读元书兼属文论少有盛名高祖见而爱之以为世子中军参军数见接引永初初迁秘书郎尝在省直中书令傅亮贵宿权要闻其好学过候之敷卧不即起亮怪而去父邵为湘州去官侍从太祖版为西中郎参军元嘉初为员外散骑侍郎秘书丞江夏王义恭镇江陵以为抚军功曹转记室参军迁正员郎中书舍人善持音仪尽详缓之致与人别执手曰念相闻余响久之不绝张氏后进至今慕之其源流起自敷也迁黄门侍郎始兴王浚后军长史司徒左长史未拜父在吴兴亡报以疾笃敷往奔省自发都至吴兴成服凡十余日始进水浆葬毕不进盐菜遂毁瘠成疾世父茂度每止譬之辄更感恸绝而复续茂度曰我冀譬汝有益但更甚耳自是不复往未期而卒时年四十一　　张楚
按南史张进之传元嘉时益州梓潼人张楚母疾命在属纩楚祈祷苦至烧指自誓精诚感悟疾时得愈见榜门曰孝行张氏之闾易其里为孝行里蠲租布三世身加旌命　　张兴世
父
仲子

按宋书张兴世传兴世字文德竟陵竟陵人也少时家贫南郡宗珍之为竟陵郡兴世依之为客白衣随王元伐蛮每战辄有禽获元甚奇之后随世祖镇寻阳以补南中参军督护入讨元凶隶柳元景为前锋事定转员外将军太宗即位四方反叛进兴世号龙骧将军领水军拒南贼于赭圻相持久不决兴世建议曰贼据上流兵强地胜我今虽相持有余而制敌不足今以兵数千潜出其上因险自固随宜断截中流一梗粮运自艰制贼之奇莫过于此沈攸之吴喜并赞其计贼败兴世率军追讨与吴喜共平江陵迁左军将军寻督南豫州六郡诸军事封作唐县侯废帝元徽三年为通直散骑常侍五年以病徙光禄大夫顺帝升明二年卒兴世居临沔水沔水自襄阳以下至于九江二千里中先无洲屿兴世初生当其门前水中一旦忽生洲及至兴世为方伯而洲上遂十余顷父仲子由兴世致位给事兴世欲将往襄阳爱恋乡里不肯去尝谓兴世我虽田舍老公乐闻鼓角可送一部行田时吹之兴世素恭谨畏法譬之曰此是太子鼓角非田舍老公所吹兴世欲拜墓仲子谓曰汝卫从太多先人必当惊怖兴世减撤而后行兴世子欣业当嗣封会齐受禅国除　　张说
按宋书张畅传畅弟说亦有美称历中书吏部郎侍中临海王子顼前军长史南郡太守晋安王子勋建伪号于寻阳召为吏部尚书与邓琬共辅伪政事败杀琬归降复为太子庶子仍除巴陵王休若卫军长史襄阳太守四年即代休若为雍州刺史宁远将军复为休若征西长史南郡太守六年太宗于巴郡置三巴校尉以补之加持节辅师将军领巴郡太守未拜卒　　张浩
按宋书张畅传畅子浩官至义阳王昶征北谘议参军　　张淹
按宋书张畅传畅子淹世祖南中郎主簿世祖即位为黄门郎封广晋县子太子右卫率东阳太守免官起为光禄勋临川内史太宗泰始初与晋安王子勋同逆率众至鄱阳军败见杀　　张辩
按宋书张茂度传茂度子辩太宗亦见任遇历尚书吏部郎广州刺史大司农　　张欣华
按南史张兴世传兴世子欣华为安成郡
　　张续
按万姓统谱续吴县人清简寡欲宋明帝时为太子中庶子大中正后迁中书令领国子祭酒续长于周易言精理奥一时宗之　　南齐
　　张岱
按南齐书张岱传岱字景山吴郡吴人也祖敞晋度支尚书父茂度宋金紫光禄大夫岱少知名郡举岱上计掾不行州辟从事累迁尚书水部郎出补东迁令随王诞于会稽起义以岱为建威将军辅国长史行县事事平为司徒左西曹母年八十籍注未满岱便去官从实还养有司以岱违制将欲纠举宋孝武曰观过知仁不须案也后临海王为广州豫章王为扬州晋安王为南兖州岱历为三府谘议事举而情得或谓岱曰主王既幼执事多门而每能缉和公私云何致此岱曰古人言一心可以事百君我为政端平悔吝之事无由而及元徽中迁吏部尚书王俭为吏部郎时专断曹事岱每相违执及俭为宰相以此颇不相善建元元年出为左将军吴郡太守太祖知岱清直加给事中世祖即位以岱为散骑常侍吴兴太守秩中二千石岱晚节在吴兴更以宽恕著名迁使持节监南兖兖徐青冀五州诸军事后将军南兖州刺使未拜卒年七十一谥贞子　　张恕
按南齐书张岱传岱兄子弟恕诛吴郡太守刘遐太祖欲以恕为晋陵郡岱曰恕未闲从政美锦不宜滥裁太祖曰恕为人我所悉且又与同勋自应有赏岱曰若以家贫赐禄此所不论语功推事臣门之耻　　张敬儿
按南齐书张敬儿传敬儿南阳冠军人也本名苟儿宋明帝以其名鄙改焉父丑为郡将军官至节府参军敬儿年少便弓马有胆气好射虎发无不中南阳新野风俗出骑射而敬儿尤多膂力求入队为曲阿戍驿将稍官宁蛮府行参军山阳王休佑镇寿阳求善骑射人敬儿为长史兼行参军领白直队泰始初除宁朔将军桂阳事起隶太祖顿新亭敬儿与黄回白太祖诈降而取之斩休范首除骁骑将军太祖以敬儿人位轻不欲使为襄阳重镇敬儿求之不已乃微动太祖曰沈攸之在荆州公知其欲何所作太祖笑而无言乃以敬儿为持节督雍梁二州郢司二郡军事封襄阳县侯敬儿至镇厚结攸之信馈不绝得其事迹密白太祖攸之败于汤渚村自经死居民送首荆州敬儿使楯擎之盖以青伞徇诸市郭乃送京师进号征西将军爵为公征为护军将军敬儿武将不习朝仪闻当内迁乃于密室中屏人学揖让答对空中俯仰如此竟日妾侍窃窥笑焉太祖即位授侍中中军将军建元二年迁车骑将军太祖崩遗诏加敬儿开府仪同三司将拜谓其妓妾曰我拜后应开黄合因口自为鼓声敬儿妾尚氏居襄阳宅敬儿虑不复外出乃迎家口至都启世祖不蒙劳问敬儿心疑及垣崇祖死愈惧妻谓敬儿曰昔时梦手热如火而君得南阳郡元徽中梦半身热而君得本州今复梦举体热矣有阉人闻其言说之世祖疑其有异志永明元年&#收敬儿敬儿脱冠貂投地曰用此物误我少日伏诛　　张恭儿
按南齐书张敬儿传敬儿弟恭儿不肯出官常居上保村中与居民不异敬儿呼纳之甚厚恭儿月一出视敬儿辄复去恭儿本名猪儿随敬儿改名也官至员外郎在襄阳闻敬儿败将数十骑走入蛮中收捕不得后首出上原其罪　　张
按南齐书张传字祖逸吴郡人也祖裕宋金紫光禄大夫父永右光禄大夫解褐为义恭所遇迁太子舍人初永拒桂阳贼于白下溃散阮佃夫等欲加罪太祖固申明之由此感恩自结升明元年刘秉有异图弟遐为吴郡潜相影响因沈攸之事起聚众三千人太祖令取遐诸张世有豪气宅中常有父时旧部曲数百遐召伪受旨与叔恕领兵十八人入郡取遐遐逾窗而走斩之献捷太祖以告领军张冲冲曰以百口一掷出手得卢矣即授辅国将军吴郡太守封义成县侯居室豪富伎妾盈房有子十余人常云其中要应有好者建武末屡启高宗还吴见许优游自乐高宗疾甚防疑大司马王敬则以素着干略授平东将军及敬则反遣将吏三千人迎拒于松江闻敬则军鼓声一时散走弃郡逃民间事平免官削爵永元初为光禄大夫梁初复为光禄天监四年卒　　张冲
按南齐书张冲传冲字思约吴郡吴人父柬通直郎冲出继从伯侍中景引冲亦少有至性随从叔永为将帅朝廷以干力相待故历处军校之官永明八年为假节监青冀二州刺史事冲父初卒遗命曰祭我必以乡土所产无用牲物冲在镇四时还吴园中取果菜流涕荐焉永元元年迁持节督豫州军事明年迁督南兖兖徐青冀五州辅国将军其冬封定襄侯梁王义师起东昏使拒西师时竟陵太守房僧寄被代还至郢东昏&#僧寄留守鲁山僧寄谓冲曰臣蒙先帝厚泽实欲微立尘效冲深相许诺共结盟誓乃分部拒守明年二月梁王出沔口遣曹景宗等过江攻郢城冲遣陈光静等开门出击为义师所破冲固守不出病死　　张欣泰
按南齐书张欣泰传欣泰字义亨竟陵人也父兴世宋左卫将军欣泰少有志节不以武业自居好隶书读子史年十余诣吏部尚书褚渊渊曰张郎弓马多少欣泰答曰性怯畏马无力牵弓渊甚异之建元初历官宁朔将军累除尚书都官郎世祖与欣泰早经款遇及即位以为直阁将军领禁旅欣泰通涉雅俗交结多是名素下直辄游园池着鹿皮冠衲衣锡杖挟素琴有以启世祖者世祖曰将家儿何敢作此举止后从车驾出新林&#欣泰甲杖廉察欣泰停杖于松树下饮酒赋诗世祖怒遣出外数日意稍释召还谓之曰卿不乐为武职驱使当处卿以清贯除正员郎明帝即位为领军长史迁谘议参军上书陈便宜二十条其一条言宜毁废塔寺帝并优诏报答建武二年魏围锺离城欣泰为军主随崔慧景救援魏欲于邵阳洲筑城慧景虑为大患欣泰曰魏所以筑城者外示姱大实惧我蹑其后耳今若说之以罢兵则其患自息慧景从之魏引退而洲上余兵万人求输五百匹马假道慧景欲断路攻之欣泰说慧景曰归师勿遏慧景乃听魏过帝以此皆不加赏四年出为永阳太守永元初还都庐陵王安东司马义师起以欣泰为持节督雍梁南北秦四州郢州之竟陵司州之随郡军事时少帝昏乱人情咸伺事隙欣泰与弟欣时密谋结太子右率胡松等十余人行废立伏诛　　张欣时按南齐书张融传竟陵张欣时为诸暨令
　　张绪
按南齐书张绪传绪字思曼吴郡吴人也祖茂度父寅绪少知名清简寡欲叔父镜谓人曰此儿今之乐广也州辟议曹从事举秀才建平王护军主簿右军法曹行参军司空主簿抚军南中郎二府功曹尚书仓部郎除巴陵王文学太子洗马北中郎参军太子中舍人本郡中正车骑从事中郎中书郎州治中黄门郎宋明帝每见绪辄叹其清淡转太子中庶子本州大中正迁司徒左长史领翊军校尉转散骑常侍领长水校尉寻兼侍中迁吏部郎参掌大选又迁侍中袁粲褚渊秉政出绪为吴郡太守迁祠部尚书复领中正迁太常加散骑常侍寻领始安王师升明二年迁太子太傅长史齐台建转散骑常侍世子詹事建元元年转中书令绪善言素望甚重太祖深加敬异仆射王俭谓人曰北士中觅张绪过江未有人不知陈仲弓黄叔度能过之否耳四年初立国学以绪为太常卿领国子祭酒世祖即位转吏部尚书永明元年迁金紫光禄大夫领太常明年领南郡王师加给事中三年转太子詹事每朝见世祖目送之谓王俭曰绪以位尊我我以德贵绪也迁散骑常侍复领中正七年领国子祭酒卒时年六十八谥简子　　张克按南齐书张绪传绪子克苍梧世正员郎险行见宠坐废锢按南史
作张完

　　张允
按南齐书张绪传绪子允永明中安西功曹淫通杀人伏法　　张融
按南齐书张融传融字思光吴郡吴人也祖祎父畅融有早誉解褐为新安王北中郎参军孝武起新安寺僚佐多儭钱帛融独儭百钱帝曰融殊贫当序以佳禄出为封溪令从叔永出后渚送之曰似闻朝旨汝寻当还融曰不患不还政恐还而复去广越嶂崄獠贼执融将杀食之融神色不动方作洛生咏贼异之而不害也浮海至交州于海中作海赋文辞诡激独与众异后还为仪曹郎寻摄祠仓部二曹兼掌正厨自表解职为安成王抚军仓曹参军转南阳王友辟太祖太傅掾历骠骑豫章王司空谘议参军迁中书郎太祖素奇爱融常曰此人不可无一不可有二又为长沙王镇军竟陵王征北谘议并领记室司徒从事中郎永明八年迁司徒右长史黄门郎太子中庶子司徒左长史建武四年病卒年五十四文集数十卷行于世　　张盾
按南史张裕传裕子永永子子盾字士宣以谨重称为无锡令遇劫问劫何须劫以刀斫其颊盾曰咄咄不易余无所言于是生资皆尽不以介怀为湘东王记室出监富阳令廓然独处无所用心身死之日家无遗财唯有文集并书千余卷酒米数瓮而已　　梁　　张弘策
按梁书张弘策传弘策字真简范阳方城人文献皇后之从父弟也幼以孝闻遭母忧几至灭性兄弟友爱不忍暂离虽各有室常同卧起世比之姜肱兄弟起家齐邵陵王国常侍迁奉朝请西中郎江夏王行参军弘策与高祖年相辈幼见亲狎恒随高祖游处建武末弘策从高祖酒酣语及时事高祖曰梁楚间当有英雄兴弘策曰英雄今何在高祖笑曰安知非仆弘策起曰今夜之言是天意也请定君臣之分高祖曰舅欲效邓晨乎是冬魏军寇新野高祖将兵为援弘策从行五年秋高祖为雍州刺史表弘策为录事参军带襄阳令高祖睹海内方乱有匡济之心密为储备谋猷所及唯弘策而已义师起以弘策为辅国将军军主领万人督后部军事西台建为步兵校尉迁车骑谘议参军及郢城平乘势长驱直指京邑凡矶浦村落军行宿次立顿处所弘策逆为图测皆在目中高祖入顿石头城弘策屯门禁卫城平遣弘策入清宫封检府库迁卫尉卿加给事中天监初加散骑常侍洮阳县侯东昏余党作乱烧神虎门总章观入卫尉府弘策方救火盗潜后害之时年四十七谥曰愍子缅嗣　　张卷
按梁书张稷传卷字令远稷从兄也少以知理着称能清言仕至都官尚书天监初卒　　张稷
按梁书张稷传稷字公乔吴郡人也父永宋右光禄大夫稷所生母遘疾历时稷始年十一夜不解衣而养永异之及母亡毁瘠过人杖而后起性&#率朗悟有才略与族兄充融卷等俱知名时称之为四张起家著作佐郎不拜频居父母忧六载庐于墓侧服除为骠骑法曹行参军齐永明中为剡县令略不视事多为山水游会贼唐瑶作乱稷率厉县人保全县境入为太子洗马武陵王为护军转护军司马寻为本州治中明帝领牧仍为别驾时魏寇寿春以稷为宁朔将军军主副尚书仆射沈文季镇豫州魏众称百万围城累日时经略处分文季悉委稷焉军退迁平西司马宁朔将军南平内史永元末征为侍中宿卫宫城义师至兼卫尉江淹出奔稷兼卫尉副王莹都督城内诸军事时东昏淫虐义师围城已久城内思亡而莫有先发北徐州刺史王珍国就稷谋之使直合张齐害东昏于含德殿乃遣国子博士范云舍人裴长穆等使石头城诣高祖高祖以稷为侍中左卫将军高祖受禅以功封江安县侯为青冀二州刺史会魏寇朐山诏稷权顿六里都督众军还进号镇北将军初郁州接边陲民俗多与魏人交市及朐山叛或与魏通稷宽无防州人徐道角等夜袭州城害稷时年六十三　　张齐
按梁书张齐传齐字子响冯翊郡人世居横桑或云横桑人也少有胆气张稷为荆府司马齐从之甚相知重稷为南兖州永元中义师起东昏征稷归都督宫城诸军事外围渐急齐日造王珍国阴与定计计定夜引珍国就稷明旦与稷珍国即东昏于内殿齐手刃焉明年高祖受禅封齐安昌县侯天监二年迁天门太守十四年迁信武将军巴西梓潼二郡太守是岁葭萌人任令宗因众之患魏也杀魏晋寿太守以城归款鄱阳王遣齐迎令宗十五年大破魏军于葭萌齐在益部累年讨击蛮獠身无宁岁其居军中能身亲劳辱与士卒同其勤苦自画顿舍城垒皆委曲得其便调给衣粮资用人人无所困乏普通四年迁信武将军新兴永宁二郡太守未发而卒时年六十七谥曰壮　　张惠绍
按梁书张惠绍传惠绍字德继义阳人也少有武干补竟陵横桑戍主永元初母丧归葬乡里闻义师起驰归高祖拔为中兵参军使与军主朱思远游遏江中断郢二城粮运郢城水军主沈难当帅轻舸数十挑战惠绍击破斩难当尽获其军器高祖践祚封石阳县侯天监六年魏军攻锺离诏左卫将军曹景宗督众军为援进据邵阳惠绍与冯道根裴邃等攻断魏连桥短兵接战魏军大溃还为左骁骑将军出为持节都督司州诸军事信威将军领安陆太守征还为左卫将军十八年卒时年六十三谥曰忠　　张充按梁书张充传充字延符吴郡人父绪齐特进金紫光禄大夫充少时不持操行好逸游绪尝请假还吴始入西郭值充出猎左手臂鹰右手牵狗遇绪船至便放绁脱鞴拜于水次绪曰一身两役无乃劳乎充跪对曰充闻三十而立今二十九矣请至来岁而敬易之绪曰过而能改颜氏子有焉及明年便修身改节学不盈载多所该览尢明老易能清言与从叔稷俱有令誉起家抚军行参军迁太子舍人尚书殿中郎武陵王友后为司徒谘议参军与琅琊王思远同郡陆慧晓等并为司徒竟陵王宾客入为中书侍郎寻转给事黄门侍郎明帝作相以充为镇军长史出为义兴太守为政清静民吏便之寻以母忧去职服阕除太子中庶子迁侍中义师近次东昏召百官入宫省朝士虑祸或往来酣宴充独居侍中省不出合城内既害东昏百官集西锺下召充不至高祖霸府开以充为大司马谘议参军迁梁王国郎中令祠部尚书领屯骑校尉转冠军将军司徒左长史天监初除太常卿寻迁吏部尚书居选称为平允俄为散骑常侍云骑将军寻除晋陵太守秩中二千石征拜散骑常侍国子祭酒转左卫将军入为尚书仆射顷之除云麾将军吴郡太守下车恤贫老故旧莫不欢悦以疾自陈征为散骑常侍金紫光禄大夫未及还朝十三年卒于吴时年六十六诏赠侍中护军将军谥穆子子最嗣　　张率
按梁书张率传率字士简吴郡人祖永父率年十二能属文常日限为诗一篇稍进作赋颂至年十六向二千许首齐始安王萧遥光为扬州召迎主簿不就起家著作佐郎建武三年举秀才除太子舍人与同郡陆倕幼相友狎常同载诣左卫将军沈约适任昉在约谓昉曰此二子后进才秀皆南金也迁尚书殿中郎出为西中郎南康王功曹史以疾不就久之除太子洗马高祖霸府建引为相国主簿天监初为鄱阳王友迁司徒谢朏掾直文德待诏省敕使抄乙部书又使撰妇人事二十余条勒成百卷使工书人缮写以给后宫率又为待诏赋奏之甚见称赏手敕答曰省赋殊佳相如工而不敏枚&#速而不工卿可谓兼二子于金马矣其年迁秘书丞引见玉衡殿高祖曰秘书丞天下清官东南冑望未有为之者今以相处足为卿誉其恩遇如此四年父忧去职服阕后久之不仕七年敕召出除中权建安王中记室参军预长名问讯不限日俄有敕直寿光省治丙丁部书抄八年晋安王戍石头以率为云麾中记室王迁南兖州转宣毅谘议参军并兼记室王还都率除中书侍郎十三年王为荆州复以率为宣惠谘议领江陵令府迁江州以谘议领记室出监豫章临川郡率在府十年恩礼甚笃累迁招远将军司徒右长史扬州别驾率虽历居职务未尝留心簿领及为别驾奏事高祖览牒问之并无对但奉答云事在牒中高祖不悦俄迁太子家令与中庶子陆倕仆射刘孝绰对掌东宫管记迁黄门侍郎出为新安太守秩满还都未至丁所生母忧大通元年服未阕卒时年五十三子长公嗣　　张孝秀
按梁书张孝秀传孝秀字文逸南阳宛人也少仕州为治中从事史遭母忧服阕为建安王别驾顷之遂去职归山居于东林寺有田数十顷部曲数百人率以力田尽供山众远近归慕赴之如市孝秀性通率不好浮华常冠谷皮巾蹑蒲履手执栟榈皮麈尾服寒食散盛冬能卧于石博涉群书专精释典善谈论工隶书凡诸艺能莫不明习普通三年卒时年四十二室中皆闻有非常香气太宗闻甚伤悼焉与刘慧斐书述其贞白云　　张景仁
按南史张景仁传景仁广平人也父梁天监初为同县韦法所杀景仁时年八岁及长志在复雠普通七年遇法于公田渚手斩其首以祭父墓事竟诣郡自缚乞依刑法太守蔡天起上言于州时简文在镇乃下教褒美之原其罪下属长蠲其一户租调以旌孝行　　张缅
按梁书张缅传缅字元长车骑将军弘策子也年数岁外祖中山刘仲德异之尝曰此儿非常器为张氏宝也齐永元末义师起弘策从高祖入伐留缅襄阳年始十岁每闻军有胜负忧喜形于颜色天监元年弘策任卫尉卿为妖贼所害缅痛父之酷丧过于礼高祖遣戒喻之服阕袭洮阳县侯召补国子生起家秘书郎出为淮南太守时年十八高祖疑其年少未闲吏事乃遣主书封取郡曹文案见其断决允惬甚称赏之还除太子舍人云麾外兵参军缅少勤学自课读书手不辍卷尢明后汉及晋代众家客有执卷质缅者随问便对略无遗失殿中郎缺高祖谓徐勉曰此曹旧用文学且居鹓行之首宜详择其人勉举缅充选顷之出为武陵太守还拜太子洗马中舍人所得禄俸并供其母赈赡亲属私室常&#然如贫素者累迁北中郎谘议参军宁远长史出为豫章内史缅为政任恩惠不设钩距吏人化其德亦不敢欺故老咸云数十年未之有也大通元年征为司徒左长史以疾不拜改为太子中庶子领羽林监俄迁御史中丞坐收捕人与外国使斗左降黄门郎兼领先职俄复为真缅居宪司推绳无所顾望号为劲直高祖乃遣画工图其形于台省以励当官中大通三年迁侍中未拜卒时年四十二子傅嗣　　张缵
从伯
弘籍

按梁书张缅传缵字伯绪缅第三弟也出后从伯弘籍弘籍高祖舅也梁初赠廷尉卿缵年十一尚高祖第四女富阳公主拜驸马都尉封利亭侯召补国子生起家秘书郎时年十七身长七尺四寸眉目&#朗神彩爽发高祖异之尝曰张壮武云后八叶有逮吾者其此子乎迁太子舍人转洗马中舍人并掌管记缵与琅邪王锡齐名普通初魏遣刘善明请和求识缵缵时年二十三善明见而嗟服累迁太尉谘议参军尚书吏部郎俄为长史兼侍中大通元年出为宁远华容公长史行琅邪彭城二郡国事二年仍迁华容公北中郎长史南兰陵太守加贞威将军行府州事三年入为度支尚书母忧去职服阕出为吴兴太守大同三年征为吏部尚书九年迁宣惠将军丹阳尹未拜改为使持节都督湘桂东宁三州诸军事湘州刺史在政四年州境大安太清二年征为领军俄改授使持节都督雍梁北秦东益郢州之竟陵司州之随郡诸军事平北将军宁蛮校尉后岳阳王&#执缵害之时年五十一元帝承制谥简宪公缵着鸿宝一百卷文集二十卷　　张绾
按梁书张缅传绾字孝卿缵第四弟也初为国子生射策高第起家长兼秘书郎迁太子舍人洗马中舍人并掌管记累迁中书郎国子博士出为北中郎长史兰陵太守还除员外散骑常侍时丹阳尹西昌侯萧渊藻以久疾未拜敕绾权知尹事迁中军宣城王长史俄徙御史中丞大同四年元日旧制仆射中丞坐位东西相当时绾兄缵为仆射及百司就列兄弟导驺分趋两陛前代未有也时人荣之岁余出为豫章内史绾在郡述制旨礼记正言义四姓衣冠士子听者常数百人八年安成人刘敬宫挟妖道聚党攻郡进寇豫章新淦县绾修城隍设战备募召敢勇得万余人刺史湘东王遣司马王僧辩帅兵讨贼受绾节度旬月间贼党悉平十年复为御史中丞加通直散骑常侍绾再为宪司弹纠无所回避豪右弹之太清二年迁左卫将军会侯景寇至入守东掖门三年迁吏部尚书宫城绾出奔外转至江陵湘东王承制授侍中左卫将军相国长史出为持节云麾将军湘东内史承圣二年征为尚书右仆射寻加侍中明年江陵陷朝士俘入关绾以疾免后卒于江陵时年六十三次子交字少游颇涉文学选尚太宗第十一女安阳公主承圣二年官至太子洗马秘书丞掌东宫管记　　张嵊
按梁书张嵊传嵊字四山镇北将军稷之子也少方雅有志操能清言父临青州为土民所害嵊感家祸终身蔬食布衣手不执刀刃州举秀才起家秘书郎累迁太子舍人洗马司徒左西掾中书郎出为永阳内史还除中军宣城王司马散骑常侍又出为镇南湘东王长史寻阳太守中大同元年征为太府卿俄迁吴兴太守太清二年侯景围京城嵊遣弟伊率兵数千人赴援三年宫城陷御史中丞沈浚违难东归嵊往见而谓曰贼臣凭陵社稷危耻正是人臣效命之秋今欲收集兵力保据贵乡若天道无灵忠节不展虽复及死诚亦无恨浚曰鄙郡虽小仗义拒逆谁敢不从固劝嵊举义于是收集士卒缮筑城垒时邵陵王东奔至钱唐闻之遣板授嵊征东将军加秩中二千石嵊曰朝廷危迫天子蒙尘今日何情复受荣号留板而已贼行台刘神茂攻破义兴嵊遣军主王雄等帅兵于鳢渎逆击之破神茂侯景闻神茂败乃遣其中军侯子鉴帅精兵二万人助神茂以击嵊嵊遣军主范智朗出郡西拒战为神茂所败退归贼骑乘胜焚栅栅内众军皆土崩嵊乃释戎服坐于听事贼临之以刃终不为屈乃执嵊以送景景刑之于都市子弟同遇害者十余人时年六十二贼平世祖追赠侍中中卫将军开府仪同三司谥曰忠贞子　　张悌兄松
　景

按南史滕昙恭传建康人张悌家贫无以供养以情告邻富人富人不与不胜忿遂结四人作劫所得衣物三劫持去实无一钱入己县抵悌死罪悌兄松诉称与弟景是前母子后母唯生悌松长不能教诲乞代悌死景又曰松是嫡长后母唯生悌若从法母亦不全亦请死母又云悌应死岂以弟罪枉及诸兄悌亦引分全两兄供养县以上谳帝以为孝义特降死后不得为例　　张澄
按梁书张惠绍传惠绍子澄初为直阁将军丁父忧起为晋熙太守随豫州刺史裴邃北伐累有战功与湛僧智胡绍世鱼弘文并当时之骁将历官卫尉卿太子左卫率卒官谥曰愍　　张希
按梁书张缅传缅弟缵缵子希字子颜早知名选尚太宗第九女海盐公主承圣初官至黄门侍郎　　张彪按南史张彪传彪不知何许人自云家本襄阳或云左卫将军衡州刺史兰钦外弟也少亡命在若邪山为盗颇有部曲临城公大连出牧东扬州彪率所领客焉始为防合后为中兵参军礼遇甚厚及侯景将宋子仙攻下东扬州复为子仙所知后去子仙还入若邪义举征子仙不捷仍走向剡赵伯超兄子棱为侯景山阴令去职从彪后怀异心伪就彪计请酒为盟引刀子披心出血自歃彪信之亦取刀刺血报之刀始至心棱便以手案之望入彪心刀斜伤得不深棱重取刀刺彪头面被伤顿绝棱谓已死因出外告彪诸将言已杀讫欲与求富贵彪左右韩武入视彪已苏细声谓曰我尚活可与手于是武遂诛棱彪不死复奉表元帝帝甚嘉之及侯景平王僧辩遇之甚厚引为爪牙与杜龛相似世谓之张杜贞阳侯践位为东扬州刺史陈文帝据震泽将及会稽彪保城沈泰说陈文帝曰彪部曲家口并在香岩寺可往收取遂往尽获之彪将申进密与泰相知因又叛彪彪败走不敢还城据城之西山楼子及暗得与弟昆仑妻杨氏去犹左右数人追随彪疑之皆发遣唯常所养一犬名黄苍在彪前后未曾舍离乃还入若邪山中沈泰说陈文帝遣章昭达领千兵重购之并图其妻彪眠未觉黄苍惊吠劫来便啮一人中喉即死彪拔刀逐之映火识之曰何忍举恶卿须我者但可取头誓不生见陈蒨劫曰官不肯去请就平地彪知不免便相随下岭到平处谓劫曰卿须我头我身不去也劫遂杀彪并弟致二首于昭达　　陈
　　张种
按陈书张种传种字士苗吴郡人也祖辩宋司空右长史广州刺史父略梁太子中庶子临海太守种少恬静居处雅正不妄交游傍无造请时人为之语曰宋称敷演梁则卷充清虚学尚种有其风仕梁王府法曹迁外兵参军以父忧去职侯景之乱种奉其母东奔母卒种时年五十而毁瘠过甚又迫以凶荒未获时葬服制虽毕而居处饮食恒若在丧及景平司徒王僧辩以状奏闻起为贞威将军治中从事史并为具葬礼葬讫种方即吉僧辩又以种年老傍无裔嗣赠之以妾及居处之具高祖受禅为太府卿高宗即位为都官尚书领左骁骑将军迁中书令种沉深虚静而识量宏博时人皆以为宰相之器太建五年卒谥曰元子　　张棱
按陈书张种传种弟棱清静有识度官至司徒左长史太建十一年卒时年七十赠光禄大夫　　张讥
按陈书张讥传讥字直言清河武城人也祖僧宝梁散骑侍郎太子洗马父仲悦梁庐陵王府录事参军尚书祠部郎中讥幼聪俊有思理年十四通孝经论语笃好元言受学于汝南周弘正每有新意为先辈推服梁大同中召补国子正言生梁武帝尝于文德殿释乾坤文言讥与陈郡袁宪等预焉&#令论议诸儒莫敢先出讥乃整容而进谘审循环辞令温雅梁武帝甚异之赐裙襦绢等仍云表卿稽古之力讥幼丧母有错彩经帕即母之遗制及有所识家人具以告之每岁时辄对帕哽噎不能自胜及丁父忧居丧过礼服阕召补湘东王国左常侍转田曹参军迁士林馆学士简文在东宫每有讲集必遣使召讥及侯景寇逆于围城之中犹侍哀太子于武德后殿讲老庄梁台讥崎岖避难卒不事景景平历临安令高祖受禅除太常丞转始兴王府刑狱参军天嘉中迁国子助教是时周弘正在国学弘正尝谓人曰吾每登座见张讥在席使人凛然高宗世历建安王府记室参军兼东宫学士转武陵王限内记室后主在东宫集官僚置宴时造玉柄麈尾新成后主亲执之曰当今虽复多士如林至于堪捉此者独张讥耳即手授讥后主嗣位领南平王府谘议参军东宫学士寻迁国子博士后主尝幸钟山开善寺召从臣坐于寺西南松林下&#召讥竖义时索麈尾未至后主&#取松枝手以属讥曰可代麈尾顾谓群臣曰此即是张讥后事祯明三年入隋终于长安时年七十六　　张正见按陈书张正见传正见字见赜清河东武城人也祖盖之魏散骑常侍勃海长乐二郡太守父修礼魏散骑侍郎归梁仍拜本职迁怀方太守正见幼好学有清才梁简文在东宫正见年十三献颂简文深赞赏之简文雅尚学业每自升座说经正见尝预讲筵请决疑义吐纳和顺进退详雅四座咸属目焉太清初射策高第除邵陵王国左常侍梁元帝立拜通直散骑侍郎迁彭泽令属梁季丧乱避地于匡俗山高祖受禅诏正见还都除镇东鄱阳王府墨曹行参军兼衡阳王府长史历宜都王限外记室撰史着士带寻阳郡丞累迁尚书度支郎通直散骑侍郎太建中卒时年四十九有集十四卷其五言诗尢善大行于世　　张崖按陈书张崖传崖传三礼于同郡刘文绍仕梁历王府中记室天嘉元年为尚书仪曹郎广沈文阿仪注撰五礼出为丹阳令王府谘议参军御史中丞宗元饶表荐为国子博士　　张昭
弟
干

按陈书张昭传昭字德明吴郡吴人也幼有孝性色养甚谨礼无违者父熯常患消渴嗜鲜鱼昭乃身自结网捕鱼以供朝夕弟干字元明聪敏博学亦有至性及父卒兄弟并不衣绵帛不食盐醋日唯食一升麦屑粥而已每一感恸必致呕血邻里闻其哭声皆为之涕泣父服未终母陆氏又亡兄弟遂六年哀毁形容骨立亲友见者莫识焉家贫未得大葬遂布衣蔬食十有余年杜门不出屏绝人事时衡阳王伯信临郡举干孝廉固辞不就兄弟并因毁成疾昭失一眼干亦中冷苦癖年并未五十终于家子嗣俱绝　　张冲之按陈书张种传种孙冲之少孤介特立仕为尚书金部郎中迁右丞建康令太府卿扬州别驾从事史兼散骑常侍使于周还为司农廷尉卿所历并以清白称　　张孝则
按陈书张讥传讥子孝则官至始安王记室参军
　张姓部列传十五
　　元二
　　张泰亨
按元史张泰亨传泰亨堂邑县人父山为管军百户泰亨袭职从攻宋钓鱼山及樊城征女儿阿塔有功中统二年授银符侍卫军总把至元四年升京东归德等处新军千户从征西川有功授元帅府镇抚六年改省都镇抚十二年进武略将军管军总管寻进明威将军从攻潭州矢中鼻拔矢奋战却敌兵十三年进阶武德从征广西破静江府十四年还军潭州金疮发卒子继祖袭移镇鄂州舟过洞庭溺死子震幼以兄显祖代之二十四年从征交址陷没震袭职授昭信校尉管军上千户延佑二年覃恩加武略将军寻进阶武德五年升武节将军颍州万户府副万户天历二年卒子珽袭　　张昉
按元史张昉传昉字显卿东平汶上人父汝明金大安元年经义进士官至治书侍御史昉性缜密遇事敢言确然有守以任子试补吏部令史金亡还乡里严实行台东平辟为掾进幕职时吏曹杂进不习文法簿书填委漫无统纪昉坐曹躬阅案牍咸得其当事无留滞乙卯权知东平府事以疾辞家居养母中统四年参知中书省事商挺镇巴蜀表为四川等处行枢密院参议至元元年入为中书省左右司郎中甄别能否公其黜陟人无怨言三年迁制国用使司郎中四年丁内忧哀毁逾制寻诏起复录囚东平多所平反七年转尚书省左右司郎中九年改中书省左司郎中十一年拜兵刑部尚书上疏乞骸骨致其事卒追封东平郡公谥庄宪子克遹平阴县尹孙振秘书著作郎揆中书省左都司事拱常德路蒙古学教授　　张世泽
按元史张拔都传拔都子忙古台忙古台子世泽从丞相伯颜南征大小十余战皆有功明年拜宣武将军行军总管未几迁副万户加明威将军从镇南王脱欢伐交址既还及再举将校旧尝往者许留恤之有脱欢者当行适病不能起世泽力请代之凯还人服其义云　　张子良
按元史张子良传子良字汉臣涿州范阳人金授荣禄大夫总管陕西东路兵马治宿州岁戊戌率泗州西城二十五县军民十万八千余口因元帅阿朮来归太宗命为东路都总帅授银青荣禄大夫升京东路行尚书省进金紫光禄大夫癸丑宪宗命为归德府总管管领元附军民中统二年夏四月世祖命为归德泗州总管仍管领泗州军民总管七年罢元管户隶诸郡县改授昭勇大将军大名路总管兼府尹八年卒追封清河郡侯谥翼敏子二人长懋次亨亨佩金虎符为管军千户子与立袭卒子鉴袭　　张雄飞
按元史张雄飞传雄飞字鹏举琅琊临沂人父琮仕金守盱眙金人疑之罢其兵柄徙居许州寻复命守河阴仍留家人于许雄飞幼失母琮妾李氏养之国兵屠许惟工匠得免有田姓者琮故吏也自称能为弓且诈以雄飞及李氏为家人由是获全遂徙朔方雄飞时方十岁至霍州李欲逃恐其累己雄飞知之顷刻不去左右李乃变服与俱还寓潞州金亡雄飞不知父所在往来泽潞求之十余年入关陕历怀孟潼华终求其父弗得遂入燕居数岁尽通国言及诸部语至元二年廉希宪荐之于世祖召见陈当世之务世祖大悦授同知平阳路转运司事搜抉&#弊悉除之立御史台以雄飞为侍御史雄飞益自感励知无不言会议立尚书省雄飞力争于帝前忤旨左迁同知京兆总管府事入为兵部尚书平章阿合马在制国用司时与亦麻都丁有隙至是罗织其罪同僚争相附会雄飞不可秦长卿刘仲泽亦以忤阿合马皆下吏欲杀之雄飞亦持不可阿合马怒奏出雄飞为澧州安抚使十四年改安抚司为总管府命雄飞为达鲁花赤迁荆湖北道宣慰使十六年拜御史中丞行御史台事改陕西汉中道提刑按察使未行拜参知政事二十一年卢世荣以言利进用雄飞与诸执政同日皆罢二十三年起为燕南河北道宣慰使决壅滞黜奸贪政化大行卒于官子五人师野师谔师白师俨师约师野宿卫东宫　　张懋
按元史张子良传子良子懋字之美有父风侍子良官京东故懋领其众从丞相阿朮军立归德府以其军镇之移镇下邳知归德府事李叛济南以其兵戍蔡州中统元年授泗州军总把佩金符至元七年擢济南诸路新军千户从丞相伯颜南征懋以勇鸷将弩前行伯颜信用之擢为省都镇抚十三年伯颜上其功宣授懋明威将军泗州安抚司达鲁花赤十四年改安抚司为总管府置宣慰使以统之拜同知淮西道宣慰司事十六年改授怀远大将军吉州路总管懋恶衣粝食率之以俭慎刑平政处之以公新府治设义仓虽能吏不过也十七年二月卒追封清河郡侯谥宣敏子二人文焕以父荫任承务郎江州路瑞昌县尹文炳三汊河巡检文焕子珪初为高安县尹有异政由是擢为江西检校拜南台御史继为淮西江西二道廉访佥事用能世其家云　　张九思
按元史张九思传九思字子有燕宛平人父滋蓟州节度使至元二年九思入备宿卫裕皇居东宫一见奇之以父荫当补外特留不遣江南既平宋库藏金帛输内府而分授东宫者多置都总管府以主之九思以工部尚书兼府事十九年春世祖巡幸上都皇太子从丞相阿合马留守妖僧高和尚千户王着等谋杀之夜聚数百人直趋东宫九思适直宿宫中叱宿卫士并力击贼尽获之三十年进拜中书左丞兼詹事丞成宗嗣位改詹事院为徽政以九思为副使进资德大夫中书左丞会修世祖裕宗实录命九思兼领史事大德二年拜荣禄大夫中书平章政事五年加大司徒六年进阶光禄大夫薨子金界奴光禄大夫河南省右丞　　张均
按元史张均传均济南人也父山从军伐宋以功为百户俄升总把战死均袭百户中统三年从征李有功升千户领兵守淄州至元十二年授忠翊校尉沂郯翼千户从丞相阿塔海战有功加武略将军十四年加宣武将军二十二年升松江万户二十六年从北征擢明威将军前卫亲军副都指挥使成宗即位命屯田和林规画备悉有法大德元年改和林等处副元帅历宣慰司同知升都元帅加镇国上将军延佑元年卒子世忠袭前卫亲军副都指挥使　　张础按元史张础传础字可用其先渤海人金末曾祖琛徙燕之通州祖伯达为通州节度判官遂知通州父范为真定劝农官因家焉础业儒丙辰岁平章廉希宪荐于世祖己未从世祖伐宋凡征发军旅文檄悉出其手中统元年立中书省以础权左右司事寻出为彰德路拘榷官复入为三部员外郎赐金符为平阳路同知转运使改知献州同知东平府事又改知威州至元十四年立诸道提刑按察司以础为江南浙西道提刑按察副使迁岭南广西道提刑按察使广西宣慰使也里脱强夺民财础按其罪迁岭北湖南道提刑按察副使授宾州路总管不赴拜国子祭酒寻出为安丰路总管三十一年卒于官封清河郡公谥文敏子淑卫辉路推官　　张君佐
按元史张荣传荣子奴婢奴婢卒子君佐袭佩虎符炮水手元帅戍蔡州至元十二年从丞相阿朮攻扬州是年冬又从诸军破常州十三年升怀远大将军扬州平以君佐为安庆府安抚司军民达鲁花赤十四年贼寇黄州行省命君佐率众复黄州因以为黄州达鲁花赤十五年加镇国上将军仍炮水手元帅十九年命率新附汉军万人修胶西闸坝以通漕运二十一年兼海道运粮事是年卒　　张玉
按元史张荣实传荣实子玉袭父职为怀远大将军诸路水军万户至元十六年讨吉安叛贼有功加辅国上将军都元帅镇黄州改立蕲黄等路都元帅府仍管领本道镇守军马二十一年入朝命充保定水军上万户二十四年从征交址累战有功二十五年师还安南以兵迎战大战连日水涸舟不能行玉死焉子辅袭万户辅卒子道重袭　　张弘纲
按元史张禧传禧子弘纲字宪臣年十八父禧为主将所诬系狱将杀之弘纲直入狱中狱卒并系之弘纲佯狂谑笑守者易之既寝遂与其父逸去后从其父攻城徇池屡有功自昭信校尉管军千户升总管广威将军招讨副使加定远大将军招讨使盗起安吉弘纲率兵擒之授昭勇大将军河南诸翼征行万户从右丞刘深征八百媳妇国师次八番与叛蛮宋隆济等力战而殁追封齐郡公谥武宣子汉当袭职让其弟鼎汉后为监察御史累官至集贤直学士鼎袭江阴水军万户　　张甫
按山西通志甫襄垣人五世同居至元初旌表　　张宗演按元史张宗演传正一天师者始自汉张道陵其后四代曰盛来居信之龙虎山相传至三十六代宗演当至元十三年世祖已平江南遣使召之至则命廷臣郊劳待以客礼命主领江南道教二十九年卒　　张留孙按元史张宗演传张留孙者字师汉信州贵溪人少时入龙虎山为道士有道人相之曰神仙宰相也至元十三年从天师张宗演入朝世祖与语称旨遂留侍阙下号之上卿命尚方铸宝剑以赐建崇真宫于两京俾留孙居之专掌祠事十五年授元教宗师锡银印寻升江东道同知宣慰司事大德中加号元教大宗师同知集贤院道教事武宗立召见赐坐升大真人知集贤院位大学士上寻又加特进仁宗即位进开府仪同三司加号辅成赞化保运元教大宗师至治元年十二月卒年七十四　　张康
按元史张康传康字汝安号明远潭州湘潭人祖安厚父世英康早孤力学旁通术数宋吕文德江万里留梦炎皆推重之辟置幕下宋亡隐衡山至元十四年世祖遣中丞崔彧祀南岳就访隐逸彧兄斌言康隐衡山学通天文地理彧还具以闻遣使召康至京师十五年授著作佐郎仍以内嫔松夫人妻之凡召对礼遇殊厚呼以明远而不名久之乞归田里优诏不许迁奉直大夫秘书监丞年六十五卒子天佑　　张珪按元史张珪传珪字公端弘范之子也少能挽强命中至元十六年年十六摄管军万户十七年真拜昭勇大将军管军万户镇建康二十九年入朝拜镇国上将军江淮行枢密副使成宗即位行院罢大德三年遣使巡行天下珪使川陕问民疾苦振恤孤贫罢冗官黜贪吏还擢江南行御史台侍御史换文阶中奉大夫迁浙西肃政廉访使召拜佥枢密院事又拜江南行台御史中丞谢病归武宗即位召拜太子谕德未数日拜宾客尚书省立召拜左丞皇庆元年拜荣禄大夫枢密副使皇太后以中书右丞相铁木迭儿为太师万户别薛参知行省政事珪曰太师论道经邦铁木迭儿非其人别薛无功不得为外执政车驾度居庸失列门传皇太后旨召珪切责杖之珪创甚舆归京师明日遂出国门珪子景元以父病笃告遽归帝不怿遣参议中书省事换住往赐之酒遂拜大司徒谢病家居继丁母忧庐墓寝苫啜粥者三年至治二年起珪为集贤大学士又拜中书平章政事泰定元年帝开经筵封蔡国公知经筵事二年得旨暂归三年春上遣使召珪拜翰林学士承旨知制诰帝察其诚病命养疾西山继得旨还家四年十二月薨珪自号淡庵子六人　　张思明
按元史张思明传思明字士瞻其先获嘉人后徙居辉州思明颖悟过人读书日记千言至元十九年由侍仪司舍人辟御史台掾又辟尚书省掾擢为大都路治中思明固辞乃改湖广行省都事元贞元年召为中书省检校六曹无滞案迁户部主事大德初擢左司都事五年转吏部郎中九年改集贤司直十年除江浙行中书省左右司郎中至大三年迁两浙盐运使未上入参议枢密院事改中书省左司郎中皇庆元年再授两浙盐运使二年召为户部尚书延佑元年进参议中书省事三年拜中书参知政事仁宗即位近臣疾其持法峭直日构谗间出为工部尚书帝问左右曰张士瞻居工部得无怏怏乎对曰勤政如初帝嘉叹之命授宣政院副使五年除西京宣慰使拜中书参知政事升左丞及拜住为左丞相与帖木迭儿各树朋党贼害忠良诬以不支蒙古子女口粮饿死四百人遂废于家天历元年起为江浙行中书省左丞二年复以中书左丞召入觐移告去重纪至元三年卒思明平生不治产不畜财尢明于律与谢仲和曹鼎新同称三绝谥贞敏　　张孔孙
按元史张孔孙传孔孙字梦符其先出辽之乌若部为金人所并遂迁隆安父之纯为东平万户府参议夜梦谒孔子庙得赐嘉果已而孔孙生因丐名于衍圣公遂名今名既长以文学名辟万户府议事官廉希宪居政府辟为掾及安童为相尢礼重之授户部员外郎出为南京总管府判官佥四川道提刑按察司事寻升湖北道提刑按察副使迁浙西改同知保定路总管府事俄拜侍御史行御史台事至元二十二年除礼部侍郎寻升礼部尚书擢燕南提刑按察使二十八年改肃政廉访司使拜佥河南江北行中书省事亡何除大名路总管大兴学校擢淮东道肃政廉访司使召还拜集贤大学士久之请老还家拜翰林学士承旨资善大夫致仕大德十一年卒孔孙素以文学名且善琴工画山水竹石而骑射尢精及其立朝谠言嘉论有可观者士论服之　　张孝忠
按元史张万家奴传万家奴子孝忠为船桥万户少从父军中好攻战至元二十二年加明威将军二十七年诏从西征至沙瓜诸州还赐虎符佥书四川等处行枢密院事院罢以本军万户镇成都卒　　张伯淳
按元史张伯淳传伯淳字师道杭州崇德人少举童子科以父任铨授迪功郎淮阴尉改扬州司户参军寻举进士监临安府都税院升观察推官除太学录入本朝至元二十三年授杭州路儒学教授迁浙东道按察司知事二十八年擢为福建廉访司知事进阶奉训大夫谒告以归授庆元路总管府治中行省檄按疑狱衢秀皆得其情大德四年即家拜翰林侍讲学士明年造朝扈从上都又明年卒　　张闰
按元史张闰传闰延安延长县人隶军籍八世不异爨家人百余口无间言室无私藏闰兄显卒即以家事付侄聚聚辞曰叔父行也叔宜主之闰曰侄宗子也侄宜主之相让既久卒以付聚至元二十八年旌表其门　　张升
按元史张升传升字伯高其先定州人后徙平州升幼警敏过人既长力学工文辞至元二十九年用荐者授将仕郎翰林国史院编修官预修世祖实录升应奉翰林文字寻升修撰历迁太常博士至大初改太常寺为太常礼仪院即除升为判官久之外补知汝宁府部使者举治行为诸郡最历江西行省左右司郎中除绍兴路总管升既谨于绳吏又果于去民瘼故人心悦服历湖北道廉访使江南行台治书侍御史召为参议中书省事改枢密院判官寻复中书参议至治二年拜治书侍御史明年出为淮西道廉访使泰定二年拜陕西行省参知政事寻迁辽东道廉访使召拜侍御史天历初出为山东道廉访使逾年召为太禧院副使除河南省左丞复迁淮西道廉访使乞致仕至顺二年复起为集贤侍讲学士元统元年告省先墓归至正元年卒谥文襄　　张复
按万姓统谱复字刚父博学工诗文与赵子昂牟应龙辈号吴中八俊　　张文瑞
按万姓统谱文瑞真定人时方用武文瑞在军中日以文章自随至元初授棠邑尹清介自立及代父老借留适京师始立总管召为经历政声益闻历迁同知浚州事首葺庙学作兴士类子渊亦知浚州　　张枢按万姓统谱枢字子长金华人聪慧爽朗于书无所不读尝讥宋高宗忘亲事雠而乃为之定复两宫之计时前代遗老尚存无不降叹后汉书七十三卷是非予夺咸有论著名曰训志诏取藏于宣文阁累辟不起士论高之　　张簠
按乐陵县志簠字公文乐陵人由国子伴读历至嘉议大夫同佥太常礼仪院事卒赠通议大夫礼部尚书追封清河郡侯谥孝穆　　张策
按乐陵县志策字公略国子伴读累官至河南东西道兼访司佥事孝感芝生诏旌宅里　　张飞卿
按乐陵县志飞卿监察御史拜太医院使累官至左丞护军封清河郡公秉身刚正不畏强御　　张与棣
按元史张宗演传宗演卒子与棣嗣为三十七代袭掌江南道教至元三十一年入觐卒于京师　　张与材
按元史张宗演传宗演子与棣卒元贞元年弟与材嗣为三十八代袭掌道教大德五年召见于上都幄殿八年授正一教主主领三山符录武宗即位来觐特授金紫光禄大夫封留国公锡金印仁宗延佑三年卒　　张子夔
按元史孔全传张子夔安西人父丧每夜半以背负土肘膝行地匍匐至葬所筛细土为坟以有司所请表异之　　张琛
按元史孔全传解州张琛居丧有至行庐墓次负土为坟以有司所请表异之　　张本
按元史杨一传张本东昌茌平人笃孝事伯父叔父皆甚谨伯父尝病本昼夜不去侧复载以巾车步挽诣岱岳祷之至大四年旌其家　　张庆
按元史杨一传张庆真定人善事继母伯父泰异居河南庆闻其贫迎归养之至大四年州县以闻旌其家　　张养浩
按元史张养浩传养浩字希孟济南人幼有行义读书不辍山东按察使焦遂闻之荐为东平学正游京师献书于平章不忽木大奇之辟为礼部令史仍荐入御史台及为丞相掾选授堂邑县尹仁宗在东宫召为司经未至改文学拜监察御史养浩疏时政万余言言皆切直当国者不能容遂除翰林待制复构以罪罢之戒省台勿复用养浩恐及祸乃变姓名遁去尚书省罢始召为右司都事迁翰林直学士改秘书少监延佑初设进士科遂以礼部侍郎知贡举擢陕西行台治书侍御史改右司郎中拜礼部尚书英宗即位命参议中书省事以父老弃官归养天历二年关中大旱饥民相食特拜陕西行台中丞到官四月未尝家居止宿公署夜则祷于天昼则出赈饥民终日无少怠遂得疾不起卒追封滨国公谥文忠二子强引强先卒　　张嗣成
按元史张宗演传宗演子与材延佑三年卒四年子嗣成嗣为三十九代袭领江南道教主领三山符录　　张起岩按元史张起岩传起岩字梦臣其先章丘人五季避地禹城高祖迪以元帅右监军权济南府事徙家济南当金之季张荣据有章丘邹平济阳长山辛市蒲台新城淄州之地岁丙戌归于太祖始终能效忠节迪与其子福实先后羽翼之福仕为济南路军民镇抚兵钤辖生东昌录事判官铎铎生四川行省儒学副提举范范生起岩初其母丘氏有娠见长蛇数丈入榻下已忽不见乃惊而诞起岩年弱冠以察举为福山县学教谕中延佑乙卯进士首选除同知登州事特旨改集贤修撰转国子博士升国子监丞进翰林待制丁内艰服除为监察御史迁中书右司员外郎进左司郎中拜太子右赞善丁外艰服除改燕王府司马拜礼部尚书文宗亲郊起岩充大礼使转参议中书省事中书方列坐铨选起岩荐一士可用丞相不悦起岩即摄衣而起丞相以为忤己迁翰林侍讲学士知制诰修三朝实录加同知经筵事已擢陕西行台侍御史将行复留为侍讲学士拜江南行台侍御史召入中台为侍御史转燕南廉访使搏击豪强不少容贷升江南行台御史中丞拜翰林学士承旨知经筵事拜御史中丞论事剀直无所顾忌诏修辽金宋三史复命入翰林为丞旨充总裁官积阶至荣禄大夫上疏乞骸骨归后四年卒谥曰文穆子二人琳琛　　张恭
按元史张恭传恭河南偃师人以兵部符署鹰房府案牍亲老辞归侍养垦理先墓身负水灌松柏父丧过哀侍母冯氏尢谨母有疾恭手除混秽喂哺饮食且尝粪以验疾势天历初西兵至河南民悉窜恭守视母病项中一剑不去母惊悸而殁恭居丧尽礼人称孝焉有诏旌其闾　　张旺舅
按元史张旺舅传旺舅安丰霍丘人幼失父母陈氏病旺舅无赀命医惟日夜痛哭礼天求代未几遂愈又自以生业微不能多给竟不娶以终母年县令言于朝旌之　　张思孝
按元史张思孝传思孝华州人母丧以孝闻父疾调护甚至不愈复洁斋致祷乞以身代未几遂痊至顺三年表其门　　张桢
按元史张桢传桢字约中汴人幼刻苦读书登元统元年进士第授彰德路录事辟河南行省掾逾年除高邮县尹门无私谒累除中政院判官至正八年拜监察御史二十一年除佥山南道肃政廉访司事至则劾中书参知政事也先不花枢密院副使脱脱木儿治书侍御史奴奴弄权误国之罪不报桢即辞去居河中安邑山谷间结茅仅容膝有访之者不复言时事但对之流涕而已二十四年索罗帖木儿犯阙皇太子出居冀宁奏除赞善又除翰林学士皆不起后三年卒　　张
按元史张传字达善其先蜀之导江人蜀亡侨寓江左金华所学弘深微密至元中行台中丞吴曼庆闻其名延致江宁学宫俾子弟受业其在维扬来学者尢众大臣荐诸朝特命为孔颜孟三氏教授邹鲁之人服诵遗训久而不忘气宇端重音吐洪亮讲说特精详子弟从之者诜诜如也至正中真州守臣以及郝经吴澄皆尝留仪真作祠宇祀之曰三贤祠　　张翥
按元史张翥传翥字仲举晋宁人以诗知名至元末同郡傅岩起居中书荐翥隐逸至正初召为国子助教分教上都生寻退居淮东会修辽金宋三史起为翰林国史院编修官史成历应奉修撰迁太常博士升礼仪院判官又迁翰林历集贤学士以翰林学士承旨河南行省平章政事致仕二十八年三月卒　　张缉按元史张缉传缉字士朝益都胶州人性孝友能诗文至正七年与兄绅弟经同领乡荐由泽州儒学正转泰州幕职弃之养亲居扬州十五年扬州乱缉母姬氏方卧病贼突入卧内举枪欲刺姬缉以身蔽姬枪中缉胁三日而死　　张友明
按广东通志友明吴川人至正九年海寇犯合浦逼琼山宣慰司檄化州路通判游弘道以友明为义士同会兵追寇于澄迈之石港时寇死战友明为先锋与战俄而海南番兵赴水走寇乘胜四合诸兵皆溃惟友明力战而死　　张绍祖
</div>
    <div class="pagination">
<a href="氏族典卷诸姓部_page325.html">上一页</a><span>...</span><a href="氏族典卷诸姓部_page321.html">321</a><a href="氏族典卷诸姓部_page322.html">322</a><a href="氏族典卷诸姓部_page323.html">323</a><a href="氏族典卷诸姓部_page324.html">324</a><a href="氏族典卷诸姓部_page325.html">325</a><span class="current-page">326</span><a href="氏族典卷诸姓部_page327.html">327</a><a href="氏族典卷诸姓部_page328.html">328</a><a href="氏族典卷诸姓部_page329.html">329</a><a href="氏族典卷诸姓部_page330.html">330</a><a href="氏族典卷诸姓部_page331.html">331</a><span>...</span><a href="氏族典卷诸姓部_page327.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
