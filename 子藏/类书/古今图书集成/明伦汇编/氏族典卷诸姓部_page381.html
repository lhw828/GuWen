<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 381 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 381 页/共 899 页</h1>
    <div class="content">字孟皇

　　魏
　　梁习
按魏志梁习传习字子虞陈郡柘人为郡纲纪太祖为司空辟召为漳长累转乘氏海西下邳令所在有治名还为西曹令史迁为属并土新附习以别部司马领并州刺史赐爵关内侯更拜为真建安十八年州并属冀州更拜议郎西部都督从事文帝践阼复置并州复为刺史进封申门亭侯政治常为天下最太和二年征拜大司农习在州二十余年而居处贫穷无方面珍物明帝异之礼赐甚厚四年薨子施嗣　　晋　　梁龛
按晋书刘隗传庐江太守梁龛明日当除父服今日请客奏伎丞相长史周顗等三十余人同会隗奏免龛官削侯爵　　梁堪
按晋书元帝本纪太兴二年春正月使冠军将军梁堪守太常马等修复山陵迎梓宫于平阳不&#而还古
龟字

　　梁谠
按前秦录谠字伯言略阳氐人也博学有隽才仕犍为著作郎稍迁至中书令坚既即位出为安远将军幽州刺史镇蓟城未几进位侍中谠与弟熙俱以文藻清丽见重一时时人为之语曰关东堂堂二申两房未若二梁文绮章　　梁琛
按前燕录琛广平人也初为吕护参军护败遂仕慕容氏为中书著作郎转给事黄门侍郎暐时琛以大鸿胪奉使于秦侍辇苟纯副之琛至长安苻坚方畋于万年欲引见琛琛曰秦使至燕燕之君臣朝服备礼洒扫宫庭然后敢见今秦王欲野见之使臣不敢闻命坚嘉琛有奉命之才乃为之改行宫百僚陪位然后延之如燕朝之仪琛从兄奕先在秦为尚书郎会罢坚使典客馆于奕舍琛语有司曰昔诸葛兄弟各处三国及瑾为吴聘蜀与诸葛亮惟公朝相见退无私面君子之志往贤盛事余窃慕之今使之即安私室所不敢也竟不馆奕坚乃敕奕数来就邸舍与琛卧起间问东国起居琛曰今二国鼎据兄弟并蒙荣宠琛之在燕亦犹兄之在秦论其本心各有所在琛欲言东国之美恐非西国之所欲闻欲言其恶复非臣子所得论也兄何用问为坚闻而嘉之王猛劝坚留琛坚不许留秦月余厚礼遣归琛每应对不先告纯纯甚恨之及归纯言于暐曰琛在长安与王猛甚亲善疑有异谋琛又数称秦王坚及王猛之美且言秦将兴师宜为之备已而秦果伐燕皆如琛言暐乃疑琛知其情收琛系狱苻坚入邺释之除中书着作郎王猛表为主簿领记室督　　梁平老
按前秦录平老略阳氐人也才识明敏令行禁止坚以其有王佐之才倾身礼之素与友善生嗣位为特进领御史中丞生乘醉多所杀戮群臣得保一日如度十年平老谓坚曰主上失德上下嗷嗷人怀异志燕晋二方伺隙而动恐祸发之日家国俱亡此殿下之事也宜早图之坚心然之遂与定议杀生坚即位以为尚书左仆射进使持节都督北蕃诸军事镇北大将军戍朔方之西以备匈奴寻加开府仪同三司封朔方侯建元八年十一月卒谥曰桓平老在镇十余年鲜卑匈奴惮而爱之其子成历位中垒将军兖州刺史转南中郎将都督荆扬州诸军事荆州刺史领护南蛮校尉配兵一万镇襄阳寻迁卫军将军屯兵洛涧淮南之败为晋所杀　　梁国儿
按后秦录国儿西胡人也膂力善骑射仕苌为镇北将军守忠不二身先士卒随苌征伐前后履有大功封平舆侯兴嗣立进位侍中性尢旷达不拘小节乃于平凉作寿冢每将妻妾入冢饮燕酒酣升灵&#而歌时人或讥之国儿不以为意年八十余而卒　　梁喜按万姓统谱喜仕于秦王兴为右仆射
　　梁中庸
按北凉录中庸炖煌人也初仕段业为尚书右丞武卫将军蒙逊进壁侯坞中庸率众来奔因与房晷等共推蒙逊为凉州牧张掖公蒙逊署中庸为右长史迁西郡太守未几奔西凉李皓蒙逊闻之笑曰吾与中庸义深一体而不相信但自负耳孤岂在此一人耶乃尽归其妻孥皓问中庸曰我何如索嗣中庸曰未可量也皓曰嗣才度若敌我者我何能于千里之外挼长绳绞其颈耶中庸曰智有长短命有成败殿下之与索嗣得失之理臣实未之能详若以身死为负计行为胜则公孙瓒岂贤于刘虞耶皓默无以应　　北魏　　梁越
按魏书梁越传越字元览新兴人也少而好学博综经传无所不通性纯和笃信行无择善国初为礼经博士太祖以其谨厚举动可则拜上大夫命授诸皇子经书太宗即祚以师傅之恩赐爵祝阿侯后出为雁门太守拜光禄大夫卒　　梁祚
按魏书梁祚传祚北地泥阳人父劭皇始二年归国拜吏部郎出为济阳太守至祚居赵郡祚笃志好学历治诸经尢善公羊春秋郑氏易常以教授有儒者风而无当世之才辟秘书中散稍迁秘书令为李欣所排摈退为中书博士后出为统万镇司马征为令撰并陈寿三国志名曰国统又作代都赋颇行于世清贫守素不交势贵太和十二年卒　　梁&#
按魏书韦阆传太祖时有安定梁&#先仕慕容宝历黄门郎入国拜建德太守赐爵朝那男　　梁弼
子
恭

按魏书梁越传越爵祝阿侯子弼早卒弼子恭袭降为云中子无子爵除　　梁元吉
按魏书梁祚传祚子元吉有父风
　　梁重
按魏书梁祚传祚少子重历碎职后为相州镇北府参军事　　梁景&#
按魏书韦阆传梁&#孙景&#起家赵郡王干行参军稍迁治书侍御史司徒中兵参军卒子师礼早卒　　梁佑按魏书裴叔业传梁佑叔业之从姑子也好学便弓马随叔业征伐身被五十余创景明初拜右军将军赐爵山桑子出为北地太守清身率下甚有治称历骁骑将军太中大夫右将军从容风雅好为诗咏常与朝廷名贤泛舟洛水以诗酒自娱迁光禄大夫加平北将军端然养志不历权门出为平西将军京兆内史卒官　　梁览
按万姓统谱览字景睿魏金城人世为西羌部落曾祖穆以抱罕城归魏封临洮公祖显为尚书封南安公父钊河华二州刺史封新阳伯览以军功官至太傅封安德郡公　　梁嵩遵
按魏书韦阆传梁&#族曾孙嵩遵少有气侠起家奉朝请历司空外兵参军后萧宝夤为雍州刺史引为中兵参军深见信任宝夤反令嵩遵率众出征嵩遵伪受其署既行之后遂与侯终德等还来袭城以功封乌氏县开国伯后除光州平东府长史转荆州骠骑府司马卒官年四十四　　梁嵩景
按魏书韦阆传嵩遵弟嵩景武定中燕郡太守有武功　　北周
　　梁御
按周书梁御传御字善通其先安定人也后因官北边遂家于武川改姓为纥豆陵氏高祖俟力提从魏太祖征讨位至扬武将军定阳侯御少好学进趋详雅及长更好弓马尔朱天光西讨知御有志略引为左右授宣威将军都将共平关右除镇西将军东益州刺史第一领民酋长封白水县伯转征西将军金紫光禄大夫后从贺拔岳镇长安及岳被害御与诸将同谋翊戴太祖从征侯莫陈悦迁武卫将军太祖既平秦陇方欲引兵东下雍州刺史贾显持两端通使于齐神武太祖微知其意以御为大都督雍州刺史领前军先行既与显相见因说显显即出迎太祖御遂入镇雍州授车骑大将军仪同三司大统元年转右卫将军进爵信都县公寻授尚书右仆射加侍中开府仪同三司进爵广平郡公出为东雍州刺史为政举大纲而已民庶称焉四年薨于州谥曰武昭　　梁台按周书梁台传台字洛都长池人也父去斤魏献文时为陇西郡守台少果敢有志操孝昌中从尔朱天光讨平关陇一岁之中大小二十余战以功授子都督赐爵陇城乡男普泰初进授都督后隶侯莫陈悦讨南秦州群盗平之悦表台为假节卫将军左光禄大夫进封陇城县男寻行天水郡事转行赵平郡事频治郡颇有声绩及天光败贺拔岳又引为心膂岳为侯莫陈悦所害台与诸将议翊戴太祖从讨悦破之又拜天水郡守大统初复除赵平郡守转平凉郡守录前后勋授颍州刺史赐姓贺兰氏从援玉壁战邙山授帅都督大统十五年拜南夏州刺史魏废帝二年迁使持节车骑大将军仪同三司进骠骑大将军开府仪同三司孝闵帝践阼进爵中部县公保定四年拜大将军五年拜鄜州刺史台性疏通恕己待物至于莅民处政尢以仁爱为心后以疾卒　　梁士彦
按周书梁士彦传士彦字相如安定乌氏人也少任侠好读兵书颇涉经史周武帝将平东夏闻其勇决自扶风郡守除为九曲镇将进位上开府封建威县公齐人甚惮之后以熊州刺史从武帝拔晋州进位大将军除晋州刺史及齐平封郕国公位上柱国雍州总管宣帝即位除徐州总管隋文帝作相转亳州总管尉迟迥反为行军总管击之迥平除相州刺史深见忌乃代还京师闲居无事恃功怀怨与宇文忻刘昉等谋反其甥裴通知而奏之于是伏诛有子五人操字孟德位上开府义乡县公早卒刚徙瓜州叔谐坐士彦诛　　梁昕
按周书梁昕传昕字元明安定乌氏人也世为关中着姓其先因官徙居京兆之盩厔祖重耳漳县令父劝儒州主簿冠军将军昕少见称州里正光五年萧宝夤以为行台参军孝昌初拜荡寇将军仍从宝夤征万俟丑奴相持二年前后数十战以功拜右将军太中大夫太祖迎魏孝武军次雍州昕以三辅望族上谒授右府长流参军从复弘农战沙苑皆有功除车骑将军丞相府主簿出为洛安郡守征拜大将军行台兵部郎中除河南郡守迁东荆州刺史孝闵帝践祚进位骠骑大将军开府仪同三司世宗初进爵胡城县伯保定元年迁中州刺史转邵州刺史天和初征拜工部中大夫出为陕西总管府长史卒于位谥曰贞　　梁荣
按周书梁昕传昕弟荣历位匠师下大夫中外府中郎蕃部郡伯司仓计部下大夫开府仪同三司朝那县伯谥曰静　　梁椿
按周书梁椿传椿字千年代人也祖屈朱魏昌平镇将父提内正郎椿初以统军从尔朱荣入洛以军功进授都将迁中坚将军屯骑校尉子都督普泰初拜征西将军金紫光禄大夫二年除高平郡守封卢奴县男太昌元年进授都督拜卫将军右光禄大夫大统初进爵栾城县伯出为陇东郡守寻进爵为公迁梁州刺史累有战功授车骑大将军仪同三司大都督进爵东平郡公俄迁侍中骠骑大将军开府仪同三司七年除渭州刺史孝闵帝践祚除华州刺史改封清陵郡公二年入为少保转少傅保定元年拜大将军卒于位谥曰烈椿性果毅善于抚纳所获赏物分赐麾下故每践敌场咸得其死力雅好俭素不营赀产时论以此称焉　　梁明
按周书梁椿传椿子明魏恭帝二年以椿功袭爵丰阳县公寻授大都督迁车骑大将军仪同三司散骑常侍治小吏部历小御伯御正下大夫保定五年诏袭椿爵旧封回授弟朗天和中改封乐陵郡公除上州刺史　　隋
　　梁睿
按隋书梁睿传睿字恃德安定乌氏人也父御睿少沉敏有行检周太祖时袭爵广平郡公累加仪同三司寻为本州大中正魏恭帝时加开府改封为五龙郡公拜渭州刺史周闵帝受禅征为御伯未几出为中州刺史镇新安拜大将军进爵蒋国公入为司会后从齐王宪拒齐将斛律明月于雒阳每战有功迁小冢宰武帝时历敷州刺史凉安二州总管俱有惠政进位柱国高祖总百揆代王谦为益州总管行至汉川而谦反高祖命睿为行军元帅讨之谦平进位上柱国睿威惠兼着民夷悦服声望逾重高祖阴惮之薛道衡从军在蜀因入接宴说睿曰天下之望已归于隋密令劝进高祖大悦及受禅顾待弥隆睿自以周代旧臣久居重镇内不自安屡请入朝于是征还京师十五年从上至洛阳卒谥曰襄　　梁毗
按隋书梁毗传毗字景和安定乌氏人也父茂周沧兖二州刺史毗性刚謇颇有学涉周武帝时举明经累迁布宪下大夫除为别驾宣政中封易阳县子高祖受禅进爵为侯开皇初拜治书侍御史寻转大兴令迁雍州赞治出为西宁州刺史改封邯郸县侯征为散骑常侍大理卿岁余进位上开府毗见左仆射扬素贵宠擅权百寮震慑恐为国患因上封事素自此恩宠渐衰炀帝即位迁刑部尚书奏劾宇文述私役部兵帝议免述罪毗固诤因忤旨忧愤数月而卒子敬真大业之世为大理司直　　梁彦光
按隋书梁彦光传彦光字修芝安定乌氏人也祖茂魏秦华二州刺史父显周荆州刺史彦光少岐嶷有至性魏大统末入太学略涉经史有规检造次必以礼解褐秘书郎周受禅迁舍人上士武帝时累迁小驭下大夫母忧去职毁瘁过礼未几起令视事后转小内史下大夫建德中为御正下大夫从帝平齐以功授开府阳城县公宣帝即位拜华州刺史进封华阳郡公寻进位上大将军迁御正上大夫俄拜柱国青州刺史属帝崩不之官及高祖受禅以为岐州刺史甚有惠政开皇二年上幸岐州悦其能赐钱五万后数岁转相州刺史彦光前在岐州其俗颇质以静镇之合境大化奏课连最为天下第一及居相如部岐州法邺都杂俗人多变诈为之作歌称其不能理化上闻而谴之竟坐免岁余拜赵州刺史彦光请复为相州上从之彦光下车发擿奸隐有若神明吏人感悦略无诤讼后数岁卒官谥曰襄子文谦嗣　　梁刚按隋书梁士彦传士彦子刚字永固弱冠授仪同以平尉迥勋加开府击突厥有功进位上大将军通政县公泾州刺史士彦之诛也以谏获免徙瓜州　　梁默按隋书梁士彦传梁默者士彦之苍头也骁武绝人士彦每从征伐常与默陷阵仕周位开府开皇末以行军总管从杨素征突厥进位大将军又从平杨谅授柱国大业五年从炀帝征吐谷浑力战死之　　梁洋按隋书梁睿传睿子洋官历嵩徐二州刺史武贲郎将大业六年诏追改封睿为戴公命以洋袭焉　　梁文谦按隋书梁彦光传彦光子文谦弘雅有父风以上柱国嫡子例授仪同开皇十五年拜上州刺史炀帝即位转饶州刺史岁余为鄱阳太守称为天下之最征拜户部侍郎辽东之役领武贲郎将明年为卢龙道军副会杨元感作乱其弟武贲郎将元纵先隶文谦元感反问未至而元纵逃走文谦不之觉坐是配防桂林而卒　　梁文让
按隋书梁彦光传彦光少子文让初封阳城县公后为鹰扬郎将从卫元击杨元感于东都力战而死　　梁蕃按隋书经籍志周易开题义十卷梁蕃撰


　康姓部列传
　　晋
　　康安
按郑樵通志前赵有黄门侍郎康安
　　康僧渊
按姓氏急就篇晋有康僧渊
　　康因
按梁书康绚传绚曾祖因为苻坚太子詹事
　　宋
　　康穆
按梁书康绚传绚祖穆为姚苌河南尹宋永初中穆举乡族三千余家入襄阳之岘南宋为置华山郡蓝田县寄居于襄阳以穆为秦梁二州刺史未拜卒　　康元隆按梁书康绚传绚世父元隆为流人所推为华山太守　　康元抚
按梁书康绚传绚父元抚为流人所推相继为华山太守　　康说
按郑樵通志宋有康说
　　梁
　　康绚
按梁书康绚传绚字长明华山蓝田人也其先出自康居晋时陇右乱迁于蓝田绚少俶傥有志气齐文帝为雍州刺史召为西曹书佐永明三年除奉朝请文帝在东宫以旧恩引为直后以母忧去职服阕除振威将军华山太守推诚抚循荒余悦服迁前军将军复为华山太守永元元年义兵起绚举郡以应高祖除西中郎南康王中兵参军天监元年封南安县男除辅国将军竟陵太守七年司州三关为魏所逼诏假绚节武旅将军率众赴援九年迁假节督北兖州缘淮诸军事振远将军北兖州刺史征骠骑临川王司马加左骁骑将军寻转朱衣直阁十三年迁太子右卫率假节都督淮上诸军事十五年以为持节都督司州诸军事信武将军司州刺史领安陆太守绚在州三年大修城隍号为严政十八年征为员外散骑常侍领长水校尉普通元年卒谥曰壮绚宽和少喜惧在朝廷见人如不能言号为长厚在省每寒月见省官&#缕辄遗以襦衣其好施如此子悦嗣　　唐　　康植
按唐书康日知传日知祖植开元时左武卫大将军封天山县男　　康子元
按唐书康子元传子元越州会稽人仕历献陵令开元初诏中书令张说举能治易老庄者集贤直学士侯行果荐子元于说说以闻得侍读累擢秘书少监徙宗正少卿以疾授秘书监致仕卒　　康日知
按唐书康日知传日知灵州人祖植左武卫大将军日知少事李惟岳擢累赵州刺史惟岳叛日知与别驾李濯及部将共盟固州自归惟岳怒遣先锋兵马使王武俊攻之日知使客谢武俊武俊悟引兵还斩惟岳以献德宗美其谋擢为深赵观察使兴元元年以深赵益成德徙日知奉诚军节度使又徙晋绛加累检校尚书左仆射封会稽郡王贞元初卒　　康希诜
按尚友录希诜年十四明经登第历海濮饶房台晓六州刺史皆有异政颜真卿撰碑记其事　　康志睦
按唐书康日知传日知子志睦字得众姿魁伟工驰射隶右神策军迁累大将军讨张韶以功进平卢军节度使加检校尚书左仆射徙泾原封会稽郡公卒　　康买得按唐书孝友传穆宗世京兆人康买得年十四父宪责钱于云阳张&#&#醉拉宪危死买得以&#趫悍度救不足解则举锸击其首三月&#死刑部侍郎孙革建言买得救父难不为暴度不解而击不为凶先王制刑必先父子之亲春秋原心定罪周书诸罚有权买得孝性天至宜赐矜宥有诏减死　　康承训
按唐书康日知传日知子志睦志睦子承训字敬辞推门功进累左神武军将军宣宗擢为天德军防御使封会稽县男擢义武节度加检校尚书右仆射承训移疾授右武卫大将军分司东都咸通中南诏盗边武宁兵七百戍桂州六岁不得代列校许佶赵可立因众怒杀都将诣监军使丐粮铠北还不许即擅斧库劫战械推粮料判官庞勋为长勒众上道懿宗乃拜承训检校尚书右仆射义成军节度使徐泗行营都招讨使讨之及承训攻拔徐州勋气丧无顾赖众尚二万自石山而西所在焚掠承训悉兵八万逐北沙陀将朱邪赤衷急追至宋州勋焚南城为刺史郑处冲所破将南趋亳承训兵循涣而东贼走蕲县官兵断桥不及济承训乃纵击之斩首万级余皆溺死越三日得勋尸斩其子于京师诏擢承训检校左仆射同中书门下平章事徙节度河东于是宰相路岩韦保衡劾承训讨贼逗挠贪掳获不时上功贬蜀王傅分司东都再贬恩州司马僖宗立授左千牛卫大将军卒子传业终鄜坊节度使　　康骈
按万姓统谱骈贵池人笃于自修善论议田頵守宣州聘骈入幕常左右頵画策御寇后荐为户部郎迁中书舍人　　康萨陀
按历代名画记萨陀为振威校尉僧悰云亡所服膺虚心自悟初花晚叶变态多端异兽奇禽千形百状　　后梁　　康怀英
按五代史康怀英传怀英兖州人也事朱瑾为牙将梁兵攻瑾瑾出略食丰沛间留怀英守城怀英即以城降太祖得怀英大喜梁兵攻李茂贞以怀英为先锋茂贞与梁和昭宗还京师赐怀英迎銮毅勇功臣杨行密攻宿州太祖遣怀英击走之表宿州刺史迁保义军节度使丁会以潞州叛梁降晋太祖命怀英为招讨使怀英不敢出战太祖乃以李思安代怀英将降怀英为都虞候久之以为右卫上将军刘知俊叛奔于岐以怀英为保义军节度使西路副招讨使击之怀英大败徙镇感化其后朱友谦叛附于晋以怀英讨之与晋人战白径岭怀英又大败徙镇永平卒于镇　　后唐
　　康延孝
按五代史康延孝传延孝代北人也为太原军卒有罪亡命于梁末帝遣段凝军于河上以延孝为左右先锋指挥使延孝见梁末帝任用群小知其必&#乃以百骑奔于唐庄宗拜博州刺史捧日军使庄宗用延孝策灭梁以功拜郑州防御使赐姓名曰李绍琛二年迁保义军节度使三年征蜀以延孝为先锋排阵斩斫使王宗弼以蜀降延孝屯汉州以俟魏王继岌蜀平延孝功为多左厢马步军都指挥使董璋位在延孝下然特见重于郭崇韬崇韬有军事独召璋与计议而不问延孝延孝大怒责璋璋诉于崇韬崇韬表为东川节度使延孝愈怒明年继岌班师命延孝以万二千人为殿行至武连闻朱友谦无罪见杀友谦有子令德在遂州庄宗遣使者诏继岌即诛之继岌不遣延孝而遣董璋延孝已自疑及璋过延孝军又不谒延孝大怒遂拥其众自剑州反入蜀自称西川节度三州制置等使驰檄蜀人数日之间众至五万任圜追之及于汉州会孟知祥夹攻之延孝战败被擒载于槛车至凤翔庄宗遣宦者杀之　　康福
按五代史康福传福蔚州人也世为军校福以骑射事晋王为偏将庄宗令福牧马于相州为小马坊使逾年马大蕃滋明宗自魏反兵过相州福以小坊马二千匹归命明宗势由是益盛明宗入立拜飞龙使领磁州刺史襄州兵马都监福为将无他能善诸戎语明宗常召入便殿访以外事福辄为蕃语以对枢密使安重诲恶之福惧求外任乃拜凉州刺史河西军节度使威声大振蕃人畏服徙镇彰义历静难雄武充西面都部署晋高祖时徙镇河中代还卒于京师谥曰武安　　康义诚
按五代史康义诚传义诚字信臣代北三部落人也以骑射事晋王庄宗时为突骑指挥使明宗即位迁捧圣指挥使领汾州刺史迁侍卫亲军马步军都指挥使领河阳三城节度使出为山南东道节度使复为亲军都指挥使领河阳加同中书门下平章事潞王从珂反凤翔诸镇兵皆溃义诚请悉将禁军以西愍帝奔卫州义诚降于从珂清泰元年四月斩于兴教门外夷其族　　康思立
按五代史康思立传思立本山阴诸部人也少为骑将从庄宗破梁夹城战柏乡累以功迁突骑指挥使明宗即位历应岚二州刺史宿州团练使昭武军节度使徙镇保义皆有善政废帝即位徙安远又徙安国以年老罢为右神武统军石敬瑭反太原废帝以思立为北面行营马军都指挥使废帝幸怀州遣思立将从驾骑兵出团柏谷救张敬达未至而敬达死杨光远降晋思立以疾卒于道　　康澄
按五代史唐明宗本纪大理少卿康澄上疏言为国家者有不足惧者五深可畏者六识者皆多澄言切中时弊　　康张
按十国春秋荆南康张事文献王为硖州长阳令有良吏才一邑称治与少监孙光宪时相往还云　　辽　　康默记
按辽史康默记传默记本名照少为蓟州衙校太祖侵蓟州得之爱其才隶麾下顷之拜左尚书神册三年始建都默记董役人咸劝趋百日而讫事五年为皇都夷离毕天赞四年大諲撰叛命诸将攻之默记分薄东门率骁勇先登平之归营太祖山陵毕卒　　康延寿按辽史康默记传默记孙延寿字引昌少倜傥景宗特授千牛卫大将军宋人攻南京延寿奋击敌遂大溃以功遥授保大军节度使干宁三年卒　　宋
　　康延沼
按宋史康延泽传延泽兄延沼幼隶后唐明宗帐下仕晋祖为尚食使改散指挥使都虞候兴圣军都指挥使出为随泽二州刺史周祖北征延沼与白文遇李彦崇曹奉金并从广顺中为侍卫马步军都军头领信州刺史从世宗征刘崇率兵攻辽州转龙捷右厢都校领岳州防御使真拜蔡齐郑楚四州防御使晋潞二州兵马钤辖宋初李重进叛以延沼为前军马军都指挥使建隆四年改怀州防御使干德六年征河东以延沼为先锋都监太祖亲征太原以延沼宿将熟练边事诏领兵屯潞州会以疾归郡开宝二年卒　　康延泽
按宋史康延泽传延泽父福晋护国军节度延泽天福中以荫补供奉官周广顺二年迁内染院副使宋初从慕容延钊李处耘平湖湘以劳授正使干德中征蜀为凤州路军马都监及孟昶降延泽以百骑先入成都安抚军民尽封府库而还就命为成都府都监会全师雄复乱徙为晋州刺史事平就命为东川七州招安巡检使全斌等得罪延泽亦坐贬唐州教练使开宝中起为供奉官迁左藏库副使坐与诸侄争家财失官居西洛卒　　康仁杰
按万姓统谱仁杰泉州人喜儒学颇自励尢工于诗因游江淮会南唐陈德诚出次池阳仁杰以诗投之德诚荐至金陵时陈洪进据漳泉南唐主召问其土俗仁杰对答无滞授鄂州文学补溧阳簿性循素俭门无私谒终汾阳令　　康保裔
按宋史康保裔传保裔河南洛阳人祖志忠后唐长兴中讨三都战殁父再遇为龙捷指挥使从太祖征李筠又死于兵保裔在周屡立战功为东班押班及再遇殁诏以保裔代父职累迁日骑都虞候转龙卫指挥使领登州刺史端拱初领淄州团练使徙定州天雄军驻泊部署寻知代州移深州又徙高阳关副都部署领凉州观察使真宗即位召还领彰国军节度出为并代都部署徙知天雄军复为高阳关都部署契丹兵大入诸将与战于河间保裔选精锐赴之会暮约诘朝合战迟明契丹围之数重保裔决战二日杀伤甚众兵尽矢绝援不至遂没焉以其子继英为六宅使顺州刺史继彬为洛苑使继明为内园副使幼子继宗为西头供奉官孙惟一为将作监主簿保裔谨厚好礼喜宾客善骑射弋飞走无不中人服其妙继英仕至左卫大将军贵州团练使严于驭军厚于抚宗族其卒也家无余财　　康德舆
按宋史康德舆传德舆字世基河南洛阳人父赞元尝从曹光实袭李继迁获其母妻擢崇仪使武州刺史赞元死真宗追其功录德舆三班奉职迁右班殿直泾原路走马承受擢合门祗候历开封府西路都巡检勾当榷货务改巡护开封府等六州黄河堤岸天圣中使夏州还勾当汴口改西头供奉官用枢密使曹利用荐迁内殿崇班河阴兵马都监历知原州庆州益州路兵马钤辖久之领昭州刺史徙并代兵马钤辖管勾麟府路军马事贼围府州德舆按兵不出战降为东染院使河阳兵马都监寻复昭州刺史知保州徙真定府定州路总管历知代石仪三州大名府路钤辖提举金堤累迁西上合门使至和中复领果州团练使知冀州赵州徙陈州钤辖卒　　康杰
按宋史强霓传康杰者权知扶风县与金将冯宣战宣爱而欲招之杰不降宣杀之　　康履
按宋史蓝珪传康履初为康王府都监入内东头供奉官康王既即位履妄作威福无所忌惮迁内侍省押班金州观察使帝幸浙江至杭州江下观潮中官供帐赫然遮道统制苗傅等切齿傅幕客王世修亦疾中官恣横以告武功大夫刘正彦正彦曰会当共除之王渊跻枢管正彦以为由宦者所荐愈不平谋遂决伏兵斩渊遣兵围履家分捕中官履驰入白帝傅等至乞康履诛之以谢三军帝不忍以主管机宜文字时希孟军器监叶宗谔言帝不得已遣人执履至遂以付傅即腰斩之枭其首傅等诛赠履官谥荣节　　康允之
按万姓统谱允之知杭州扈从统制苗傅刘正彦作乱杀王渊分捕内侍皆杀之傅党入内奏曰傅等不负国家止为天下除害耳允之见事急请高宗御楼抚谕傅等更乞康履腰斩脔其肉枭首与渊首相望劫高宗传位皇子敷请隆佑太后临朝允之遁赭山明年兀朮兵自独松关入遂犯临安允之弃城走钱塘令朱跸死之　　康与之
按尚友录与之字伯可号顺庵南渡有声乐府秦申公荐于上以文词待诏金马门凡中兴粉饰治具两宫宴集皆假其歌咏故应制之词居多尝题徽宗画像云玉辇宸游事已空尚余奎藻绘春风年年花鸟无穷恨尽在苍梧夕照中高宗见之一恸而已　　金　　康公弼
按金史虞仲文传康公弼字伯迪其先应州人曾祖引辽保宁间以战功授誓券家于燕之宛平公弼好学中进士除著作郎武州军事判官辟枢府令史求外补出为宁远令县人为立生祠监平州钱帛库调役粮于川州权干州节度使卒谥忠肃　　康元弼
按金史康元弼传元弼字辅之大同云中人幼敏学善属文登正隆二年进士第调汝阳簿改崇义军节度判官由垣曲县令补尚书省令史累迁同知河北西路转运使事召为大理丞大定二十七年出为弘州刺史阅岁授大理少卿转秘书少监改通州刺史章宗立尊孝懿皇后为皇太后以元弼旧臣诏充副卫尉再转大理卿以丧去起复为尚书刑部侍郎迁南京路转运使承安三年致仕卒　　康赐
按万姓统谱赐宁晋人少孤贫养于外家田氏及长事母以孝闻崇庆三年中进士第为监察御史弹劾不避官至右司都事司农丞后出为河中府治中尚书六部郎中　　元
　　康显之
按高唐州志显之号淡轩高唐人登金正大词赋甲科笃信好学六经子史无所不通元初东平严忠济首议兴学养士起为儒林祭酒四方学者云集被其指引者率以文行着闻　　康璧
按高唐州志璧字叔瑗号达庄淡轩之孙也筮仕本州教授祗服先训以传家学四为科举考试官行省廉访使礼文交至中选者咸得其人历中外垂五十余年积阶亚中大夫礼部侍郎致仕　　康若泰
按尚友录若泰字鲁瞻以进士第授浚州判官下车视事门无私谒务尽忠勤天历二年岁大饥民食缺若泰恻然于是召富人宴集募之遂得粟二千石以给贫民民&#以安　　康震
按江西通志震泰和人为益阳庆州书院山长归元季乱为守备计及熊天瑞入寇震度不可为匿重崖中不食死　　明
　　康茂才
按明外史康茂才传茂才字寿卿蕲人元末寇乱陷蕲结义兵保乡里立功为淮西宣慰使都元帅太祖克集庆率兵降太祖命统所部从征授秦淮翼水军元帅守龙湾太祖以军兴民失农业命茂才为都水营田使修水利兴屯田明年太祖亲征陈友谅茂才以舟师从又从援龙兴皆有功擢金吾侍卫亲军都护府副都护改神武卫指挥使进大都督府副使迁同知大都督府事与都督冯胜西下陕州茂才留守陕西平移镇山西复从大将军征汉中还军道卒谥武毅　　康铎
按明外史康茂才传茂才子铎字伯声年十岁入侍皇太子读书大本堂以父功封蕲春侯从大将军北征卒于军谥忠愍　　康汝楫
按万姓统谱汝楫武功人以儒术起家洪武初历官四川安岳知县有治绩永乐初以旧臣擢北京刑部左侍郎既卒官其长子爵上林苑监左监正累迁太常寺少卿次子禋上林苑监副累迁通政司参议　　康缙按万姓统谱缙泰和人洪武间开科进士初授平阴县丞　　康彦民
按万姓统谱彦民泰和人洪武进士永乐初为天台知县罢官居家民犹思慕宣德初巡按御史以闻吏部不从上曰朕方择人为守今此人罢去久民犹欲之必有政事及民其召用之　　康渊
</div>
    <div class="pagination">
<a href="氏族典卷诸姓部_page380.html">上一页</a><span>...</span><a href="氏族典卷诸姓部_page376.html">376</a><a href="氏族典卷诸姓部_page377.html">377</a><a href="氏族典卷诸姓部_page378.html">378</a><a href="氏族典卷诸姓部_page379.html">379</a><a href="氏族典卷诸姓部_page380.html">380</a><span class="current-page">381</span><a href="氏族典卷诸姓部_page382.html">382</a><a href="氏族典卷诸姓部_page383.html">383</a><a href="氏族典卷诸姓部_page384.html">384</a><a href="氏族典卷诸姓部_page385.html">385</a><a href="氏族典卷诸姓部_page386.html">386</a><span>...</span><a href="氏族典卷诸姓部_page382.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
