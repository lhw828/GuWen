<!DOCTYPE html>
<html>
<head>
    <meta charset="UTF-8">
    <title>人事典身体部 - 第 6 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人事典身体部 - 第 6 页/共 6 页</h1>
    <div class="content">乳酒也

淮南子修务训文王四乳是谓大仁天下所归百姓所亲说山训文王洿膺鲍申伛背
书经武成戊午师渡孟津癸亥陈于商郊甲子昧爽受率其旅若林会于牧野罔有敌于我师前徒倒戈攻于后以北血流漂杵白虎通周公背偻是谓强俊成就周道辅于幼主墨子明鬼篇周宣王杀其臣杜伯而不辜三年王田于圃杜伯乘白马素车朱衣冠执弓矢追周宣王射入车上中心折脊殪车中伏弢而死公羊传夫人谮公于齐侯齐侯怒与之饮酒于其出也使公子彭生搚干而杀之左传庄公八年齐襄公田于贝丘见大豕从者曰公子彭生也公怒曰彭生敢见射之豕人立而啼公惧坠于车伤足丧屦反诛屦于徒人费弗得鞭之见血走出遇贼于门劫而束之费曰我奚御哉袒而示之背信之费请先入伏公而出斗死于门中僖公二十三年晋公子重耳及曹曹共公闻其骈胁欲观其裸浴薄而观之二十八年晋师入曹魏犨爇僖负羁氏伤于胸公欲杀之而爱其材使问且视之病将杀之魏犨束胸见使者曰以君之灵不有宁也距跃三百曲踊三百乃舍之晋语文公适齐齐侯妻之有马二十乘将死于齐而已矣姜氏与子犯谋醉而载之以行醒以戈逐子犯曰若无所济吾食舅氏之肉其知厌乎勇犯走且对曰若无所济余未知死所谁能与豺狼争食若克有成公子无亦晋之柔嘉是以甘食偃之肉腥臊将焉用之遂行荀子君道篇楚庄王好细腰朝有饿人
淮南子泛论训曹子为鲁将兵三战不胜亡地千里柯之盟榆三尺之刃造桓公之胸三战所亡一朝而反之论衡书虚篇齐桓公负妇人而朝诸侯管仲告诸侯吾君背有疽创不得妇人疮不衰愈周语晋成公之生也其母梦神规其臀以墨曰使有晋国故名之曰黑臀论语摘辅象孔子胸膺应矩是谓仪古
春秋孔演图孔胸文曰制作定世符运
孔丛子嘉言篇仲尼修肱而龟背
左传昭公二十年卫公孟絷狎齐豹初齐豹见宗鲁于公孟注荐
达也
为骖乘焉将作乱而谓之曰公孟之不
善子所知也勿与乘吾将杀之对曰吾由子事公孟今闻难而逃是僭子也使子
言不信
子行事乎吾将死之
公孟有事于盖获之门外宗鲁骖乘齐氏用戈击公孟宗鲁以背蔽之断肱以中公孟之肩皆杀之公闻乱载宝以出过齐氏齐氏射公中南楚背公遂出昭公二十一年华登以吴师救华氏宋师败华氏于新里十一月公子城以晋师救宋大败华氏围诸南里华亥搏膺而呼见华貙曰吾为栾氏矣昭公二十七年吴公子光伏甲于堀室而享王王使甲坐于道及其门门阶户席皆王亲也夹之以铍羞者献体改服于门外执羞者坐行而入执铍者夹承之及体以相授也光伪足疾入于堀室鱄设诸置剑于鱼中以进抽剑刺王铍交于胸遂弒王阖庐以其子为卿吴越春秋公子光伏甲士于窋室中具酒而请王僚使专诸置鱼肠剑炙鱼中进之既至王僚前专诸乃擘炙鱼因推匕首立戟交轵倚专诸胸胸断臆开匕首如故以刺王僚贯甲达背左传定公四年吴入郢楚子涉雎济江入于云中王寝盗攻之以戈击王王孙由于以背受之中肩王奔郧郧公辛之弟怀将弒王辛以王奔随五年楚子入于郢王之在随也子西为王舆服以保路国于脾泄闻王所在而后从王王使由于城麇复命子西问高厚焉弗知子西曰不能如辞对曰人各有能有不能王遇盗于云中余受其戈其所犹在袒而示之背曰此余所能也脾泄之事余亦弗能也庄子外物篇苌弘死于蜀藏其血三年而化为碧战国策宋康王射天笞地斩社稷而焚灭之骂国老谏臣剖伛之背锲朝涉之胫而国人大骇庄子逍遥游藐姑射之山有神人居焉肌肤若冰雪庄子田子方篇伯昏无人登高山履危石临百仞之渊背逡巡足二分垂在外揖列御寇而进之御寇伏地汗流至踵韩子奸劫篇淖齿之用齐也擢愍王之筋县之庙梁宿昔而死王充论衡骨相篇张仪仳胁卒相秦魏
史记范雎传雎事魏中大夫须贾须贾为魏使于齐范雎从齐王闻雎辨口使人赐雎金十斤及牛酒须贾大怒以为雎持魏国阴事告齐既归以告魏相魏相大怒使舍人笞击雎折胁折齿吕氏春秋当务篇齐之好勇者其一人居东郭其一人居西郭卒然相遇于涂曰姑相饮乎觞数行曰姑求肉乎一人曰子肉也我肉也尚胡革求肉而为于是具染而已因抽刀而相啖至死而止春秋后语荆轲谓樊于期曰愿得将军之首以献秦王秦王必喜而见臣臣左手把其袖右手揕其胸汉书高祖本纪汉王项羽相与临广武之间而语汉王数羽罪十羽大怒伏弩射中汉王汉王伤胸乃扪足曰虏中吾指吴王濞传高帝兄仲之子上患吴会稽轻悍乃立濞为吴王王三郡五十三城高祖召濞相之曰若状有反相独悔业已拜因拊其背曰汉后五十年东南有乱岂若耶天下一家慎无反濞顿首曰不敢史记韩信传蒯通以相术说韩信曰相君之面不过封侯又危不安相君之背贵乃不可言注
张晏曰背
畔则大贵
汉书邓通传文帝尝梦欲上天不能有一黄头郎推上天顾见其衣尻带后穿师古曰衣尻带后谓衣当
尻上而居革带之下处也

觉而之渐台以梦中阴目求推者郎见邓通其衣后穿梦中所见也召问其名姓文帝甚悦尊幸之益都耆旧传汉武帝时蜀张宽为侍中从祀甘泉至渭桥有女子浴于渭水乳长七尺上怪其异遣问之女曰帝后第七车知我已知宽在第七车对曰天皇主祭祀者斋戒不洁则女人星见汉书王莽传莽反膺高视
后汉书刘平传建武初平狄将军庞萌反于彭城攻败郡守孙萌平时为郡吏冒白刃伏萌身上被十创困顿不知所为号泣请曰愿以身代府君贼乃敛兵止曰此义士也勿杀遂解去萌伤甚气绝有顷苏渴求饮平倾其创血以饮之李善传善字次孙南阳淯阳人本同县李元苍头也建武中疫疾元家相继死没唯孤儿续始生数旬而赀财千万诸奴婢私共计议欲谋杀续分其财产善深伤李氏而力不能制乃潜负续逃去隐山阳瑕丘界中亲自哺养乳为生湩东平宪王苍传苍腰带十围显宗甚重之诏曰日者问东平王处家何等最乐王言为善最乐其言甚大副是腰腹矣杨政传范升尝为出妇所告坐系狱政乃抱升子潜伏道傍候车驾而持章叩头大言曰范升三娶唯有一子今适三岁孤之可哀武骑虎贲惧惊乘舆以戟叉政伤胸政犹不退哀泣辞请诏即出升梁冀传冀妻能作折腰步
戴就传就会稽上虞人也仕郡仓曹掾扬州刺史欧阳参奏太守成公浮臧罪遣部从事薛安案仓库簿领收就于钱塘县狱幽囚考掠五毒参至每上彭考因止饭食不肯下肉焦毁堕地者掇而食之董卓传越骑校尉伍孚忿卓凶毒乃朝服怀佩刀以见卓孚语毕辞去卓起送至阁以手抚其背孚因出刀刺之不中卓自奋得免呼左右执杀孚献帝伏皇后纪议郎赵彦尝为帝陈言时策曹操恶而杀之其余内外多见诛戮操后以事入见殿中帝不任其愤因曰君若能相辅则厚不尔幸垂恩相舍操失色俯仰求出旧仪三公领兵朝见令虎贲执刃挟之操出顾汗流浃背自后不敢复朝请列异传蔡经与神交神将去家人见经诣井上饮水上马而去视井上俱见经皮如□蜕遂不还蒋子文汉末为秣陵尉自谓骨青死当为神
交州记赵妪者九真军安县女子乳长数尺不嫁入山聚群盗常着金檎踶屐魏志武宣卞皇后传
注
魏略曰太祖始有丁夫人又
刘夫人生子修刘早终丁养子修子修亡于穰丁常言将我儿杀之遂哭泣无节太祖忿之遣归家后太祖就见之夫人方织外人传云公至夫人踞机如故太祖拊其背曰愿我共载归乎夫人不应太祖曰真决矣遂与绝吴志周瑜传曹仁攻围甘宁瑜救宁围解乃渡屯北岸克期大战瑜亲跨马栎阵会流矢中右胁疮甚便还后仁闻瑜卧未起勒兵就阵瑜乃自兴按行军营激扬吏士仁遂退吕蒙传鲁肃代周瑜之陆口过蒙屯下肃尚轻蒙蒙问肃曰君受重任与关羽为邻将何计略以□不虞肃造次应曰临时施宜蒙曰今东西虽一家而关羽实熊虎也计安可不豫定因为肃画五策肃于是越席就之抚其背曰吕子明吾不知卿才略所及乃至于此也世说锺毓锺会少有令誉年十三魏文帝闻之召见问毓曰卿何汗曰战战惶惶汗出如浆复问会卿何不汗对曰战战栗栗汗不敢出吴志张昭传
注
引江表传曰孙权即尊位请会百官
归功周瑜昭举笏欲褒赞功德未及言权曰如张公之计今已乞食矣昭大惭伏地流汗独异志晋宣王司马懿自顾见背
魏志明帝纪太和元年新城太守孟达反诏司马宣王讨之注
魏略曰达以延康元年率部曲四千余家
归魏文帝时初即王位出乘小辇执达手抚其背戏之曰卿得毋为刘□刺客邪遂与同载酉阳杂俎魏明帝起凌云台峻峙数十丈有人铃下能着屐登缘不异践地明帝怪而杀之腋下有两肉翅长数寸语林何晏美姿容明帝见之谓其傅粉赐之汤饼晏食之汗出如流面以巾拭之色转皎然外国图大秦国人长胁
异苑满奋丰肥肉溃肤裂每至暑夏辄膏汗流溢晋书华表传表迁侍中正元初石苞来朝盛称高贵乡公以为魏武更生时闻者流汗沾背表惧祸作称疾归下舍故免于难刘伶传伶尝醉与俗人相忤其人攘袂奋拳而往伶徐曰鸡肋不足以安尊拳其人笑而止嵇绍传时朝廷有北征之役征绍绍以天子蒙尘承诏驰诣行在所值王师败绩于荡阴百官及侍卫莫不散溃唯绍俨然端冕以身捍卫兵交御辇飞箭雨集绍遂被害于帝侧血溅御服天子深哀叹之及事定左右欲浣衣帝曰此嵇侍中血勿去周顗传顗在中朝时能饮酒一石及过江虽日醉每称无对偶有旧对从北来顗欣然乃出二石共饮各大醉及顗醒使视客已腐胁而死桓温传温生未期温峤见之曰此儿有奇骨可试使啼及闻其声曰真英物也谢安传简文帝崩桓温入赴山陵大陈兵卫将移晋室呼安及王坦之欲于坐害之坦之甚惧既见温坦之流汗沾衣安从容就席前秦录苻坚背有赤文隐起成字曰草付臣背有草付字遂改姓苻氏世说王孝伯问王大忱阮籍何如司马相如王大忱曰阮籍胸中垒块故须酒浇之桓公有主簿善别酒有酒辄令先尝好者谓青州从事恶者谓平原督邮青州有齐郡平原有鬲县从事言到脐督邮言至膈上住幽明录王子猷先有背疾子敬疾笃恒禁来往闻子敬亡抚心悲惋都不一声背即溃裂前燕录慕容隽梦石虎啮其臀寤而恶之命发其墓剖棺出尸踏而骂之南凉录秃发乌孤因酒走马马倒伤胁笑曰几使吕光父子大喜晋书陶潜传潜为彭泽令郡遣督邮至县吏白应束带见之潜叹曰吾不能为五斗米折腰拳拳事乡里小人宋书朱修之传修之戍滑台为虏所围遂陷于虏初修之母闻其被围既久常忧之忽一旦乳汁惊出号泣告家人曰吾今已老忽复有乳汁斯不祥矣吾儿其不利乎修之果以此日陷没南齐书王敬则传敬则晋陵南沙人也母为女巫生敬则而胞衣紫色谓人曰此儿有鼓角相敬则年长两腋下生乳各长数寸集异志梁武帝天监十五年七月荆州市杀人而身不僵首堕于地动口张目血如竹箭直上丈余然后如雨细下是岁荆州大旱此冤气之应梁书沈约传约腰有紫痣聪明过人
羊侃传侃穷极奢靡有舞人张净婉腰围一尺六寸时人咸推能掌中舞又有孙荆玉能反腰帖地衔得席上玉簪南史萧明传明母病风积年沉卧明昼夜祈
祷时寒明下泪为之冰叩头血亦冰不溜
孙法宗传法宗父随孙恩入海澨被害尸骸不收法宗入海寻求闻世间论是至亲以血沥骨当悉渍浸乃操刀沿海见枯骸则割肉灌血如此十余年臂胫无完皮血脉枯竭终不能逢遂衰绖终身魏书帝纪昭成皇帝生而奇伟卧则乳垂至席北齐书王琳传琳为陈将吴明彻所杀有一叟以酒脯来号酹尽哀收其血怀之而去周书文帝本纪太祖生而背有黑子宛转若龙盘之形唐书高祖本纪仁公生高祖于长安体有三乳旧唐书吕温传温以小吏事崔汉衡贞元初吐蕃背盟汉衡为吐蕃所虏将杀之温趋往以背受刃吐蕃义之由是与汉衡俱免隋唐嘉话太宗阅医方见明堂图五藏之系咸附于背乃怆然曰今律杖笞奈何令髀背分受乃诏不得笞背因话录元宗与诸王会食宁王对御坐歕一口饭直及龙颜上曰宁哥何故错喉黄幡绰曰此非错喉是喷嚏销夏贵妃每至夏月常衣轻绡使侍儿交扇鼓风犹不解其热每有汗出红腻而多香或拭之于巾帕之上其色如桃红也唐书烈女传李孝女者瀛州博野人安禄山乱被劫徙他州闻父亡欲间道奔丧一子不忍去割一乳留以行元德秀传德秀兄子襁褓丧亲无资得乳媪德秀自乳之数日湩流能食乃止良常仙系记陆修静背有斗文
大唐新语毕构性至孝初丁继亲忧其萧氏卢氏两妹皆在襁褓亲乳之乳为之出及其亡也二妹皆恸哭绝者久之言曰虽兄弟无三年之礼吾荷鞠育岂同常人遂三年服朝野之人莫不涕泗韩思彦以御史巡察于蜀成都富商积财巨万兄弟三人分资不平争诉长吏受其财贿不决与夺思彦推案数日令厨者奉乳自饮讫以其余乳赐争财者谓之曰汝兄弟久禁当饥渴可饮此乳纔遍兄弟窃相语遂号哭攀援不解但言曰侍御岂不以兄弟同母乳耶悲号不自胜请同居如初谐噱录齐王主客郎顿丘李恕身短卢询祖腰粗恕曰卢郎腰粗带难匝答曰丈人身短袍易长恕又谓询祖曰卢郎聪明必不寿荅曰见丈人苍苍在鬓差以自安酉阳杂俎蜀有费鸡师为人解必用一鸡设祭于庭尝谓奴沧海曰尔将病令袒而负户以笔再三画于户外大言曰过过墨遂透背焉相传江淮间有驿俗呼露筋尝有人醉止其处一夕白鸟蛄嘬血滴筋露而死同州司马裴沆常说再从伯自洛中将往郑州在路数日晚程偶下马觉道左有人呻吟声因披蒿莱寻之荆丛下见一病鹤垂翼俯咮翅关上疮坏无毛且异其声忽有老人白衣曳杖数十步而至谓曰郎君年少岂解哀此鹤耶若得人血一涂则能飞矣裴颇知道性甚高逸遽曰某请刺此臂血不难老人曰君此志甚劲然须三世是人其血方中郎君前生非人唯洛中葫芦生三世是人矣郎君此行非有急切可能郄至洛中干葫芦生乎裴欣然而返未信宿至洛乃访葫芦生具陈其事且拜祈之葫芦生初无难色开幞取一石合大若两指援针刺臂滴血下满其合授裴曰无多言也及至鹤处老人已至喜曰固是信士及令尽其血涂鹤言与之结缘视鹤所损处毛已生矣庐陵官下记韦少卿不喜书嗜好札青其季父尝令解衣视之胸中刺一树树上集鸟数十其下悬镜镜鼻系索有人止于侧牵之叔不解问焉少卿笑曰叔不曾读张燕公诗否挽镜寒鸦集耳稽神录戊寅岁吴帅征越败于临安裨将刘宣伤重卧于死人中宣肥白如瓠初伏于地越人割其□肉宣不敢动后疮愈肉不复生作事少偏梦溪笔谈夏文庄性豪侈禀赋异于人纔睡即身冷而僵一如逝者既觉须令人温之良久方能动人有见其陆行两车相连载一物巍然问之乃绵帐也以数千两绵为之常服仙茅锺乳硫黄莫知纪极晨朝每食锺乳粥有小吏窃食之遂发疽几不可救谈圃仁宗尝患腰疼李公主荐一黥卒即召见用针刺腰针才出即奏云官家起行上如其言行步如故遂赐号兴龙穴闻见前录仁宗朝程文简公判大名府时府兵有肉生于背蜿蜒若龙伏者文简收禁之以其事闻仁宗谓宰辅曰此何罪也令释之后其兵以病死呜呼肉龙生于兵之背妖也帝释之德足以胜妖矣兵辄死宜哉春渚纪闻钱塘西湖寿星寺老僧则廉言苏先生作郡倅日与参寥子同登方丈即顾谓参寥曰某前身山中僧也今日寺僧皆吾法属耳后每至寺即解衣盘礡久而始去则廉时为僧雏侍侧每暑月袒露竹阴间细视公背有黑子若星斗状世人不得见也即北山君谓颜鲁公曰志金骨记名仙籍是也东轩笔录王平甫学士躯干魁硕而眉宇秀朗尝盛夏入馆中方下马流汗浃衣刘邠见而笑曰君真所谓汗淋学士也老学庵笔记钱逊叔侍郎少时溯汴舟败溺水流二十里遇救得不死旬日犹苦腰痛不悟其故视之有手迹大如扇色正青五指及掌宛然可识若擎其腰间者此其所以不死也宋史范镇传镇笃于行义兄镃卒于陇城无子闻其有遗腹子在外镇时未仕徒步求之两蜀间二年乃得之曰吾兄异于人体有四乳是儿亦必然已而果然名曰百常孝义传杨庆鄞人父病贫不能召医乃刲股肉啖之良已其后母病不能食庆取右乳焚之以灰和药进焉入口遂差久之乳复生读书镜杨愿与秦桧善至饮食动作悉效之桧尝食因喷嚏失笑愿亦阳喷饭而笑左右哂焉桧亦厌之讽御史排击而去悦生随抄牛思进有膂力常负壁而立令力士二人撮其乳曳之不动军中咸异之元史世祖纪真定民刘驴儿有三乳自以为异谋不轨事觉磔裂以徇明外史章溢传溢龙泉人寇破龙泉执溢就问计策溢厉声责之贼怒缚溢于柱以刀磨胁欲降之溢不为屈贼竟不敢害遁园居士名公像记倪文僖公与子文毅公像俱方面大耳丰颐颏微髭须文毅尤为肥硕闻其曾孙翰儒言腰带围可容中人四躯也公无子里中传文僖祷北岳其夫人姚梦岳神指捧香合重子曰以为尔子孕而生公故名岳言公隐宫公曾生子祝枝山野记亦言文毅颀躬广颐美如冠玉腹大十围体有四乳云而陈中丞人物志言文僖双目如电体有四乳祝或误也
　身体部外编
续博物志有一国王小夫人生一肉团大夫人□之作木函弃之常河水后河边人得之肉破生千小儿勇健欲伐父王国小夫人以乳五百道射小儿口遂弛弓仗号为贤劫千佛贤奕泗州僧伽顶有一孔以絮窒之发絮则异香出氛氲满室佛图澄左乳下一孔围七寸亦以絮窒之夜欲读书发絮则光照一室时时水边引肠胃涤之复纳于内物理有不可致诘者重瞳四乳不足道矣　身体部杂录
易经屯上六乘马班如泣血涟如
剥六四象剥□以肤切近也按程传剥及其肤身垂于亡矣切近于祸也咸九五咸其脢□悔按本义脢背肉在心上而相背不能感物而无私系明夷六四入于左腹获明夷之心出于门庭按建安丘氏曰坤为腹左者隐僻之所也六四进居坤体之下故曰入于左腹睽六五悔亡厥宗噬肤往何咎按程传噬肤噬啮其肌肤而深入之也夬九四臀□肤其行次且按程传臀□肤居不安也行次且进不前也姤九三臀□肤其行次且厉□大咎
困初六臀困于株木入于幽谷三岁不觌按本义臀物之底也困于株木伤而不能安也艮艮其背不获其身行其庭不见其人□咎按本义身动物也唯背为止艮其背则止于所当止也止于所当止则不随身而动矣是不有其身也如是则虽行于庭除有人之地而亦不见其人矣盖艮其背而不获其身者止而止也行其庭而不见其人者行而止也动静各止其所而皆主夫静焉所以得□咎也九三艮其限列其夤厉熏心按本义限身上下之际即腰胯也夤膂也止于腓则不进而已九三以过刚不中当限之处而艮其限则不得屈伸而上下判隔如列其夤矣危厉熏心不安之甚六四艮其身□咎象曰艮其身止诸躬也按本义以阴居阴时止而止故为艮其身之象而占得□咎也涣九五涣汗其大号涣王居□咎按□义巽体有号令之象汗谓如汗之出而不反也说卦十一坎其于人也为血卦为赤按正义为血卦取其人之有血犹地有水也为赤亦取血之赤大全郑氏曰气为阳运动常显血为阴流行常幽吴氏曰为血卦离火在人身为气坎水在人身为血也为赤者得干中画之阳故与干同色也诗经卫风硕人篇肤如凝脂按注凝脂脂寒而凝者亦言白也大雅行苇篇黄台背按注台鲐也人老则背有鲐文礼记礼运礼义也者所以固人肌肤之会筋骸之束也四体既正肤革充盈人之肥也
内则在父母舅姑之所不敢哕噫嚏咳欠伸跛倚视不敢唾洟父母唾洟不见
少仪侍坐于君子君子欠伸问日之早莫虽请退可也孝经开宗明义章身体发肤受之父母不敢毁伤孝之始也春秋元命苞阴极于八故人旁八干长八寸
阳立于三故人脊三寸而结
腰而上者为天尊高阳之状腰而下者为阴丰厚地之重数合于四故腰周四尺膏者神之液
列子杨朱篇禽子问杨朱曰去子体之一毛以济一世汝为之乎杨子曰世固非一毛之所济禽子曰假济为之乎杨子弗应禽子出语孟孙阳孟孙阳曰子不达夫子之心吾请言之有侵若肌肤获万金者若为之乎曰为之孟孙阳曰有断若一节得一国子为之乎禽子默然有间孟孙阳曰一毛微于肌肤肌肤微于一节省矣然则积一毛以成肌肤积肌肤以成一节一毛固一体万分中之一物奈何轻之乎庄子齐物论民湿寝则腰疾偏死大宗师子舆曰化予之尻以为轮以神为马予因而乘之岂更驾哉史记苏秦传秦说齐宣王曰临淄甚富而实举袂成帷挥汗成雨娄敬传敬说上曰夫与人斗不搤其亢拊其背未能全胜今陛下入关而都按秦之故此亦搤天下之亢而拊其背也汉书贾山传赦罪人怜其衣赭书其背
贾谊传谊上疏略曰行臣之计请必系单于之颈而制其命伏中行说而笞其背京房易妖占曰人生子有二胸民谋其主
人生子无尻国主以仇亡
淮南子精神训今夫繇者揭镢臿负笼土
繇役也笼
受土笼也

盐汗交流喘息薄喉
白汗
如盐
当此之时得茠越下则脱
然而喜矣
说文湩乳汁也胸心上膈也膺胸也臆胸骨也脊背也背脊也腰身中也脢背肉也胂夹脊肉也瘜寄肉也骿并胁也膀两旁也从内劦声筋体之力也可以相连属作用也骨体之质也肉之核也髓骨中脂也汗身液也睢尻也通俗文乳病曰腋下谓之胁
魏志高堂隆传初太和中中护军蒋济上疏曰宜遵古封禅诏曰闻济斯言使吾汗出流足博物志战斗死亡之处其人马血积年化为磷磷着地及草木如露略不可见行人或有触者着人体便有光拂拭便分散无数愈甚有细□声如炒豆惟静住良久乃灭其人忽忽如失魂经日乃差神仙服食经仙药有阳丹阴丹阴丹妇人乳汁也妇人十五已上下为月客有身月客绝上为乳汁养性经乳者意之府也续博物志计然云人受命于天地变化而生一月而膏二月而脉三月而胚谓如水泡之状四月而胎谓如水中□胎也五月而筋六月而骨谓血气变为肉肉为脂脂为骨也七月而成形八月而动九月而躁十月而生望梅生津食芥堕泪此五液之自外至也慕而垂涎愧而汗发此五液之自内至也眼者身之镜耳者体之牖视多则镜昏听众则牖闭面者神之庭发者脑之华心悲则面燋脑减则发素精者体之神明者身之宝劳多则精散营多则明消懒真子俗说以人嚏喷为人说此盖古语也终风之诗曰寤言则寐愿言则嚏笺云言我愿思也嚏当为不敢嚏咳我真忧悼而不能寐如思我心如是我则嚏也今俗人嚏云人道我此乃古之遗语也汉艺文志杂占十八家三百一十卷内嚏耳鸣杂占十六卷注云嚏丁计反然则嚏耳鸣皆有吉凶今则此术亡矣搜采异闻录今人喷嚏不止者必噀唾祝云有人说我□人尤甚容斋三笔法苑珠林叙佛之初生云开卍字于胸前蹑千轮于足下又占相部云如来至真常于胸前自然卍字大人相者乃往占世蠲除秽浊不善行故予于夷坚丁志中载蔡京胸字言京死后四十二年迁葬皮肉消化已尽独心胸上隐起一卍字高二分许如镌刻所就正与此同以大奸误国之人而有此祥诚不可晓也梦溪笔谈医者所论人须发眉虽皆毛类而所主五藏各异故有老而须白眉发不白者或发白而眉须不白者脏气有所偏故也大率发属于心禀火气故上生须属肾禀水气故下生眉属肝故侧生男子肾气外行上为须下为势故女子宦人无势则亦无须而眉发无异于男子则知不属肾也渔樵问对樵者问渔者曰人谓死而有知有诸曰有之曰何以知其然曰以人知之曰何者谓之人曰耳目鼻口心胆脾脉之气全谓之人心之灵曰神胆之灵曰魄脾之灵曰魂脉之灵曰精心之神发乎目则谓之视脉之精发乎耳则谓之听脾之魂发乎鼻则谓之臭胆之魄发乎口则谓之言八者具备然后谓之人席上腐谈魏伯阳参同契云男生而伏女偃其躯非徒生时着而见之及其死也亦复效之本在交媾定制始先褚氏遗书云阳气聚面故男子面重溺死必伏阴气聚背故女子背重溺死必仰走兽溺死俯仰皆然素问云升降出入无器不有注云壁窗户牖两面伺之皆承来气冲击于人是则出入气也以物投井及叶下翩翩不疾皆升气所碍也虚管溉满捻上悬之水固不泄为无升气而不能降也空瓶小口顿溉不入为气不出而不能入也故曰升降出入气无不有予幼时有道人见教则剧烧片纸纳空瓶急覆于银盆水中水皆涌入瓶而银盆铿然有声盖火气使之然也又依法放于壮夫腹上挈之不坠即如铜水滴捻其窍则水不滴放之则滴修养家存神于泥丸则丹田之气上升盖神之所至气亦随之而住也房中术所谓手按尾闾吸气咽津虽得其绪余而亦不泄欲知时辰阴阳常别以鼻鼻中气阳时在左阴时在右亥子之交两鼻俱通丹家谓玉洞双开是也宛委余编抱朴子云不灰之木不热之火则所谓有温泉而无寒火非也又曰无身之头无首之体若无首之体夷坚志等书凡三载之无身之头不知为何物钩元五不男天揵妒变半五不女螺文鼓角线图书编愚谓人之一身首干腹坤而心居其中其位犹三才也气统于肾形统于首一上一下本不相交所以使之者神交也神运乎中则上下浑融与天地同流此非三才之道欤夫神守于肾则静而藏伏坤之道也守于首斯动而运行干之道也藏伏则妙合而凝运行则周流不息妙合而凝周流不息者乾坤合德也
</div>
    <div class="pagination">
<a href="人事典身体部_page5.html">上一页</a><a href="人事典身体部.html">1</a><a href="人事典身体部_page2.html">2</a><a href="人事典身体部_page3.html">3</a><a href="人事典身体部_page4.html">4</a><a href="人事典身体部_page5.html">5</a><span class="current-page">6</span>
    </div>
    <div class="pagination"><a href="index.html">返回目录</a></div>
</body>
</html>
