<!DOCTYPE html>
<html>
<head>
    <meta charset="UTF-8">
    <title>闺媛典闺节部 - 第 119 页/共 268 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺节部 - 第 119 页/共 268 页</h1>
    <div class="content">按莆田县志林氏陈善保妻年二十四而寡养老姑抚幼子备历艰苦终始一节子文静出仕封太孺人年八十二卒　　舒祥妻陈氏
按福宁州志陈氏茶亭人早丧母鞠于嫂胡氏归舒祥家贫事舅姑孝未几舅姑及祥皆死陈年二十六抚襁褓子又死所亲悯其少且贫劝更嫁哭不答依夫侄居以女红度日每不能举火忍饥无悔年六十余卒嘱侄合葬于夫墓墓在龙首山下凤凰池傍林遂诗曰贤淑陈家女孤高舒孺人处心甘冻馁含泣谢亲邻事变纲常重家贫节孝真凤凰池上月从此长精神　　尢进妻李星娘
按福宁州志李星娘尢进妻年二十三夫亡子方二周氏断发誓不二庭事舅姑孝中年子妇相继没抚孤孙至长年八十一卒　　杜应麟妻林贞娘
按福宁州志林贞娘林琦女杜应麟妻应麟夜读贞娘以女红侍左右瀹茗以进应麟必拱手受夜分有窃者入其室见其相敬如宾遂遁去明日以告于人应麟卒贞娘年二十四一子甫长而死孤苦万状终不易志　　林术妻周瑛娘
按福宁州志周瑛娘生员林术妻子未晬术亡氏年二十四事姑守志子年十六亦死以夫族子为后年七十余终　　张玮妻赵寿娘
按福宁州志赵寿娘张宁子生员玮妻玮死无子所亲讽再适氏以死誓鞠伯氏子洪为嗣所居两失火极力支吾中年病困苦节愈坚历三十余年寿终　　张&#妻辛氏按福宁州志辛氏赞女年十九适舍人张&#越八月夫亡抚遗腹子邦清一切家事付伯鏊经理与至亲言足不逾阈年七十余终　　林羡妻郑佛奇
按福宁州志郑佛奇林羡妻年二十六夫亡一子方六岁父母令再嫁誓死不从日杜门勤女事虽至戚鲜见其面年七十三终　　赵璧妻冯氏
按福宁州志冯氏赵璧妻年二十八夫亡子幼苦节养姑九载姑没以礼丧葬中年男妇俱没立侄为嗣茕茕独居童仆非召不敢入中堂寿终　　林瀴妻吴煜娘
按福宁州志吴煜娘林瀴妻瀴疾革无子嘱他适吴泣曰妾欲同死以二姑垂老无人终养故不敢耳岂有他志耶瀴没吴年二十三以夫从子梁为嗣事二姑&#得其欢年七十六奏旌其门　　丁相妻庄玉娘
按福宁州志庄玉娘丁相妻年二十七而寡二子一女俱幼遗腹又生男氏淡素自守虽至亲不行庆吊事姑以礼送其终助二幼弟毕向平事年七十五终　　盛抑妻林氏按福宁州志林氏年十九归盛抑二十五而寡矢志养姑富室闻其贤谋娶之父母探其意号泣曰父母岂以盛氏无后为患乎乃立夫弟子如陵为嗣日夜纺绩白首不懈　　黄均妻林贵娘
按福安县志林贵娘洋头黄均妻均早丧林年二十余子三岁孤穷无倚苦节自坚所亲多暴凶逼令他适氏嚙指裂肤至死不变子早死抚三孙皆成立年九十一终　　黄必高妻罗巧娘
按福安县志罗巧娘洋头黄必高妻年二十六寡囚首垢面终身不为容饰处富若贫抚二子成立年九十一终　　赵佛佑妻刘氏
按福安县志刘氏富溪赵佛佑妻少闲内则归佛佑生子甫晬而寡年二十四守节抚孤茕茕孑立备尝忧苦教子孙俱克立门户年七十余终　　吴黾妻黄氏
按福安县志黄氏吴黾妻嫁七年夫死一子甫七月夫兄利其产令更嫁不从拊柩号恸至失声乃止平居略无笑容妯娌诘之曰夫死有何喜而笑孀居五十年足不逾阈年七十三终　　詹月娘
按福安县志詹月娘年十四许聘郑继宗越二年继宗死闻讣欲往守丧父母难之遂自脱簪珥服丧三年父母欲改聘号天哭曰薄命如此他适何为吾守死而已卒不嫁平居以孝敬闻年六十七卒　　陈公旺妻林氏
按福安县志林氏陈公旺妻年二十七生一子甫二岁夫以非命死林欲从之以子幼乃止矢志自守家贫纺绩以给衣食年七十四终　　赵琳妻詹氏
按福安县志詹氏富溪赵琳妻生一子而寡年方少砥节自守至死不二宗族称之　　郭德元妻赵官女
刘赐娘
余瀛娘附

按福安县志赵官女鹿斗郭德元妻读书知大义年二十七夫亡鞠侄为嗣终其身又郭景充妻刘赐娘年二十六而寡长子廷适五岁次廷邀甫一周充弟景端妻余瀛娘年二十四而寡遗腹三月生男三妇&#以苦节相砥砺孝舅姑终身　　陈成一妻林真娘
按福安县志林真娘新塘人上杭陈成一妻年二十二守寡绩麻易粟减膳哺儿邻失火延及茆屋林独抱木主挈周岁子世忠而奔栖身义井之旁世忠稍长田园既尽无地可耕樵采度日林年九十八终　　缪季弘妻黄氏陈
氏附

按福安县志黄氏缪季弘妻年二十九夫亡守节抚子颂娶妇陈氏颂亡遗孤一阳纔两周陈年二十二知大义断指誓不再适与姑共抚孤终身年七十六县令表其门　　陈邦翊妻阮氏
按福安县志阮氏上杭诸主陈邦翊妻年二十三生子学益方周岁夫亡姑老家贫忍饥以供饘粥食息不离夫柩逃倭难不宿人家不随群行饮涧啮草惟姑妇对泣而已姑死丧具无措几欲自经比学益得食廪饩而不及养母　　郭文标妻林银娘
按福安县志林银娘洋头人鹿斗郭文标妻年二十五而寡子大廉冲弱继姑陈氏老而病三口嗷嗷形影相吊伯氏多方逼嫁林泣誓姑前明不二志纺绩养姑二十余年终身不事容饰足不逾阈教子成家年九十卒　　苏炳妻王氏
按福安县志王氏万历中许字外塘苏炳未娶苏得异疾人皆以为癞女家悔婚氏止之曰吾命也不如同病而死竟嫁之育数子苏以前疾没王氏孀居终老　　陈严卿妻郭蕙娘
按福安县志郭蕙娘鹿斗人陈严卿妻年二十四严卿与弟福死于倭福妻更适乡贵挑与俱去郭曰女好为之吾命薄不能作贵人妻也或以无子讽曰守节盖为子耶乃立侄学讽为嗣力纺绩课读补邑庠生继儿妇俱丧家益贫哺诸孤孙劳瘁几无人色　　黄钏侧室卓雍娘林金娘按福安县志卓雍娘林金娘并黄钏侧室钏没于官卓年十九林年二十八嫡宜人陈氏怜其无出尝试遣之辄吁天誓曰今有异志他日何颜见先大夫于地下二妾一心囚首丧面孀居四十余年邑人贤之　　王时习妻张聚娘按福安县志张聚娘卓家&#王时习妻年二十二生子文显仅二岁习病革与诀云吾死家贫甚不可守聚娘走中庭誓于天顷之习亡恸哭仆地丧毕姑讽改嫁复申前誓明无他志养姑至老孝敬不衰　闺节部列传九十一
　　明八十六
　　王桓妻李玉真
洪
氏附

按安溪县志李玉真李森女晋江庠生王桓妻桓亡玉真年二十所生二子&#皆幼未几复殇玉真母讽其改适真引刀自刎妾洪氏趋抱持之遂从玉真守节抚孤各年六十余卒&#为广文好礼惇厚有名乡人号李氏曰冰介洪氏曰节介万历间旌表　　詹琎妻林玉修按安溪县志林玉修诸生詹琎妻夫亡子清在襁褓源方娠翁姑怜玉修贫苦谕使再嫁氏哀恸不已曰我乃为两家媳妇耶源后登第旌表　　陆大妻何观奴
按安溪县志何观奴陆大妻年十六归陆大未几大亡矢志苦节事姑教子终其身　　林彬野妻徐氏
按安溪县志徐氏林彬野妻野没徐年二十二纺绩拮据以鞠幼子子殇茕茕孤守终身不渝　　林鸣盛妻锺氏
按安溪县志锺氏孝廉林鸣盛妻于归克尽妇道鸣盛登贤书未几而没无子氏哀毁守节勤俭经营毕葬祭终其身如一日　　杨魁杰妻詹氏
按安溪县志詹氏杨魁杰妻魁杰溺死詹年二十二哭三日得尸归葬如礼姑怜其少讽之改行不从孀居五十余年终　　李仲良妾林氏
按安溪县志林氏李仲良妾良妻无出林生子则成良及妻相继殁林无所依携幼子与仲良女婿郑存忠同居时方少因自割鼻以全节后则成以人材举　　黄鷟妻蒋氏按安溪县志蒋氏黄鷟妻鷟家世单弱蒋年二十二未生子荐妾于鷟劝鷟行义以广后嗣未几蒋生子大本而妾亦生子大任蒋均哺之夫没遣大本入莆从林兆恩学归则必问其业而使大任习武事任从军有功二子欲以其节闻辄不许遂莫有闻者　　詹凤翔妻黄氏按安溪县志黄氏黄鷟女詹凤翔妻年十八翔病氏事之甚谨不五载翔没氏年二十三有身七月对夫灵自矢曰所不死者冀万一延一脉耳已生子麟苦守之兄弟六人同居不闻其声即妯娌不甚相见后麟为诸生辄召诲之曰吾不死为汝善自爱　　徐维妻王氏
按漳州府志王氏龙溪人漳州卫百户徐维妻夫亡无子妾锺氏有娠已而生男王抚之如己出事姑李氏三十余年小心敬爱营葬四丧嫡庶相守以没齿子英孙袭职中武科进士　　程阿云
按漳州府志程阿云漳浦副使应龙孙女年十六许字大学士林釪子淳淳夭女闻讣悲号兄以他辞慰之女曰此身既已许林岂容或有他志吾其往也乃缟素诣林朝夕恸哭林之族无不哀之者立其侄为嗣里人王仍缙为之赋孔雀　　徐循介妻陈氏
按漳州府志陈氏漳浦徐循介妻年二十四夫亡遗腹生男潜抱归母家矢志坚守年六十二终　　林裕妻陈氏
按漳州府志陈氏镇海林裕妻夫亡氏年二十事舅姑三十余年始终勤谨身老无归丐一子畜之以承夫祀　　王虞德妻黄氏
按漳州府志黄氏龙溪王虞德妻年二十八夫亡孀居不妄言笑乡族以为楷范年九十一终同安林希元为着贞淑篇　　郭士侗妻陈氏
按漳州府志陈氏龙溪郭士侗妻归逾年侗没遗腹生子复殇陈屡欲自决舅姑慰解之强弗死妹适于谢其夫亦没相勉苦节年三十二以哀毁病亡　　黄世承妻林氏陈
氏附

按漳州府志林氏龙溪黄世承妻年二十四世承没子巨新甫二岁林事继姑钱氏惟谨资纺绩以给衣食后巨新又早亡媳陈氏年二十六亦矢志如姑姑媳形影相吊历五十余年林年八十九陈六十八号曰双节黄家　　蔡一清妻黄氏
按漳州府志黄氏龙溪蔡一清妻年二十夫亡子方六月氏事舅姑以孝闻苦节四十年终万历间奉诏旌表　　黄弘妻郑氏
按漳州府志郑氏龙溪生员黄弘妻夫亡家徒四壁母欲嫁之断发自誓终身不归姑死躬负土埋葬年五十六终　　颜光鲁妻丘氏
按漳州府志丘氏龙溪颜光鲁妻年二十三而寡母令改嫁断发为誓翁姑没丧葬拮据尽礼年六十九卒　　蔡一松妻林氏
按漳州府志林氏龙溪蔡一松妻年二十七夫亡矢志抚孤年七十七终　　陈&#妻胡氏
按漳州府志胡氏龙溪陈&#妻年二十而嫁方娠夫死哀痛绝食誓不独生里妇劝之曰有身五月矣若生男陈不绝祀或女死未晚也胡乃祝曰陈宗绝乎生女吾死之不绝当生男既而生男家贫淡薄胡不辞艰难抚育成立县令旌之年九十三卒　　王嘉围妻李氏
按漳州府志李氏龙溪王嘉围妻年二十二而寡无出立夫兄子瑱为后瑱未婚而夭李矢志益坚年七十一终瑱妻吴三姐自缢死　　苏可教妻胡氏
按漳浦县志胡氏户部郎中文耀女儒士苏可教妻年二十二可教应试溺水死胡求得其尸抱而亲沐恸绝欲死念子民俊甫六月忍死抚育及民俊登万历壬辰进士授户部主事上疏陈情奉诏旌表　　沈汝栋妻刘氏按漳浦县志刘氏生员沈汝栋妻归沈佐夫力学事舅姑尽孝年二十二夫疾朝夕吁天祈以身代夫亡恸绝欲死舅姑强起之为立嗣居家不逾房闼坐卧惟在柩侧虽至亲罕睹其面年七十余终万历二十六年旌表　　丘键妻陈琼姑
按龙岩县志陈琼姑儒士丘键妻键早亡子仅二岁陈孤苦励志纺绩训子成立万历间县令表其门　　翁朝妻刘巽姑按龙岩县志刘巽姑生员翁朝妻朝亡刘方有身恸几死翁姑泣劝为儿存后未几生子龙州艰辛自守历久无变万历壬辰县令表其门　　郭泰妻陈氏
马氏
许氏附

按诏安县志陈氏南诏所千户郭泰妻年十八夫亡矢志抚遗腹子继织纫自给继长生子良弼未袭职而没良弼子藩袭职未几又亡弼妻马氏藩妻许氏&#守节如陈郡守旌表　　林彦佩妻张氏
按诏安县志张氏林彦佩妻佩亡氏年二十五抚幼子大辂事舅姑以孝闻舅姑没为负土筑坟十指尽血族人利其产欲嫁之氏昼夜号哭哀动路人苦节六十年卒大辂方殓母贼猝至人人惊窜辂独护丧号泣顷之风作寇护舟遁以此得免人谓节孝之报云　　高尚贤妻陈氏
按诏安县志陈氏悬锺所高尚贤妻年十六归高翁亡姑老与夫挽车提瓮共事姑贤没氏年二十五抚三女及遗腹子钦苦节佣绩织养姑姑亡鬻女为殓富室慕其贤聘之不能夺钦长事母亦至孝　　杨敬妻黄氏
按诏安县志黄氏年十七归杨敬二十三而寡或劝嫁富室泣曰有子三周可望其长又幸有园二亩可以疗饥安适为常废午炊办灯火以教子年七十有二孙观吉捷南宫　　周士达妻林氏
按海澄县志林氏周士达妻隆庆庚午士达赴省试溺死林欲躬往求尸舅姑不可命长子往竟不获坐卧一席地积泪渍砖久之隐隐有血迹三十余年不出户庭子尚德领万历辛卯乡荐学使旌其门　　周学乐妻陈氏洪
氏附

按海澄县志陈氏周学乐妻学正周一阳媳也乐弟学射从父任旴江没又三载学乐亦亡射妻洪氏与陈妯娌同庚相依共守各勤纺绩以供甘旨洪氏子起元成进士为名臣而洪已不及见陈氏子起龙为南昌别驾陈得禄养直指李凌云疏闻诏建坊旌表　　江必鸾妻李氏郭氏高
氏连氏附

按海澄县志李氏江必鸾妻鸾没抚幼子周楫比长娶妇郭氏楫又亡李恸弗胜郭氏力慰姑愿终事余年姑妇遂相依以老县令陶镕赠以谷帛表其门同时有锺廷瑜妻高氏早寡守二子二人长以励娶连氏亡何以励夭折连亦守节如姑　　江光彩妻谢八娘
按海澄县志谢八娘江光彩妻赠中宪谢君礼女光彩家贫远客万历癸卯吕宋酋戕杀华人无数光彩死焉八娘闻讣哭几绝姑及祖姑劝慰之抚遗腹子成立荼苦备尝祖姑及姑后先没皆谢力谋营葬　　魏统妻王氏按海澄县志王氏同安人年十八适魏统事姑至孝姑亡明年夫亦没氏恸绝复生者数子呈铸甫三岁暴叔思甘心焉乃徙依母家赁空山草舍以居课其子读书学稍懈辄自刺其掌子为惊奋比呈铸补邑诸生氏乃归故居营夫葬而终老焉晚岁施砌文江石路半里许所坐纺绩处终岁不离人至起立慰勉之比去辄还坐如初其贞静类如此年七十余县令旌之　　李任禄妻石氏
按海澄县志石氏李任禄妻夫死遗孤世奇方九岁氏佣十指教之小过必惩迨成进士入中秘以母老乞归终养乡里欲以母苦节上闻母愀然谓其子曰妇事夫犹臣事君适际其难故尔何节之有且汝幸通籍于朝天之报我不薄矣若复受旌人将谓以庶常之母故也汝其求庶人妻之苦节者以阐潜德可耳会有疏荐其子者并及母节乃得旨敕本县月给白米一石为母膳时年九十二又二年卒　　陈大贯妻蔡氏
按海澄县志蔡氏陈大贯妻适贯五载克备妇道夫为族蠹凌殴呕血死蔡誓以身从自缢者数小姑辄防护救解且劝曰嫂独不念幼侄乎乃止家贫纺绩供衣食课子通经逢夫忌辰必设血衣号恸如初丧有司表其门以寿终　　廖志光妻罗氏
按宁洋县志罗氏廖天瑞长媳志光妻也光艰于子仅生一女遂亡氏事舅姑以孝闻丁酉天瑞举于乡授新昌县令氏随之任抚女及笄配江右宗室后数年天瑞致仕其女欲迎氏就养泣劝勿归氏曰汝母不死盖为舅姑耳且汝之外祖母在宁洋吾虽居此安乎汝欲养母乃使不安可乎卒随舅姑归里县令表其门　　张志穆后妻林灵金
按平和县志林灵金张志穆后妻穆先娶郑生一女二子林皆爱抚之穆亡林年二十七所生子六岁其伯翁与其姑李氏谋逼嫁之林恸绝复苏曰死而已复何言李与伯翁已受富人聘不能复还林走訴族老之解事者百端晓李李悔竟还聘李没为筑坟夫与前妻俱葬焉拮据辛勤教三子成立皆友爱　　张渊妻戴氏按平和县志戴氏木场人小溪张渊妻渊亡戴年二十五无子舅姑微探其意戴欲赴水死以救免屏居一室足不逾阈虽子侄希见其面苦守五十年始终一节　　张凤妻潘氏
按平和县志潘氏龙溪人诸生张凤妻凤疾笃语潘曰汝盛年遭此奈何曰君无虑决不相负也凤没潘年二十二无子舅姑相继去世娣姒以白于族人为请立嗣终其身　　张国材妻李氏
按平和县志李氏西山人小溪张国材妻年二十五材死姑病丧明惧无所依朝夕泣李温言慰姑善事之数年姑没贫不能治具族人为葬之年八十卒　　林碧玉妻王氏按平和县志王氏云霄前涂人林碧玉妻玉亡王年二十三一子遗腹舅姑垂白遭凶年忍饥寒苦守年六十教子为诸生　　朱明贵妻曾氏
按平和县志曾氏在坊人龙潭朱明贵妻年二十二夫亡守四岁孤仕业时祖姑及姑俱寡居氏事之终老仕业生四子二为诸生　　李廷仰妻戴氏
按平和县志戴氏木场人李廷仰妻夫亡年二十三欲以身殉念遗孤思贤甫四岁无所依乃矢志抚育思贤长入邑庠未几思贤又没妇张氏痛其夫饿而死孙正心方七岁戴又躬勤抚养两世存孤艰难万状及孙成立而卒　　李能梁母许氏
按平和县志许氏贡士李能梁母年二十九生四子而寡粤寇张琏作乱屋产尽废乳孤在怀孀居教四子俱列黉序三贡大廷年九十三见其孙光熙成进士　　陈士选妻吴氏
按平和县志吴氏漳浦人云霄陈士选妻士选早有文名苦学病羸死吴年二十七甘贫事继姑教子默克继先业　　吴同爱妻叶氏
按平和县志叶氏玉桥人佥事龟峰女年十八适西林吴方伯曾孙同爱爱亡叶屡欲死幸遗腹生男曰吾可无死以存孤也苦守十五年足不逾阃年三十五卒　　雷吟龙妻杨氏
按宁化县志杨氏杨天毓女雷吟龙妻年二十生子世俭未离襁褓而吟龙病笃与诀曰修短固命而家贫子幼奈何杨泣曰君之遗体妾之续命也生死视此矣吟龙遂瞑杨安贫抚子辛苦备尝年八十四卒御史旌之　　吴仁安妻黄氏
按宁化县志黄氏吴仁安妻年二十三夫没遗孤立麟殊幼黄号恸绝食誓以死从姑劝以立孤存祀为大乃稍进浆水毁容憔悴至老足不逾庭御史旌之　　吴时发妻张氏按宁化县志张氏诸生吴时发妻年二十四夫亡矢志抚幼子元俊俊由明经为武进丞张年八十七卒御史旌之　　施寿全妻宁氏
按宁化县志宁氏施寿全妻年二十四夫亡遗孤泽民茕茕无依宁矢志抚孤年八十二卒御史旌之　　邹钦相妻雷氏按宁化县志雷氏诸生邹钦相妻年二十四而寡抚孤三十年坐不易方县令表其门　　雷廷种妻伍氏
按宁化县志伍氏雷廷种妻未归而种染疾残废无复人道遂请罢婚伍坚执不从竟归种扶侍夫疾不避垢秽越十四年而种没或讽再嫁伍太息曰人之痴愚乃至于此昔雷氏罢婚吾年二八耳此时不归雷谁强我者但以义不可绝食苦至今日尚为此言不亦傎乎于是人益钦之年六十余卒　　黄美金妾金氏
按宁化县志金氏主簿黄美金妾兵马司指挥黄恩官母也万历三十四年以皇太孙生上圣母徽号加恩在内臣工恩官嫡母邹氏获赠孺人恩官复具疏陈情乞恩旌母苦节其略曰臣生母系京卫指挥金见之女年十六归臣父黄美金生臣三岁而臣父病笃治命谓嫡母邹曰必嫁金氏彼年少难待子长也臣生母闻之悲恸拜&#下曰所不与嫡字而子者鬼神殛之臣父口称难难而目遂瞑生母绝水浆者七昼夜臣嫡母谕之曰子幼予既耄汝又绝食子谁依乎激一时之性以绝宗何忍于是始进水浆哀毁骨立见者惊为人腊自是不离嫡母左右燃灯辟纑夜分不寐呴植微躯爱劳兼笃赖以成身皆生母之力也但臣一介孤寒未能自达宸聪致母苦节久淹此臣所椎心泣血不得不哀鸣于君父之前者也于是奉旨下礼部特加敕一道敕曰人子以菽水致亲一日孰与国宠致亲千&#乎故表节于彤管龙章而委照于蓉城马鬣则荣名未有既也尔金氏力兼劳瘁味厌蓼荼践夫临诀之言毕己立孤之志天禄用酬于寡鹄陈情可悯乎慈乌是用赠尔为文林郎孺人虽死犹生转宵为旦夫抚孤如金氏者多矣致身通显如恩官者又不可数计也乃遭逢锡类之恩特叨加敕之荣此孝子所腐心虔祷而未可得者也可无志乎　　吴明辂妻伍氏
按宁化县志伍氏吴明辂妻年十九夫亡遗孤上于纔三月伍抚训有成上于既补诸生旋夭遗孙大用伍又抚训如初亦补诸生而大用复丧伍一身勤劬卵翼三世真如积冬无春重阴不旦也御史李嗣京旌之　　雷瀚龙妻伍氏
按宁化县志伍氏诸生雷瀚龙妻年二十龙亡遗孤祯甫周伍厉志抚孤代夫事母以孝谨闻祯以贡为州同知伍氏年七十五卒御史乔督学周并表其门　　吴诰妻王氏按宁化县志王氏王时槐女吴诰妻年二十而诰亡遗孤近芳仅周王抚之成立旌表　　罗应继室伍氏
按宁化县志伍氏伍星盘女为罗应濂继室年二十一夫没抚幼子万梧家中落为子母家所窘伍勤苦节俭卒偿宿负子亦成立　　李世相妻丘氏
按宁化县志丘氏李世相妻年二十一夫亡守节迹不逾阃抚训藐诸严济其慈中外惮肃奉为女范遗孤日耀补弟子员县令表其门世相弟世翰妻谌氏年二十三而寡无子誓从死竟以哀殒挚情笃义盖丘所风也　　伍经世妻谢氏
按宁化县志谢氏诸生伍经世妻年二十一世没遗孤美萃甫周谢食贫攻苦训子有成年逾七十卒御史乔督学周并表之　　赖钦化妻谢氏
按宁化县志谢氏年十七适赖钦化钦化甚贫谢事姑范以孝闻年二十二而化疾革子道隆仅&#钦化顾谓谢曰死不足憾但母老子幼家无担石抱恨不瞑目耳谢泣曰老母弱子夫在惟夫不幸则惟妾家虽贫十指尚在忍饥寒当可延活言已恸绝旁人为之泣下钦化既没养姑哺雏殚心瘁力或悯其惫微讽改节谢唾骂之无复敢言年六十六卒县令表其门　　伍云路妻黄氏
按宁化县志黄氏伍云路妻年二十八而云路亡家无瓶粟寒暑并衣一子甫三岁黄忍饥寒鞠之叔氏劝别适黄云叔忧孤儿饥死当行乞以活之决不从人自活也父闻其言知其志坚确岁给薪米助之年六十五卒　　周国烈妻陈氏
按宁化县志陈氏邑人周国烈妻年二十七生子朝鼎甫期而烈与族兄某有怨家被掠荼毒不堪奔赣控冤遂没于赣讣至陈一恸昏绝弱子在怀堕地不知也久之复苏见子奄奄惊曰吾有子不可死死则子亦不活吾夫乃真死矣遂含忍自强惟子是护先是烈侦兄党来掠急以贮货寄邻舍杨某家掠者至仅以货免约值三百金至是征取为迎丧计杨某豫作伪书云取入赣久矣陈摽胸一叹不复有言或怪其懦陈曰极知彻底根究恶必败露但吾以年少新寡与驵侩诘是非事不即解经历日月即得三百金身不值一文矣遂罄薄产归旅榇家不存一钱赁一夫廛独居摩机察&#聊供朝夕烈之叔伯某某乘其贫苦合谋夺志遣妯娌辈诱说百端谓芳年艳质人必见惜即孤子亦决不失所一旦华落枝空或事会不偶日月方来可得老乎陈谢曰周氏之子谓他人父贱辱至矣何用此子为已矣勿复言然伯叔等谋已就谓内宗外戚不难劫制一弱女陈微闻而叹曰狂徒窘我不令得死耳因悲号不绝声行道哀之传告其舅氏舅至陈方自缢急解救之逾时乃苏自是外侮乃绝鼎长有知识始与言父所以死己所以有今日母子相抱哭绝陈终以忧损不能跻中寿病渐笃鼎操药以进陈挥去曰汝成立有室吾事已毕死晚矣尚须药乎遂卒　　张万启妻王氏
按宁化县志王氏耆老王会女张万启妻启夭氏年二十七抚遗孤士登矢志不嫁屏息自匿绝迹不出中庭事庶姑以敬没齿无怨宗党贤之　　周氏女
按上杭县志周氏女年十六许字邑民汤宪德逾月宪德忽病作德母欲邀周女至家周父母难之女闻奋然欲往父母不能沮遂至汤面宪德致语父母曰吾许汤即汤妇今安于此不复归矣越旬有七日宪德死女矢以身殉念德有母复止汤无恒产纺绩膳德母抚一侄以为宪德嗣拮据五十年万历末御史徐鉴上其事建坊旌之年七十五卒　　吴继养妻丁三娘
按连城县志丁三娘吴继养妻养亡丁氏年二十三子士奎甫二岁氏哀痛屡绝亲族劝谕百端氏感悟教养士奎为之毕婚奎旋殁氏益孤苦历五十余年如一日　　谢文中妻卢氏
按连城县志卢氏谢文中妻年十八夫亡浃旬生遗腹子守之终身行动一惟遗言是从氏没县令周敬撰文祭之　　江应魁妻吴氏
</div>
    <div class="pagination">
<a href="闺媛典闺节部_page118.html">上一页</a><span>...</span><a href="闺媛典闺节部_page114.html">114</a><a href="闺媛典闺节部_page115.html">115</a><a href="闺媛典闺节部_page116.html">116</a><a href="闺媛典闺节部_page117.html">117</a><a href="闺媛典闺节部_page118.html">118</a><span class="current-page">119</span><a href="闺媛典闺节部_page120.html">120</a><a href="闺媛典闺节部_page121.html">121</a><a href="闺媛典闺节部_page122.html">122</a><a href="闺媛典闺节部_page123.html">123</a><a href="闺媛典闺节部_page124.html">124</a><span>...</span><a href="闺媛典闺节部_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
