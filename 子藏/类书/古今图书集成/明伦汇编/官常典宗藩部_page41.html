<!DOCTYPE html>
<html>
 <head>
  <meta charset="utf-8"/>
  <title>
   官常典宗藩部 - 第 41 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典宗藩部 - 第 41 页/共 57 页
  </h1>
  <div class="content">
   按后汉书任城孝王传任城王博无子国绝熹平四年灵帝复立河间贞王逊子新昌侯佗为任城王奉孝王后立四十六年魏受禅以为崇德侯　　博陵王珪
按后汉书赵孝王传献王赦薨子珪嗣建安十八年徙封博陵王立九年魏初以为崇德侯　　甘陵王永
按三国蜀志本传甘陵王永字公寿先主子后主庶弟也章武元年六月使司徒靖立永为鲁王策曰小子永受兹青土朕承天序继统大业遵修稽古建尔国家封于东土奄有龟蒙世为藩辅呜呼恭朕之诏惟彼鲁邦一变适道风化存焉人之好德世兹懿美王其秉心率礼绥尔士民是飨是宜其戒之哉建兴八年改封为甘陵王初永憎宦人黄皓皓既信任用事谮构永于后主后主稍&amp;#外永至不得朝见者十余年咸熙元年永东迁洛阳拜奉车都尉封为乡侯　　安平悼王理按三国蜀志本传安平悼王理字奉孝亦后主庶弟也与永异母章武元年六月使司徒靖立理为梁王策曰朕统承汉绪祗顺天命遵修典秩建尔于东为汉藩辅惟彼梁土畿甸之邦民狎教化易导以礼往悉乃心怀保黎庶以永尔国王其敬之哉建兴八年改封理为安平王延熙七年卒谥曰悼王子哀王引嗣十九年卒子殇王承嗣二十年卒景耀四年诏曰安平王先帝所命三世早夭国嗣颓绝朕用伤悼其以武邑侯辑袭王位辑理子也咸熙元年东迁洛阳拜奉车都尉封乡侯　　北地王谌
按三国蜀志后主传景耀二年夏六月立子谌为北地王炎兴元年邓艾破卫将军诸葛瞻于绵竹用谯周策降于艾谌伤国之亡先杀妻子次以自杀按注汉晋春秋曰后主将从谯周之策北地王谌怒曰若理穷力屈祸败必及便当父子君臣背城一战同死社稷以见先帝可也后主不纳遂送玺绶是日谌哭于昭烈之庙先杀妻子而后自杀左右无不为涕泣者
　宗藩部列传六
　　魏
　　任城威王彰
按三国魏志本传武皇帝二十五男卞皇后生任城威王彰字子文少善射御膂力过人手格猛兽不避险阻数从征伐志意慷慨太祖常抑之曰汝不念读书慕圣道而好乘汗马击剑此一夫之用何足贵也课彰读诗书彰谓左右曰丈夫一为卫霍将十万骑驰沙漠驱戎狄立功建号耳何能作博士邪太祖常问诸子所好使各言其志彰曰好为将太祖曰为将奈何对曰被坚执锐临难不顾为士卒先赏必行罚必信太祖大笑建安二十一年封鄢陵侯二十三年代郡乌丸反以彰为北中郎将行骁骑将军临发太祖戒彰曰居家为父子受事为君臣动以王法从事尔其戒之彰北征入涿郡界叛胡数千骑卒至时兵马未集唯有步卒千人骑数百匹用田豫计固守要隙虏乃散退彰追之身自搏战射胡骑应弦而倒者前后相属战过半日彰铠中数箭意气益厉乘胜逐北至于桑干去代二百余里长史诸将皆以为新涉远士马疲顿又受节度不得过代不可深进违令轻敌彰曰率师而行唯利所在何节度乎胡走未远追之必破从令纵敌非良将也遂上马令军中后出者斩一日一夜与虏相及击大破之斩首获生以千数彰乃倍常科大赐将士将士无不悦喜时鲜卑大人轲比能将数万骑观望强弱见彰力战所向皆破乃请服北方悉平时太祖在长安召彰诣行在所彰自代过邺太子谓彰曰卿新有功今西见上宜勿自伐应对常若不足者彰到如太子言归功诸将太祖喜持彰须曰黄须儿竟大奇也太祖东还以彰行越骑将军留长安太祖至洛阳得疾驿召彰未至太祖崩文帝即王位彰与诸侯就国诏曰先王之道庸勋亲亲并建母弟开国承家故能藩屏大宗御侮厌难彰前受命北伐清定朔土厥功茂焉增邑五千并前万户黄初二年进爵为公三年立为任城王四年朝京都疾薨于邸谥曰威至葬赐銮辂龙旗虎贲百人如汉东平王故事子楷嗣按注魏略曰太祖在汉中而刘备栖于山头使刘封下挑战太祖骂曰卖履舍儿长使假子拒汝公乎待呼我黄须来令击之乃召彰彰晨夜进道西到长安而太祖已还从汉中而归彰须黄故以呼之　彰至谓临灾侯植曰先王召我者欲立汝也植曰不可不见袁氏兄弟乎　太子嗣立既葬遣彰之国始彰自以先王见任有功冀因此遂见授用而闻当随例意甚不悦不待遣而去时以鄢陵薄使治中牟及帝受禅因封为中牟王是后大驾幸许昌北州诸侯上下皆畏彰之刚严每过中牟不敢不速　魏氏春秋曰初彰问玺绶将有异志故来朝不即得见彰忿怒暴薨按拾遗记任成王彰武帝之子也少而刚毅学阴阳纬候之术诵六韬洪范之书数千言武帝谋伐吴蜀问彰取便利行师之诀王善左右射好击剑百步中髭发时乐浪献彪虎文如锦斑以铁为槛骁勇之徒莫敢轻视彰曳虎尾以绕臂虎弭耳无声莫不服其神勇时南粤献白象子在帝前彰手顿其鼻象伏不动文帝铸万钧钟置崇华殿前欲徙之力士百人引之不动彰乃负之而趋四方闻其神勇皆寝兵自固帝曰以王之雄武吞并巴蜀如衔腐鼠耳彰薨如汉东平王葬礼及丧出闻空中数百人泣声送者皆言昔乱相伤杀者皆无棺椁王之仁惠收其朽骨死者欢于地下精灵知感故人美王之德国史撰任成王旧事三卷晋初藏于秘阁　　陈思王植
按三国魏志本传武皇帝卞皇后生陈思王植字子建年十岁余诵读诗论及辞赋数十万言善属文太祖尝视其文谓植曰汝倩人邪植跪曰言出为论下笔成章顾当面试奈何倩人时邺铜爵台新成太祖悉将诸子登台使各为赋植援笔立成可观太祖甚异之性简易不治威仪舆马服饰不尚华丽每进见难问应声而对特见宠爱建安十六年封平原侯十九年徙封临灾侯太祖征孙权使植留守邺戒之曰吾昔为顿丘令年二十三思此时所行无悔于今今汝年亦二十三矣可不勉与植既以才见异而丁仪丁廙杨修等为之羽翼太祖狐疑几为太子者数矣而植任性而行不自雕励饮酒不节文帝御之以术矫情自饰宫人左右并为之说故遂定为嗣二十二年增植邑五千并前万户植尝乘车行驰道中开司马门出太祖大怒公车令坐死由是重诸侯科禁而植宠日衰太祖既虑终始之变以杨修颇有才策而又袁氏之甥也于是以罪诛修植益内不自安二十四年曹仁为关羽所围太祖以植为南中郎将行征虏将军欲遣救仁呼有所敕戒植醉不能受命于是悔而罢之文帝即王位诛丁仪丁廙并其男口植与诸侯并就国黄初二年监国谒者灌均希指奏植醉酒悖慢劫胁使者有司请治罪帝以太后故贬爵安乡侯其年改封鄄城侯三年立为鄄城王邑二千五百户四年徙封雍丘王其年朝京都上疏曰臣自抱衅归藩刻肌刻骨追思罪戾昼分而食夜分而寝诚以天网不可重离圣恩难可再恃窃感相鼠之篇无礼遄死之义形影相吊五情愧赧以罪弃生则违古贤夕改之劝忍活苟全则犯诗人胡颜之讥伏惟陛下德象天地恩隆父母施畅春风泽如时雨是以不别荆棘者庆云之惠也七子均养者尸鸠之仁也舍罪责功者明君之举也矜愚爱能者慈父之恩也是以愚臣徘徊于恩泽而不能自弃者也前奉诏书臣等绝朝心离志绝自分黄无复执珪之望不图圣诏猥垂齿召至止之日驰心辇毂僻处西馆未奉阙廷踊跃之怀瞻望反仄谨拜表献诗二篇其辞曰于穆显考时惟武皇受命于天宁济四方朱旗所拂九土披攘元化滂流荒服来王超商越周与唐比踪笃生我皇奕世再聪武则肃烈文则时雍受禅炎汉临君万邦万邦既化率由旧则广命懿亲以藩王国帝曰尔侯君兹青土奄有海滨方周于鲁车服有辉旗章有叙济济隽乂我&amp;#我辅伊予小子恃宠骄盈举挂时网动乱国经作藩作屏先轨是坠傲我皇使犯我朝仪国有典刑我削我绌将置于理元凶是率明明天子时笃同类不忍我刑暴之朝肆违彼执宪哀予小子改封兖邑于河之滨股肱弗置有君无臣荒淫之阙谁&amp;#予身茕茕仆夫于彼冀方嗟予小子乃罹斯殃赫赫天子恩不遗物冠我元冕要我朱绂朱绂光大使我荣华剖符授玉王爵是加仰齿金玺俯执圣策皇恩过隆祗承怵惕咨我小子顽凶是婴逝惭陵墓存愧阙廷匪敢傲德实恩是恃威灵改加足以没齿昊天罔极性命不图常惧颠沛抱罪黄垆愿蒙矢石建旗东岳庶立毫牦微功自赎危躯授命知足免辱甘赴江湘奋戈吴越天启其衷得会京畿迟奉圣颜如渴如饥心之云慕怆矣其悲天高听卑皇肯照微又曰肃承明诏应会皇都星陈夙驾秣马脂车命彼掌徒肃我征旅朝发鸾台夕宿兰渚茫茫原隰祁祁士女经彼公田乐我稷黍爰有樛木重阴匪息虽有&amp;#粮饥不遑食望城不过面邑匪游仆夫警策平路是由元驷蔼蔼扬镳沬流风翼衡轻云承盖涉涧之滨缘山之隈遵彼河浒黄阪是阶西济关谷或降或升骖騑倦路再寝再兴将朝圣皇匪敢晏宁弭节长骛指日遄征前驱举燧后乘抗旌轮不辍运鸾无废声爰暨帝室税此西墉嘉诏未赐朝觐莫从仰瞻城阈俯惟阙廷长怀永慕忧心如酲帝嘉其辞义优诏答勉之六年帝东征还过雍丘幸植宫增户五百太和元年徙封浚仪二年复还雍丘植常自愤怨抱利器而无所施上疏求自试曰臣闻士之生世入则事父出则事君事父尚于荣亲事君贵于兴国故慈父不能爱无益之子仁君不能畜无用之臣夫论德而授官者成功之君也量能而受爵者毕命之臣也故君无虚授臣无虚受虚授谓之谬举虚受谓之尸禄诗之素餐所由作也昔二虢不辞两国之任其德厚也旦奭不让燕鲁之封其功大也今臣蒙国重恩三世于今矣正值陛下升平之际沐浴圣泽潜德教可谓厚幸矣而窃位东藩爵在上列身被轻暖口厌百味目极华靡耳倦丝竹者爵重禄厚之所致也退念古之授爵禄者有异于此皆以功勤济国辅主惠民今臣无德可述无功可纪若此终年无益国朝将挂风人彼己之讥是以上惭元冕俯愧朱绂方今天下一统九州晏如而顾西有违命之蜀东有不臣之吴使边境未得脱甲谋士未得高枕者诚欲混同宇内以致太和也故启灭有扈而夏功昭成克商奄而周德着今陛下以圣明统世将欲卒文武之功继成康之隆简贤授能以方叔召虎之臣镇御四境为国爪牙者可谓当矣然而高鸟未挂于轻缴渊鱼未县于钩饵者恐钓射之术或未尽也昔耿弇不俟光武亟击张步言不以贼遗于君父故车右伏剑于鸣毂雍门刎首于齐境若此二士岂恶生而尚死哉诚忿其慢主而陵君也夫君之宠臣欲以除患兴利臣之事君必以杀身静乱以功报主也昔贾谊弱冠求试属国请系单于之颈而制其命终军以妙年使越欲得长缨缨其王羁致北阙此二臣岂好为夸主而耀世哉志或郁结欲逞其才力输能于明君也昔汉武为霍去病治第辞曰匈奴未灭臣无以家为故夫忧国忘家捐躯济难忠臣之志也今臣居外非不厚也而寝不安席食不遑味者恒以二方未克为念伏见先武皇帝武臣宿将年耆即世者有闻矣虽贤不乏世宿将旧卒犹习战阵窃不自量志在效命庶立毛发之功以报所受之恩若使陛下出不世之诏效臣锥刀之用使得西属大将军当一校之队若东属大司马统偏舟之任必乘危蹈险骋舟奋骊突刃触锋为士卒先虽未能禽权馘亮庶将虏其雄率歼其丑类必效须臾之捷以灭终身之愧使名挂史笔事列朝策虽身分蜀境首县吴阙犹生之年也如微才弗试没世无闻徒荣其躯而丰其体生无益于事死无损于数虚荷上位而忝重禄禽息鸟视终于白首此徒圈牢之养物非臣之所志也流闻东军失备师徒小&amp;#辍食弃餐奋袂攘衽抚剑东顾而心已驰于吴会矣臣昔从先武皇帝南极赤岸东临沧海西望玉门北出元塞伏见所以行军用兵之势可谓神妙矣故兵者不可豫言临难而制变者也志欲自效于明时立功于圣世每览史籍观古忠臣义士出一朝之命以徇国家之难身虽屠裂而功铭着于鼎锺名称垂于竹帛未尝不拊心而叹息也臣闻明主使臣不废有罪故奔北败军之将用秦鲁以成其功绝缨盗马之臣赦楚赵以济其难臣窃感先帝早崩威王弃世臣独何人以堪长久常恐先朝露填沟壑坟土未干而身名并灭臣闻骐骥长鸣则伯乐照其能卢狗悲号则韩国知其才是以效之齐楚之路以逞千里之任试之狡兔之捷以验搏噬之用今臣志狗马之微功窃自惟度终无伯乐韩国之举是以于邑而窃自痛者也夫临博而企竦闻乐而窃抃者或有赏音而识道也昔毛遂赵之陪隶犹假锥囊之喻以悟主立功何况巍巍大魏多士之朝而无慷慨死难之臣乎夫自衒自媒者士女之丑行也干时求进者道家之明忌也而臣敢陈闻于陛下者诚与国分形同气忧患共之者也冀以尘雾之微补益山海荧烛末光增辉日月是以敢冒其丑而献其忠三年徙封东阿五年复上疏求存问亲戚因致其意曰臣闻天称其高者以无不覆地称其广者以无不载日月称其明者以无不照江海称其大者以无不容故孔子曰大哉尧之为君惟天为大惟尧则之夫天德之于万物可谓弘广矣盖尧之为教先亲后疏自近及远其传曰克明峻德以亲九族九族既睦平章百姓及周之文王亦崇厥化其诗曰刑于寡妻至于兄弟以御于家邦是以雍雍穆穆风人咏之昔周公吊管蔡之不咸广封懿亲以藩屏王室传曰周之宗盟异姓为后诚骨肉之恩爽而不离亲亲之义实在敦固未有义而后其君仁而遗其亲者也伏惟陛下资帝唐钦明之德体文王翼翼之仁惠洽椒房恩昭九族群后百寮番休递上执政不废于公朝下情得展于私室亲理之路通庆吊之情展诚可谓恕己治人推惠施恩者矣至于臣者人道绝绪禁锢明时臣窃自伤也不敢过望交气类修人事叙人伦近且婚媾不通兄弟乖绝吉凶之问塞庆吊之礼废恩纪之违甚于路人隔阂之异殊于胡越今臣以一切之制永无朝觐之望至于注心皇极结情紫闼神明知之矣然天实为之谓之何哉退惟诸王常有戚戚具尔之心愿陛下沛然垂诏使诸国庆问四节得展以叙骨肉之欢恩全怡怡之笃义妃妾之家膏沐之遗岁得再通齐义于贵宗等惠于百司如此则古人之所叹风雅之所咏复存于圣世矣臣伏自惟省无锥刀之用及观陛下之所拔授若以臣为异姓窃自料度不后于朝士矣若得辞远游戴武弁解朱组佩青绂驸马奉车趣得一号安宅京室执鞭珥笔出从华盖入侍辇毂承答圣问拾遗左右乃臣丹诚之至愿不离于梦想者也远慕鹿鸣君臣之宴中咏常棣匪他之诫下思伐木友生之义终怀蓼莪罔极之哀每四节之会块然独处左右惟仆隶所对惟妻子高谈无所与陈发义无所与展未尝不闻乐而拊心临觞而叹息也臣伏以为犬马之诚不能动人譬人之诚不能动天崩城陨霜臣初信之以臣心况徒虚语耳若葵藿之倾叶太阳虽不为之回光然向之者诚也臣窃自比于葵藿若降天地之施垂三光之明者实在陛下臣闻文子曰不为福始不为祸先今之否隔友于同忧而臣独倡言者窃不愿于圣世使有不蒙施之物有不蒙施之物必有惨毒之怀故柏舟有天只之怨谷风有弃予之叹故伊尹耻其君不为尧舜孟子曰不以舜之所以事尧事其君者不敬其君者也臣之愚蔽固非虞伊至于欲使陛下崇光被时雍之美宣缉熙章明之德者是臣慺慺之诚窃所独守实怀鹤立企伫之心敢复陈闻者冀陛下傥发天聪而垂神听也诏报曰盖教化所由各有隆弊非皆善始而恶终也事使之然故夫忠厚仁及草木则行苇之诗作恩泽衰薄不亲九族则角弓之章刺今令诸国兄弟情礼简怠妃妾之家膏沐疏略纵不能敦而睦之王援古喻义备悉矣何言精诚不足以感通哉夫明贵贱崇亲亲礼贤良顺少长国之纲纪本无禁固诸国通问之诏也矫枉过正下吏惧谴以至于此耳已敕有司如王所诉植复上疏陈审举之义曰臣闻天地协气而万物生君臣合德而庶政成五帝之世非皆智三季之末非皆愚用与不用知与不知也既时有举贤之名而无得贤之实必各援其类而进矣谚曰相门有相将门有将夫相者文德昭者也将者武功烈者也文德昭则可以匡国朝致雍熙稷契夔龙是也武功烈则可以征不庭威四夷南仲方叔是矣昔伊尹之为媵臣至贱也吕尚之处屠钓至陋也及其见举于汤武周文诚道合志同元谟神通岂复假近习之荐因左右之介哉书曰有不世之君必能用不世之臣用不世之臣必能立不世之功殷周二王是矣若夫龌龊近步遵常守故安足为陛下言哉故阴阳不和三光不畅官旷无人庶政不整者三司之责也疆埸骚动方隅内侵没军丧众干戈不息者边将之忧也岂可虚荷国宠而不称其任哉故任益隆者负益重位益高者责益深书称无旷庶官诗有职思其忧此其义也陛下体天真之淑圣登神机以继统冀闻康哉之偃武行文之美而数年以来水旱不时民困衣食师徒之发岁岁增调加东有覆败之军西有殪没之将至使蚌蛤浮翔于淮泗鼲鼬欢哗于林木臣每念之未尝不辍食而挥餐临觞而搤腕矣昔汉文发代疑朝有变宋昌曰内有朱虚东牟之亲外有齐楚淮南琅邪此皆盘石之宗愿王勿疑臣伏惟陛下远览姬文二虢之援中虑周成召毕之辅下存宋昌盘石之固昔骐骥之于吴阪可谓困矣及其伯乐相之孙邮御之形体不劳而坐取千里盖伯乐善御马明君善御臣伯乐驰千里明君致太平诚任贤使能之明效也若朝司惟良万机内理武将行师方难克弭陛下可得雍容都城何事劳动銮驾暴露于边境哉臣闻羊质虎皮见草则悦见豺则战忘其皮之虎也今置将不良有似于此故语曰患为之者不知知之者不得为也昔乐毅奔赵心不忘燕廉颇在楚思为赵将臣生乎乱长乎军又数承教于武皇帝伏见行师用兵之要不必取孙吴而暗与之合窃揆之于心常愿得一奉朝觐排金门蹈玉陛列有职之臣赐须臾之问使臣得一散所怀摅舒蕴积死不恨矣被鸿胪所下发士息书期会甚急又闻豹尾已建戎轩骛驾陛下将复劳玉躬扰挂神思臣诚竦息不遑宁处愿得策马执鞭首当尘露撮风后之奇接孙吴之要追慕卜商起予左右效命先驱毕命轮毂虽无大益冀有小补然天高听远情不上通徒独望青云而拊心仰高天而叹息耳屈平曰国有骥而不知乘焉皇皇而更索昔管蔡放诛周召作&amp;#叔鱼陷刑叔向匡国三监之衅臣自当之二南之辅求必不远华宗贵族藩王之中必有应斯举者故传曰无周公之亲不得行周公之事唯陛下少留意焉近者汉氏广建藩王丰则连城数十约则飨食祖祭而已未若姬周之树国五等之品制也若扶苏之谏始皇淳于越之难周青臣可谓知时变矣夫能使天下倾耳注目者当权者是矣故谋能移主威能慑下豪右执政不在亲戚权之所在虽疏必重势之所去虽亲必轻盖取齐者田族非吕宗也分晋者赵魏非姬姓也惟陛下察之苟吉专其位凶离其患者异姓之臣也欲国之安祈家之贵存共其荣没同其祸者公族之臣也今反公族疏而异姓亲臣窃惑焉臣闻孟子曰君子穷则独善其身达则兼善天下今臣与陛下践冰履炭登山浮涧寒温燥湿高下共之岂得离陛下哉不胜愤懑拜表陈情若有不合乞且藏之书府不便灭弃臣死之后事或可思若有毫厘少挂圣意者乞出之朝堂使夫博古之士纠臣表之不合义者如是则臣愿足矣帝辄优文答报其年冬诏诸王朝六年正月其二月以陈四县封植为陈王邑三千五百户植每欲求别见独谈论及时政幸冀试用终不能得既还怅然绝望时法制待藩国既自峻迫寮属皆贾竖下才兵人给其残老大数不过二百人又植以前过事事复减半十一年中而三徙都常汲汲无欢遂发疾薨时年四十一遗令薄葬以小子志保家之主也欲立之初植登鱼山临东阿喟然有终焉之心遂营为墓子志嗣徙封济北王景初中诏曰陈思王昔虽有过失既克己慎行以补前阙且自少至终篇籍不离于手诚难能也其收黄初中诸奏植罪状公卿已下议尚书中书秘书三府大鸿胪者皆削除之撰录植前后所著赋颂诗铭杂论凡百余篇副藏内外志累增邑并前九百九十户按注阴淡魏纪载植赋曰从明后而嬉游兮登层台以娱情见太府之广开兮观圣德之所营建高门之嵯峨兮浮双阙乎太清立中天之华观兮连飞阁乎西城临漳水之长流兮望园果之滋荣仰春风之和穆兮听百鸟之悲鸣天云垣其既立兮家愿得而获逞扬仁化于宇内兮尽肃恭于上京惟桓文之为盛兮岂足方乎圣明休矣美矣惠泽远扬翼佐我皇家兮宁彼四方同天地之规量兮齐日月之晖光永贵尊而无极兮等年寿于东王云云太祖深异之　魏武故事载令曰始者谓子建儿中最可定大事又令曰自临灾侯植私出开司马门至金门令吾异目视此儿矣又令曰诸侯长史及帐下吏知吾出辄将诸侯行意否从子建私开司马门来吾都不复信诸侯也恐吾适出便复私出故摄将行不可恒使吾尔谁为心腹也　世语曰修年二十五以名公子有才能为太祖所器与丁仪兄弟皆欲以植为嗣太子患之以车载废簏内朝歌长吴质与谋修以白太祖未及推验太子惧告质质曰何患明日复以簏受绢车内以惑之修必复重白重白必推而无验则彼受罪矣世子从之修果白而无人太祖由是疑焉修与贾逵王凌并为主簿而为植所友每当就植虑事有关忖度太祖意豫作答教十余条敕门下教出以次答教裁出答已入太祖怪其捷推问始泄太祖遣太子及植各出邺城一门密敕门不得出以观其所为太子至门不得出而还修先戒植若门不出侯侯受王命可斩守者植从之故修遂以交构赐死　魏氏春秋曰植将行太子饮焉逼而醉之王召植植不能受王命故王怒也　魏略曰丁仪字正礼沛郡人也父冲宿与太祖亲善时随乘舆见国家未定乃与太祖书曰足下平生常喟然有匡佐之志今其时矣是时张杨适还河内太祖得其书乃引军迎天子东诣许以冲为司隶校尉后数来过诸将饮酒美不能止醉烂肠死太祖以冲前见开导常德之闻仪为令士虽未见欲以爱女妻之以问五官将五官将曰女人观貌而正礼目不便诚恐爱女未必悦也以为不如与伏波子楙太祖从之寻辟仪为掾到与论议嘉其才朗曰丁掾好士也即使其两目盲尚当与女何况但眇视吾儿误我时仪亦恨不得尚公主而与临灾侯亲善数称其奇才太祖既有意欲立植而仪又共赞之及太子立欲治仪罪转仪为右刺奸掾欲仪自裁而仪不能乃对中领军夏侯尚叩头求哀尚为涕泣而不能救后遂因职事收付狱杀之　廙字敬礼仪之弟也文士传曰廙少有才姿博学洽闻初辟公府建安中为黄门侍郎廙尝从容谓太祖曰临灾侯天性仁孝发于自然而聪明智达其殆庶几至于博学渊识文章绝伦当今天下之贤才君子不问少长皆愿从其游而为之死实天之所以锺福于大魏而永授无穷之祚也欲以劝动太祖太祖答曰植吾爱之安能若卿言吾欲立之为嗣何如廙曰此国家之所以兴衰天下之所以存亡非愚劣琐贱者所敢与及廙闻知臣莫若于君知子莫若于父至于君不论明暗父不问贤愚而能常知其臣子者何盖由相知非一事一物相尽非一旦一夕况明公加之以圣哲习之以人子今发明达之命吐永安之言可谓上应天命下合人心得之于须臾垂之于万世者也廙不避斧钺之诛敢不尽言太祖深纳之　魏略曰初植未到关自念有过直当谢帝乃留其从官着关东单将两三人微行入见清河长公主欲因主谢而关吏以闻帝使人逆之不得见太后以为自杀也对帝泣会植科头负铁锧徒跣诣阙下帝及太后乃喜及见之帝犹严颜色不与语又不使冠履植伏地涕泣太后为不乐诏乃听复王服　魏氏春秋曰是时待遇诸国法峻任城王暴薨诸王既怀友于之痛植及白马王彪还国欲同路东归以叙隔阔之思而监国使者不听植发愤告离而作诗　魏略曰是后大发士息及取诸国士植以近前诸国士息已见发其遗孤稚弱在者无几而复被取乃上书曰臣闻古者圣君与日月齐其明四时等其信是以戮凶无重赏善无轻怒若惊霆喜若时雨恩不中绝杀无二可以此临朝则臣下知所死矣受任在万里之外审主之所以受官必己之所以投命虽有构会之徒泊然不以为惧者盖君臣相信之明效也昔章子为齐将人有告之反者威王曰不然左右曰王何以明之王曰闻章子改葬死母彼尚不欺死父顾当叛生君乎此君之信臣也昔管仲亲射桓公后幽囚从鲁槛车载使少年挽而送齐管仲知桓公之必用己惧鲁之悔谓少年曰吾为汝唱汝为和声和声宜走于是管仲唱之少年走而和之日行数百里宿昔而至至则相齐此臣之信君也臣初受封策书曰植受兹青社封于东土以屏翰皇家为魏藩辅而所得兵百五十人皆年在耳顺或不逾矩虎贲官骑及亲事凡二百余人正复不老皆使年壮备有不虞检校乘城顾不足以自救况皆复耄耋罢曳乎而名为魏东藩使屏翰王室臣窃自羞矣就之诸国国有士子合不过五百人伏以为三军益损不复赖此方外不定必当须办者臣愿将部曲倍道奔赴夫妻负襁子弟怀粮蹈锋履刃以徇国难何但习业小儿哉愚诚以挥涕增河鼷鼠饮海于朝万无裨益于臣家计甚有废损又臣士息前后三送兼人已竭惟尚有小儿七八岁已上十六七已还三十余人今部曲皆年耆卧在&amp;#席非糜不食眼不能视气息裁属者凡三十七人疲瘵风靡疣盲聋瞶者二十三人惟正须此小儿大者可备宿卫虽不足以御寇粗可以警小盗小者未堪大使为可使耘鉏秽草驱护鸟鹊休候人则一事废一日猎则众业散不亲自经营则功不摄常自躬亲不委下吏而已陛下圣仁恩诏三至士子给国长不复发明诏之下有若皦日保金石之恩必明神之信画然自固如天如地定习业者并复见送暗若昼晦怅然失图伏以为陛下既爵臣百寮之右居藩国之任为置卿士屋名为宫&amp;#名为陵不使其危居独立无异于凡庶若柏成欣于野耕子仲乐于灌园蓬户茅牖原宪之宅也陋巷箪瓢颜子之居也臣才不见效用常慨然执斯志焉若陛下听臣悉还部曲罢官属省监官使解玺释绂追柏成子仲之业营颜渊原宪之事居子臧之庐宅延陵之室如此虽进无成功退有可守身死之日犹松乔也然伏度国朝终未肯听臣之若是固当羁绊于世绳维系于禄位怀屑屑之小忧执无已之百念安得荡然肆志逍遥于宇宙之外哉此愿未从陛下必欲崇亲亲笃骨肉白骨而荣枯木者惟遂仁德以副前恩诏皆遂还之　志别传曰志字允恭好学有才行晋武帝为中抚军迎常道乡公于邺志夜与帝相见帝与语从暮至旦甚器之及受禅改封鄄城公发诏以志为乐平太守历章武赵郡迁散骑常侍国子博士后转博士祭酒及齐王攸当之藩下礼官议崇锡之典志叹曰安有如此之才如此之亲而不得树本助化而远出海隅者乎乃建议以谏辞旨甚切帝大怒免志官后复为散骑常侍志遭母忧居丧尽哀因得疾病喜怒失常太康九年卒谥曰定公按独异志魏陈思王曹植与文帝不&amp;#文帝即位尝欲害之又以思王太后之爱不敢肆心因召植游华林园饮酒酣醉之密遣左右缢杀使者以弓弦三缢不死而弦皆顿绝植即惊觉左右走白帝帝自是后不敢害植　　萧怀王熊
按三国魏志本传卞皇后生萧怀王熊早薨黄初二年追封谥萧怀公太和三年又追进爵为王青龙二年子哀王炳嗣食邑二千五百户六年薨无子国除　　丰愍王昂按三国魏志本传刘夫人生丰愍王昂字子修弱冠举孝廉随太祖南征为张绣所害无子黄初二年追封谥曰丰悼公三年以樊安公均子琬奉昂后封中都公其年徙封长子公五年追加昂号曰丰悼王太和三年改昂谥曰愍王嘉平六年以琬袭昂爵为丰王正元景元中累增邑并前二千七百户琬薨谥曰恭王子廉嗣　　相殇王铄
按三国魏志本传刘夫人生相殇王铄早薨太和三年追封谥青龙元年子愍王潜嗣其年薨二年子怀王偃嗣邑二千五百户四年薨无子国除正元二年以乐陵王茂子阳都乡公竦继铄后　　邓哀王冲
按三国魏志本传环夫人生邓哀王冲字仓舒少聪察岐嶷生六岁智意所及有若成人之智时孙权曾致巨象太祖欲知其斤重访之群下咸莫能出其理冲曰置象大船之上而刻其水痕所至称物以载之则校可知矣太祖大悦即施行焉时军国多事用刑严重太祖马鞍在库而为鼠所啮库吏惧必死议欲面缚首罪犹惧不免冲谓曰待三日中然后自归冲于是以刀穿单衣如鼠啮者谬为失意貌有愁色太祖问之冲对曰世俗以为鼠啮衣者其主者不吉今单衣见啮是以忧戚太祖曰此妄言耳无所苦也俄而库吏以啮鞍闻太祖笑曰儿衣在侧尚啮况鞍县柱乎一无所问冲仁爱识达皆此类也凡应罪戮而为冲微所辨理赖以济宥者前后数十太祖数对群臣称述有欲传后意年十三建安十三年疾病太祖亲为请命及亡哀甚文帝宽喻太祖太祖曰此我之不幸而汝曹之幸也言则流涕为娉甄氏亡女与合葬赠骑都尉印绶命宛侯据子琮奉冲后二十二年封琮为邓侯黄初二年追赠谥冲曰邓哀侯又追加号为公三年进琮爵徙封冠军公四年徙封己氏公太和五年加冲号曰邓哀王景初元年琮坐于中尚方作禁物削户三百贬爵为都乡侯三年复为己氏公正始七年转封平阳公景初正元景元中累增邑并前千九百户按注魏书曰冲每见当刑者辄探睹其冤枉之情而微理之及勤劳之吏以过误触罪常为太祖陈说宜宽宥之辨察仁爱与性俱生容貌姿美有殊于众故特见宠异　魏书载策曰惟黄初二年八月丙午皇帝曰咨尔邓哀侯冲昔皇天锺美于尔躬俾聪哲之才成于弱年当永享显祚来。厥终如何不禄早世夭昏朕承天序享有四海并建亲亲以藩王室惟尔不逮斯荣且葬礼未备追悼之怀怆然攸伤今迁葬于高陵使使持节兼谒者仆射郎中陈承追赐号曰邓公祠以太牢魂而有灵休兹宠荣呜呼哀哉　魏略曰文帝常言家兄孝廉自其分也若使仓舒在我亦无天下　　彭城王据
按三国魏志本传环夫人生彭城王据建安十六年封范阳侯二十二年徙封宛侯黄初二年进爵为公三年为章陵王其年徙封义阳文帝以南方下湿又以环太妃彭城人徙封彭城又徙封济阴五年诏曰先王建国随时而制汉祖增秦所置郡至光武以天下损耗并省郡县以今比之益不及焉其改封诸王皆为县王据改封定陶县太和六年改封诸王皆以郡为国据复封彭城景初元年据坐私遣人诣中尚方作禁物削县二千户三年复所削户邑正元景元中累增邑并前四千六百户按注列书载玺书曰制诏彭城王有司奏王遣司马董和赍珠玉来到京师中尚方多作禁物交通工官出入近署逾侈非度慢令违制绳王以法朕用怃然不宁于心王以懿亲之重处藩辅之位典籍日陈于前勤诵不辍于侧加雅素奉修恭肃敬慎务在蹈道孜孜不衰岂忘率意正身考终厥行哉若然小疵或谬于细人忽不觉悟以斯为失耳书云惟圣罔念作狂惟狂克念作圣古人垂诰乃至于此故君子思心无斯须远道焉常虑所以累德者而去之则德明矣开心所以为塞者而通之则心夷矣慎行所以为尤者而修之则行全矣三者王之所能备也今诏有司宥王削县二千户以彰国柄与夺之法昔羲文作易着休复之语仲尼论行既过能改王其改行茂昭斯义率意无怠　　燕王宇
按三国魏志少帝本纪景元元年十一月燕王上表贺冬至称臣诏曰古之王者或有所不臣王将宜依此义表不必称臣又当为报夫后大宗者降其私亲况所继者重邪若便同之臣妾亦情所未安其皆依礼典处当务尽其宜有司奏以为礼莫崇于尊祖制莫大于正典陛下稽德期运抚临万国绍大宗之重隆三祖之基伏惟燕王体尊戚属正位藩服躬秉虔肃率蹈恭德以先万国其于正典阐济大顺所不得制圣朝诚宜崇以非常之制奉以不臣之礼臣等平议以为燕王章表可听如旧式中诏所施或存好问准之义类则宴觌之族也可少顺圣敬加崇仪称示不敢斥宜曰皇帝敬问大王侍御至于制书国之正典朝廷所以辨章公制宣昭轨仪于天下者也宜循法故曰制诏燕王凡诏命制书奏事上书诸称燕王者可皆上平其非宗庙助祭之事皆不得称王名奏事上书文书及吏民皆不得触王讳以彰殊礼加于群后上遵正典尊祖之制俯顺圣敬烝烝之心二者不愆礼实宜之可普告施行　按本传环夫人生燕王宇字彭祖建安十六年封都乡侯二十二年改封鲁阳侯黄初二年进爵为公三年为下邳王五年改封单父县太和六年改封燕王明帝少与宇同止常爱异之及即位宠赐与诸王殊青龙三年征入朝景初元年还邺二年夏复征诣京都冬十二月明帝疾笃拜宇为大将军属以后事受署四日宇深固让帝意亦变遂免宇官三年夏还邺景初正元景元中累增邑并前五千五百户常道乡公奂宇之子入继大宗　　沛穆王林
按三国魏志本传杜夫人生沛穆王林建安十六年封饶阳侯二十二年徙封谯黄初二年进爵为公三年为谯王五年改封谯县七年徙封鄄城太和六年改封沛景初正元景元中累增邑并前四千七百户林薨子纬嗣　　中山恭王衮
按三国魏志本传杜夫人生中山恭王衮建安二十一年封平乡侯少好学年十余岁能属文每读书文学左右常恐以精力为病数谏止之然性所乐不能废也二十二年徙封东乡侯其年又改封赞侯黄初二年进爵为公官属皆贺衮曰夫生深宫之中不知稼穑之艰难多骄逸之失诸贤既庆其休宜辅其阙每兄弟游娱衮独谭思经典文学防辅相与言曰受诏察公举错有过当奏及有善亦宜以闻不可匿其美也遂共表称陈衮美衮闻之大惊惧责让文学曰修身自守常人之行耳而诸君乃以上闻是适所以增其负累也且如有善何患不闻而遽共如是是非益我者其戒惧如此三年为北海王其年黄龙见邺西漳水衮上书赞颂诏赐黄金十斤诏曰昔唐叔归禾东平献颂斯皆骨肉赞美以彰懿亲王研精坟典耽味道真文雅焕炳朕甚嘉之王其克慎明德以终令闻四年改封赞王七年徙封濮阳太和二年就国尚约俭教敕妃妾纺绩织习为家人之事五年冬入朝六年改封中山初衮来朝犯京都禁青龙元年有司奏衮诏曰王素敬慎邂逅至此其以议亲之典议之有司固执诏削县二户七百五十衮忧惧戒敕官属愈谨帝嘉其意二年复所削县三年秋衮得疾病诏遣太医视疾殿中虎贲赍手诏赐珍膳相属又遣太妃沛王林并就省疾衮疾困敕令官属曰吾寡德忝宠大命将尽吾既好俭而圣朝着终诰之制为天下法吾气绝之日自殡及葬务奉诏书昔卫大夫蘧瑗葬濮阳吾望其墓常想其遗风愿托贤灵以弊发齿营吾兆域必往从之礼男子不卒妇人之手亟以时成东堂堂成名之曰遂志之堂舆疾往居之又令世子曰汝幼小未闻义方早为人君但知乐不知苦不知苦必将以骄奢为失也接大臣务以礼虽非大臣老者犹宜答拜事兄以敬恤弟以慈兄弟有不良之行当造膝谏之谏之不从流涕喻之喻之不改乃白其母若犹不改当以奏闻并辞国土与其守宠罹祸不若贫贱全身也此亦谓大罪恶耳其微过细故当掩覆之嗟尔小子慎修乃身奉圣朝以忠贞事太妃以孝敬闺闱之内奉令于太妃阃阈之外受教于沛王无怠乃心以慰予灵其年薨诏沛王林留讫葬使大鸿胪持节典护丧事宗正吊祭赠赗甚厚凡所著文章二万余言才不及陈思王而好与之侔子孚嗣景初正元景元中累增邑并前三千四百户按注魏书载玺书曰制诏中山王有司奏王乃者来朝犯交通京师之禁朕惟亲亲之恩用寝吏议然法者所与天下共也不可得废今削王县二户七百五十夫克己复礼圣人称仁朝过夕改君子与之王其诫诸无贰咎悔也　　济阳怀王玹
按三国魏志本传秦夫人生济阳怀王玹建安十六年封西乡侯早薨无子二十年以沛王林子赞袭玹爵邑早薨无子文帝复以赞弟壹绍玹后黄初二年改封济阳侯四年进爵为公太和四年追进玹爵谥曰怀公六年又进号曰怀王追谥赞曰西乡哀侯壹薨谥曰悼公子恒嗣景初正元景元中累增邑并前千九百户　　陈留恭王峻
按三国魏志本传秦夫人生陈留恭王峻字子安建安二十一年封郿侯二十二年徙封襄邑黄初二年进爵为公三年为陈留王五年改封襄邑县太和六年又封陈留甘露四年薨子澳嗣景初正元景元中累增邑并前四千七百户　　范阳闵王矩
按三国魏志本传尹夫人生范阳闵王矩早薨无子建安二十二年以樊安公均子敏奉矩后封临晋侯黄初三年追封谥矩为范阳闵公五年改封敏范阳王七年徙封句阳太和六年追进矩号曰范阳闵王改封敏琅邪王景初正元景元中累增邑并前三千四百户敏薨谥曰原王子焜嗣　　赵王干
按三国魏志本传王昭仪生赵王干建安二十年封高平亭侯二十二年徙封赖亭侯其年改封弘农侯黄初二年进爵徙封燕公三年为河间王五年改封乐城县七年徙封巨鹿太和六年改封赵王干母有宠于太祖及文帝为嗣干母有力文帝临崩有遗诏是以明帝常加恩意青龙二年私通宾客为有司所奏赐干玺书诫诲之曰易称开国承家小人勿用诗着大车惟尘之诫自太祖受命创业深睹治乱之源存亡之机初封诸侯训以恭慎之至言辅以天下之端士常称马援之遗诫重诸侯宾客交通之禁乃使与犯妖恶同夫岂以此薄骨肉哉徒欲使子弟无过失之愆士民无伤害之悔耳高祖践阼祗慎万机申着诸侯不朝之令朕感诗人常棣之作嘉采菽之义亦缘诏文曰若有诏得诣京都故命诸王以朝聘之礼而楚中山并犯交通之禁赵宗戴捷咸伏其辜近东平王复使属官殴寿张吏有司举奏朕裁削县令有司以曹纂王乔等因九族时节集会王家或非其时皆违禁防朕惟王幼少有恭顺之素加受先帝顾命欲崇恩礼延乎后嗣况近在王之身乎且自非圣人孰能无过已诏有司宥王之失古人有言戒慎乎其所不睹恐惧乎其所弗闻莫乎见隐莫显乎微故君子慎其独焉叔父兹率先圣之典以纂乃先帝之遗命战战兢兢靖恭厥位称朕意焉景初正元景元中累增邑并前五千户按注魏略曰干一名良本陈妾子良生而陈氏死太祖令王夫人养之良年五岁而太祖疾困遗令语太子言此儿三岁亡母五岁失父以累汝也太子由是亲待隆于诸弟良年小常呼文帝为阿翁帝谓良曰我汝兄耳文帝又愍其如是每为涕泪　　临邑殇公子上
按三国魏志本传孙姬生临邑殇公子上早薨太和五年追封谥无后　　楚王彪
按三国魏志本传孙姬生楚王彪字朱虎建安二十一年封寿春侯黄初二年进爵徙封汝阳公三年封弋阳王其年徙封吴王五年改封寿春县七年徙封白马太和五年冬朝京都六年改封楚初彪来朝犯禁元年为有司所奏诏削县三户千五百二年大赦复所削县景初三年增户五百并前三千户嘉平元年兖州刺史令狐愚与太尉王凌谋迎彪都许昌乃遣傅及侍御史就国案验收治诸相连及者廷尉请征彪治罪于是依汉燕王旦故事使兼廷尉大鸿胪持节赐彪玺书切责之使自图焉彪乃自杀妃及诸子皆免为庶人徙平原彪之官属以下及监国谒者坐知情无辅导之义皆伏诛国除为淮南郡正元元年诏曰故楚王彪背国附奸身死嗣替虽自取之犹哀矜焉夫含垢藏耻亲亲之道也其封彪世子嘉为常山真定王景元元年增邑并前二千五百户按注孔衍汉魏春秋载玺书曰夫先王行赏不遗仇雠用戮不违亲戚至公之义也故周公流涕而决二叔之罪孝武伤怀而断昭平之狱古今常典也惟王国之至亲作藩于外不能祇奉王度表率宗室而谋于奸邪乃与太尉王凌兖州刺史令狐愚构通逆谋图危社稷有悖忒之心无忠孝之意宗庙有灵王其何面目以见先帝朕深痛王自陷罪辜既得王情深用怃然有司奏王当就大理朕惟公族甸师之义不忍肆王市朝故遣使者赐书王自作孽匪由于他燕剌之事宜足以观王其自图之　　刚殇公子勤
按三国魏志本传孙姬生刚殇公子勤早薨太和五年追封谥无后　　谷城殇公子乘
按三国魏志本传李姬生谷城殇公子乘早薨太和五年追封谥无后　　郿戴公子整
按三国魏志本传李姬生郿戴公子整奉从叔父郎中绍后建安二十二年封郿侯二十三年薨无子黄初二年追进爵谥曰戴公以彭城王据子范奉整后三年封平氏侯四年徙封成武太和三年进爵为公青龙三年薨谥曰悼公无后四年诏以范弟东安乡公阐为郿公奉整后正元景元中累增邑并前千八百户　　灵殇公子京
按三国魏志本传李姬生灵殇公子京早薨太和五年追封谥无后　　樊安公均
按三国魏志本传周姬生樊安公均奉叔父蓟恭公彬后建安二十二年封樊侯二十四年薨子抗嗣黄初二年追进公爵谥曰樊安公三年徙封抗蓟公四年徙封屯留公景初元年薨谥曰定公子谌嗣景初正元景元中累增邑并前千九百户　　广宗殇公子棘
按三国魏志本传刘姬生广宗殇公子棘早薨太和五年追封谥无后　　东平灵王徽
按三国魏志本传宋姬生东平灵王徽奉叔父朗陵哀侯玉后建安二十二年封历城侯黄初二年进爵为公三年为庐江王四年徙封寿张王五年改封寿张县太和六年改封东平青龙二年徽使官属挝寿张县吏为有司所奏诏削县一户五百其年复所削县正始三年薨子翕嗣景初正元景元中累增邑并前三千四百户　　乐陵王茂
按三国魏志本传宋姬生乐陵王茂建安二十二年封万岁亭侯二十三年改封平舆侯黄初三年进爵徙封乘氏公七年徙封中丘茂性&amp;#佷少无宠于太祖及文帝世又独不王太和元年徙封聊城公其年为王诏曰昔象之为虐至甚而大舜犹侯之有鼻近汉氏淮南阜陵皆为乱臣逆子而犹或及身而复国或至子而锡土有虞建之于上古汉文明章行之乎前代斯皆敦叙亲亲之厚义也聊城公茂少不闲礼教长不务善道先帝以为古之立诸侯也皆命贤者故姬姓有未必侯者是以独不王茂太皇太后数以为言如闻茂顷来少知悔昔之非欲修善将来君子与其进不保其往也合封茂为聊城王以慰太皇太后下流之念六年改封曲阳王正始三年东平灵王薨茂称嗌痛不肯发哀居处出入自若有司奏除国土诏削县一户五百五年徙封乐陵诏以茂租奉少诸子多复所削户又增户七百嘉平正元景元中累增邑并前五千户　　济南王楷
按三国魏志任城威王彰传彰黄初四年薨子楷嗣徙封中牟五年改封任城县太和六年复改封任城国食五县二千五百户青龙三年楷坐私遣官属诣中尚方作禁物削县二千户正始七年徙封济南三千户正元景元初连增邑凡四千四百户按注楷泰始初为崇化少府见百官名
　　赞哀王协
按三国魏志本传文皇九男李贵人生赞哀王协早薨太和五年追封谥曰经殇公青龙二年更追改号谥三年子殇王寻嗣景初三年增户五百并前三千户正始九年薨无子国除　　北海悼王蕤
按三国魏志本传潘淑媛生北海悼王蕤黄初七年明帝即位立为阳平县王太和六年改封北海青龙元年薨二年以琅邪王子赞奉蕤后封昌乡公景初二年立为饶安王正始七年徙封文安正元景元中累增邑并前三千五百户　　东武阳怀王
按三国魏志本传潘淑媛生东武阳怀王黄初六年立其年薨青龙三年赐谥无子国除　　东海定王霖
按三国魏志本传仇昭仪生东海定王霖黄初三年立为河东王六年改封馆陶县明帝即位以先帝遗意爱宠霖异于诸国而霖性粗暴闺门之内婢妾之间多所残害太和六年改封东海嘉平元年薨子启嗣景初正元景元中累增邑并前六千二百户高贵乡公髦霖之子也入继大宗　　元城哀王礼
按三国魏志本传徐姬生元城哀王礼黄初二年封秦公以京兆郡为国三年改为京兆王六年改封元城王太和三年薨五年以任城王楷子悌嗣礼后六年改封梁王景初正元景元中累增邑并前四千五百户　　邯郸怀王邕
按三国魏志本传苏姬生邯郸怀王邕黄初二年封淮南公以九江郡为国三年进为淮南王四年改封陈六年改封邯郸太和三年薨五年以任城王楷子温嗣邕后六年改封鲁阳景初正元景元中累增邑并前四千四百户　　清河悼王贡
按三国魏志本传张姬生清河悼王贡黄初三年封四年薨无子国除　　广平哀王俨
按三国魏志本传宋姬生广平哀王俨黄初三年封四年薨无子国除　　吴
　　建昌侯虑
按三国吴志本传孙虑字子智登弟也少敏惠有才艺权器爱之黄武七年封建昌侯后二年丞相雍等奏虑性聪体达所尚日新北方近汉宜进爵称王权未许久之尚书仆射存上疏曰帝王之兴莫不褒崇至亲以光群后故鲁卫于周宠冠诸侯高帝五王封列于汉所以藩屏本朝为国镇卫建昌侯虑禀性聪敏才兼文武于古典制宜正名号陛下谦光未肯如旧群寮大小咸用于邑方今奸寇恣睢金鼓未弭腹心爪牙惟亲与贤辄与丞相雍等议咸以虑宜为镇军大将军授任偏方以光大业权乃许之于是假节开府治半州虑以皇子之尊富于春秋远近嫌其不能留意及至临事遵奉法度敬纳师友过于众望年二十嘉禾元年卒无子国除　　鲁王霸
按三国吴志本传孙霸字子威和同母弟也和为太子霸为鲁王宠爱崇特与和无殊顷之和霸不睦之声闻于权耳权禁断往来假以精学督军使者羊上疏曰臣闻古之有天下者皆先显别适庶封建子弟所以尊重祖宗为国藩表也二宫拜授海内称宜斯乃大吴兴隆之基顷闻二宫并绝宾客远近悚然大小失望窃从下风听采众论咸谓二宫智达英茂自正名建号于今三年德行内着美称外昭西北二隅久所服闻谓陛下当副顺遐迩所以归德勤命二宫宾延四远使异国闻声思为臣妾今既未垂意于此而发明诏省夺备卫抑绝宾客使四方礼敬不复得通虽实陛下敦尚古义欲令二宫专志于学不复顾虑观听小宜期于温故博物而已然非臣下倾企喁喁之至愿也或谓二宫不遵典式此臣所以寝息不宁就如所嫌犹宜补察密加斟酌不使远近得容异言臣惧积疑成谤久将宣流而西北二隅去国不远异同之语易以闻达闻达之日声论当兴将谓二宫有不顺之愆不审陛下何以解之若无以解异国则亦无以释境内境内守疑异国兴谤非所以育巍巍镇社稷也愿陛下早发优诏使二宫周旋礼命如初则天清地晏万国幸甚矣时全寄吴安孙奇杨竺等阴共附霸图危太子谮毁既行太子以败霸亦赐死流竺尸于江兄穆以数谏戒竺得免大辟犹徙南州霸赐死后又诛寄安奇等咸以党霸构和故也霸二子基壹五凤中封基为吴侯壹宛陵侯基侍孙亮在内太平二年盗乘御马收付狱亮问侍中刁元曰盗乘御马罪云何元对曰科应死然鲁王早终惟陛下哀原之亮曰法者天下所共何得阿以亲亲故邪当思惟可以释此者奈何以情相迫乎元曰旧赦有大小或天下亦有千里五百里赦随意所及亮曰解人不当尔邪乃赦宫中基以得免孙皓即位追和霸旧隙削基壹爵土与祖母谢姬俱徙会稽乌伤县　　齐王奋按三国吴志本传孙奋字子扬霸弟也母曰仲姬太元二年立为齐王居武昌权薨太傅诸葛恪不欲诸王处江滨兵马之地徙奋于豫章奋怒不从命又数越法度恪上笺谏曰帝王之尊与天同位是以家天下臣父兄四海之内皆为臣妾仇雠有善不得不举亲戚有恶不得不诛所以承天理物先国后身盖圣人立制百代不易之道也昔汉初兴多王子弟至于太强辄为不轨上则几危社稷下则骨肉相残其后惩戒以为大讳自光武以来诸王有制惟得自娱于宫内不得临民干预政事其与交通皆有重禁遂以全安各保福祚此则前世得失之验也近袁绍刘表各有国土土地非狭人众非弱以适庶不分遂灭其宗祀此乃天下愚智所共嗟痛大行皇帝览古戒今防芽遏萌虑于千载是以寝疾之日分遣诸王各早就国诏策殷勤科禁严峻其所戒敕无所不至诚欲上安宗庙下全诸王使百世相承无凶国害家之悔也大王宜上惟太伯顺父之志中念河间献王东海王强恭敬之节下当裁抑骄恣荒乱以为警戒而闻顷至武昌以来多违诏敕不拘制度擅发诸将兵治护宫室又左右常从有罪过者当以表闻公付有司而擅私杀事不明白大司马吕岱亲受先帝诏敕辅导大王既不承用其言令怀忧怖华锜先帝近臣忠良正直其所陈道当纳用之而闻怒锜有收缚之语又中书杨融亲受诏敕所当恭肃云正自不听禁当如我何闻此之日大小惊怪莫不寒心里语曰明镜所以照形古事所以知今大王宜深以鲁王为戒改易其行战战兢兢尽敬朝廷如此则无求不得若弃忘先帝法教怀轻慢之心臣下宁负大王不敢负先帝遗诏宁为大王所怨疾岂敢忘尊主之威而令诏敕不行于藩臣邪此古今正义大王所照知也夫福来有由祸来有渐渐生不忧将不可悔向使鲁王早纳忠直之言怀惊惧之虑享祚无穷岂有灭亡之祸哉夫良药苦口惟疾者能甘之忠言逆耳惟达者能受之今者恪等慺慺欲为大王除危殆于萌芽广福庆之基原是以不自知言至愿蒙三思奋得笺惧遂移南昌游猎弥甚官属不堪命及恪诛奋下住芜湖欲至建业观变傅相谢慈等谏奋奋杀之坐废为庶人徙章安县太平三年封为章安侯建衡二年孙皓左夫人王氏卒皓哀念过甚朝夕哭临数月不出由是民间或谓皓死讹言奋与上虞侯奉当有立者奋母仲姬墓在豫章豫章太守张俊疑其或然扫除坟茔皓闻之车裂俊夷三族诛奋及其五子国除　宗藩部列传七
　　晋一
　　安平献王孚
按晋书本传安平献王孚字叔达宣帝次弟也初孚长兄朗字伯达宣帝字仲达孚弟馗字季达恂字显达进字惠达通字雅达敏字幼达俱知各故时号为八达焉孚温厚廉让博涉经史汉末丧乱与兄弟处危亡之中箪食瓢饮而披阅不倦性通恕以贞白自立未尝有怨于人陈留殷武有名于海内尝罹罪谴孚往省之遂与同处分食谈者称焉魏陈思王植有俊才清选官属以孚为文学掾植负才陵物孚每切谏初不合意后乃谢之迁太子中庶子魏武帝崩太子号哭过甚孚谏曰大行晏驾天下恃殿下为命当上为宗庙下为万国奈何效匹夫之孝乎太子良久乃止曰卿言是也时群臣初闻帝崩相聚号哭无复行列孚厉声于朝曰今大行晏驾天下震动当早拜嗣君以镇海内而但哭耶孚与尚书和洽罢群臣备禁卫具丧事奉太子以即位是为文帝时当选侍中常侍等官太子左右旧人颇讽谕主者便欲就用不调余人孚曰虽有尧舜必有稷契今嗣王新立当进用海内英贤犹患不得如何欲因际会自相荐举邪官失其任得者亦不足贵遂更他选转孚为中书郎给事常侍宿省内除黄门侍郎加骑都尉时孙权称藩请送任子当遣前将军于禁还久而不至天子以问孚孚曰先王设九服之制诚以要荒难以德怀不以诸夏礼责也陛下承绪远人率贡权虽未送任子于禁不至犹宜以宽待之畜养士马以观其变不可以嫌疑责让恐伤怀远之义自孙策至权奕世相继惟强与弱不在一禁禁之未至当有他故耳后禁至果以疾迟留而任子竟不至大军临江责其违言吴遂绝不贡献后出为河内典农赐爵关内侯转清河太守初魏文帝置度支尚书专掌军国支计朝议以征讨未息动须节量及明帝嗣位欲用孚问左右曰有兄风不答云似兄天子曰吾得司马懿二人复何忧哉转为度支尚书孚以为擒敌制胜宜有备预每诸葛亮入寇关中边兵不能制敌中军奔赴辄不及事机宜预选步骑二万以为二部为讨贼之备又以关中连遭贼寇谷帛不足遣冀州农丁五千屯于上邽秋冬习战阵春夏修田桑由是关中军国有余待贼有备矣后除尚书右仆射进爵昌平亭侯迁尚书令及大将军曹爽擅权李胜何晏邓扬等乱政孚不视庶事但正身远害而已及宣帝诛爽孚与景帝屯司马门以功进爵长社县侯加侍中时吴将诸葛恪围新城以孚进督诸军二十万防禁之孚次寿春遣母丘俭文钦等进讨诸将欲速击之孚曰夫攻者借人之力以为功且当诈巧不可力争也故稽留月余乃进军吴师望风而退魏明悼后崩议书铭旌或欲去姓而书魏或欲两书孚以为经典正义皆不应书凡帝王皆因本国之名以为天下之号而与往代相别耳非为择美名以自光也天称皇天则帝称皇帝地称后土则后称皇后此乃所以同天地之大号流无二之尊名不待称国号以自表不俟称氏族以自彰是以春秋隐公三年经曰三月庚戌天王崩尊而称天不曰周王者所以殊乎列国之君也八月庚辰宋公和卒书国称名所以异乎天王也襄公十五年经曰刘夏逆王后于齐不云逆周王后姜氏者所以异乎列国之夫人也至乎列国则曰夫人姜氏至自齐又曰纪伯姬卒书国称姓此所以异乎天王后也由此考之尊称皇帝赫赫无二何待于魏乎尊称皇后彰以谥号何待于姓乎议者欲书魏者此以为天皇之尊同于往古列国之君也或欲书姓者此以为天皇之后同于往古之夫人也乖经典之大义异乎圣人之明制非所以垂训将来为万世不易之式者也遂从孚议迁司空代王凌为太尉及蜀将姜维寇陇右雍州刺史王经战败遣孚西镇关中统诸军事征西将军陈泰与安西将军邓艾进击维维退孚还京师转太傅及高贵乡公遭害百官莫敢奔赴孚枕尸于股哭之恸曰杀陛下者臣之罪奏推主者会太后令以庶人礼葬孚与群公上表乞以王礼葬从之孚性至慎宣帝执政常自退损后逢废立之际未尝预谋景文二帝以孚属尊不敢逼后进封长乐公及武帝受禅陈留王就金墉城孚拜辞执王手流涕歔欷不能自胜曰臣死之日固大魏之纯臣也诏曰太傅勋德弘茂朕所瞻仰以光导弘训镇静宇内愿奉以不臣之礼其封为安平王邑四万户进拜太宰持节都督中外诸军事有司奏诸王未之国者所置官属权未有备帝以孚明德属尊当宣化树教为群后作则遂备置官属焉又以孚内有亲戚外有交游惠下之费而经用不丰奉绢二千匹及元会诏孚乘舆车上殿帝于阼阶迎拜既坐帝亲奉觞上寿如家人礼帝每拜孚跪而止之又给以云母辇青盖车孚虽见尊宠不以为荣常有忧色临终遗令曰有魏贞士河南温县司马孚字叔达不伊不周不夷不惠立身行道终始若一当以素棺单&amp;#敛以时服泰始八年薨时年九十三帝于太极东堂举哀三日诏曰王勋德超世尊宠无二期颐在位朕之所倚庶永百龄谘仰训导奄忽殂陨哀慕感切其以东园温明秘器朝服一具衣一袭绯练百匹绢布各五百匹钱百万谷千斛以供丧事诸所施行皆依汉东平献王苍故事其家遵孚遗旨所给器物一不施用帝再临丧亲拜尽哀及葬又幸都亭望柩而拜哀动左右给銮辂轻车介士武贲百人吉凶导从二千余人前后鼓吹配飨太庙九子邕望辅翼晃珪衡景　　彭城穆王权
按晋书本传彭城穆王权字子舆宣帝弟魏鲁相东武城侯馗之子也初袭封拜冗从仆射武帝受禅封彭城王邑二千九百户出为北中郎将都督邺城守诸军事泰始中入朝赐冕之服咸宁元年薨子元王植立历位后将军寻拜国子祭酒太仆卿侍中尚书出为安东将军都督扬州诸军事代淮南王允镇寿春未发或云植助允攻赵王伦遂以忧薨赠车骑将军增封万五千户子康王释立官至南中郎将持节平南将军分鲁国蕃薛二县以益其国凡二万三千户薨子雄立坐奔苏峻伏诛更以释子纮嗣　　高密文献王泰按晋书本传高密文献王泰字子舒彭城穆王权之弟魏阳亭侯补阳翟令迁扶风太守武帝受禅封陇西王邑三千二百户拜游击将军出为兖州刺史加鹰扬将军迁使持节都督宁益二州诸军事安西将军领益州刺史称疾不行转安北将军代兄权督邺城守事迁安西将军都督关中事太康初入为散骑常侍前将军领邺城门校尉以疾去官后代下邳王晃为尚书左仆射出为镇西将军领护西戎校尉假节代扶风王骏都督关中军事以疾还京师永熙初代石鉴为司空寻领太子太保及杨骏诛泰领骏营加侍中给步兵二千五百人骑五百匹泰固辞乃给千兵百骑楚王玮之被收泰严兵将救之祭酒丁绥谏曰公为宰相不可轻动且夜中仓卒宜遣人参审定问泰从之玮既诛乃以泰录尚书事迁太尉守尚书令改封高密王邑万户元康九年薨追赠太傅泰性廉静不近声色虽为宰辅食大国之租服饰肴膳如布衣寒士任真简率每朝会不识者不知其王公也事亲恭谨居丧哀戚谦虚下物为宗室仪表当时诸王惟泰及下邳王晃以节制见称虽并不能振施其余莫得比焉泰四子越腾略模越自有传腾出后叔父弟略立　　范阳康王绥
按晋书本传范阳康王绥字子都彭城王权季弟也初为谏议大夫泰始元年受封在位十五年咸宁五年薨子虓立焉　　济南惠王遂
按晋书本传济南惠王遂字子伯宣帝弟魏鸿胪丞恂之子也仕魏关内侯进封平昌亭侯历典军郎将景元二年转封武城乡侯督邺城守诸军事北中郎将五等建封祝阿伯累迁冠军将军武帝受禅封济南王泰始二年薨二子耽缉耽嗣立咸宁三年徙为中山王是年薨无子缉继成都王颖以缉为建威将军与石熙等率众距王浚没于阵薨无子国除后遂之曾孙勋字伟长年十余岁愍帝末长安陷刘曜将令狐泥养为子及壮便弓马能左右射咸和六年自关右还自列云是大长秋恂之元孙冠军将军济南惠王遂之曾孙略阳太守瓘之子遂拜谒者仆射以勇闻庾翼之镇襄阳以梁州刺史援桓宣卒请勋代之初屯西城退守武当时石季龙死中国乱雍州诸豪帅驰告勋勋率众出骆谷壁于悬钩去长安二百里遣部将刘焕攻长安又拔贺城于是关中皆杀季龙太守令长以应勋勋兵少未能自固复还梁州永和中张琚据陇东遣使招勋勋复入长安初京兆人杜洪知勋惮琚兵强因说勋曰不杀张琚关中非国家有也勋乃伪请琚于坐杀之琚弟走池阳合众攻勋频战不利请和归梁州后桓温伐关中命勋出子午道而为苻雄所败退屯于女娲堡俄迁征虏将军监关中军事领西戎校尉赐爵通吉亭侯为政暴酷至于治中别驾及州之豪右言语忤意即于坐枭斩之或引弓自射西土患其凶虐在州常怀据蜀有僭伪之意桓温闻之务相绥怀以其子康为汉中太守勋逆谋已成惮益州刺史周抚未发及抚卒遂拥众入剑阁梁州别驾雍端西戎司马隗粹并切谏勋皆诛之自号梁益二州牧成都王桓温遣朱序讨勋勋兵溃为序所获及息龙子长史梁惮司马金壹等送于温温并斩之传首京师　　谯刚王逊
按晋书本传谯刚王逊字子悌宣帝弟魏中郎进之子也仕魏关内侯改封城阳亭侯参镇东军事拜轻车将军羽林左监五等建徙封泾阳男武帝受禅封谯王邑四千四百户泰始二年薨二子随承定王随立薨子邃立没于石勒元帝以承嗣逊　　高阳王睦
按晋书本传高阳王睦字子友谯王逊之弟也魏安平亭侯历侍御史武帝受禅封中山王邑五千二百户睦自表乞依六蓼祀&amp;#陶鄫杞祀相立庙事下太常依礼典平议博士祭酒刘&amp;#等议礼记王制诸侯五庙二昭二穆与太祖而五是则立始祖之庙谓嫡统承重一人得立耳假令支弟并为诸侯始封之君不得立庙也今睦非为正统若立祖庙中山不得并也后世中山乃得为睦立庙为后世子孙之始祖耳诏曰礼文不明此制度大事宜令详审可下礼官博议乃处当之咸宁三年睦遣使募徙国内八县受逋逃私占及变易姓名诈冒复除者七百余户冀州刺史杜友奏睦招诱逋亡不宜君国有司奏事在赦前应原诏曰中山王所行何乃至此览奏甚用怃然广树亲戚将以上辅王室下惠百姓也岂徒荣崇其身而使民逾典宪乎此事当大论得失正臧否所在耳苟不宜君国何论于赦令之间邪其贬睦为县侯乃封丹水县侯及吴平太康初诏复爵有司奏封江阳王帝曰睦退静思愆改修其德今有爵土不但以赦江阳险远其以高阳郡封之乃封为高阳王元康元年为宗正薨于位世子蔚早卒孙毅立拜散骑侍郎永嘉中没于石勒隆安元年诏以谯敬王恬次子恢之子文深继毅后立五年薨无嗣复以高密王纯之子法莲继之宋受禅国除　　任城景王陵
按晋书本传任城景王陵字子山宣帝弟魏司隶从事安城亭侯通之子也初拜议郎泰始元年封北海王邑四千七百户三年转封任城王之国咸宁五年薨子济立拜散骑侍郎给事中散骑常侍辅国将军随东海王越在项为石勒所害二子俱没有二弟顺斌顺字子思初封习阳亭侯及武帝受禅顺叹曰事乖唐虞而假为禅名遂悲泣由是废黜徙武威姑臧县虽受罪流放守意不移而卒　　西河缪王斌
按晋书任城景王传景王陵弟西河缪王斌字子政魏中郎武帝受禅封陈王邑千七百一十户三年改封西河咸宁四年薨子隐立薨子&amp;#立　　平原王干
按晋书宣五王传宣帝九男穆张皇后生景帝文帝平原王干伏夫人生汝南文成王亮琅邪武王清惠亭侯京扶风武王骏张夫人生梁王彤柏夫人生赵王伦亮及伦别有传　按本传平原王干字子良少以公子魏时封安阳亭侯稍迁抚军中郎将进爵平阳乡侯五等建改封定陶伯武帝践祚封平原王邑万一千三百户给鼓吹驸马二匹加侍中服咸宁初遣诸王之国干有笃疾性理不恒而颇清虚静退于情欲故特诏留之太康永拜光禄大夫加侍中假金章紫绶班次三司惠帝即位进左光禄大夫侍中如故剑履上殿入朝不趋干虽王大国不事其务有所调补必以才能虽有爵禄若不在己秩奉布帛皆露积腐烂阴雨则出犊车而内露车或问其故对曰露者宜内也朝士造之虽通姓名必令立车马于门外或终夕不见时有得觐与人物酬接亦恂恂恭逊初无阙失前后爱妾死既敛辄不钉棺置后空室中数日一发视或行淫秽须其尸坏乃葬之赵王伦辅政以干为卫将军惠帝反正复为侍中加太保齐王冏之平赵王伦也宗室朝士皆以牛酒劳冏干独怀百钱见冏出之曰赵王逆乱汝能义举是汝之功今以百钱贺汝虽然大势难居不可不慎冏既辅政干诣之冏出迎拜干入踞其&amp;#不命冏坐语之曰汝勿效白女儿其意指伦也及冏诛干哭之恸谓左右曰宗室日衰唯此儿最可而复害之从今殆矣东海王越兴义至洛阳往视干干闭门不通越驻车良久干乃使人谢遣而自于门间窥之当时莫能测其意或谓之有疾或以为晦迹焉永嘉五年薨时年八十会刘聪寇洛不遑赠谥有二子世子广早卒次子永以太熙中封安德县公散骑常侍皆为善士遇难合门堙灭　　汝南文成王亮
按晋书本传汝南文成王亮字子翼宣帝第四子也少清警有才用仕魏为散骑侍郎万岁亭侯拜东中郎将进封广阳乡侯讨诸葛诞于寿春失利免官顷之拜左将军加散骑常侍假节出监豫州诸军事五等建改封祁阳伯转镇西将军武帝践阼封扶风郡王邑万户置骑司马增参军掾属持节都督关中雍凉诸军事会秦州刺史胡烈为羌虏所害亮遣将军刘旗骑督敬琰赴救不进坐是贬为平西将军旗当斩亮与军司曹冏上言节度之咎由亮而出乞丐旗死诏曰高平困急计城中及旗足以相拔就不能径至尚当深进今奔突有投而坐视覆败故加旗大戮今若罪不在旗当有所在有司又奏免亮官削爵土诏惟免官顷之拜抚军将军是岁吴将步阐来降假亮节都督诸军事以纳之寻加侍中之服咸宁初以扶风池阳四千一百户为太妃伏氐汤沐邑置家令丞仆后改食南郡枝江太妃尝有小疾祓于洛水亮兄弟三人侍从并持节鼓吹震耀洛滨武帝登陵云台望见曰伏妃可谓富贵矣其年进号卫将军加侍中时宗室殷盛无相统摄乃以亮为宗师本官如故使训导观察有不遵礼法小者正以义方大者随事闻奏三年徙封汝南出为镇南大将军都督豫州诸军事开府假节之国给追锋车皂轮犊车钱五十万顷之征亮为侍中抚军大将军领后军将军统冠军步兵射声长水等营给兵五百人骑百匹迁太尉录尚书事领太子太傅侍中如故及武帝寝疾为杨骏所排乃以亮为侍中大司马假黄钺大都督督豫州诸军事出镇许昌加轩悬之乐六佾之舞封子为西阳公未发帝大渐诏留亮委以后事杨骏闻之从中书监华廙索诏视遂不还帝崩亮惧骏疑己辞疾不入于大司马门外叙哀而已表求过葬骏欲讨亮亮知之问计于廷尉何勖勖曰今朝廷皆归心于公公何不讨人而惧为人所讨或说亮率所领入废骏亮不能用夜驰赴许昌故得免及骏诛诏曰大司马汝南王亮体道冲粹通识政理宣翼之绩显于本朝二南之风流于方夏将凭远猷以康王化其以亮为太宰录尚书事入朝不趋剑履上殿增掾属十人给千兵百骑与太保卫瓘对掌朝政亮论赏诛杨骏之功过差欲以苟悦众心由是失望楚王玮有勋而好立威亮惮之欲夺其兵权玮甚憾乃承贾后旨诬亮与瓘有废立之谋矫诏遣其长史公孙宏与积弩将军李肇夜以兵围之帐下督李龙白外有变请距之亮不听俄然楚兵登墙而呼亮惊曰吾无二心何至于是若有诏书其可见乎宏等不许促兵攻之长史刘准谓亮曰观此必是奸谋府中俊乂如林犹可尽力距战又弗听遂为肇所执而叹曰我之忠心可破示天下也如何无道枉杀不辜是时大热兵人坐亮于车下时人怜之为之交扇将及日中无敢害者玮出令曰能斩亮者赏布千匹遂为乱兵所害投于北门之壁鬓发耳鼻皆悉毁焉及玮诛追复亮爵位给东园温明秘器朝服一袭钱三百万布绢三百匹丧葬之礼如安平献王孚故事庙设轩悬之乐有五子粹矩宗熙粹字茂弘早卒　　琅邪武王
按晋书本传琅邪武王字子将正始初封南安亭侯早有才望起家为宁朔将军监守邺城有绥怀之称累迁散骑常侍进封东武乡侯拜右将军监兖州诸军事兖州刺史五等初建封南皮伯转征虏将军假节武帝践祚封东莞郡王邑万六百户始置二卿特诏诸王自选令长表让不许入为尚书右仆射抚军将军出为镇东大将军假节徐州诸军事代卫瓘镇下邳镇御有方得将士死力吴人惮之加开府仪同三司改封琅邪王以东莞益其国平吴之役率众数万出涂中孙皓奉笺送玺绶诣请降诏曰琅邪王督率所统连据涂中使贼不得相救又使琅邪相刘弘等进军逼江贼震惧遣使奉伪玺绶又使长史王恒率诸军渡江破贼边守获督蔡机斩首降附五六万计诸葛靓孙奕等皆归命请死功勋茂着其封子二人为亭侯各三千户赐绢六千匹顷之并督青州诸军事加侍中之服进拜大将军开府仪同三司既戚属尊重加有平吴之功克己恭俭无矜满之色寮吏尽力百姓怀化疾笃赐&amp;#帐衣服钱帛&amp;#粱等物遣侍中问焉太康四年薨时年五十七临终表求葬母太妃陵次并乞分国封四子帝许之恭王觐立又封次子淡为武陵王繇为东安王漼为淮陵王　　清惠亭侯京
按晋书本传清惠亭侯京字子佐魏末以公子赐爵年二十四薨追赠射声校尉以文帝子机字太元为嗣泰始元年封燕王邑六千六百六十三户机之国咸宁初征为步兵校尉以渔阳郡益其国加侍中之服拜青州都督镇东将军假节以北平上谷广&amp;#郡一万三百四十七户增燕国为三万户薨无子齐王冏表以子几嗣后冏败国除　　扶风武王骏
按晋书本传扶风武王骏字子臧幼聪惠年五六岁能书疏讽诵经籍见者奇之及长清贞守道宗室之中最为&amp;#望魏景初中封平阳亭侯齐王芳立骏年八岁为散骑常侍侍讲焉寻迁步兵屯骑校尉常侍如故进爵乡侯出为平南将军假节都督淮北诸军事改封平寿侯转安东将军咸熙初徙封东牟侯转安东大将军镇许昌武帝践祚进封汝阴王邑万户都督豫州诸军事吴将丁奉寇芍陂骏督诸军距退之迁使持节都督扬州诸军事代石苞镇寿春寻复都督豫州还镇许昌迁镇西大将军使持节都督雍凉等州诸军事代汝南王亮镇关中加冕侍中之服骏善抚御有威恩劝督农桑与士卒分役己及寮佐并将帅兵士等人限田十亩具以表闻诏遣普下州县使各务农事咸宁初羌虏树机能等叛遣众讨之斩三千余级进位征西大将军开府辟召仪同三司持节都督如故又诏骏遣七千人代凉州守兵树机能侯弹勃等欲先劫兵骏命平虏护军文俶督凉秦雍诸军各进屯以威之机能乃遣所领二十部及弹勃面缚军门各遣入质子安定北地金城诸胡吉轲罗侯金多及北虏热冏等二十万口又来降其年入朝徙封扶风王以氐户在国界者增封给羽葆鼓吹太康初进拜骠骑将军开府持节都督如故骏有孝行母伏太妃随兄亮在官骏常涕泣思慕若闻有疾辄忧惧不食或时委官定省少好学能着论与荀顗论仁孝先后文有可称及齐王攸出镇骏表谏恳切以帝不从遂发病薨追赠大司马加侍中假黄钺西土闻其薨也泣者盈路百姓为之树碑长老见碑无不下拜其遗爱如此有子十人畅歆最知名　　梁孝王肜按晋书本传梁孝王肜字子徽清修恭慎无他才能以公子封平乐亭侯及五等建改封开平子武帝践祚封梁王邑五千三百五十八户及之国迁北中郎将督邺城守事时诸王自选官属肜以汝阴上计吏张蕃为中大夫蕃素无行本名雄妻刘氏解音乐为曹爽教伎蕃又往来何晏所而恣为奸淫晏诛徙河间乃变名自结于肜为有司所奏诏削一县咸宁中复以陈国汝南南顿增封为次国太康中代孔洵监豫州军事加平东将军镇许昌顷之又以本官代下邳王晃监青徐州军事进号安东将军元康初转征西将军代秦王东都督关中军事领护西戎校尉加侍中进督梁州寻征为卫将军录尚书事行太子太保给千兵百骑久之复为征西大将军代赵王伦镇关中都督凉雍诸军事置左右长史司马又领西戎校尉屯好畤督建威将军周处振威将军卢播等伐氐贼齐万年于六陌彤与处有隙促令进军而绝其后播又不救之故处见害朝廷尤之寻征拜大将军尚书令领军将军录尚书事彤尝大会谓参军王铨曰我从兄为尚书令不能啖大脔大脔故难铨曰公在此独嚼尚难矣彤曰长史大脔为谁曰卢播是也彤曰是家吏隐之耳铨曰天下咸是家吏便恐王法不可复行彤又曰我在长安作何等不善因指单衣补幰以为清铨答曰朝野望公举荐贤才使不仁者远而位居公辅以衣补幰以此为清无足称也彤有&amp;#色永康初共赵王伦废贾后诏以彤为太宰守尚书令增封二万户赵王伦辅政有星变占曰不利上相孙秀惧伦受灾乃省司徒为丞相以授彤猥加崇进欲以应之或曰彤无权不益也彤固让不受及伦篡位以彤为阿衡给武贲百人轩悬之乐十人伦灭诏以彤为太宰领司徒又代高密王泰为宗师永康二年薨丧葬依汝南文成王亮故事博士陈留蔡充议谥曰彤位为宰相责深任重属尊亲近且为宗师朝所仰望下所具瞻而临大节无不可夺之志当危事不能舍生取义愍怀之废不闻一言之谏南淮之难不能因势辅义赵王伦篡逆不能引身去朝宋有荡氏之乱华元自以不能居官曰君臣之训我所司也公室卑而不正吾罪大矣夫以区区之宋犹有不素之臣而况帝王之朝有苟容之相此而不贬法将何施谨按谥法不勤成名曰灵彤见义不为不可谓勤宜谥曰灵梁国常侍孙霖及彤亲党称枉台乃下符曰贾氏专权赵王伦篡逆皆力制朝野彤势不得去而责其不能引身去朝义何所据充重议曰彤为宗室臣而国乱不能匡主颠不能扶非所以为相故春秋讥华元乐举谓之不臣且贾氏之酷烈不甚于吕后而王陵犹得杜门赵王伦之无道不甚于殷纣而微子犹得去之近者太尉陈准异姓之人加弟微有射钩之隙亦得托疾辞位不涉伪朝何至于彤亲伦之兄而不得去乎赵盾入谏不从出亡不远犹不免于责况彤不能去位北面事伪主乎宜如前议加其贬责以广为臣之节明事君之道于是朝廷从充议彤故吏复追诉不已故改焉无子以武陵王淡子禧为后是为怀王拜征虏将军与淡俱没于石勒元帝时以西阳王子悝为彤嗣早薨是为殇王至是怀王子翘自石氏归国得立是为声王官至散骑常侍薨无子诏以武陵威王子为翘嗣历永安太仆与父晞俱废徙新安薨太元中复国子龢立薨子殄之立桓元篡位国臣孔璞奉殄之奔于寿阳义旗初乃归累迁左卫将军太常卿刘裕伐姚泓请为谘议参军为裕所害国除　　赵王伦
按晋书本传赵王伦字子彝宣帝第九子也母曰柏夫人魏嘉平初封安乐亭侯五等建改封东安子拜谏议大夫武帝受禅封琅邪郡王坐使散骑将刘缉买工所将盗御裘廷尉杜友正缉弃市伦当与缉同罪有司奏伦爵重属亲不可坐谏议大夫刘毅驳曰王法赏罚不阿贵贱然后可以齐礼制而明典刑也伦知裘非常蔽不语吏与缉同罪当以亲贵议减不得阙而不论宜自于一时法中如友所正帝是毅驳然以伦亲亲故下诏赦之及之国行东中郎将宣威将军咸宁中改封于赵迁平北将军督邺城守事进安北将军元康初迁征西将军开府仪同三司镇关中伦刑赏失中氐羌反叛征还京师寻拜车骑将军太子太傅深交贾郭谄事中宫大为贾后所亲信求录尚书张华裴頠固执不可又求尚书令华頠复不许愍怀太子废使伦领右军将军时左卫司马督司马雅及常从督许超并尝给事东宫二人伤太子无罪与殿中中郎士猗等谋废贾后复太子以华頠不可移难与图权伦执兵之要性贪冒可假以济事乃说伦嬖人孙秀曰中宫凶&amp;#无道与贾谧等共废太子今国无嫡嗣社稷将危大臣将起大事而公名奉事中宫与贾郭亲善太子之废皆云豫知一朝事起祸必相及何不先谋之乎秀许诺言于伦伦纳焉遂告通事令史张林及省事张衡殿中侍御史殷浑右卫司马督路始使为内应事将起而秀知太子聪明若还东宫将与贤人图政量己必不得志乃更说伦曰太子为人刚猛不可私请明公素事贾后时议皆以公为贾氏之党今虽欲建大功于太子太子含宿怒必不加赏于明公矣当谓逼百姓之望翻覆以免罪耳此乃所以速祸也今且缓其事贾后必害太子然后废后为太子报雠亦足以立功岂徒免祸而已伦从之秀乃微泄其谋使谧党颇闻之伦秀因劝谧等早害太子以绝众望太子既遇害伦秀之谋益甚而超雅惧后难欲悔其谋乃辞疾秀复告右卫飞督闾和和从之期四月三日景夜一筹以鼓声为应至期乃矫诏敕三部司马曰中宫与贾谧等杀吾太子今使车骑入废中宫汝等皆当从命赐爵关中侯不从诛三族于是众皆从之伦又矫诏开门夜入陈兵道南遣翊军校尉齐王冏将三部司马百人排合而入华林令骆休为内应迎帝幸东堂遂废贾后为庶人幽之于建始殿收吴太妃赵粲及韩寿妻贾午等付室考竟诏尚书以废后事仍收捕贾谧等召中书监侍中黄门侍郎入坐皆夜入殿执张华裴頠解结杜斌等于殿前杀之尚书始疑诏有诈郎师景露版奏请手诏伦等以为沮众斩之以&amp;#明日伦至端门屯兵北向遣尚书和郁持节送贾庶人于金墉诛赵粲叔父中护军赵浚及散骑侍郎韩豫等内外群官多所黜免伦寻矫诏自为使持节大都督督中外诸军事相国侍中王如故一依宣文辅魏故事置左右长史司马从事中郎四人参军十人掾属二十人兵万人以其世子散骑常侍荂领冗从仆射子馥前将军封济阳王虔黄门郎封汝阴王诩散骑侍郎封霸城侯孙秀等封皆大郡并据兵权文武官封侯者数千人百官总己听于伦伦素庸下无智策复受制于秀秀之威权振于朝廷天下皆事秀而无求于伦秀起自琅邪外史累官于赵国以谄媚自达既执机衡遂恣其奸谋多杀忠良以逞私欲司隶从事游颢与殷浑有隙浑诱颢奴晋兴伪告颢有异志秀不详察即收颢及襄阳中正李迈杀之厚待晋兴以为己部曲督前卫尉石崇黄门郎潘岳皆与秀有嫌并见诛于是京邑君子不乐其生矣淮南王允齐王冏以伦秀骄僭内怀不平秀等亦深忌焉乃出冏镇许夺允护军允发愤起兵讨伦允既败灭伦加九锡增封五万户伦伪为饰让诏遣百官诣府敦劝侍中宣诏然后受之加荂抚军将军领军将军馥镇军将军领护车将军虔中军将军领右卫将军诩为侍中又以孙秀为侍中辅国将军相国司马右率如故张林等并居显要增相府兵为二万人与宿卫同又隐匿兵士众过三万起东宫三门四角华橹断宫东西道为外侥或谓秀曰散骑常侍杨准黄门侍郎刘逵欲奉梁王肜以诛伦会有星变乃徙肜为丞相居司徒府转准逵为外官伦无学不知书秀亦以狡黠小才贪淫&amp;#利所共立事者皆邪佞之徒惟竞荣利无深谋远略荂浅薄鄙陋馥虔暗狠强戾诩愚嚚轻訬而各乖异互相憎毁秀子会年二十为射声校尉尚帝女河东公主公主母丧未期便纳聘礼会形貌短陋奴仆之下者初与富室儿于城西贩马百姓忽闻其尚主莫不骇愕伦秀并惑巫鬼听妖邪之说秀使牙门赵奉诈为宣帝神语命伦早入西宫又言宣帝于北芒为赵王佐助于是别立宣帝庙于芒山谓逆谋可成以太子詹事裴劭左军将军卞粹等二十人为从事中郎掾属又二十人秀等部分诸军分布腹心使散骑常侍义阳王威兼侍中出纳诏命矫作禅让之诏使使持节尚书令满奋仆射崔随为副奉皇帝玺绶以禅位于伦伦伪让不受于是宗室诸王群公卿士咸假称符瑞天文以劝进伦乃许之左卫王舆与前军司马雅等率甲士入殿譬喻三部司马示以威赏皆莫敢违其夜使张林等屯守诸门义阳王威及骆休等逼夺天子玺绶夜漏未尽内外百官以乘舆法驾迎伦惠帝乘云母车卤簿数百人自华林西门出居金墉城尚书和郁兼侍中散骑常侍琅邪王睿中书侍郎陆机从到城下而反使张衡卫帝实幽之也伦从兵五千人入自端门登太极殿满奋崔随乐广进玺绶于伦乃僭即帝位大赦改元建始是岁贤良方正直言秀才孝廉良将皆不试计吏及四方使命之在京邑者太学生年十六以上及在学二十年皆署吏郡县二千石令长赦曰在职者皆封侯郡纲纪并为孝廉县纲纪为廉吏以世子荂为太子馥为侍中大司农领护军京兆王虔为侍中大将军领军广平王诩为侍中抚军将军霸城王孙秀为侍中中书监骠骑将军仪同三司张林等诸党皆登卿将并列大封其余同谋者咸超阶越次不可胜纪至于奴卒厮役亦加以爵位每朝会貂蝉盈坐时人为之谚曰貂不足狗尾续而以苟且之惠取悦人情府库之储不充于赐金银冶铸不给于印故有白版之侯君子耻服其章百姓亦知其不终矣伦亲祠太庙还遇大风飘折麾盖孙秀既立非常之事伦敬重焉秀住文帝为相国时所居内府事无巨细必谘而后行伦之诏令秀辄改革有所与夺自书青纸为诏或朝行夕改者数四百官转易如流矣时有雉入殿中自太极东阶上殿驱之更飞西钟下有顷飞去又伦于殿上得异鸟问皆不知名累日向夕宫西有素衣小儿言是服刘鸟伦使录小儿并鸟闭置牢室明旦开视户如故并失人鸟所在伦目上有瘤时以为妖焉时齐王冏河间王颙成都王颖并拥强兵各据一方秀知冏等必有异图乃选亲党及伦故吏为三王参佐及郡守秀本与张林有隙虽外相推崇内实忌之及林为卫将军深怨不得开府潜与荂笺具说秀专权动违众心而功臣皆小人挠乱朝廷可一时诛之荂以书白伦伦以示秀秀劝伦诛林伦从之于是伦请宗室会于华林园召林秀及王舆入因收林杀之诛三族及三王起兵讨伦檄至伦秀始大惧遣其中坚孙辅为上军将军积弩李严为折冲将军率兵七千自延寿关出征虏张泓左军蔡璜前军闾和等率九千人自堮&amp;#关出镇军司马雅扬威莫原等率八千人自成&amp;#关出召东平王楙为使持节卫将军都督诸军以拒义师使杨珍昼夜诣宣帝别庙祈请辄言宣帝谢陛下某日当破贼拜道士胡沃为太平将军以招福佑秀家日为淫祀作厌胜之文使巫祝选择战日又令近亲于嵩山着羽衣诈称仙人王乔作神仙书述伦祚长久以惑众秀欲遣馥虔领兵助诸军战馥虔不肯虔素亲爱刘舆秀乃使舆说虔虔然后率众八千为三军继援而泓雅等连战虽胜义军散而辄合雅等不得前许超等与成都王颖军战于黄桥杀伤万余人泓径造阳翟又于城南破齐王冏辎重杀数千人遂据城保邸合而冏军已在颖阴去阳翟四十里冏分军渡颍攻泓等不利泓乘胜至于颍上夜临颍而阵冏纵轻兵击之诸军不动而孙辅徐建军夜乱径归洛自首辅建之走也不知诸军督尚存乃云齐王兵盛不可当泓等已没伦大震秘之而召虔及超还会泓败冏露布至伦大喜乃复遣超而虔还已至庾仓超还济河将士疑阻锐气内挫泓等悉其诸军济颍进攻冏营冏出兵击其别率孙髦司马谭孙辅皆破之士卒散归洛阳泓等收众还营秀等知三方日急诈传破冏营执得冏以诳惑其众令百官皆贺而士猗伏引孙会皆杖节各不相从伦复授太子詹事刘琨节督河北将军率步骑千人催诸军战会等与义军战于激水大败退保河上刘琨烧断河桥自义兵之起百官将士咸欲诛伦秀以谢天下秀知众怒难犯不敢出省及闻河北军悉败忧懑不知所为义阳王威劝秀至向书省与八坐议征战之备秀从之使京城四品以下子弟年十五以上皆诣司隶从伦出战内外诸军悉欲劫杀秀威惧自崇礼闼走还下舍许超士猗孙会等军既并还乃与秀谋或欲收余卒出战或欲焚烧宫室诛杀不附己者挟伦南就孙旗孟观等或欲乘船东走入海计未决王舆反之率营兵七百余人自南掖门入敕宫中兵各守卫诸门三部司马为应于内舆自往攻秀秀闭中书南门舆放兵登墙烧屋秀及超猗遽走出左卫将军赵泉斩秀等以徇收孙奇于右卫营付廷尉诛之执前将军谢惔黄门令骆休司马督王潜皆于殿中斩之三部司马兵于宣化闼中斩孙&amp;#以徇时司马馥在秀坐舆使将士囚之于散骑省以大戟守省合八坐皆入殿中坐东除树下王舆屯云龙门使伦为诏曰吾为孙秀等所误以怒三王今已诛秀其迎太上复位吾归老于农亩传诏以驺虞幡敕将士解兵文武官皆奔走莫敢有居者黄门将伦自华林东门出及荂皆还汶阳里第于是以甲士数千迎天子于金墉百姓咸称万岁帝自端门入升殿御广室送伦及荂等付金墉城初秀惧西军至复召虔还是日宿九曲诏遣使者免虔官虔惧弃军将数十人归于汶阳里梁王肜表伦父子凶逆宜伏诛百官会议于朝堂皆如肜表遣尚书袁敞持节赐伦死饮以金屑苦酒伦&amp;#以巾覆面曰孙秀误我孙秀误我于是收荂馥虔诩付廷尉狱考竟馥临死谓虔曰坐尔破家也百官是伦所用者皆斥免之台省府卫仅有存者自兴兵六十余日战所杀害仅十万人凡与伦为逆豫谋大事者张林为秀所杀许超士猗孙&amp;#谢惔殷浑与秀为王舆所诛张衡闾和孙髦高越自阳翟还伏引战败还洛阳皆斩于东市蔡璜自阳翟降齐王冏还洛自杀王舆以功免诛后与东莱王蕤谋杀冏又伏法
　宗藩部列传八
　　晋二
　　安平贞王邕
按晋书安平献王传献王孚子邕字子魁初为世子拜步兵校尉侍中先孚卒追赠辅国将军谥曰贞邕子崇为世孙又早夭泰始九年立崇弟平阳亭侯隆为安平王立四年咸宁三年薨谥曰穆无子国绝　　义阳成王望按晋书安平献王传献王孚子义阳成王望字子初出继伯父朗宽厚有父风仕郡上计吏举孝廉辟司徒掾历平阳太守洛阳典农中郎将从宣帝讨王凌以功封永安亭侯迁护军将军改封安乐乡侯加散骑常侍时魏高贵乡公好才爱士望与裴秀王沈锺会并见亲待数侍筵宴公性急秀等居内职急有召便至以望外官特给追锋车一乘武贲五人时景文相继辅政未尝朝觐权归晋室望虽见宠待每不自安由是求出为征西将军持节都督雍凉二州诸军事在任八年威化明肃先是蜀将姜维屡寇关中及望至广设方略维不得为寇关中赖之进封顺阳侯征拜卫将军领中领军典禁兵寻加骠骑将军开府顷之代何曾为司徒武帝受禅封义阳王邑万户给兵二千人泰始三年诏曰夫尚贤庸勋尊宗茂亲所以体国经化式是百辟也且台司之重存乎天官故周建六职政典为首司徒中领军以明德近属世济其美祖考创业翼佐大命出典方任入赞朝政文德既着武功宣畅逮朕嗣位&amp;#道惟明宜登上司兼统军戎内辅帝室外隆威重其进位太尉中领军如故置太尉军司一人参军事六人骑司马五人又增置官骑十人并前三十假羽葆鼓吹吴将施绩寇江夏边境骚动以望统中军步骑二万出屯龙陂为二方重镇假节加大都督诸军事会荆州刺史胡烈距绩破之望乃班师俄而吴将丁奉寇芍陂望又率诸军以赴之未至而奉退拜大司马皓率众向寿春诏望统中军二万骑三千据淮北皓退军罢泰始七年薨时年六十七赙赠有加望性俭吝而好聚敛身亡之后金帛盈溢以此获讥四子奕洪整楙奕至黄门郎先望卒整亦早亡以奕子奇袭爵奇亦好畜聚不知纪极遣三部使到交广商货为有司所奏太康九年诏贬为三纵亭侯更以章武王威为望嗣后威诛复奇为棘阳王以嗣望　　太原成王辅
按晋书安平献王传献王孚子太原成王辅魏末为野王太守武帝受禅封渤海王邑五千三百七十九户泰始二年之国后为卫尉出为东中郎将转南中郎将咸宁三年徙为太原王监并州诸军事太康四年入朝五年薨追赠镇北将军永平元年更赠卫将军开府仪同三司子弘立元康中为散骑常侍后徙封中丘王三年薨子铄立　　虎贲中郎将翼
按晋书安平献王传献王孚子翼字子世少历显位官至虎贲中郎将武帝未受禅而卒以兄邕之支子承为嗣封南宫县王薨子佑嗣立承无后　　下邳献王晃
按晋书安平献王传献王孚子下邳献王晃字子明魏武封始亭侯拜黄门侍郎改封西安男出为东莞太守武帝受禅封下邳王邑五千一百七十六户泰始二年就国晃孝友贞廉谦虚下士甚得宗室之称后为长水校尉南中郎将九年诏曰南中郎将下邳王晃清亮中正体行明洁才周政理有文武策识其以晃为使持节都督宁益二州诸军事安西将军领益州刺史晃以疾不行更拜尚书迁右仆射久之出为镇东将军都督青徐二州诸军事惠帝即位入为车骑将军加散骑常侍将诛杨骏以晃领护军屯东掖门寻守尚书令迁司空加侍中令如故咸宁六年薨追赠太傅二子裒绰裒早卒绰有笃疾别封良城县王以太原王辅第三子为嗣官至侍中尚书早薨子韶立　　太原烈王
按晋书安平献王传献王孚子太原烈王字子泉魏长乐亭侯改封贵寿乡侯历振威将军秘书监封固始子武帝受禅封太原王邑五千四百九十六户泰始二年就国四年入朝赐冕之服选东中郎将十年薨诏曰乃心忠笃志器雅亮历位文武有干事之绩出临封土夷夏怀附镇守许都思谋可纪不幸早薨朕甚悼之今安厝在近其追赠前将军子颙立徙封河间王别有传　　高阳元王珪
按晋书安平献王传献王孚子高阳元王珪字子璋少有才望魏高阳乡侯历河南令进封浈阳子拜给事黄门侍郎武帝受禅封高阳王邑五千五百七十户历北中郎将督邺城守诸军事泰始六年入朝以父孚年高乞留供养拜尚书迁右仆射十年薨诏遣兼大鸿胪持节监护丧事赠车骑将军仪同三司珪有美誉于世而帝甚悼惜之无子诏以太原王辅子缉袭爵缉立五年咸宁四年薨谥曰哀无子太康二年诏以太原王世子颙子讼为缉后封真定县侯　　常山孝王衡按晋书安平献王传献王孚子常山孝王衡字子平魏封德阳乡侯进封汝阳子为驸马都尉武帝受禅封常山王邑三千七百九十户二年薨无子以安平世子邕第四子敦为嗣　　沛顺王景
按晋书安平献王传献王孚子沛顺王景字子文魏乐安亭侯历谏议大夫武帝受禅封沛王邑三千四百户立十一年咸宁元年薨子韬立　　范阳王虓
按晋书范阳康王传康王绥子虓字武会少好学驰誉研考经纪清辩能言论以宗室选拜散骑常侍累迁尚书出为安南将军都督豫州诸军事持节镇许昌进位征南将军河间王颙表立成都王颖为太弟为王浚所破挟天子还洛阳虓与东平王楙镇东将军周馥等上言曰自愍怀被害皇储不建委重前相辄失臣节是以前年太宰与臣永惟社稷之贰不可久空所以共启成都王颖以为国副受重之后而弗克负荷小人勿用而以为腹心骨肉宜敦而猜佻荐至险诐宜远而谗说殄行此皆臣等不聪不明失所宗赖遂令陛下谬于降授虽戮臣等不足以谢天下今大驾还宫文武空旷制度荒破靡有孑遗臣等虽劣足匡王室而道路之言谓张方与臣等不同既惜所在兴异又以太宰惇德允元着于具瞻每当义节辄为社稷宗盟之先张方受其指教为国效节昔年之举有死无贰此即太宰之良将陛下之忠臣但以受性强毅不达变通遂守前志已致纷纭然退思惟既是其不易之节且虑事翻之后为天下所罪故不即西还耳原其本事实无深责臣闻先代明主未尝不全护功名令福流子孙自中间以来陛下功臣初无全者非独人才皆劣其于取祸实由朝廷策之失宜不相容恕以一旦之咎丧其积年之勋既违周礼议功之典且使天下之人莫敢复为陛下致节者臣等此言岂独为一张方实为社稷远计欲令功臣长守富贵臣愚以为宜委太宰以关右之任一方事重及自州郡已下选举受任一皆仰成若朝之大事废兴损益每辄畴谘此则二伯述职周召分陕之义陛下复行于今时遣方还郡令群后申志时定王室如加方官请悉如旧此则忠臣义士有劝功臣必全矣司徒戎异姓之贤司空越公族之望并忠国爱主小心翼翼宜干机事委以朝政安北将军王浚佐命之后率身履道忠亮清正远近所推如今日之大举实有定社稷之勋此是臣等所以叹息归高也浚宜特崇重之以副群望遂抚幽朔长为北藩臣等竭力扞城藩屏皇家陛下垂拱而四海自正则祖宗之业必隆于今日月之晖昧而复曜乞垂三思察臣所言又可以臣表西示太宰又表曰成都王失道为奸邪所误论王之身不宜深责且先帝遗体陛下群弟自元康以来罪戮相寻实海内所为匈匈而臣等所以痛心今废成都更封一邑宜其必许若废黜寻有祸害既伤陛下矜慈之恩又令远近恒谓公族无复骨肉之情此实臣等内省悲惭无颜于四海也乞陛下察臣忠款于是虓先率众自许屯于荥阳会惠帝西迁虓与从兄平昌公模长史冯嵩等刑白马喢血而盟推东海王越为盟主虓都督河北诸军事骠骑将军持节领豫州刺史刘乔不受越等节制乘虚破许虓自拔渡河王浚表虓领冀州刺史资以兵马虓入冀州发兵又南济河破乔等河间王颙闻乔败斩张方传首于越越与虓西迎帝而颙出奔于是奉天子还都拜虓为司徒永兴三年暴疾薨时年三十七无子养模子黎为嗣黎随模就国于长安遇害　　齐献王攸
按晋书文六王传文帝九男文明王皇后生武帝齐献王攸城阳哀王兆辽东悼惠王定国广汉殇王广德其乐安平王燕王机皇子永祚乐平王延祚不知母氏燕王机继清惠亭侯永祚早亡无传　按本传齐献王攸字大猷少而岐嶷及长清和平允亲贤好施受经籍能属文善尺牍为世所楷才望出武帝之右宣帝每器之景帝无子命攸为嗣从征王凌封长乐亭侯及景帝崩攸年十岁哀动左右大见称叹袭封武阳侯奉景献羊后于别第事后以孝闻复历散骑常侍步兵校尉时年十八绥抚军部甚有威惠五等建改封安昌侯迁卫将军居文帝丧哀毁过礼杖而后起左右以稻米干饭杂理中丸进之攸泣而不受太后自往勉谕曰若万一加以他疾将复如何宜远虑深计不可专守一志常遣人逼进饮食司马嵇喜又谏曰毁不灭性圣人之教且大王地即密亲任惟元辅匹夫犹惜其命以为祖宗况荷天下之大业辅帝室之重任而可尽无极之哀与颜闵争孝不可令贤人笑愚人幸也喜躬自进食攸不得已为之强饭喜退攸谓左右曰嵇司马将令我不忘居丧之节得存区区之身耳武帝践祚封齐王时朝廷草创而攸总统军事抚宁内外莫不景附焉诏议藩王令自选国内长吏攸奏议曰昔圣王封建万国以亲诸侯轨迹相承莫之能改诚以君不世居则人心偷幸人无常主则风俗伪薄是以先帝深览经远之统思复先哲之轨分土画疆建爵五等或以进德或以酬功伏惟陛下应期创业树建亲戚听使藩国自除长吏而今草创制度初立虽庸蜀顺轨吴犹未宾宜俟清泰乃议复古之制书比三上辄报不许其后国相上长吏缺典书令请求差选攸下令曰忝受恩礼不称惟忧至于官人叙才皆朝廷之事非国所宜裁也其令自上请之时王家人衣食皆出御府攸表租秩足以自供求绝之前后十余上帝又不许攸虽未之国文武官属下至士卒分租赋以给之疾病死丧赐与之而时有水旱国内百姓则加振贷须丰年乃责十减其二国内赖之迁骠骑将军开府辟召礼同三司降身虚己待物以信常叹公府不按吏然以董御戎政复有威克之宜乃下教曰夫先王驭世明罚敕法鞭扑作教以正逋慢且唐虞之朝犹须督责前欲撰次其事使粗有常惧烦简之宜未审其要故令刘程二君详定然思惟之郑铸刑书叔向不韪范宣议制仲尼讥之令皆如旧无所增损其常节度所不及者随事处决诸吏各竭乃心思同在公古人之节如有所阙以赖股肱匡佐之规庶以免负于是内外祗肃时骠骑当罢营兵兵士数千人恋攸恩德不肯去遮京兆主言之帝乃还攸兵攸每朝政大议悉心陈之诏以比年饥馑议所节省攸奏议曰臣闻先王之教莫不先正其本务农重本国之大纲当今方隅清穆武夫释甲广分休假以就农业然守相不能勤心恤公以尽地利昔汉宣叹曰与朕理天下者惟良二千石乎勤加赏罚黜陟幽明于时翕然用多名守计今地有余羡而不农者众加附业之人复有虚假通天下之谋则饥者必不少矣今宜严敕州郡检诸虚诈害农之事督实南亩上下同奉所务则天下之谷可复古政岂患于暂一水旱便忧饥馁哉考绩黜陟毕使严明畏威怀惠莫不自厉又都邑之内游食滋多巧伎末业服饰奢丽富人兼美犹有魏之遗弊染化日浅靡财害谷动复万计宜申明旧法必禁绝之使去奢节俭不夺农时毕力稼穑以实仓廪则荣辱礼节由之而生兴化反本于兹为盛转镇军大将军加侍中羽葆鼓吹行太子少传数年授太子太傅献箴于太子曰伊昔上皇建国立君仰观天文俯察地理创业恢道以安人承祀祚延统重故援立太子尊以弘道固以贰己储德既立邦有所恃夫亲仁者功成迩佞者国倾故保相之材必择贤明昔在周成旦奭作傅外以明德自辅内以亲亲立固德以义济亲则自然嬴废公族其崩如山刘建子弟汉祚永传楚以无极作乱宋以伊戾兴难张禹佞给卒危强汉辅&amp;#不忠祸及乃躬匪徒乃躬乃丧乃邦无曰父子不间昔有江充无曰至亲匪贰或容潘崇谀言乱真谮离亲骊姬之谗晋侯疑申固亲以道勿固以恩修身以敬勿托以尊自损者有余自益者弥昏庶事不可以不恤大本不可以不敦见亡戒危睹安思存冢子司义敢告在阍世以为工咸宁二年代贾充为司空侍中太傅如故初攸特为文帝所宠爱每见攸辄抚&amp;#呼其小字曰此桃符座也几为太子者数矣及帝寝疾虑攸不安为武帝叙汉淮南王魏陈思故事而泣临崩执攸手以授帝先是太后有疾既瘳帝与攸奉觞上寿攸以太后前疾危笃因歔欷流涕帝有愧焉攸尝侍帝疾恒有忧戚之容时人以此称叹之及太后临崩亦流涕谓帝曰桃符性急而汝为兄不慈我若遂不起恐必不能相容以是属汝勿忘我言及帝晚年诸子并弱而太子不令朝臣内外皆属意于攸中书监荀勖侍中冯紞皆谄谀自进攸素疾之勖等以朝望在攸恐其为嗣祸必及己乃从容言于帝曰陛下万岁之后太子不得立也帝曰何故勖曰百僚内外皆归心于齐王太子焉得立乎陛下试诏齐王之国必举朝以为不可则臣言有征矣紞又言曰陛下遣诸侯之国成五等之制者宜先从亲始亲莫若齐王帝既信勖言又纳紞说太康三年乃下诏曰古者九命作伯或入毗朝政或出御方岳周之吕望五侯九伯实得征之侍中司空齐王攸明德清畅忠允笃诚以母弟之亲受台辅之任佐命立勋劬劳王室宜登显位以称具瞻其以为大司马都督青州诸军事侍中如故假节将本营千人亲骑帐下司马大车皆如旧增鼓吹一部官骑满二千人置骑司马五人余主者详案旧制施行攸不悦主簿丁颐曰昔太公封齐犹表东海桓公九合以长五伯况殿下诞德钦明恢&amp;#大藩穆然东轸莫不得所何必绛阙乃弘帝载攸曰吾无匡时之用卿言何多明年策攸曰于戏惟命不于常天既迁有魏之祚我有晋既受顺天明命光建群后越造王国于东土锡兹青社用藩翼我邦家茂哉无怠以永保宗庙又诏下太常议崇锡之物以济南郡益齐国又以攸子实为北海王于是备物典策设轩悬之乐六佾之舞黄钺朝车乘舆之副从焉攸知勖紞构己愤怨发疾乞守先后陵不许帝遣御医诊视诸医希旨皆言无疾疾转笃犹催上道攸自强入辞素持容仪疾虽困尚自整厉举止如常帝益疑无疾辞出信宿欧血而薨时年三十六帝哭之恸冯紞侍侧曰齐王名过其实而天下归之今自薨陨社稷之福也陛下何哀之过帝收泪而止诏丧礼依安平王孚故事庙设轩悬之乐配飨太庙子冏立别有传攸以礼自拘鲜有过事就人借书必手刊其谬然后反之加以至性过人有触其讳者辄泫然流涕虽武帝亦敬惮之每引之同处必择言而后发三子蕤赞实　按曹志传志迁祭酒齐王攸将之国下太常议崇锡文物时博士秦秀等以为齐王宜内匡朝政不可之藩志又常恨其父不得志于魏因怆然叹曰安有如此之才如此之亲不得树本助化而远出海隅晋朝之隆其殆乎哉乃奏议曰伏闻大司马齐王当出藩东夏备物尽礼同之二伯今陛下为圣君稷契为贤臣内有鲁卫之亲外有齐晋之辅坐而守安此万世之基也古之夹辅王室同姓则周公其人也异姓则太公其人也皆身在内五世反葬后虽有五霸代兴桓文谲主下有请隧之僭上有九锡之礼终于谲而不正验于尾大不掉岂与召公之歌棠棣周公之咏鸱鸮同日论哉今圣朝创业之始始之不谅后事难工干植不强枝叶不茂骨鲠不存皮肤不充自羲皇以来岂是一姓之独有欲结其心者当有盘石之固夫欲享万世之利者当与天下议之故天之聪明自我人之聪明秦魏欲独擅其威而财得没其身周汉能分其利而亲&amp;#为之用此自圣主之深虑日月之所照事虽浅当深谋之言虽轻当重思之志备位儒官若言不及礼是志寇窃知忠不言义所不敢志以为当如博士等议议成当上见其从弟高邑公嘉嘉曰兄议甚切百年之后必书晋史目下将见责邪帝览议大怒曰曹志尚不明吾心况四海乎以议者不指答所问横造异论策免太常郑默于是有司奏收志等结罪诏惟免志官以公还第其余皆付廷尉　按庾纯传纯子字允臧少有清节历位博士齐王攸之就国也下礼官议崇锡之物与博士太叔广刘暾缪蔚郭赜秦秀傅珍等上表谏曰书称帝尧克明俊德以亲九族武王光有天下兄弟之国十有六人同姓之国四十人元勋睦亲显以殊礼而鲁卫齐晋大启土宇并受分器所谓惟善所在亲&amp;#一也大晋龙兴隆唐周之远迹王室亲属佐命功臣咸受爵土而四海乂安今吴会已平诏大司马齐王出统方岳当遂抚其国家将准古典以垂永制昔周之选建明德以左右王室也则周公为太宰康叔为司寇聃季为司空及召芮毕毛诸国皆入居公卿大夫之位明股肱之任重守地之位轻也未闻古昔以三事之重出之国者汉氏诸侯王位尊势重在丞相三公上其入赞朝政者乃有兼官其出之国亦不复假台司虚名为隆宠也昔申无字曰五大不在边先儒以为贵宠公子公孙累世正卿也又曰五细不在庭先儒以为贱妨贵少陵长远间亲新间旧小加大也不在庭不在朝廷为政也又曰亲不在外霸不在内今弃疾在外郑丹在内君其少戒之叔向有言公室将卑其枝叶先落公族公室之本而去之谚所谓芘焉而纵寻斧柯者也今使齐王贤邪则不宜以母弟之亲尊居鲁卫之常职不贤邪不宜大启土宇表见东海也古礼三公无职坐而论道不闻以方任婴之惟周室大坏宣王中兴四夷交侵救急朝夕然后命召穆公征淮夷故其诗曰徐方不回王曰旋归宰相不得久在外也今天下已定六合为家将数延三事与论太平之基而更出之去王城三千里违旧章矣草议先以呈父纯纯不禁太常郑默博士祭酒曹志并过其事武帝以博士不答所问答所不问大怒事下有司尚书朱整褚等奏等侵官离局迷罔朝廷崇饰恶言假托无讳请收等八人付廷尉科罪父纯诣廷尉自首以议草见示愚浅听之诏免纯罪廷尉刘颂又奏等大不敬弃市论求平议尚书又奏请报听廷尉行刑尚书夏侯骏谓朱整曰国家乃欲诛谏臣官立八座正为此时卿可共驳正之整不从骏怒起曰非所望也乃独为骏议左仆射魏舒右仆射下邳王晃等从骏议奏留中七日乃诏曰等备位儒官不念奉宪制不指答所问敢肆其诬罔之言以干乱视听而是议主应为戮首但及家人并自首大信不可夺秦秀傅珍前者虚妄幸而得免复不以为惧当加罪戮以彰凶恶犹复不忍皆丐其死命秀珍等并除名　按王浑传浑拜尚书左仆射加散骑常侍会朝臣立议齐王攸当之藩浑上书谏曰伏承圣诏宪章古典进齐王攸为上公崇其礼仪遣攸之国昔周氏建国大封诸姬以藩帝室永世作宪至于公旦武王之弟左右王事辅济大业不使归藩明至亲义着不可远朝故也是故周公得以圣德光&amp;#幼主忠诚着于金縢光述文武仁圣之德攸于大晋姬旦之亲也宜赞皇朝与闻政事实为陛下腹心不贰之臣且攸为人修絜义信加以懿亲志存忠贞今陛下出攸之国假以都督虚号而无典戎干方之实去离天朝不预王政伤母弟至亲之体亏友于款笃之义惧非陛下追述先帝文明太后待攸之宿意也若以攸望重于事宜出者今以汝南王亮代攸亮宣皇帝子文皇帝弟骏各处方任有内外之资论以后虑亦不为轻攸今之国适足长异同之论以损仁慈之美耳而令天下窥陛下有不崇亲亲之情臣窃为陛下不取也若以妃后外亲任以朝政则有王氏倾汉之权吕产专朝之祸若以同姓至亲则有吴楚七国逆乱之殃历观古今苟事轻重所在无不为害也不可事事曲设疑防虑方来之患者也唯当任正道而求忠良若以智计猜物虽亲见疑至于疏远者亦何能自保乎人怀危惧非为安之理此最有国有家者之深忌也愚以为太子太保缺宜留攸居之与太尉汝南王亮卫将军杨珧共为保傅干理朝事三人齐位足相持正进有辅纳广义之益退无偏重相倾之势令陛下有笃亲亲之恩使攸蒙仁覆之惠臣同国休戚义在尽言心之所见不能默已私慕鲁女存国之志敢陈愚见触犯天威欲陛下事每尽善冀万分之助臣而不言谁当言者帝不纳　　城阳哀王兆
按晋书本传城阳哀王兆字千秋年十岁而夭武帝践祚诏曰亡弟千秋少聪慧有夙成之质不幸早亡先帝先后特所哀愍先后欲绍立其后而竟未遂每追遗意情怀感伤其以皇子景度为千秋后虽非典礼亦近世之所行且以述先后本旨也于是追加兆封谥景度以泰始六年薨复以第五子宪继哀王后薨复以第六子祗为东海王继哀王后薨咸宁初又封第十三子遐为清河王以继兆后　　辽东悼惠王定国
按晋书本传辽东悼惠王定国年三岁薨咸宁初追加封谥齐王攸以长子蕤为嗣蕤薨子遵嗣　　广汉殇王广德
按晋书本传广汉殇王广德年二岁薨咸宁初追加封谥齐王攸以第五子赞绍封薨攸更以第二子实嗣广德　　乐安平王鉴
按晋书本传乐安平王鉴字大明初封临泗亭侯武帝践祚封乐安王帝为鉴及燕王机高选师友下诏曰乐安王鉴燕王机并以长大宜得辅导师友取明经儒学有行义节俭使足严惮昔韩起与田苏游而好善宜必得其人泰始中拜越骑校尉咸宁初以齐之梁邹益封因之国服侍中之服元康初征为散骑常侍上军大将军领射声校尉寻迁使持节都督豫州军事安南将军代清河王遐镇许昌以疾不行七年薨子殇王籍立薨无子齐王冏以子冰绍鉴后以济阴万一千二百一十九户改为广阳国立冰为广阳王冏败废　　燕王机
按晋书清惠亭侯传燕王机字太元嗣清惠亭侯京泰始元年封燕王邑六千六百六十三户机之国咸宁初征为步兵校尉以渔阳郡益其国加侍中之服拜青州都督镇东将军假节以北平上谷广&amp;#郡一万三百四十七户增燕国为三万户薨无子齐王冏表以子几嗣后冏败国除　　乐平王延祚
按晋书本传乐平王延祚字大思少有笃疾不任封爵太康初诏曰弟早孤无识情所哀愍幼得笃疾日冀其差今遂废痼无复后望意甚伤之其封为乐平王使有名号以慰吾心寻薨无子　　河间平王洪
按晋书安平献王传献王孚子义阳成王望望子河间平王洪字孔业出继叔父昌武亭侯遗仕魏历位典农中郎将原武太守封襄贲男武帝受禅封河间王立十二年咸宁二年薨二子威混威嗣徙封章武其后威既继义阳王望更立混为洪嗣混历位散骑常侍薨及洛阳陷混诸子皆没于胡而小子滔初嗣新蔡王确亦与其兄俱没后得南过与新蔡太妃不协太兴二年上疏以兄弟并没在辽东章武国绝宜还所生太妃讼之事下太常太常贺循议章武新蔡俱承一国不绝之统义不得替其本宗而先后傍亲按滔既已被命为人后矣必须无复兄弟本国永绝然后得还所生今兄弟在远不得言无道里虽阻复非绝域且鲜卑恭命信使不绝自宜诏下辽东依刘群卢谌等例发遣令还继嗣本封谓滔今未得便委离所后也元帝诏曰滔虽出养自有所生母新蔡太妃相待甚薄滔执意如此如其不听终当纷纭更为不可今便顺其所执还袭章武滔历位散骑常侍薨子休嗣休与彭城王雄俱奔苏峻峻平休已战死弟珍年八岁以小弗坐咸和六年袭爵位至大宗正薨无嗣河间王钦以子范之继位至游击大将军薨子秀嗣义熙元年为桂阳太守秀妻桓振之妹振作逆秀不自安谋反伏诛国除　　河间王颙
按晋书本传河间王颙字文载安平献王孚孙太原烈王之子也初袭父爵咸宁二年就国三年改封河间少有清名轻财爱士与诸王俱来朝武帝叹颙可以为诸国仪表元康初为北中郎将监邺城九年代梁王肜为平西将军镇关中石函之制非亲亲不得都督关中颙干诸王为&amp;#特以贤举及赵王伦篡位齐王冏谋讨之前安西参军夏侯奭自称侍御史在始平合众得数千人以应冏遣信要颙颙遣主簿房阳河间国人张方讨擒奭及其党十数人于长安市腰斩之及冏檄至颙执冏使送之于伦伦征兵于颙颙遣方率关右健将赴之方至华阴颙闻二王兵盛乃加长史李含龙骧将军领督护席薳等追方军回以应二王义兵至潼关而伦秀已诛天子反正含方各率众还及冏论功虽怒颙初不同而终能济义进位侍中太尉加三赐之礼后含为翊军校尉与冏参军皇甫商司马赵骧等有憾遂奔颙诡称受密诏代冏因说利害颙纳之便发兵遣使邀成都王颖以含为都督率诸军屯阴盘前锋次于新安去洛百二十里檄长沙王乂讨冏及冏败颙以含为河南尹使与冯荪卞粹等潜图害乂商知含前矫妄及与颙阴谋具以告乂乂乃诛含等颙闻含死即起兵以讨商为名使张方为都督领精卒七万向洛方攻商商距战而溃方遂进攻西明门乂率中军左右卫击之方众大败死者五千余人方初于水桥西为营于是筑垒数重外引廪谷以足军资乂复从天子出攻方战辄不利及乂死方还长安诏以颙为太宰大都督雍州牧颙废皇太子覃立成都王颖为太弟改年大赦左卫将军陈&amp;#奉天子伐颖颙又遣方率兵二万救邺天子已幸邺方屯兵洛阳及王浚等伐颖颖挟天子归洛阳方将兵入殿中逼帝幸其垒掠府库将焚宫庙以绝众心卢志谏乃止方又逼天子幸长安颙乃选置百官改秦州为定州及东海王越起兵徐州西迎大驾关中大惧方谓颙曰方所领犹有十余万众奉送大驾还洛宫使成都王反邺公自留镇关中方北讨博陵如此天下可小安无复举手者颙虑事大难济不许乃假刘乔节进位镇东大将军遣成都王颖总统楼裒王阐等诸军据河桥以距越王浚遣督护刘根将三百骑至河上阐出战为根所杀颖顿军张方故垒范阳王虓遣鲜卑骑与平昌博陵众袭河桥楼裒西走追骑至新安道路死者不可胜数初越以张方劫迁车驾天下怨愤倡义与山东诸侯&amp;#期奉迎先遣说颙令送帝还都与颙分陕而居颙欲从之而方不同及东军大捷成都等败颙乃令方亲信将郅辅夜斩方送首以示东军寻变计更遣刁默守潼关乃咎辅杀方又斩辅颙先遣将吕朗等据荥阳范阳王虓司马刘琨以方首示朗于是朗降时东军既盛破刁默以入关颙惧又遣马瞻郭伟于霸水御之瞻等战败散走颙乘单马逃于太白山东军入长安大驾旋以太弟太保梁柳为镇西将军守关中马瞻等出诣柳因共杀柳于城内瞻等与始平太守梁迈合从迎颙于南山颙初不肯入府长安令苏众记室督朱永劝颙表称柳病卒辄知方事弘农太守裴廙秦国内史贾龛安定太守贾匹等起义讨颙斩马瞻梁迈等东海王越遣督护麋晃率国兵伐颙至郑颙将牵秀距晃晃斩秀并其二子义军据有关中颙保城而已永嘉初诏书以颙为司徒乃就征南阳王模遣将梁臣于新安雍谷车上扼杀之并其三子诏以彭城元王植子融为颙嗣改封乐成县王薨无子建兴中元帝又以彭城康王释子钦为融嗣　　随穆王整按晋书安平献王传献王孚子义阳成王望望子随穆王整兄弈卒以整为世子历南中郎将封清泉侯先父望薨追赠冠军将军武帝以义阳国一县追封为随县王子迈嗣大康九年以义阳之平林益迈为随郡王　　竟陵王楙
按晋书安平献王传献王孚子义阳成王望望子竟陵王楙字孔伟初封乐陵亭侯起家参相国军事武帝受禅封东平王邑三千九十七户入为散骑常侍尚书楙善谀曲事杨骏及骏诛依法当死东安公繇与楙善故得不坐寻迁大鸿胪加侍中繇欲擅朝政与汝南王亮不平亮托以繇讨骏顾望免繇楙等官遣楙就国楙遂殖财货奢僭逾制赵王伦篡位召还及义兵起伦以楙为卫将军都督诸军事伦败楙免官齐王冏辅政繇复为仆射举楙为平东将军都督徐州诸军事镇下邳成都王颖辅政进楙为卫将军会惠帝北征即以楙为车骑将军都督如故使率众赴邺荡阴之役东海王越奔于下邳楙不纳越乃还国帝既西幸越总兵谋迎大驾楙甚惧长史王修说曰东海宗室重望今将兴义公宜举徐州以授之此克让之美也楙从之乃自承制都督兖州刺史车骑将军表于天子时帝在长安遣使者刘虔即拜焉楙虑兖州刺史苟晞不避已乃给虔兵使称诏诛晞晞时已避位楙在州征求不已郡县不堪命范阳王虓遣晞还兖州徙楙都督青州诸军事楙不受命背山东诸侯与豫州刺史刘乔相结虓遣将田徽击楙破之楙走还国帝还洛阳楙乃诣阙及怀帝践祚改封竟陵王拜光禄大夫越出牧豫州留世子毗及其党何伦防察宫省楙白帝讨越乃合众袭伦不&amp;#帝委罪于楙楙奔窜获免越薨乃出及洛阳倾覆为乱兵所害　　毗陵悼王轨
按晋书武十三王传武帝二十六男杨元后生毗陵悼王轨惠帝秦献王柬审美人生城阳怀王景楚隐王玮长沙厉王乂徐才人生城阳殇王宪匮才人生东海冲王祇赵才人生始平哀王裕赵美人生代哀王演李夫人生淮南忠壮王允吴孝王晏严保林生新都怀王该陈美人生清河康王遐诸姬生汝阴哀王谟程才人生成都王颖玉才人生孝怀帝杨悼后生渤海殇王恢余八子不显母氏并早夭又无封国及追谥今并略之　按本传毗陵悼王轨字正则初拜骑都尉年二岁而夭太康十年追加封谥以楚王玮子义嗣　　秦献王柬
按晋书本传秦献王柬字弘度沉敏有识量泰始六年封汝南王咸宁初徙封南阳王拜左将军领右军将军散骑常侍武帝尝幸宣武场以三十六军兵簿令柬料校之柬一省便擿脱谬帝异之于诸子中尤见宠爱以左将军居齐献王故府甚贵宠为天下所属目性仁讷无机辩之誉太康十年徙封于秦邑八万户于时诸王封中土者皆五万户以柬与太子同产故特加之转镇西将军西戎校尉假节与楚淮南王俱之国及惠帝即位来朝拜骠骑将军开府仪同三司加侍中录尚书事进位大将军时杨骏伏诛柬既痛舅氏覆灭甚有忧危之虑屡述武帝旨请还藩而汝南王亮留柬辅政及亮与楚王玮被诛时人谓柬有先识元康元年薨时年三十朝野痛惜之葬礼如齐献文王攸故事庙设轩悬之乐无子以淮南王允子郁为嗣与允俱被害永宁二年追谥曰悼又以吴王晏子邺嗣怀帝崩邺入纂帝位国绝　　城阳怀王景
按晋书本传城阳怀王景字景度出继叔父城阳哀王兆后泰始五年受封六年薨　　东海冲王祗
按晋书本传东海冲王祗字敬度泰始九年五月受封殇王薨复以祗继兆其年薨时年三岁　　楚隐王玮
按晋书本传楚隐王玮字彦度武帝第五子也初封始平王历屯骑校尉太康末徙封于楚出之国都督荆州诸军事平南将军转镇南将军武帝崩入为卫将军领北军中候加侍中行太子少傅杨骏之诛也玮屯司马门玮少年果锐多立威刑朝廷忌之汝南王亮太保卫瓘以玮性狠戾不可大任建议使与诸王之国玮甚忿之长史公孙宏舍人岐盛并薄于行为玮所昵瓘等恶其为人虑致祸乱将收盛盛知之遂与宏谋因积弩将军李肇矫称玮命谮亮瓘于贾后而后不之察使惠帝为诏曰太宰太保欲为伊霍之事王宜宣诏令淮南长沙成都王屯宫诸门废二公夜使黄门赍以授玮玮欲复奏黄门曰事恐漏泄非密诏本意也玮乃止遂勒本军复矫诏召三十六军手令告诸军曰天祸晋室凶乱相仍间者杨骏之难实赖诸君&amp;#平祸乱而二公潜图不轨欲废陛下以绝武帝之祀今辄奉诏免二公官吾今受诏都督中外诸军诸在直卫者皆严加警备其在外营便相率领径诣行府助顺讨逆天所福也悬赏开封以待忠效皇天后土实闻此言又矫诏使亮瓘上太宰太保印绶侍中貂蝉之国官属皆罢遣之又矫诏赦亮瓘官属曰二公潜谋欲危社稷今免还第官属以下一无所问若不奉诏使军法从事能率所领先出降者封侯受赏朕不食言遂收亮瓘杀之岐盛说玮可因兵势诛贾模郭彰匡正王室以安天下玮犹豫未决会天明帝用张华计遣殿中将军王宫赍驺虞幡麾众曰楚王矫诏众皆释杖而走玮左右无复一人窘迫不知所为惟一奴年十四驾牛车将赴秦王柬帝遣谒者诏玮还营执之于武贲署遂下廷尉诏以玮矫制害二公父子又欲诛灭朝臣谋图不轨遂斩之时年二十一其日大风雷雨礔&amp;#诏曰周公决二叔之诛汉武断昭平之狱所不得已者廷尉奏玮已伏法情用悲痛吾当发哀玮临死出其怀中青纸诏流涕以示监刑尚书刘颂曰受诏而行谓为社稷今更为罪托体先帝受枉如此幸见申列颂亦歔欷不能仰视公孙宏岐盛并夷三族玮性开济好施能得众心及此莫不陨泪百姓为之立祠贾后先恶瓘亮又忌玮故以计相次诛之永宁元年追赠骠骑将军封其子范为襄阳王拜散骑常侍后为石勒所害　　长沙厉王乂按晋书本传长沙厉王乂字士度武帝第六子也太康十年受封拜员外散骑常侍及武帝崩乂时年十五孺慕过礼会楚王玮奔丧诸王皆近路迎之乂独至陵所号恸以俟玮拜步兵校尉及玮之诛二公也乂守东掖门会驺虞幡出乂投弓流涕曰楚王被诏是以从之安知其非玮既诛乂以同母贬为常山王之国乂身长七尺五寸开朗果断才力绝人虚心下士甚有名誉三王之举义也乂率国兵应之过赵国房子令拒守乂杀之进军为成都后系常山内史程恢将贰于乂乂到邺斩恢及其五子至洛拜抚军大将军领左军将军顷之迁骠骑将军开府复本国乂见齐王冏渐专权尝与成都王颖俱拜陵因谓颖曰天下者先帝之业也王宜维之时闻其言者皆惮之及河间王颙将诛冏传檄以乂为内主冏遣其将董艾袭乂乂将左右百余人手斫车幰露乘驰赴宫闭诸门奉天子与冏相攻起火烧冏府连战三日冏败斩之并诛诸党与二千余人颙本以乂弱冏强冀乂为冏所擒然后以乂为辞宣告四方共讨之因废帝立成都王己为宰相专制天下既而乂杀冏其计不果乃潜使侍中冯荪河南尹李含中书令卞粹等袭乂乂并诛之颙遂与颖同伐京都颖遣刺客图乂时长沙国左常侍王矩侍直见客色动遂杀之诏以乂为大都督以距颙连战自八月至十月朝议以乂颖兄弟可以辞说而释乃使中书令王衍行太尉光禄勋石陋行司徒使说颖令与乂分陕而居颖不从乂因致书于颖曰先帝应干抚运统摄四海勤身苦已克成帝业六合清泰庆流子孙孙秀作逆反易天常卿兴义众还复帝位齐王恃功肆行非法上无宰相之心下无忠臣之行遂其谗恶离逖骨肉主上怨伤寻已荡除吾之与卿友于十人同产皇室受封外都各不能阐敷王教经济远略今卿复与太尉共起大众阻兵百万重围宫城群臣同忿聊即命将示宣国威未拟摧殄自投沟涧荡平山谷死者日万酷痛无罪岂国恩之不慈则用刑之有常卿所遣陆机不乐受卿节钺将其所领私通国家想来逆者当前行一尺却行一丈卿宜还镇以宁四海令宗族无羞子孙之福也如其不然念骨肉分裂之痛故复遣书颖复书曰文景受图武皇承运庶几尧舜共康政道恩隆洪业本枝百世岂期骨肉豫祸后族专权杨贾纵毒齐赵内篡幸以诛夷而未静息每忧王室心悸肝烂羊元之皇甫商等恃宠作祸能不兴慨于是征西羽檄四海云应本谓仁兄同其所怀便当内擒商等收级远送如何迷惑自为戎首上矫君诏下离爱弟推移辇毂妄动兵威还任豺狼弃戮亲善行恶求福如何自勉前遣陆机董督节钺虽黄桥之退而温南收胜一彼一此未足增庆也今武士百万良将锐猛要当与兄整顿海内若能从太尉之命斩商等首投戈退让自求多福颖亦自归邺都与兄同之奉览来告缅然慷慨慎哉大兄深思进退也乂前后破颖军斩获六七万人战久粮乏城中大饥虽曰疲弊将士同心皆愿效死而乂奉上之礼未有亏失张方以为未可&amp;#欲还长安而东海王越虑事不济潜与殿中将收乂送金墉城乂表曰陛下笃睦委臣朝事臣小心忠孝神祇所鉴诸王承谬率众见责朝臣无正各虑私困收臣别省送臣幽宫臣不惜躯命但念大晋衰微枝党欲尽陛下孤危若臣死国宁亦家之利但恐快凶人之志无益于陛下耳殿中左右恨乂功垂成而败谋劫出之更以距颖越惧难作欲遂诛乂黄门郎潘滔劝越密告张方方遣部将郅辅勒兵三千就金墉收乂至营炙而杀之乂冤痛之声达于左右三军莫不为之垂涕时年二十八乂将殡于城东官属莫敢往故掾刘佑独送之步持丧车悲号断绝哀感路人张方以其义士不之问也初乂执权之始洛下谣曰草木萌芽杀长沙乂以正月二十五日废二十七日死如谣言焉永嘉中怀帝以乂子硕嗣拜散骑常侍后没于刘聪　　始平哀王裕
按晋书本传始平哀王裕字浚度咸宁三年受封其年薨年七岁无子以淮南王允子迪为嗣太康十年改封汉王为赵王伦所害　　淮南忠壮王允
按晋书本传淮南忠壮王允字钦度咸宁三年封濮阳王拜越骑校尉太康十年徙封淮南仍之国都督扬江二州诸军事镇东大将军假节元康九年入朝初愍怀之废议者将立允为太弟会赵王伦废贾后诏遂以允为骠骑将军开府仪同三司侍中都督如故领中护军允性沉毅宿卫将士皆敬服之伦既有篡逆志允阴知之称疾不朝密养死士潜谋诛伦伦甚惮之转为太尉外示优崇实夺其兵也允称疾不拜伦遣御史逼允收官属以下劾以大逆允恚视诏乃孙秀手书也大怒便收御史将斩之御史走而获免斩其令史二人厉色谓左右曰赵王欲破我家遂率国兵及帐下七百人直出大呼曰赵王反我将攻之佐淮南王者左袒于是归之者甚众允将赴宫尚书左丞王舆闭东掖门允不得入遂围相府允所将兵皆淮南奇才剑客也与战频败之伦兵死者千余人太子左率陈徽勒东宫兵鼓噪于内以应允结阵于承华门前弓弩齐发射伦飞矢雨下主书司马畦秘以身蔽伦箭中其背而死伦官属皆隐树而立每树辄中数百箭自辰至未徽兄淮时为中书令遣麾驺虞幡以解斗伦子虔为侍中在门下省密要壮士约以富贵于是遣司马督护伏引领骑四百从宫中出举空版诈言有诏助淮南王允允不之觉开阵纳之下车受诏为引所害时年二十九初伦兵败皆相传曰已擒伦矣百姓大悦既而闻允死莫不叹息允三子皆被害坐允夷灭者数千人及伦诛齐王冏上表理允曰故淮南王允忠孝笃诚忧国忘身讨乱奋发几于&amp;#捷遭天凶运奄至陨没逆党构恶并害三子冤魂酷毒莫不悲酸洎兴义兵淮南国人自相率领众过万人人怀忾愍国统灭绝发言流涕臣辄以息超继允后以慰存亡有诏改葬赐以殊礼追赠司徒冏败超被幽金墉城后更以吴王晏子祥为嗣拜散骑常侍洛京倾覆为刘聪所害　　代哀王演
按晋书本传代哀王演字宏度太康十年受封少有废疾不之国演常止于宫中薨无子以成都王颖子廓为嗣改封中都王后与颖俱死　　新都怀王该
按晋书本传新都怀王该字元度咸宁三年受封太康四年薨时年十二无子国除　　清河康王遐
按晋书本传清河康王遐字深度美容仪有精彩武帝爱之既受封出继叔父城阳哀王兆太康十年增封渤海郡历右将军散骑常侍前将军元康初进抚军将军加侍中遐长而懦弱无所是非性好内不能接士大夫及楚王玮之举兵也使遐收卫瓘而瓘故吏荣晦遂尽杀瓘子孙遐不能禁为世所尤永康元年薨时年二十八四子覃钥铨端　　成都王颖
按晋书本传成都王颖字章度武帝第十六子也太康末受封邑十万户后拜越骑校尉加散骑常侍车骑将军贾谧尝与皇太子博争道颖在坐厉声呵谧曰皇太子国之储君贾谧何得无礼谧惧由此出颖为平北将军镇邺转镇北大将军赵王伦之篡也进征北大将军加开府仪同三司及齐王冏举义颖发兵应冏以邺令卢志为左长史顿丘太守郑琰为右长史黄门郎程收为左司马阳平太守和演为右司马使兖州刺史王彦冀州刺史李毅督护赵骧石超等为前锋羽檄所及莫不响应至朝歌众二十余万赵骧至黄桥为伦将士猗许超所败死者八千余人士众震骇颖欲退保朝歌用卢志王彦策又使赵骧率众八万与王彦俱进伦复遣孙会刘琨等率三万人与猗超合兵距骧等精甲耀日铁骑前驱猗既战胜有轻骧之心未及温十余里复大战猗等奔溃颖遂过河乘胜长驱左将军王舆杀孙秀幽赵王伦迎天子反正及颖入京都诛伦使赵骧石超等助齐王冏攻张泓于阳翟泓等遂降冏始率众入洛自以首建大谋遂擅威权颖营于太学及入朝天子亲劳焉颖拜谢曰此大司马臣冏之勋臣无预焉见讫即辞出不复还营便谒太庙出自东阳城门遂归邺遣信与冏别冏大惊驰出送颖至七里涧及之颖住车言别流涕不及时事惟以太妃疾苦形于颜色百姓观者莫不倾心至邺诏遣兼太尉王粹加九锡殊礼进位大将军都督中外诸军事假节加黄钺录尚书事入朝不趋剑履上殿颖拜受徽号让殊礼九锡表论兴义功臣卢志和演董洪王彦赵骧等五人皆封开国公侯又表称大司马前在阳翟与强贼相持既久百姓创痍饥饿冻馁宜急振救乞差发郡县东一时运河北邸阁米十五万斛以赈阳翟饥人卢志言于颖曰黄桥战亡者有八千余人既经夏暑露骨中野可为伤恻昔周王葬枯骨故诗云行有死人尚或殣之况此等致死王事乎颖乃造棺八千余枚以成都国秩为衣服敛祭葬于黄桥北树枳篱为之茔域又立都祭堂刊石立碑纪其赴义之功使亡者之家四时祭祀有所仍表其门闾加常战亡二等又命河内温县埋藏赵伦战死士卒万四千余人颖形美而神昏不知书然性器敦厚委事于志故得成其美焉及齐王冏骄侈无礼于是众望归之诏遣侍中冯荪中书令卞粹喻颖入辅政并使受九锡颖犹让不拜寻加太子太傅颖嬖人孟玖不欲还洛又程太妃爱恋邺都以此议久不决留义募将士既久咸怨旷思归或有辄去者乃题邺城门云大事解散蚕欲遽请且归赴时务昔以义来今以义去若复有急更相语颖知不可留因遣之百姓乃安及冏败颖悬执朝政事无巨细皆就邺谘之从张昌扰乱荆土颖拜表南征所在响赴既恃功骄奢百度弛废甚于冏时颖方恣其欲而惮长沙王乂在内遂与河间王颙表请诛后父羊元之左将军皇甫商等檄乂使就第乃与颙将张方伐京都以平原内史陆机为前锋都督前将军假节颖次朝歌每夜矛戟有光若火其垒井中皆有龙象进军屯河南阻清水为垒造浮桥以通河北以大木函盛石沉之以系桥名曰石鳖陆机战败死者甚众机又为孟玖所谮颖收机斩之夷其三族语在机传于是进攻京城时常山人王舆合众万余欲袭颖会乂被执其党斩舆降颖既入京师复旋镇于邺增封二十郡拜丞相河间王颙表颖宜为储副遂废太子覃立颖为皇太弟丞相如故制度一依魏武故事乘舆服御皆迁于邺表罢宿卫兵属相府更以王官宿卫僭侈日甚有无君之心委任孟玖等大失众望永兴初左卫将军陈&amp;#殿中中郎逯苞成辅及长沙故将上官己等奉大驾讨颖驰檄四方赴者云集军次安阳众十余万邺中震惧颖欲走其掾步熊有道术曰勿动南军必败颖会其众问计东安王繇乃曰天子亲征宜罢甲缟素出迎请罪司马王混参军崔旷劝颖距战颖从之乃遣奋武将军石超率众五万次于荡阴眕二弟匡规自邺赴王师云邺中皆已离散由是不甚设备超众奄出王师败绩矢及乘舆侍中嵇绍死于帝侧左右皆奔散乃弃天子于&amp;#中超遂奉帝幸邺颖改元建武害东安王繇署置百官杀生自己立郊于邺南平北将军王浚宁北将军东嬴公腾杀颖所置幽州刺史和演颖征浚浚屯冀州不进与腾及乌丸羯朱袭颖候骑至邺颖遣幽州刺史王斌及石超李毅等距浚为羯朱等所败邺中大震百寮奔走士卒分散颖惧将帐下数十骑拥天子与中书监卢志单车而走五日至洛羯朱追至朝歌不及而还河间王颙遣张方率甲卒二万救颖至洛方乃挟帝拥颖及豫章王井高光卢志等归于长安颙废颖归藩以豫章王为皇太弟颖既废河北思之邺中故将公师藩汲桑等起兵以迎颖众情翕然颙复拜颖镇军大将军都督河北诸军事给兵千人镇邺颖至洛而东海王越率众迎大驾所在锋起颖以北方盛强惧不可进自洛阳奔关中值大驾还洛颖自华阴趋武关出新野帝诏镇南将军刘弘南中郎将刘陶收捕颖于是弃母妻单车与二子庐江王普中都王廓渡河赴朝歌收合故将士数百人欲就公师藩顿丘太守冯嵩执颖及普廓送邺范阳王虓幽之而无他意属虓暴薨虓长史刘舆见颖为邺都所服虑为后患秘不发丧伪令人为台使称诏夜赐颖死颖谓守者田徽曰范阳王亡乎徽曰不知颖曰卿年几徽曰五十颖曰知天命不徽曰不知颖曰我死之后天下安乎不安乎我自放逐于今三年身体手足不见洗沐取数斗汤来其二子号泣颖敕人将去乃散发东首卧命徽缢之时年二十八二子亦死邺中哀之颖之败也官属并奔散惟卢志随从不怠论者称之其后汲桑害东嬴公腾称为颖报雠遂出颖棺载之于军中每事启灵以行军令桑败弃棺于古井中颖故臣收之改葬于洛阳怀帝加以县王礼颖死后数年开封间有传颖子年十余岁流离百姓家东海王越遣人杀之永嘉中立东莱王蕤子遵为颖嗣封华容县王后没于贼国除　　汝阴哀王谟
按晋书本传汝阴哀王谟字令度太康七年薨时年十一无后国除　　吴敬王晏
按武十三王总传晏谥
孝而本传谥敬未知孰是

按晋书本传吴敬王晏字平度太康十年受封食丹杨吴兴并吴三郡历射声校尉后军将军与兄淮南王允共攻赵王伦允败收晏付廷尉欲杀之傅祗于朝堂正色而争于是群官并谏伦乃贬为宾徒县王后徙封代王伦诛诏复晏本封拜上军大将军开府加侍中长沙王乂成都王颖之相攻也乂以晏为前锋都督数交战永嘉中为太尉大将军晏为人恭愿才不及中人于武帝诸子中最劣又少有风疾视瞻不端后转增剧不堪朝觐及洛京倾覆晏亦遇害时年三十一愍帝即位追赠太保五子长子不显名与晏同没余四子祥邺固衍祥嗣淮南王允邺即愍帝固初封汉王改封济南衍初封新都王改封济阴为散骑常侍皆没于贼　　渤海殇王恢
按晋书本传渤海殇王恢字思度太康五年薨时年二岁追加封谥　　琅琊恭王觐
按晋书琅琊武王传武王子觐字思祖拜冗从仆射太熙元年薨时年三十五子睿立是为元帝中兴初以皇子裒为琅琊王奉恭王祀裒早薨更以皇子焕为琅琊王其日薨复以皇子昱为琅琊王咸和之初既徙封会稽成帝又以康帝为琅琊王康帝即位封成帝长子哀帝为琅琊王哀帝即位以废帝为琅琊王废帝即位以会稽王摄行琅琊国祀简文帝登祚琅琊王无嗣及帝临崩封少子道子为琅琊王道子后为会稽王更以恭帝为琅琊王帝既即位琅琊国除　　武陵庄王淡
按晋书琅琊武王传武王子武陵庄王淡字思弘初为冗从仆射后封东武公邑五千二百户转前将军中护军性忌害无孝友之行弟东安王繇有令名为父母所爱淡恶之如雠遂谮繇于汝南王亮亮素与繇有隙奏废徙之赵王伦作乱以淡为领军将军淡素与河内郭俶弟侃亲善酒酣俶等言张华之冤淡性酗酒因并杀之送首于伦其酗虐如此淡妻郭氏贾后内妹也初恃势无礼于淡母齐王冏辅政淡母诸葛太妃表淡不孝乞还繇由是淡与妻子徙辽东其子禧年五岁不肯随去曰要当为父求还无为俱徙陈诉历年太妃薨繇被害然后得还拜光禄大夫尚书太子太傅改封武陵王永嘉末为石勒所害子哀王&amp;#立&amp;#字景林拜散骑常侍亦为勒所害无子其后元帝立皇子晞为武陵王以奉淡祀焉　　东安王繇按晋书琅邪武王传武王子东安王繇字思元初拜东安公历散骑黄门侍郎迁散骑常侍美须&amp;#性刚毅有威望博学多才事亲孝居丧尽礼诛杨骏之际繇屯云龙门兼统诸军以功拜右卫将军领射声校尉进封郡王邑二万户加侍中兼典军大将军领右卫如故迁尚书右仆射加散骑常侍是日诛赏三百余人皆自繇出东夷校尉文俶父钦为繇外祖诸葛诞所杀繇虑俶为舅家之患是日亦以非罪诛俶繇兄淡屡构繇于汝南王亮亮不纳至是以繇专行诛赏淡因隙谮之亮惑其说遂免繇官以公就第坐有悖言废徙带方永康中征繇复封拜宗正卿迁尚书转左仆射惠帝之讨成都王颖时繇遭母丧在邺劝颖解兵而降及王师败绩颖怨繇乃害之后立琅邪王觐子长乐亭侯浑为东安王以奉繇祀寻薨国除　　淮陵元王漼
按晋书琅邪武王传武王子漼为淮陵元王字思冲初封广陵公食邑二千九百户历左将军散骑常侍赵王伦之篡也三王起义漼与左卫将军王舆攻杀孙秀因而废伦以功进封淮陵王入为尚书加侍中转宗正光禄大夫薨子贞王融立薨无子安帝时立武陵威王孙蕴为淮陵王以奉元王之祀位至散骑常侍薨无子以临川王宝子安之为嗣宋受禅国除　　新野庄王歆
&lt;/div&gt;
    &lt;div class="pagination"&gt;
&lt;a href="官常典宗藩部_page40.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典宗藩部_page36.html"&gt;36&lt;/a&gt;&lt;a href="官常典宗藩部_page37.html"&gt;37&lt;/a&gt;&lt;a href="官常典宗藩部_page38.html"&gt;38&lt;/a&gt;&lt;a href="官常典宗藩部_page39.html"&gt;39&lt;/a&gt;&lt;a href="官常典宗藩部_page40.html"&gt;40&lt;/a&gt;&lt;span class="current-page"&gt;41&lt;/span&gt;&lt;a href="官常典宗藩部_page42.html"&gt;42&lt;/a&gt;&lt;a href="官常典宗藩部_page43.html"&gt;43&lt;/a&gt;&lt;a href="官常典宗藩部_page44.html"&gt;44&lt;/a&gt;&lt;a href="官常典宗藩部_page45.html"&gt;45&lt;/a&gt;&lt;a href="官常典宗藩部_page46.html"&gt;46&lt;/a&gt;&lt;span&gt;...&lt;/span&gt;&lt;a href="官常典宗藩部_page42.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
