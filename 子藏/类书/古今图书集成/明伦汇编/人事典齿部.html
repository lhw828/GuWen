<!DOCTYPE html>
<html>
<head>
    <meta charset="UTF-8">
    <title>人事典齿部 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人事典齿部 - 第 1 页/共 5 页</h1>
    <div class="content">
　齿部艺文
诗

　　落齿　　　　　　　　　　　唐韩愈去年落一牙今年落一齿俄然落六七落势殊未已余存皆动摇尽落应始止忆初落一时但念豁可耻及至落二三始忧衰即死每一将落时懔懔恒在己叉牙妨食物颠倒怯漱水终焉舍我落意与崩山比今来落既熟见落空相似余存二十余次第知落矣傥常岁落一自足支两纪如其落并空与渐亦同指人言齿之落寿命理难恃我言生有涯长短俱死尔人言齿之豁左右惊谛视我言庄周云木雁各有喜语讹默固好嚼废□还美因歌遂成诗持用诧妻子　　齿落辞并
序
　　　　　　白居易
　开成二年予春秋六十六瘠黑衰白老状具矣而　双齿又堕慨然感叹者久之因为齿落辞以自广　其辞曰嗟嗟乎双齿自吾有之尔俾尔嚼肉咀蔬衔杯漱水丰吾肤革滋吾血髓从幼逮老勤亦至矣幸有辅车非无断腭胡然舍我一旦双落齿虽无情吾岂无情老与齿别齿随涕零我老日来尔去不回嗟嗟乎双齿孰谓而来哉孰谓而去哉齿不能言请以意宣为口中之物忽乎六十余年昔君之壮也血刚齿坚今君之老矣血衰齿寒辅车龂腭日削月朘上参差而下卼臲曾何足以少安噫君其听哉女长辞姥臣老辞主发衰辞头叶枯辞树物无细大功成者去君何嗟嗟独不闻诸道经我身非我有也盖天地之委形君何嗟嗟又不闻诸佛说是身如浮云须臾变灭由是而言君何有焉所宜委百骸而顺万化胡为乎嗟嗟于一牙一齿之间吾应曰吾过矣尔之言然　　齿落　　　　　　　　　　　明吴俨我年六十一已落第三齿若更活数年所存知有几刚风着唇吻利与剑戟比岂待入腹中而后疾病起譬若建重门一扉常自启外侮窥其间孰御而能止又若筑长堰隙穴不容蚁今已决寻丈不竭安肯已或言死与生其机不在此不见张相国齿尽乃食乳髫□若编贝或有短折死此虽释吾忧终焉非至理齿落竟何悲不落亦何喜但愿不肿痛叫号动邻里食物有所妨肴核宜弃置朝夕啖粥糜其味固自美出言有所妨对客宜少语况我之所病正在伤烦易忆我初落时掩口含羞耻只今落已惯与不落相似作诗记岁月亦漫戏云尔　　齿叹　　　　　　　　　　　皇甫汸齿录非余望形衰祗自伤未须论舌在讵是为唇亡守默浑无语欢歌渐有妨闺中罕灵药何得似张苍　齿部纪事
拾遗记庖牺龟齿
路史炎帝神农氏生三辰而能言五日而能行七朝而齿具竹书纪年帝喾高辛氏生而骈齿有圣德
山海经黑齿国帝俊生黑齿按注齿如漆也圣人神化无方故其后世所降育多有殊类异状之人羿与凿齿战于寿华之野羿射杀之在昆仑墟东羿持弓矢凿齿持盾按注凿齿亦人也齿如凿长五六尺因以名云路史歡头生三苗氏苗民长齿上下相冒按注崇宁五年蔡京修第于河北得瓦棺十数其骸皆长丈余颅骨不圆而椭牙如犬牙下冒其骸时谓撩牙按述异记苗氏长齿上下相冒盖当时自有此一种人虞氏瓦棺则其时所瘗也荀子君道篇太公行年七十有二齫然齿坠文王举用之春秋元命苞武王骈齿是谓刚强
左传僖公五年晋侯复假道于虞以伐虢宫之奇谏曰虢虞之表也谚所谓辅车相依唇亡齿寒者其虞虢之谓也新序义勇篇宋闵公臣长万以勇力闻万与鲁战师败为鲁所获囚之宫中数月归之宋宋闵公博妇人在侧公谓万曰鲁君孰与寡人美万曰鲁君美天下诸侯唯鲁君耳宜其为君也闵公矜妇人妒因言曰尔鲁之囚虏尔何知万怒搏闵公颊齿落于口绝吭而死仇牧闻君死趋而至遇万于门携剑而叱之万臂击仇牧而杀之齿着于门阖说苑敬慎篇常摐有疾老子往问焉曰先生疾甚矣无遗教可以语诸弟子者乎常摐张其口而示老子曰吾舌存乎老子曰然吾齿存乎老子曰亡常摐曰子知之乎老子曰夫舌之存也岂非以其柔耶齿之亡也岂非以其刚耶常摐曰嘻是已路史老子齿六八
神仙传老君疏齿
太平清话俗传伍子胥美齿牙避楚至护牙山恐为人所识以石击毁其牙山神为震因名护牙下有子胥庙孝经钩命决夫子骈齿
庄子盗跖篇孔子往见盗跖曰今将军身长八尺二寸面目有光唇如激丹齿如齐贝音中黄钟而名曰盗跖丘窃为将军耻不取焉礼记檀弓高子□之执亲之丧也泣血三年未尝见齿君子以为难左传哀公六年齐陈僖子召公子阳生十月丁卯立之将盟鲍子醉而往其臣差车鲍点曰此谁之命也陈子遂诬鲍子曰子之命也鲍子曰女忘君之为孺子牛而折其齿乎而背之也按注孺子茶也景公尝衔绳为牛使荼牵之荼顿地故折其齿淮南子主术训豫让臣智伯智伯与赵襄子战于晋阳之下身死为戮国分为三豫让欲报赵襄子擿齿易貌史记范睢传睢事魏中大夫须贾贾使齐睢从留数月未得报齐襄王闻睢辨口赐睢金及牛酒贾以为睢持魏阴事告齐故得此馈以告魏相魏齐魏齐大怒使舍人笞击睢折胁折齿睢佯死得出琴操聂政父为韩王冶剑过期不成王杀之时政未生及长入太山遇仙人学鼓琴漆身为疠吞炭为哑七年琴成入韩逢其妻从买栉对妻而笑妻泣曰君齿何以似政乃入山援石击落其齿汉书任敖传张苍免相后口中无齿食乳年百余岁乃卒东方朔传朔目若悬珠齿若编贝
后汉书梁冀传冀妻孙寿色美而善为妖态作龋齿笑以为媚惑按注龋齿笑者若齿痛不忻忻谢承后汉书豫章项诵字叔和为郡主簿太守为属县所诬诵诣狱证要引自掾血出滂流齿皆堕地太守获免晋书周访传访与诸军共征杜弢弢遣其将张彦陷豫章访率其帐下将李午等破之时访为流矢所中折其两齿形色不变温峤传峤有齿疾拔之中风而卒
慕容皝载记皝字元真廆第三子也龙颜版齿慕容垂载记垂字道明皝之第五子也少岐嶷有器度身长七尺四寸手垂过膝皝甚宠之常目而谓诸弟曰此儿阔达好奇终能破人家或能成人家故名霸字道业恩遇逾于世子□故□不能平之以灭宇文之功封都乡侯垂少好畋游因猎坠马折齿慕容□僭即王位改名外以慕却为名内实恶而改之寻以谶记之文乃去夬以垂为名焉世说孙子荆年少时欲隐语王武子曰当枕石漱流误曰漱石枕流王曰流可枕石可漱乎孙曰所以枕流欲洗其耳所以漱石欲砺其齿王子猷诣谢万林公先在坐瞻瞩甚高王曰若林公须发并全神情当复胜此不谢曰唇齿相须不可偏亡张吴兴年八岁亏齿先达知其不常故戏之曰君口中何为开狗窦张应声答曰正使君辈从此中出入晋书谢鲲传鲲字幼舆邻家高氏女有美色鲲尝挑之女投梭折其两齿时人为之语曰任达不已幼舆折齿鲲闻之□然长啸曰犹不废我啸歌成恭杜皇后传后少有姿色然长犹无齿有来求婚者辄中止及帝纳采之日一夜齿尽生博物志荆州极西南界至蜀诸民曰獠子妇人生儿既长皆拔去上齿牙各一以为身饰云仙杂记谢灵运半日吟诗百篇顿落十二齿宋书王元谟传孝武狎侮群臣随其状貌各有比类颜师伯缺齿号之曰齴沙州记国人年五十以上四齿皆落由地寒多瘴气也临海水土志夷州人俗女已嫁皆缺去前上一齿北齐书神武本纪神武目有精光长头高颧齿白如玉徐之才传之才好剧谈谑语以小史好嚼笔故尝执管就元文遥口曰借君齿其不逊如此历事诸帝以戏狎得宠武成生齻牙问诸医尚药典御邓宣文以实对武成怒而挞之后以问之才拜贺曰此是智牙生智牙者聪明长寿武成悦而赏之唐书高宗则天皇后传后图革命改国号周自称圣神皇帝后虽春秋高善自涂泽虽左右不悟其衰俄而二齿生下诏改元为长寿张果传果至东都帝亲问治道神仙事帝谓高力士曰吾闻饮菫无苦者奇士也时天寒因取以饮果三进颓然曰非佳酒也乃寝顷视齿燋缩顾左右取铁如意击堕之藏带中更出药傅其龂良久齿已生粲然骈洁帝益神之云仙杂记孔戣好术艺延接方士多所传授能口中现五色牙齿彩色光绚一瞬即改类隽温庭筠无行检过淮南□钱扬子院夜醉为逻卒击折齿酉阳杂俎梵那衍国有金轮玉齿长三寸
西屠俗染齿令黑
读书镜宋太祖一日后苑挟弓弹雀有臣僚扣殿称有急事请见上急出见之受所闻奏乃常事太祖曰此事何急对曰亦急于弹雀上怒以钺斧柄撞口两齿坠焉徐伏地取齿置怀中上怒曰汝将此齿去讼我也对曰臣岂敢讼陛下自有史官书之上怒解赐金帛慰劳而去湘山野录江南李后主煜神骨秀异骈齿一目有重瞳清异录大雪乍晴开明□深炉之会时檐际串脯正干湿得宜取以侑觞众宾用小刀削食独丘侑之左右咬嚼捷如虎兕一坐哗云丘主簿口中自有玉版刀也盩厔吏魁召士人训子弟馆于门士人素有蛀牙一日复作左腮掀肿遂张口卧意似瞢腾忽闻有声发于龈腭若切切语言人马喧哄渐次出口外痛顿止至半夜却闻蚤来之声仍云小都郎回活玉巢也似诃喝状颊上蠢蠢然直入口弹指顷齿大痛诘旦具告主人劝呼巫祝用符水士人从之痛已肿消竟不知何怪也宋史西夏传建隆四年李继迁生于银州无定河生而有齿墨客挥犀倪彦及朝奉尝为太原府幕官云太原人喜食枣无贵贱老少常置枣于怀袖间等闲探取食之则人之齿皆黄缘食枣故乃验嵇叔夜齿居晋而黄之说梦溪笔谈供奉官陈允任衢州监酒务日允已老发秃齿脱有客候之称孙希龄衣服甚蓝缕赠允药一刀圭令揩齿允不甚信之暇日因取揩上齿数揩而良久归家家人见之皆笑曰何为以墨染须允惊以鉴照之上□黑如漆矣急去巾视童首之发已长数寸脱齿亦隐然有生者予见允时年七十余上□及发尽黑而下须如雪谈苑欧公尝曰少时有僧相我耳白于面名闻天下唇不着齿无事得谤其言颇验耳白于面则众所共见唇不着齿余不敢问公不知何也珍珠船元退处士年逾七十口食无齿咀嚼愈壮常曰今方知齿为妨物香案牍郑思远每出行乘虎二虎雏负经以从横江桥逢许隐具暖药酒虎为拾柴燃火隐患齿痛求虎须热插齿间思远拔之虎帖地不动辟寒供奉官罗承嗣住州西邻人每夜闻击物声穴隙视之乃知寒冻齿相击耳赠之毡坚不受明诗小传李梦阳应诏陈言末及寿宁侯张鹤龄怙宠殃民系锦衣卫狱旋释之出遇鹤龄大市街乘醉唾骂挥鞭击之堕两齿鹤龄隐忍而止
　齿部杂录
诗经卫风硕人篇齿如瓠犀按朱注瓠中之子方正洁白而比次整齐也鲁颂閟宫篇既多受祉黄发儿齿
礼记曲礼毋刺齿按注口容止不宜以物刺于齿也濡肉齿决干肉不齿决韩子扬权篇唇乎齿乎吾不为始乎齿乎唇乎愈惛惛乎按注唇齿可以发言语也吾不为始则彼自为始吾愈惛惛彼愈昭昭淮南子原道训齿坚于舌而先之敝是故柔弱者生之干也坚强者死之徒也说文龀毁齿也男八月生齿八岁而龀女七月生齿七岁而龀抱朴子内篇或问坚齿之道答曰养以华池漱以浓液永不动次则服灵非散既脱更生神仙传服神丹三百岁齿化为石
物理论夫齿者年也身之宝也藏之斧凿所以调谐五味以安性气也字林齿不相值也齿伤酢也□啮噬也老人齿如臼也迂书迂夫病齿呻吟之声达于四邻通夕不寐有道士过之问曰子知病之所来乎曰不知也道士曰病来于天天且取子之齿以食食骨之虫而子拒之是违天也夫天者子之所受命也若之何拒之其必与之迂叟曰诺于是以齿与虫惛然而寐一夕而愈闻见后录杜祁公齿落诗有刚须饶舌在寒不为唇亡之句时年八十其警策尚如此张景岳全书古有晨昏齿之说虽亦可行然而谷谷震动终非尽善之道余每因劳因酒亦尝觉齿有浮突之意则但轻轻咬实务令渐咬渐齐或一二次或日行二三次而根自固矣又凡欲小解时必先咬定牙根而后解则肾气亦赖以摄非但固精亦能坚齿故余年逾古稀而齿无一损亦大得此二方之力一金丹全书云今人漱齿每以早晨是倒置也凡一日饮食之毒积于齿缝当于夜晚刷洗则垢污尽去齿自不坏故云晨漱不如夜漱此善于养齿者今观智者每于饭后必漱则齿至老坚白不坏斯存养之功可见矣本草纲目楚人多食酸则齿□谓其水生木水气弱木气盛故齿如是
　齿部汇考
素问
　　上古天真论
岐伯曰女子七岁肾气盛齿更
　人之初生先从肾始女子七岁肾气方盛肾主骨　齿者骨之余故齿更三七肾气平均故真牙生而长极
　肾气者肾藏所生之气也气生于精故先天癸至　而后肾气平肾气足故真牙生真牙者尽根牙也丈夫八岁肾气实齿更三八肾气平均筋骨劲强故真牙生而长极
　平足也均和也极止也至真牙生而筋骨所长以　至于极矣五八肾气衰齿槁
　肾为生气之原男子衰于气故根气先衰而齿槁　也八八则齿去
　数终衰极是以不惟枯槁而更脱落矣
释名
　　释形体
齿始也少长之别始乎此也以齿食多者长也食少者幼也牙摅牙也随形言之也
　　释疾病
龋朽也虫啮之齿缺朽也
博雅
　　释亲
毁齿谓之□
宋杨士瀛直指方
　　齿主于肾
齿者骨之所终髓之所养肾实主之故经云肾衰则齿豁精盛则齿坚虚热则齿动元李杲十书
　　上下龈属手足阳明
牙齿是手足阳明脉之所过上龈隶于坤土乃足阳明胃之脉所贯络也止而不动下龈嚼物动而不休手阳明大肠之脉所贯络也危亦林得效方
　　齿者骨之余
齿者骨之余肾主管养呼吸之门户也
明王肯堂证治准绳
　　齿
统属足少阴肾经
　素问曰丈夫五八肾气衰发堕齿槁又曰肾热者　色黑而齿槁少阴终者面黑齿长而垢齿分上下龂
　一作龈齿根肉也
　　上龂
属足阳明胃经
　素问曰邪客于足阳明之经令人鼽衄上齿寒针　经曰上丬痛喜寒而恶热取足阳明之原冲阳穴　在两足跗上五寸骨间动脉中注丬判也左半为　丬右半为片朱丹溪曰当灸三里穴三里足阳明　经之合穴也在两膝下外侧辅骨下三指地离　骨外一指许两筋间宛宛中也　　下龂
属手阳明大肠经
　张洁古曰秦艽去下牙痛及除本经风湿针经曰　下丬痛喜热而恶寒取手阳明之原合谷穴在两　手大指次指岐骨间陷中朱丹溪曰当灸三间穴　三间手阳明经之俞穴也在两手大指次指本节　后内侧骨上缝中赤白肉际本草纲目
　　牙齿释名
李时珍曰两旁曰牙当中曰齿肾主骨齿骨之余也女子七月齿生七岁齿龀三七肾气平而真牙生七七肾气衰齿槁发素男子八月齿生八岁齿龆三八肾气平而真牙生五八肾气衰齿槁发堕钱乙云小儿变蒸蜕齿如花之易苗不及三十六齿者由蒸之不及其数也　　牙齿气味
甘咸热有毒
　　牙齿主治
陈藏器曰除劳治疟蛊毒气入药烧用李时珍曰治乳痈未溃痘疮倒黡　　牙齿发明
李时珍曰近世用人牙治痘疮陷伏称为神品然一概用之贻害不浅夫齿者肾之标骨之余也痘疮则毒自肾出方长之际外为风寒秽气所冒腠理闭塞血涩不行毒不能出或变黑倒黡宜用此物以酒麝达之窜入肾经发出毒气使热令复行而疮自红活盖剂也若伏毒在心昏冒不省人事及气虚色白痒塌不能作脓热痱紫泡之证止宜解毒补虚苟误用此则郁闷声哑反成不救可不慎哉高武痘疹管见云左仲恕言变黑归肾者宜用人牙散夫既归肾矣人牙岂能复治之乎　　齿垽气味
咸温无毒
　　齿垽主治
苏恭曰和黑虱研涂出箭头及恶刺破痈肿李时珍曰涂蜂螫　　附方
痘疮倒黡钱氏小儿方用人牙烧存性入麝香少许温酒服半钱　闻人规痘疹论云人牙散治痘疮方出风寒外袭或变黑或青紫此倒黡也宜温肌发散使热气复行而斑自出用人齿脱落者不拘多少瓦罐固济□过出火毒研末出不快而黑陷者□□血调下一钱因服凉药血涩倒陷者入麝香温酒服之其效如神　无价散用人牙□牙□牙犬牙等分火□研末蜜水调服一匙乳痈未溃人牙齿烧研酥调贴之
肘
后方

五般聤耳出脓血水人牙烧存性麝香少许为末吹之名佛牙散普
济方

漏疮恶疮干水生肌用人牙灰油发灰雄鸡内金灰各等分为末入麝香轻粉少许油调傅之直
指方

阴疽不发头凹沉黯不疼无热服内补散不起必用人牙□过穿山甲炙各一分为末分作两服用当归麻黄煎酒下外以姜汁和傅之　又方川乌头硫黄人牙□过为末酒服亦妙杨仁斋
直指方

古今医统
　　齿候叙论
经曰肾衰则齿豁精固则齿坚又曰齿者肾之标骨之余也巢元方云齿者骨之所终髓之所养手阳明之支脉入于齿若髓不足阳明脉虚不能荣于齿则齿病矣东垣曰夫齿者肾之标口者之窍诸经多有会于口者其牙齿是也手足阳明之所过上龂隶于坤土乃足阳明胃之脉贯络也止而不动下龂嚼物动而不休手阳明大肠之脉所贯络也手阳明恶寒饮而喜热足阳明喜寒饮而恶热其病不一牙者肾之标亦喜寒寒者坚牢为病不同热甚则齿动断摇袒脱作痛不已故所治疗不同也有恶寒冷之物而作痛者有恶热物而作痛者又有恶寒热之物而作痛者有恶寒饮少热饮多而作痛者有恶热饮少寒饮多而作痛者有牙齿动摇而作痛者有齿袒而为痛者有齿为疳所蚀缺血出而为痛者有胃风热齿龂肿起为痛者有齿疳臭烂秽气不可近者此火热之甚也　　诸齿病皆胃火之故
王节斋云牙□肿痛动摇或黑臭脱落世人皆作肾虚殊不知此属阳明经湿热盖齿虽属肾而生牙□上下属胃与大肠二阳明经犹木生于土也肠胃日受美酒甘肴膏粱之味致湿热上攻则牙□不清而为肿为痛或出血或生虫故齿不安而动摇臭黑脱落宜泻阳明之湿热则牙□清宁而齿自安矣大抵齿痛皆属阳明胃火旺之故且齿者骨之精华骨乃肾之所主外板则为牙内□则为齿人若肾气强盛则齿自坚衰则齿必为病且手阳明之脉贯颊入于下齿缝中灌注于牙或风寒热郁本经既病齿则因之轻者为宣露龂颊浮肿甚者则为疳龋脱之证齿牙之病在乎手足阳明二经动摇龂脱是以足少阴肾经主之此三经为齿之所病也病热则生风病湿则生虫齿病不过风寒湿热虫也　　齿病多为饮食厚味毒秽积塞为患
金丹大全书云今人修养倒置漱齿每以早晨是倒置也凡一日饮食之毒余积于齿缝中当于夜下洗刷使垢秽不藏于齿缝齿自不坏矣故云晨漱不若夜漱此善于养齿者今观智者每日饭后必漱及晨晚通有五漱则齿至老坚白不坏斯存养之功可见矣　　走马牙疳证
牙□腐烂一时脱落不救谓之走马牙疳言其速也此盖热毒蕴积既久故令一时发作如火郁于突之中久矣一发而势焰燎然莫之能御病此者十无一生惟初发之时急以疳药搽之漱之内泻阳明胃火庶可愈者　　脉候
右手寸关脉洪数或弦而洪肠胃中有风热齿痛尺脉洪大而虚者肾虚主齿动□豁相火上炎而痛　　治齿病泻阳明胃火为先丹溪曰牙齿痛肿或动或血出皆是属热宜泻胃火胃气实者用调胃承气汤加黄连石膏升麻白芷防风荆芥薄荷桔梗甘草之类外用四神散加胡桐律擦之或加麝香　　治老人肾虚齿动当以补肾固齿为本
经曰人年四十而阴气自半又云五八肾气衰发堕齿槁可见年及四旬急以补肾固齿不可少缓果能于未伤之先固济则无损坏之理易曰苟得其养无物不长苟失其养无物不消此之谓欤　　治牙痛有四法
圣惠方云热者怕冷水宜用牙硝姜黄雄黄荆芥等治之冷者怕热汤宜用干姜荜拨等治之不怕冷热乃风牙以□牙皂角僵蚕蜂房草乌治之有孔者为蛀牙宜用雄黄石灰砂糖等治之用药了皆以温水漱之　　治齿间肉壅出
予邑宋汪丞相之宠好食厚味一日热大作齿间拥出有肉渐大胀满口不能闭水浆不入一医治之不日而愈法用生地黄汁一□牙皂角数挺火上炙热醮汁令尽为末敷壅肉上随即消缩　　齿病外因者不治
齿因不知护惜或击损者或跌扑者或啮坚物而伤者或咬重物而伤者此皆外因非药之可医知者不可不慎　　清胃散
和
剂

　治阳明热盛齿痛或因服热药及引脑痛皆然牡丹皮　升麻各一钱　当归　生地黄黄连各钱半
　右作一服水二锺煎八分食远温服
　　玉池散
经
验

　治风蛀牙痛肿庠动摇牙龂溃烂宣露出血龂热　臭气当归　川芎　防风　白芷　□本　细辛
</div>
    <div class="pagination">
<span class="current-page">1</span><a href="人事典齿部_page2.html">2</a><a href="人事典齿部_page3.html">3</a><a href="人事典齿部_page4.html">4</a><a href="人事典齿部_page5.html">5</a><a href="人事典齿部_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
