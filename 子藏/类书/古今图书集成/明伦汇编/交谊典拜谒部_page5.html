<!DOCTYPE html>
<html>
 <head>
  <meta charset="utf-8"/>
  <title>
   交谊典拜谒部 - 第 5 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   交谊典拜谒部 - 第 5 页/共 5 页
  </h1>
  <div class="content">
   葛实
甫见访
　　明陈继儒
笋儿初出闭门愁见游人入是谁剥啄柴门急带水拖泥花瓣埋双屐　草堂幽静桐阴碧定巢燕子曾相识酒槽红丳珍珠滴不饮何为空笑□如戟　　满庭芳岁暮过西
村王叔远
　沈
岁暮偷闲残冬访道隔溪扶过危桥痴情懒骨傲俗自逍遥□北□南景况完乡社邻父招邀真闲甚开门汲水浅灌美人蕉　客来山犬吠不通名姓直入书巢笑吟吟握手木榻相劳绿凈幽光□几知交者野牧渔樵无今古清谈一席□我共萧骚
　拜谒部选句
晋孙绰某太常碑赞仰拜高范永播休声
傅亮为宋公谒五陵表瞻拜之日愤慨交集
梁武帝申饬选人表必须画刺投状然后弹冠则是驱迫廉撝奖成浇竞简文帝大法颂序顶拜金山归依月面
江淹为萧公拜相国齐公章肃恭文物翘拜荣礼陈徐陵傅大士碑乃起九层砖塔形相巍然六时虔拜巡绕斯托唐骆宾王上张司马启瞻言前古徒欲思齐俯惟当今空劳怀刺李峤上高长史书负书怀刺方致维桑之礼贲帛翘车行枉错薪之荐韩愈上崔考功书欲事干谒则患不能小书困于投谒宋欧阳修与郭秀才书秀才见仆于叔父家以启事二篇偕门刺先进又上胥学士启殚重趼宿舂之劳怀漫刺署里之字苏轼书欧阳公黄牛庙诗后同年丁宝臣班元珍适来京师梦与予同舟溯江入一庙中拜谒堂下神像为起朱熹跋伊川先生帖后传君周旋周程师弟子间知所主友而伊川先生手刺谒谢为礼亦恭则其人之贤可知晋潘尼诗道逢深识士举手对吾揖
陈徐陵诗桓经既受业贺拜且尊儒
杜甫诗幽栖地僻经过少老病人扶再拜难
孟浩然诗仙穴逢羽人停舻向前拜
高适诗问津惊弃置投刺忽踟蹰
又
有才不肯学干
谒何用年年空读书
韩愈诗里儒拳足拜土怪闪眸侦
又
司徒东镇驰书
谒丞相西来走马迎
孟郊诗候谒随方语铿词芬蜀笺
刘禹锡诗阁上掩书刘向去门前修刺孔融来又忽
见夏木深惆怅忆吾庐复持州民刺归谒专城居白居易诗宾拜登华席亲迎障幰车姚合诗懒拜腰肢硬慵趋礼乐生
又
宴余和酒拜魂
梦共东行
刘长卿诗世难慵干谒时闲喜放归
项斯诗鹦鹉隔帘呼再拜
陆龟蒙诗唯有世尘中小兆夜来心拜七星坛司空曙诗莫使祢生剌空留怀袖中杜荀鹤诗省出蓬蒿修谒初蒙知曾不见生□又近
来参谒陡生□
韦庄诗僻县不容投刺客野陂时遇射雕郎
宋梅尧臣诗未逢甪里先生谒多见吴兴太守迎苏轼诗未许低头拜东野苏辙诗过门有意奉谈笑幅巾怀刺无袍韡
黄庭坚诗高盖如秋荷势利相奔谒
又
为之街南居
时通铃下谒
又
过阅王公袖中有漫刺
杨万里诗椒盘又颂一年初多拜犹欣未要扶陆游诗踢歌作社约比邻一饱今年可平揖戴复古诗携刺投诗社移船傍酒家
又
读书增意气
移刺减精神
又
手携漫刺访朝官争似沧洲把钓竿
又
又把乡人刺来投使者车
张伯淳诗曾将漫刺投铃下又报危樯过浙东王沂孙词渐新痕悬柳淡影穿花依约破初暝深深拜相逢谁在香径元黄溍诗谒拜陪诸彦跻攀展寸眸
陈泰诗高官坐揖小官拜九州四海知何人
明高启诗竹下逢僧投杖揖萝间候客抱琴行宋濂诗持刺望门拜不复资介绍
　拜谒部纪事一
左传成公十六年郄至见楚子免胄趋风楚子使工尹襄问之以弓曰识见不谷而趋无乃伤乎郄至见客免胄承命曰君之外臣至从寡君之戎事以君之灵间蒙甲冑不敢拜命敢告不宁君命之辱为事之故敢肃使者襄公四年穆叔如晋报知武子之聘也晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子员问之曰子以君命辱于敝邑先君之礼藉之以乐以辱吾子吾子舍其大而重拜其细敢问何礼也对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周臣闻之访问于善为咨咨亲为询咨礼为度咨事为诹咨难为谋臣获五善敢不重拜襄公二十九年齐高子容与宋司徒见知伯女齐相礼宾出司马侯言于知伯曰二子皆将不免子容专司徒侈皆亡家之主也知伯曰何如对曰专则速及侈将以其力毙专则人实毙之将及矣礼记檀弓伯高死于卫赴于孔子孔子曰吾恶乎哭由赐也见我吾哭诸赐氏遂命子贡为之主曰为尔哭也来者拜之知伯高而来者勿拜也孔丛子杂训篇子思在鲁使以书如卫问子上（孔白字子上子思之子也）
子上北面再拜受书伏读然后与使者宴遂
为复书返中庭北面再拜以授使者既受书然后退使者还鲁问子思曰吾子堂上南面立授臣书事毕送臣子上中庭拜授臣书而不送何也子思曰拜而不送敬也使而送之宾也儒服篇子高游赵平原君客有邹文季节者与子高相善及将还鲁诸故人诀既毕文节送行三宿临别文节流涕交颐子高徒抗手而已（子高孔穿之字孔箕之子伋之元孙
也）

韩诗外传田子方之魏魏太子从车百乘而迎之郊太子再拜谒孔丛子独治篇子鱼名鲋甲陈人或谓之子鲋或称孔甲陈胜既立为王其妻之父兄往焉胜以众宾待之长揖不拜无加其礼其妻之父怒曰怙乱僭号而傲长者不能久矣不辞而去陈王跪谢遂不为顾王心□焉遂适博士太师之馆而言曰予虽丈夫哉然塞于礼义以启于姻娅惟先生幸训诲之使免于戾可乎子鱼曰王所问者善也敢固无辞以对乎今以礼言耶则礼无不拜且宗族婚媾又与众宾异敬者也敬而加亲自古以然也王曰虽已失之于前庶欲收之于后也愿先生修明其事必遵奉焉对曰昔唐尧内亲九族外协万邦礼以婚为昆弟妻之父母为外舅姑由是明之则拜之可知夫婚亲之义非宗贤之类也虽自己臣莫敢不敬昔魏信陵君尝以此质臣之父臣之父曰于诸母之昆弟妻之诸父则以亲配德年以上虽拜之可也幼于己者揖之可也此出于人情而可常者也史记高祖本纪吕公善沛令从之客沛中豪桀吏闻令有重客皆往贺萧何为主吏主进令诸大夫曰进不满千钱坐之堂下高祖为亭长素易诸吏乃绐为谒曰贺钱万不持一钱注谒谓以札书姓
名若今之通刺也

汉书高祖本纪沛公西过高阳郦食其为里监门曰诸将过此者多吾视沛公大度乃求见沛公沛公方踞□使两女子洗郦生不拜长揖曰足下必欲诛无道秦不宜踞见长者于是沛公起摄衣谢之史记郦生传沛公至高阳传舍使人召郦生郦生至入谒沛公方踞□使两女子洗足而见郦生郦生入则长揖不拜朱建传初沛公引兵过陈留郦生踵军门上谒曰高阳民郦食其窃闻沛公暴露将兵助楚讨不义敬劳从者愿得望见口画天下便事使者入通沛公方洗问使者曰何如人也使者对曰状貌类大儒衣儒衣冠侧注沛公曰为我谢之言我方以天下为事未暇见儒人也使者出谢曰沛公敬谢先生方以天下为事未暇见儒人也郦生瞋目案剑叱使者曰走复入言沛公吾高阳酒徒也非儒人也使者惧而失谒跪拾谒还走复入报曰客天下壮士也叱臣臣恐至失谒曰走复入言而公高阳酒徒也沛公据雪足杖矛曰延客入郦生入揖沛公曰足下甚苦暴衣露冠将兵助楚讨不义足下何不自喜也臣愿以事见而曰吾方以天下为事未暇见儒人也夫足下欲兴天下之大事而成天下之大功而以目皮相恐失天下之能士且吾度足下之智不如吾勇又不如吾若欲就天下而不相见窃为足下失之沛公谢曰乡者为先生之容今见先生之意矣乃延而坐之问所以取天下者汉书张耳陈余传陈涉起蕲至陈耳余上谒涉注上
谒若今之通名
韩信传信尝过樊将军哙哙趋拜送迎言称臣曰大王乃肯临臣信出门笑曰生乃与哙等为伍韩诗外传齐有隐士东郭先生梁石君当曹相国为齐相也客谓匮生曰夫东郭先生梁石君世之贤也隐于深山终不诎身下志以求仕者也吾闻先生得谒曹相国愿先生为之先史记齐悼惠王世家魏勃父以善鼓琴见秦皇帝及魏勃少时欲求见齐相曹参家贫无以自通乃常独早夜扫齐相舍人门外相舍人怪之以为物而伺之得勃勃曰愿见相君无因故为子扫欲以求见于是舍人见勃曹参因以为舍人一为参御言事参以为贤言之齐悼惠王悼惠王召见则拜为内史汲黯传太后弟武安侯蚡为丞相中二千石来拜谒蚡不为礼黯见蚡未尝拜尝揖之大将军青既益尊姊为皇后然黯与抗礼人或说黯曰大将军尊重益贵君不可以不拜黯曰夫以大将军有揖客顾不重耶袁盎传盎告归道逢丞相申屠嘉下车拜谒丞相从车上谢盎申屠嘉传嘉为人廉直门不受私谒
汉书佞幸传上令董贤私过孔光光闻贤来警戒衣冠出门待望拜谒送迎甚谨不敢以宾客钧敌之礼隽不疑传暴胜之为直指使者素闻不疑贤至渤海遣吏请与相见不疑盛服至门上谒翟方进传方进少子义年二十出为南阳都尉宛令刘立素著名州郡轻义年少义行太守事行县至宛丞相史在传舍立持酒肴谒丞相史对饮未讫会义亦往外吏白都尉方至立语言自若须臾义至内谒径入注
师古曰内谒犹今之通名也
薛宣传宣入守左冯翊令杨湛谢游皆贪猾不逊持郡短长及宣视事诣府谒宣设酒饭与相对接待甚备何武传武为司隶校尉徙京兆尹二岁坐举方正所举者召见盘辟雅拜有司以为诡众虚伪武坐左迁郭伋传伋行部到西河美稷有童儿数百各骑竹马道次迎拜伋问儿曹何自远来对曰闻使君到喜故来奉迎后汉书王丹传大司徒侯霸欲与交友及丹被征遣子昱迎拜车下丹下答之昱曰家公欲与君结交何为见拜丹曰君房有是言丹未之许也井丹传丹字大春扶风郿人也少受业太学通五经善谈论故京师为之语曰五经纷纶井大春性清高未尝书刺候谒人马援传援素与公孙述同里闬相善以为既至当握手欢如平生而述盛陈陛卫以延援入交拜礼毕使出就馆援尝有疾梁松来候之独拜□下援不答松去后诸子问曰梁公孙帝□贵重朝廷公卿已下莫不惮之大人奈何独不为礼援曰我乃松父友也杨政传政尝诣扬虚侯马武武难见政称疾不为起政入户径升□排武把臂责之曰卿蒙国恩备位藩辅不思求贤以报殊宠而骄天下英俊此非养身之道也今日动者刀入胁武诸子及左右皆大惊以为见劫操兵满侧政颜色自若会阴就至责数武令为交友其刚果任情皆如此也台佟传刺史执贽见佟曰孝威居身如是甚苦如何佟曰佟幸保终性命存神养和如明使君奉宣诏书夕惕庶事反不苦耶王符传度辽将军皇甫规解官归安定乡人有以货得雁门太守者亦去职还家书刺谒规规卧不迎既入而问卿前在郡食雁美乎有顷又白王符在门规素闻符名乃惊遽而起衣不及带屣履出迎援符手而还与同坐极欢时人为之语曰徒见二千石不如一缝掖言书生道义之为贵也周章传章初仕郡为功曹时大将军窦宪免封冠军侯就国章从太守行春到冠军太守犹欲谒之章进谏曰今日公行春岂可越仪私交太守不听遂便升车章前拔佩刀绝马鞅于是乃止法真传真为关西大儒性恬静寡欲不交人间事太守请见之真乃幅巾诣谒张皓传皓子纲时广陵贼张婴寇乱扬徐间纲单车之职径造婴垒慰安之婴初大惊既见纲诚信乃出拜谒梁统传统元孙冀顺帝拜为大将军弟不疑为河南尹冀大起第舍多从倡伎鸣钟吹管酣讴竟路或连继日夜以骋娱恣客到门不得通皆请谢门者门者累千金百官迁召皆先到冀门笺檄谢恩然后敢诣尚书辽东太守侯猛初拜不谒冀托以他事腰斩之不疑好经书善待客冀疾之不欲令与宾客交通阴使人变服至门记往来者南郡太守马融江夏太守田明初除过谒不疑冀讽州郡以它事陷之华峤后汉书梁冀爱监奴秦宫宫威权大震二千石皆拜谒之后汉书袁安传安元孙闳父贺为彭城相闳往省谒变名姓徒行无旅既至府门连日吏不为通会阿母出见闳惊入白夫人乃密呼见种拂传拂拜宛令时南阳郡吏好因休沐游戏市里为百姓所患拂出逢之必下车公谒以愧其心高彪传彪字义方吴郡无锡人也家本单寒至彪为诸生游太学有雅才而讷于言常从马融欲访大义融疾不获见乃覆刺遗融书曰承服风问从来有年故不待介者而谒大君子之门冀一见龙光以叙腹心之愿不图遭疾幽闭莫启昔周公旦父文兄武九命作伯以尹华夏犹挥沐吐餐垂接白屋故周道以隆天下归德公今养疴傲士故其宜也融省书□追还之彪逝而不顾岑晊传晊字公孝南阳棘阳人也父豫为南郡太守以贪叨诛死晊年少未知名往候同郡宗慈慈方以有道见征宾客满门以晊非良家子不肯见晊留门下数日晚乃引入慈与语大奇之遂将俱至洛阳因诣太学受业晊有高才郭林宗朱公叔等皆为友李膺传膺性简亢无所交接荀爽尝就谒膺因为其御既还喜曰今日乃得御李君矣其见慕如此樊英传英有疾妻使婢拜问英下□答拜陈实怪问英曰妻者齐也供奉祭祀礼无不答赵咨传咨拜东海相之官道经荥阳令敦煌曹皓咨之故孝廉也迎路谒候咨不为留皓送至亭次望尘不及谓主簿曰赵君名重今过界不见必为天下笑即弃印绶追至东海谒咨毕辞归家其为时人所贵若此赵壹传壹举郡上计吏到京师司徒袁逢受计计吏数百人皆拜伏庭中壹独长揖逢望而异之令左右往让之曰下郡计吏而揖三公何也对曰昔郦食其长揖汉王今揖三公何遽怪哉逢则敛衽下堂延置上坐既出往造河南尹羊陟不得见壹以公卿中非陟无足以托名者乃日往到门陟自强许通尚卧未起壹径入上堂遂前临之曰窃伏西州承高风旧矣乃今方遇而忽然奈何命也因举声哭门下皆惊奔入满侧陟知其非常人乃起延与语大奇之谓曰子出矣陟明旦大从车骑奉谒造壹时诸计吏多盛饰车马帷幕而壹独柴车草屏露宿其傍延陟前坐于车下左右莫不叹愕陟遂与言谈至熏夕极欢而去执其手曰良璞不剖必有泣血以相明者矣陟乃与袁逢共称荐之名动京师士大夫想望其风采及西还道经弘农过候太守皇甫规门者不即通壹遂遁去门吏惧以白之规闻壹名大惊乃追书谢曰蹉跌不面企德怀风虚心委质为日久矣侧闻仁者愍其区区冀承清诲以释遥悚今旦外白有一尉两计吏不道屈尊门下更启乃知已去如印绶可投夜岂待旦惟君明睿平其夙心宁敢慢傲加于所天事在悖惑不足具责倘可原察追修前好则何福如之谨遣主簿奉书下笔气结汗流竟趾壹报曰君学成师范缙绅归慕仰高希骥历年滋多旋辕兼道渴于言侍沐浴晨兴昧旦守门实望仁兄昭其悬迟以贵下贱握发垂接高可敷玩坟典起发圣意下则抗论当世消弭时灾岂悟君子自生怠倦失恂恂善诱之德同亡国骄惰之志盖见机而作不俟终日是以夙退自引畏使君劳昔人或历说而不遇或思士而无从皆归之于天不尢于物今壹自谴而已岂敢有猜仁君忽一匹夫于德何损而远辱手笔追路相寻诚足愧也壹之区区曷云量己其嗟可去谢也可食诚则顽薄实识其趣但关节疢动膝灸坏溃请俟他日乃奉其情辄诵来贶永以自慰遂去不顾东观汉记陈遵使匈奴王丹曰子当之绝域无以相赠赠子以不拜遂揖而别遵甚喜后汉书边让传让善占射能辞对时宾客满堂莫不羡其风府掾孔融王朗并修刺候焉祢衡传衡字正平平原般人也少有才辩而气尚刚傲好矫时慢物兴平中避难荆州建安初来游许下始达颍川乃阴怀一刺既而无所之适至于刺字漫灭宋书礼志陈蕃为光禄勋范滂为主事以公仪诣蕃皆执板入合至坐蕃不尊滂板滂投板振衣而去郭泰责蕃曰以阶级言之滂宜有敬以类数推之至合宜省三辅决录平陵孟他尽以家财赂张让监奴奴□问所欲他曰欲得卿曹拜时宾客求见让者车常数百乘累日不得通他后至诸奴迎拜径将他车独入众谓他与让善争以物赂他他得以赂让会稽典录陈瑞字文象为县卒瑞谦恭敬让行性谨敬及其居二千石九卿位少年童竖拜者皆正朝服与之抗礼若疾病不能答拜辄拊颊以谢之襄阳耆旧传庞德公襄阳人诸葛孔明每至公家独拜公于□下公殊不令止魏志常林传林七岁父党造门曰伯先在否何不拜林曰临子字父何拜之有华歆传注孙策击豫章先遣虞翻说歆歆葛巾迎策策曰府君年德名望远近所归策年幼稚宜修子弟之礼便向歆拜夏侯渊传注子荣字幼权幼聪慧经目辄识之文帝闻而请焉宾客百余人人一奏刺悉书其乡邑名氏世所谓爵里刺也客示之一寓目使之遍谈不谬一人张镇持传广平太守卢毓到官吏白承前致版谒毓曰张先生岂此版谒可光饰哉但奉书致羊酒蜀志彭传刘璋髡钳为徒隶会先主入蜀溯流北行欲纳说先主乃往见庞统统与非故人又适有宾客径上统□卧谓统曰须客罢当与卿善谈统客既罢往就坐又先责统食然后共语因留信宿至于经日统大善之而法正宿自知遂并致之先主先主亦以为奇吴志孙策传注道士干吉立精舍烧香读道书策尝于郡城门楼上集宾客吉趋度门下诸将宾客三分之二下楼迎拜策即令收之曰妖妄惑众心使诸将不复顾君臣之礼尽委策下楼拜之不可不除也朱治传治每进见权尝亲迎执版交拜飨宴赠赐恩敬特隆晋书王祥传武帝为晋王祥与荀顗往谒顗曰相王尊重今便当拜也祥曰安有天子三司而辄拜人者世说新语嵇康与吕安善每一相思千里命驾安后来值康不在兄喜出户延之不入题门上作凤字而去喜不觉犹以为忻故作凤字凡鸟也晋书李重传重迁尚书吏部郎务抑华竞不通私谒庾衮传衮尝与诸兄过邑人陈准兄弟诸兄友之皆拜其母衮独不拜准弟徽曰子不拜吾亲何衮曰未知所以拜也夫拜人之亲者将自同于人之子也其义至重衮敢轻之乎遂不拜孙楚传楚参石苞骠骑军事既负其才气颇侮易于苞初至长揖曰天子命我参卿军事张翰传翰纵任不拘会稽贺循赴命入洛经吴阊门于船中弹琴翰初不相识乃就循言谭便大相钦悦问循知其入洛翰曰吾亦有事北京便同载即去而不告家人晋阳秋石崇潘岳谄事贾谧谧母广成君出崇岳降车路左望尘而拜晋书慕容廆载记廆幼而魁岸美姿貌安北将军张华雅有知人之鉴廆童丱时往谒之华甚叹异谓曰君至长必为命世之器匡难济时者也珍珠船桓伊诣王遵遵谓左右曰门何为通桓氏我闻人姓木边便欲杀之况诸桓乎晋书虞潭传字思行潭之兄子也与谯国桓彝俱为吏部郎情好甚笃彝遣温拜使子荅拜彝陶侃传庐江太守张夔察侃为孝廉至洛阳数诣张华华初以远人不甚接遇侃每往神无忤色华后与语异之庾亮少有高名以明穆皇后之兄受顾命之重苏峻之祸职亮是由及石头平惧侃致讨亮用温峤谋诣侃拜谢侃遽止之曰庾元规乃拜陶士行邪世说新语陶公自上流来赴苏峻之难令诛庾公谓必戮庾可以谢峻庾欲奔窜则不可欲会恐见执进退无计温公劝庾诣陶曰卿但遥拜必无他我为卿保之庾从温言诣陶至便拜陶自起止之曰庾元规何缘拜陶士行毕又降就下坐陶又自要起同坐坐定庾乃引咎责躬深相逊谢陶不觉释然桓公既废海西立简文侍中谢公见桓公拜桓惊笑曰安石卿何事至尔谢曰未有君拜于前臣立于后晋书习凿齿传释道安俊辩有高才自北至荆州与凿齿初相见道安曰弥天释道安凿齿曰四海习凿齿当时以为佳对王忱传忱镇荆州威风肃然殊得物和桓元时在江陵既其本国且奕叶故义常以才雄驾物忱每裁抑之元尝诣忱通人未出乘轝直进忱对元鞭门干元怒去之忱亦不留尝朔日见客仗卫甚盛元言欲猎借数百人忱悉给之元惮而服焉宋书刘怀慎传怀慎为中领军征虏将军虽名位转优而恭恪愈至每所之造位任不逾己者皆束带门外下车其谨退类如此南史孔淳之传淳之少有高尚会稽太守谢方明苦要之不能致使谓曰苟不入吾郡何为入吾郭淳之笑曰潜游者不识其水巢栖者非辨其林飞沈所至何问其主终不肯往臧焘传焘从子质为世子中军参军尝诣护军赵伦之伦之名位已重不相接质愤然起曰大丈夫各以老妪作门户何至以此中相轻伦之□谢质拂衣而去刘□传□子悛强济有世调善于流俗蛮王田僮在山中年垂百余岁南谯王义宣为荆州僮出谒至是又谒悛宋书沈文秀传白曜在城西南角楼裸缚文秀至曜前执之者令拜文秀曰各二国大臣无相拜之礼南史刘□传□兄子绘出为南康相郡人有姓赖所居名秽里投刺谒绘绘嘲之曰君有何秽而居秽里此人应声曰未审孔丘何阙而居阙里世说补张思光尝诣吏部尚书何戢误通尚书刘澄思光下车入门曰非是至户外望澄又曰非是既造席视澄曰都自非是乃去南史刘怀慰传怀慰字彦泰怀珍从子也齐高帝以怀慰为辅国将军齐郡太守至郡修城郭安集居人不受礼谒萧思话传思话子惠开琛字彦瑜惠开从子也少明悟有才辩起家齐太学博士时王俭当朝琛年少未为俭所识负其才气候俭宴于乐游乃着虎皮靴策桃枝杖直造俭坐俭与语大悦柳元景传元景弟子世隆世隆次子惔好学工制文尤晓音律少与长兄悦齐名王俭谓人曰柳氏二龙可谓一日千里俭为尚书左仆射尝造世隆宅世隆谓为诣己徘徊久之及至门唯求悦及惔遣谓世隆曰贤子俱有盛才一日见顾今故报礼若仍相造似非本意恐年少窥人刘瓛传瓛姿状纤小儒业冠于当时都下士子贵游莫不下席受业当世推其大儒以比古之曹郑性谦率不以高名自居之诣于人唯一门生持胡□随后主人未通便坐门待答住在檀桥瓦屋数间上皆穿漏学徒敬慕不敢指斥呼为清溪焉竟陵王子良亲往修谒梁书范云传云尝侍燕高祖谓临川王宏鄱阳王恢曰我与范尚书少亲善汝宜代我呼范为兄二王下席拜与云同车还尚书省南史何之元传之元好学有才思累迁信义令其宗人敬容位望隆重频顾访之元终不造焉或问其故之元曰昔楚人得宠于观起有马者皆亡夫德薄任隆必近覆败吾恐不获其利而招其祸识者以是称之王昙首传昙首元孙承性简贵有风格右卫朱异当朝用事每休下车马填门有魏郡申英者门寒才俊好危言高论以忤权右尝指异门曰此中辐辏皆为利往能不至者唯大小王东阳耳小东阳即承弟幼也时唯承兄弟及褚翔不至异门世并称之孔休源传休源会稽山阴人州举秀才梁台建与南阳刘之遴同为太学博士当时以为美选休源初到都寓于宗人少府孔登曾以祠事入庙侍中范云一与相遇深加褒赏后云命驾到少府登便拂筵整带谓当诣己备水陆之品云驻筋命休源及至命取其常膳止有赤仓米饭蒸鲍鱼云食休源食不举主人之馔高谈尽日同载还家登深以为愧尚书令沈约当朝贵显轩盖盈门休源或时后来必虚襟引接处之坐右商略文义其为通人所推如此何思澄传思澄东海郯人也少勤学工文天监十五年敕太子詹事徐勉举学士入华林撰遍略勉举思澄顾协刘杳王子云锺屿等五人以应选八年乃书成合七百卷思澄重交结分书与诸宾朋校定而终日造谒每宿昔作名一束晓便命驾朝贤无不悉狎狎处即命食有人方之娄护欣然当之投晚还家所赍名必尽谢览传梁武平建邺朝士王亮王莹等数人揖自余皆拜览时年二十余为太子舍人亦长揖而已梁书诸葛璩传江祀荐璩于明帝曰璩安贫守道说礼敦诗未尝投刺邦宰曳裾府寺北史寇赞传赞拜南雍州刺史进爵河南公初赞未贵尝从相者唐文相文曰君额上黑子入帻位当至方伯封公及其贵也文以百姓礼拜谒乃赐文坐赐衣服良马魏书任城王澄传澄子顺起家为给事中时尚书令高肇帝舅权重天下人士望尘拜伏顺曾怀刺诣肇门门者以其年少答云在坐大有贵客不肯为通顺叱之曰任城王儿可是贱也及见直往登□捧手抗礼王公先达莫不怪慑而顺辞吐傲然若无所睹肇谓众宾曰此儿豪气尚尔况其父乎及出肇加敬送之澄闻之大怒杖之数十寻除给事黄门侍郎时领军元威势尢盛凡有迁授莫不造门谢谒顺拜表而已曾不诣谓顺曰卿何谓聊不见我顺正色曰天子富于春秋委政宗辅叔父宜以至公为心举士报国如何卖恩责人私谢也裴叔业传叔业兄子粲封舒县子高阳王雍曾以事属粲粲不从雍甚为恨后粲修谒雍含怒待之粲神情闲迈举止抑扬雍不觉解颜时仆射高肇势倾一时朝士见者咸望尘拜谒粲候肇唯长揖而已北齐书神武帝纪神武自晋阳出口路逢朱荣妻北乡公主自洛阳来马三百匹尽夺之兆闻自追神武至襄垣漳水暴长桥坏神武隔水拜曰借公主马备山东盗耳杨愔传神武至信都愔遂投刺辕门便蒙引见署行台郎中崔季舒传崔暹尝于朝堂屏人拜之曰暹若得仆射皆叔父之恩其权重如此北史薛辩传辩五世孙端端从祖弟湖湖孙孝通曾与诸人同诣晋祠皆屈膝尽礼孝通独捧手不拜顾而言曰此乃诸侯之国去吾何远恭而非礼将为神笑拜者□焉李元忠传齐神武东出元忠乘露车载素筝浊酒奉迎神武闻其酒客未即见之元忠下车独坐酌酒擘脯食之谓门者曰本言公招延隽杰今闻国士到门不能吐哺辍洗其人可知还我刺勿复通也门者以告神武遽见之慕容俨传俨迁五城太守见东雍州刺史潘相乐长揖而已丞尉已下数罹其罪乃谓俨曰府君少为群下屈节俨攘袂曰吾状貌如此行望人拜岂可拜人齐渔阳王绍信传绍信文襄第六子也行过渔阳与大富人锺长命同□坐太守郑道盖来谒长命欲起绍信不听曰此何物小人主人公为起李义深传义深弟幼廉和士开权重百寮尽倾幼廉高揖而已梁昕传昕从朱天光征讨拜右将军周文帝迎魏孝武军次雍州昕以三辅望族上谒周文见昕容貌玮深赏异之房法寿传法寿曾孙豹迁乐陵太守齐灭遂还本乡丘园自养频被征命固辞以疾每牧守初临必遣致礼官佐邑宰皆投刺申敬韩禽传开皇初文帝潜有吞江南志拜禽庐州总管大举伐陈以禽为先锋进攻姑孰半日而拔次于新林江南父老素闻其威信来谒军门昼夜不绝韦孝宽传孝宽兄子艺拜齐州刺史迁营州总管艺容貌玮每蕃人参谒必整仪卫盛服以见之独坐满一榻蕃人畏惧莫敢仰视□□客传司空杨素守西京每公卿入言宾客上谒未尝不踞□而见一日卫公李靖以布衣上谒献奇策素亦踞见唐书刘武周传武周称疾卧家豪杰往候谒遂椎牛纵酒大言曰盗贼方起众又饥官粟红腐于仓谁能与我共取之诸恶少年皆愿从陈希烈传群司要职悉走林甫之门台省为空希烈虽坐府卒无入谒谒亦无所言以为常剧谈录李邺侯策蹇驴入洛至中桥南遇大尹避道所乘驴忽惊逸而走径入窦庭芝所居与仆者共造其门俄有人出来云此是分司窦员外宅所失驴收在马厩请客入座员外尝愿修谒唐书宋璟传尝宴朝堂二张列卿三品璟阶六品居下坐易之谄事璟虚位揖曰公第一人何下坐璟曰才劣品卑卿谓第一何耶会有丧告满入朝公卿以次谒通礼意易之后至促步前璟举笏却揖唯唯故积怨常欲中伤唐国史补崔颢有美名李邕欲一见开馆待之及颢至献文首章曰十五嫁王昌邕叱起曰小子无礼乃不接之本事诗开元末宰相李适之□直坦夷时誉甚美李林甫恶之排诬罢免朝客来虽知无罪谒问甚稀适之意愤日饮醇酣且为诗曰避贤初罢相乐圣且衔杯为问门前客今朝几个来林甫愈怒终遂不免干子郎中李丹典濠州萧复处士寄家楚州白田闻丹之义来谒之且无佣保棹小舟唯领一丱岁女僮时方寒衣复单敝女僮尢甚坐于客次女僮门外求火燎手且持其靴去客吏忽云郎中屈处士复即芒屩而入丹揖之坐略话平素复忽悟足礼之阙矍然乃起曰某为饥冻所迫高堂慈母处分令入关投亲知无奴仆有一小女僮便令将随参谒朝至此僮騃恐惧公衙失所在客吏已通取靴不得去就□脱唯惶悚而已丹曰靴与履皆一时之礼古者解袜登席即徒跣以为礼靴始自赵武灵王又有何典据此不足介君子怀但请述所求意遂留从容复颐旨趋乃云足下相才他日必领重事于是遣使于白田馈遗复母甚厚又饯复以马匹束帛复后竟为相唐书李诉传入蔡州裴度至诉以櫜键见请度以宰相礼受谒蔡人耸观耕余博览卢杞遇冯盛于涂各携一囊杞发盛囊有墨一枚杞大笑盛正色曰天峰煤和针鱼脑入金溪子手中录离骚古本比公日提绫文刺三百为名利奴顾当孰胜已而□杞囊果是三百刺唐书李德裕传德裕拜中书门下平章事故事丞郎诣宰相须少间乃敢通郎官非公事不敢谒李宗闵时往往通宾客李听为太子太傅招所善载酒集宗闵阁酣醉乃去至德裕则喻御史有以事见宰相必先白台乃听凡罢朝繇龙尾道趋出遂无辄至阁者冯定传定字介夫伟仪观与宿齐名人方汉二冯于□素善之□在襄阳定徒步上谒吏不肯白乃亟去□闻斥吏归钱五十万及诸境定返其遗以书让□不下士□大□剧谈录元和中进士李贺善为歌篇韩文公深所知重于缙绅之间每加延誉由此声华藉甚时元相国稹年老以明经擢第亦攻篇什常愿交结贺一日执贽造门贺览刺不容遽令仆者谓曰明经擢第何事来看李贺相国无复致情□愤而退云溪友议方雕云为白太傅所知后游涪州累为阍人艰阻为诗以献卢尚书弘宣范阳公怒阍者而礼方生焉诗曰荷衣拭泪几回穿欲谒朱门抵上天不是尚书轻下客山家无物与三权全唐诗话白乐天未冠以文谒顾况况睹姓名熟视曰长安米贵居大不易乃卷卷读其芳草诗至野火烧不尽春风吹又生叹曰吾谓斯文遂绝今复得子矣前言戏之耳牛僧孺始至京置琴书灞浐间先以所业谒韩文公皇甫员外二公披卷卷首有说乐二章未阅其词遽曰且以拍板为什么对曰乐句二公相顾大喜曰期高文必矣公因谋所居二公良久曰可于客户坊税一庙院公如所教二公复诲之曰某日可游青龙寺薄暮而归二公其日联镳至彼因大书其门曰韩愈皇甫湜同谒几官先辈不遇翌日辇毂名士咸往观焉奇章之名由是赫然矣或云僧孺登第与同辈登政事堂宰相曰扫厅奉候李播以郎中兴蕲州有李生携诗谒之播曰此吾未第时行卷也李曰顷于京师书肆百钱得此游江淮间二十余年欲幸见惠播遂与之因问何往曰江陵谒卢尚书播曰公又错也卢是某亲表李惭失次进曰诚若郎中之言与荆南表文一时乞取再拜而出刘节士也少放肆为侠酋因酒杀人亡命会赦出更折节读书能为歌诗然恃故时所负不能俯仰贵人闻韩愈接天下士步谒之作冰柱雪车二诗出卢孟右樊宗师见为独拜后以争语不能下宾客因持愈金数斤去曰此谀墓中人得耳不若与刘君为寿愈不能止归齐鲁不知所终顺宗实录令狐峘为吉州刺史齐映除江西观察过吉州峘自以前辈怀怏怏不以刺史礼见入谒从容步进不□属戎器映以为恨去至府奏峘举前刺史过失鞫不得真无政事不宜临郡贬衢州别驾全唐诗话刘鲁风江南投谒所知颇为典客所阻因赋一绝曰万卷书生刘鲁风烟波万里谒文翁无钱乞与韩知客名纸毛生不肯通自正元后唐文甚振以文学科第为一时之荣及其弊也士子豪气骂吻游诸侯门诸侯望而畏之如刘鲁风姚□杰柳棠胡曾之徒其文皆不足取余故载之者以见当时诸侯争取誉于文士此盖外重内轻之牙□如李益者一时文宗犹曰感恩知有地不上望京楼其后如李山甫辈以一名一第之失至挟方镇劫宰辅则又有甚焉者矣一篇一韵初若虚文而治乱之萌系焉余以是知其不可忽也唐书襄邑恭王神符传神符五世孙李从晦杨收方布衣进谒从晦一见如雅识待以公辅后果为宰相李训传每进见佗宰相备位天子倾意宦官卫兵皆慑惮迎拜摭言平曾谒华州李相不遇吟曰老夫三日门前立珠箔银屏昼不开诗卷却抛书袋里譬如闲看华山来李义山重九日谒令狐相不见题诗屏风而去诗曰曾共山公把酒□霜天白菊正离披十年泉下无消息九日尊前有所思莫学汉臣栽苜蓿还同楚客咏江蓠郎君官贵施行马东阁无因更重窥卢氏杂说裴德融讳皋值高锴知举入试主司曰伊讳皋某某下就试与及第困一生事后除屯田员外郎卢简求为右丞裴与除郎官一人同参到宅右丞先屈前一人入从容多时前人启云某与新除屯田裴员外同祗候右丞裴员外在门外多时卢遽使驱使官传语曰员外是何人下及第偶有事不得奉见裴仓皇失错骑前人马出门去云溪友议雍陶员外蜀川人也上第后稍薄于亲党其舅云安刘敬之罢举归三峡素事篇章让陶不寄书曰山近衡阳虽少雁水连巴蜀岂无鱼陶得书愧赧方有狐首之思后为简州牧自比之谢宣城柳吴兴也宾至则折挫之阍者亦怠投贽者稀得见焉忽有冯道明下第请谒云与员外故旧阍者以报及引进陶诃曰与公昧平生何言相识道明曰诵员外之言仰员外之德诗集中日得相见何乃昧平生也遂吟曰立当青草人先见行近白莲鱼未知又曰江声秋入寺雨气夜侵楼又曰闭门宾到常推病满院花开不似贫陶闻吟欣狎待道明如曩昔之交君子谓雍君矜诗而好媚冯子匪艺而求知其两违之文园岂尚耶北梦琐言古之制字卷纸题名姓号曰名纸大中年薛保逊为举场头角人皆体仿方作门状洎后仍以所怀列于启事随启诣公相门号为门状门启虽繁于名纸各便于时也书云谨祗候起居郎某官即是起居在前某官在后至今颠倒无人改更矣有朝廷改之亦美事也蜀中庾传昌舍人始为永和府判官文才敏赡伤于冗杂因候相国张公有故未及见庾怒而归草一启事仅数千字授于谒者拂袖而去唐进士曹唐游仙诗才情缥缈岳阳李远员外每吟其诗而思其人一日曹往谒之李倒屣而迎曹生人质充伟李戏之曰昔者未睹标仪将谓可乘鸾鹤此际拜见安知壮水牛亦恐不胜其载时人闻而笑之皮日休曾谒归融尚书不见因撰夹蛇龟赋讥其不出头也诗人方干亦吴人也王龟大夫重之既延入内乃连下两拜亚相安详以答之未起间方又致一拜时号方三拜也十国春秋前蜀卢延让传延让凡三十五举方登第所业诗有狗触店门开及饥猫临鼠穴嚵犬舐鱼砧句甚为张浚成汭所赏及高祖时复以诗语巧合擢用延让告人曰平生投谒公卿不意得力于猫儿狗于闻者大噱
　拜谒部纪事二
五代史唐朱弘昭传弘昭事明宗迁凤翔节度使孟知祥反明宗遣安重诲督军重诲至凤翔弘昭迎谒礼甚恭延重诲于家使其妻妾侍饮食龙敏传龙敏为太常卿使于吴越是时使吴越者见吴越王皆下拜敏进揖之还迁工部侍郎冯行袭传唐末山南盗孙喜以众千人袭均州刺史不能御行袭乃阴选勇士伏江南独乘小舟逆喜告曰州中闻公至皆欲归矣民惧掳掠请留兵江北独与腹心数人从行喜以为然乃独与行袭渡江军吏前谒行袭击喜仆地斩之伏兵发尽杀从行者册府元龟明宗长兴二年九月昭义县主簿张廷诩上言应诸道州县之内有在仕居闲衣冠不得与编民一例差遣及有假称摄试抗礼公厅请赐条理敕旨凡曰士流州县进应饶假诈称门族长吏岂肯延容应是户人皆编部籍如或为其家富邀坐公厅显从宾主之仪颇辱朝廷之任所在必无此事其中或有如斯须重衣冠以敦风俗州县官或与富百姓同坐交通者随处纠察使知事若不虚当行严断其妄称士族者亦议科罪马令南唐书王彦俦传彦俦自以发迹凶乱于是小心勤恪烈祖善之亲至其家拜其父周彬传彬授大理司直以母忧归葬谒禾川令直造其厅署令诘之曰君虽朝省直寮其如桑梓何彬怒因自誓曰吾不归令于兹有如白日服阕诣建康以前官出宰禾川前令腼颜而去韩熙载传中原使至熙载接伴绐曰老夫窃观吾子音容气貌一若先德况忝世旧故不可跪使者因拜之熙载才高气逸无所卑屈举朝未尝拜一人
郭昭庆传昭庆上书召对补杨子尉不受复归禾川邑宰览之修谒往候昭庆不与之见宰衔之昭庆常以才名自居徐铉徐锴尤嫉之锴前通谒而不署名衔昭庆怒乃诟而掷之由是有隙陆游南唐书申屠令坚传刘茂忠为袁州刺史金陵破后主归京师茂忠遂降入朝舟次淮口谒关吏称袁州刺史吏掷刺于地曰此亡国之俘何刺史也叱令执杖庭参至京师授登州刺史关吏抵罪适编管登州茂忠见之曰乃汝即日责拜谒两衙必令植立庭下吏惭愤死江表志宋齐丘镇锺陵有布衣李匡尧累贽谒于宋知其忤物托以它故终不与之见一日宋公丧子匡尧随吊客造谒宾司复却之乃就宾次大署二十八字云安排唐祚挫强吴尽见先生设庙谟今日丧雏犹自哭让皇宫眷合如何能改斋漫录李佑晋臣初任河潮守官监司怒其喏太文对众责之翌日请见遂极武监司愈怒称文责问佑供状云高来不可低来不可乞指挥明降喏样一个盖用俚语也宋史张昭传唐庄宗入魏河朔游士多自效军门昭因至魏携文数十轴谒兴唐尹张宪宪家富文籍每与昭燕语讲论经史要事恨相见之晚即署府推官贺惟忠传惟忠少勇敢善骑射周祖将兵惟忠谒于道左自陈其有武艺周祖悦之即留置所部刘福传福徐州下邳人少倜傥魁岸有膂力周显德中世祖征淮南福徒步谒见于寿春世宗奇之因留麾下南唐世家舒元颍州沈丘人少倜傥好学与道士杨讷讲习于嵩阳通左氏及公谷二传与讷同诣河中谒李守贞与语奇之俱馆于门下陶谷传谷尝以书干宰相李崧崧甚重其文时和凝亦为相同奏为著作佐郎集贤校理王溥传溥好聚书万余卷子贻孙遍览之又多藏法书名画太祖尝问赵普拜礼何以男子跪而妇人否普问礼官不能对贻孙曰古诗云长跪问故夫是妇人亦跪也唐太后朝妇人始拜而不跪普问所出对云太和中有幽州从事张建章着渤海国记备言其事普大称赏之李处耘传开宝中太宗纳处耘次女为妃即明德皇后也处耘子继隆多智用能谦谨保身上尝命诸王诣第候谒继隆不设汤茗第假王府从行茶炉烹饮焉王嗣宗传嗣宗少力学自奋游京师以文谒王佑颇见优待开宝八年登进士甲科世说补郭昱狭中诡僻登进士耻赴常选献书于宰相赵普自比巢由朝议恶其矫激故久不调后复伺普望尘自陈普笑谓人曰今日甚荣得巢由拜于马首养□漫笔建隆中曹彬潘美伐江南城既破李煜白衫纱帽见二公先见潘设拜潘答之次见曹设拜曹使人明语之曰介冑在身拜不及答识者善之青箱杂记龚□自负文学少许人谈论多所折难太宗朝知朗州士罕造其门独丁谓贽文求见□倒屣延迓酬对终日以至忘食曰自唐韩柳后今得子矣宋史林特传特字士奇十岁谒江南李璟献所为文璟奇之命作赋有顷而成授兰台校书郎李垂传垂字舜工聊城人咸平中登进士第累迁着作郎修起居注丁谓执政垂未尝往谒或问其故垂曰谓为宰相不以公道副天下望而恃权怙势观其所为必游朱崖吾不欲在其党中谓闻而恶之罢知亳州迁颍晋绛三州明道中还朝合门祗候李康伯谓曰舜工文学议论称于天下诸公欲用为知制诰但宰相以舜工未尝相识盍一往见之垂曰我若昔谒丁崖州则干兴初已为翰林学士矣今已老大见大臣不公常欲面折之焉能趋炎附热看人眉睫以冀推挽乎道之不行命也执政知之出知均州卒鲁宗道传宗道少孤鞠于外家诸舅皆武人颇易宗道宗道益自奋励读书袖所著文谒戚纶纶器重之狄棐传棐少随父官徐州以文谒路振振器爱之妻以女冯元传元性简厚不治声名非庆吊未尝过谒二府张咏传咏性躁果卞急病创甚饮食则痛楚增剧御下益峻尢不喜人拜跪命典客预戒止有违者咏即连拜不止或倨坐骂之王旦传谏议大夫张师德两诣旦门不得见意为人所毁以告向敏中为从容明之及议知制诰旦曰可惜张师德敏中问之旦曰累于上前言师德名家子有士行不意两及吾门状元及第荣进素定但当静以待之尔若复奔竞使无阶而入者当如何也敏中启以师德之意旦曰旦处安得有人敢轻毁人但师德后进待我薄尔敏中固称适有阙望公弗遗旦曰第缓之使师德知聊以戒贪进激薄俗也冯拯传拯气貌严重宦者传诏至中书不延坐工部尚书林特尝诣第累日不得通白以咨事使诣中书既至又遣堂吏谓之曰公事何不自达朝廷卒不见特大愧而去胡顺之传顺之为青州从事高丽入贡中贵人挟以为重使州官旅拜于郊顺之曰青大镇也在唐押新罗渤海奈何卑屈如此独不拜笔录太尉王公旦祥符中在中书圣眷特厚尝因便坐奏事上语及一省郎姓名旦曰斯人行履才干俱有可采今方典郡宜与甄擢公及同列亦皆素知其为人因共相荐之自是屡加叹赏即令记录俾俟归朝日亟命转运使徐更别议升陟既而代还至阙上复先省记之会外计阙官即与同列拟定名氏约以次日奏补及晚归私第斯人投刺来谒公方议委使辞而不见诘朝入对具道本末请授以转漕之任上默然不许公退而叹骇惕息累日乃知昨暮造请虽不之见已密为伺察者所纠而此人讫真宗世不能用公不欲指其名而每戒同列以私谒之嫌当须谨避庶几免于悔吝退朝录张唐公言徐常侍谪邠州时柳仲涂开为守顷之郑仲贤文宝为陕西转运使郑即骑省门人也到官即来致谒而仲涂郡务不举颇惮其来乃先恳于徐公郑既谒见徐曰柳侯甚奉畏郑翌日而还湘山野录王钦若乡荐赴阙张齐贤时为江南漕以书荐谒钱希白冷斋夜话讲师遵式将谒王冀公乃过林逋逋以诗送之曰虎牙熊轼隐铃斋堂树阴阴长碧苔丞相望崇宾谒少清谈应喜道人来闻见前录种先生放字明逸隐居终南山豹林谷闻华山陈希夷先生之风往见之希夷先生一日令洒扫庭除曰当有嘉客至明逸作樵夫拜庭下希夷挽之而上曰君岂樵者二十年后当为显官名耸闻天下明逸曰某以道义来官禄非所问也希夷笑曰人之贵贱莫不有命贵者不可为贱亦犹贱者不可为贵也君骨相当尔虽晦迹山林恐竟不能安异日自知之李文定公道为学子时从种放明逸先生学将试京师从明逸求当涂公卿荐书明逸曰有知滑州柳开仲涂者奇才善士当以书通君之姓名文定携书见仲涂以文卷为贽与谒俱入久之仲涂出曰读君之文须沐浴乃敢见因留之门下谈苑真宗诏种放至阙韦布长揖宰执杨大年嘲曰不把一言裨万乘秪叉双手揖三公上召杨曰卿安知无一言裨朕乎出皂囊十轴书乃放所奏也书曰十议所谓议道议德议仁议义议兵议刑议政议赋议安议危亿曰臣当负荆谢之丁讽病废常令两女奴掖侍见客于堂中讽之病以好色既废亡赖益求妙年殊质以厌其心客出不能送又令一婢子送至中门曰谢访以故宾客之至者加多乃愈于未病时盖其来不专为讽也闻见杂录丁晋公尝忌杨文公一日诣晋公既拜而□拂地晋公曰内翰拜时须撇地扬起视其仰尘曰相公坐处幕漫天时人称其敏而有理宋史冯京传京为翰林学士知开封府数月不诣丞相府韩琦语□弼以京为傲弼使往见琦京曰公为宰相从官不妄造请乃所以为公重非傲也盛度传度体肥大艰于拜起宾客有拜之者则俯伏不能兴往往瞪视而诟詈之富弼传弼恭俭好修与人言必尽敬虽微官及布衣谒见皆与之抗礼气色穆然不见喜愠张载传载字子厚长安人少喜谈兵至欲结客取洮西之地年二十一以书谒范仲淹一见知其远器乃警之曰儒者自有名教可乐何事于兵因劝读中庸载于是尽弃异学淳如也湘山野录石曼卿谓秘演曰馆俸清薄不得痛饮奈何演曰非久引一酒主人奉谒不可不见闻见前录韩参政亿李参政若谷未第时皆贫同赴试京师每出谒更为仆避暑录话崔唐臣闽人也与苏子容吕晋叔同学相好二公先登第唐臣遂罢举久不相闻嘉佑中二公在馆下一日忽见唐臣舣舟汴岸亟就见之邀与归不可翌日自局中还唐臣有留刺乃携酒具再往谒之则舟已不知所在矣归视其刺之末有细字小诗一绝云集仙仙客问生涯买得渔舟度岁华案有黄庭樽有酒少风波处便为家续湘山野录一庸生张姓忘其名猬□黑面项青衣缁裘持一诗代刺摇袖以谒杜祁公曰昨夜云中羽檄来按兵谁解埽氛埃长安有客面如铁为报君王早筑台祁公异之奏补干佑一尉闻见前录文潞公判北京有汪辅之者新除运判为人褊急初入谒潞公方坐厅事阅谒置案上不问入宅久之乃出辅之已不堪既见公礼之甚简谓曰家人须令沐发忘见运判勿讶辅之沮甚大名王荀龙字仲贤入洛见康节先公其议论劲正有过人者康节喜之和其诗曰既辱佳章当坠刺岂无累句代通名青琐诗话李先生清臣者北人也方束发则才俊辞句惊人老儒辈莫不心服一日薄游定州时韩魏公知定州先生携刺往谒见其侄太祝吏报曰太祝方寝先生求笔为诗一绝书于刺授其吏曰太祝觉而投之诗曰公子乘闲卧绛厨白衣老吏慢寒儒不知梦见周公否曾说当时吐哺无后魏公见诗云吾知此人久矣竟有东□之选清尊录富韩公谢事居洛一日邵康节来谒公已不通客惟戒门者曰邵先生来无早晚入报是日公适病足卧小室延康节至卧□前康节笑曰他客得至此邪公亦笑指康节所坐胡□曰病中心怦怦虽儿子来立语遣去此一胡□惟待君耳康节顾左右曰更取一胡□来公问故答曰日正中当有一绿衣少年骑白马候公公虽病强见之公薨后此人当秉史笔记公事公素敬康节神其言因戒阍人曰今日客至无贵贱立为通既午果范祖禹梦得来遂延入问劳稠迭且曰老病即死念平生碌碌无足言然粗怀朴忠他时笔削必累君愿少留意梦得惶恐叵测避席谢后十余年修裕陵实录梦得竟为修撰韩公传名臣言行录外集谢上蔡先生监西竹木场朱子发震自太学与弟子权偕往谒之坐定子发进曰某愿见先生久矣今日之来无以发问不识先生何以见教先生曰好待与贤说一部论语子发私念日刻如何由亲款其讲说已而具饭酒五行只说他话及茶罢乃掀□曰听说论语首举子见齐衰者与冕衣裳者与瞽者见之虽少必作过之必趋又举师冕见及阶子曰阶也及席子曰席也皆坐子曰某在斯某在斯子张问曰与师言之道与曰固相师之道也夫圣人之道无微显无内外由洒扫应对进退而上达夫道本末一以贯之一部论语只恁地看谢上蔡先生尝宰德安府之应城胡文定以典学使者行部过之不敢问以职事顾因介绍请以弟子礼见入门见吏卒植立庭中如土木偶人肃然起敬禀学焉宋史张齐贤传齐贤子宗诲以秘书监致仕尝事干谒其子曰昔贺秘监以道士服东归会稽明皇赐以鉴湖以为休老之地今洛下虽无鉴湖而嵩少伊瀍天下佳处虽非朝廷所赐皆闲逸之人所有尔大夫盍衣羽服以优游何必更事请谒乎宗诲曰吾作白头老监秘书而眠何以贺老流沙之服为哉时以为名言王岩叟传岩叟知定州安喜县有法吏罢居乡里导人为讼岩叟捕挞于市众皆竦然定守吕公着叹曰此古良吏也有诏近臣举御史举者意属岩叟而未及识或谓可一往见岩叟笑曰是所谓呈身御史也卒不见苏颂传颂以集贤院学士知应天府吕惠卿尝语人曰子容吾乡里先进苟一诣我执政可得也颂闻之笑而不应刘庠传庠知开封府不肯屈事王安石安石欲见之戒典谒者曰今日客至勿纳惟刘尹来即告我有语庠者曰王公意如此盍一往见庠谓见之何所言自彼执政未尝一事合人情脱问青苗免役将何辞以对竟不往李周传周通判施州司马光将荐为御史欲使来见周曰司马公之贤吾固愿见但闻荐而往所谓呈身御史也卒不往上官均传自熙宁以来京师百司有谒禁均言以诚待人则人思竭忠以疑遇物则人思苟免愿除开封大理外余皆释禁以明洞达不疑之意读书镜赵抃罢政闲居一士人以书贽见公读之终卷正色谓士人曰朝廷有学校有科举何不以卒业却与闲退之人说他朝廷利害士人惶恐而退贤奕编富郑公致政归西都常跨驴出郊逢水南巡检盖中官也威仪呵引甚盛前卒呵骑者下公举鞭促驴卒声愈厉又唱言不肯下请官位公举鞭称名曰弼弼卒不晓所谓白其将曰前有一人骑驴冲节请官位不得口称弼弼将方悟曰乃相公也下马伏谒道左公举鞭去闻见录韩魏公留守北京李稷以国子博士为漕慢公俄潞公代魏公为守稷谒见公着道服出语之曰汝父吾客也只八拜稷不得已如数拜之清波志蔡忠怀持正初仕邠州理掾属韩康公宣抚陕西喜其所撰乐语全用韩氏事荐之康公弟持国尹开封辟主左厢公事后尹刘公庠责蔡廷参蔡曰此礼起于藩镇辟除掾属辇毂之下比肩事主虽有故事亦不可用刘不能屈神宗闻而嘉之刘乃补外忠怀为小官所守如此今州县吏见长官典谒以例告违背礼制者多矣剡溪野语欧阳公作北转运使过滑州访刘羲叟于陋巷中羲叟时为布衣人未有知者容斋续笔张芸叟与石司理书云顷游京师求谒先达之门每听欧阳文忠公司马温公王荆公之论于行义文史为多唯欧阳公多教吏事既久之不免有请大凡学者之见先生莫不以道德文章为欲闻者今先生多教人以吏事所未谕也公曰不然吾子皆时才异日临事当自知之司马温公作相日亲书榜□揭于客位曰访及诸君若睹朝政阙遗庶民疾苦欲进忠言者请以奏牍闻于朝廷光得与同僚商议择可行者进呈取旨行之若但以私书宠谕终无所益若光身有过失欲赐规正即以通封书简分付吏人令传入光得内自省讼佩服改行至于整会官职差遣理雪罪名凡干身计并请一面进状光得与朝省众官公议施行若在私第垂访不请语及某再拜咨白宋史米芾传无为州治有巨石状奇丑芾见大喜曰此足以当吾拜具衣冠拜之呼之为兄王化基传化基孙诏为度支郎中使契丹入贺故事跪而饮盖有误拜者乃强诏诏曰南北百年所守者礼其可纷更耶卒跪饮之陈淬传淬字君锐兴化军莆田人绍圣初下第挟策西游时吕惠卿帅鄜延淬戎服往见惠卿问相见何事淬曰大丈夫求见大丈夫又何事惠卿器之陈师道传师道字履常彭城人少而好学苦志高介有节安贫乐道初游京师逾年未尝一至贵人之门傅尧俞欲识之先以问秦观曰是人非持刺字俯颜色伺候乎公卿之门者殆难致也尧俞曰非所望也吾将见之惧其不吾见也子能介于陈君乎知其贫怀金欲为馈比至听其论议益敬畏不敢出章惇在枢府将荐于朝亦属观延至师道答曰辱书谕以章公降屈年德以礼见招不佞何以得此岂侯尝欺之耶公卿不下士尚矣乃特见于今而亲于其身幸孰大焉愚虽不足以齿士犹常从侯之后顺下风以成公之名然先王之制士不传贽为臣则不见于王公所以成礼而其敝必至自鬻故先王谨其始以为之防而为士者世守焉师道于公前有贵贱之嫌后无平生之旧公虽可见礼可去乎且公之见招盖以能守区区之礼也若昧冒法义闻命走门则失其所以见招公又何取焉虽然有一于此幸公之他日成功谢事幅巾东归师道当御款段乘下泽候公于东门外尚未晚也及惇为相又致意焉终不往邵伯温传伯温康节处士雍之子也监永兴军铸钱监时元佑诸贤方南迁士鲜访之者伯温见范祖禹于咸平见范纯仁于颍昌或为之恐不顾也郑雍传雍为御史中丞时二府禁谒加严雍叹曰旁招俊乂列于庶位宅百揆职也彼有足不及公卿之门者犹当物色致之奈何设禁若是且二府皆天子所改容而礼貌之者乃复防闲其私如此乎于是援贾谊廉耻节行之说以谏诏弛其禁李周传周历官集贤殿修撰周自为小官沉晦自匿未尝私谒执政有公事公诣中书白之薛向使三司欲辟为属及相见卒不敢言退而叹曰若人未易屈也以是不偶于世轩渠录刘贡父为馆职节日同舍有令从者以书筒盛门状遍散于人家贡父知之乃呼住所遣人坐于别室犒以酒炙因取书筒视之凡与贡父有一面之旧者尽易贡父门状其人既饮食再三致谢遍走陌巷实为贡父投刺而主人之刺遂不得达苏黄门子由南迁既还居许下多杜门不通宾客有乡人自蜀川来见之伺候于门弥旬不得通宅南有丛竹竹中为小亭遇风日清美或徜徉亭中乡人既不得见则谋之阍人阍人使待于亭旁如其言后旬日果出乡人因趋进黄门见之大惊慰劳久之曰子姑待我于此翩然复入迨夜竟不复出范忠宣谪居永州客至必见之对设两榻多自称老病不能久坐径就枕亦授客一枕使与己对卧数语之外往往鼻息如雷客待其觉有至终日迄不得交一谈者世说补绍圣间马从一监南京排岸司适漕使至随众迎谒漕一见即怒叱之曰闻汝不职未欲按汝尚敢来见邪从一惶恐自陈湖湘人迎亲窃禄求哀不已漕察其语南音也乃稍霁威云湖南亦有司马氏乎从一答曰某姓马监排岸司耳漕乃微笑曰然则勉力职事可也初盖误认为温公族人故欲害之自是从一刺谒但称监南京排岸而已传者皆以为笑可谈章惇性豪恣忽略士大夫绍圣间作相翰林学士承旨蔡京谒惇惇道衣见之蔡上言状乃立宰相见从官法宋史卫肤敏传肤敏为秘书省校书郎宣和七年至金国知其兵已举殊不为屈及将还金人所答国书欲以押字代玺肤敏力争曰押字岂所以交邻国论难往复卒易以玺及受书欲令双跪肤敏曰双跪乃北朝礼安可令南朝人行之哉争辩逾时卒单跪以受金人积不悦中道羁留且半年至涿州新城与斡离不遇遣人约相见拒之不可遂语之曰必欲相见其礼当如何曰有例肤敏笑曰例谓趋伏罗拜此礼焉可用北朝止一君耳皇子郎君虽贵人臣也一介之使虽贱亦人臣也两国之臣相见而用君臣之礼是北朝一国有二君也金人气折始曰唯所欲肤敏长揖而入靖康初始还进三官赵良嗣传良嗣本燕人马植世为辽国大族仕至光禄卿行污而内乱不齿于人政和初童贯出使道芦沟植夜见其侍史自言有灭燕之策因得谒童贯与语大奇之载与归易姓名曰李良嗣荐诸朝即献策帝嘉纳之赐姓赵氏以为秘书丞图燕之议自此始任谅传谅为河南户曹以兵书谒枢密曾布布使人邀诣阙既见觉不能合径去布为相犹欲用之谅予书规以李德裕事布始怒梅执礼传执礼官武学博士大司成强渊明贤其人为宰相言相以未尝识面为慊执礼闻之曰以人言而得必以人言而失吾求在我者而已卒不往谒龚夬传夬弟大壮少有重名清介自立从兄官河阳曾布欲见之不可得乃往谒夬邀之出从容竟日题诗壁间有得见两龚之语名臣言行录外集胡五峰先生宏字仲仁文定公之季子南轩见先生先生辞以疾它日见孙正孺而告之曰渠家好佛宏见他说甚南轩方悟前此不见之因于是再谒之语甚相契遂受业焉南轩曰栻若非正孺几乎迷路闲燕常谈钱中道帅太原一日武官谒见叙旧累数百言而退钱语坐客曰适来官人口不称名但称贱迹不已欲面折之便是要人避己名也客问似乎门下有旧钱曰旧识其公客曰某亦识之佳士也钱曰只那老贱迹一座皆笑宋史种师道传童贯握兵柄而西翕张威福见者皆旅拜师道长揖而已挥麈前录旧制监司虽官甚卑遇前执政宰藩亦肩舆升厅事宣和初薛肇明自两地出守淮南有转运判官年少新进轻脱之甚肇明每不堪之到官未几肇明还旧厅因与首台蔡元长语及之且云乘轿直抵脚踏子始下呵舆之声惊耳至今为之重听其他可知也元长大不平翊日降旨诸路监司遇前宰执帅守处即入客位通谒自是为例挥麈三录郑亨仲刚中为川陕宣抚节制诸将极为尊严吴璘而下每入谒必先□墀然后升厅就坐忽璘除少保来谢语主阍吏乞讲钧敌之礼吏以为白亨仲亨仲云少保官虽高犹都统制耳倘变常礼是废军容少保若欲反则取吾头可矣□墀之仪不可易也璘皇恐听命人皆韪之宋史李浩传浩早有文称绍兴十二年擢进士第时秦□挟宰相子以魁多士同年皆见之或拉浩行毅然不往杨万里传万里字廷秀吉州吉水人中绍兴二十四年进士第为赣州司户调永州零陵丞时张浚谪永杜门谢客万里三往不得见以书力请始见之浚勉以正心诚意之学万里服其教终身乃名读书之室曰诚斋贤奕杨东山言某筮仕为零陵簿太守赵谧丞相元镇子也初参时客将传言待众官退郄请主簿客退赵具冠裳端立堂上凡再请某不动三请某解其意遂趋一揖上阶禀叙礼数既毕一揖径入更不延坐某退而抑□几成疾以书白诚斋欲弃官归诚斋曰此乃教诲吾子也他日得力处当在此某意犹未平后涉历稍深方知此公善教人尚有前辈典刑赵德庄常宰余干赵忠定是其邑子忠定初冠多士适德庄在朝忠定往谒谢德庄语之曰慎勿以一魁先置□中时以为名言宋史陈橐传橐摄天台临海黄岩三邑易越州新昌令皆以恺悌称吕颐浩欲援为御史约先一见橐曰宰相用人乃使之呈身耶谢不往仇悆传悆端方挺特自初官讫通显无所附丽令邓城时丞相范宗尹方为邑子以文谒悆悆他日语其父是子公辅器也宗尹既当国未尝以私见李朴传朴历官秘书监自为小官天下高其名蔡京将强致之俾所厚道意许以禁从朴力拒不见京怒形于色然终不害也中书侍郎冯熙载欲邂逅见朴朴笑曰不能见蔡京焉能邂逅冯熙载邪黄中传中除龙图阁学士致仕凡邑里后生上谒必训以孝弟忠信朱熹裁书以见有曰今日之来将再拜堂下惟公坐而受之俾进于门弟子之列则某之志也其为人敬慕如此养疴漫笔陈同甫名亮号龙川始闻辛稼轩名访之将至门遇小桥三跃而马三却同甫怒拔剑挥马首推马仆地徒步而进稼轩适倚楼望见之大惊异遣人询之则已及门矣遂定交宋史陈俊卿传俊卿同知枢密院事时曾觌龙大渊怙旧恩窃威福士大夫颇出其门及俊卿馆伴大渊副之公见外不交一语大渊纳谒亦谢不接杨大全传大全累迁司农寺丞修高宗实录充检讨官先是韩胄用事私台谏之选为己羽翼且欲得知名士借望以压群言一时之好进者恨不预此选也会御史虚位有力荐大全者属大全一往见且曰公朝见除目夕下矣大全笑谢决不往明日遂丐外时实录将上矣上必推恩大全去不少待于是除知金州至姑苏以病卒倪思传思为吏部侍郎兼直学士院御史姚愈劾思出知太平州历知泉州建宁府皆以言者论去久之召还试礼部侍郎兼直学士院胄先以书致殷勤曰国事如此一世人望岂宜专以洁己为贤哉思报曰但恐方拙不能徇时好耳时赴召者未引对先谒冑或劝用近例思曰私门不可登矧未见君乎陆持之传持之字伯微知荆门军九渊之子也韩冑将用兵持之忧时不怿乃历聘时贤将有以告见徐谊于九江时议防江持之请择僚吏察地形孰险而守孰易而战孰隘而伏毋专为江守具言自古兴事造业非有学以辅之往往皆以血气盛衰为锐惰故三国两晋诸贤多以盛年成功名公更天下事变多矣未举一事而朝思夕维利害先入于中愚恐其为之难也谊怃然又之鄂谒薛叔以项安世之荆谒吴猎争欲留之寻皆谢归黄师雍传师雍调婺州教授学政一以吕祖谦为法李宗勉赵必愿赵汝谈皆荐之师雍慕徐侨有清望欲谒之会其有召命师雍曰今不可往也侨闻而贤之至阙以其学最闻癸辛识余表舅吴四丈性滑稽适节日无仆可出徘徊门首恰友人沈子公仆送刺至漫取视之类皆亲故于是酌之以酒阴以已刺尽易之沈仆不悟因往遍投之悉吴刺也乡曲相传以为笑谈然类说载陶谷易刺之事正与此相类恐吴效之为戏耳姑苏笔记贾秋壑柄国时浙漕朱峻深源每有札子禀事必称云万拜覆时人谓之朱万拜深源晦翁曾孙宋史文天祥传天祥至潮阳见张弘范左右命之拜不拜弘范遂以客礼见之阇婆国传其王椎髻戴金铃衣锦袍蹑革履坐方□官吏日谒三拜而退金史唐括安礼传安礼拜右丞上问宰臣议山东猛安贫户如何安礼对曰猛安人与汉户今皆一家彼耕此种皆是国人即日签军恐妨农作上责安礼曰朕谓卿有知识每事专效汉人若无事之际可务农作国家有事农作奚暇卿习汉字读诗书姑讲本朝之法前日宰臣皆女直拜卿独汉人拜是邪非邪所谓一家者一类也女直汉人其实则二可谓一类乎纥石烈良弼传天会中选诸路女直字学生送京师良弼与纳合椿年皆童丱俱在选中是时希尹为丞相以事如外郡良弼遇之途中望见之叹曰吾辈学丞相文字千里来京师固当一见乃入传舍求见拜于堂下希尹问曰此何儿也良弼自赞曰有司所荐学丞相文字者也希尹大喜问所学良弼应对无惧色希尹曰此子他日必为国之令器留之数日宗室传镐王永中表乞闲居诏不许球猎游宴皆有制限家人出入皆有禁防河东提刑判官把里海坐私谒永中杖一百解职张暐传暐子行简言唐制仆射宰相生日百官通班致贺降阶答拜国朝皇太子元正生日三师三公宰执以下须群官同班拜贺皇太子立受不答拜今尚书省宰执生日分六品以下别为一班揖贺宰执坐答揖左右司郎中五品官廷揖亦坐答之臣谓身坐举手答揖近于坐受也宰执受贺其礼乃重于皇太子恐于义未安别嫌明微礼之大节伏请宰执生日令三品以下官同班贺宰执起立依三品官仪式通答揖上曰此事何不早辨正之如都省擅行卿论之是矣行简对曰礼部盖尝参酌古今典礼拟定仪式省廷不从辄改以奏下尚书省议遂用之宰执生日三品以下群官通班贺起立答之自此始元史赛典赤赡思丁传赡思丁拜平章政事行省云南时宗王脱忽鲁方镇云南以赛典赤至必夺其权具甲兵为备赛典赤乃遣子纳速剌丁先至王所王遣亲臣撒满位哈乃等至赛典赤问以何礼见对曰吾等与纳速剌丁偕来视犹兄弟也请用子礼见皆以名马为贽拜跪甚恭观者大骇刘赓传赓拜监察御史是时御史中丞崔彧好盛气待人他御史拜谒或平受之独见赓则待以上客辍耕录恒阳廉文正王字善父畏吾氏由父孝懿王官廉访使氏焉国初拜为平章政事秉政日中书右丞刘武敏公整以初附为都元帅骑从甚都诣门求见王之弟兄凡十人后皆至一品内王弟昭文馆大学士光禄大夫蓟国公犹布衣为通报王方读书略不答蓟公出整复浼入言之因令彻去坐椅自据中坐令整入整展拜起侧立不予之一言整求退谓曰此是我私宅汝欲有所言明日当诣政事堂及出惭赧无人色顷之宋士之在羁旅者寒饿狼狈衣冠□缕袖诗求见王之弟兄皆揶揄之蓟公复为入言急令铺设坐椅且戒内人备酒馔出至大门外肃入对坐出酒馔执礼甚恭且录其居止诸儒但言困苦乞归王明日遂言于世皇皆遂其请是夜诸兄弟问曰今日刘元帅者主上之所倚任反菲薄之江南穷秀才却以礼遇如此其至我等不能无疑王曰我是国家大臣言动嚬笑系天下重轻整虽贵卖国叛臣也故折辱之令其知君臣义重若寒士数十皆诵法孔子者也在宋朝不坐燕不与何故而拘执于此况今国家起朔漠斯文不绝如□我更不尊礼则儒卫且将扫地矣王之作兴文若此是大有功于名教者徐文献公既迁司至杭一日有本路总管与一万户谒公私第公以宾礼延之上坐适书吏从外来见而趋避伺其退入见曰总管万户皆属官耳得无礼貌之过与公曰在公府则有尊卑之辨若私宅须明主客之分我辈能廉介则百司自然知惧何待恃威势以骄凌之然后为尊严乎吏赧甚江右胡存斋参政能折节下士宾客至如家焉故南北士大夫有经过其地无不愿见者每虞阍人不为通刺苟不出日即于门首挂一牌云胡存斋在家周景远先生驰名能文为南台御史时分治过浙省每日与朋友往复其书吏不乐似有举刺之意大书壁上曰御史某日访某人某日某人来访御史忽见呼谓曰我尝又访某人汝乃失记何也第补书之因复谓曰人之所以读书为士君子者正欲为五常主张也使我今日谢绝故旧是为御史而无一常宁不为御史不可灭人理吏赧服而退武林钱思复先生尝言年十六七时以诗见息斋李公于州桥寓居既拜公公答拜命坐辞之再公曰仲尼之席童子隅坐因不敢辞徐永之先生为江浙提举日客往访之者无间亲□贵贱必送之门外凡客请纳步则曰不可妇人送迎不逾阈右二事可见前辈诸老谦恭退抑汲引后进待人接物者如此太仓州志朱清盛时士人谒之报用泥金单帖辄为销金匠鬻去值五镮明昭代典则洪武四年上以军民行礼尚循旧俗饮宴行酒多以跪拜为礼乃命省臣及礼部官定为仪式申禁之洪武五年三月命礼部重定官民相见礼先是元俗官僚相见辄跪一足以为礼拜则以叩头为致敬既拜复跪一足属官下人见上司官长与为礼即引手于后退却若避之状上甚厌之自即位初即加禁止然旧习不能尽革至是复定为仪节令颁示之上谓礼部臣曰礼者所以美教化而定民志成周设大司徒以五礼防万民之伪而教之中夫制中莫如礼修政莫如礼故有礼则治无礼则乱居家有礼则长幼序而宗族和朝廷有礼则尊卑定而等威辨今命尔稽考典礼合于古而宜于今者以颁布天下俾习以成化庶几复古之治也正气纪王宾传宾夙与广孝善后广孝功成旋里宾见荣状掩面走之广孝谒之再宾闭户不纳乃屏骑从徒步造门强请乃见语未卒忽堕茗瓯而仆口目俱欹或曰广孝三谒不肯见从门隙潜窥见宾呼之宾操吴音应曰和尚嗟哉颠蹶而死姚善传隐士王宾居陋巷善往候舍车诣门宾问为谁对曰姚善乃开门延语及宾报谒望门再拜而返善自邀还辞非公事不敢入湖广通志夏原吉迁民部尚书上北征命辅皇孙留守北京兼掌行在九卿事百官总己以听庶政肃然西域法王朝见便殿群臣皆拜吉独长揖上笑曰卿欲效韩愈耶贤奕编杨文贞公士奇以元宰归省过湖中邂逅一张参政者风驶舟上下则各举手一笑竟别抵维扬郡守令先日候无耗翌日舟至守令竟不相闻过去昔祭酒陈公敬宗王振慕其名因巡抚周公求见公曰某为人师而求谒中贵他日无以见诸生周乃谓振曰陈祭酒书法极高以求书为名先之礼币彼将谒谢矣振然之乃遗彩缎羊酒来书程子四箴敬宗为走笔书之而反其礼币竟不往见以此故为祭酒十八年不迁吴江县志正统初布政使何源家居一日诣府谒知府况钟青袍角带从东门入阍人不识厉声诃之源曰吾致仕官烦为通报阍者曰汝官不过丞簿耳源曰不止此曰岂同知通判乎曰不止此曰然则太守乎曰亦不止此阍者惊疑源徐曰江西布政使也既报钟出门肃入成礼而别挽之由中道不从请乘车亦不从徒步而还源厚德类如此客座新闻太仓陆孟昭为刑部郎中尝往一朝士家驾牛投刺不书名惟云东海钓鳌客过其士归见之知孟昭也亦递一帖云西番进象人来盖孟昭黑面白齿人皆嘲为象奴云常熟县志江阴卞户部荣未第时访钱谓阍人曰语汝主诗人相访适席中有妓要赋赠妓诗仍以艎降湘为韵卞挥一绝琵琶斜抱出艅艎貌与荷花两不降今夜彩云何处宿空留明月照潇湘倒屣迎入遂定交无锡县志李谟居无锡一日方与客饮有道人叩门曰吾自青城山来刘高尚先生使我见公有所言阍人辞宝文方饮酒不敢白再三请不可道人不乐乃索笔书户上曰日转庭槐影渐移重门复屋传呼迟不如拂袖穿云去说与落花流水知又曰吾所谓小郗者也谟闻怅恨累日见闻录成化时中都镇守中官欲谒者由旁门入且以文东武西榜于门德兴孙清简公需为巡仓投刺将据其所榜以僭劾之中官惮公严卒正王客之礼列朝诗集桑悦字民怿常熟人为博士弟子谒部使者书刺曰江南才子使者大骇延之较书预刊落以试悦校至不属即索笔请书足使者乃敬礼焉陜西通志王亿字本一凤翔府人弘治末进士分巡辽东时太监于喜镇守其地往佥事谒见如都御史礼喜又怙宠悖慢亿甬道入上坐抗礼喜始怒然畏其清直卒下之王朝字仲冕正德丁丑进士知三河县东厂权珰张锐其县人也新令谒锐必变服献贽不往锐来谒复抗礼锐不悦江南通志王艮泰州人字汝止时王守仁开府豫章以道学为海内宗艮乃往谒持海滨生刺踞上坐与语艮知大悦服愿为弟子已稍疑则又即上坐反复论难数日乃竟执弟子之礼焉近峰闻略刘瑾用事时百官门状启礼悉用红纸故京师纸价顿十数倍虽元臣宿将必曰晚生曰门下生而称瑾则有恩府恩主千岁公公之语濯缨亭笔记张公宁至汀以疾乞休闲居三十年绝迹不事干请藩臬士夫东西行者靡不造谒得一接见为幸名震海外春明梦余录潘埙纪前辈风范云埙为诸生时将郡吴先生命往见乡先宪副行素韦公斌彦质先见其二子元冔季勉通刺公出面西南埙拜致郡博之意公唯唯覆数语而入命其子延坐啜以茶埙他日为给事中归谒行太仆贯初顾公达存道公时年七十有六闻埙至衣冠扶杖出埙再拜问起居公引之上坐三让埙逊避至再曰老先生有三可尊何不虚此坐以劝后进使知长少之序公瞿然以杖戳地曰老夫今日乃得闻此语坐吾不敢复让翼日之清江浦见河阴令槐张公素元卿乃先谒仓曹同年戴君冠仲鹖仓曹曰子往见槐先生乎幸为冠先容埙晨往值公盥栉待于次而仓曹至公乃出冠甚古与仓曹修礼毕既转而南面埙拜公立受扶而起埙则再拜公啧啧有叹勉语仓曹退埙复侍坐顷之奚奴拂几案出殽各二器酒三行饭二盂礼甚简及埙避喧湖西公时八十七寿不远三十里驾小舟过访言笑竟日饭则饭饮则饮薄暮始归暇日数贻以诗自署槐老素其风味意态近世未有也夫三公皆乡先生杜门肥遁同一高致素行未尝与人轻接贯初槐尤索居离群意更潇散见行素则少长截然凛若师傅见贯初迟十五年已烦逊避增感慨其时可知矣见槐则超出流俗偃然以前辈自居以子弟蓄后进夫三公之行不同同一持风范励风节若行素之严而正贯初之通而介槐之简易而直皆可敬而仰者也非某之所能及也或曰先行素埙少也贱是不然使公居今日接见少年辈能复如前日否耶列朝诗集邢参字丽文沈静有酝藉户无寸田未尝干谒虽朋友之门亦不轻步屧许谷字仲贻负时名盛年岩居三十年不通一字于政府缙绅至南都造门求见不一报谢曰此乡前辈里居之法不变也觚不觚录相传司礼首珰与内阁刺用单红纸而内阁用红折帖答之然彼此俱自称侍生无他异也近有一二翰林云江陵于冯珰处投晚生刺而吕舍人道曦云在制□房侍江陵者三载每有投刺皆从本房出无所谓晚生也岂于致谢求托之际间一行之为人所窥见耶明外史李默传万镗幽锢勿用同年生严嵩柄政援引之镗既为嵩所引每事委随又颇通馈遗故事翰林编检谒冢宰不敢均礼至是薄镗始与为宾主吏部之体统衰焉刘天和传天和晚年内召陶仲文以刺迎称戚属天和返其刺曰□矣吾中外姻连无是人仲文恚其罢官有力焉郑世威传世威历江西佥事大学士夏言里居尝谒言阍者令从角门入世威曰趣还我刺言为启中门乃入世威谢病归家躬课耕作客遇诸田间曰为我通主人翁世威诺而入须臾衣冠肃客即向持刺入者也张永明传永明改右都御史故事京官考满自翰林外皆报名都察院修庭谒礼后吏部郎恃权张濂废报名陆光祖废庭谒永明榜令遵故事而郎中胡汝桂至院如故永明列仪节奏闻诏诸司遵守郎中罗良当考满先诣永明邸约免报名庭谒乃过院永明怒疏言此礼行百年非臣所能损益且卿贰大臣考满诣吏部与堂官相见讫即诣四司门揖司官辄南面答揖夫卿贰致敬于司属司属乃不循礼于宪臣是尊卑易置而部院异体也良轻薄无状当罢九卿揖司属亦非礼当改正良疏辨夺俸诏礼部会礼科议之奏言永明议是自今吏部郎其承旧制九卿翰林官揖四司当罢诏可眉公见闻录嘉靖丙戌刑部赵尚书乃费阁老同年也每投谒费书年晚生同馆屠公应□曰赵老真神童问何故云费鹅湖二十作状元年最少今渠称年晚生非神童而何相对抚掌在当时乍见犹讥笑之是后则不以为异矣玉池谈屑孙太初玉立美□风神俊迈尝寓居武林费文宪罢相东归访之值其画寝孙故卧不起久之少师坐益恭孙乃出又了不谢送之及门第矫首东望曰海上碧云起遂接赤城大奇大奇文宪出谓驭者曰吾一生未尝见此人陕西通志任璜任给事中典朝仪三月武职股栗适内阁有事当贺璜欲行二拜礼或者非之璜引谏阁相见之礼以辩卒如其言江南通志董传策字原汉嘉靖庚戌进士时严嵩父子怙宠不法传策为刑部主事偕吴时来张翀疏论六事上怒谪戍南宁时按东御史为嵩私人传策戴大帽跪舟次呼曰军董某见御史趋迎之几堕水有宣尉某赍宝剑玉币相谒立户外累日叱却之隆庆复原官靖江县志周玉以人才荐知浮梁县有治行识戴珊于髫年召读书署中玉归里珊为直指使者按江南辟驺从访玉玉方与妻曝檐下谛视知为珊呼其妻曰戴秀才来可设鸡黍留之问今何官答曰御史珊欲割俸为治第宅辞不受缱绻而别张祥鸢字道卿金坛人嘉靖己未进士尝管临清税务终年不得榷关一钱老于曹事者皆服其详练声益着张居正当国愿见之会杂沓不得见乃毁刺以去居正憾之出为盐运司运同陜西通志袁应春字元卿凤翔县人万历己卯举人以灵石令调夏县时太监张忠奉命开矿威福大张令长皆长跪白事应春独抗礼曰公虽贵内侍也令虽卑臣子也无庭参礼忠大怒立劾之降永宁卫经历湖广通志王一鸣字伯固黄冈人七岁郡举神童万历丙戌进士与诸新第者同谒政府王太仓忽问谁为齐安王生揖曰子天下才也刘敷仁字济甫江夏人与景陵谭元春以文行相砥砺所交皆吴楚名士凌给谏茗柯林太史可任悉屏驺从戒徒隶曰刘先生门无杂宾勿以仆御混高士之庐也
　拜谒部杂录
礼记问士之子长曰能典谒矣幼曰未能典谒也韩非子礼者所以貌情也中心怀而不逾故疾起卑拜以明之穆天子传黄金之环三五朱带贝饰三十吾乃膜拜而受注
今之礼佛举手加头称南膜拜即此类也
后汉书高句骊传相传以为夫余别种故言语法则多同而跪拜曳一脚行步皆走白虎通人所以相拜者何所以表情见意屈节卑礼尊事之者也独断汉承秦法群臣上书皆言昧死言王莽慕古去昧死曰稽首光武因而不改朝臣曰稽首顿首非朝臣曰稽首再拜风土记越俗率朴初与人交有礼封坛祭以白犬丹鸡盟曰君乘车我戴笠后日相逢下车揖君担簦我跨马他日相逢为君下颜氏家训南人宾至不迎相见捧手而不揖送客下席而已北人迎送并至门相见则揖古之道也吾善其迎揖周书贺兰祥传凿空万里辟地千都荒服畏威膜拜厥角通典唐旧制御史遭长官于涂皆免帽降乘长官戢辔辞而止焉干封中王本立为侍御史意气颇高涂逢长官端揖而已自是或降而立或一足至地或侧鞍弛蹬轻重无常开元以来但举鞭耸揖而已摭言状元以下到主司宅下马缀行而立敛名纸通呈与主司对拜李氏刊误今代谒见尊崇皆谨祗候起居起居者动止理固不乖近者复云谨祗候起居某官某其义何在相承斯误曾不经心夫郊天祭地止于再拜其礼至重尚不可加今代妇谒姑嫜其拜必四予辄详之妇初再拜次则跪献衣服文史承其筐篚则跪而受之常于此际授受多误故四拜相属因为疑又妇拜夫家长老长老答之则又再拜即其事也士林威仪岂可效诸下俚耶谒拜姑嫜宜修典故再申插地周礼妇
拜插地
拜仪可观
宰相权重位尊华夏瞻敬然与九品抗礼古之谓会昌已前不易斯制咸通已后每谒见丞相必先言中外申拜首乃尽具臣之仪韦庶人保衡为相既曰外进且非公望当时崇秩宿德竞造其门接迹排肩皆被傲然当其拜礼韦于中书命酒执爵揖让之际师保尚书一时下拜自后群官谒相府罕有不言中外曲申毕敬者昔汲黯不拜大将军有揖客为重岂不信哉夫为吊者主人当踊吊者跪以手承主人而发吊词其有主人官高吊者位卑不敢手及尊者但跪而起起而致词礼也今代不循其义皆先一拜谓之跪礼至有轻服主人无踊客亦先申一拜岂曰经心于展礼乎礼曰君有赐则拜而受之赐莫重于九锡衣服朱户纳陛乘舆乐县虎贲弓矢鈇钺秬鬯遍详礼文未有拜衣服虎贲者也是物也故不宜拜若拜朱户渠问宜谓之神礼记祭法累代祭名不闻有戟神是知无拜祭之礼也近代受节置于一室朔望必祭之非也凡戟天子二十四诸侯十今之藩镇即古之诸侯也在地则施于衙门虽罢守藩阃有爵位崇高亦许列于私第上元元年宰相吕諲立戟有司载戟及门諲方惨服乃更吉服迎而拜之颇为有识者所嗤则知辱君命拜赐可也拜戟祭节大乖于礼因话录饮酒无起谢之礼但公揖酒赴朝偃息于待漏则有卧揖上马有马揖他悉以揖为礼资暇录夫拜者礼之特所以申敬恭之仪故周礼有稽首顿首振动吉凶奇褒肃九等之拜以示威灵而观容止也其非至亲行卑者拜则接捧示止之不敢当之意今卑谦太过反不敢接捧而鞠躬侧立惕受翻令前人得以尽礼深拜又书状吊庆辞则并削去拜字以敬尊官都乖古风门状文宗朝以前无之自朱崖李相贵盛于武宗朝且近代稀有生一品百官无以希取其意以为旧刺轻刺则今
之名纸
相扇留具衔候起居状而今又益竞以善
价纸如出印之字巧谄曲媚犹有未臻之遗恨井丹祢正平生于今日其亦如是乎辽志凡男女拜皆同其一足跪一足着地以手动为节数止于三四彼言捏骨地者即跪也宋史占城国传王每日午坐官属谒见膜拜一而止白事毕膜拜一而退渑水燕谈录国初袭唐末士风举子谒见先达先投刺谓之请见既与之见他日再投启事谓之谢见又数日再投启事谓之温卷或先达以书谢或有称誉即别裁启事委曲叙谢更求一见当时举子之于先达者其礼如此之恭近岁不复行此礼而上官亦有延誉而进者梦溪笔谈百官于中书见宰相九卿而下即省吏高声唱一声屈躬趋而入宰相揖及进茶皆抗声赞唱谓之屈揖唐俗人在远或闺门间则使人传拜以为敬本朝两浙仍有此俗客至欲致敬于闺闼则立使人而拜之使人入见所礼乃再拜致命若有中外则答拜使人出复拜客客与之为礼如宾主补笔谈今之门状称牒件状如前谨牒此唐人都堂见宰相之礼唐人都堂见宰相或参辞谢事先具事因申取处分有非一事故称件状如前宰相状后判引方许见后人渐施于执政私第小说记施于私宅自李德裕始近世谄敬者无高下一例用之谓之太状至如稽首之礼唯施于人君大夫家臣不稽首避人君也今则虽交游皆稽首此皆生于谄事上官者始为流传至今不可复革青箱记乡人上官极累举不第年及五十方得解赴省试游相国寺买诗一册纸已熏晦归览其表乃五代时门状一幅曰□赐进士及第马极右极伏蒙礼部放榜□赐及第谨诣谈苑古者未有纸削竹木以书姓名故谓之刺后以纸书故谓之名纸唐李德裕为相极其贵盛人之加礼改其衔后起居之状谓之门状传讲杂记竿牍讲谒君子所重常人所轻甚者至云可削而去之盖未之思也人之所以异于禽兽者以有礼也有礼则能交易曰天地交而万物通也上下交而其志同也扬子曰天地交万物生人道交功勋成夫能交则相敬而无害相敬而无害此廉让所以兴而争夺相杀之祸不作是以重之或曰今之所谓竿牍请谒者徒以为文尔而子重之何也答曰圣人之教有由中出者乐是也有自外作者礼是也由中出者其文见于外自外作者其情动乎内始则既其文中则既其实其于小人也始则革面命终则与之化矣是礼之教矣虽未能化不犹愈于触情而径行者欤而子欲投鱼于渊置猿于木乎挥麈前录诸路监司遇前宰执帅守处即入客位通谒鹤林玉露朱文公云古者男子拜两膝齐屈如今之道拜杜子春注周礼奇拜以为先屈一膝如今之雅拜即今拜也石林燕语唐旧事门状清要官见宰相及交友同列往来皆不书前衔止曰某谨祗候某官谨状其人亲在即曰谨祗候某官兼起居谨状祗候起居不□称各有所施也至于府县官见长吏诸司僚属见官长藩镇入朝见宰相及台参则用公状前具衔称右某谨祗候某官伏听处分牒件状如前谨牒此乃申状非门状也元丰以前门状尚带牒件状如前等语盖沿习之久后虽去而祗候起居□称犹不改今从官而上于某官下称谨状去伏候裁旨四字略如唐制而具前衔谓之小状他官则前衔与前四字兼具而不言谨状不知有牒件状如前谨牒七字则谨状字自不应重出若既去此七字则当称谨状以为恭而反简自元丰以来失之也老学庵笔记前辈遇通家子弟初见请纳拜者既受之则设席望其家遥拜其父祖乃就坐先君尚行之士大夫交谒祖宗时用门状后结牒右件如前谨牒若今公文后以为烦而去之元豊后又盛行手刺前不具衔上云某谨上谒某官某月日结衔姓名刺或云状亦或不结衔止书郡名然皆手书苏黄张诸公皆然今犹有藏之者后又止行门状或不能一一作门状则但留语阍人云某官来见而苦于阍人匿而不告绍兴初乃用榜子直书衔及姓名至今不废陆游入蜀记十二日早谒喻子材郎中樗子材来谢以两夫荷轿不持胡□手自授谒朱子语类问稽颡而后拜拜而后稽颡曰两手下地曰拜拜而后稽颡先以两手伏地如常然后引手向前扣地稽颡而后拜开两手先以首扣地却交手如常顿首亦是引首少扣地稽首是引首稍久在地稽者稽留之意稽颡而后拜谓先以头至地而后下手此丧拜也若拜而后稽颡则今人常用之拜也稽颡而后拜稽颡者首触地也拜字从两手下古人之拜正如今道士拜二膝齐下唐人先下一膝谓之雅拜似有罪是不恭也今人不然叔器问昏礼温公仪妇先拜夫程仪夫先拜妇或以为妻者齐也当齐拜何者为是曰古者妇人与男子为礼皆侠拜每拜以二为礼昏礼妇先二拜夫答一拜妇又一拜夫又答一拜冠礼虽见母母亦侠拜希通录周亚夫细柳营见文帝不拜而揖人以为耀军威要之身擐甲胄亦所不能拜按公羊僖公三十三年晋人及姜戎败秦师于殽百里子与蹇叔子送其子而戒之子揖师而行何休云揖其父于师中介冑不拜为其拜如蹲观此则知亚夫之不拜有由矣容斋三笔王顺伯藏昔贤墨帖至多其一曰高子允诸公谒刺凡十六人时公美徐振甫余中龚深父元耆宁秦少游黄鲁直张文潜晁无咎司马公休李成季叶致远黄道夫廖明略彭器资陈祥道皆元佑四年朝士唯器资为中书舍人余皆馆职其刺字或书官职或书郡里或称姓名或只称名既手书之又斥主人之字且有同舍尊兄之目风流气味宛然非若后之士大夫一付笔吏也蔡忠惠公帖亦有其二一曰襄奉候子石兄起居朔旦谨谒一曰襄别洪州少卿学士盖又在前帖三十年之先也名臣言行录外集吕正献尝语张耒曰此子不欺暗室守官京师不谒台谏遇迁转即一见执政过此不见也癸辛杂识节序交贺之礼不能亲至者每以束刺佥名于上使一仆遍投之俗以为常余表舅吴四丈性滑稽适节日无仆可出徘徊门首恰友人沈子公仆送刺至漫取视之类皆亲故于是酌之以酒阴以己刺尽易之沈仆不悟因往遍投之悉吴刺也异日合并因出沈刺大束相与一笑乡曲相传以为笑谈然类说载陶谷易刺之事正与此相类恐吴效之为戏耳又杂说载司马公自在台阁时不送门状曰不诚之事不可为之荥阳吕公亦言送门状习以成风既劳作伪且疏拙露见可笑则知此事由来久矣东谷所见每见近日简翰动辄端肃百拜禀申惶惧僭躐九顿百拜禀申有官君子趋事长官则有状申札申如申县申州申监司申朝省之类吾辈家寻常书问往来何必用申字又有所谓加拜申禀尢为可笑先王制礼无过不及拜岂可加也哉昔韩昌黎上宰相书只写再拜本朝前辈简翰或再拜或顿首昌黎诸公岂傲世者正以礼不可过也今之端拜肃拜加拜百拜又有覆帖申待平交如此事君父当如何其势必千拜万拜可也且如奏疏亦只忱惶忱惧顿首顿首而已何尝百拜何尝九顿吾不知习俗所尚果诚实耶抑虚伪耶果谦逊耶抑谄媚耶因有一说往年杨慈湖先生守吾邦尝作一书付局兵令急出关未几遣人追回吏辈将谓书所错误局兵至慈湖取书置中堂几上焚香再拜毕复之盖为书中写顿首再拜上覆偶遗忘故复追拜然后遣若加拜百拜此等书能写得几封今简翰只写再拜或顿首乃见古人相与之意贵耳集古人有言登公卿之门而不见公卿面目一辱也对公卿面目而莫测分卿之心二辱也识公卿之心不知我之心三辱也大丈夫宁就万死不受一辱游宦纪闻士大夫谒见刺字古制莫详世南家藏石本元佑十六君子墨迹其间有观敬贺子允学士尊兄正旦高邮秦观手状庭坚奉谢子允学士同舍正月日江南黄庭坚手状来谨候谢子允学士兄二月日著作郎兼国史院检讨张耒状补之谨谒谢子允同舍尊兄正月日昭德晁补之状汝砺参候子允校书同舍以次凡十六人皆元佑四年时惟彭公为中书舍人余皆馆职也刺字或书官职或书郡里或称姓名或只称名既手书之又称主人字且有同舍尊兄之目风流气味将之以诚今人观之宜泚颡矣野处先生尝跋此碑谓子允不知为谁尝考之常立字子允当时亦在馆中当是谒常无疑而野处偶未详也世南家又藏彭公北山编纸皆治平四年士夫往还书状有医博士程昉谨祗候参节推状元伏听裁旨牒件如前谨牒治平四年九月日医博士程昉牒如此类者数纸如冬至年节月旦凡在外官皆以状至其长吏有贺冬状一幅云泗州军事推官将仕郎试秘书省校书郎权保信军节度推官彭汝砺右某启伏以晷运推移日南长至恭惟发运学士膺时纳佑与国同休某限以职局所拘不遑躬诣□墀祗候陈贺下情无任惶惧之至谨具状申闻谨录状上牒件状如前谨牒年月日具位某牒今大异鸡林类事国官月六参文班七百十员武班五百四十员六拜蹈舞而退国王躬身还礼禀事则膝行而前得旨复膝行而退至当级乃步国人卑者见尊者亦如之其军民见国官甚恭寻常则朝跪而坐官民子拜父父亦答以半礼女僧尼就地低头对拜野老记闻胡如村言嘉佑以前士风宰相与庶官书启具衔前名后押字外封全写衔封皮上头乘签子云书上某官士人用名纸有官即不用吊慰人即用名纸如见士人敬之者亦用门状见常人即以手状清波杂志造请不避寒暑诚可讥诮若下位事上官朝造夕谒其可不循等威之分若初非地属但恃雅素趄日进怀漫刺俯首与知客辈固多不自爱重者宁使讶其不来莫使厌其不去是为知言男子施敬于妇女男一拜妇答两拜名曰夹拜古礼也今则不然古之男女皆跪诗曰长跪问故夫或问妇跪如何尝闻海上之国僧尼妇人皆作男子拜拜尚不以为异则跪宜有之大父有手札药方乃用旧门状纸为策积见元佑间僧道谒剌亦大书谨祗候起居某官伏听处分或云谨状官称不过呼绍兴初士大夫犹有以手状通名止用小竹纸亲书往还多以书简莫非亲笔小官于上位亦然自行札子礼虽至矣情则反□司马温公尝言与贵官书简有采纸数过三皆不谨又云居处随用所出纸札未尝他求所书止一二幅世多石本可见也扪虱新话陶渊明为彭泽令郡遣督邮至吏白应束带见之渊明曰安能为五斗米折腰见乡里小儿即日解印绶去近欧阳公方与客披襟酣饮次忽外白有客公遽着帽见之坐客曰何不呼入来公曰此俗人也不可以我辈礼待之世多怪二公之贤而用处相反如此予谓渊明不肯束带见乡里小儿所谓眼不着砂欧公必着帽见俗人乃是泥亦有刺冷斋夜话前辈访人不遇皆不书壁东坡作行不肯书牌其特地止书壁耳候人未至则扫墨竹野客丛谈今游士持朝士书走江淮谒州郡往往视书之轻重而次第之此风其来尚矣余观沈亚之集有与路鄜州一书其间言某自某方来以某执事书视书为之轻重书多者馆善宇饱善味书之次者又次之其有无因而至者虽辩智过人尢以为狂即与偶然之辈侥幸之徒退栖陋室与百姓杂处饭恶味且是谒合下者不独尽穷饿求粟帛者亦有抱其才智求臧否于合下今一贯以礼而以书不书为轻重窃恐天下之士其来合下门者皆争赍书为粮受合下之惠而皆曰某官之书而礼我何有愧于合下不惟不愧且将愤怨合下劳费以无益观亚之所言可以见当时游谒之士西轩客谈金源氏应奉翰林文字张廷有诗曰有客曳长裾袖刺谒豪闳低头拜阍者始得通姓名主人厚眷顾开筵水陆并顾必承彼言语必顺彼情不如茅檐下饱我藜藿羹读是诗则于其人之所养可知矣近世欲求若是者不数数然也每取读数过殊觉神爽飞越渐渍于心而有余味焉金史礼志本朝拜礼其来久矣乃便服之拜也可令公服则朝拜便服则从本朝拜澄怀录前辈访人不遇皆不书壁书壁自东坡始遇访客坐久候人未至则扫墨行觚不觚录故事吏部尚书体最重六卿以下投皆用双折刺惟翰林光学以单红刺相往返至转礼侍则如他九卿礼彼此皆用双帖而此故事废矣万历初吾乡王公元驭以少詹事学士而仁和张公为吏部以一单红刺投之元驭拒不纳必改正乃已盖确然能守其故独念当时无为元驭告者不必拒不纳次日亦以单红刺报之尢为当也相传六部尚书侍郎大小九卿于内阁用双帖报之单红五部及九卿于冢宰用双帖亦报之单帖余举进士时尚然及以太仆卿入都则惟内阁报单帖如故而六部自仁和张公以下皆以双帖见报矣余等于各部属中书行人等官皆用双帖往返不知起自何时殊觉陵替所费纸亦不少暖姝由笔今人访友偶无名帖及乏纸笔辄取土墼或石灰书其家壁板某人来拜此率易拙俗事耳闲居录云蒋洎字景裴居葛岭宝胜寺东庑名公士大夫多器之每一入城终日既归白土书门者又满矣前此亦有之吕泾野集礼部北所语献荩问谕解州略载君亲师固四拜矣伯叔外父母母舅亦然者何先生曰叔伯父所同出母舅母所同出外父母妻所自出故四拜二拜则同于常人矣曰服何以不同也曰服虽不同拜不必拘古者父母亦再拜又问安再拜后人一齐拜了故四拜会典载伯叔等亦四拜兼情于分而制之也丹铅总录南史何点不入城府而性率到好狎人物时人重其通号曰游侠处士然观豫章王嶷命驾造点点从后门遁去竟陵王子良曰豫章王尚望尘不及吾当望岫息心则亦甚介矣隋刘臻为仪同与刘讷同官退朝欲谒讷谓前驱曰识刘仪同家乎从者以为臻欲引归至家坐堂中呼曰刘仪同可出矣其子出臻曰汝亦来此乎今人传以为陈愧斋事亦好事者取此而易其名耳见闻搜玉赵宛丘官至财赋总管公委至吴因访故旧戒其仆曰汝至人家须鞠躬屏气扣门问人有无汝但曰前路吏赵天锡慎毋曰赵总管盖赵曾为辟掾也其视世之自眩者有间矣傅钦之求介秦观以见陈师道知其甚贫因怀金馈之及观其貌听其议论竟不敢出口贤矣哉二子巍巍乎师道哉范竹溪集一最可鄙者元旦拜年击门投帖写名门楣此极烦琐果系同宗至亲厚友必登堂面晤如□远辞不一见何必投写省无限纸笔劳扰吴素衣集宋王拱辰字君贶于周茂叔有尊分周见王纳拜王遽受之坐定有谈及易中风天小畜义者以问茂叔茂叔详其说王惊曰向来不知却纳公拜如公者乃其所当纳拜者也即起拜茂叔趋而避之如茂叔雍容不露固不待言若王公之下贤重学此风可得于末世哉王公尢能重邵尧夫即洛中为园以邀致者也贤奕陆象孙谓投名刺既称顿首不当复言拜故尔然周礼辨九拜之仪一稽首二顿首注稽首拜头至地也顿首拜头叩地也又奇拜一拜也褒拜再拜也肃拜但俯下手即今之揖也好奇者有称肃拜不知其处于倨而称顿首者亦无所不可若称奇拜褒拜亦通偃曝谈余近代尚质朝野之间皆用古折简骎骎乎有先辈风度顾其相称谓及诸仪式都未循体余考状牒之原古惟铅刀竹木而削札为刺止达姓名寓书于简止为问好官有公事上而下者曰符曰檄下而上者曰状位相等往来曰移曰牒非公事以意晓下曰教下私自候请谢曰牒记书启唐世稍增始于刺谒有参候起因为状五代始复以候问请谢如牒之仪如公事又周礼九辨一曰稽首手引头至地稽留多时为稽首臣拜君之拜也最重二曰顿首头叩地即举不停留为顿首平敌拜也三曰空首头至手不至地为空首君答臣之拜也三者正拜也四曰振拜战栗变动之拜五曰吉拜拜而后稽颡谓齐衰不杖以下者六曰凶拜稽颡而后拜谓三年服者七曰奇拜谓一拜答臣下八曰褒拜谓再拜神与尸亦谓答拜九曰肃拜但俯下手军中拜及妇人拜也最轻读书镜韩魏公知中山李清臣谒见其吏报曰太祝方寝李为绝句曰公子乘闲卧绛厨白衣老吏慢寒儒不知梦见周公否曾说当年吐哺无李曾谒华州李相不遇吟曰老夫三日门前立珠箔银屏昼不开诗卷却抛书袋里譬如闲看华山来刘鲁风投谒所知为典谒所阻吟曰万卷书生刘鲁风烟波万里谒文翁无钱乞与韩知客名纸毛生不肯通自古公卿家专有此病故古人以将命典谒为重然为士者宜使王公闻其名而不得见则前诗又觉多事矣桓元尝诣王忱通人未出乘轝直进忱对元便鞭门干元怒去之忱亦不留时苗字德冑为寿春令蒋济为治中苗初至谒济济素嗜酒适会其醉不能见苗恨刻木为人书曰酒徒蒋济置之墙下旦夕射之于峤往见赵凤凤辞以沐发峤诟直吏又溺于从者直庐而去吁何其甚也昔胡存斋参政折节下士南北士大夫皆愿见之公每患阍人不为通是日不出即悬一牌于门曰胡存斋在家然则三君子之诟詈公其见夫欧阳文公元归于乡省墓交谒公应接纷纷一日令勒马入隘巷问某人家访之乃治履者所居左右惊问公以其人亦尝谒见故答其意耳江西甘矮梅先生通五经四方从学者甚众一日其徒有行台御史者谒先生于家先生款语久之求退先生曰能少留蔬食否及设馔唯葱汤麦饭而已先生曰御史岂啖此者第老夫易办耳口占一诗畀之云葱汤麦饭丹田暖麦饭葱汤也可怜试向城楼高处望人家几处未炊烟先生之意深矣前辈重风谊而忘贵贱如此吁今亡已夫无锡县志过淇家藏邵文庄二札一云病不能为舅母志故托之名公日来已减能任书丹矣可令毛传同吾奴邵孝□石来三日可完就在此刻不妨一云甥书舅母志极宜肃拜而后举笔特因膝疮难于起跪竟省此礼故不敢妄书拜以欺人也前辈真诚如此
　拜谒部外编
  </div>
  <div class="pagination">
   <a href="交谊典拜谒部_page4.html">
    上一页
   </a>
   <a href="交谊典拜谒部.html">
    1
   </a>
   <a href="交谊典拜谒部_page2.html">
    2
   </a>
   <a href="交谊典拜谒部_page3.html">
    3
   </a>
   <a href="交谊典拜谒部_page4.html">
    4
   </a>
   <span class="current-page">
    5
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
