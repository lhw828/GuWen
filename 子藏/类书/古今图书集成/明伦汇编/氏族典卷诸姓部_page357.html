<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 357 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 357 页/共 899 页</h1>
    <div class="content">按尚友录台符徽州人生而灵异逆知吉凶能文章博今古性独嗜酒徐知诰镇金陵台符诣陈民间利病知诰甚尊重之宋齐丘疾其高明使亲信诱台符饮台符即知故浮白痛饮卧地因推沉石头蚵蚾矶下后人每于黄山白岳见之齐丘闻觅其尸惟衣冠耳　　后周
　　汪焕
按十国春秋南唐汪焕歙州人也开国时第进士初元宗后主皆佛而后主尢酷信之庄严施舍斋设持诵月无虚日宫中造寺十余都城建塔创寺几满广出金钱募民为僧所供养逾万人悉取于县官不计耗竭上下狂惑国事日非时有二臣极谏一徙一流最后焕死谏且曰昔梁武佛刺血写佛书舍身为佛奴屈膝为僧礼散发俾僧践及其终也饿死于台城今陛下事佛未见刺血践发舍身屈膝臣恐他日犹不得为梁武也后主得谏书云此敢死士也不之罪擢校书郎而言卒不用　　宋
　　汪廷美
按尚友录廷美婺源人孝友纯至义居数十年聚族众二百口旦暮食必同席有未至者不敢先廷美节嗜欲身衣缯布非祭不肉食亲丧尽哀不应宾客遇忌则终日斋肃大中祥符中东封赦减天下赋十之二廷美亦减其佃者租十之二干兴颁遗诏衰绖号慕营佛斋者七日尝以秋冬出粜或劝须春廷美曰贫人觅食甚难仍欲蓄藏待价于尔安乎远贾有鬻香者去后察其里得金追而还之里人或窃其鹅问之曰夏至将以祭先廷美曰彼穷乃有孝心助以鱼酒又有从质麦种十石者过期绐言种败无所收廷美还其质更遗麦三石以偿其费子侄诸孙有过未尝形诸言但训以自昔兴替之事家人偶有罪过吏以为当坐家长廷美时年六十九或言称七十宜免罪廷美曰吾已失训又增年以免罪是诬官也不可会赦遂免郡守欲奏表门闾力辞之　　汪文谅
按尚友录文谅旌德人家饶余与兄文政俱尚义轻财聚族三百口天禧中旌表其门后以里物献京师诏赐白金文谅请以赐金易国子监书归训子孙从之　　汪齐
按万姓统谱齐旌德人性沉笃好学登庆历进士历官秘书郎弋阳令所至有惠爱累迁屯田员外郎将行青苗法齐力言其不便王安石怒之以朝散郎致仕　　汪文庆
按恩县志文庆贝州民王则据州叛明镐围之则令民伍伍为保互相觉察通同者即斩之文庆自城上系书射镐帐约为内应夜垂以引官军入城者数百人贼觉拒战官军不利文庆等复缒而出　　汪谷
按万姓统谱谷字次元婺源人登皇佑五年进士第初授抚州宜黄尉调泰州调太平军推官俱有异政一旦弃官归老治田桑保坟墓岁时书问无贵贱必躬治唯谨词翰可师人皆珍藏之有诗百篇意深语典家居十二年以致仕恩转通直郎晚而子孙取科第五世荣盛享年八十卒赠少傅子盘有孝行盘子恺仕至左朝请大夫知全州事居官有政声恺子尧举右迪功郎铸钱司催纲官舜举修职郎漳州龙泉县尉　　汪汲
按万姓统谱汲字子迁绩溪人年二十登嘉佑进士尝为慈溪令以太平州推官鞫赞善大夫陈知规狱方署系者百余多疾病汲解释浣浴饮食之讯得其情知规复官系者出为佛斋以报性洁廉与物无忤而政称强明卒于元丰中　　汪澥
按宋史汪澥传澥字仲容宣州旌德人熙宁太学成分录学政登进士第调鼎州司理参军知黟县入为太学正累迁国子祭酒擢中书舍人为大司成议学制不合以显谟阁待制知婺州改颍昌又改陈寿二州徙应天府上章辞行提举崇福宫卒　　汪奕
按万姓统谱奕字公伟汲子时方复词赋取士奕年少试太学即为第三人与弟襄相继登第友爱尢笃为东流令有书生以妄言系狱宪使欲置之极典奕以为狂疾奏上果贷死使者以书谢曰微君吾几陷夫人　　汪襄
按万姓统谱襄字公弼少从兄奕游上庠商河常环号知名见之惊喜与定交仕南陵主簿太守翟汝文引为兵曹荐其文史足用词有古风书遗朝士言不喜为宣城守而喜识汪主簿始襄在太学有诏择内生为使臣学教谕以教诸小内侍大司成汪澥以襄名闻时梁师成为提领方贵宠见襄颇礼惮会襄以内舍三试不中当退舍师成从容言于上有旨特免襄自陈愿得退舍不可以襄故乱学校法上使小内侍从襄学者押赴内舍竟不就及登第后师成欲荐为馆职襄自言处学校久方欲试吏州县不愿在册府师成觉其有嫌远意寖怒语人曰彼耆儒也讵敢浼之至是秩满改宣教郎押白金诣金帐用金人权衡亏其半酋怒甚同行皆股栗襄徐辨竟得直尝作吊陶朱西子赋兴寄高远奕子安世襄子安行皆登第安世天资端厚教后进有法授吉州永丰簿　　汪覃按万姓统谱覃字天才绩溪人少而有奇才应举八行科东坡见而异之覃后隐不仕号水月居士东坡赠以诗云季子应嗔不下机弃家来伴碧云师中秋冷坐非能醉半月长斋未肯辞掷简摇毫无忤色投名入社有新诗飞腾桂籍他年事莫忘山中采药时　　汪洵侯按万姓统谱洵侯字信仲婺源人熙宁末入太学不第于是归隐子幡然字圣任彬州推官孙庭佑字子卿受业于朱晦庵先生诸从子浩然卓然皆以学行贡于乡　　汪辅之
按万姓统谱辅之字正夫宋神宗朝为北京运判时文彦博以侍中判署北京辅之密劾其不治事上批曰辅之小臣敢尔无礼　　汪舜举
按万姓统谱舜举字伯俞祁门人登绍圣进士第仕至信州通判时清溪洞方腊反蹂躏十二州至信州舜举伏兵柳家都大破之追至衢州寇平授朝请大夫直秘阁赐银五百两绢五百匹以旌其功乃筑示嘉后乐二亭与信人同乐内相汪藻为记寻除江东提刑卒赠大中大夫　　汪洙
按尚友录洙字德温鄞人九岁善赋诗时牧鹅黉宫见殿宇倾圮洙心窃叹之题其壁曰颜回夜夜观星象夫子朝朝雨打头万代公卿从此出何人肯把俸钱修上官奇而召见时衣裋褐问曰神童衫子何短耶洙辄对曰神童衫子短袖大惹春风未去朝天子先来谒相公世以其诗诠补其集用训蒙学为汪神童诗登元符三年李釜榜进士任明州教授着春秋训诂召升宫教拜大宗正卿至观文殿大学士提举台州崇道观筑室西山月集诸儒讲学以教授族闾之子弟乡称崇儒馆卒谥文庄平生禀性仁厚忠孝着闻子思温观文殿大学士思齐端明殿大学士孙大猷敷文殿大学士　　汪若楫
按尚友录若楫字作舟休宁人崇宁间为紫阳书院山长历官宣城尹精研理学尢工于诗所著有秀山集十卷　　汪希旦
按万姓统谱希旦字周佐歙人大观三年登第历官知泗州时剧贼宋江横行及蒙濠泗密迩希旦严为守备贼不敢犯上嘉之转朝奉郎直秘阁会旱蝗开廪赈给蝗不入境麦生两穗历知袁江舒三州请祠以朝请大夫致仕　　汪叔詹
按万姓统谱叔詹字至道歙县人少敏于文累官太常博士寻知鄂州转河南宪使有惠爱后领湖广江西等路财赋　　汪思温
按尚友录思温县人政和初进士累官至太府少卿乡之士族有丧不能举孤女不能嫁者思温割田给助为乡里倡　　汪藻
按宋史汪藻传藻字彦章饶州德兴人幼颖异入太学中进士第调婺州观察推官改宣州教授稍迁江西提举学事司干当公事徽宗亲制君臣庆会阁诗群臣皆赓进惟藻和篇众莫能及时胡伸亦以文名人为之语曰江左二宝胡伸汪藻寻除九域图志所编修官再迁著作佐郎时王黼与藻同舍素不咸出通判宣州提点江州太平观投闲凡八年终黼之世不得用钦宗即位召为屯田员外郎再迁太常少卿起居舍人高宗践祚召试中书舍人藻多论奏宰相黄潜善恶之遂假他事免为集英殿修撰提举太平观明年复召为中书舍人擢给事中迁兵部侍郎拜翰林学士绍兴二年除龙图阁直学士知湖州又知抚州御史张致远论之予祠升显谟阁学士知徽州逾年徙宣州言者论其尝为蔡京王黼之客夺职居永州二十四年卒秦桧死复职官二子藻通显三十年无屋庐以居博极群书老不释卷尢喜读春秋左氏传及西汉书工俪语多著述所为制词人多传诵子六人恬恪憺怲懔&#　　汪伯彦
按宋史汪伯彦传伯彦字廷俊徽之祁门人登进士第积官虞部郎官靖康改元召见献河北边防十策直龙图阁知相州金人陷真定诏徙真定帅司干相俾伯彦领之康王奉蜡书开大元帅府以伯彦为副将北兵薄京城城破金人逼二帝北行张邦昌僭立王闻之涕泣明年王承制除伯彦显谟阁待制升元帅进直学士高宗即位擢知枢密院事未几拜右仆射伯彦在相位端权自恣不能有所经画御史谏官下至韦布内侍皆劾奏之罢为观文殿大学士知洪州改提举崇福宫寻落职绍兴初复职知池州江东安抚大使言者弗置乃诏以旧职奉祠寻知广州四年舍人王居正论伯彦不已复褫前职九年知宣州过阙拜检校少傅保信军节度使十年请祠从之明年卒谥忠定初伯彦既去相州金人执其子军器监丞似使割地以至相州守臣赵不试固守不下遂拘而北久之乃还或云似之得归伯彦实使人赎之似后更名召嗣　　汪若海
按宋史汪若海传若海字东叟歙人未弱冠游京师入太学靖康元年金人侵扰朝廷下诏求知兵者若海应诏未三刻而文成擢高等二帝北行袖书抗粘罕请存赵氏缒而出谒康王于济州谓神器久虚异姓僭窃宜早即位以图中兴补修职郎充帐前差使高宗既即位推恩改承奉郎迁江南经制使转承事郎监登闻检院五府交辟改属右府论军食迕执政通判沅州以谗夺籍谪英州时节制江夏军马李允文拥众十万跋扈不用朝命若海往谕允文大感悟即举军东下复招其徒张用曹成李宏马友同归朝廷湖湘遂安寻复承务郎监潭州南岳庙通判辰州绍兴九年复三京祗谒陵寝事还以前功四迁至承议郎通判顺昌府辟淮北宣抚司主管机宜文字拓皋之役复以劳两转至朝散郎通判洪州丁内艰服除添差通判信州秩满迁湖北帅司参议知道州授直秘阁知江州丁父忧死　　汪沆
按万姓统谱沆字济远靖康间金人犯阙结盟去沆时为太学生逆知必渝盟叩阍上书极论求才练兵为守御备不报明年金人再至沆以书抵粘罕陈大义及用兵利害遂东归遇李纲又投书有言不足虑实深可虑者四纲韪之竟以国耻未雪愤惋而卒　　汪杞按万姓统谱杞字南美婺源人祖渐号耕岩翁游辟雍官至奉议郎父路登绍圣丁丑进士第终信州贵溪知县杞继登建炎二年第知英德曲江两郡仕至朝散大夫知韶州府所在有政绩弟利往登建炎二年进士第子邦直当受遗泽乃隐遁自逸卒赠宣教郎孙应时从孙文　　汪介然
按万姓统谱介然字彦准婺源人少领乡荐入太学不第后从岳飞及韩清军以战功补进义校尉尝使金洪皓附以蜡丸书介然剖股纳之还奏于朝及和议成皓得归谓子孙曰微夫人之力不及此累官观察使主管台州崇道观致仕卒　　汪汉
按万姓统谱汉字瀚美歙县人重然诺尚气义乡人以是非来取直者徐以利害开谕莫不感服绍兴中张琪寇邑中逃匿殆尽乃携家众走西坑山侧一日贼至汉奋前与语为善事因推随身赀以与之贼戒其徒曰好善人勿得杀绍兴乙卯以国母寿恩授右迪功郎时年八十七　　汪&#会
按万姓统谱皋会字元赞黟人登绍兴二年进士第授严州寿昌簿调建昌军学宫旧火于兵至是始创皋会留意教养改秩宰潭州醴陵邑自寇旱后氓逃土荒公廷颓弊皋会撤而新之遂以奉议郎致仕居里闬益以书自娱着文数十卷学者称醴陵先生　　汪勃按黟县志勃字彦及绍兴二年登第调严州建德主簿绍兴十三年除太常簿入台为检法历三院御史右谏议大夫迁御史中丞十七年除佥书枢密院与秦桧不合数上章求出以端明殿学士再领外祠凡六年复起知湖州为政安静不尚鞭扑比退居专以教训子孙为务子作砺为太常簿孙义荣义端同登第后复龙图阁学士卒　　汪杲
按万姓统谱杲绍兴间知新淦县学校一新文教振举新淦之士盛于他邑者杲之力也　　汪恺
按万姓统谱恺绍兴五年诏复十科取士叶梦得荐恺及徐度汪藻荐徐度王棠中兴后以十科荐用自此始　　汪应辰
按宋史汪应辰传应辰字圣锡信州玉山人绍兴五年进士第一人授镇东军签判赵鼎为帅幕府事悉谘焉岁小旱命应辰祷雨名山即应越人语之曰此相公雨鼎曰不然乃状元雨也召为秘书省正字时秦桧力主和议应辰上疏谓和议不谐非所患和议谐矣而因循无备之可畏桧不悦出通判建州遂请祠归以修身讲学为事通判袁州丞相赵鼎死朱崖扶丧过郡应辰为文祭之通判静江府逾期不得代桧死召为吏部郎官迁右司母老乞外乃出知婺州寻丁内艰去服阕除秘书少监朝廷谋蜀帅乃以敷文阁直学士为四川制置使知成都府吴璘死应辰遂摄宣抚之职蜀道晏然入觐除吏部尚书以端明殿学士知平江府请祠淳熙三年卒于家　　汪大猷
按宋史汪大猷传大猷字仲嘉庆元府鄞县人绍兴七年以受恩补官授衢州江山县尉晓畅吏事登十五年进士第授婺州金华县丞改建德迁知昆山县丁父忧免丧差总领淮西江东钱粮干官改干办行在诸司粮料院参知政事钱端礼宣谕淮东辟干办公事充参议官迁大宗丞除礼部员外郎丞相洪适荐兼吏部侍郎仍迁主管左迁秘书少监升侍讲借吏部尚书为贺金国正旦使还朝改权吏部侍郎以言去授敷文阁待制提举太平兴国宫起知泉州进敷文阁直学士逾年提举太平兴国宫改知隆兴府江西安抚使以大暑讨永新禾山峒寇不利自劾降龙图阁待制落职南康军居住提举太平兴国宫复龙图阁待制提举上清太平宫复敷文阁待制升学士没大猷与丞相史浩同里又同年进士未尝附丽以干进浩深叹美之　　汪革
按尚友录革临川人性孝友家贫好学试礼部第一分教长沙卒年四十生平深厚不伐赒亲友之急解衣推食无难色尝谓人曰&#得菜根断则百事可做所著有青溪类&#及论语直解行世　　汪绍
按尚友录绍字子博婺源人好义乐施常辟义学教乡里子弟割田三百以充赡费学者无裹粮束修之劳延旧邑簿吕广问为师广问尝学于尹焞与闻二程之学子存时为西京文学言时政得失不报遂弃官归就学焉　　汪待举
按尚友录待举字怀忠衢州人绍兴中知处州为政宽厚曲尽下情民有讼呼之使前面究曲直不以属吏故庭无留事棰楚罕用百姓以诗颂之曰官舍却如僧舍静吏人浑似野人闲　　汪与成
按尚友录与成铜陵人一家百八十口尽死于建炎之难独遗与成后三年改葬其父念母骸骨不存刻木肖形侍养十年而后祔葬哀动邻里邑人林以诗美之曰事死如生有至难古来不独数丁兰　　汪若容按万姓统谱若容字正夫叔詹从子登绍兴进士累官朝奉郎知洪州召对反复数千言皆切中时弊除将作监丞是冬金人犯淮甸慨时危主忧抱愤以卒临终书辞满幅言皆国家事时人伤之弟若思累官著作佐郎因奏对上以为深得爱君之体历朝散郎知制诰致仕　　汪体仁
按万姓统谱体仁字济仲直隶休宁人生有异质一目重瞳绍熙间登进士授承奉郎房州竹山县尹有治行以寿终　　汪澈
按宋史汪澈传澈字明远自新安徙居饶州浮梁第进士教授衡州沅州用万俟荐为秘书正字校书郎轮对高宗善其言除监察御史进殿中侍御史累除御史中丞寻以为湖北京西宣谕使召为参知政事与宰相陈康伯同赞内禅孝宗即位锐意恢复首用张浚使江淮澈以参豫督军荆襄隆兴元年入奏还武昌而张浚&#期大举诏澈出师应之澈以议不合乞令浚并领荆襄谏议大夫王大宝论澈无制胜策乞罢黜澈亦请祠除资政殿学士提举洞霄宫大宝疏再上落职仍祠禄明年知建康府寻除枢密使在位二年以观文殿学士奉洞霄祠寻知鄂州时议废江州军澈言不可知宁国府改福州福建安抚使复请祠寻致仕卒谥庄敏澈自奉清约虽贵犹布衣时有文集二十卷奏议十二卷　　汪安行
按万姓统谱安行字伯寿绩溪人绍兴间登第尉萧山教蕲州为金华宰皆有政声倅常德权澧州入奏孝宗谓宰相王淮曰此朴直佐家老子政事何如淮对曰旧摄澧州民咸去思遂以守澧阳官至朝奉大夫　　汪作砺
按万姓统谱作砺字必成黟人枢密勃长子少有声场屋预乡荐入太学补承务郎授浙西仓属江右帅幕主管临安府城北右厢干道初元岁歉朝廷录救荒之功主奉常簿干道五年子义荣义端同登第作砺知桐川陛辞曲谢子侄辈俱叨赐第玉音褒谕云皆是卿子足见义方之训守延平秩满入对除提举湖南常平茶盐就除提点湖北刑狱乞祠终于家年七十三　　汪达继
按宋史汪应辰传应辰子达继登进士第仕至吏部尚书端明殿学士　　汪淳
按万姓统谱淳金华人受业吕东莱励志于学授吉州教授金华自东莱大愚二儒即世后来讲学者咸归重焉　　汪泳
按万姓统谱泳字伯游休宁人登干道乙丑进士历将作监主簿言王者仁政必自均力役始迁大理丞时临安府有疑狱辄缴送棘庭泳言如此则天狱反为京兆一院奏止之后以中奉大夫致仕　　汪雄图
按万姓统谱雄图字思远休宁人泳族弟淳熙十一年试经义及董仲舒师友渊源论登上舍科进士历峡州教授转从仕郎建昌军教授卒雄图博学强记以明经讲授所居据平坡植李四方学者筑室其旁号李顿先生有李顿集行于世弟令图登庆元五年第　　汪文振
按万姓统谱文振休宁人淳熙中登第历官司农少卿提点浙西刑狱剖决无滞时旱蝗民饥县督逋禁锢甚众文振皆释之期以秋偿民藉以生改福建宪节请老卒　　汪义和
按万姓统谱义和字谦之作砺子知隆兴新建县时讲荒政筹画备具擢淳熙八年进士第治县有声倅绍兴守武冈每大比附试于郡岁贡一名义和谓郡统溪洞民尚武健欲变其俗莫若崇学校科举乃请于朝竟得辟贡闱增贡员秩满迁太常博士兼礼部郎中枢密检详馆伴正旦使除右司兼检讨除起居舍人继除侍御史兼侍讲两月卒　　汪义荣
按万姓统谱义荣字焕之登第知崇仁县有豪猾武断持县短长令不敢出气乃籍其姓名奸猾望风知警遇旱究心荒政丁内艰服除差江东机宜干办诸司审计知沭阳值蛮寇之变城堞圮毁乃增筑城楼经画捍御贼避去除大理丞卒　　汪义端
按万姓统谱义端字充之为叔父作舟之后甫弱冠遂登第廷对第三人授奉国军节度推官迁枢密院编修太常丞权吏部郎改工部知秀州守池阳召对除侍左郎官绍兴四年除监察御史知太平州改宁国府进华文阁待制帅绍兴除徽猷阁待制丁母忧服阕起知婺州帅隆兴皆丐祠知鄂州到官未几以病卒年五十八　　汪纲
按宋史汪纲传纲字仲举黟县人签书枢密院勃之曾孙也以祖任入官淳熙十四年调镇江府司户参军试湖南转运司调桂阳军平阳县令丁父丧服除知兰溪县以言去继知太平县擢监行在左藏西库以选知高邮军提举淮东常平移疾乞闲得直秘阁知婺州改提点浙东刑狱进直焕章阁知绍兴府主管浙东安抚使公事理宗即位诏为右文殿修撰绍定元年召赴行在权户部侍郎越数月上章致仕卒　　汪绎按黟县志绎字仲成提刑作砺之孙给事义端之子也以父任补承务郎监福州水口镇擢知安丰霍丘历滁州建康府迁知兴国军召对极言守江之策除军器监簿出守仪真修筑翼城复为水门水闸以通漕运人甚便之　　汪绶
按万姓统谱绶义荣之子以荫补将仕郎历官知兴国军备述沿江利害切中时弊抚御兵民创葺戎器战守之具罔不备至擢军器监丞知太平州治行有闻官终朝散大夫　　汪缜
按万姓统谱缜字仲理黟人提刑作砺之孙侍御义和之子遗泽补承务郎调宣城水阳镇历临安盐官丞授复州签幕赞理藩条多所裨益制帅以镇名德之胄蔚有才略奏荐之改调荆州佥判寻知兴国之永兴授江西帅幕终更调德安倅方备边以军储为急被命知寿昌会有旨废郡为邑改畀汉阳转朝散大夫未及上而卒　　汪楚材
按万姓统谱楚材字太初又字南老休宁人绍熙元年余复榜进士历湖南安抚司干办公事转广西运司干官楚材喜问学常以书通朱晦庵吴竹洲二公俱器重之告以圣门为学工夫次第及佛老之弊遂以儒硕知名　　汪季良
按万姓统谱季良广信人开禧二年知平阳县政治宽恕立条约以谕民其目曰亲父子和兄弟谨夫妇敬君臣善朋友视疾病早安厝严继绝保本业戒词讼凡数千言曲尽人情法理修塘埭斗门以兴水利民甚便之　　汪立中
按万姓统谱立中嘉定间出知武冈军工诗好学作兴士类　　汪长源
按万姓统谱长源知阮州增浚城池军需悉备时巨寇曹成来攻阮长源多方御之成遂遁去民怀其惠祀于忠贤祠　　汪勋
按万姓统谱勋黟人嘉定初登第调婺州户曹改淳安尉时遭水患民舍漂没勋所救活甚多绍定初改辰溪宰地杂夷獠当路欲移近地勋谓臣子之职不当趋易避难单车至邑夷獠帖服卒于官赖赙赠以敛　　汪必达
按万姓统谱必达字兼善黟人登进士第官至太常主簿尝知旌德县有父讼其子者必达曰父子至恩忍以私庭言语闻官乎授父以杖使自笞其子已而感悟父子如初　　汪莘
按万姓统谱莘字叔耕休宁人为学不屑于场屋声病之文嘉定间有诏求言莘诣阙论天变人事民穷吏污之弊不报真德秀杨简见之曰真爱君忧国之言也时朱熹召赴经筵莘贻书言主上父子之间诸公所不能济者待先生而济否则不能为天下后世学道者之地熹重其言　　汪清卿
按万姓统谱清卿字湛仲婺源人朱熹自考亭归寓清卿家与乡人讲学因嘉其事亲孝扁其斋曰爱日又为作敬斋箴　　汪复
按万姓统谱复字希颜婺源人宝庆丙戌进士历通判扬州致仕至元间部使者至邑必强请见或劝之仕复愀然曰亡国之大夫犹踽踽为世用耶卒年七十八　　汪应时
按万姓统谱应时字伯逢婺源石田人天资敏悟日诵数千言登宝庆丙戌进士第调隆兴府奉新及赣州石城尉秩满调南安军判官鄂州司法特转承直郎举考及格宰鄂之崇阳政之可记者非一其孝于亲友于兄弟和于宗族乡党诗书礼义之泽穆如也　　汪大信按万姓统谱大信字梦约休宁人登第调武昌簿丁父艰改钱塘尉巡察围田董督湖岸捕私鹾茗有功京尹袁韶奏擢之任广西道盐场以亲嫌不赴闲居十年凡里中有利可兴害可除虽捐厚赀无靳色迁石城县丞摄邑期年处寇数万驿骚大信率邑民数千御之寇皆遁去辟知分宜县任辰州推官丁母艰服阕调高邮推官未赴卒　　汪应元
按万姓统谱应元字节卿歙人绍定五年登第调潭州户曹尝奉台檄出武冈之绥宁会猺峒啸聚从者请避之应元曰吾以王官奉王事奈何为小寇所慑乎即前往召酋长以理谕之皆服淳佑间擢刑法科除大理评事历太府丞权刑部郎议狱精审迁摄太常卿后以直秘阁提点浙东刑狱卒于官　　汪肩吾
按万姓统谱肩吾字君山性淡泊恬退屡辟不就博学宏才著述甚多　　汪自强
按万姓统谱自强淳安人绍定间进士知钱塘县时值孟飨赤县出班起居人物清修帝目送之中书因荐其才除监察御史兼崇政殿说书未几迁大理寺卿　　汪元春
按万姓统谱元春字景新奉化人贫苦卓立博涉群书尢长于诗早游京国不妄交游登淳佑元年进士宰钱塘贵势不敢干以私后以宗学博士守兴化端介强敏人皆悦服比殁士民巷哭祠于郡学中书刘克庄以遗爱录闻于朝　　汪一龙
按黟县志一龙父光祖始居霞阜以儒业世其家一龙理宗时国学上舍淳佑四年起复史嵩之为相一龙同黄恺伯百四十人上疏疏再上不听乃与恺伯等作卷堂文蹈海而去朝廷罢嵩之下诏召回后嵩之鸠工部徐元杰刘汉弼复同蔡德润百七十人叩阍讼冤其忠爱类如此　　汪立信
按宋史汪立信传立信澈从孙也立信曾大父智从澈宣谕湖北道六安爱其山水因居焉淳佑六年登进士第授乌江主簿辟沿江制幕知桐城县未上辟荆湖制司干办通判建康府荆湖制置赵葵辟充策应使司及本司参议官擢京西提举常平改知昭信军景定元年差知池州提举江东常平明年改知江州充沿江制置副使节制蕲黄兴国军马提举饶州南康兵甲升江西安抚使乞祠禄差知镇江寻充湖南安抚使知潭州至官供帐之物悉置官库所积钱连岁代纳潭民夏税贫无告者予钱粟病者加药饵雨雪旱潦军民皆有给兴学校士习为变权兵部尚书荆湖安抚制置知江陵府时襄阳被围危急立信上疏请益安陆府屯兵凡边戍皆不宜抽减黄州守臣陈奕素蓄异志朝廷宜防之乃移书贾似道似道得书大怒以危法废斥之咸淳十年元兵大举伐宋似道督诸军出次江上以立信为端明殿学士沿江制置使江淮招讨使俾就建康府库募兵以援江上诸郡立信受诏不辞即日上道至建康守兵悉溃而四面皆北军立信知事不可成率所部数千人至高邮欲控引淮汉以为后图已而闻似道师溃芜湖江汉守臣皆望风降遁立信叹曰吾今日犹得死于宋土也乃置酒召宾佐与诀手为表起居三宫与从子书属以家事夜分起步庭中慷慨悲歌握拳抚案者三以是失声三日扼吭而卒立信子麟内书写机宜文字在建康不肯从众降崎岖走闽以死　　汪继宗
按万姓统谱继宗歙人生淳佑间见国祚不竞有恢复中原之志福王与苪召见爱之妻以女宋亡自以受国恩不即死无以见祖宗于地下遂不食而卒　　汪仪凤按万姓统谱仪凤字祥甫歙山泉人六岁能文连中浙漕凡五试礼部不利贾似道尝以诗经纳交后自江上还朝奏授迪功郎隆兴府司户参军度宗登极办公事寻以功差充淮东制置大使同干办公事岁甲戌诣部班引庙堂议以史馆处之谢不顾遂以通直郎致仕性嗜学手不释卷居乡好施与病不服药将终沐浴衣冠端坐而卒年八十四晚筑山泉亭因以自号人称山泉先生所著有山泉类&#四十二卷程文六卷　　汪&#
按万姓统谱&#字处微绩溪人九岁丧父哀慕如成人事祖母及母以孝闻六经子氏之书靡不研究郡守袁甫欲见以编氓辞年七十六卒　　汪之林
按万姓统谱之林字德仲人尚书大猷族孙幼见楼宣献器之之林言行渊懿善尺牍见后进道嘉言善行洒洒不倦旧与贾丞相游贾少事游狎其母禁止之闻与德仲游不复诘晚守汀州归里以清约终
　黄姓部汇考
蔡中郎集
　　汉交趾都尉胡夫人黄氏神诰
黄氏出自伯翳别封于黄以国氏焉
郑樵通志
　　以国为氏
周异
姓国

黄氏嬴姓陆终之后封于黄今光州定城西十二里有黄国故城在楚与国也僖十二年为楚所灭子孙以国为氏亦嬴姓十四氏之一也楚有春申君黄歇也廖用贤尚友录
　　黄姓
黄江夏商音


　王姓部纪事
汉书王莽传始建国元年莽曰予前在摄时建郊宫定祧庙立社稷神祗报况或光自上复于下流为乌或黄气熏烝昭耀章明以着黄虞之烈焉自黄帝至于济南伯王而祖世氏姓有五矣黄帝二十五子分赐厥姓十有二氏虞帝之先受姓曰姚其在陶唐曰妫在周曰陈在齐曰田在济南曰王予伏念皇初祖考黄帝皇始祖考虞帝以宗祀于明堂宜序于祖宗之亲庙其立祖庙五亲庙四后去人皆配食郊祀黄帝以配天黄后以配地以新都侯东第为大禖岁时以祀家之所尚种祀天下姚妫陈田王氏凡五姓者皆黄虞苗裔予之同族也书不云乎惇序九族其令天下上此五姓名籍于秩宗皆以为宗室世世复无有所与其元城王氏勿令相嫁娶以别族理亲焉世说正始中人士比论以八裴方八王裴徽方王祥裴楷方王衍裴康方王绥裴绰方王澄裴瓒方王敦裴遐方王导裴頠方王戎裴邈方王元续文献通考临沂王氏自王书生祥览而祥位三公同时衍绥澄戎敦导元并位至三公才名冠世人号琅琊八王导之后洽悦昙首弘俭又累世贵盛与五代相终始太原王氏浑昶之子兄弟四人并居高位至述与坦之亦累世贵盛晋书王导传初导渡淮使郭璞筮之卦成璞曰吉无不利淮水绝王氏灭其后子孙繁衍竟如璞言宋书王淮之传淮之字元会琅琊临沂人高祖彬尚书仆射曾祖彪之尚书令祖临之父纳之并御史中丞彪之博闻多识练悉朝仪自是家世相传并谙江左旧事缄之青箱世人谓之王氏青箱学南齐书王僧虔传孝武中僧虔入为侍中迁御史中丞领骁骑将军甲族由来多不居宪台王氏分枝居乌衣者位官微减僧虔为此官乃曰此是乌衣诸郎坐处我亦可试为耳小学绀珠后魏四姓范阳卢敏清河崔宗伯荥阳郑义太原王琼北齐书王昕传昕母清河崔氏学识有风训生九子并风流蕴藉世号王氏九宠徐之才传之才聪辨强识有兼人之敏尤好剧谈谑语公私言聚多相嘲戏常戏王昕姓云有言则近犬便狂加颈足而为马施角尾而为羊卢元明因戏之才云卿姓是未入人名是字之误即答云卿姓在亡为虐在丘为虚生男则为虏养马则为驴续文献通考隋时有王氏家富财帛埒于王侯有子五人各立一院栋宇崇显邑里号五堂王家唐书高俭传初太宗尝以山东士人尚阀阅后虽衰子孙犹负世望嫁娶必多取赀故人谓之卖昏由是诏士廉与韦挺岑文本令狐德棻责天下谱谍参考史传检正真伪进忠贤退悖恶先宗室后外戚退新门进旧望右膏粱左寒畯合二百九十三姓千六百五十一家为九等号曰氏族志而崔干仍居第一帝曰我于崔卢李郑无嫌顾其世衰不复冠冕犹恃旧地以取赀不肖子偃然自高贩鬻松槚不解人间何为贵之齐据河北梁陈在江南虽有人物偏方下国无可贵者故以崔卢王谢为重今谋士劳臣以忠孝学艺从我定天下者何容纳货旧门向声背实卖昏为荣耶太上有立德其次有立功其次有立言其次有爵为公卿大夫世世不绝此谓之门户今皆反是岂不惑邪朕以今日冠冕为等级高下遂以崔干为第三姓班其书天下高宗时许敬宗以不叙武后世又李义府耻其家无名更以孔志约杨仁卿史元道吕才等十二人刊定之裁广类例合二百三十五姓二千二百八十七家帝自叙所以然以四后姓酅公介公及三公太子三师开府仪同三司尚书仆射为第一姓文武二品及知政事三品为第二姓各以品位高下叙之凡九等取身及昆弟子孙余属不入改为姓氏录当时军功入五品者皆升谱限搢绅耻焉目为勋格义府奏悉索氏族志烧之又诏后魏陇西李宝太原王琼荥阳郑温范阳卢子迁卢泽卢辅清河崔宗伯崔元孙前燕博陵崔懿晋赵郡李楷凡七姓十家不得自为昏三品以上纳币不得过三百匹四品五品二百六品七品百悉为归装夫氏禁受陪门财先是后魏太和中定四海望族以宝等为冠其后矜尚门地故氏族志一切降之王妃主&#皆取当世勋贵名臣家未尝尚山东旧族后房元龄魏征李绩复与昏故望不减然每姓第其房望虽一姓中高下县隔李义府为子求昏不得始奏禁焉其后天下衰宗落谱昭穆所不齿者皆称禁昏家益自贵凡男女皆潜相聘娶天子不能禁世以为敝云王方翼传方翼子珣与兄玙弟&#以文学称时号三王王勃传勃与杨&#卢照邻骆宾王皆以文章齐名天下称王杨卢骆四杰&#尝曰吾愧在卢前耻居王后议者谓然王綝传綝字方庆以字显武后尝就求羲之书方庆奏十世从祖羲之书四十余番太宗求之先臣悉上送今所存惟一轴并上十一世祖导十世祖洽九世祖珣八世祖昙首七世祖僧绰六世祖仲宝五世祖骞高祖规曾祖褒并九世从祖献之等凡二十八人书共十篇后御武成殿&#示群臣诏中书舍人崔融序其阀阅号宝章集复以赐方庆士人歆其宠王徽传徽京兆人谱言其先本魏诸公子秦灭魏至汉徙关中霸陵以其故王家为王氏十世祖罴仕周为同州刺史死葬咸阳凤政原子孙因家杜陵曾祖择从昆弟四人曰易从朋从言从皆擢进士第至凤阁舍人者三人故号凤阁王氏自是讫大中时登进士者十八人位台省牧守者三十余人唐国史补四姓唯郑氏不离荥阳有冈头卢泽底李土门崔家为鼎甲太原王氏四姓得之为美故呼为钑镂王家喻银质而金饰也续文献通考王佑植三槐于庭曰吾子孙必有为三公者及旦相真宗享福禄荣名三十余年人号三槐王氏癸辛杂识浙之东言语黄王不辨自昔而然王克仁居越荣邸近属也所居尝独毁于火于是乡人呼为王火烧同时有黄瑰者亦越人尝为评事忽遭台评云其积恶以遭天谴至于独焚其家乡人有黄火烧之号盖误以王为黄耳邸报既行而评事之邻有李应麟者为维扬幕一见大惊知有被火之事亟告假而归制使李应山怜之馈以官楮二万及归则家无患乃知为误耳盖黄无辜而受王之祸而李无望而得二万之获殊可笑王宣子尝为太学博士适一婢有孕而不容于内出之女僧之家韩平原之父同乡与之同朝无子闻王氏有孕婢在外遂明告而纳之未几得男即平原也山西通志王太原人举进士弟珙&#皇统九年同榜仕至汾阳军节度使乡人荣之号三桂王氏元史王盘传盘广平永年人世业农岁得黍万石乡人号万石王家明外史王直传直在翰林二十年稽古代言编纂记注之事多出其手与金溪王英齐名人称二王以居地目直曰东王英曰西王王守仁传守仁之门从游者恒数百善推演师说者称黄弘纲何廷仁及钱德洪王畿时人语曰江有何黄浙有钱王瞿能传王指挥者临淮人国初功臣子常骑小马军中呼小马王战白沟河被重创死新城县志王伍父贵居诸城元末花马军乱贵狙击之杀一贼度不能抗乃避居新城贵五子伍最少亦最醇谨事父母诸兄皆得其欢心尢好施予岁时勤力治家人产计口给食余悉以赈乡里贫乏者门前植槐一株枝叶扶&#时作糜哺饿者于其下诸饿者以次受糜纺其笠于槐累累如也乡人呼之曰王菩萨而称其家曰大槐王氏余姚县志明神宗皇后王氏本姓黄五世祖蕴洪武十九年抽民兵入京兵籍省笔书黄为王四传至后父伟万历六年大婚礼成帝问后家世时新建伯王正亿方贵盛后以新建对故不复本姓苏州府志王临亨字止之昆山人万历乙丑进士授西安知县调海盐卓有廉声听断甚敏在西安谣曰王一时谓听讼不淹一宿也及至海盐又谣曰王一升谓小民不费升米也凤阳府志太和县王质字梦瑾历官御史四川布政刑部尚书自奉惟蔬食人呼为青菜王大学士李贤为作青菜传

　王姓部列传二十七
　　明六
　　王章
按明外史王章传章字汉臣武进人崇祯元年进士授诸暨知县治有声以才调鄞县十一年行取入都授工部主事擢御史出按甘肃以母忧归服阕还朝命巡视京营李自成陷真定京师大震襄城伯李国祯发营卒五万营城外章与给事中光时亨守阜城门贼傅城下时亨慑章走章厉声曰事至此犹惜死耶时亨曰死此与士卒何别入朝访上所在不获则死死未晚也章从之与时亨并马行俄贼突至疾呼下马时亨仓皇下长跪乞降章持鞭不顾贼刺章股堕章骂贼贼怒攒槊刺杀章妻姜氏在籍闻之一恸而卒福王时谥忠烈　　王养正
按明外史王养正传养正字圣功泗州人崇祯元年进士授海盐知县遭父丧服除起官秀水中大计补河南按察司照磨累迁襄阳推官刑部主事员外郎南康知府福王时进副使分巡建昌城破养正被执械至武昌死其妻张氏闻之绝粒九日亦死　　王域
按明外史王养正传王域字元寿松江华亭人举于乡授宿州学正屡迁工部主事榷税芜湖由郎中迁建昌知府城被围分守南门城破械至武昌死　　王国瞻按安庆府志国瞻字硕慰怀宁人性简淡不妄与人交崇祯戊辰选入南雍一时名士咸愿与之游后忧愤时事郁郁而卒　　王国佐
按清流县志国佐习骑射巡道朱大典选授副中军崇祯戊辰年峒寇窃发巡道顾元镜委以军事辛未三月流寇数千逼上杭城邑国佐奋不顾身面中三创手执戟而死　　王信
按明外史王信传信陕西宁州人崇祯初由岁贡除灵壁训导迁真阳知县八年二月出抚土寇会流贼猝至被执使谕降罗山真阳信大骂不从断头剖腹而死　　王应豸
按明外史颜继祖传王应豸掖县人为户部主事谄魏忠贤甫三岁骤至巡抚加右都御史崇祯三年春部卒索饷而哗参将徐从治已为解散应豸愤置毒饭中将诱而尽杀之诸军复大乱帝命巡按方大任廉得其&#饷状论死　　王士和
按江西通志士和字瑞育金溪人崇祯庚午举人为延平知府兵变北向再拜讫自投缳死　　王来聘
按明外史姜名武传王来聘京师人崇祯四年中武会试时帝锐意重武举子运百斤大刀者止来聘及徐彦琦二人视文榜例分三甲传胪锡宴钦定一甲三人来聘居首即授副总兵武榜有状元自来聘始也明年孔有德据登州叛官军攻之久不下又明年二月以火药轰城城坏将士踊入辄为贼击退来聘复先登中伤而死　　王肇坤
按明外史王肇坤传肇坤字亦资兰溪人崇祯四年进士除刑部主事以平恕称未几改御史出巡山海居庸二关九年大兵入围昌平肇坤偕守陵太监王希忠总兵官巢丕昌督饷户部主事王一桂赵悦摄知州事保定通判王禹佐等分门拒守有降丁三千为内应城遂破肇坤中四矢二刃而死一桂悦禹佐希忠及判官胡惟忠吏目郭永学正解怀亮训导常时光守备咸贞吉皆死之禹佐子亦从父死　　王孙兰
按明外史王孙兰传孙兰字畹仲无锡人崇祯四年进士授刑部主事进员外郎迁成都知府父忧服阕起官绍兴迁广东副使分巡南雄韶州二府十六年张献忠大乱湖南湖南之郴州宜章与韶接壤韶城士民空城逃而贼所设伪官传檄将至孙兰遂自缢　　王引懋按畿辅通志引懋霸州人崇祯辛未进士授户部主事榷关以廉介闻升太原知府擢分巡宁武备兵副使甲申流寇犯宁武率众登陴固守力尽城陷不受伪命自刎死妻杨氏投井死　　王者管
按河南通志者管光州举人崇祯辛未寇陷城巷战而死　　王恩锡
</div>
    <div class="pagination">
<a href="氏族典卷诸姓部_page356.html">上一页</a><span>...</span><a href="氏族典卷诸姓部_page352.html">352</a><a href="氏族典卷诸姓部_page353.html">353</a><a href="氏族典卷诸姓部_page354.html">354</a><a href="氏族典卷诸姓部_page355.html">355</a><a href="氏族典卷诸姓部_page356.html">356</a><span class="current-page">357</span><a href="氏族典卷诸姓部_page358.html">358</a><a href="氏族典卷诸姓部_page359.html">359</a><a href="氏族典卷诸姓部_page360.html">360</a><a href="氏族典卷诸姓部_page361.html">361</a><a href="氏族典卷诸姓部_page362.html">362</a><span>...</span><a href="氏族典卷诸姓部_page358.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
