<!DOCTYPE html>
<html>
<head>
    <meta charset="UTF-8">
    <title>宫闱典太皇太后部 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宫闱典太皇太后部 - 第 5 页/共 5 页</h1>
    <div class="content">三朝受海内之图籍七月陈王业之艰难冬有祁寒知民言之可畏阳居大夏识天道之至仁故于颁朔之初更下布新之诏恭惟太皇太后陛下视民如子以国为家振廪劝分人自忘于艰岁消兵去杀天必报之丰年臣敢不省事清心贵农时之不夺思患预备期岁计之有余庶竭微诚少裨洪造　　扬州谢到任表　　　　　　　　前人臣轼言伏蒙圣恩除臣知扬州臣已于今月二十六日到任讫者支郡养□裁能免咎通都移牧自愧何功屡玷恩荣实深惭汗臣某中
谢
伏念臣早缘窃禄
稍习治民在先帝日已历三朝近八年间复忝四郡平生所愿满足无余志大才□信天命而自遂人微地重恃圣眷以少安恭惟太皇太后陛下子惠万民器使多士以谓朝廷之德泽付于郡县与监司乃眷江淮之间久罹水旱之苦邻封二浙饥疫相熏积欠十年丰凶皆病臣敢不上推仁圣之意下尽疲驽之心庶复流亡少宽忧轸　　谢赐恤刑诏书表　　　　　　　前人暑雨其咨既轸小民之病麦秋已至复虞轻系之淹祗服训词灼知天意臣某中
谢
伏以仁圣之德哀矜
为先常内恕以及人故深居而念远斋戒处掩则知暴露之勤紾絺袢延不忘累绁之若吏既罔懈民知无冤恭惟太皇太后陛下事法祖宗德参天地凯风养物散为扇旸之凉灵雨应时同沾执热之濯臣敢不尽其哀敬济以宽明奉汉律之严毋令瘐死推慈母之意务在平反庶竭愚忠少行德意　　贺立皇后表　　　　　　　　　前人吉日既涓柔仪允正谷珪往聘象服来朝中
贺
臣闻
周姜任姒之贤位非皆极汉阴马邓之贵德或有惭盛哉六礼之陈袭此三宫之庆恭惟太皇太后升下任付托之重躬保佑之劳公天下不私其亲配宸极必先以德徽音不坠嗣成慈孝之风仁寿无疆坐享云来之养臣限以官守不获躬诣阙庭　　贺坤成节表　　　　　　　　　前人臣轼言岁复六千袭嘉祥于太史火流七月纪令节于诗人尽海宇之含生举欣荣于兹日臣某中
贺
臣
闻君以民为心体天用民为聪明未有心胖而体不纾民悦而天不应故好生恶杀是为仁寿之基捐利与民斯获丰年之庆恭惟太皇太后陛下恭俭一德勤劳百为推天覆地载之心阜成民物尽父教母怜之道诲养臣邻共知难报之恩必享无疆之福臣以出守淮海无由躬诣阙庭　　谢除兵部尚书赐对衣金带马状　前人伏以在笥之珍本出于民力脱骖之赐以结于士心顾臣何人屡膺此宠伏念臣学本为己材不适时乘伯厚之车虽云疾恶束公西之带愧不能言而二年之间三拜是赐此盖伏遇太皇太后陛下心存社稷德协天人以长策驾驭四方以盛德藩饰多士故令衰朽犹玷光华岂曰无衣盖独求于安吉慨然揽辔敢有志于澄清　　谢兼侍读表　　　　　　　　　前人流汗恩荣再辞莫获强颜衰朽一节以趋臣轼中谢

恭惟先帝复六卿之名本欲后人识三代之旧古今殊制闲剧异宜武选隶于天官兵政总于枢辅故司马之职独省文书而师氏之官职在论说命臣兼领圣意可知恭惟太皇太后陛下约己裕民忘家忧国知先王之兵必本于道德故以儒臣为七兵知人主之学必通于民情故自郡守为五学而臣迂□不可强合早缘衰病难以久居终当自效于所长之间或可报恩于末死之日　　谢除两职守礼部尚书表　　　　前人伏蒙圣恩除臣端明殿学士兼翰林侍读学士守礼部尚书者衰年自引久抱此心异数并加实为非意辞不获命愧何以堪臣轼中
谢
窃惟以殿命官本缘
麟趾之旧因时修废近正金华之名历代所荣于今为甚自元丰之末官制以来若非身兼数器之人未有名冠两职之重而况秩宗之任邦礼是司岂臣迂愚所当兼领此盖伏遇太皇太后陛下忧深社稷虑极安危求忠臣于愚直之中论治道于文字之外知臣难进而易退或非患失之鄙夫故授以礼乐清闲之司使专于论说琢磨之事此恩难报愿输岁月之勤度己所宜终遂江湖之请　　谢赐对衣金带马状　　　　　　前人蒙恩赐衣一对金带一条并鱼袋金镀银鞍辔马一匹服章在笥贲及衰残衔勒过庭喜先徒御伏以物生有待天施无穷草木何知冒庆云之渥采鱼□至陋借沧海之荣光虽若可观终非其有妻孥相顾惊屡致于匪颁道路窃窥或反增于指目此盖伏遇太皇太后陛下聪明齐圣陈锡载周含垢匿瑕而察于求贤卑宫菲食而侈于养士士岂轻于千里念非其人言有重于兼金当思所报　　笏记　　　　　　　　　　　　前人荣兼两职宠与六卿岂伊衰朽之余有此遭逢之异此盖伏遇太皇太后陛下坤元利正天造无私靡求备于一人将曲成于万物文章小技纵有效于涓埃草木微生终难酬于雨露　　代普宁王贺太皇太后冬表　　　前人□五物以观云咸知岁美备八能而合乐益验人和顾兹百乐之生实助两宫之庆中
贺
伏惟太皇太后
陛下至诚待物博爱临民保佑神孙已致无为之治守持大业匪居不世之功宜福禄之日来与天地而同久臣早被恩勤之赐莫知补报之方跪奉玉觞仰祈眉寿　　杭州贺冬表　　　　　　　　　前人消长有时候微阳之来复贤愚同庆知君子之汇征德化所加神人并应恭惟太皇太后陛下睿明天纵慈俭身先振海岳以不倾地无私载顺阴阳之自化天且不违成功已陋于汉唐论德盖高于任姒黄云可望共沾至治之祥彤史何知莫赞无为之德臣备员法从祗役海隅东合拜章阻陪于百辟南山献寿徒颂于万年　　上太皇太后贺正表　　　　　　前人尧历授时夏正建统气迎交泰之会祥应重明之朝恭惟太皇太后陛下道无能名德博而化天人所助本羲易之益谦慈俭不居得老氏之三宝时逢吉旦福集清宫臣职守江湖心驰象魏天威咫尺想闻清跸之音眉寿万年远奉称觞之庆　　贺正表　　　　　　　　　　　前人若考箕畴正月为王极之象玩占羲易三阳为交泰之期顺履春朝诞膺天禄中
贺
恭惟太皇太后陛下
道高载籍恩浃含生进贤退愚蛮夷率服下贱以贵施舍自平臣出领郡符承宣天泽吏民鼓舞共瞻崇庆之光海宇骏奔永托坤元之载　　贺冬表　　　　　　　　　　　前人消长有时德刑并用庆一阳之来复知万物之向荣中贺
恭惟太皇太后陛下道配皇王化行夷夏以用人而考治忽自正身而刑家邦何劳五物之占坐知岁美不待八音之奏始验人和臣率职海壖驰诚天阙默诵万年之庆远同百辟之欢　　论行遣蔡确札子　　　　　　　前人元佑四年四月十一日龙图阁学士朝奉郎新知杭州苏轼札子奏臣近蒙圣恩哀臣衰病特许补外臣窃自惟受恩深重不敢以出入之故便同众人有所闻见而不尽言窃闻臣寮有缴进蔡确诗言涉谤讟者臣与确元非知旧实自恶其为人今来非敢为确开说但以此事所系国体至重天下观望二圣所为若行遣失当所损不小臣为侍从合具奏论若朝廷薄确之罪则天下必谓皇帝陛下见人毁谤圣母不加忿疾其于孝治所害不浅若深罪之则议者亦或以谓太皇太后陛下圣量宽大与天地等而不能容受一小人谤怨之言亦于仁政不为无累臣欲望皇帝陛下降□令有司置狱追确根勘然后太皇太后内出手诏云吾之不德常欲闻谤以自儆今若罪确何以来天下异同之言矧确尝为辅臣当知臣子大义今所缴进未必真是确诗其一切勿问仍榜朝堂如此处置则二圣仁孝之道实为两得天下有识自然心服臣不胜爱君忧国之心出位僣言谨伏诛殛取进止　　太皇太后赐门下手诏二首　　　前人□门下皇帝嗣位于兹四年华夷来同天地并应而皇太妃以恭俭之德鞠育之恩虽典册以时奉行而情文疑有未称皇帝以祖考之奉尊无二上而吾惟春秋之义母以子贵其推天下之养以慰人子之心宜下礼部太常寺讨寻如于典故有褒崇未尽事件令子细开具闻奏□门下官冗之患所从来尚矣流弊之极实萃于今以阙计员至相倍蓰上有久闻失职之吏则下有受害无告之民故命大臣考求其本苟非裁损入流之数无以澄清取士之源吾今自以眇身率先天下永惟临御之始尝□有司荫补私亲旧无定限自惟薄德敢配前人已诏家庭之恩止从母后之比今当又损以示必行夫以先帝顾托之深天下责望之重苟有利于社稷吾无爱于发肤矧此恩私实同毫末忠义之士当识此诚各忘内顾之心共成节约之制今后每遇圣节大礼生辰合得亲属恩泽并四分减一皇太后皇太妃准此　　太皇太后赐故夏国主嗣子干顺诏
　　　　　　　　　　　　　　　　前人念尔守邦藐然在疚日月逾迈祖葬有时缅怀孝爱之深想极攀号之戚往助襄事式昭异恩惟我列圣眷尔有邦非徒极其宠荣盖亦同其忧患念尔哀疚恻然顾怀临遣行人往喻至意且致奠赙之礼以为存没之光　　太皇太后赐故夏国主嗣子干顺进奉贺正马　　□回诏　　　　　　　　　　　前人诏故夏国主嗣子干顺述职春朝归诚宰旅修此效牵之礼致其乘服之良再阅来章式嘉忠节　　赐知枢密院事安焘已下罢散坤成节御筵口　　宣　　　　　　　　　　　　　前人有□卿等忠存体国义切戴君结妙果于三乘祝慈闱之万寿宜膺宠锡以示眷存　　赐太师文彦博已下罢散坤成节道场香酒果　　口宣　　　　　　　　　　　　前人有□卿翊赞大猷倡先多士方慈闱之献寿严法会以荐诚宜有宠颁以昭殊眷　　坤成节就驿赐于阗国进奉人御筵口宣　　　　　　　　　　　　　　　　前人有□汝等款塞观光趋庭效贡属诞弥之称庆均燕衎以示慈祗服宠嘉式旌忠恪　　赐殿前都指挥使燕达已下罢散坤成节道场　　香酒果口宣　　　　　　　　　前人有□卿等同罄纯忠力修胜果用祈慈寿既彻梵筵宜有宠颁以昭眷遇　　赐皇伯祖镇南军节度使开府仪同三司宗晖　　已下罢散坤成节道场香酒果口宣　　　　　　　　　　　　　　　　前人有□卿表率宗盟助成孝治祝延慈寿仰扣佛乘既毕梵筵宜加宠　　赐皇叔杨王醴泉观罢散坤成节道场香酒果　　口宣　　　　　　　　　　　　前人有□卿等以周邵之亲躬任姒之眷一
作养
力祈寿嘏
祗扣佛乘既彻净筵宜膺宠眷
　　赐徐王罢散坤成节道场香酒果口宣
　　　　　　　　　　　　　　　　前人有□卿亲贤莫二忠孝实兼馔蒲塞于祇园荐椿龄于崇庆喜成法会宜有宠颁　　赐文武百寮文彦博已下上第五表请太皇太　　后复常膳许批荅　　　　　　　前人德积无素民罹其灾精诚莫通祷不时应虽蒙膏泽之报仅救焦枯之余勉徇来章犹虞后患其谨视盗贼勤恤流亡益务交修以裨不逮　　赐太师文彦博等请太皇太后受册第一表不　　许批荅　　　　　　　　　　　前人吾闻圣人以天下为忧未闻以位号为乐也损己裕物畏天检身此吾平日之本心非独遇灾而一发也孔子曰以约失之者鲜矣卿等以是辅我顾不美哉　　赐太师文彦博等上第三表请太皇太后受册　　许批答　　　　　　　　　　　前人吾上顺帝则下酌民言处以无心期以寡过卿等以为协气既应群谋佥同若固违典礼之常恐莫慰天人之望遇灾而惧昔者非以为谦闻义则迁吾亦岂敢自必勉从故事以副嘉言　　皇帝达太皇太后贺大辽正旦书　前人肇易岁元发新荣于万物仰遵慈诲修旧好于两朝远饬使轺肃将礼币庶迎寿祉式副愿言　　皇帝达太皇太后回大辽皇帝贺正旦书　　　　　　　　　　　　　　　　前人百年之好既讲于春朝万寿之仪兼陈于幄殿恭因省侍具述来音感怿之怀言宣莫罄　　皇帝达太皇太后回大辽皇帝贺坤成节书　　　　　　　　　　　　　　　　前人嘉月令辰笃生寿母珍函重币交庆宝邻已恭致于德音复钦传于慈旨其为感怿未易名言　　皇帝达太皇太后贺大辽皇帝生辰书
　　　　　　　　　　　　　　　　前人寒律既周诞辰载纪恭被慈闱之诲俾修庆币之仪永介寿康式符颂祷更祈调卫以副愿言　　皇帝达太皇太后贺大辽皇帝正旦书
　　　　　　　　　　　　　　　　前人岁律肇新邻欢载讲恭被慈闱之诲远通庆币之诚益冀保颐永绥寿嘏　　皇帝达太皇太后回大辽皇帝书　前人嘉平纪月震夙惟时属兹庆使之来重以慈闱之问寻因省侍悉致诚言欣感之深敬陈罔究　　皇帝达太皇太后回大辽皇帝贺正旦书　　　　　　　　　　　　　　　　前人正岁履端远勤于华使慈闱申庆重领于珍函省侍之余诚言已达永惟欣感莫究言宣　　皇帝达太皇太后回大辽皇帝问候书
　　　　　　　　　　　　　　　　前人遣使为寿既欣邻好之修因书见诚兼致慈闱之问侍言有次来意毕陈感怿之深敷陈罔既　　皇帝达太皇太后回大辽皇帝坤成节书　　　　　　　　　　　　　　　　前人星火西流庆慈闱之诞日皇华北至讲邻国之诚言既达来音俾修报礼感铭之素敷述难周　　太皇太后皇太后皇太妃受册奏告景灵宫等　　处青词　　　　　　　　　　　前人伏以祗事亲闱庶几孝治配德祖考既务极于推崇笃生眇冲亦敢忘于褒显将奉宝册率循旧章侥福于神先期以告　　中太一宫真室殿为太皇太后消灾集福罢散　　天皇九曜道场朱表　　　　　　前人伏以仁者必寿信惟天地之心孝无不通宜从臣子之欲虔遵道范仰叩真庭庶同海宇之诚上集慈闱之福天威咫尺求聪明于我民圣寿万年定子孙于下地更推博施普及函生　　太皇太后本命岁功德疏文　　　前人伏以天人合契辅成继照之明岁月袭祥允协重坤之象肇临正旦寅奉德音尽海宇之无疆集缁黄而来会旁推舜孝仰扣佛乘伏愿太皇太后陛下下顺民心仰膺天保配西方之无量与南山而不倾岂独五音六律之旋再临此岁将推三统九会之复以卜其年永与函生共兹介福　　景灵宫祈福道场功德疏文　　　前人伏以仁心浃物自然忧乐之同孝治格天宜尔感通之速庶殚精恳仰叩上真恭惟太皇太后陛下保佑圣神劳勤夙夜偶倦东朝之御未复太官之常爰即珠庭大陈妙供法音上达虽有假于云章民志下同自不劳于秘祝愿膺勿药之喜永保无疆之休　　太皇太后皇太后皇太妃受册礼毕奏谢天地　　社稷宗庙诸宫观并诸陵祝文　　前人至哉坤元政必先于治内养以天下孝莫大于尊亲昔首正于号名今复严于典册礼乐既具神人允谐分命迩臣恭致成事仰祈昭鉴永锡鸿休　　太皇太后祭奠故夏国主祭文　　前人乃眷外臣嗣守西服袭累世之忠顺荷先朝之宠光惟天难忱锡命不永计音遽至闵悼良深特遣使车往陈奠币庶此恩礼贯于幽明　　大行太皇太后灵驾发引文　　　前人因山告成同轨毕至玉衣永閟风驭莫追万国山河尚凭于坤载四方老遽失于母慈欲强名言难形德化积此九年之泽辅成百世之安乃眷中山控临朔野华戎异服涕慕同声目断东朝永绝帘帷之望神驰西洛想闻笳鼓之音臣等各守边垂莫亲馈奠徒因僚吏以致攀号　　内中御侍以下贺太皇太后冬至词语
　　　　　　　　　　　　　　　　前人伏以消长有时候微阳之来复贤愚同庆知君子之汇征德化所加神人并应恭惟太皇太后陛下睿明天纵慈俭身先振河岳以不倾地无私载顺阴阳而自化天且不违成功已陋于汉唐谕德盖高于任姒大有上吉方获助于三灵既醉太平当纯备于五福妾等职参长御心奉慈闱庆阳德之方来愿天寿之平格　　太皇太后万寿颂表　　　　　　王铨虞廷极尊养蟜牛之后无闻大禹尽恪恭颛顼之妃未着姬成践阼未闻因后姒以及后姜汉祖称尊宁见先太公而宗太母汉家之郭阴田窦仅观圣子承干宋代之向孟高曹未睹神孙御极盖情由代隔扬拜之仪尚□况孝以世睽祷祝之声谁见岂知休隆王母当陈介福之辞不思祉集文孙应上罄宜之赋被山龙而戏彩知圣人亲复有亲奉玉食而含饴喜慈闱子复有子犹谓慈宁十六字不过崇戴之词不如寿考数千言始殚咏歌之实启龙楼而作赋牙签记蝌斗之书展凤藻以抒思玉轴焕星云之色有台莱有枸楰有栲杻三寿颂而并集千龄如日月如松柏如冈陵九祝齐而来同万福羲神锺管如龙蛇飞舞于屏头玉质金声似钟鼓噌吰于座右圣心慰矣还端冕而敷陈后曰休哉乃回车而讽咏由是子龙翔孙凤翥殿前绣共扶平地神仙因之觞琼液饭青庭内笙簧并奏钧天雅乐　　代文潞公谢太皇太后表　　　　张耒稽留君命敢求免于刑诛惠养老臣不使劳其筋力仰睿私之从欲抚衰志以知荣伏惟太皇太后陛下厚德无疆至仁在上神孙临祭知保依之圣功多士充庭见肃雍之盛德恩及草木喜同天人臣幸以余龄获逢盛旦虽笾豆骏奔之事徒有心哉而礼乐大备之时为后死者岂不偶尔尚足矜荣　　太皇太后加尊号贺皇帝表　　　文天祥御丕图于南面顺应天人崇徽册于东朝重增宗社亿年缛典万国欢心恭惟皇帝陛下皇极之宗人伦之至性同符于尧舜达孝升闻训一本于姜任徽音有秩绍宁王之明命彰祖后之尊称臣分牧有严承休胥抃介福于王母难名太上之功肖德以神孙愿共无疆之号　　贺太皇太后表　　　　　　　　前人兆□大横运在当命之圣谋贻小毖功归太上之慈嫡统延洪皇图巩固恭惟寿和圣福太皇太后陛下躬基美化教阐徽音彤管光华配丰功于祖烈练衣朴素示懿训于孙谋聿新历服之传式副帘帷之托臣司戎共贰望阙呼三庶民近天子光欣逢昌历太极为元气母永迪初基　　又　　　　　　　　　　　　　前人鸿名扬厉用彰重庆之尊龙扆继承懋举尽伦之制明廷孚号寰宇倾心恭惟寿和圣福太皇太后陛下德备俭慈教修爱敬佐我烈祖成天保之忧勤训于神孙示思齐之雍肃粹美翟袆之服增华琬琰之章臣属守铜符欣传宝册同御延和之殿诞颂前尊居慈福之宫永言至养　　又　　　　　　　　　　　　　前人离日方升光传国宝坤元重庆肇建鸿名福萃三宫欢腾八表恭惟寿和圣福太皇太后陛下佐佑皇祖怡愉东朝德配姜任植丕基于苍箓功高马邓扶洪业于炎图宜效美于思齐大归尊于长乐臣偶叨戎辖阻缀朝班丕哉烈丕哉谟共傒嗣王之政得其名得其寿载扬太上之休　　又　　　　　　　　　　　　　前人毓正神孙方布应门之诏位尊祖后复隆京室之称重庆万年丕休四海恭惟寿和圣福太皇太后陛下性超太上德应黄中元佑大功法宣仁之鞠育绍熙新政燕慈福之起居宜旌坤极之嘉名式趾太宸之芳躅臣属分侯服钦诵玉纶天子必有所尊已光载籍圣德无加于孝长戴两宫　　又　　　　　　　　　　　　　前人嗣皇奉册尊居长信之名祖后宣猷夙迪思齐之训万年集庆八表蒙休恭惟寿和圣福太皇太后陛下德迈维莘道高于汭金车玉路备三世之典章宝翟珍袆示六宫之法度美慈宸之迭矩扬大号以同符臣兼领戎钤竦聆邮綍德寿早朝之典巳庆淳熙延和同御之功益歌元佑　　又　　　　　　　　　　　　　前人圣王垂拱万年方开燕翼太皇怡愉亿载亲见虹流海宇春辉宫闱日永恭惟寿和圣福太皇太后陛下身基美化德着慈元正位而定家人功高配祖介福而来王母庆积贻孙律协素商节书金箓臣滥膺藩屏阻贺帘帷假乐命之庆春秋之鼎盛思齐圣也同日月之离明　　又　　　　　　　　　　　　　前人万寿齐天思齐以圣千秋纪日长发其祥广宇休扬重闱庆洽恭惟寿和圣福太皇太后陛下以女尧舜为今姒任有典有则之贻辅于皇祖立政立事之准训乃文孙当月届于素商喜节书于华渚臣猥尘戎辖阻贺宸闱请祝圣人既效尧封之职亦右文母载赓周颂之章　　又　　　　　　　　　　　　　前人天王一统为元载攽正朔太皇万年齐寿同御邦家日月重明乾坤更始恭惟寿和圣福太皇太后陛下道符烈祖功拥神孙干德太平训实承于昭宪元佑盛际政共听于宣仁洊开更瑟之休实系垂帘之盛臣叨承侯服丕奉慈宸基正始之风已新美化播思齐之盛永载徽音　　太皇太后加尊号铃司贺皇帝表　前人皇图嗣庆着母道于重坤巨册称尊告王庭而大涣宫闱增重宗社蒙休恭惟皇帝陛下德为圣人孝治天下侍宣仁之听断元佑同符禀慈福之起居绍熙俪美播无为之懿号隆太上之徽音臣猥介戎钤耸观国典思齐文母既彰有德之雍雍于赫汤孙愿共厥声之穆穆　　慰太皇太后表　　　　　　　　前人鸡鸣问寝方慈极之深居龙去遗弓忽皇舆之新涉宫闱震悼海宇摧伤恭惟寿和圣福太皇太后陛下德备周姜道光尧母东朝垂训曾不改于俭慈南面积忧遽忍违于温凊骤罹国疢谅切圣怀少宽凭几之思式副御帘之托　　又　　　　　　　　　　　　　前人严宸居正痛晏驾之奄闻慈极宅尊怅早朝之遽隔哀传海宇悲结帘帷恭惟寿和圣福太皇太后陛下德厚承天恩深与子夙行恭俭圣方诵于思齐晚享怡愉变忍闻于顾命谅圣情之结恋鉴舆志之攀号愿抑慈怀永谋孙翼　　又　　　　　　　　　　　　　前人乌号衔恤怅再隔于月游龙寝阙朝恍十周于日浃流光何速哀思欲摧恭惟寿和圣福太皇太后陛下宫壸宅尊帘帷托重虽道扬王命不胜慈极之怀然燕翼孙谋当念皇图之本愿体臣民之戴少宽朝夕之思云云　　又　　　　　　　　　　　　　前人训予命汝易月有严练而慨然周星何短哀承遗制痛结慈衷恭惟寿和圣福太皇太后陛下德绍宣仁功侔明肃天经地义扶嫡统于方新日迈月征怅宸旒之愈远愿勉从于众志姑少抑于至情　　又　　　　　　　　　　　　　前人终天巨衅降割一朝易月通丧寓言再岁仙游未远慈抱难居恭惟寿和圣福太皇太后陛下功在先朝志勤内治虽变生凭几怅阙问于鸡鸣然寄重垂帘方稽谋于燕翼愿抑无疆之恤益昌有大之休　　又　　　　　　　　　　　　　前人衮衣万岁痛隔终天禫服一朝权从易月感时忧恋率土尽伤恭惟寿和圣福太皇太后陛下德着宝袆功藏金匮抚鼎湖之龙去子保何追怀丰水之燕贻孙将有衍愿副普天之望式纾慈极之悲云云　　又　　　　　　　　　　　　　前人居长乐之宫兴怀鹤驾瞻顾成之庙肇锡鸿名大册垂荣慈衷悼往恭惟寿和圣福太皇太后陛下以天下养与元气游明肃临朝亲立仁皇之策宣仁在御永怀神考之思丕对皇灵昭升熙号臣属縻侯绂阻慰震帘云云　　又　　　　　　　　　　　　　前人盛德之祀百世肇建嘉名太皇之寿万年兴怀缛典慈宸恻楚穹覆监观恭惟寿和圣福太皇太后陛下懿范两朝仁恩四海为元气母克笃贻孙育天下君忍闻祔祢裒时大号对越皇灵臣身贰戎钤心怀国典云云　　又　　　　　　　　　　　　　前人暖律吹嘘感一阳之初复慈帘拥佑训三祀之通丧痛在宫闱情均海宇恭惟寿和圣福太皇太后陛下徽音慈福懿范宣仁履袜迎长天休方至冕旒问寝子保奚追愿少抑于慈怀以永绥子孙翼臣属縻侯服隃企御闱云云　　又　　　　　　　　　　　　　前人居长乐之汉宫永怀鹤驾卜会稽之禹穴垂戒龙輴悲结慈闱痛均薄海恭惟寿和圣福太皇太后陛下忧勤德备拥佑功高百世可知首正贻孙之则七月而葬岂胜思子之怀愿东望以节哀重外朝之同御臣身縻乘障职阻趋班云云　　又　　　　　　　　　　　　　前人日沦西极怅鹤驾之长游天拱东朝痛龙湖之永閟重闱悲系九土慕思恭惟太皇太后陛下福备怡愉功高拥佑抚缀衣于翼室亿世贻孙念加斧于毕涂千秋望子愿抑思齐之感益昌小毖之谋臣叨领偏城阻趋慈陛云云　　又　　　　　　　　　　　　　前人嗣王宅恤奉先佑以升宗圣母思齐感皇灵而悼往礼容有赫祀事孔明恭惟寿和圣福太皇太后陛下寿考维祺仁慈为宝佑我烈祖有典则以贻子孙保予冲人修宗庙以序昭穆祔既行于永绍哀少释干慈元臣叨缀蕃宣阻班奔走云云　　又　　　　　　　　　　　　　前人正月始和律更太簇昊天不吊痛在思齐历数维新宫闱孔恻恭惟寿和圣福太皇太后陛下为元气母与太极游孟春而戒遒人抚时其迈上日而受文祖拥治方新愿宽丕子之思益重神孙之托臣属縻宣化阻慰履端云云　　贺太皇太后同听政表　　　　　前人绥寿而右文母高拱宸慈肖德而有神孙共临几政徽音洋溢光训昭宣恭惟寿和圣福太皇太后陛下功迈涂山德高妫汭施于帝祉已深庆锡之源保我后生益衍寿宁之福章宪垂帘于天圣宣仁称制于延和绍昔大猷为今懿范臣属縻守绂欣听俞纶太易太始太初莫测无为之化四门四聪四目共观有道之朝　　谢太皇太后表　　　　　　　　前人岁正孟陬一元改纪朝临长乐万国颁正春朔会同神人和洽恭惟寿和圣福太皇太后陛下怡愉万岁拥佑一人肖德而有神孙光膺昌历受福而于王母丕辑蕃禧载颁协律之书式重垂帘之政臣钦承凤纪诞布侯藩听嶰竹之□诞敷和气献蟠桃之颂益赞寿眉　　国子监贺册太皇太后表　　　　元黄溍德为圣人治有光于舜孝养以天下礼益谨于汉仪备物隆名熙朝盛典钦惟陛下诞英骏命寅御丕图黼座端临念皇慈之保佑纶言播告极鸿号之尊崇事远迈于古先庆旁流于中外臣等幸专教席获旅廷绅倾向日之微忱遥瞻广内祝齐天之睿筭永奉慈闱　　国子监贺太皇太后正旦表　　　前人献岁发春肇正孟陬之序隆名备物载斯长乐之仪嘉与外廷肃称元会钦惟殿下道光内治德配先朝尊极宫闱诞举推崇之礼庆流宗社弥章拥佑之功履兹端辰裒时多祉臣等忝司教育获预班联绛阙天开恭展三朝之拜瑶池日永欢腾万岁之呼　　国子监上太皇太后贺册皇后表　前人礼行当宁丕昭文定之祥尊极重闱茂衍徽音之嗣欢腾禁掖喜浃寰区钦惟殿下德备俭慈功参覆载承先朝之付托克协孙谋建中壸之表仪式资妇顺流辉华于椒屋增巩固于萝图臣等忝职上庠欣逢盛典二南正始大义本于家人万寿无疆介福归于王母　太皇太后部艺文二
诗

　　哲宗上太皇太后册宝乐章五首　宋史　　皇帝升坐干安大矣孝熙帅民以躬奉承宝册钦明两宫万乐具举一人肃雍化繇上始四海来同　　降坐干安
皇帝仁孝总临万方褒显其亲日严以庄龙衮翼翼玉书煌煌传之亿世休有烈光　　太皇太后升坐干安
总裁庶政拥佑嗣皇金书玉简烂其文章众歌警作管磬将将保安四极降福无疆　　降坐干安
涂山之德渭涘之祥图徽宝册玉色金相管弦煜熀钟鼓喤喤天之所启既寿而昌　　太尉等奉册宝出入门正安
玉车临御凤盖棽丽奉承宝册弥文盛仪抗声极律助我孝熙天之所佑万寿无期　　太皇太后阁春帖子六首　　　　苏轼雕刻春何力欣荣物自知发生虽有象覆载本无私小殿黄金榜朱帘白玉钩一声双日跸春色满皇州仗下春朝散宫中昼漏稀两厢休侍御应下读书帷五日占云十日风忧勤终岁为三农春来有喜何人见好学神孙类祖宗共道十年无腊雪且欣三白历春田尽驱南亩扶□手稍发中都朽贯钱不独清心能省事应缘克己自消兵传闻塞外千君长欲趁新年贺太平　　太皇太后阁端午帖子　　　　　前人渐台通翠浪暑殿转清风帘卷东朝散金乌未遽中日永蚕收簇风高麦上场朝来藉田令菇黍献时芳无羽诸羌伏销兵万汇苏只应黄纸诰便是赤灵符令节陈诗岁岁新从官何以寿吾君愿储医国三年艾不作沉湘九辨文忠臣谅节今千岁孝女孤风满四方不复巫阳占郢梦空余伸御扣河章长养恩深动植均只忧贪吏尚残民外庭已拜羹赐应助吾君去不仁　　坤成节集英殿宴教坊词　　　　前人　　教坊致语　臣闻视履考祥既占衷月之梦对时育物必有继　天之功方大火之西流履阴灵之既望帝于是日　诞降仁人意使斯民咸归寿域共庆千年之遇得　生二圣之朝式宴示慈与民同乐恭惟皇帝陛下　文思天纵睿哲生知力行禹汤之仁常恐一夫之　不获躬蹈曾闵之孝故得万国之欢心恭惟太皇　太后陛下道契天人德超载籍知人则哲盖帝尧　之所难修己安民虽虞舜其犹病风云从而万物　睹日月照而四时行自然动植之咸安莫知天地　之何力三宫交庆群后骏奔宝邻通四牡之欢航　海致重译之赆洞庭九奏始识咸池之音灵岳山　呼共献后天之祝臣等叨居法部辄采民言上渎　宸聪敢陈口号　　口号
三朝遗老九门前又见承平大有年文母忧勤初化俗曾孙仁孝已通天史书元佑三千牍乐奏坤成第一篇欲采蟠桃归献寿蓬莱清浅半桑田　　斋日致语口号　　　　　　　　前人　旋复阴阳配五支于六干诞弥岁月与元日为三　申神后降庆于当年曾孙效诚于兹旦不烦巧历　自契真符道俗欢谣天人协应太皇太后陛下功　高任姒德配唐虞上推顾托之心下布仰成之政　宝慈与俭蹈光宪之成规却裔安邦袭烈武之余　庆三朝顺履万寿维新虽绛县之老人难穷甲子　如楚南之灵木莫计春秋臣贱等草茅心倾葵藿　采民讴于击壤效乐语之陈诗娲皇得道自神仙金母长生不记年甲子会逢三朔旦岁星行看百周天消兵渐觉腰无犊种德方知福有田彤管何人书后会椒花椿颂一时编　　宁宗庆元二年恭上太皇太后尊号乐章九首　　　　　　　　　　　　　　　　宋史　　册宝降殿天拥帝家泽流子孙三宫燕胥四海崇尊声谐韶濩辉烛瑶琨维皇缉熙耀德乾坤　　册宝授太傅奉诣东阶下
祖后重寿亲闱并崇骈庆联休申景铺鸿迭璧交辉多仪焕丛亿万斯年福禄攸同　　册宝出门
太任媚姜涂山翼禹慈祥曼衍鸿仪迭举宝章奕奕祲宫俣俣帝用将之于彼宫所　　慈福宫册宝入门
东朝层邃端闱靖深列仗节銮镂玉绳金来奉来崇载祗载钦曾孙之庆世世徽音　　册宝升殿
纯佑我宋母仪四朝拥翼孙谋如虞承尧仁覃函夏喜浮庆霄福禄万年金玉孔昭　　册宝诣宫中
神人和怿天日淑清王母来燕必寿而名琨庭璈音五云佩声勉勉我皇遹昭厥成　　太皇太后出合升坐
曾孙致养五福骈臻太极所运两仪三辰辉光日新启佑后人永翼瑶图亿万尧春　　册宝诣读册宝位
徽光宣华仁声流文旷仪合沓泰和絪缊慈颜有喜祚我圣君珠宫含饴坐阅来云　　太皇太后降坐归合
缛仪既登宝册既膺喜合祥流云烝川增天子万年鸣玉慈庭惠我无疆诜诜绳绳　　嘉泰二年恭上太皇太后尊号乐章八首　　　　　　　　　　　　　　　　同前　　册宝降殿思齐太任嫔于周京至哉坤元万物资生不可仪测矧可强名镂玉绳金昭哉号荣　　册宝诣东阶
鼓钟喤喤仪物载陈仪物陈矣烂其瑶琨咨尔上公相予文孙勿亟勿徐奉我重亲　　册宝出门
荡荡天门金铺玉户采旄翠旌流苏葆羽千官影从乃导乃辅都人纵观填道呼舞　　寿慈宫册宝入门
煌煌宝书玉篆金缕曷为来哉自天子所自天子所以燕文母婉嬗祥云日正当午　　册宝升殿
文物备矣三事其承崇牙高张乐充宫庭耽耽广殿左□右平敬尔威仪摄齐以登　　册宝诣宫中
维寿伊何圣德日新维慈伊何佑于后人乃范斯金乃镂斯皇举玉趾从于尧门　　太皇太后升御坐
降
同
侍中版奏办外严中出自玉房袆褕被躬我龙受之祲威盛容皇帝圣孝其乐融融　　册宝诣读册宝位
麟趾袅蹄我宝斯刻磩采致载备斯册眉寿万年诒谋燕翼于赫汤孙克绵永福
　太皇太后部纪事
前汉书孔光传成帝母太皇太后自居长乐宫而帝祖母定陶傅太后在国邸有诏问丞相大司空定陶共王太后宜当何居光素闻傅太后为人刚暴长于权谋自帝在襁褓而养长教道至于成人帝之立又有力光心恐傅太后与政事不欲令与帝旦夕相近即议以为定陶太后宜改筑宫大司空何武曰可居北宫上从武昌北宫有紫房复道通未央宫傅太后果从复道朝夕至帝所魏书高闾传是年冬至高祖文明太后大飨群官高祖亲舞于太后前群臣皆舞高祖乃歌仍率群臣再拜上寿闾进曰臣闻大夫行孝行合一家诸侯行孝声着一国天子行孝德被四海今陛下圣性自天敦行孝道称觞上寿灵应无差臣等不胜庆踊谨上千万岁寿高祖大悦谈苑禁中近清明节神宗侍曹太皇因语自来却无人做珠子鞍辔虽然太华然亦好也太皇闻此语巳密令人描样矣不数日实促就珠子鞍辔传宣索玉鞍辔一副神宗莫测所欲用亦莫敢问依旨进入太后令送后苑拆修遂施珠鞯焉其上作小红罗销金坐子略可容体甫近上巳以鞍架载之送神宗神宗大感悦取小乌马于福宁殿亲试之驾幸金明池回遂乘此鞯士论皆谓虽神宗绝孝亦光献至慈上下相得以成其美焉光献太皇太后疾病稍间神宗亲制一小辇极为轻巧以珠玉黄金饰之进于太皇云娘娘试乘此辇往凉殿散心太皇曰今日意思无事天气亦好遂载而之凉殿太后扶其左神宗扶其右太皇下辇曰官家太后亲自扶辇当时在曹家作女时安知有今日之盛喜见颜色王正仲进光献悦词云珠鞯锡御恩犹在玉辇亲扶事已空盖用此两事也熙丰日历太皇太后上宾有医人妄言当复生者诏差御药院李舜举传宣中书密院两府南厅医询本人称限六十日内如其所陈于京师金明池内修坛作醮及赐净衣一套至期无验复诘之云太皇方与仁宗□玉阑干赏千树梅花无意人间上以狂妄除名送秀州编管后不知所终宋史孙固传固拜门下侍郎哲宗与太皇太后矜其年高每朝会豫节拜仪听休于幄次固数乞骸骨太皇太后曰卿先帝在东宫时旧臣今帝新听政勉留辅导或体中未安取文书于家治之可也固感激强起视事及卒年七十五哲宗太皇太后皆出声泣石林燕语母后加谥自东汉始本朝后谥初止二字明道中以章献明肃尝临朝特加四字元丰中庆寿太皇太后上仙章子厚为谥议于朝诏以太皇太后功德盛大四字犹惧未尽始仍故事遂谥慈圣光献自是宣仁圣烈与钦圣宪肃皆四字云宋史晏殊传殊为翰林学士仁宗即位章献明肃太后奉遗诏权听政宰相丁谓枢密使曹利用各欲独见奏事无敢决其议者殊建言群臣奏事太后者垂帘听之皆无得见议遂定闻见前录光献太皇太后元丰中感疾以文字一函封鐍甚密付神宗曰俟吾死开之唯不可因此罪人帝泣受后疾愈帝纳此函后曰姑收之及后上仙帝开函皆仁宗欲立英宗为皇嗣时臣僚异议之书也神宗执书恸哭以太皇太后遗训不敢追咎其人故帝服三年丧尽礼尽孝者知慈德之不可忘也过庭录元佑五年季秋二日忠宣吕汲公安厚卿秉政宣仁圣烈皇后寝疾中外忧惶三公诣合门乞入问疾诏许之至御榻前障以黄幔哲庙黄袍头立榻左三臣立右汲公进问曰太皇太后圣躬万福后曰老婆待死也累年保佑圣躬粗究心力区区之心只欲不坠先烈措世平泰不知官家知之否相公及天下知之否辞气愤□吕公未及对哲庙作色叱曰大防等出三公趋退相顾曰吾曹不知死所矣绍熙行礼记寿皇大殓车驾不至无与成服群情忧惧留正等遂奏请宪圣代行祭奠之礼以安人心往反数四始得太皇圣旨皇帝以疾听就内中成服太皇太后代行祭奠之礼汝愚等再拜诣帘前奏曰皇帝以疾至今未能执丧臣等累入札乞立皇子嘉王为皇太子以系人心皇帝批出甚好继又批历事岁久念欲退闲取太皇太后处分宪圣曰皇帝既有御笔相公自当奉行汝愚等奏曰此事甚大须降一指挥方可宪圣曰好汝愚遂袖出所拟指挥以进曰皇帝以疾未能执丧曾有御笔直欲退闲皇子嘉王可即皇帝位尊皇帝为太上皇帝皇后为太上皇后宪圣览讫曰甚好汝愚等再拜奏曰凡事今望太皇太后主张宪圣首肯讫遂令都知杨舜卿提举寿康宫以任其责遂召至帘前面付之元史本纪泰定时欲加号太后曰太皇太后命朝臣议之监察御史自当曰太后称太皇太后于礼不合众皆曰英宗何以加皇太后号曰太皇太后自当曰英宗孙也今上子也太皇太后之号孙可以称之子不可以称之也议遂定大政纪正统间有沙狐狸者随英宗驾于北庭汲水取薪极其勤劳也先奇之留为士卒头目浸用事纳妇生子遂致富贵殆四十年至是访得旧在中国时所生子令预请于朝期以明年归其子以闻如期率其新妇及儿至入见上上恐其诈命所司详验莫有识者狐狸曰先帝尝赐我一绣囊曰此周太后手制也所司取以进太皇太后曰此真先帝物也授千户赐宅焉
　太皇太后部杂录
</div>
    <div class="pagination">
<a href="宫闱典太皇太后部_page4.html">上一页</a><a href="宫闱典太皇太后部.html">1</a><a href="宫闱典太皇太后部_page2.html">2</a><a href="宫闱典太皇太后部_page3.html">3</a><a href="宫闱典太皇太后部_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
