<!DOCTYPE html>
<html>
<head>
    <meta charset="UTF-8">
    <title>官常典将帅部 - 第 29 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典将帅部 - 第 29 页/共 48 页</h1>
    <div class="content">　　后汉三
　　刘植
按后流书本传植字伯先巨鹿昌城人也王郎起植与弟喜从兄歆率宗族宾客聚兵数千人据昌城闻世祖从蓟还乃开门迎世祖以植为骁骑将军喜歆偏将军皆为列侯时真定王刘扬起兵以附王郎众十余万世祖遣植说扬扬乃降世祖因留真定纳郭后后即扬之甥也故以此结之乃与扬及诸将置酒郭氏漆里舍扬击筑为欢因得进兵拔邯郸从平河北建武二年更封植为昌城侯讨密县贼战殁子向嗣帝使喜代将植营复为骁骑将军封观津侯喜卒复以歆为骁骑将军封浮阳侯喜歆从征伐皆传国于后向徙封东武阳侯卒子述嗣　　耿纯
按后汉书本传纯字伯山巨鹿宋子人也父艾为王莽济平尹纯学于长安因除为纳言士王莽败更始立使舞阴王李轶降诸郡国纯父艾降还为济南太守时李轶兄弟用事专制方面宾客游说者甚众纯连求谒不得通久之乃得见因说轶曰大王以龙虎之姿遭风云之时奋迅拔起期月之间兄弟称王而德信不闻于士民功劳未施于百姓宠禄暴兴此智者之所忌也兢兢自危犹惧不终而况沛然自足可以成功者乎轶奇之且以其巨鹿大姓乃承制拜为骑都尉授以节令安集赵魏会世祖渡河至邯郸纯即谒见世祖深接之纯退见官属将兵法度不与它将同遂求自结纳献马及缣帛数百匹世祖北至中山留纯邯郸会王郎反世祖自蓟东南驰纯与从昆弟欣宿植共率宗族宾客二千余人老病者皆载木自随奉迎于育拜纯为前将军封耿乡侯欣宿植皆偏将军使与纯居前锋宋子从攻下曲阳及中山是时郡国多降邯郸者纯恐宗家怀异心乃使欣宿归烧其庐舍世祖问纯故对曰窃见明公单车临河北非有府藏之蓄重赏甘饵可以聚人者也徒以恩德怀之是故士众乐附今邯郸自立北州疑惑纯虽举族归命老弱在行犹恐宗人宾客半有不同心者故燔烧屋室绝其反顾之望世祖叹息及至鄗世祖止传舍鄗大姓苏公反城开门内王郎将李恽纯先觉知将兵逆与恽战大破斩之从平邯郸又破铜马时赤眉青犊上江大肜铁胫五幡十余万众并在射犬世祖引兵将击之纯军在前去众营数里贼忽夜攻纯雨射营中士多死伤纯勒部曲坚守不动选敢死二千人俱持强弩各傅三矢使衔枚间行绕出贼后齐声呼噪强弩并发贼众惊走追击遂破之驰骑白世祖世祖明旦与诸将俱至营劳纯曰昨夜困乎纯曰赖明公威德幸而获全世祖曰大兵不可夜动故不相救耳军营进退无常卿宗族不可悉居军中乃以纯族人耿伋为蒲吾长悉令将亲属居焉世祖即位封纯高阳侯击刘永于济阴下定陶初纯从攻王郎堕马折肩时疾发乃还诣怀宫帝问卿兄弟谁可使者纯举从弟植于是使植将纯营纯犹以前将军从时真定王刘扬复造作谶记云赤九之后瘿扬为主扬病瘿欲以惑众与绵曼贼交通建武二年春遣骑都尉陈副游击将军邓隆征扬扬闭城门不内副等乃复遣纯持节行赦令于幽冀所过并使劳慰王侯密敕纯曰刘扬若见因而收之纯从吏士百余骑与副隆会元氏俱至真定止传舍扬称病不谒以纯真定宗室之出遣使与纯书欲相见纯报曰奉使见王侯牧守不得先诣如欲面会宜出传舍时扬弟林邑侯让及从兄细各拥兵万余人扬自恃众强而纯意安静即从官属诣之兄弟并将轻兵在门外扬入见纯纯接以礼敬因延请其兄弟皆入乃闭合悉诛之因勒兵而出真定震怖无敢动者帝怜扬让谋未发&#封其子复故国纯还京师因自请曰臣本吏家子孙幸遭大汉复兴圣帝受命备位列将爵为通侯天下略定臣无所用志愿试治一郡尽力自效帝笑曰卿既治武复欲修文邪乃拜纯为东郡太守时东郡未平纯视事数月盗贼清宁四年诏纯将兵击更始东平太守范荆荆降进击太山济南及平原贼皆平之居东郡四岁时发干长有罪纯案奏围守之奏未下长自杀纯坐免以列侯奉朝请从击董宪道过东郡百姓老小数千随车驾涕泣云愿复得耿君帝谓公卿曰纯年少被甲胄为军吏耳治郡乃能见思若是乎六年定封为东光侯纯辞就国帝曰文帝谓周勃丞相吾所重君为我率诸侯就国今亦然也纯受诏而去至邺赐榖万斛到国吊死问病民爱敬之八年东郡济阴盗贼群起遣大司空李通横野大将军王常击之帝以纯威信着于卫地遣使拜大中大夫使与大兵会东郡东郡闻纯入界盗贼九千余人皆诣纯降大兵不战而还玺书复以为东郡太守吏民悦服十三年卒官谥曰成侯子阜嗣植后为辅威将军封武邑侯宿至代郡太守封遂乡侯欣为赤眉将军封着武侯从邓禹西征战死云阳凡宗族封列侯者四人关内侯者三人为二千石者九人阜徙封莒乡侯永平十四年坐同族耿歙与楚人颜忠辞语相连国除　　朱佑
按后汉书本传佑字仲先南阳宛人也少孤归外家复阳刘氏往来舂陵世祖与伯升皆亲爱之伯升拜大司徒以佑为护军及世祖为大司马讨河北复以佑为护军常见亲幸舍止于中佑侍燕从容曰长安政乱公有日角之相此天命也世祖曰召刺奸收护军佑乃不敢复言从征河北常力战陷阵以为偏将军封安阳侯世祖即位拜为建义大将军建武二年更封堵阳侯冬与诸将击邓奉于淯阳佑军败为奉所获明年奉破乃肉袒因佑降帝复佑位而厚加慰赐遣击新野随皆平之延岑自败于穰遂与秦丰将张成合佑率征卤将军祭遵与战于东阳大破之临阵斩成延岑败走归丰佑收得印绶九十七进击黄邮降之赐佑黄金三十斤四年率破奸将军侯进辅威将军耿植代征南大将军岑彭围秦丰于黎丘破其将张康于蔡阳斩之帝自至黎丘使御史中丞李由持玺书招丰丰出恶言不肯降车驾引还敕佑方略佑尽力攻之明年夏城中穷困丰乃将其母妻子九人肉袒降佑轞车传丰送洛阳斩之大司马吴汉劾奏佑废诏受降违将帅之任帝不加罪佑还与骑都尉臧宫会击延岑余党阴酇筑阳三县贼悉平之佑为人质直尚儒学将兵率众多受降以克定城邑为本不存首级之功又禁制士卒不得掳掠百姓军人乐放纵多以此怨之九年屯南行唐拒匈奴十三年增邑定封鬲侯食邑七千三百户十五年朝京师上大将军印绶因留奉朝请佑奏古者人臣受封不加王爵可改诸王为公帝即施行又奏宜令三公并去大名以法经典后遂从其议佑初学长安帝往候之佑不时相劳苦而先升讲舍后车驾幸其第帝因笑曰主人得无舍我讲乎以有旧恩数蒙赏赉二十四年卒子商嗣　　景丹
按后汉书本传丹字孙卿冯翊栎阳人也少学长安王莽时举四科丹以言语为固德侯相有干事称迁朔调连率副贰更始立遣使者徇上谷丹与连率耿况降复为上谷长史王朗起丹与况共谋拒之况使丹与子弇及寇恂等将兵南归世祖世祖引见丹等笑曰邯郸将帅数言我发渔阳上谷兵吾聊应言然何意二郡良为吾来方与士大夫共此功名耳拜丹为偏将军号奉义侯从击王郎将儿宏等于南郎兵迎战汉军退郄丹等纵突骑击大破之追奔十余里死伤者从横丹还世祖谓曰吾闻突骑天下精兵今乃见其战乐可言邪遂从征河北世祖即位以谶文用平狄将军孙咸行大司马众咸不悦诏举可为大司马者群臣所推唯吴汉及丹帝曰景将军北州大将是其人也然吴将军有建大策之勋又诛苗幽州谢尚书其功大旧制骠骑将军官与大司马相兼也乃以吴汉为大司马而拜丹为骠骑大将军建武二年定封丹栎阳侯帝谓丹曰今关东故王国虽数县不过栎阳万户邑夫富贵不归故乡如衣绣夜行故以封卿耳丹顿首谢秋与吴汉建威大将军耿弇建义大将军朱佑执金吾贾复偏将军冯异强弩将军陈俊左曹王常骑都尉臧宫等从击破五校于羛阳降其众五万人会陕贼苏况攻破弘农生获郡守丹时病帝以其旧将欲令强起领郡事乃夜召入谓曰贼迫近京师但得将军威重卧以镇之足矣丹不敢辞乃力疾拜命将营到郡十余日薨子尚嗣　　王梁按后汉书本传梁字君严渔阳安阳人也为郡吏太守彭宠以梁守狐奴令与盖延吴汉俱将兵南及世祖于广阿拜偏将军既拔邯郸赐爵关内侯从平河北拜野王令与河内太守寇恂南拒洛阳北守天井关朱鲔等不敢出兵世祖以为梁功及即位议选大司空而赤伏符曰王梁主卫作元武帝以野王卫之所徙元武水神之名司空水土之官也于是擢拜梁为大司空封武强侯建武二年与大司马吴汉等俱击檀乡有诏军事一属大司马而梁辄发野王兵帝以其不奉诏&#令止在所县而梁复以便宜进军帝以梁前后违命大怒遣尚书宗广持节军中斩梁广不忍乃槛车送京师既至赦之月余以为中郎将行执金吾事北守箕关击赤眉别校降之三年春转击五校追至信都赵国破之悉平诸屯聚冬遣使者持节拜梁前将军四年春击肥城文阳拔之进与骠骑大将军杜茂击佼强苏茂于楚沛间拔大梁啮桑而捕卤将军马武偏将军王霸亦分道并进岁余悉平之五年从救桃城破庞萌等梁战尤力拜山阳太守镇抚新附将兵如故数月征入代欧阳歙为河南尹梁穿渠引谷水注洛阳城下东泻巩川及渠成而水不流七年有司劾奏之梁惭惧上书乞骸骨乃下诏曰梁前将兵征伐众人称贤故擢典京师建议开渠为人兴利旅力既愆迄无成功百姓怨讟谈者欢哗虽蒙宽宥犹执谦退君子成人之美其以梁为济南太守十三年增邑定封阜成侯十四年卒官子禹嗣　　杜茂按后汉书本传茂字诸公南阳冠军人也初归光武于河北为中坚将军常从征伐世祖即位拜大将军封乐乡侯北击五校于真定进降广平建武二年更封苦陉侯与中郎将王梁击五校贼于魏郡清河东郡悉平诸营保降其持节大将三十余人三郡清静道路流通明年遣使持节拜茂为骠骑大将军击沛郡拔芒时西防复反迎佼强五年春茂率捕卤将军马武进攻西防数月拔之强奔董宪东方既平七年诏茂引兵北屯田晋阳广武以备胡寇九年与雁门太守郭凉击卢芳将尹由于繁畤芳将贾览率胡骑万余救之茂战军败引入楼烦城时卢芳据高柳与匈奴连兵数寇边民帝患之十二年遣谒者段忠将众郡弛刑配茂镇守北边因发边卒筑亭候修烽火又发委输金帛缯絮供给军士并赐边民冠盖相望茂亦建屯田驴车转运先是雁门人贾丹霍匡解胜等为尹由所略由以为将帅与共守平城丹等闻芳败遂共杀由诣郭凉凉上状皆封为列侯诏送委输金帛赐茂凉军吏及平城降民自是卢芳城邑稍稍来降凉诛其豪右郇氏之属镇抚羸弱旬月间雁门且平芳遂亡入匈奴帝擢凉子为中郎宿卫左右凉字公文右北平人也身长八尺气力壮猛虽武将然通经书多智略尤晓边事有名北方初幽州牧朱浮辟为兵曹掾击彭宠有功封广武侯十三年增茂邑更封修侯十五年坐断兵马禀缣使军吏杀人免官削户邑定封参蘧乡侯十九年卒子元嗣　　马成
按后汉书本传成字君迁南阳棘阳人也少为县吏世祖徇颍川以成为安集掾调守郏令及世祖讨河北成即弃官步负追及于满阳以成为期门从征伐世祖即位再迁护军都尉建武四年拜扬武将军督诛卤将军刘隆振威将军宋登射声校尉王赏发会稽丹阳九江六安四郡兵击李宪时帝幸寿春设坛场祖礼遣之进围宪于舒令诸军各深沟高垒宪数挑战成坚壁不出守之岁余至六年春城中食尽乃攻之遂屠舒斩李宪追击其党与尽平江淮地七年夏封平舒侯八年从征破隗嚣以成为天水太守将军如故冬征还京师九年代来歙守中郎将率武威将军刘尚等破河池遂平武都明年大司空李通罢以成行大司空事居府如真数月复拜扬武将军十四年屯常山中山以备北边并领建义大将军朱佑营又代骠骑大将军杜茂缮治障塞自西河至渭桥河上至安邑太原至井陉中山至邺皆筑保壁起烽燧十里一候在事五六年帝以成勤劳征还京师边人多上书求请者复遣成还屯及南单于保塞北方无事拜为中山太守上将军印绶领屯兵如故二十四年南击武溪蛮贼无功上太守印绶二十七年定封全椒侯就国三十二年卒子卫嗣　　刘隆
按后汉书本传隆字元伯南阳安众侯宗室也王莽居摄中隆父礼与安众侯崇起兵诛莽事泄隆以年未七岁故得免及壮学于长安更始拜为骑都尉谒归迎妻子置洛阳闻世祖在河内即追及于射犬以为骑都尉与冯异共拒朱鲔李轶等轶遂杀隆妻子建武二年封亢父侯四年拜诛卤将军讨李宪宪平遣隆屯田武当十一年守南郡太守岁余上将军印绶十三年增邑更封竟陵侯是时天下垦田多不以实又户口年纪互有增减十五年诏下州郡检核其事而刺史太守多不平均或优饶豪右侵刻羸弱百姓嗟怨遮道号呼时诸郡各遣使奏事帝见陈留史牍上有书视之云颍川弘农可问河南南阳不可问帝诘吏由趣吏不肯服抵言于长寿街上得之帝怒时显宗为东海公年十二在幄后言曰吏受郡&#当欲以垦田相方耳帝曰即如此何故言河南南阳不可问对曰河南帝城多近臣南阳帝乡多近亲田宅逾制不可为准帝令虎贲将诘问吏吏乃实首服如显宗对于是遣谒者考实具知奸状明年隆坐征下狱其畴辈十余人皆死帝以隆功臣特免为庶人明年复封为扶乐乡侯以中郎将副伏波将军马援击交址蛮夷征侧等隆别于禁溪口破之获其帅征贰斩首千余级降者二万余人还更封大国为长平侯及大司马吴汉薨隆为骠骑将军行大司马事隆奉法自守视事八岁上将军印绶罢赐养牛上樽酒十斛以列侯奉朝请三十年定封慎侯中元二年卒谥曰靖侯子安嗣　　傅俊
按后汉书本传俊字子卫颍川襄城人也世祖徇襄城俊以县亭长迎军拜为校尉襄城收其母弟宗族皆灭之从破王寻等以为偏将军别击京密破之遣归颍川收葬家属及世祖讨河北俊与宾客十余人北追及于邯郸上谒世祖使将颍川兵常从征伐世祖即位以俊为侍中建武二年封昆阳侯三年拜俊积弩将军与征南大将军岑彭击破秦丰因将兵徇江东扬州悉定七年卒谥曰威侯子昌嗣　　坚镡
按后汉书本传镡字子伋颍川襄城人也为郡县吏世祖讨河北或荐镡者因得召见以其吏能署主簿又拜偏将军从平河北别击破大抢于卢奴世祖即位拜镡扬化将军封强侯与诸将攻洛阳而朱鲔别将守东城者为反间私约镡晨开上东门镡与建义大将军朱佑乘朝而入与鲔大战武库下杀伤甚众至旦食乃罢朱鲔由是遂降又别击内黄平之建武二年与右将军万修徇南阳诸县而堵乡人董欣反宛城获南阳太守刘驎镡乃引军赴宛选敢死士夜自登城斩关而入欣遂弃城走还堵乡邓奉复反新野攻破吴汉时万修病卒镡独孤绝南拒邓奉北当董欣一年间道路隔塞粮馈不至镡食蔬菜与士卒共劳苦每急辄先当矢石身被三创以此能全其众及帝征南阳击破欣奉以镡为左曹常从征伐六年定封合肥侯二十六年卒子鸿嗣　　马武
按后汉书本传武字子张南阳湖阳人也少时避雠客居江夏王莽末竟陵西阳三老起兵于郡界武往从之后入绿林中遂与汉军合更始立以武为侍郎与世祖破王寻等拜为振威将军与尚书令谢躬共攻王郎及世祖拔邯郸请躬及武等置酒高会因欲以图躬不克既罢独与武登丛台从容谓武曰吾得渔阳上谷突骑欲令将军将之何如武曰驽怯无方略世祖曰将军久将习兵岂与我掾史同哉武由是归心及谢躬诛死武驰至射犬降世祖见之甚悦引置左右每劳飨诸将武辄起斟酌于前世祖以为欢复使将其部曲至邺武叩头辞以不愿世祖愈美其意因从击群贼世祖击尤来五幡等败于慎水武独殿还陷阵故贼不得迫及进至安定次小广阳武常为军锋力战无前诸将皆引而随之故遂破贼穷追至平谷浚靡而还世祖即位以武为侍中骑都尉封山都侯建武四年与虎牙将军盖延等讨刘永武别击济阴下成武楚丘拜捕卤将军明年庞萌反攻桃城武先与战破之会车驾至萌遂败走六年夏与建威大将军耿弇西击隗嚣汉军不利引下陇嚣追急武选精骑还为后拒身被甲持戟奔击杀数千人嚣兵乃退诸军得还长安十三年增邑更封鄃侯将兵北屯下曲阳备匈奴坐杀军吏受诏将妻子就国武径诣洛阳上将军印绶削户五百定封为扬虚侯因留奉朝请帝后与功臣诸侯燕语从容言曰诸卿不遭际会自度爵禄何所至乎高密侯邓禹先对曰臣少尝学问可郡文学博士帝曰何言之谦乎卿邓氏子志行修整何为不掾功曹余各以次对至武曰臣以武勇可守尉督盗贼帝笑曰且勿为盗贼自致亭长斯可矣武为人嗜酒阔达敢言时醉在御前面折同列言其短长无所避忌帝故纵之以为笑乐帝虽制御功臣而每能回容宥其小失远方贡珍甘必先遍赐列侯而大官无余有功辄增邑赏不任以吏职故皆保其福禄终无诛谴者二十五年武以中郎将将兵击武陵蛮夷还上印绶显宗初西羌寇陇右覆军杀将朝廷患之复拜武捕卤将军以中郎将王丰副与监军使者窦固右辅都尉陈欣将乌桓黎阳营三辅募士凉州诸郡羌兵及刑合四万人击之到金城浩亹与羌战斩首六百级又战于洛都谷为羌所败死者千余人羌乃率众引出塞武复追击到东西邯大破之斩首四千六百级获生口千六百人余皆降散武振旅还京师增邑七百户并前千八百户永平四年卒子檀嗣　　马援
按后汉书本传援字文渊扶风茂陵人也其先赵奢为赵将号曰马服君子孙因为氏武帝时以吏二千石自邯郸徙焉曾祖父通以功封重合侯坐兄何罗反被诛故援再世不显援三兄况余员并有才能王莽时皆为二千石援年十二而孤少有大志诸兄奇之尝受齐诗意不能守章句乃辞况欲就边郡田牧况曰汝大才当晚成良工不示人以璞且从所好会况卒援行服&#年不离墓所敬事寡不冠不入庐后为郡督邮送囚至司命府囚有重罪援哀而纵之遂亡命北地遇赦囚留牧畜宾客多归附者遂役属数百家转游陇汉间尝谓宾客曰丈夫为志穷当益坚老当益壮因处田牧至有牛马羊数千头谷数万斛既而叹曰凡殖货财产贵其能施赈也否则守钱虏耳乃尽散以班昆弟故旧身衣羊裘皮&#王莽末四方兵起莽从弟卫将军林广招雄俊乃辟援及同县原涉为掾荐之于莽莽以涉为镇戎大尹援为新成大尹及莽败援兄员时为增山连率与援俱去郡复避地凉州世祖即位员先诣洛阳帝遣员复郡卒于官援因留西州隗嚣甚敬重之以援为绥德将军与决筹策是时公孙述称帝于蜀嚣使援往观之援素与述同里闬相善以为既至当握手欢如平生而述盛陈陛卫以延援入交拜礼毕使出就馆更为援制都布单衣交让冠会百官于宗庙中立旧交之位述鸾旗旄骑警跸就车磬折而入礼飨官属甚盛欲授援以封侯大将军位宾客皆乐留援晓之曰天下雄雌未定公孙不吐哺走迎国士与图成败反修饰边幅如俑人形此子何足久稽天下士乎因辞归谓嚣曰子阳井底蛙耳而妄自尊大不如专意东方建武四年冬嚣使援奉书洛阳援至引见于宣德殿世祖迎笑谓援曰卿遨游二帝间今见卿使人大&#援顿首辞谢因曰当今之世非独君择臣也臣亦择君矣臣与公孙述同县少相善臣前至蜀述陛戟而后进臣臣今远来陛下何知非刺客奸人而简易若是帝复笑曰卿非刺客顾说客耳援曰天下反复盗名字者不可胜数今见陛下恢廓大度同符高祖乃知帝王自有真也帝甚壮之援从南幸黎丘转至东海及还以为待诏使大中大夫来歙持节送援西归陇右隗嚣与援共卧起问以东方流言及京师得失援说嚣曰前到朝廷上引见数十每接燕语自夕至旦才明勇略非人敌也且开心见诚无所隐伏阔达多大节略与高帝同经学博览政事文辩前世无比嚣曰卿谓何如高帝援曰不如也高帝无可无不可今上好吏事动如节度又不喜饮酒嚣意不怿曰如卿言反复胜耶然雅信援故遂遣长子恂入质援因将家属随恂归洛阳居数月而无它职任援以三辅地旷土沃而所将宾客猥多乃上书求屯田上林苑中帝许之会隗嚣用王元计意更狐疑援数以书记贵譬于嚣嚣怨援背己得书增怒其后遂发兵拒汉援乃上疏曰臣援自念归身圣朝奉事陛下本无公辅一言之荐左右为容之助臣不自陈陛下何因闻之夫居前不能令人轾居后不能令人轩与人怨不能为人患臣所耻也故敢触冒罪忌昧死陈诚臣与隗嚣本实交友初嚣遣臣东谓臣曰本欲为汉愿足下往观之于汝意可即专心矣及臣还反报以赤心实欲导之于善非敢谲以非义而嚣自挟奸心盗憎主人怨毒之情遂归于臣臣欲不言则无以上闻愿听诣行在所极陈灭嚣之术得空匈腹申愚策退就陇亩死无所恨帝乃召援计事援具言谋画因使援将突骑五千往来游说嚣将高峻任禹之属下及羌豪为陈祸福以离嚣支党援又为书与嚣将杨广使晓劝于嚣曰春卿无恙前别冀南寂无音驿援间还长安因留上林窃见四海已定兆民同情而季孟闭拒背畔为天下表的常惧海内切齿思相屠裂故遗书恋恋以致恻隐之计乃闻季孟归罪于援而纳王游翁谄邪之说自谓函谷以西举足可定以今而观竟何如邪援间至河内过存伯春见其奴吉从西方还说伯春小弟仲舒望见吉欲问伯春无它否竟不能言晓夕号泣婉转尘中又说其家悲愁之状不可言也夫怨雠可刺不可毁援闻之不自知泣下也援素知季孟孝爱曾闵不过夫孝于其亲岂不慈于其子可有子抱三木而跳梁妄作自同分羹之事乎季孟平生自言所以拥兵众者欲以保全父母之国而完坟墓也又言苟厚士大夫而已而今所欲全者将破亡之所欲完者将毁伤之所欲厚者将反薄之季孟尝折愧子阳而不受其爵今更共陆陆欲往附之将难为颜乎若复责以重质当安从得子主给是哉往时子阳独欲以王相待而春卿拒之今者归老更欲低头与小儿曹共槽枥而食并肩侧身于怨家之朝乎男儿溺死何伤而拘游哉今国家待春卿意深宜使牛孺卿与诸耆老大人共说季孟若计画不从真可引领去矣前披舆地图见天下郡国百有六所奈何欲以区区二邦以当诸夏百有四乎春卿事季孟外有君臣之义内有朋友之道言君臣邪固当谏争语朋友邪应有切磋岂有知其无成而但萎腇咋舌手从族乎及今成计殊尚善也过是欲少味矣且来君叔天下信士朝廷重之其意依依常独为西州言援商朝廷尤欲立信于此必不负约援不得久留愿急赐报广竟不答八年帝自西征嚣至漆诸将多以王师之重不宜远入险阻计冘豫未决会召援夜至帝大喜引入具以群议质之援因说隗嚣将帅有土崩之势兵进有必破之状又于帝前聚米为山谷指画形势开示众军所从道径往来分析曲折昭然可晓帝曰卤在吾目中矣明旦遂进军至第一嚣众大溃九年拜援为大中大夫副来歙监诸将平凉州自王莽末西羌寇边遂入居塞内金城属县多为卤有来歙奏言陇西侵残非马援莫能定十一年夏玺书拜援陇西太守援乃发步骑三千人击破先零羌于临洮斩首数百级获马牛羊万余头守塞诸羌八千余人诣援降诸种有数万屯聚寇钞拒浩亹隘援与扬武将军马成击之羌因将其妻子辎重移阻于允吾谷援乃潜行间道掩赴其营羌大惊溃复远徙唐翼谷中援复追讨之羌引精兵聚北山上援陈军向山而分遣数百骑绕袭其后乘夜放火击鼓叫噪卤遂大溃凡斩首千余级援以兵少不得穷追收其谷粮畜产而还援中矢贯胫帝以玺书劳之赐牛羊数千头援尽班诸宾客是时朝臣以金城破羌之西涂远多寇议欲弃之援上言破羌以西城多完牢易可依固其田土肥壤灌溉流通如令羌在湟中则为害不休不可弃也帝然之于是诏武威太守令悉还金城客民归者三千余口使各反旧邑援奏为置长吏缮城郭起坞候开导水田劝以耕牧郡中乐业又遣羌豪杨封譬说塞外羌皆来和亲又武都氐人背公孙述来降者援皆上复其侯王君长赐印绶帝悉从之乃罢马成军十三年武都参狼羌与塞外诸种为寇杀长吏援将四千余人击之至氐道县羌在山上援军据便地夺其水草不与战羌遂穷困豪帅数十万户亡出塞诸种万余人悉降于是陇右清静援务开恩信宽以待下任吏以职但总大体而已宾客故人日满其门诸曹时白外事援辄曰此丞掾之任何足相烦颇哀老子使得遨游若大姓侵小民黠羌欲旅距此乃太守事耳傍县尝有报仇者吏民惊言羌反百姓奔入城郭狄道长诣门请闭城发兵援时与宾客饮大笑曰烧卤何敢复犯我晓狄道长归守寺舍良怖急者可&#下伏后稍定郡中服之视事六年征入为虎贲中郎将初援在陇西上书言宜如旧铸五珠钱事下三府三府奏以为未可许事遂寝及援还从公府求得前奏难十余条乃随牒解释更具表言帝从之天下赖其便援自还京师数被进见为人美须发眉目如画闲于进对尤善述前世行事每言及三辅长者下至闾里少年皆可观听自皇太子诸王侍闻者莫不属耳忘倦又善兵策帝常言伏波论兵与我意合每有所谋未尝不用初卷人维汜妖言称神有弟子数百人坐伏诛后其弟子李广等宣言汜神化不死以诳惑百姓十七年遂共聚会徒党攻没城杀侯刘闵自称南岳太师遣谒者张宗将兵数千人讨之复为广所败于是使援发诸郡兵合万余人击破广等斩之又交址女子征侧及女弟征贰反攻没其郡九真日南合浦蛮夷皆应之寇略岭外六十余城侧自立为王于是玺书拜援伏波将军以扶乐侯刘隆为副督楼船将军段志等南击交址军至合浦而志病卒诏援并将其兵遂缘海而进随山刊道千余里十八年春军至浪泊上与贼战破之斩首数千级降者万余人援追征侧等至禁溪数败之贼遂散走明年正月斩征侧征贰传首洛阳封援为新息侯食邑三千户援乃击牛酾酒劳飨军士从容谓官属曰吾从弟少游常哀吾慷慨多大志曰士生一世但取衣食裁足乘下泽车御款段马为郡掾吏守坟墓乡里称善人斯可矣致求盈余但自苦耳当吾在浪泊西里间卤未灭之时下潦上雾毒气熏蒸仰视飞鸢跕跕堕水中卧念少游平生时语何可得也今赖士大夫之力被蒙大恩猥先诸君纡佩金紫且喜且&#吏士皆伏称万岁援将楼船大小二千余艘战士二万余人击九真贼征侧余党都羊等自无功至居风斩获五千余人峤南悉平援奏言西于县户有三万二千远界去庭千余里请分为封溪望海二县许之援所过辄为郡县治城郭穿渠灌溉以利其民条奏越律与汉律驳者十余事与越人申明旧制以约束之自后骆越奉行马将军故事二十年秋振旅还京师军吏经瘴疫死者十四五赐援兵车一乘朝见位次九卿援好骑善别名马于交址得骆越铜鼓乃铸为马式还上之因表曰夫行天莫如龙行地莫如马马者甲兵之本国之大用安宁则以别尊卑之序有变则以济远近之难昔有骐骥一日千里伯乐见之昭然不惑近世有西河子舆亦明相法子舆传西河仪长孺长孺传茂陵丁君都君都传成纪杨子阿臣援尝师事子阿受相马骨法考之于行事辄有验效臣愚以为传闻不如亲见视景不如察形今欲形之于生马则骨法难备具又不可传之于后孝武皇帝时善相马者东门京铸作铜马法献之有诏立马于鲁班门外则更名鲁班门曰金马门臣谨依仪氏中帛氏口齿谢氏唇鬐丁氏身中备此数家骨相以为法马高三尺五寸围四尺四寸有诏置于宣德殿下以为名马式焉初援军还将至故人多迎劳之平陵人孟冀名有计谋于坐贺援援谓之曰吾望子有善言反同众人邪昔伏波将军路博德开置七郡裁封数百户今我微劳猥飨大县功薄赏厚何以能长久乎先生奚用相济冀曰愚不及援曰方今匈奴乌桓尚扰北边欲自请击之男儿要当死于边野以马革裹尸还葬耳何能卧&#上在儿女子手中邪冀曰谅为烈士当如此矣还月余会匈奴乌桓寇扶风援以三辅侵扰园陵危逼因请行许之自九月至京师十二月复出屯襄国诏百官祖道援谓黄门郎梁松窦固曰凡人为贵当使可贱如卿等欲不可复贱居高坚自持勉思鄙言松后果以贵满致灾固亦几不免明年秋援乃将三千骑出高柳行雁门代郡上谷障塞乌桓候者见汉军至卤遂散去援无所得而还援尝有疾梁松来候之独拜&#下援不答松去后诸子问曰梁伯孙帝婿贵重朝廷公卿已下莫不惮之大人奈何独不为礼援曰我乃松父友也虽贵何得失其序乎松由是恨之二十四年武威将军刘尚击武陵五溪蛮夷深入军没援因复请行时年六十二帝愍其老未许之援自请曰臣尚能被甲上马帝令试之援据鞍顾眄以示可用帝笑曰矍铄哉是翁也遂遣援率中郎将马武耿舒刘匡孙永等将十二郡募士及刑四万余人征五溪援夜与送者诀谓友人谒者杜愔曰吾受厚恩年迫余日索常恐不得死国事今获所愿甘心瞑目但畏长者家儿或在左右或与从事殊难得调介介独恶是耳明年春军至临乡遇贼攻县援迎击破之斩获二千余人皆散走入竹林中初军次下隽有两道可入从壶头则路近而水崄从充则涂夷而运远帝初以为疑及军至耿舒欲从充道援以为弃日费粮不如进壶头搤其喉咽充贼自破以事上之帝从援策三月进营壶头贼乘高守隘水疾船不得上会暑甚士卒多疫死援亦中病遂困乃穿岸为室以避炎气贼每升险鼓噪援辄曳足以观之左右哀其壮意莫不为之流涕耿舒与兄好畤侯弇书曰前舒上书当先击充粮虽难运而兵马得用军人数万争欲先奋今壶头竟不得进大众怫郁行死诚可痛惜前到临乡贼无故自致若夜击之即可殄灭伏波类西域贾胡到一处辄止以是失利今果疾疫皆如舒言弇得书奏之帝乃使虎贲中郎将梁松乘驿责问援因代监军会援病卒松宿怀不平遂因事陷之帝大怒追收援新息侯印绶初兄子严敦并喜讥议而通轻侠客援前在交址还书诫之曰吾欲汝曹闻人过失如闻父母之名耳可得闻口不可得言也好论议人长短妄是非正法此吾所大恶也宁死不愿闻子孙有此行也汝曹知吾恶之甚矣所以复言者施衿结褵申父母之戒欲使汝曹不忘之耳龙伯高敦厚周慎口无择言谦约节俭廉公有威吾爱之重之愿汝曹效之杜季良豪侠好义忧人之忧乐人之乐清浊无所失父丧致客数郡毕至吾爱之重之不愿汝曹效也效伯高不得犹为谨&#之士所谓刻鹄不成尚类鹜者也效季良不得陷为天下轻薄子所谓画虎不成反类狗者也讫今季良尚未可知郡将下车辄切齿州郡以为言吾常为寒心是以不愿子孙效也季良名保京兆人时为越骑司马保仇人上书讼保为行浮薄乱群惑众伏波将军万里还书以诫兄子而梁松窦固以之交结将扇其轻伪败乱诸夏书奏帝召责松固以讼书及援诫书示之松固叩头流血而得不罪诏免保官伯高名述亦京兆人为山都长由此擢拜零陵太守初援在交址常饵薏苡实用能轻身省欲以胜瘴气南方薏苡实大援欲以为种军还载之一车时人以为南土珍怪权贵皆望之援时方有宠故莫以闻及卒后有上书谮之者以为前所载还皆明珠文犀马武与于陵侯侯昱等皆以章言其状帝益怒援妻孥惶惧不敢以丧还旧茔裁买城西数亩地&#葬而已宾客故人莫敢吊会严与援妻子草索相连诣阙请罪帝乃出松书以示之方知所坐上书诉冤前后六上辞甚哀切然后得葬　　张宗
按后汉书本传宗字诸君南阳鲁阳人也王莽时为县阳泉乡佐会莽败义兵起宗乃率阳泉民三四百人起兵略地西至长安更始以宗为偏将军宗见更始政乱因将家属客安邑及大司徒邓禹西征定河东宗诣禹自归禹闻宗数多权谋乃表为偏将军禹军到栒邑赤眉大众且至禹以栒邑不足守欲引师进就坚城而众人多畏贼追惮为后拒禹乃书诸将名于竹简署其前后乱着笥中令各探之宗独不肯探曰死生有命张宗岂辞难就逸乎禹叹息谓曰将军有亲弱在营奈何不顾宗曰愚闻一卒毕力百人不当万夫致死可以横行宗今拥兵数千以承大威何遽其必败乎遂留为后拒诸营既引兵宗方勒厉军士坚垒壁以死当之禹到前县议曰以张将军之众当百万之师犹以小雪投沸汤虽欲戮力其势不全也乃遣步骑二千人反还迎宗宗引兵始发而赤眉卒至宗与战却之乃得归营于是诸将服其勇及还到长安宗夜将锐士入城袭赤眉中矛贯胛又转攻诸营保为流矢所激皆几至于死及邓禹征还光武以宗为京辅都尉将突骑与征西大将军冯异共击关中诸营保破之迁河南都尉建武六年都尉官省拜大中大夫八年颍川桑中盗贼群起宗将兵击定之后青冀盗贼屯聚山泽宗以谒者督诸郡兵讨平之十六年琅邪北海盗贼复起宗督二郡兵讨之乃设方略明购赏皆悉破散于是沛楚东海临淮群贼惧其威武相捕斩者数千人青徐震栗后迁琅邪相其政好严猛敢杀伐永平二年卒于官　　邓训
按后汉书邓禹传训字平叔禹第六子也少有大志不好文学禹常非之显宗即位初以为郎中训乐施下士士大夫多归之永平中理呼沱石臼河从都虑至羊肠仓欲令通漕太原吏人苦役连年无成转运所经三百八十九隘前后没溺死者不可胜算建初三年拜训谒者使监领其事训考量隐括知大功难立具以上言肃宗从之遂罢其役更用驴辇岁省费亿万计全活徒士数千人会上谷太守任兴欲诛赤沙乌桓怨恨谋反诏训将黎阳营兵屯狐奴以防其变训抚接边民为幽部所归六年迁护乌桓校尉黎阳故人多携将老幼乐随训徙边鲜卑闻其威恩皆不敢南近塞下八年舞阴公主子梁扈有罪训坐私与扈通书征免归闾里元和三年卢水胡反畔以训为谒者乘传到武威拜张掖太守章和二年护羌校尉张纡诱诛烧当种羌迷吾等由是诸羌大怒谋欲报怨朝廷忧之公卿举训代纡为校尉诸羌激忿遂相与解仇结婚交质盟诅众四万余人期外合渡河攻训先是小月氏胡分居塞内胜兵者二三千骑皆勇健&#强每与羌战常以少制多虽首施两端汉亦时收其用时迷吾子迷唐别与武威种羌合兵万骑来至塞下未敢攻训先欲胁月氏胡训拥卫稽故令不得战议者咸以羌胡相攻县官之利以夷伐夷不宜禁护训曰不然今张纡失信众羌大动经常屯兵不下二万转运之费空竭府帑凉州吏人命县丝发原诸胡所以难得意者皆恩信不厚耳今因其迫急以德怀之庶能有用遂令开城及所居园门悉驱群胡妻子内之严兵守卫羌掠无所得又不敢逼诸胡因即解去由是湟中诸胡皆言汉家常欲斗我曹今邓使君待我以恩信开门内我妻子乃得父母咸欢喜叩头曰唯使君所命训遂抚养其中少年勇者数百人以为义从羌胡俗耻病死每病临困辄以刀自刺训闻有困疾者辄拘持缚束不与兵刃使医药疗之愈者非一小大莫不感悦于是赏赂诸羌种使相招诱迷唐伯父号吾乃将其母及种人八百户自塞外来降训因发湟中秦胡羌兵四千人出塞掩击迷唐于写谷斩首卤六百余人得马牛羊万余头迷唐乃去大小榆居颇岩谷众悉破散其春复欲归故地就田业训乃发湟中六千人令长史任尚将之缝革为船置于箄上以渡河掩击迷唐庐落大豪多所斩获复追逐奔北会尚等夜为羌所攻于是义从羌胡并力破之斩首前后一千八百余级获生口二千人马牛羊三万余头一种殆尽迷唐遂收其余部远徙庐落西行千余里诸附落小种皆背畔之烧当豪帅东号稽颡归死余皆款塞纳质于是绥接归附威信大行遂罢屯兵各令归郡唯置弛刑徒二千余人分以屯田为贫人耕种修理城郭坞壁而已永元二年大将军窦宪将兵镇武威宪以训晓羌胡方略上求俱行训初厚于马氏不为诸窦所亲及宪诛故不离其祸训虽宽中容众而于闺门甚严兄弟莫不敬惮诸子进见未尝赐席接以温色四年冬病卒官时年五十三吏人羌胡爱惜旦夕临者日数千人戎俗父母死耻悲泣皆骑马歌呼至闻训卒莫不吼号或以刀自割又刺杀其犬马牛羊曰邓使君已死我曹亦俱死耳前乌桓吏士皆奔走道路至空城郭吏执不听以状白校尉徐傿傿叹息曰此义也乃释之遂家家为训立祠每有疾病辄此请祷求福元兴元年和帝以训皇后之父使谒者持节至训墓赐策追封谥曰平寿敬侯中宫自临百官大会训五子骘京悝弘阊
　将帅部名臣列传九
　　后汉四
　　耿秉
按后汉书耿弇传秉字伯初弇弟国之子也有伟体腰带八围博通书记能说司马兵法尢好将帅之略以父任为郎数上言兵事常以中国虚费边陲不宁其患专在匈奴以战去战盛王之道显宗既有志北伐阴然其言永平中诏诣省闼问前后所上便宜方略拜谒者仆射遂见亲幸每公卿会议常引秉上殿访以边事多简帝心十五年拜驸马都尉十六年以骑都尉秦彭为副与奉车都尉窦固等俱伐北匈奴匈奴奔走不战而还十七年夏诏秉与固合兵万四千骑复出白山击车师车师有后王前王前王即后王之子其廷相去五百余里固以后王道远山谷深士卒寒苦欲攻前王秉议先赴后王以为并力根本则前王自服固计未决秉奋身而起曰请行前乃上马引兵北入众军不得已遂进并纵兵抄掠斩首数千级收马牛十余万头后王安得震怖纵数百骑出迎秉而固司马苏安欲全功归固即驰谓安得曰汉贵将独有奉车都尉天子姊婿爵为通侯当先降之安得乃还更令其诸将迎秉秉大怒被甲上马麾其精骑径造固壁言曰车师王降讫今不至请往枭其首固大惊曰且止将败事秉厉声曰受降如受敌遂驰赴之安得惶恐走出门脱帽抱马足降秉将以诣固其前王亦归命遂定车师而还明年秋肃宗即位拜秉征西将军遣案行凉州边境劳赐保塞羌胡进屯酒泉救戊己校尉建初元年拜度辽将军视事七年匈奴怀其恩信征为执金吾甚见亲重帝每巡郡国及幸宫观秉常领禁兵宿卫左右除三子为郎章和二年复拜征西将军副车骑将军窦宪击北匈奴大破之事并见宪传封秉美阳侯食邑三千户秉性勇壮而简易于事军行常自被甲在前休止不结营部然远斥候明要誓有警军陈立成士卒皆乐为死永元二年代桓虞为光禄勋明年夏卒时年五十余赐以朱棺玉衣将作大匠牙冢假鼓吹五营骑士三百余人送葬谥曰桓侯匈奴闻秉卒举国号哭或至梨面流血长子冲嗣　　耿恭
按后汉书耿弇传恭字伯宗国弟广之子也少孤慷慨多大略有将帅才永平十七年冬骑都尉刘张出击车师请恭为司马与奉车都尉窦固及从弟驸马都尉秉破降之始置西域都护戊己校尉乃以恭为戊己校尉屯后王部金蒲城谒者关宠为戊己校尉屯前王柳中城屯各置数百人恭至部移檄乌孙示汉威德大昆弥已下皆欢喜遣使献名马及奉宣帝时所赐公主博具愿遣子入侍恭乃发使赍金帛迎其侍子明年三月北单于遣左鹿蠡王二万骑击车师恭遣司马将兵三百人救之道逢匈奴骑多皆为所殁匈奴遂破杀后王安得而攻金蒲城恭乘城搏战以毒药傅矢传语匈奴曰汉家箭神其中疮者必有异因发强弩射之卤中矢者视创皆沸遂大惊会天暴风雨随雨击之杀伤甚众匈奴震怖相谓曰汉兵神真可畏也遂解去恭以疏勒城傍有涧水可固五月乃引兵据之七月匈奴复来攻恭恭募先登数千人直驰之胡骑散走匈奴遂于城下拥绝涧水恭于城中穿井十五丈不得水吏士渴乏笮马粪汁而饮之恭仰叹曰闻昔贰师将军拔佩刀刺山飞泉涌出今汉德神明岂有穷哉乃整衣服向井再拜为吏士祷有顷水泉奔出众皆称万岁乃令吏士扬水以示卤卤出不意以为神明遂引去时焉耆龟兹攻殁都护陈睦匈奴亦围关宠于柳中会显宗崩救兵不至车师复畔与匈奴共攻恭恭厉士众击走之后王夫人先世汉人常私以卤情告恭又给以粮饷数月食尽穷困乃煮铠弩食其筋革恭与士推诚同死生故皆无二心而稍稍死亡余数千人单于知恭已困欲必降之复遣使招恭曰若降者当封为白屋王妻以女子恭乃诱其使上城手击杀之炙诸城上卤官属望见号哭而去单于大怒更益兵围恭不能下初关宠上书求救时肃宗新即位乃诏公卿会议司空第五伦以为不宜救司徒鲍昱议曰今使人于危难之地急而弃之外则纵蛮夷之暴内则伤死难之臣诚令权时后无边事可也匈奴如复犯塞为寇陛下将何以使将又二部兵人裁各数千匈奴围之历旬不下是其寡弱尽力之效也可令敦煌酒泉太守各将精骑二千多其幡帜倍道兼行以赴其急匈奴疲极之兵必不敢当四十日间足还入塞帝然之乃遣征西将军耿秉屯酒泉行太守事遣秦彭与谒者王蒙皇甫援发张掖酒泉敦煌三郡及鄯善兵合七千余人建初元年正月会柳中击车师攻交河城斩首三千八百级获生口三千余人驼驴马牛羊三万七千头北卤惊走车师复降会关宠已殁蒙等闻之便欲引兵还先是恭遣军吏范羌至敦煌迎兵士寒服羌因随王蒙军俱出塞羌固请迎恭诸将不敢前乃分兵二千人与羌从山北迎恭遇大雪丈余军仅能至城中夜闻兵马声以为卤来大惊羌乃遥呼曰我范羌也汉遣军迎校尉耳城中皆称万岁开门共相持涕泣明日遂相随俱归卤兵追之且战且行吏士素饥困发疏勒时尚有二十六人随路死殁三月至玉门唯余十三人衣屡穿决形容枯槁中郎将郑众为恭已下洗沐易衣冠上疏曰耿恭以单兵固守孤城当匈奴之冲对数万之众连月逾年心力困尽凿山为井煮弩为粮出于万死无一生之望前后杀伤丑卤数千百计卒全忠勇不为大汉耻恭之节义古今未有宜蒙显爵以厉将帅及恭至雒阳鲍昱奏恭节过苏武宜蒙爵赏于是拜为骑都尉以恭司马石修为雒阳市丞张封为雍营司马军吏范羌为共丞余九人皆补羽林恭母先卒及还追行丧制有诏使五官中郎将赍牛酒释服明年迁长水校尉其秋金城陇西羌反恭上疏言方略诏召入问状乃遣恭将五校士三千人副车骑将军马防讨西羌恭屯枹数与羌接战明年秋烧当羌降防还京师恭留击诸未服者首卤千余人获牛羊四万余头勒姐烧何羌等十三种数万人皆诣恭降初恭出陇西上言故安丰侯窦融昔在西州甚得羌胡腹心今大鸿胪固即其子孙前击白山功冠三军宜奉大使镇抚凉部令车骑将军防屯军汉阳以为威重由是大忤于防及防还监营谒者李谭承旨奏恭不忧军事被诏怨望坐征下狱免官归本郡卒于家　　杨终
按后汉书本传终字子山蜀郡成都人也年十三为郡小吏太守奇其才遣诣京师受业习春秋显宗时征诣兰台拜校书郎建初元年大旱谷贵终以为广陵楚淮阳济南之狱徙者万数又远屯绝域吏民怨旷乃上疏曰臣闻善善及子孙恶恶止其身百王常典不易之道也秦政酷烈违牾天心一人有罪延及三族高祖平乱约法三章太宗至仁除去收孥万姓廓然蒙被更生泽及昆虫功垂万世陛下圣明德被四表今以比年久旱灾疫未息躬自菲薄广访失得三代之隆无以加焉臣窃按春秋水旱之变皆应暴急惠不下流自永平以来仍连大狱有司穷考转相牵引掠拷冤滥家属徙边加以北征匈奴西开三十六国频年服役转输烦费又远屯伊吾楼兰车师戊己民怀土思怨结边域传曰安土重居谓之众庶昔殷人近迁洛邑且犹怨望何况去中土之肥饶寄不毛之荒极乎且南方暑湿障毒互生愁困之民足以感动天地移变阴阳矣陛下留念省察以济元元书奏肃宗下其章司空第五伦亦同终议太尉牟融司徒鲍昱校书郎班固等难伦以施行既久孝子无改父之道先帝所建不宜回异终复上书曰秦筑长城功役繁兴胡亥不革卒亡四海故孝元弃珠崖之郡光武绝西域之国不以介鳞易我衣裳鲁文公毁泉台春秋讥之曰先祖为之而已毁之不如勿居而已以其无妨害于民也襄公作三军昭公舍之君子大其复古以为不舍则有害于民也今伊吾之役楼兰之屯久而未还非天意也帝从之听还徙者悉罢边屯终又言宣帝博征群儒论定五经于石渠阁方今天下少事学者得成其业而章句之徒破坏大体宜如石渠故事永为后世则于是诏诸儒于白虎观论考同异焉会终坐事系狱博士赵博校书郎班固贾逵等以终深晓春秋学多异闻表请之终又上书自讼即日贳出乃得与于白虎观焉后受诏删太史公书为十余万言时太后兄卫尉马廖谨笃自守不训诸子终与廖交善以书戒之曰终闻尧舜之民可比屋而封桀纣之民可比屋而诛何者尧舜为之堤防桀纣示之骄奢故也诗曰皎皎练丝在所染之上智下愚谓之不移中庸之流要在教化春秋杀太子母弟直称君甚恶之者坐失教也礼制人君之子年八岁为置少傅教之书计以开其明十五置太傅教之经典以道其志汉兴诸侯王不力教诲多触禁忌故有亡国之祸而乏嘉善之称今君位地尊重海内所望岂可不临深履薄以为至戒黄门郎年幼血气方盛既无长君退让之风而要结轻狡无行之客纵而莫诲视成任性鉴念前世可为寒心君侯诚宜以临深履薄为戒廖不纳子豫后坐县书诽谤廖以就国终兄凤为县吏太守廉范为州所考遣凤候终终为范游说坐徙北地帝东巡狩凤皇黄龙并集终赞颂嘉瑞上述祖宗鸿业凡十五章奏上诏贳还故郡着春秋外传十二篇改定章句十五万言永元十二年征拜郎中以病卒　　班超
按后汉书本传超字仲升扶风平陵人徐令彪之少子也为人有志不修细节然内孝谨居家常执勤苦不耻劳辱有口辩而涉猎书传永平五年兄固被召诣校书郎超与母随至洛阳家贫常为官佣书以供养久劳苦尝辍业投笔叹曰大丈夫无他志略犹当效傅介子张骞立功异域以取封侯安能久事笔研间乎左右皆笑之超曰小子安知壮士志哉其后行诣相者曰祭酒布衣诸生耳而当封侯万里之外超问其状相者指曰生燕颔虎颈飞而食肉此万里侯相也久之显宗问固卿弟安在固对为官写书受直以养老母帝乃除超为兰台令史后坐事免官十六年奉车都尉窦固出击匈奴以超为假司马将兵别击伊吾战于蒲类海多斩首卤而还固以为能遣与从事郭恂俱使西域超到鄯善鄯善王广奉超礼敬甚备后忽更疏懈超谓其官属曰宁觉广礼意薄乎此必有匈奴使来狐疑未知所从故也明者睹未萌况已着邪乃召侍胡诈之曰匈奴使来数日今安在乎侍胡惶恐具服其状超乃闭侍胡悉会其吏士三十六人与共饮酒酣因激怒之曰卿曹与我俱在绝域欲立大功以求富贵今卤使到裁数日而王广礼敬即废如令鄯善收吾属送匈奴骸骨长为豺狼食矣为之奈何官属皆曰今在危亡之地死生从司马超曰不入虎穴不得虎子当今之计独有因夜以火攻卤使彼不知我多少必大震怖可殄尽也灭此卤则鄯善破胆功成事立矣众曰当与从事议之超怒曰吉凶决于今日从事文俗吏闻此必恐而谋泄死无所名非壮士也众曰善初夜遂将吏士往奔卤营会天大风超令十人持鼓藏卤舍后约曰见火然皆当鸣鼓大呼余人悉持弓弩夹门而伏超乃顺风纵火前后鼓噪卤众惊乱超手格杀三人吏兵斩其使及从士三十余级余众百许人悉烧死明日乃还告郭恂恂大惊既而色动超知其意举手曰掾虽不行班超何心独擅之乎恂乃悦超于是召鄯善王广以卤使首示之一国震怖超晓告抚慰遂纳子为质还奏于窦固固大喜具上超功效并求更选使使西域帝壮超节诏固曰吏如班超何故不遣而更选乎今以超为军司马令遂前功超复受使固欲益其兵超曰愿将本所从三十余人足矣如有不虞多益为累是时于置王广德新攻破莎车遂雄张南道而匈奴遣使监护其国超既西先至于置广德礼意甚疏且其俗信巫巫言神怒何故欲向汉汉使有騧马急求取以祠我广德乃遣使就超请马超密知其状报许之而令巫自来取马有顷巫至超即斩其首以送广德因辞让之广德素闻超在鄯善诛灭卤使大惶恐即攻杀匈奴使者而降超超重赐其王以下因镇抚焉时龟兹王建为匈奴所立倚恃卤威据有北道攻破疏勒杀其王而立龟兹人兜题为疏勒王明年春超从间道至疏勒去兜题所居盘橐城九十里逆遣吏田虑先往降之敕虑曰兜题本非疏勒种国人必不用命若不即降便可执之虑既到兜题见虑轻弱殊无降意虑因其无备遂前劫缚兜题左右出其不意皆惊惧奔走虑驰报超超即赴之悉召疏勒将吏说以龟兹无道之状因立其故王兄子忠为王国人大悦忠及官属皆请杀兜题超不欲示以威信释而遣之疏勒由是与龟兹结怨十八年帝崩焉耆以中国大丧遂攻没都护陈睦超孤立无援而龟兹姑墨数发兵攻疏勒超守盘橐城与忠为首尾士吏单少拒守岁余肃宗初即位以陈睦新没恐超单危不能自立下诏征超超发还疏勒举国忧恐其都尉黎弇曰汉使弃我我必复为龟兹所灭耳诚不忍见汉使去因以刀自刭超还至子置王侯已下皆号泣曰依汉使如父母诚不可去互抱超马脚不得行超恐于置终不听其东又欲遂本志乃更还疏勒疏勒两城自超去后复降龟兹而与尉头连兵超捕斩反者击破尉头杀六百余人疏勒复安建初三年超率疏勒康居于置拘弥兵一万人攻姑墨石城破之斩首七百级超欲因此叵平诸国乃上疏请兵曰臣窃见先帝欲开西域故北击匈奴西使外国鄯善于置即时向化今拘弥莎车疏勒月氏乌孙康居复愿归附欲共并力破灭龟兹平通汉道若得龟兹则西域未服者百分之一耳臣伏自惟念卒伍小吏实愿从谷吉效命绝域庶几张骞弃身旷野昔魏绛列国大夫尚能和辑诸戎况臣奉大汉之威而无铅刀一割之用乎前世议者皆曰取三十六国号为断匈奴右臂今西域诸国自日之所入莫不向化大小欣欣贡奉不绝唯焉耆龟兹独未服从臣前与官属三十六人奉使绝域备遭艰&#自孤守疏勒于今五载边地情数臣颇识之问其城郭小大皆言倚汉与依天等以是效之则葱领可通葱领通则龟兹可伐今宜拜龟兹侍子白霸为其国王以步骑数百送之与诸国连兵岁月之间龟兹可禽以敌攻敌计之善者也臣见莎车疏勒田地肥广草木饶衍不比敦煌鄯善间也兵可不费中国而粮食自足且姑墨温宿二王特为龟兹所置既非其种更相厌苦其埶必有降反若二国来降则龟兹自破愿下臣章参考行事诚有万分死复何恨臣超区区特蒙神灵窃冀未便僵仆目见西域平定陛下举万年之觞荐勋祖庙布大喜于天下书奏帝知其功可成议欲给兵平陵人徐干素与超同志上疏愿奋身佐超五年遂以干为假司马将弛刑及义从千人就超先是莎车以为汉兵不出遂降于龟兹而疏勒都尉番辰亦复反叛会徐干适至超遂与干击番辰大破之斩首千余级多获生口超既破番辰欲进攻龟兹以乌孙兵强宜因其力乃上言乌孙大国控弦十万故武帝妻以公主至孝宣皇帝卒得其用今可遣使招慰与共合力帝纳之八年拜超为将兵长史假鼓吹幢麾以徐干为军司马别遣卫侯李邑护送乌孙使者赐大小昆弥以下锦帛李邑始到于置而值龟兹攻疏勒恐惧不敢前因上书陈西域之功不可成又盛毁超拥爱妻抱爱子安乐外国无内顾心超闻之叹曰身非曾参而有三至之谗恐见疑于当时矣遂去其妻帝知超忠乃切责邑曰纵超拥爱妻抱爱子思归之士千余人何能尽与超同心乎令邑诣超受节度诏超若邑任在外者便留与从事超即遣邑将乌孙侍子还京师徐干谓超曰邑前亲毁君欲败西域今何不缘诏书留之更遣他吏送侍子乎超曰是何言之陋也以邑毁超故今遣之内省不疚何恤人言快意留之非忠臣也明年复遣假司马和恭等四人将兵八百诣超超因发疏勒于置兵击莎车莎车阴通使疏勒王忠啖以重利忠遂反从之西保乌即城超乃更立其府丞成大为疏勒王悉发其不反者以攻忠积半岁而康居遣精兵救之超不能下是时月氏新与康居婚相亲超乃使使多赍锦帛遗月氏王令晓示康居王康居王乃罢兵执忠以归其国乌即城遂降于超后三年忠说康居王借兵还据损中密与龟兹谋遣使诈降于超超内知其奸而外伪许之忠大喜即从轻骑诣超超密勒兵待之为供张设乐酒行乃叱吏缚忠斩之因击破其众杀七百余人南道于是遂通明年超发于置诸国兵二万五千人复击莎车而龟兹王遣左将军发温宿姑墨尉头合五万人救之超召将校及于置王议曰今兵少不敌其计莫若各散去于置从是而东长史亦于此西归可须夜鼓声而发阴缓所得生口龟兹王闻之大喜自以万骑于西界遮超温宿王将八千骑于东界侥于置超知二卤已出密召诸部勒兵鸡鸣驰赴莎车营卤大惊乱奔走追斩五千余级大获其马畜财物莎车遂降龟兹等因各退散自是威震西域初月氏尝助汉击车师有功是岁贡奉珍宝符拔师子因求汉公主超拒还其使由是怨恨永元二年月氏遣其副王谢将兵七万攻超超众少皆大恐超譬军士曰月氏兵虽多然数千里逾葱领来非有运输何足忧邪但当收谷坚守彼饥穷自降不过数十日决矣谢遂前攻超不下又钞掠无所得超度其粮将尽必从龟兹求救乃遣兵数百于东界要之谢果遣骑赍金银珠玉以赂龟兹超伏兵遮击尽杀之持其使首以示谢谢大惊即遣使请罪愿得生归超纵遣之月氏由是大震岁奉贡献明年龟兹姑墨温宿皆降乃以超为都护徐干为长史拜白霸为龟兹王遣司马姚光送之超与光共胁龟兹废其王尤利多而立白霸使光将尤利多还诣京师超居龟兹它干城徐干屯疏勒西域唯焉耆危须尉犁以前没都护怀二心其余悉定六年秋超遂发龟兹鄯善等八国兵合七万人及吏士贾客千四百人讨焉耆兵到尉犁界而遣晓说焉耆尉犁危须曰都护来者欲镇抚三国即欲改过向善宜遣大人来迎当赏赐王侯已下事毕即还今赐王彩五百匹焉耆王广遣其左将北鞬支奉牛酒迎超超诘鞬支曰汝虽匈奴侍子而今秉国之权都护自来王不以时迎皆汝罪也或谓超可便杀之超曰非汝所及此人权重于王今未入其国而杀之遂令自疑设备守险岂得到其城下哉于是赐而遣之广乃与大人迎超于尉犁奉献珍物焉耆国有苇桥之险广乃绝桥不欲令汉军入国超更从它道厉度七月晦到焉耆去城二十里正营大泽中广出不意大恐乃欲悉驱其人共入山保焉耆左候元孟先尝质京师密遣使以事告超超即斩之示不信用乃期大会诸国王因扬声当重加赏赐于是焉耆王广尉犁王泛及北鞬支等三十人相率诣超其国相腹久等十七人惧诛皆亡入海而危须王亦不至坐定超怒诘广曰危须王何故不到腹久等所缘逃亡遂叱吏士收广泛等于陈睦故城斩之传首京师因纵兵钞掠斩首五千余级获生口万五千人马畜牛羊三十余万头更立元孟为焉耆王超留焉耆半岁慰抚之于是西域五十余国悉皆纳质内属焉明年下诏曰往者匈奴独擅西域寇盗河西永平之末城门昼闭先帝深愍边氓婴罹寇害乃命将帅击右地破白山临蒲类取车师城郭诸国震慑响应遂开西域置都护而焉耆王舜舜子忠独谋悖逆恃其险隘覆没都护并及吏士先帝重元元之命惮兵役之兴故使军司马班超安集于置以西超遂逾葱领迄县度出入二十二年莫不宾从改立其王而绥其人不动中国不烦戎士得远夷之和同异俗之心而致天诛蠲宿耻以报将士之雠司马法曰赏不逾月欲人速睹为善之利也其封超为定远侯邑千户超自以久在绝域年老思土十二年上疏曰臣闻太公封齐五世葬周狐死首丘代马依风夫周齐同在中土千里之间况于远处绝域小臣能无依风首丘之思哉蛮夷之俗畏壮侮老臣超犬马齿歼常恐年衰奄忽僵仆孤魂弃捐昔苏武留匈奴中尚十九年今臣幸得奉节带金银护西域如自以寿终屯部诚无所恨然恐后世或名臣为没西域臣不敢望到酒泉郡但愿生入玉门关臣老病衰困冒死瞽言谨遣子勇随献物入塞及臣生在令勇目见中土而超妹同郡曹寿妻昭亦上书请超曰妾同产兄西域都护定远侯超幸得以微功特蒙重赏爵列通侯位二千石天恩殊绝诚非小臣所当被蒙超之始出志捐躯命冀立微功以自陈效会陈睦之变道路隔绝超以一身转侧绝域晓譬诸国因其兵众每有攻战辄为先登身被金夷不避死亡赖蒙陛下神灵且得延命沙漠至今积三十年骨肉生离不复相识所与相随时人士众皆已物故超年最长今且七十衰老被病头发无黑两手不仁耳目不聪明扶杖乃能行虽欲竭尽其力以报塞天恩迫于岁暮犬马齿索殊方之性悖逆侮老而超旦暮入地久不见代恐开奸宄之源生逆乱之心而卿大夫咸怀一切莫肯远虑如有卒暴超之气力不能从心便为上损国家累世之功下弃忠臣竭力之用诚可痛也故超万里归诚自陈苦急延颈逾望三年于今未蒙省录妾窃闻古者十五受兵六十还之亦有休息不任职也缘陛下以至孝理天下得万国之欢心不遗小国之臣况超得备侯伯之位故敢触死为超求哀&#超余年一得生还复见阙庭使国永无劳远之虑西域无仓卒之忧超得长蒙文王葬骨之恩子方哀老之惠诗云民亦劳止汔可小康惠此中国以绶四方超有书与妾生诀恐不复相见妾诚伤超以壮年竭忠孝于沙漠疲老则便捐死于旷野诚可哀怜如不蒙救护超后有一旦之变冀幸超家得蒙赵母卫姬先请之贷妾愚戆不知大义触犯忌讳书奏帝感其言乃征超还超在西域三十一年十四年八月至洛阳拜为射声校尉超素有胸胁疾既至病遂加帝遣中黄门问疾赐医药其九月卒年七十一朝廷愍惜焉使者吊祭赠赗甚厚子雄嗣初超被征以戊己校尉任尚为都护与超交代尚谓超曰君侯在外国三十余年而小人猥承君后任重虑浅宜有以诲之超曰年老失智任君数当大位岂班超所能及哉必不得已愿进愚言塞外吏士本非孝子顺孙皆以罪过徙补边屯而蛮夷怀无厌之心难养易败今君性严急水清无大鱼察政不得下和宜荡佚简易宽小过总大纲而已超去后尚私谓所亲曰我以班君当有奇策今所言平平耳尚至数年而西域反乱以罪被征如超所戒有三子长子雄累迁屯骑校尉会叛羌寇三辅诏雄将五营兵屯长安就拜京兆尹雄卒子始嗣　　耿夔
按后汉书耿弇传夔字定公秉之弟少有气决永元初为车骑将军窦宪假司马北击匈奴转车骑都尉三年宪复出河西以夔为大将军左校尉将精骑八百出居延塞直奔北单于廷于金微山斩阏氏名王已下五千余级单于与数骑脱亡尽获其匈奴珍宝财畜去塞五千余里而还自汉出师所未尝至也乃封夔粟邑侯会北单于弟左鹿蠡王于除鞬自立为单于众八部二万余人来居蒲类海上遣使款塞以夔为中郎将持节卫护之及窦宪败夔亦免官夺爵土后复为长水校尉拜五原太守迁辽东太守元兴元年貊人寇郡界夔追击斩其渠帅永初三年南单于檀反畔使夔率鲜卑及诸郡兵屯雁门与车骑将军何熙共击之熙推夔为先锋而遣其司马耿溥刘祉将二千人与夔俱进到属国故城单于遣薁鞬日逐王三千余人遮汉兵夔自击其左令鲜卑攻其右卤遂败走追斩千余级杀其名王六人获穹庐车重千余两马畜生口甚众鲜卑马多羸病遂畔出塞夔不能独进以不穷追左转云中太守后迁行度辽将军事夔勇而有气数侵陵匈奴中郎将郑戬元初元年坐征下狱以减死论笞二百建光中复拜度辽将军时鲜卑攻杀云中太守成严围乌桓校尉徐常于马城夔与幽州刺史参救之追卤出塞而还后坐法免卒于家　　梁慬
按后汉书本传慬字伯威北地弋居人也父讽历州宰永元元年车骑将军窦宪出征匈奴除讽为军司马令先赍金帛使北单于宣国威德其归附者万余人后坐失宪意髡输武威武威太守承旨杀之窦氏既灭和帝知其为宪所诬征慬除为郎中慬有勇气常慷慨好功名初为车骑将军邓鸿司马再迁延平元年拜西域副校尉慬行至河西会西域诸国反叛攻都护任尚于疏勒尚上书求救诏慬将河西四郡羌胡五千骑驰赴之慬未至而尚已得解会征尚还以骑都尉段禧为都护西域长史赵博为骑都尉禧博守它干城它干城小慬以为不可固乃谲说龟兹王白霸欲入共保其城白霸许之吏人固谏白霸不听慬既入遣将急迎禧博合军八九千人龟兹吏人并叛其王而与温宿姑墨数万兵反共围城慬等出战大破之连兵数月胡众败走乘胜追击凡斩首万余级获生口数千人骆驼畜产数万头龟兹乃定而道路尚隔檄书不通岁余朝廷忧之公卿议者以为西域阻远数有背叛吏士屯田其费无已永初元年遂罢都护遣骑都尉王弘发关中兵迎慬禧博及伊吾卢柳中屯田吏士二年春还至敦煌会众羌反叛朝廷大发兵西击之逆诏慬留为诸军援慬至张掖日勒羌诸种万余人攻亭候杀略吏人慬进兵击大破之乘胜追至昭武卤遂散走其能脱者十二三及至姑臧羌大豪三百余人诣慬降并慰譬遣还故地河西四郡复安慬受诏当屯金城闻羌转寇三辅迫近园陵即引兵赴击之转战武功美阳关慬临阵被创不顾连破走之尽还得所掠生口获马畜财物甚众羌遂奔散朝廷嘉之数玺书劳勉委以西方事令为诸军节度三年冬南单于与乌桓大人俱反以大司农何熙行车骑将军事中郎将雄为副将羽林五校营士及发缘边十郡兵二万余人又辽东太守耿夔率将鲜卑种众共击之诏慬行度辽将军事雄与耿夔共击匈奴奥鞬日逐王破之单于乃自将围中郎将耿种于美稷连战数月攻之转急种移檄求救明年正月慬将八千余人驰往赴之至属国故城与匈奴左将军乌桓大人战破斩其渠帅杀三千余人掳其妻子获财物甚众单于复自将七八千骑迎攻围慬慬被甲奔击所向皆破卤遂引还虎泽三月何熙军到五原曼柏暴疾不能进遣庞雄与慬及耿种步骑万六千人攻虎泽连营稍前单于惶怖遣左奥鞬日逐王诣慬乞降慬乃大陈兵受之单于脱帽徒跣面缚稽颡纳质会熙卒于师即拜慬度辽将军庞雄还为大鸿胪雄巴郡人有勇略称为名将明年安定北地上郡皆被羌寇&#贵人流不能自立诏慬发边兵迎三郡太守使将吏人徙扶风界慬即遣南单于兄子优孤涂奴将兵迎之既还慬以涂奴接其家属有劳辄授以羌侯印绶坐专擅征下狱抵罪明年校书郎马融上书讼慬与护羌校尉庞参有诏原刑语在庞参传会叛羌寇三辅关中盗贼起拜慬谒者将兵击之至湖县病卒　　班勇
按后汉书班超传勇字宜僚超之少子也少有父风永初元年西域反叛以勇为军司马与兄雄俱出敦煌迎都护及西域甲卒而还因罢都护后西域绝无汉吏十余年元初六年敦煌太守曹宗遣长史索班将千余人屯伊吾车师前王及鄯善王皆来降班后数月北单于与车师后部遂共攻没班进击走前王略有北道鄯善王急求救于曹宗宗因此请出兵五千人击匈奴报索班之耻因复取西域邓太后召勇诣朝堂会议先是公卿多以为宜闭玉门关遂弃西域勇上议曰昔孝武皇帝患匈奴强盛兼总百蛮以逼障塞于是开通西域离其党与论者以为夺匈奴府藏断其右臂遭王莽篡盗征求无厌匈奴忿毒遂以背叛光武中兴未遑外事故匈奴负强驱率诸国及至永平再攻敦煌河西诸郡城门昼闭孝明皇帝深惟庙策乃命虎臣出征西役故匈奴远遁边境得安及至永元莫不内属会间者羌乱西域复绝北卤遂遣贵诸国备其逋租高其价直严以期会鄯善车师皆怀愤怨思乐事汉其路无从前所以时有叛者皆由牧养失宜还为其害故也今曹宗徒耻于前负欲报雪匈奴而不寻出兵故事未度当时之宜也夫要功荒外万无一成若兵连祸结悔无及已况今府藏未充师无后继是示弱于远夷暴短于海内臣愚以为不可许也旧敦煌郡有营兵三百人今宜复之复置护西域副校尉居于敦煌如永元故事又宜遣西域长史将五百人屯楼兰西当焉耆龟兹径路南强鄯善于置心胆北扞匈奴东近敦煌如此诚便尚书问勇曰今立副校尉何以为便又置长史屯楼兰利害云何勇对曰昔永平之末始通西域初遣中郎将居敦煌后置副校尉于车师既为边方节度又禁汉人不得有所侵扰故外邦归心匈奴畏威今鄯善王尤还汉人外孙若匈奴得志则尤还必死若出屯楼兰足以招附其心愚以为便长乐卫尉镡显廷尉綦母参司隶校尉崔据难曰朝廷前所以弃西域者以其无益于中国而费难供也今车师以属匈奴鄯善不可保信一旦反复班将能保北方不为边害乎勇对曰今中国置州牧者以禁郡县奸猾盗贼也若州牧能保盗贼不起者臣亦愿以要斩保匈奴之不为边害也今通西域则匈奴埶必弱匈奴埶必弱则为患微矣孰与归其府藏续其断臂哉今置校尉以扞抚西域设长史以招怀诸国若弃而不立则西域望绝望绝之后屈就北方缘边之郡将受困害恐河西城门必复有画闭之儆矣今不廓开朝廷之德而抱屯戍之费若匈奴遂炽岂安边久长之策哉太尉属毛轸难曰今若置校尉则西域骆驿遣使求索无厌与之则费难供不与则失其心一旦为匈奴所迫当复求救则为役大矣勇对曰今设以西域归匈奴而使其恩德大汉不为钞盗则可矣如其不然则因西域租入之饶兵马之众以扰动缘边是为富仇雠之财增暴夷之埶也置校尉者宣威布德以系诸国内向之心以疑匈奴觊觎之情而无财费耗国之虑也且西域之人无它求索其来入者不过&#食而已今若拒绝埶归北属匈奴并力以寇并凉则中国之费不止千亿置之诚便于是从勇议复敦煌郡营兵三百人置西域副校尉居敦煌虽复羁縻西域然亦未能出屯其后匈奴果数与车师共入寇钞河西大被其害延光二年夏复以勇为西域长史将兵五百人出屯柳中明年正月勇至楼兰以鄯善归附特加三绶而龟兹王白英犹自疑未下勇开以恩信白英乃率姑墨温宿自缚诣勇降勇因发其兵步骑万余人到车师前王庭击走匈奴伊蠡王于伊和谷收得前部五千余人于是前部始复开通还屯田柳中四年秋勇发敦煌张掖酒泉六千骑及鄯善疏勒车师前部兵击后部王军就大破之首卤八千余人马畜五万余头捕得军就及匈奴持节使者将至索班没处斩之以报其耻传首京师永建元年更立后部故王子加特奴为王勇又使别校诛斩东且弥王亦更立其种人为王于是车师六国悉平其冬勇发诸国兵击匈奴呼衍王呼衍王亡走其众二万余人皆降捕得单于从兄勇使加特奴手斩之以结车师匈奴之隙北单于自将万余骑入后部至金且谷勇使假司马曹俊驰救之单于引去俊追斩其贵人骨都侯于是呼衍王遂徙居枯梧河上是后车师无复卤迹城郭皆安唯焉耆王元孟未降二年勇上请攻元孟于是遣敦煌太守张朗将河西四郡兵三千人配勇因发诸国兵四万余人分骑为两道击之勇从南道朗从北道约期俱至焉耆而朗先有罪欲侥功自赎遂先期至爵离关遣司马将兵前战首掳二千余人元孟惧诛遂遣使乞降张朗径入焉耆受降而还元孟竟不肯面缚唯遣子诣阙贡献朗遂得免诛勇以后期征下狱免后卒于家　　冯绲
按后汉书本传绲字鸿乡巴郡宕渠人也少学春秋司马兵法父焕安帝时为幽州刺史疾忌奸恶数致其罪时元菟太守姚光亦失人和建光元年怨者乃诈作玺书谴责焕光赐以驱刀又下辽东都尉庞奋使速行刑奋即斩光收焕焕欲自杀绲疑诏文有异止焕曰大人在州志欲去恶实无他故必是凶人妄诈规肆奸毒愿以事自上甘罪无晚焕从其言上书自讼果诈者所为征奋扺罪会焕病死狱中帝愍之赐焕光钱各十万以子为郎中绲由是知名家富好施赈赴穷急为州里所归爱初举孝廉七迁为广汉属国都尉征拜御史中丞顺帝末以绲持节督扬州诸郡军事与中郎将滕抚击破群贼迁陇西太守后鲜卑寇边以绲为辽东太守晓喻降集卤皆弭散征拜京兆尹转司隶校尉所在立威刑迁廷尉太常时长沙蛮寇益阳屯聚积久至延熹五年众转盛而零陵蛮贼复反应之合二万余人攻烧城郭杀伤长吏又武陵蛮夷悉反寇掠江陵间荆州刺史刘度南郡太守李肃并奔走荆南皆没于是拜绲为车骑将军将兵十余万讨之诏策绲曰蛮夷猾夏久不讨摄各焚都城蹈藉官人州郡将吏死职之臣相逐奔窜曾不反顾可愧言也将军素有威猛是以擢授六师前代陈汤冯傅之徒以寡击众郅支夜郎楼兰之戎头悬都街卫霍北征功列金石是皆将军所究览也今非将军谁与修复前迹进赴之宜权时之策将军一之出郊之事不复内御已命有司祖于国门诗不云乎进厥虎臣阚如虓虎敷敦淮濆仍执丑卤将军其勉之时天下饥馑帑藏虚尽每出征伐常减公卿奉禄假王侯租赋前后所遣将帅宦官辄陷以折耗军资往往抵罪绲性烈直不行贿赂惧为所中乃上疏曰埶得容奸伯夷可疑苟曰无猜盗跖可信故乐羊陈功文侯示以谤书愿请中常侍一人监军财费尚书朱穆奏绲以财自嫌失大臣之节有诏勿劾绲军至长沙贼闻悉诣营道乞降进击武陵蛮夷斩首四千余级受降十万余人荆州平定诏书赐钱一亿固让不受振旅还京师推功于从事中郎应奉荐以为司隶校尉而上书乞骸骨朝廷不许监军使者张敞承宦官旨奏绲将傅婢二人戎服自随又辄于江陵刻石纪功请下吏案理尚书令黄隽奏议以为罪无正法不合致纠会长沙贼复起攻桂阳武陵绲以军还盗贼复发策免顷之拜将作大匠转河南尹上言旧典中官子弟不得为牧人职帝不纳复为廷尉时山阳太守单迁以罪系狱绲考致其死迁故车骑将军单超之弟中官相党遂共诽章诬绲坐与司隶校尉李膺大司农刘佑俱输左校应奉上疏理绲等得免后拜屯骑校尉复为廷尉卒于官绲弟允清白有孝行能理尚书善推步之术拜降卤校尉终于家　　虞诩按后汉书本传诩字升卿陈国武平人也祖父经为郡县狱吏案法平允务存宽恕每冬月上其状流涕随之尝称曰东海于公高为里门而其子定国卒至丞相吾决狱六十年矣虽不及于公其庶几乎子孙何必不为九卿邪故字诩曰升卿诩年十二能通尚书早孤孝养祖母县举顺孙国相奇之欲以为吏诩辞曰祖母九十非诩不养相乃止后祖母终服阕辟太尉李修府拜郎中永初四年羌胡反乱残破并凉大将军邓骘以军役方费事不相赡欲弃凉州并力北边乃会公卿集议骘曰譬若衣败坏一以相补犹有所完若不如此将两无所保议者咸同诩闻之乃说李修曰窃闻公卿定策当弃凉州求之愚心未见其便先帝开拓土宇劬劳后定而今惮小费举而弃之凉州既弃即以三辅为塞三辅为塞则园陵单外此不可之甚者也喭曰关西出将关东出相观其习兵壮勇实过余州今羌胡所以不敢入据三辅为心腹之害者以凉州在后故也其土人所以推锋执锐无反顾之心者为臣属于汉故也若弃其境域徙其人庶安土重迁必生异志如使豪雄相聚席卷而东虽贲育为卒太公为将犹恐不足当御议者喻以补衣犹有所完诩恐其疽食侵淫而无限极弃之非计修曰吾意不及此微子之言几败国事然则计当安出诩曰今凉土扰动人情不安窃忧卒然有非常之变诚宜令四府九卿各辟彼州数人其牧守令长子弟皆除为冗官外以劝厉答其功勤内以拘致防其邪计修善其言更集四府皆从诩议于是辟西州豪杰为掾属拜牧守长吏子弟为郎以安慰之邓骘兄弟以诩异其议因此不平欲以吏法中伤诩后朝歌贼&#季等数千人攻杀长吏屯聚连年州郡不能禁乃以诩为朝歌长故旧皆吊诩曰得朝歌何衰诩笑曰志不求易事不避难臣之职也不遇盘根错节何以别利器乎始到谒河内太守马棱棱勉之曰君儒者当谋谟庙堂反在朝歌邪诩曰初除之日士大夫皆见吊勉以诩筹之知其无能为也朝歌者韩魏之郊背太行临黄河去敖仓百里而青冀之人流亡万数贼不知开仓招众劫库兵守城皋断天下右臂此不足忧也今其众新盛难与争锋兵不厌权愿宽假辔策勿令有所拘阂而已及到官设令三科以募求壮士自掾史以下各举所知其攻劫者为上伤人偷盗者次之带丧服而不事家业为下收得百余人诩为飨会悉贳其罪使入贼中诱令劫掠乃伏兵以待之遂杀贼数百人又潜遣贫人能缝者佣作贼衣以采綖缝其裾为帜有出市里者吏辄禽之贼由是骇散咸称神明迁怀令后羌寇武都邓太后以诩有将帅之略迁武都太守引见嘉德殿厚加赏赐羌乃率众数千遮诩于陈仓崤谷诩即停军不进而宣言上书请兵须到当发羌闻之乃分钞傍县诩因其兵散日夜进道兼行百余里令吏士各作两日增倍之羌不敢逼或问曰孙膑减而君增之兵法日行不过三十里以戒不虞而今日且二百里何也诩曰卤众多吾兵少徐行则易为所及速进则彼所不测卤见吾日增必谓郡兵来迎众多行速必惮追我孙膑见弱吾今示强势有不同故也既到郡兵不满三千而羌众万余攻围赤亭数十日诩乃令军中使强弩勿发而潜发小弩羌以为矢力弱不能至并兵急攻诩于是使二十强弩共射一人发无不中羌大震退诩因出城奋击多所伤杀明日悉陈其兵众令从东郭门出北郭门入贸易衣服回转数周羌不知其数更相恐动诩计贼当退乃潜遣五百余人于浅水设伏候其走路卤果大奔因掩击大破之斩获甚众贼由是败散南入益州诩乃占相地埶筑营壁二百八十所招还流亡假赈贫人郡遂以安先是运道艰险舟车不通驴马负载僦五致一诩乃自将吏士案行川谷由沮至下辩数十里皆烧石剪木开漕船道以人僦直雇借佣者于是水运通利岁省四千余万诩始到郡户裁盈万及绥聚荒余招还流散二三年间遂增至四万余户盐米丰贱十倍于前坐法兔永建元年代陈禅为司隶校尉数月间奏太傅冯石太尉刘熹中常侍程璜陈秉孟生李闰等百官侧目号为苛刻三公劾奏诩盛夏多拘系无辜为吏人患诩上书自讼曰法禁者俗之堤防刑罚者人之衔辔今州曰任郡郡曰任县更相委远百姓怨穷以苟容为贤尽节为愚臣所发举臧罪非一二府恐为臣所奏遂加诬罪臣将从史鱼死即以尸谏耳顺帝省其章乃为免司空陶敦时中常侍张防特用权埶每请托受取诩辄案之而屡寝不报诩不胜其愤乃自系廷尉奏言曰昔孝安皇帝任用樊丰遂交乱嫡统几亡社稷今者张防复弄威柄国家之祸将重至矣臣不忍与防同朝谨自系以闻无令臣袭杨震之迹书奏防流涕诉帝诩坐论输左校防必欲害之二日之中传考四狱狱吏劝诩自引诩曰宁伏欧刀以示远近宦者孙程张贤等知诩以忠获罪乃相率奏乞见程曰陛下始与臣等造事之时常疾奸臣知其倾国今者即位而复自为何以非先帝乎司隶校尉虞诩为陛下尽忠而更被拘系常侍张防赃罪明正反构忠良今客星守羽林其占宫中有奸臣宜急收防送狱以塞天变下诏出诩还假印绶时防立在帝后程乃叱防曰奸臣张防何不下殿防不得已趋就东箱程曰陛下急收防无令从阿母求请帝问诸尚书尚书贾朗素与防善证诩之罪帝疑焉谓程曰且出吾方思之于是诩子顗与门生百余人举幡候中常侍高梵车叩头流血诉言枉状梵乃入言之防坐徙边贾朗等六人或死或黜即日赦出诩程复上书陈诩有大功语甚切激帝感悟复征拜议郎数日迁尚书仆射是时长吏二千石听百姓&#罚者输赎号为义钱托为贫人储而守令因以聚敛诩上疏曰元年以来贫百姓章言长吏受取百万以上者匈匈不绝&#罚吏人至数千万而三公刺史少所举奏寻永平章和中州郡以走卒钱给贷贫人司空劾案州及郡县皆坐免黜今宜遵前典蠲除权制于是诏书下诩章切责州郡&#罚输赎自此而止先是宁阳主簿诣阙诉其县令之枉积六七岁不省主簿乃上书曰臣为陛下子陛下为臣父臣章百上终不见省臣岂可北诣单于以告怨乎帝大怒持章示尚书尚书遂劾以大逆诩驳之曰主簿所讼乃君父之怨百上不达是有司之过愚惷之人不足多诛帝纳诩言笞之而已诩因谓诸尚书曰小人有怨不远千里断发刻肌诣阙告诉而不为理岂臣下之义君与浊长吏何亲而与怨人何仇乎闻者皆&#诩又上言台郎显职仕之通阶今或一郡七八或一州无人宜令均平以厌天下之望及诸奏议多见从用诩好刺举无所回容数以此忤权戚遂九见谴考三遭刑罚而刚正之性终老不屈永和初迁尚书令以公事去官朝廷思其忠复征之会卒临终谓其子恭曰吾事君直道行己无愧所悔者为朝歌长时杀贼数百人其中何能不有冤者自此二十余年家门不增一口斯获罪于天也恭有俊才官至上党太守　　滕抚
按后汉书本传抚字叔辅北海剧人也初仕州郡稍迁为涿令有文武才用太守以其能委任郡职兼领六县风政修明流爱于人在事七年道不拾遗顺帝末扬徐盗贼群起盘牙连岁建康元年九江范容周生等相聚反乱屯据历阳为江淮巨患遣御史中丞冯绲将兵督扬州刺史尹耀九江太守邓显讨之耀显军败为贼所杀又阴陵人徐凤马勉等复寇郡县杀略吏人凤衣绛衣带黑绶称无上将军勉皮冠黄衣带玉印称皇帝筑营于当涂山中乃建年号置百官遣别帅黄虎攻没合肥明年广陵贼张婴等复聚众数千人反据广陵朝廷博求将帅三公举抚有文武才拜为九江都尉与中郎将赵序助冯绲合州郡兵数万人共讨之又广开赏募钱邑各有差梁太后虑群贼屯结诸将不能制又议遣太尉李固未及行会抚等进击大破之斩马勉范容周生等千五百级徐凤遂将余众攻烧东城县下邳人谢安应募率其宗亲设伏击凤斩之封安为平乡侯邑三千户拜抚中郎将督扬徐二州事抚复进击张婴斩获千余人赵序坐畏懦不进诈增首级征还弃市又历阳贼华孟自称黑帝攻九江杀郡守抚乘胜进击破之斩孟等三千八百级掳获七百余人牛马财物不可胜算于是东南悉平振旅而还以抚为左冯翊除一子为郎抚所得赏赐尽分于麾下性方直不交权埶宦官怀忿及论功当封太尉胡广时录尚书事承旨奏黜抚天下怨之卒于家　　度尚
按后汉书本传尚字博平山阳湖陆人也家贫不修学行不为乡里所推举积困穷乃为宦者同郡侯览视田得为郡上计吏拜郎中除上虞长为政严峻明于发擿奸非吏人谓之神明迁文安令遇时疾疫&#贵人饥尚开仓廪给营救疾者百姓蒙其济时冀州刺史朱穆行部见尚甚奇之延熹五年长沙零陵贼合七八千人自称将军入桂阳苍梧南海交址交址刺史及苍梧太守望风逃奔二郡皆没遣御史中丞盛修募兵讨之不能&#豫章艾县人六百余人应募而不得赏直怨恚遂反焚烧长沙郡县寇益阳杀县令众渐盛又遣谒者马睦督荆州刺史刘度击之军败睦度奔走桓帝诏公卿举任代刘度者尚书朱穆举尚自右校令擢为荆州刺史尚躬率部曲与同劳逸广募诸蛮夷明设购赏进击大破之降者数万人桂阳宿贼渠帅卜阳潘鸿等畏尚威烈徙入山谷尚穷追数百里遂入南海破其三屯多获珍宝而阳鸿等党众犹盛尚欲击之而士卒骄富莫有斗志尚计缓之则不战逼之必逃亡乃宣言卜阳潘鸿作贼十年习于攻守今兵寡少未易可进当须诸郡所发悉至尔乃并力攻之申令军中恣听射猎兵士喜悦大小皆相与从禽尚乃密使所亲客潜焚其营珍积皆尽猎者来还莫不涕泣尚人人慰劳深自咎责因曰卜阳等财宝足富数世诸卿但不并力耳所亡少少何足介意众闻咸愤踊尚敕令秣马蓐食明旦径赴贼屯阳鸿等自以深固不复设备吏士乘锐遂大破平之尚出兵三年群寇悉定七年封右乡侯迁桂阳太守明年征还京师时荆州兵朱盖等征戍役久财赏不赡忿恚复作乱与桂阳贼胡兰等三千余人复攻桂阳焚烧郡县太守任引弃城走贼众遂至数万转攻零陵太守陈球固守拒之于是以尚为中郎将将幽冀黎阳乌桓步骑二万六千人救球又与长沙太守抗徐等发诸郡兵并埶讨击大破之斩兰等首三千五百级余贼走苍梧诏赐尚钱百万余人各有差时抗徐与尚俱为名将数有功徐字伯徐丹阳人乡邦称其胆智初试守宣城长悉移深林远薮椎髻鸟语之人置于县下由是境内无复盗贼后为中郎将宗资别部司马击大山贼公孙举等破平之斩首三千余级封乌程东乡侯五百户迁大山都尉寇盗望风奔亡及在长沙宿贼皆平卒于官桓帝下诏追增封徐五百户并前千户复以尚为荆州刺史尚见胡兰余党南走苍梧惧为已负乃伪上言苍梧贼入荆州界于是征交址刺史张盘下廷尉辞状未正会赦见原盘不肯出狱方更牢持械节狱吏谓盘曰天恩旷然而君不出何也盘因自列曰前长沙贼胡兰作难荆州余党散入交址盘身膺甲胄涉危履险讨击凶患斩殄渠帅余烬鸟窜冒遁还奔荆州刺史度尚惧盘先言怖畏罪戾伏奏见诬盘备位方伯为国爪牙而为尚所枉受罪牢狱夫事有虚实法有是非盘实不辜赦无所除如忍以苟免永受侵辱之耻生为恶吏死为敝鬼乞传尚诣廷尉面对曲直足明真伪尚不征者盘埋骨牢槛终不虚出望尘受枉廷尉以其状上诏书征尚到廷尉辞穷受罪以先有功得原盘字子石丹阳人以清白称终于庐江太守尚后为辽东太守数月鲜卑率兵攻尚与战破之边方惮畏年五十延熹九年卒于官
　将帅部名臣列传十
　　后汉五
　　皇甫规
按后汉书本传规字威明安定朝那人也祖父棱度辽将军父旗扶风都尉永和六年西羌大寇三辅围安定征西将军马贤将诸郡兵击之不能克规虽在布衣见贤不恤军事审其必败乃上书言状寻而贤果为羌所没郡将知规有兵略乃命为功曹使率甲士八百与羌交战斩首数级贼遂退郄举规上计掾其后羌众大合攻烧陇西朝廷患之规乃上疏求自效曰臣比年以来数陈便宜羌戎未动策其将反马贤始出颇知必败误中之言在可考校臣每惟贤等拥众四年未有成功悬师之费且百亿计出于平人回入奸吏故江湖之人群为盗贼青徐荒饥襁负流散夫羌戎溃叛不由承平皆由边将失于绥御乘常守安则加侵暴苟竞小利则致大害微胜则虚张首级军败则隐匿不言军士劳怨困于猾吏进不得快战以侥功退不得温饱以全命饥死沟渠暴骨中原徒见王师之出不闻振旅之声酋豪泣血惊惧生变是以安不能久败则经年臣所以搏手叩心而增叹者也愿假臣两营二郡屯列坐食之兵五千出其不意与护羌校尉赵冲共相首尾土地山谷臣所晓习兵埶巧便臣已更之可不烦方寸之印尺帛之赐高可以涤患下可以纳降若谓臣年少官轻不足用者凡诸败将非官爵之不高年齿之不迈臣不胜至诚没死自陈时帝不能用冲质之间梁太后临朝规举贤良方正对策曰伏惟孝顺皇帝初勤王政纪纲四方几以获安后遭奸伪威分近习畜货聚马戏谑是闻又因缘嬖幸受赂卖爵轻使宾客交错其间天下扰扰从乱如归故每有征战鲜不挫伤官民并竭上下&#虚臣在关西窃听风声未闻国家有所先后而威福之来咸归权幸陛下体兼乾坤聪哲纯茂摄政之初拔用忠贞其余维纲多所改正远近翕然望见太平而地震之后雾气白浊日月不光旱魃为虐大贼纵横流血川野庶品不安谴诫累至殆以奸臣权重之所致也其常侍尤无状者亟便黜遣披扫凶党收入财贿以塞痛怨以答天诫今大将军梁冀河南尹不疑处周召之任为社稷之镇加与王室世为姻族今日立号虽尊可也实宜增修谦节辅以儒术省去游娱不急之务割减庐第无益之饰夫君者舟也人者水也群臣乘舟者也将军兄弟操&#者也若能平志毕力以度元元所谓福也如其怠弛将沦波涛可不慎乎夫德不称禄犹凿墉之趾以益其高岂量力审功安固之道哉凡诸宿猾酒徒戏客皆耳纳邪声口出谄言甘心逸游唱造不义亦宜贬斥以惩不轨令冀等深思得贤之福失人之累又在位素餐尚书怠职有司依违莫肯纠察故使陛下专受谄谀之言不闻户牖之外臣诚知阿谀有福深言近祸岂敢隐心以避诛责乎臣生长边远希涉紫庭怖慑失守言不尽心梁冀忿其刺己以规为下第拜郎中托疾免归州郡承冀旨几陷死者再三遂以诗易教授门徒三百余人积十四年后梁冀被诛旬月之间礼命五至皆不就时太山贼叔孙无忌侵乱郡县中郎将宗资讨之未服公车特征规拜太山太守规到官广设方略寇卤悉平延熹四年秋叛羌零吾等与先零别种寇钞关中护羌校尉段颎坐征后先零诸种陆梁覆没营坞规素悉羌事志自奋效乃上疏曰自臣受任志竭愚钝实赖兖州刺史牵颢之清猛中郎将宗资之信义得承节度幸无咎誉今猾贼就灭太山略平复闻群羌并皆反逆臣生长邠岐年五十有九昔为郡吏再更叛羌预筹其事有误中之言臣素有固疾恐犬马齿穷不报大恩愿乞冗官备单车一介之使劳来三辅宣国威泽以所习地形兵埶佐助诸军臣穷居孤危之中坐观郡将已数十年矣自鸟鼠至于东岱其病一也力求猛敌不如清平勤明吴孙未若奉法前变未远臣诚戚之是以越职尽其区区至冬羌遂大合朝廷为忧三公举规为中郎将持节监关西兵讨零吾等破之斩首八百级先零诸种羌慕规威信相劝降者十余万明年规因发其骑共讨陇右而道路隔绝军中大疫死者十三四规亲入庵庐巡视将士三军咸悦东羌遂遣使乞降凉州复通先是安定太守孙受取狼籍属国都尉李翕督军御史张禀多杀降羌凉州刺史郭闳汉阳太守赵熹并老弱不堪任职而皆倚恃权贵不遵法度规到州界悉条奏其罪或免或诛羌人闻之翕然反善沈氐大豪滇昌饥恬等十余万口复诣规降规出身数年持节为将拥众立功还督乡里既无它私惠而多所举奏又恶绝宦官不与交通于是中外并恐遂共诬规货赂群羌令其文降天子玺书诮让相属规惧不免上疏自讼曰四年之秋戎丑蠢戾爰自西州侵及泾阳旧都惧骇朝廷西顾明诏不以臣愚驽急使军就道幸蒙威灵遂振国命羌戎诸种大小稽首辄移书营郡以访诛纳所省之费一亿以上以为忠臣之义不敢告劳故耻以片言自及微效然比方先事庶免罪悔前践州界先奏郡守孙次及属国都尉李翕督军御史张禀旋师南征又上凉州刺史郭闳汉阳太守赵熹陈其过恶执据大辟凡此五臣支党半国其余墨绶下至小吏所连及者复有百余吏托报将之怨子思复父之耻载贽驰车怀粮步走交构豪门竞流谤讟云臣私报诸羌谢其钱货若臣以私财则家无担石如物出于官则文簿易考就臣愚惑信如言者前世尚遗匈奴以宫姬镇乌孙以公主今臣但费千万以怀叛羌则良臣之才略兵家之所贵将有何罪负义违理乎自永初以来将出不少覆军有五动资巨亿有旋车完封写之权门而名成功立厚加爵封今臣还督本土&#举诸郡绝交离亲戮辱旧故众谤阴害固其宜也臣虽污秽廉洁无闻今见覆没耻痛实深传称鹿死不择音谨冒昧略上其年冬征还拜议郎论功当封而中常侍徐璜左悺欲从求货数遣宾客就问功状规终不答璜等忿怒陷以前事下之于吏官属欲赋敛请谢规誓而不遂以余寇不绝坐系廷尉论输左校诸公及太学生张凤等三百余人诣阙讼之会赦归家征拜度辽将军至营数月上书荐中郎将张奂以自代曰臣闻人无常俗而政有治乱兵无强弱而将有能否伏见中郎将张奂才略兼优宜正元帅以从众望若犹谓愚臣宜充军事者愿乞冗官以为奂副朝廷从之以奂代为度辽将军规为使匈奴中郎将及奂迁大司农规复代为度辽将军规为人多意算自以连在大位欲退身避第数上病不见听会友人上郡太守王旻丧还规缟素越界到下亭迎之因令客密告并州刺史胡芳言规擅远军营公违禁宪当急举奏芳曰威明欲避第仕涂故激发我耳吾当为朝廷爱才何能申此子计邪遂无所问及党事大起天下名贤多见染逮规虽为名将素誉不高自以西州豪杰耻不得豫乃先自上言臣前荐故大司农张奂是附党也又臣昔论输左校时太学生张凤等上书讼臣是为党人所附也臣宜坐之朝廷知而不问时人以为规贤在事数岁北边威服永康元年征为尚书其夏日食诏公卿举贤良方正下问得失规对曰天之于王者如君之于臣父之于子也诫以灾妖使从福祥陛下八年之中三断大狱一除内嬖再诛外臣而灾异犹见人情未安者殆贤愚进退威刑所加有非其理也前太尉陈蕃刘矩忠谋高世废在里巷刘佑冯绲赵典尹勋正直多怨流放家门李膺王畅孔翊洁身守礼终无宰相之阶至于钩党之衅事起无端虐贤伤善哀及无辜今兴改善政易于覆手而群臣杜口鉴畏前害互相瞻顾莫肯正言伏愿陛下暂留圣明容受謇直则前责可弭后福必降对奏不省迁规弘农太守封寿成亭侯邑二百户让封不受再转为护羌校尉熹平三年以疾召还未至卒于谷城年七十一所著赋铭碑赞祷文吊章表教令书檄笺记凡二十七篇　　张奂按后汉书本传奂字然明敦煌酒泉人也父惇为汉阳太守奂少游三辅师事太尉朱宠学欧阳尚书初牟氏章句浮辞繁多有四十五万余言奂减为九万言后辟大将军梁冀府乃上书桓帝奏其章句诏下东观以疾去官复举贤良对策第一擢拜议郎永寿元年迁安定属国都尉初到职而南匈奴左薁鞬台耆且渠伯德等七千余人寇美稷东羌复举种应之而奂壁唯有二百许人闻即勒兵而出军吏以为力不敌头争止之奂不听遂进屯长城收集兵士遣将王卫招诱东羌因龟兹使南匈奴不得交通东羌诸豪遂相率与奂和亲共击薁鞬等连战破之伯德惶恐将其众降郡界以宁羌豪帅感奂恩德上马二十匹先零酋长又遗金鐻八枚奂并受之而召主簿于诸羌前以酒酹地曰使马如羊不以入&#使金如粟不以入怀悉以金马还之羌性贪而贵吏清前有八都尉率好财货为所患苦及奂正身洁己威化大行迁使匈奴中郎将时休屠各及朔方乌桓并同反叛烧度辽将军门引屯赤坑烟火相望兵众大恐各欲亡去奂安坐帷中与弟子讲诵自若军士稍安乃潜诱乌桓阴与和通遂使斩屠各渠帅袭破其众诸羌悉降延熹元年鲜卑寇边奂率南单于袭之斩首数百级明年梁冀被诛奂以故吏免官禁锢奂与皇甫规友善奂既被锢凡诸交旧莫敢为言唯规荐举前后七上在家四岁复拜武威太守平均徭赋率厉散败常为诸郡最河西由是而全其俗多妖忌凡二月五月产子及与父母同月生者悉杀之奂示以义方严加赏罚风俗遂改百姓生为立祠举尢异迁度辽将军数载间幽并清静九年春征拜大司农鲜卑闻奂去其夏遂招结南匈奴乌桓数道入塞或五六千骑或三四千骑寇掠缘边九部杀略百姓秋鲜卑复率八九千骑入塞诱引东羌与共盟诅于是上郡沈氐安先零诸种共寇武威张掖缘边大被其毒朝廷以为忧复拜奂为护匈奴中郎将以九卿秩督幽并凉三州及度辽乌桓二营兼察刺史二千石能否赏赐甚厚匈奴乌桓闻奂至因相率还降凡二十万口奂但诛其首恶余皆慰纳之唯鲜卑出塞去永康元年春东羌先零五六千骑寇关中围祋掠云阳夏复攻没两营杀千余人冬羌岸尾摩蟞等胁同种复钞三辅奂遣司马尹端董卓并击大破之斩其酋豪首卤万余人三州清定论功当封奂不事宦官故赏遂不行唯赐钱二十万除家一人为郎并辞不受而愿徙属弘农华阴旧制边人不得内移唯奂因功特听故始为弘农人焉建宁元年振旅而还时窦太后临朝大将军窦武与太傅陈蕃谋诛宦官事泄中常侍曹节等于中作乱以奂新征不知本谋矫制使奂与少府周靖率五营士围武武自杀蕃因见害奂迁少府又拜大司农以功封侯奂深病为节所卖上书固让封还印绶卒不肯当明年夏青蛇见于御坐轩前又大风雨雹霹雳拔树诏使百僚各言灾应奂上疏曰臣闻风为号令动物通气木生于火相须乃明蛇能屈申配龙腾蛰顺至为休征逆来为殃咎阴气专用则凝精为雹故太将军窦武太傅陈蕃或志宁社稷或方直不回前以谗胜并伏诛戮海内默默人怀震愤昔周公葬不如礼天乃动威今武蕃忠贞未被明宥妖眚之来皆为此也宜急为改葬徙还家属其从坐禁锢一切蠲除又皇太后虽居南宫而恩礼不接朝臣莫言远近失望宜思大义顾复之报天子深纳奂言以问诸黄门常侍左右皆恶之帝不得自从转奂太常与尚书刘猛刁韪卫良同荐王畅李膺可参三公之选而曹节等弥疾其言遂下诏切责之奂等皆自囚廷尉数日乃得出&#以三月俸赎罪司隶校尉王寓出于宦官欲借宠公卿以求荐举百僚畏惮莫不许诺唯奂独拒之寓怒因此遂陷以党罪禁锢归田里奂前为度辽将军与段颎争击羌不相平及颎为司隶校尉欲逐奂归敦煌将害之奂忧惧奏记谢颎曰小人不明得过州将千里委命以情相归足下仁笃照其辛苦使人未反复获邮书恩诏分明前以写白而州期切促郡县惶惧屏营延企侧待归命父母朽骨孤魂相托若蒙矜怜壹惠咳唾则泽流黄泉施及冥寞非奂生死所能报塞夫无毛发之劳而欲求人丘山之用此淳于髡所以拍髀仰天而笑者也诚知言必见讥然犹未能无望何者朽骨无益于人而文王葬之死马无所复用而燕昭宝之党同文昭之德岂不大哉凡人之情冤则呼天穷则叩心今呼天不闻叩心无益诚自伤痛俱生圣世独为匪人孤微之人无所告诉如不哀怜便为鱼肉企心东望无所复言颎虽刚猛省书哀之卒不忍也时禁锢者多不能守静或死或徙奂闭门不出养徒千人着尚书记难三十余万言奂少立志节尝与士友言曰大丈夫处世当为国家立功边境及为将帅果有勋名董卓慕之使其兄遗缣百匹奂恶卓为人绝而不受光和四年卒年七十八遗命曰吾前后仕进十要银艾不能和光同尘为谗邪所忌通塞命也始终常也但地底冥冥长无晓期而复缠以纩绵牢以钉密为不喜耳幸有前窀朝殒夕下措尸灵&#幅巾而已奢非晋文俭非王孙推情从意庶无咎吝诸子从之武威多为立祠世世不绝所著铭颂书教诫述志对策章表二十四篇　　段颎
按后汉书本传颎字纪明武威姑臧人也其先出郑共叔段西域都护会宗之从曾孙也颎少便习弓马尚游侠轻财贿长乃折节好古学初举孝廉为宪陵园丞阳陵令所在能政迁辽东属国都尉时鲜卑犯塞颎即率所领驰赴之既而恐贼惊去乃使驿骑诈赍玺书诏颎颎于道伪退潜于还路设伏卤以为信然乃入追颎颎因大纵兵悉斩获之坐诈玺书伏重刑以有功论司寇刑竟征拜议郎时太山琅邪贼东郭窦公孙举等聚众三万人破坏郡县遣兵讨之连年不克永寿二年桓帝诏公卿选将有文武者司徒尹讼荐颎乃拜为中郎将击窦举等大破斩之获首万余级余党降散封颎为列侯赐钱五十万除一子为郎中延熹二年迁护羌校尉会烧当烧何当煎勒姐等八种羌寇陇西金城塞颎将兵及湟中义从羌万二千骑出湟谷击破之追讨南渡河使军吏田晏夏育募先登悬索相引复战于罗亭大破之斩其酋豪以下二千级获生口万余人卤皆奔走明年春余羌复与烧何大豪寇张掖攻没巨鹿坞杀属国吏民又招同种千余落并兵晨奔颎军颎下马大战至日中刀折矢尽卤亦引退颎追之且斗且行昼夜相攻割肉食雪四十余日遂至河首积石山出塞二千余里斩烧何大帅首掳五千余人又分兵击石城羌斩首溺死者千六百人烧当种九十余口诣颎降又杂种羌屯聚白石颎复进击首掳三千余人冬勒姐零吾种围允街杀略吏民颎排营救之斩获数百人四年冬上郡沈氐陇西牢姐乌吾诸种羌共寇并凉二州颎将湟中义从讨之凉州刺史郭闳贪共其功稽固颎军使不得进义从役久恋乡旧皆悉反叛郭闳归罪于颎颎坐征下狱输作左校羌遂陆梁覆没营坞转相招结唐突诸郡于是吏人守阙讼颎以千数朝廷知颎为郭闳所诬诏问其状颎但谢罪不敢言枉京师称为长者起于徒中复拜议郎迁并州刺史时滇那等诸种羌五六千人寇武威张掖酒泉烧人庐舍六年寇埶转盛凉州几亡冬复以颎为护羌校尉乘驿之职明年春羌封僇良多滇那等酋豪三百五十五人率三千落诣颎降当煎勒姐种犹自屯结冬颎将万余人击破之斩其酋豪首掳四千余人八年春颎复击勒姐种斩首四百余级降者二千余人夏进军击当煎种于湟中颎兵败被围三日用隐士樊志张策潜师夜出鸣鼓还战大破之首掳数千人颎遂&#追展转山谷间自春及秋无日不战卤遂饥困败散北略武威间颎凡破西羌斩首二万三千级获生口数万人马牛羊八百万头降者万余落封颎都乡侯邑五百户永康元年当煎诸种复反合四千余人欲攻武威颎复追击于鸾鸟大破之杀其渠帅斩首三千余级西羌于此弭定而东羌先零等自覆没征西将军马贤后朝廷不能讨遂数寇扰三辅其后度辽将军皇甫规中郎将张奂招之连年既降又叛桓帝诏问颎曰先零东羌造恶反逆而皇甫规张奂各拥强众不时辑定欲颎移兵东讨未识其宜可参思术略颎因上言曰臣伏见先零东羌虽数叛逆而降于皇甫规者已二万许落善恶既分余寇无几今张奂踌躇久不进者当虑外离内合兵往必惊且自冬践春屯结不散人畜疲羸自亡之埶徒更招降坐制强敌耳臣以为狼子野心难以恩纳势穷虽服兵去复动唯当长矛挟胁白刃加颈耳计东种所余三万余落居近塞内路无险折非有燕齐秦赵从横之势而久乱并凉累侵三辅西河上郡已各内徙安定北地复至单危自云中五原西至汉阳二千余里匈奴种羌并擅其地是为痈疽伏疾留滞胁下如不加诛转就滋大今若以骑五千步万人车三千两三冬二夏足以破定无虑用费为钱五十四亿如此则可令群羌破尽匈奴长服内徙郡县得反本土伏计永初中诸羌反叛十有四年用二百四十亿永和之末复经七年用八十余亿费耗若此犹不诛尽余孽复起于兹作害今不暂疲人则永宁无期臣庶竭驽劣伏待节度帝许之悉听如所上建宁元年春颎将兵万余人赍十五日粮从鼓阳直指高平与先零诸种战于逢义山卤兵盛颎众恐颎乃令军中张镞利刃长矛三重挟以强弩列轻骑为左右翼激怒兵将曰今去家数千里进则事成走必尽死努力共功名因大呼众皆应声腾赴颎驰骑于傍突而击之卤众大溃斩首八千余级获牛马羊二十八万头时窦太后临朝下诏曰先零东羌历载为患颎前陈状欲必扫灭涉履霜雪兼行晨夜身当矢石感厉吏士曾未浃日凶丑奔破连尸积俘掠获无算洗雪百年之逋负以慰忠将之亡魂功用显着朕甚嘉之须东羌尽定当并录功勤今且赐颎钱二十万以家一人为郎中敕中藏府调金钱彩物增助军费拜颎破羌将军夏颎复追羌出桥门至走马水上寻闻卤在奢延泽乃将轻兵兼行一日一夜二百余里晨及贼击破之余卤走向落川复相屯结颎乃分遣骑司马田晏将五千人出其东假司马夏育将二千人绕其西羌分六七千人攻围晏等晏等与战羌溃走颎急进与晏等共追之于令鲜水上颎士卒饥渴乃勒众推方夺其水卤复散走颎遂与相连缀且斗且引及于灵武谷颎乃被甲先登士卒无敢后者羌遂大败弃兵而走追之三日三夜士皆重茧既到泾阳余寇四千落悉散入汉阳山谷间时张奂上言东羌虽破余种难尽颎性轻果虑负败难常宜且以恩降可无后悔诏书下颎颎复上言臣本知东羌虽众而&#弱易制所以比陈愚虑思为永宁之算而中郎将张奂说卤强难破宜用招降圣朝明鉴信纳瞽言故臣谋得行奂计不用事埶相反遂怀猜恨信叛羌之诉饰润辞意云臣兵累见折衄又言羌一气所生不可诛尽山谷广大不可空静血流污野伤和致灾臣伏念周秦之际边方为害中兴以来羌寇最盛诛之不尽虽降复叛今先零杂种累以反复攻没县邑剽略人物发冢露尸祸及生死上天震怒假手行诛昔邢为无道卫国伐之师兴而雨臣动兵涉夏连获甘澍岁时丰稔人无疵疫上占天心不为灾伤下察人事众和师克自桥门以西落川以东故宫县邑更相通属非为深险绝域之地车骑安行无应折衄案奂为汉吏身当武职驻军二年不能平寇虚欲修文戢戈招降犷敌诞辞空说僭而无征何以言之昔先零作寇赵充国徙令居内煎当乱边马援迁之三辅始服终叛至今为鲠故远识之士以为深忧今傍郡户口单少数为羌所创毒而欲令降徒与之杂居是犹种枳棘于良田养虺蛇于室内也故臣奉大汉之威建长久之策欲绝其本根不使能殖本规三岁之费用五十四亿今适&#年所耗未半而余寇残烬将向殄灭臣每奉诏书军不内御愿卒斯言一以任臣临时量宜不失权便二年诏遣谒者冯禅说降汉阳散羌颎以春农百姓布野羌虽暂降而县官无廪必当复为盗贼不如乘虚放兵埶必殄灭夏颎自进营去羌所屯凡亭山四五十里遣田晏夏育将五千人据其山上羌悉众攻之厉声问曰田晏夏育在此不湟中义从羌悉在何面今日欲决死生军中恐晏等劝激兵士殊死大战遂破之羌众溃东奔复聚射虎谷分兵守诸谷上下门颎规一举灭之不欲复令散走乃遣千人于西县结木为栅广二十步长四十里遮之分遣晏育等将七千人衔枚夜上西山结营穿堑去卤一里许又遣司马张恺等将三千人上东山卤乃觉之遂攻晏等分遮汲水道颎自率步骑进击水上羌却走因与恺等挟东西山纵兵击破之羌复败散颎追至谷上下门穷山深谷之中处处破之斩其渠帅以下万九千级获牛马驴骡毡裘庐帐什物不可胜数冯禅等所招降四千人分置安定汉阳陇西三郡于是东羌悉平凡百八十战斩三万八千六百余级获牛马羊骡驴骆驼四十二万七千五百余头费用四十四亿军士死者四百余人更封新丰县侯邑万户颎行军仁爱士卒疾病者亲自瞻省手为裹创在边十余年未尝一日蓐寝与将士同苦故皆乐为死战三年春征还京师将秦胡步骑五万余人及汗血千里马生口万余人诏遣大鸿胪持节慰劳于镐军至拜侍中转执金吾河南尹有盗发冯贵人冢坐左转谏议大夫再迁司隶校尉颎曲意宦官故得保其富贵遂党中常侍王甫枉诛中常侍郑飒董腾等增封四千户并前万四千户明年代李咸为太尉其冬病罢复为司隶校尉数岁转颍川太守征拜大中大夫光和二年复代桥元为太尉在位月余会日食自劾有司举奏诏收印绶诣廷尉时司隶校尉杨球奏诛王甫并及颎就狱中诘责之遂饮鸩死家属徙边后中常侍吕强上疏追讼颎功灵帝诏颎妻子还本郡初颎与皇甫威明张然明并知名显达京师称为凉州三明云　　皇甫嵩
按后汉书本传嵩字义真安定朝那人度辽将军规之兄子也父节雁门太守嵩少有文武志介好诗书习弓马初举孝廉茂才太尉陈蕃大将军窦武连辟并不到灵帝公车征为议郎迁北地太守初巨鹿张角自称大贤良师奉事黄老道畜养弟子跪拜首过符水咒说以疗病病者颇愈百姓信向之角因遣弟子八人使于四方以善道教化天下转相诳惑十余年间众徒数十万连结郡国自青徐幽冀荆扬兖豫八州之人莫不毕应遂置三十六方方犹将军号也大方万余人小方六七千各立渠帅讹言苍天已死黄天当立岁在甲子天下大吉以白土书京城寺门及州郡官府皆作甲子字中平元年大方马元义等先收荆扬数万人期会发于邺元义数往来京师以中常侍封谞徐奉等为内应约以三月五日内外俱起未及作乱而张角弟子济南唐周上书告之于是车裂元义于洛阳灵帝以周章下三公司隶使钩盾令周斌将三府掾属案验宫省直卫及百姓有事角道者诛杀千余人推考冀州逐捕角等角等知事已露晨夜驰&#诸方一时俱起皆着黄巾为摽帜时人谓之黄巾亦名为蛾贼杀人以祠天角称天公将军角弟宝称地公将军宝弟梁称人公将军所在燔烧官府劫略聚邑州郡失据长吏多逃亡旬日之间天下向应京师震动诏敕州郡修理攻守简练器械自函谷大谷广城伊阙轘辕旋门孟津小平津诸关并置都尉召群臣会议嵩以为宜解党禁益出中藏钱西园&#马以班军士帝从之于是发天下精兵博选将帅以嵩为左中郎将持节与右中郎将朱共发五校三河骑士及募精勇合四万余人嵩各统一军共讨颍川黄巾前与贼波才战战败嵩因进保长社波才引大众围城嵩兵少军中皆恐乃召军吏谓曰兵有奇变不在众寡今贼依草结营易为风火若因夜纵烧必大惊乱吾出兵击之四面俱合田单之功可成也其夕遂大风嵩乃约&#军士皆束苣乘城使锐士间出围外纵火大呼城上举燎应之嵩因鼓而奔其陈贼惊乱奔走会帝遣骑都尉曹操将兵适至嵩操与朱合兵更战大破之斩首数万级封嵩都乡侯嵩乘胜进讨汝南陈国黄巾追波才于阳翟击彭脱于西华并破之余贼降散三郡悉平又进击东郡黄巾卜已于仓亭生禽卜已斩首七千余级时北中郎将卢植及东中郎将董卓讨张角并无功而还乃诏嵩进兵讨之嵩与角弟梁战于广宗梁众精勇嵩不能&#明日乃闭营休士以观其变知贼意稍懈乃潜夜勒兵鸡鸣驰赴其陈战至晡时大破之斩梁获首三万级赴河死者五万许人焚烧车重三万余两悉掳其妇子系获甚众角先以病死乃剖棺戮尸传首京师嵩复与巨鹿太守冯翊郭典攻角弟宝于下曲阳又斩之首获十余万人筑京观于城南即拜嵩为左车骑将军领冀州牧封槐里侯食槐里美阳两县合八千户以黄巾既平故改年为中平嵩奏请冀州一年田租以赡饥民帝从之百姓歌曰天下大乱兮市为墟母不保子兮妻失夫赖得皇甫兮复安居嵩温恤士卒甚得众情每军行顿止须营幔修立然后就舍帐军士皆食尔乃尝饭吏有因事受赂者嵩更以钱物赐之吏怀&#或至自杀嵩既破黄巾威震天下而朝政日乱海内虚困故信都令汉阳阎忠千说嵩曰难得而易失者时也时至不旋踵者几也故圣人顺时以动智者因几以发今将军遭难得之运蹈易骇之机而践运不抚临机不发将何以保大名乎嵩曰何谓也忠曰天道无亲百姓与能今将军受钺于暮春收功于末冬兵动若神谋不再计摧强易于折枯消坚甚于汤雪旬月之间神兵电埽封尸刻石南向以报威德震本朝风声驰海外虽汤武之举未有高将军者也今身建不赏之功体兼高人之德而北面庸主何以求安乎嵩曰夙夜在公心不忘忠何故不安忠曰不然昔韩信不忍一餐之遇而弃三分之业利剑已揣其喉方发悔毒之叹者机失而谋乘也今主上埶弱于刘项将军权重于淮阴指撝足以振风云叱&#可以兴雷电赫然奋发因危扺颓崇恩以绥先附振武以临后服征冀方之士动七州之众羽檄先驰于前大军响振于后蹈流漳河饮马孟津诛阉宦之罪除群凶之积虽僮儿可使奋拳以致力女子可使褰裳以用命况厉熊罴之卒因迅风之埶哉功业已就天下已顺然后请呼上帝示以天命混齐六合南面称制移宝器于将兴推亡汉于已坠实神机之至会风发之良时也夫既朽不雕衰世难佐若欲辅难佐之朝雕朽败之木是犹逆&#走丸迎风纵棹岂云易哉且今竖宦群居同恶如市上命不行权归近习昏主之下难以久居不赏之功谗人侧目如不早图后悔无及嵩惧曰非常之谋不施于有常之埶创图大功岂庸才所致黄巾细孽敌非秦项新结易散难以济业且人未忘主天不佑逆若虚造不冀之功以速朝夕之祸孰与委忠本朝守其臣节虽云多谗不过放废犹有令名死且不朽反常之论所不敢闻忠知计不用因亡去会边章韩遂作乱陇右明年春诏嵩回镇长安以卫园陵章等遂复入寇三辅使嵩因讨之初嵩讨张角路由邺见中常侍赵忠舍宅逾制乃奏没入之又中常侍张护私求钱五千万嵩不与二人由此为憾奏嵩连战无功所费者多其秋征还收左车骑将军印绶削户六千更封都乡侯二千户五年梁州贼王国围陈仓复拜嵩为左将军督前将军董卓各率二万人拒之卓欲速进赴陈仓嵩不听卓曰智者不后时勇者不留决速救则城全不救则城灭全灭之埶在于此也嵩曰不然百战百胜不如不战而屈人之兵是以先为不可胜以待敌之可胜不可胜在我可胜在彼彼守不足我攻有余有余者动于九天之上不足者陷于九地之下今陈仓虽小城守固备非九地之陷也王国虽强而攻我之所不救非九天之埶也夫埶非九天攻者受害陷非九地守者不拔国今已陷受害之地而陈仓保不拔之城我可不烦兵动众而取全胜之功将何救焉遂不听王国围陈仓自冬迄春八十余日城坚守固竟不能拔贼众疲敝果自解去嵩进兵击之卓曰不可兵法穷寇勿追归众勿迫今我追国是迫归众追穷寇也困兽犹斗蜂虿有毒况大众乎嵩曰不然前吾不击避其锐也今而击之待其衰也所击疲师非归众也国众且走莫有斗志以整击乱非穷寇也遂独进击之使卓为后拒连战大破之斩首万余级国走而死卓大惭恨由是忌嵩明年卓拜为并州牧诏使以兵委嵩卓不从嵩从子郦时在军中说嵩曰本朝失政天下倒悬能安危定倾者惟大人与董卓耳今怨隙已结埶不俱存卓被诏委兵而上书自请此逆命也又以京师&#乱踌躇不进此怀奸也且其凶戾无亲将士不附大人今为元帅杖国威以讨之上显忠义下除凶害此桓文之事也嵩曰专命虽罪专诛亦有责也不如显奏其事使朝廷裁之于是上书以闻帝让卓卓又增怨于嵩及后秉政初平元年乃征嵩为城门校尉因欲杀之嵩将行长史梁衍说曰汉室微弱阉竖乱朝董卓虽诛之而不能尽忠于国遂复寇掠京邑废立从意今征将军大则危祸小则困辱今卓在洛阳天子来西以将军之众精兵三万迎接至尊奉令讨逆发命海内征兵群帅袁氏逼其东将军迫其西此成禽也嵩不从遂就征有司承旨奏嵩下吏将遂诛之嵩子坚寿与卓素善自长安亡走洛阳归投于卓卓方置酒欢会坚寿直前质让责以大义叩头流涕坐者感动皆离席请之卓乃起牵与共坐使免嵩囚复拜嵩议郎迁御史中丞及卓还长安公卿百官迎谒道次卓风令御史中丞以下皆拜以屈嵩既而抵手言曰义真未乎嵩笑而谢之卓乃解释及卓被诛以嵩为征西将军又迁车骑将军其年秋拜太尉冬以流星策免复拜光禄大夫迁太常寻李傕作乱嵩以病卒赠骠骑将军印绶拜家一人为郎嵩为人爱慎尽勤前后上表陈谏有补益者五百余事皆手书毁草不宣于外又折节下士门无留客时人皆称而附之坚寿亦显名后为侍中辞不拜病卒　　朱
按后汉书本传字公伟会稽上虞人也少孤母常贩缯为业以孝养致名为县门下书佐好义轻财乡闾敬之时同郡周规辟公府当行假郡库钱百万以为冠帻费而后仓卒督责规家贫无以备乃窃母缯帛为规解对母既失产业深恚责之曰小损当大益初贫后富必然理也本县长山阳度尚见而奇之荐于太守韦毅稍历郡职后太守尹端以为主簿熹平二年端坐讨贼许昭失利为州所奏罪应弃市乃羸服间行轻赍数百金到京师赂主章吏遂得刊定州奏故端得输作左校端喜于降免而不知其由亦终无所言后太守徐珪举孝廉再迁除兰陵令政有异能为东海相所表会交址部群贼并起牧守&#弱不能禁又交趾贼梁龙等万余人与南海太守孔芝反叛攻破郡县光和元年即拜交址刺史令过本郡简募家兵及所调合五千人分从两道而入既到州界按甲不前先遣使诣郡观贼虚实宣扬威德以震动其心既而与七郡兵俱进逼之遂斩梁龙降者数万人旬月尽定以功封都亭侯千五百户赐黄金五十斤征为谏议大夫及黄巾起公卿多荐有才略拜为右中郎将持节与左中郎将皇甫嵩讨颍川汝南陈国诸贼悉破平之嵩乃上言其状而以功归于是进封西乡侯迁镇贼中郎将时南阳黄巾张曼成起兵称神上使众数万杀郡守褚屯宛下百余日后太守秦颉击杀曼成贼更以赵弘为帅众浸盛遂十余万据宛城与荆州刺史徐璆及秦颉合兵万八千人围弘自六月至八月不拔有司奏欲征司空张温上疏曰昔秦用白起燕任乐毅皆旷年历载乃能克敌讨颍川已有功效引师南指方略已设临军易将兵家所忌宜假日月责其成功灵帝乃止因急击弘斩之贼余帅韩忠复据宛拒兵少不敌乃张围结垒起土山以临城内因鸣鼓攻其西南贼悉众赴之自将精卒五千掩其东北乘城而入忠乃退保小城惶惧乞降司马张超及徐璆秦颉皆欲听之曰兵有形同而埶异者昔秦项之际民无定主故赏附以劝来耳今海内一统惟黄巾造寇纳降无以劝善讨之足以惩恶今若受之更开逆意贼利则进战钝则乞降纵敌长寇非良计也因急攻连战不&#登土山望之顾谓张超曰吾知之矣贼今外围周固内营逼急乞降不受欲出不得所以死战也万人一心犹不可当况十万乎其害甚矣不如彻围并兵入城忠见围解埶必自出自出则意散易破之道也既而解围忠果出战因击大破之乘胜逐北数十里斩首万余级忠等遂降而秦颉积忿忠遂杀之余众惧不自安复以孙夏为帅还屯宛中急攻之夏走追至西鄂精山又破之复斩万余级贼遂解散明年春遣使者持节拜右车骑将军振旅还京师以为光禄大夫增邑五千更封钱塘侯加位特进以母丧去官起家复为将作大匠转少府太仆自黄巾贼后复有黑山黄龙白波左校郭大贤于氐根青牛角张白骑刘石老髭文八年汉大计司隶掾哉雷公浮云飞燕白雀杨凤于毒五鹿李大目白绕畦固苦唒之徒并起山谷间不可胜数其大声者称雷公骑白马者为张白骑轻便者言飞燕多髭者号于氐根大眼者为大目如此称号各有所因大者二三万小者六七千贼帅常山人张燕轻勇趫捷故军中号曰飞燕善得士卒心乃与中山常山赵郡上党河内诸山谷寇贼更相交通众至百万号曰黑山贼河北诸郡县并被其害朝廷不能讨燕乃遣使至京师奏书乞降遂拜燕平难中郎将使领河北诸山谷事岁得举孝廉计吏燕后渐寇河内逼近京师于是出为河内太守将家兵击却之其后诸贼多为袁绍所定事在绍传复拜为光禄大夫转屯骑寻拜城门校尉河南尹时董卓擅政以宿将外甚亲纳而心实忌之及关东兵盛卓惧数请公卿会议徙都长安辄止之卓虽恶异己然贪其名重乃表迁太仆以为己副使者拜辞不肯受因曰国家西迁必孤天下之望以成山东之衅臣不见其可也使者诘曰召君受拜而君拒之不问徙事而君陈之其故何也曰副相国非臣所堪也迁都计非事所急也辞所不堪言所非急臣之宜也使者曰迁都之事不闻其计就有未露何所承受曰相国董卓具为臣说所以知耳使人不能屈由是止不为副卓后入关留守洛阳而与山东诸将通谋为内应既而惧为卓所袭乃弃官奔荆州卓以弘农杨懿为河南尹守洛阳闻复进兵还洛懿走以河南残破无所资乃东屯中牟移书州郡请师讨卓徐州刺史陶谦遣精兵三千余州郡稍有所给谦乃上行车骑将军董卓闻之使其将李傕郭泛等数万人屯河南拒逆击为傕泛所破自知不敌留关下不敢复前及董卓被诛傕泛作乱时犹在中牟陶谦以名臣数有战功可委以大事乃与诸豪杰共推为太师因移檄牧伯同讨李傕等奉迎天子乃奏记于曰徐州刺史陶谦前扬州刺史周干琅邪相阴德东海相刘馗彭城相汲廉北海相孔融沛相袁忠太山太守应劭汝南太守徐璆前九江太守服虔博士郑元等敢言之行车骑将军河南尹莫府国家既遭董卓重以李傕郭泛之祸幼主劫执忠良残敝长安隔绝不知吉凶是以临官尹人缙绅有识莫不忧惧以为自非明哲雄霸之士曷能&#济祸乱自起兵以来于兹三年州郡转相顾望未有奋击之功而互争私变更相疑惑谦等并共谘诹议消国难佥曰将军君侯既文且武应运而出凡百君子靡不颙颙故相率厉简选精悍堪能深入直指咸阳多持资粮足支半岁谨同心腹委之元帅李傕用太尉周忠尚书贾诩策征入朝军吏皆惮入关欲应陶谦等曰以君召臣义不俟驾况天子诏乎且傕泛小竖樊稠庸儿无他远略又埶力相敌变难必作吾乘其间大事可济遂辞谦议而就傕征复为太仆谦等遂罢初平四年代周忠为太尉录尚书事明年秋以日食免复行骠骑将军事持节镇关东未发会李傕杀樊稠而郭泛又自疑与傕相攻长安中乱故止不出留拜大司农献帝诏与太尉杨彪等十余人譬郭泛令与李傕和泛不肯遂留质等素刚即日发病卒子皓亦有才行官至豫章太守　将帅部名臣列传十一
　　后汉六
　　关羽
按蜀志本传羽字云长本字长生河东解人也亡命奔涿郡先主于乡里合徒众而羽与张飞为之御侮先主为平原相以羽飞为别部司马分统部曲先主与二人寝则同&#恩若兄弟而稠人广坐侍立终日随先主周旋不避艰险先主之袭杀徐州刺史车胄使羽守下邳城行太守事而身还小沛建安五年曹公东征先主奔袁绍曹公禽羽以归拜为偏将军礼之甚厚绍遣大将军颜良攻东郡太守刘延于白马曹公使张辽及羽为先锋击之羽望见良麾盖策马刺良于万众之中斩其首还绍诸将莫能当者遂解白马围曹公即表封羽为汉寿亭侯初曹公壮羽为人而察其心神无久留之意谓张辽曰卿试以情问之既而辽以问羽羽叹曰吾极知曹公待我厚然吾受刘将军厚恩誓以共死不可背之吾终不留吾要当立效以报曹公乃去辽以羽言报曹公曹公义之及羽杀颜良曹公知其必去重加赏赐羽尽封其所赐拜书告辞而奔先主于袁军左右欲追之曹公曰彼各为其主勿追也从先主就刘表表卒曹公定荆州先主自樊将南渡江别遣羽乘&#数百艘会江陵曹公追至当阳长阪先主斜趋汉津适与羽船相值共至夏口孙权遣兵佐先主拒曹公曹公引军退归先主收江南诸郡乃封拜元勋以羽为襄阳太守荡寇将军驻江北先主西定益州拜羽董督荆州事羽闻马超来降旧非故人羽书与诸葛亮问超人才可谁比类亮知羽护前乃答之曰孟起兼资文武雄烈过人一世之杰黥彭之徒当与益德并驱争先犹未及髯之绝伦逸群也羽美须髯故亮谓之髯羽省书大悦以示宾客羽尝为流矢所中贯其左臂后创虽愈每至阴雨骨常疼痛医曰矢镞有毒毒入于骨当破臂作创刮骨去毒然后此患乃除耳羽便伸臂令医劈之时羽适请诸将饮食相对臂血流离盈于盘器而羽割炙引酒言笑自若二十四年先主为汉中王拜羽为前将军假节钺是岁羽率众攻曹仁于樊曹公遣于禁助仁秋大霖雨汉水泛溢禁所督七军皆没禁降羽羽又斩将军庞&#梁郏陆浑群盗或遥受羽印号为之支党羽威震华夏曹公议徙许都以避其锐司马宣王蒋济以为关羽得志孙权必不愿也可遣人劝权蹑其后许割江南以封权则樊围自解曹公从之先是权遣使为子索羽女羽骂辱其使不许婚权大怒又南郡太守麋芳在江陵将军傅士仁屯公安素皆嫌羽自轻己羽之出军芳仁供给军资不悉相救羽言还当治之芳仁咸怀惧不安于是权阴诱芳仁芳仁使人迎权而曹公遣徐晃救曹仁羽不能克引军退还权已据江陵尽掳羽士众妻子羽军遂散权遣将逆击羽斩羽及子平于临沮追谥羽曰壮缪侯子兴嗣　　张飞
按蜀志本传飞字益德涿郡人也少与关羽俱事先主羽年长数岁飞兄事之先主从曹公破吕布随还许曹公拜飞为中郎将先主背曹公依袁绍刘表表卒曹公入荆州先主奔江南曹公追之一日一夜及于当阳之长阪先主闻曹公卒至弃妻子走使飞将二十骑拒后飞据水断桥瞋目横矛曰身是张益德也可来共决死敌皆无敢近者故遂得免先主既定江南以飞为宜都太守征卤将军封新亭侯后转在南郡先主入益州还攻刘璋飞与诸葛亮等溯流而上分定郡县至江州破璋将巴郡太守严颜生获颜飞呵颜曰大军至何以不降而敢拒战颜答曰卿等无状侵夺我州我州但有断头将军无有降将军也飞怒令左右牵去斫头颜色不变曰斫头便斫头何为怒耶飞壮而释之引为宾客飞所过战克与先主会于成都益州既平赐诸葛亮法正飞及关羽金各五百斤银千斤钱五千万锦千匹其余颁赐各有差以飞领巴西太守曹公破张鲁留夏侯渊张合守汉川合别督诸军下巴西欲徙其民于汉中进军宕渠蒙头荡石与飞相拒五十余日飞率精卒万余人从他道邀合军交战山道迮狭前后不得相救飞遂破合合弃马缘山独与麾下十余人从间道退引军还南郑巴土获安先主为汉中王拜飞为右将军假节章武元年迁车骑将军领司隶校尉进封西乡侯策曰朕承天序嗣奉洪业除残靖乱未烛厥理今寇卤作害民被荼毒思汉之士延颈鹤望朕用怛然坐不安席食不甘味整军诰誓将行天罚以君忠毅侔踪召虎名宣遐迩故特显命高墉进爵兼司于京其诞将天威柔服以德伐叛以刑称朕意焉诗不云乎匪疚匪棘王国来极肇敏戎功用锡尔祉可不勉与初飞雄壮威猛亚于关羽魏谋臣程昱等咸称羽飞万人之敌也羽善待卒伍而骄于士大夫飞爱敬君子而不恤小人先主常戒之曰卿刑杀既过差又日鞭挝健儿而令在左右此取祸之道也飞犹不悛先主伐吴飞当率兵万人自阆中会江州临发其帐下将张达范强杀飞持其首顺流而奔孙权飞营都督表报先主先主闻飞都督之有表也曰噫飞死矣追谥飞曰桓侯长子苞早夭次子绍嗣　　赵云
按蜀志本传云字子龙常山真定人也本属公孙瓒瓒遣先主为田楷拒袁绍云遂随从为先主主骑及先主为曹公所追于当阳长阪弃妻子南走云身抱弱子即后主也保护甘夫人即后主母也皆得免难迁为牙门将军先主入蜀云留荆州先主自葭萌还攻刘璋召诸葛亮亮率云与张飞等俱溯江西上平定郡县至江州分遣云从外水上江阳与亮会于成都成都既定以云为翊军将军建兴元年为中护军征南将军封永昌亭侯迁镇东将军五年随诸葛亮驻汉中明年亮出军扬声由斜谷道曹真遣大众当之亮令云与邓芝往拒而身攻祁山云芝兵弱敌强失利于箕谷然敛众固守不至大败军退贬为镇军将军七年卒追谥顺平侯初先主时惟法正见谥后主时诸葛亮功德盖世蒋琬费袆荷国之重亦见谥陈祗宠待特加殊奖夏侯霸远来归国故复得谥于是关羽张飞马超庞统黄忠及云乃追谥时论以为荣云子统嗣官至虎贲中郎督行领军次子广牙门将随姜维沓中临阵战死　　马超
按蜀志本传超字孟起右扶风茂陵人也父腾灵帝末与边章韩遂等俱起事于西州初平三年遂腾率众诣长安汉朝以遂为镇西将军遣还金城腾为征西将军遣屯郿后腾袭长安败走退还凉州司隶校尉锺繇镇关中移书遂腾为陈祸福腾遣超随繇讨郭援高干于平阳超将庞&#亲斩援首后腾与韩遂不和求还京畿于是征为卫尉以超为偏将军封都亭侯领腾部曲超既统众遂与韩遂合从及杨秋李堪成宜等相结进军至潼关曹公与遂超单马会语超负其多力阴欲突前捉曹公曹公左右将许褚瞋目盻之超乃不敢动曹公用贾诩谋离间超遂更相猜疑军以大败超走保诸戎曹公追至安定会北方有事引军东还杨阜说曹公曰超有信布之勇甚得羌戎心若大军还不严为其备陇上诸郡非国家之有也超果率诸戎以击陇上郡县陇上郡县皆应之杀凉州刺史韦康据冀城有其众超自称征西将军领并州牧督凉州军事康故吏民杨阜姜叙梁宽赵衢等合谋击超阜叙起于卤城超出攻之不能下宽衢闭冀城门超不得入进退狼狈乃奔汉中依张鲁鲁不足与计事内怀于邑闻先主围刘璋于成都密书请降先主遣人迎超超将兵径到城下城中震怖璋即稽首以超为平西将军督临沮因为前都亭侯先主为汉中王拜超为左将军假节章武元年迁骠骑将军领凉州牧进封乡侯策曰朕以不德获继至尊奉承宗庙曹操父子世载其罪朕用惨怛疢如疾首海内怨愤归正反本暨于氐羌率服獯粥慕义以君信着北土威武并昭是以委任授君抗扬虓虎兼董万里求民之瘼其明宣朝化怀保远迩肃慎赏罚以笃汉祜以对于天下二年卒时年四十七临没上疏曰臣门宗二百余口为孟德所诛略尽惟有从弟岱当为微宗血食之继深托陛下余无复言追谥超曰威侯子承嗣　　黄忠
按蜀志本传忠字汉升南阳人也荆州牧刘表以为中郎将与表从子盘共守长沙攸县及曹公克荆州假行裨将军仍就故任统属长沙太守韩元先主南定诸郡忠遂委质随从入蜀自葭萌受任还攻刘璋忠常先登陷阵勇毅冠三军益州既定拜为讨卤将军建安二十四年于汉中定军山击夏侯渊渊众甚精忠摧锋必进劝率士卒金鼓振天欢声动谷一战斩渊渊军大败迁征西将军是岁先主为汉中王欲用忠为后将军诸葛亮说先主曰忠之名望素非关马之伦也而今便令同列马张在近亲见其功尚可喻指关遥闻之恐必不悦得无不可乎先主曰吾自当解之遂与羽等齐位赐爵关内侯明年卒追谥刚侯子叙早没无后　　魏延
按蜀志本传延字文长义阳人也以部曲随先主入蜀数有战功迁牙门将军先主为汉中王迁治成都当得重将以镇汉川众论以为必在张飞飞亦以心自许先主乃拔延为督汉中镇远将军领汉中太守一军尽惊先主大会群臣问延曰今委卿以重任卿居之欲云何延对曰若曹操举天下而来请为大王拒之偏将十万之众至请为大王吞之先主称善众咸壮其言先主践尊号进拜镇北将军建兴元年封都亭侯五年诸葛亮驻汉中更以延为督前部领丞相司马凉州刺史八年使延西入羌中魏后将军费瑶雍州刺史郭淮与延战于阳溪延大破淮等迁为前军师征西大将军假节进封南郑侯延每随亮出辄欲请兵万人与亮异道会于潼关如韩信故事亮制而不许延常谓亮为怯叹恨己才用之不尽延既善养士卒勇猛过人又性矜高当时皆避下之唯杨仪不假借延延以为至忿有如水火十二年亮出北谷口延为前锋出亮营十里延梦头上生角以问占梦赵直直诈延曰夫麒麟有角而不用此不战而贼欲自破之象也退而告人曰角之为字刀下用也头上用刀其凶甚矣秋亮病因密与长史杨仪司马费袆护军姜维等作身殁之后退军节度令延断后姜维次之若延或不从命军便自发亮适卒秘不发丧仪令袆往揣延意指延曰丞相虽亡吾自见在府亲官属便可将丧还葬吾自当率诸军击贼云何以一人死废天下之事邪且魏延何人当为杨仪所部勒作断后将乎因与袆共作行留部分令袆手书与己连名告下诸将袆绐延曰当为君还解杨长史长史文吏稀更军事必不违命也袆出门驰马而去延寻悔追之已不及矣延遣人觇仪等遂使欲案亮成规诸营相次引军还延大怒纔仪未发率所部径先南归所过烧绝阁道延仪各相表叛逆一日之中羽檄交至后主以问侍中董允留府长史蒋琬琬允咸保仪疑延仪等槎山通道昼夜兼行亦继延后延先至据南谷口遣兵逆击仪等仪等令何平在前御延平叱延先登曰公亡身尚未寒汝辈何敢乃尔延士众知曲在延莫为用命军皆散延独与其子数人逃亡奔汉中仪遣马岱追斩之致首于仪仪起自踏之曰庸奴复能作恶不遂夷延三族初蒋琬率宿卫诸营赴难北行行数十里延死问至乃旋原延意不北降魏而南还者但欲除杀仪等平日诸将素不同冀时论必当以代亮本指如此不便背叛　　张翼
按蜀志本传翼字伯恭犍为武阳人也高祖父司空浩曾祖父广陵太守纲皆有名迹先主定益州领牧翼为书佐建安末举孝廉为江阳长徙涪陵令迁梓潼太守累迁至广汉蜀郡太守建兴九年为庲降都督绥南中郎将翼性持法严不得殊俗之欢心耆率刘胄背叛作乱翼举兵讨胄胄未破会被征当还群下咸以为宜便驰骑即罪翼曰不然吾以蛮夷蠢动不称职故还耳然代人未至吾方临战场当运粮积谷为灭贼之资岂可以黜退之故而废公家之务乎于是统摄不懈代到乃发马忠因其成基以破殄胄丞相亮闻而善之亮出武功以翼为前军都督领扶风太守亮卒拜前领军追论讨刘胄功赐爵关内侯延熙元年入为尚书稍迁督建威假节进封都亭侯征西大将军十八年与卫将军姜维俱还成都维议复出军唯翼廷争以为国小民劳不宜黩武维不将翼等行进翼位镇南大将军维至狄道大破魏雍州刺史王经经众死于洮水者以万计翼曰可止矣不宜复进进或毁此大功维大怒曰为蛇画足维竟围经于狄道城不能克自翼建异论维心与翼不善然常牵率同行翼亦不得已而往景耀二年迁左车骑将军领冀州刺史六年与维咸在剑阁共诣降锺会于涪明年正月随会至成都为乱兵所杀　　邓芝
按蜀志本传芝字伯苗义阳新野人汉司徒禹之后也汉末入蜀未见知待时益州从事张裕善相芝往从之裕谓芝曰君年过七十位至大将军封侯芝闻巴西太守庞羲好士往依焉先主定益州芝为郫邸阁督先主出至郫与语大奇之擢为郫令迁广汉太守所在清严有治绩入为尚书先主薨于永安先是吴王孙权请和先主累遣宋玮费袆等与相报答丞相诸葛亮深虑权闻先主殂陨恐有异计未知所如芝见亮曰今主上幼弱初在位宜遣大使重申吴好亮答之曰吾思之久矣未得其人耳今日始得之芝问其人为谁亮曰即使君也乃遣芝修好于权权果狐疑不时见芝芝乃自表请见权曰臣今来亦欲为吴非但为蜀也权乃见之语芝曰孤诚愿与蜀和亲然恐蜀主幼弱国小势逼为魏所乘不自保全以此犹豫耳芝对曰吴蜀二国四州之地大王命世之英诸葛亮亦一时之杰也蜀有重险之固吴有三江之阻合此二长共为唇齿进可兼并天下退可鼎足而立此理之自然也大王今若委质于魏魏必上望大王之入朝下求太子之内侍若不从命则奉辞伐叛蜀必顺流见可而进如此江南之地非复大王之有也权默然良久曰君言是也遂自绝魏与蜀连和遣张温报聘于蜀蜀复令芝重往权谓芝曰若天下太平二主分治不亦乐乎芝对曰夫天无二日土无二王如并魏之后大王未深识天命者也君各茂其德臣各尽其忠将提枹鼓则战争方始耳权大笑曰君之诚款乃当尔邪权与亮书曰丁&#掞张阴化不尽和合二国唯有邓芝及亮北往汉中以芝为中监军扬武将军亮卒迁前军师前将军领兖州刺史封阳武亭侯顷之为督江州权数与芝相闻馈遗优渥延熙六年就迁为车骑将军后假节十一年涪陵国人杀都尉反叛芝率军征讨即枭其渠帅百姓安堵十四年卒芝为大将军二十余年赏罚明断善恤卒伍身之衣食资仰于官不苟素俭然终不治私产妻子不免饥寒死之日家无余财性刚简不饰意气不得士类之和于时人少所敬贵唯器异姜维云子良袭爵　　马忠
按蜀志本传忠字德信巴西阆中人也少养外家姓狐名笃后乃复姓改名忠为郡吏建安末举孝廉除汉昌长先主东征败绩猇亭巴西太守阎芝发诸县兵五千人以补遗阙遣忠送往先主已还永安见忠与语谓尚书令刘巴曰虽亡黄权复得狐笃此为世不乏贤也建兴元年丞相亮开府以忠为门下督三年亮入南拜忠牁太守郡承朱叛乱之后忠抚育恤理甚有威惠八年召为丞相参军副长史蒋琬署留府事又领州治中从事明年亮出祁山忠诣亮所经营戎事军还督将军张嶷等讨汶山郡叛羌十一年南夷豪帅刘胄反扰乱诸郡征庲降都督张翼还以忠代翼忠遂斩胄平南土加忠监军奋威将军封博阳亭侯初建宁郡杀太守正昂缚太守张裔于吴故都督常驻平夷县至忠乃移治味县处民夷之间又越嶲郡亦久失土地忠率将太守张嶷开复旧郡由此就加安南将军进封彭乡亭侯延熙五年还朝因至汉中见大司马蒋琬宣传诏旨加拜镇南大将军七年春大将军费袆北御魏敌留忠成都平尚书事袆还忠乃归南十二年卒子修嗣忠为人宽济有度量但诙啁大笑忿怒不形于色然处事能断威恩并立是以蛮夷畏而爱之及卒莫不自致丧庭流涕尽哀为之立庙祀迄今犹在张表时名士清望逾忠阎宇宿有功干于事精勤继踵在忠后其威风称绩皆不及忠　　张嶷
按蜀志本传嶷字伯岐巴西郡南充国人也弱冠为县功曹先主定蜀之际山寇攻县县长捐家逃亡嶷冒白刃携负夫人夫人得免由是显名州召为从事时郡内士人龚禄姚位二千石当世有声名皆与嶷友善建兴五年丞相亮北住汉中广汉绵竹山贼张慕等钞盗军资劫略吏民嶷以都尉将兵讨之嶷度其鸟散难以战禽乃诈与和亲克期置酒酒酣嶷身率左右因斩慕等十五余级渠帅悉殄寻其余类旬日清泰后得疾病困笃家素贫匮广汉太守蜀郡何祗名为通厚嶷宿与疏阔乃自轝诣祗托以治疾祗倾财医疗数年除愈其党道信义皆此类也拜为牙门将属马忠北讨汶山叛羌南平四郡蛮夷辄有筹画战克之功十四年成都氏王符健请降遣将军张尉往迎过期不到大将军蒋琬深以为念嶷平之曰符健求附款至必无他变素闻健弟狡黠又边方不能同功将有乖离是以稽留耳数日问至健弟果将四百户就魏独健来从初越嶲郡自丞相亮讨高定之后叟夷数反杀太守龚禄焦璜是后太守不敢之郡只住安定县去郡八百余里其郡徒有名而已时论欲复旧郡除嶷为越嶲太守嶷将所领往之郡诱以恩信蛮夷皆服颇来降附北侥捉马最骁劲不承节度嶷乃往讨生縳其帅魏狼又解纵告喻使招怀余类表拜狼为邑侯种落三千余户皆安土供职诸种闻之多渐降服嶷以功赐爵关内侯苏祁邑君冬逢逢弟隗渠等已降复反嶷诛逢逢妻旄牛王女嶷以计原之而渠逃入西侥渠刚猛捷捍为诸种深所畏惮遣所亲二人诈降嶷实取消息嶷觉之许以重赏使为反间二人遂合谋杀渠渠死诸种皆安又斯都耆帅李求承昔手杀龚禄嶷求募捕得数其宿恶而诛之始嶷以郡郛宇颓坏更筑小坞在官三年徙还故郡缮治城郭夷种男女莫不致力定莋台登卑水三县去郡三百余里旧出盐铁及漆而夷侥久自固食嶷率所领夺取署长吏焉嶷之到定莋定莋率豪狼岑盘木王舅甚为蛮夷所信任忿嶷自侵不自来诣嶷使壮士数十直往收致挞而杀之持尸还种厚加赏赐喻以狼岑之恶且曰无得妄动动即殄矣种类咸面缚谢过嶷杀牛飨宴重申恩信遂获盐铁器用周赡汉嘉郡界旄牛夷种类四千余户其率狼路欲为姑婿冬逢报怨遣叔父离将逢众相度形势嶷逆遣亲近赍牛酒劳赐又令离姊逆逢妻宣畅意旨离既受赐并见其姊姊弟欢悦悉率所领将诣嶷嶷厚加赏待遣还旄牛由是辄不为患郡有旧道经旄牛中至成都既平且近自旄牛绝道已百余年更由安上既险且远嶷遣左右赍货币赐路重令路姑喻意路乃率兄弟妻子悉诣嶷嶷与盟誓开通旧道千里肃清复古亭驿奏封路为旄牛毗王遣使将路朝贡后主于是加嶷抚戎将军领郡如故嶷初见费袆为大将军恣性泛爱待信新附太过嶷书戒之曰昔岑彭率师来歙杖节咸见害于刺客今明将军位尊权重宜前事少以为警后袆果为魏降人郭修所害吴太傅诸葛恪以初破魏军大兴兵众以图攻取侍中诸葛瞻丞相亮之子恪从弟也嶷与书曰东主初崩帝实幼弱太傅受寄托之重亦何容易亲以周公之才犹有管蔡流言之变霍光受任亦有燕盖上官逆乱之谋赖成昭之明以免斯难耳昔每闻东主杀生赏罚不牟下人又今以垂没之命卒召太傅属以后事诚实可虑加吴楚剽急乃昔所记而太傅离少主履敌庭恐非良计长算之术也虽云国家纲纪肃然上下辑睦百有一失非明者之虑邪取古则今今则古也自非郎君进忠言于太傅谁复有尽言者也旋军广农务行德惠数年之中东西并举实为不晚愿深采察恪竟以此夷族嶷识见多如是类在郡十五年邦域安穆屡乞求还乃征诣成都夷民恋慕扶毂涕泣过旄牛邑邑君襁负来迎及追寻至蜀郡界其皆督率随嶷朝贡者百余人嶷至拜荡寇将军慷慨壮烈士人咸多贵之然放荡少礼人亦以此讥焉是岁延熙十七年也魏狄道长李简密书请降卫将军姜维率嶷等因简之资以出陇西既到狄道简悉率城中吏民出迎军军前与魏将徐质交锋嶷临阵陨身然其所杀伤亦过倍既亡封长子瑛西乡侯次子护雄袭爵南土越嶲民夷闻嶷死无不悲泣为嶷立庙四时水旱辄祀之　　姜维
按蜀志本传维字伯约天水冀人也少孤与母居好郑氏学仕郡上计掾州郡为从事以父冏昔为郡功曹值羌戎叛乱身卫郡将没于战场赐维官中郎参本郡军事建兴六年丞相诸葛亮军向祁山时天水太守适出案行维及功曹梁绪主簿尹赏主记梁虔等从行太守闻蜀军垂至而诸县响应疑维等皆有异心于是夜亡保上邽维等觉太守去追驰至城门城门已闭不纳维等相率还冀冀亦不入维等维等乃俱诣诸葛亮会马谡败于街亭亮拔将西县千余家及维等还故维遂与母相失亮辟维为仓曹掾加奉义将军封当阳亭侯时年二十七亮与留府长史张裔参军蒋琬书曰姜伯约忠勤时事思虑精密考其所有永南季常诸人不如也其人凉州上士也又曰须先教中虎步兵五六千人姜伯约甚敏于军事既有胆义深解兵意此人心存汉室而才兼于人毕教军事当遣诣宫觐见主上后迁中监军征西将军十二年亮卒维还成都为右监军辅汉将军统诸军进封平襄侯延熙元年随大将军蒋琬住汉中琬既迁大司马以维为司马数率偏军西入六年迁镇西大将军领凉州刺史十年迁卫将军与大将军费袆共录尚书事是岁汶山平康夷反维率众讨定之又出陇西南安金城界与魏大将军郭淮夏侯霸等战于洮西胡王治无戴等举部落降维将还安处之十二年假维节复出西平不克而还维自以为练西方风俗兼负其才武欲诱诸羌以为羽翼谓自陇以西可断而有也每欲兴军大举费袆常裁制不从与兵不过万人十六年春袆卒夏维率数万人出石营经董亭围南安魏雍州刺史陈泰解围至洛门维粮尽退还明年加督中外军事复出陇西守狄道狄道长李简举城降进围襄武与魏将徐质交锋斩首破敌魏军败退维乘胜多所降下拔河间狄道临洮三县民还后十八年复与车骑将军夏侯霸等俱出狄道大破魏雍州刺史王经于洮西经众死者数万人经退保狄道城维围之魏征西将军陈泰进兵解围维却住锺题十九年春就迁维为大将军更整勒戎马与镇西大将军胡济期会上邦济失誓不至故维为魏大将邓艾所破于段谷星散流离死者甚众众庶由是怨讟而陇已西亦骚动不宁维谢过引负求自贬削为后将军行大将军事二十年魏征东大将军诸葛诞反于淮南分关中兵东下维欲乘虚向秦川复率数万人出骆谷径至沈岭时长城积谷甚多而守兵乃少闻维方到众皆惶惧魏大将军司马望拒之邓艾亦自陇右皆军于长城维前住亡水皆倚山为营望艾傍渭坚围维数下挑战望艾不应景耀元年维闻诞破败乃还成都复拜大将军初先主留魏延镇汉中皆实兵诸围以御外敌敌若来攻使不得入及兴势之役王平捍拒曹爽皆承此制维建议以为错守诸围虽合周易重门之义然适可御敌不获大利不若使闻敌至诸围皆敛兵聚榖退就汉乐二城使敌不得入平且重关镇守以捍之有事之日令游军并进以伺其虚敌攻关不克野无散谷千里县粮自然疲乏引退之日然后诸城并出与游军并力搏之此殄敌之术也于是令督汉中胡济却住汉寿监军王含守乐城护军蒋斌守汉城又于西安建威武卫石门武城建昌临远皆立围守五年维率众出汉侯和为邓艾所破还住沓中维本羁旅托国累年攻战功绩不立而宦官黄皓等弄权于内右大将军阎宇与皓协比而皓阴欲废维树宇维亦疑之故自危惧不复还成都六年维表后主闻锺会治兵关中欲规进取宜并遣张翼廖化督诸军分护阳安关口阴平桥头以防未然皓征信鬼巫谓敌终不自致启后主寝其事而群臣不知及锺会将向骆谷邓艾将入沓中然后乃遣右车骑廖化诣沓中为维援左车骑张翼辅国大将军董厥等诣阳安关口以为诸围外助比至阴平闻魏将诸葛绪向建威故住待之月余维为邓艾所摧还住阴平锺会攻围汉乐二城遣别将进攻关口蒋舒开城出降傅佥格斗而死会攻乐城不能克闻关口已下长驱而前翼厥甫至汉寿维化亦舍阴平而退适与翼厥合皆还保剑阁以拒会会与维书曰公侯以文武之德怀迈世之略功济巴汉声畅华夏远近莫不归名每惟畴昔尝同大化吴札郑乔能喻斯好维不答书列营守险会不能克粮运县远将议还归而邓艾自阴平由景谷道傍入遂破诸葛瞻于绵竹后主请降于艾艾前据成都维等初闻瞻破或闻后主欲固守成都或闻欲东入吴或闻欲南入建宁于是引军由广汉郪道以审虚实寻被后主敕令乃投戈放甲诣会于涪军前将士咸怒拔刀斫石会厚待维等皆权还其印号节盖会与维出则同轝坐则同席谓长史杜预曰以伯约比中土名士公休太初不能胜也会既构邓艾艾槛车征因将维等诣成都自称益州牧以叛欲授维兵五万人使为前驱魏将士愤发杀会及维维妻子皆伏诛维昔所俱至蜀梁绪官至大鸿胪尹赏执金吾梁虔大长秋皆先蜀亡没　　廖化
按蜀志宗预传化字元俭本名淳襄阳人也为前将军关羽主簿羽败属吴思归先主乃诈死时人谓为信然因携持老母昼夜西行会先主东征遇于秭归先主大悦以化为宜都太守先主薨为丞相参军后为督广武稍迁至右车骑将军假节领并州刺史封中乡侯以果烈称官位与张翼齐而在宗预之右咸熙元年春化预俱内徙洛阳道病卒　　王嗣
按蜀志本传嗣字承宗犍为资中人也其先延熙世以功德显着举孝廉稍迁西安围督汶山太守加安远将军绥集羌戎咸悉归服诸种素桀恶者皆来首降嗣待以恩信时北境得以宁静大将军姜维每出北征羌戎出马牛羊毡毦及义谷裨军粮国赖其资迁镇军故领郡后从维北征为流矢所伤数月卒戎夷会葬赠送数千人号呼涕泣嗣为人美厚笃至众所爱信嗣子及孙羌戎见之如骨肉或结兄弟恩至于此　　刘敏
按蜀志蒋琬传敏左护军扬威将军与镇北大将军王平俱镇汉中魏遣大将军曹爽袭蜀时议者或谓但可守城不出拒敌必自引退敏以为男女布野农谷栖亩若听敌入则大事去矣遂帅所领与平据兴势多张旗帜弥亘百余里会大将军费袆从成都至魏军即退敏以功封云亭侯　　王平
按蜀志本传平字子均巴西宕渠人也本养外家何氏后复姓王随杜濩朴胡诣洛阳假校尉从曹公征汉中因降先主拜牙门将裨将军建兴六年属参军马谡先锋谡舍水上山举措烦扰平连规谏谡谡不能用大败于街亭众尽星散惟平所领千人鸣鼓自持魏将张合疑其伏兵不往逼也于是平徐徐收合诸营遗迸率将士而还丞相亮既诛马谡及将军张休李盛夺将军黄袭等兵平特见崇显加拜参军统五部兼当营事进位讨寇将军封亭侯九年亮围祁山平别守南围魏大将军司马宣王攻亮张合攻平平坚守不动合不能克十二年亮卒于武功军退还魏延作乱一战而败平之功也迁后典军安汉将军副车骑将军吴壹住汉中又领汉中太守十五年进封安汉侯代壹督汉中延熙元年大将军蒋琬住沔阳平更为前护军署琬府事六年琬还住涪拜平前监军镇北大将军统汉中七年春魏大将军曹爽率步骑十余万向汉川前锋已在骆谷时汉中守兵不满三万诸将大惊或曰今力不足以拒敌听当固守汉乐二城遇贼今入比尔间涪军足得救关平曰不然汉中去涪垂千里贼若得关便为祸也今宜先遣刘护军杜参军据兴势平为后拒若贼分向黄金平率千人下自临之比尔间涪军行至此计之上也惟护军刘敏与平意同即便施行涪诸军及大将军费袆自成都相继而至魏军退还如平本策是时邓艾在东马忠在南平在北境咸著名迹平生长戎旅手不能书而所识不过十字而口授作书皆有意理使人读史汉诸记传听之备知其大义往往论说不失其指遵履法度言不戏谑从朝至夕端坐彻日无武将之体然性狡侵疑为人自轻以此为损焉十一年卒子训嗣初平同郡汉昌句扶忠勇宽厚数有战功功名爵位亚平官至左将军封宕渠侯
　将帅部名臣列传十二
　　魏一
　　张辽
按魏志本传辽字文远雁门马邑人也本聂壹后以避怨变姓少为郡吏汉末并州刺史丁原以辽武力过人召为从事使将兵诣京都何进遣诣河北募兵得千余人还进败以兵属董卓卓败以兵属吕布迁骑都尉布为李傕所败从布东奔徐州领鲁相时年二十八太祖破吕布于下邳辽将其众降拜中郎将赐爵关内侯数有战功迁裨将军袁绍破别遣辽定鲁国诸县与夏侯渊围昌豨于东海数月粮尽议引军还辽谓渊曰数日已来每行诸围豨辄属目视辽又其射矢更稀此必豨计犹豫故不力战辽欲挑与语傥可诱也乃使谓豨曰公有命使辽传之豨果下与辽语辽为说太祖神武方以德怀四方先附者受大赏豨乃许降辽遂单身上三公山入豨家拜妻子豨欢喜随诣太祖太祖遣豨还责辽曰此非大将法也辽谢曰以明公威信着于四海辽奉圣旨豨必不敢害故也从讨袁谭袁尚于黎阳有功行中坚将军从攻尚于邺尚坚守不下太祖还许使辽与乐进拔阴安徙其民河南复从攻邺邺破辽别徇赵国常山招降缘山诸贼及黑山孙轻等从攻袁谭谭破别将徇海滨破辽东贼柳毅等还邺太祖自出迎辽引共载以辽为荡寇将军复别击荆州定江夏诸县还屯临颍封都亭侯从征袁尚于柳城卒虏遇辽劝太祖战气甚奋太祖壮之自以所持麾授辽遂击大破之斩单于蹋顿时荆州未定复遣辽屯长社临发军中有谋反者夜惊乱起火一军尽扰辽谓左右曰勿动是不一营尽反必有造变者欲以动乱人耳乃令军中其不反者安坐辽将亲兵数十人中阵而立有顷定即得首谋者杀之陈兰梅成以氐六县叛太祖遣于禁臧霸等讨成辽督张郄味盖等讨兰成伪降禁禁还成遂将其众就兰转入灊山灊中有天柱山高峻二十余里道险狭步径裁通兰等壁其上辽欲进诸将曰兵少道险难用深入辽曰此所谓一与一勇者得前耳遂进到山下安营攻之斩兰成首尽虏其众太祖论诸将功曰登天山履峻险以取兰成荡寇功也增邑假节太祖既征孙权还使辽与乐进李典等将七千余人屯合肥太祖征张鲁教与护军薛悌署函边曰贼至乃发俄而权率十万众围合肥乃共发教教曰若孙权至者张李将军出战乐将军守护军勿得与战诸将皆疑辽曰公远征在外比救至彼破我必矣是以教指及其未合逆击之折其盛势以安众心然后可守也成败之机在此一战诸君何疑李典亦与辽同于是辽夜募敢从之士得八百人椎牛飨将士明日大战平旦辽被甲持戟先登陷阵杀数十人斩二将大呼自名冲垒入至权麾下权大惊众不知所为走登高冢以长戟自守辽叱权下战权不敢动望见辽所将众少乃聚围辽数重辽左右麾围直前急击围开辽将麾下数十人得出余众号呼曰将军弃我乎辽复还突围拔出余众权人马皆披靡无敢当者自旦战至日中吴人夺气还修守备众心乃安诸将咸服权守合肥十余日城不可拔乃引退辽率诸军追击几复获权太祖大壮辽拜征东将军建安二十一年太祖复征孙权到合肥循行辽战处叹息者良久乃增辽兵多留诸军徙屯居巢关羽围曹仁于樊会权称藩召辽及诸军悉还救仁辽未至徐晃已破关羽仁围解辽与太祖会摩陂辽军至太祖乘辇出劳之还屯陈郡文帝即王位转前将军分封兄泛及一子列侯孙权复叛遣辽还屯合肥进辽爵都乡侯给辽母舆车及兵马送辽家诣屯敕辽母至导从出迎所督诸军将吏皆罗拜道侧观者荣之文帝践阼封晋阳侯增邑千户并前二千六百户黄初二年辽朝洛阳宫文帝引辽会建始殿亲问破吴意状帝叹息顾左右曰此亦古之召虎也为起第舍又特为辽母作殿以辽所从破吴军应募步卒皆为虎贲孙权复称藩辽还屯雍丘得疾帝遣侍中刘晔将太医视疾虎贲问消息道路相属疾未瘳帝迎辽就行在所车驾亲临执其手赐以御衣太官日送御食疾小差还屯孙权复叛帝遣辽乘舟与曹休至海陵临江权甚惮焉敕诸将张辽虽病不可当也慎之是岁辽与诸将破权将吕范辽病遂笃薨于江都帝为流涕谥曰刚侯子虎嗣六年帝追念辽典在合肥之功诏曰合肥之役辽典以步卒八百破贼十万自古用兵未之有也使贼至今夺气可谓国之爪牙矣其分辽典邑各百户赐一子爵关内侯虎为偏将军薨子统嗣　　乐进
按魏志本传进字文谦阳平卫国人容貌短小以胆烈从太祖为帐下吏遣还本郡募兵得千余人还为军假司马陷阵都尉从击吕布于濮阳张超于雍丘桥蕤于苦皆先登有功封广昌亭侯从征张绣于安众围吕布于下邳破别将击眭固于射犬攻刘备于沛皆破之拜讨寇校尉渡河攻获嘉还从击袁绍于官渡力战斩绍将淳于琼从击谭尚于黎阳斩其大将严敬行游击将军别击黄巾破之定乐安郡从围邺邺定从击袁谭于南皮先登入谭东门谭败别攻雍奴破之建安十一年太祖表汉帝称进及于禁张辽曰武力既弘计略周备质忠性一守执节义每临战功常为督率奋强突固无坚不陷自援枹鼓手不知倦又遣别征统御师旅抚众则和奉令无犯当敌制决靡有遗失论功纪用宜各显宠于是禁为虎威进折冲辽荡寇将军进别征高干从北道入上党回出其后干等还守壶关连战斩首干坚守未下会太祖自征之乃拔太祖征管承军淳于遣进李典击之承破走逃入海岛海滨平荆州未服遣屯阳翟后从平荆州留屯襄阳击关羽苏非等皆走之南郡诸县山谷蛮夷诣进降又讨刘备临沮长社普旌阳长梁大皆大破之后从征孙权假进节太祖还留进与张辽李典屯合肥增邑五百并前凡千二百户以进数有功分五百户封一子列侯进迁右将军建安二十三年薨谥曰威侯子綝嗣　　于禁
按魏志本传禁字文则泰山巨平人黄巾起鲍信招合徒众禁附从焉及太祖领兖州禁与其党俱诣为都伯属将军王朗朗异之荐禁才任大将军太祖召见与语拜军司马使将兵诣徐州攻广威拔之拜陷阵都尉从讨吕布于濮阳别破布二营于城南又别将破高雅于须昌从攻寿张定陶离狐围张超于雍丘皆拔之从征黄巾刘辟黄邵等屯版梁邵等夜袭太祖营禁帅麾下击破之斩辟邵等尽降其众迁平卤校尉从围桥蕤于苦斩蕤等四将从至宛降张绣绣复叛太祖与战不利军败还舞阴是时军乱各间行求太祖禁独勒所将数百人且战且引虽有死伤不相离卤追稍缓禁徐整行队鸣鼓而还未至太祖所道见十余人被创裸走禁问其故曰为青州兵所劫初黄巾降号青州兵太祖宽之故敢因缘为略禁怒令其众曰青州兵同属曹公而还为贼乎乃讨之数之以罪青州兵遽走诣太祖自诉禁既至先立营垒不时谒太祖或谓禁青州兵已诉君矣宜促诣公辩之禁曰今贼在后追至无时不先为备何以待敌且公聪明谮诉何缘徐凿堑安营讫乃入谒具陈其状太祖悦谓禁曰淯水之难吾其急也将军在乱能整讨暴坚垒有不可动之节虽古名将何以加之于是录禁前后功封益寿亭侯复从攻张绣于穰禽吕布于下邳别与史涣曹仁攻眭固于射大破斩之太祖初征袁绍绍兵盛禁愿先登太祖壮之乃选步骑二千人使禁将守延津以拒绍太祖引军还官渡刘备以徐州叛太祖东征之绍攻禁禁坚守绍不能拔复与乐进等将步骑五千击绍别营从延津西南缘河至汲获嘉二县焚烧保聚三十余屯斩首获生各数千降绍将何茂王摩等二十余人太祖复使禁别将屯原武击绍别营于杜氏津破之迁裨将军后从还官渡太祖与绍连营起土山相对绍射营中士卒多死伤军中惧禁督守土山力战气益奋绍破迁偏将军冀州平昌豨复叛遣禁征之禁急进攻豨豨与禁有旧诣禁降诸将皆以为豨已降当送诣太祖禁曰诸君不知公常令乎围而后降者不赦夫奉法行令事上之节也豨虽旧友禁可失节乎自临与豨诀陨涕而斩之是时太祖军淳于闻而叹曰豨降不诣吾而归禁岂非命邪益重禁东海平拜禁虎威将军后与臧霸等攻梅成张辽张合等讨陈兰禁到成举众三千余人降既降复叛其众奔兰辽等与兰相持军食少禁运粮前后相属辽遂斩兰成增邑二百户并前千二百户是时禁与张辽乐进张合徐晃俱为名将太祖每征伐咸递行为军锋还为后拒而禁持军严肃得贼财物无所私入由是赏赐特重然以法御下不甚得士众心太祖常恨朱灵欲夺其营以禁有威重遣禁将数十骑赍令书径诣灵营夺其军灵及其部众莫敢动乃以灵为禁部下督众皆震服其见惮如此迁左将军假节钺分邑五百户封一子列侯建安二十四年太祖在长安使曹仁讨关羽于樊又遣禁助仁秋大霖雨汉水溢平地水数丈禁等七军皆没禁与诸将登高望水无所回避羽乘大船就攻禁等禁遂降惟&#不屈节而死太祖闻之哀叹者久之曰吾知禁三十年何意临危处难反不及&#邪会孙权禽羽获其众禁复在吴文帝践阼权称藩遣禁还帝引见禁须发皓白形容憔&#泣涕顿首帝慰喻以荀林父孟明视故事拜为安远将军欲遣使吴先令北诣邺谒高陵帝使豫于陵屋画关羽战克&#愤怒禁降服之状禁见&#恚发病薨子圭嗣　　徐晃按魏志本传晃字公明河东杨人为郡吏从车骑将军杨奉讨贼有功拜骑都尉李傕郭汜之乱长安也晃说奉令与天子还洛阳奉从其计天子渡河至安邑封晃都亭侯及至洛阳韩暹董承日争斗晃说奉令归太祖奉欲从之后悔太祖讨奉于梁晃遂归太祖太祖授晃兵使击卷原武贼破之拜裨将军从征吕布别降布将赵庶李邹等与史涣斩眭固于河内从破刘备又从破颜良拔白马进至延津破文丑拜偏将军与曹洪击强贼祝臂破之又与史涣击袁绍运车于故市功最多封都亭侯太祖既围邺破邯郸易阳令韩范伪以城降而拒守太祖遣晃攻之晃至飞矢城中为陈成败范悔晃辄降之既而言于太祖曰二袁未破诸城未下者倾耳而听今日灭易阳明日皆以死守恐河北无定时也愿公降易阳以示诸城则莫不望风太祖善之别讨毛城设伏兵掩击破三屯从破袁谭于南皮讨平原叛贼克之从征蹋顿拜横野将军从征荆州别屯樊讨中庐临沮宜成贼又与满宠讨关羽于汉津与曹仁击周瑜于江陵十五年讨太原反者围太陵拔之斩贼帅商曜韩遂马超等反关右遣晃屯汾阴以抚河东赐牛酒令上先人墓太祖至潼关恐不得渡召问晃晃曰公盛兵于此而贼不复别守蒲阪知其无谋也今假臣精兵渡蒲阪津为军先置以截其里贼可擒也太祖曰善使晃以步骑四千人渡津作堑栅未成贼梁兴夜将步骑五千余人攻晃晃击走之太祖军得渡遂破超等使晃与夏侯渊平隃麋汧诸氐与太祖会安定太祖还邺使晃与夏侯渊平鄜夏阳余贼斩梁兴降三千余户从征张鲁别遣晃讨攻椟仇夷诸山氐皆降之迁平寇将军解将军张顺围击贼陈福等三十余屯皆破之太祖还邺留晃与夏侯渊拒刘备于阳平备遣陈式等十余营绝马鸣阁道晃别征破之贼自投山谷多死者太祖闻甚喜假晃节令曰此阁道汉中之险要咽喉也刘备欲断绝外内以取汉中将军一举克夺贼计善之善者也太祖遂自至阳平引出汉中诸军复遣晃助曹仁讨关羽屯宛会汉水暴溢于禁等没羽围仁于樊又围将军吕常于襄阳晃所将多新卒以羽难与争锋遂前至阳陵陂屯太祖复还遣将军徐商吕建等诣晃令曰须兵马集至乃俱前贼屯偃城晃到诡道作都堑示欲截其后贼烧屯走晃得偃城两面连营稍前去贼围三丈所未攻太祖前后遣殷署朱盖等凡十二营诣晃贼围头有屯又别屯四&#晃扬声当攻围头屯而密攻四冢羽见四&#欲坏自将步骑五千出战晃击之退走遂追陷与俱入围破之或自投沔水死太祖令曰贼围堑鹿角十重将军致战全胜遂陷贼围多斩首卤吾用兵三十余年及所闻古之善用兵者未有长驱径入敌围者也且樊襄阳之在围过于莒即墨将军之功逾孙武穰苴晃振旅还摩陂太祖迎晃七里置酒大会太祖举卮酒劝晃且劳之曰全樊襄阳将军之功也时诸军皆集太祖案行诸营士卒咸离阵观而晃军营整齐将士驻阵不动太祖叹曰徐将军可谓有周亚夫之风矣文帝即王位以晃为右将军进封逯乡侯及践阼进封杨侯与夏侯尚讨刘备于上庸破之以晃镇阳平徙封阳平侯明帝即位拒吴将诸葛瑾于襄阳增邑二百并前三千一百户病笃遗令敛以时服性俭约畏慎将军常远斥候先为不可胜然后战追奔争利士不暇食常叹曰古人患不遭明君今幸遇之当以功自效何用私誉为终不广交援太和元年薨谥曰壮侯子盖嗣　　李典
按魏志本传典字曼成山阳巨野人也从父干有雄气合宾客数千家在乘氏初平中以众随太祖破黄巾于寿张又从击袁术征徐州吕布之乱太祖遣干还乘氏慰劳诸县布别驾薛兰治中李封招干欲俱叛干不听遂杀干太祖使干子整将干兵与诸将击兰封兰封破从平兖州诸县有功稍迁青州刺史整卒典徙颍阴令为中郎将整军迁离狐太守时太祖与袁绍相拒官渡典率宗族及部曲输谷帛供军绍破以典为裨将军屯安民太祖击谭尚于黎阳使典与程昱等以船运军粮会尚遣魏郡太守高蕃将兵屯河上绝水道太祖敕典昱若船不得过下从陆道典与诸将议曰蕃军少甲而恃水有懈怠之心击之必克军不内御苟利国家专之可也宜亟击之昱亦以为然遂北渡河攻蕃破之水道得通刘表使刘备北侵至叶太祖遣典从夏侯惇拒之备一旦烧屯去惇率诸军追击之典曰贼无故退疑必有伏南道窄狭草木深不可追也惇不听与于禁追之典留守惇等果入贼伏里战不利典往救备望见救至乃散退从围邺邺定与乐进围高干于壶关击管承于长广皆破之迁捕卤将军封都亭侯典宗族部曲三千余家居乘氏自请愿徙诣魏郡太祖笑曰卿欲慕耿纯耶典谢曰典驽怯功微而爵宠过厚诚宜举宗陈力加以征伐未息宜实郊遂之内以制四方非慕纯也遂徙部曲宗族万三千余口居邺太祖嘉之迁破卤将军与张辽乐进屯合肥孙权率众围之辽欲奉教出战进典辽皆素不睦辽恐其不从典慨然曰此国家大事顾君计何如耳吾其可以私憾而忘公义乎乃率众与辽破走权增邑百户并前三百户典好学问贵儒雅不与诸将争功敬贤士大夫恂恂若不及军中称其长者年三十六薨子祯嗣文帝践阼追念合肥之功增祯邑百户赐典一子爵关内侯邑百户谥典曰愍侯　　许褚
按魏志本传褚字仲康谯国谯人也长八尺余腰大十围容貌雄毅勇力绝人汉末聚少年及宗族数千家共坚壁以御寇时汝南葛陂贼万余人攻褚壁褚众少不敌力战疲极兵矢尽乃令壁中男女聚治石如杵斗者置四隅褚飞石掷之所值皆摧碎贼不敢进粮乏伪与贼和以牛与贼昜食贼来取牛牛辄奔还褚乃出阵前一手逆曳牛尾行百余步贼众惊遂不敢取牛而走由是淮汝陈梁间闻皆畏惮之太祖徇淮汝褚以众归太祖太祖见而壮之曰此吾樊哙也即日拜都尉引入宿卫诸从褚侠客皆以为虎士从征张绣先登斩首万计迁校尉从讨袁绍于官渡时常从士徐他等谋为逆以褚常侍左右惮之不敢发伺褚休下日他等怀刀入褚至下舍心动即还侍他等不知入帐见褚大惊愕他色变褚觉之即击杀他等太祖益亲信之出入同行不离左右从围邺力战有功赐爵关内侯从讨韩遂马超于潼关太祖将北渡临济河先渡兵独与褚及虎士百余人留南岸断后超将步骑万余人来奔太祖军矢下如雨褚白太祖贼来多今兵渡已尽宜去乃扶太祖上船贼战急军争济船船重欲没褚斩攀船者左手举马鞍蔽太祖船工为流矢所中死褚右手并溯船仅乃得渡是日微褚几危其后太祖与遂超等单马会语左右皆不得从唯将褚超负其力阴欲前突太祖素闻褚勇疑从骑是褚乃问太祖曰公有虎侯者安在太祖顾指褚褚瞋目盻之超不敢动乃各罢后数日会战大破超等褚身斩首级迁武卫中郎将武卫之号自此始也军中以褚力如虎而痴故号曰虎痴是以超问虎侯至今天下称焉皆谓其姓名也褚性谨慎奉法质重少言曹仁自荆州来朝谒太祖未出入与褚相见于殿外仁呼褚入便坐语褚曰王将出便还入殿仁意恨之或以责褚曰征南宗室重臣降意呼君君何故辞褚曰彼虽亲重外藩也褚备内臣众谈足矣入室何私乎太祖闻愈爱待之迁中坚将军太祖崩褚号泣欧血文帝践阼进封万岁亭侯迁武卫将军都督中军宿卫禁兵甚亲近焉初褚所将为虎士者从征伐太祖以为皆壮士也同日拜为将其后以功为将军封侯者数十人都尉校尉百余人皆剑客也明帝即位进牟乡侯邑七百户赐子爵一人关内侯褚薨谥曰壮侯子仪嗣褚兄定亦以军功封为振威将军都督侥道虎贲太和中帝思褚忠孝下诏褒赞复赐褚子孙二人爵关内侯仪为锺会所杀泰始初子综嗣　　典韦　　　　　　　&#
按魏志本传韦陈留己吾人形貌魁梧旅力过人有志节任侠襄邑刘氏与睢阳李永为雠韦为报之永故富春长备卫甚谨韦乘车载鸡酒伪为候者门开怀匕首人杀永并杀其妻徐出取车上刀戟步出永居近市一市尽骇追者数百莫敢近行四五里遇其伴转战得脱由是为豪杰所识初平中张邈举义兵韦为士属司马赵宠牙门旗长大人莫能胜韦一手建之宠异其才力后属夏侯惇数斩首有功拜司马太祖讨吕布于濮阳布有别屯在濮阳西四五十里太祖夜袭比明破之未及还会布救兵至三面掉战时布身自搏战自旦至日昳数十合相持急太祖募陷阵韦先占将应募者数千人皆重衣两铠弃楯但持长矛撩战时西面又急韦进当之贼弓弩乱发矢至如雨韦不视谓等人曰寇来十步乃白之等人曰十步矣又曰五步乃白等人惧疾言寇至矣韦手持十余戟大呼起所抵无不应手倒者布众退会日暮太祖乃得引去拜韦都尉引置左右将亲兵数百人常绕大帐韦既壮武其所将皆选卒每战斗常先登陷阵迁为校尉性忠至谨重常昼立侍终日夜宿帐左右稀归私寝好酒食饮啖兼人每赐食于前大饮长歠左右相属数人益乃供太祖壮之韦好持大双戟与长刀等军中为之语曰帐下壮士有典君提一双戟八十斤太祖征荆州至宛张绣迎降太祖甚悦延绣及其将帅置酒高会太祖行酒韦持大斧立后刃径尺太祖所至之前韦辄举斧目之竟酒绣及其将帅莫敢仰视后十余日绣反袭大祖营太祖出战不利轻骑引去韦战于门中贼不得入兵遂散从他门并入时韦校尚有十余人皆殊死战无不一当十贼前后至稍多韦以长戟左右击之一入辄十余矛摧左右死伤者略尽韦被数十创短兵接战贼前搏之韦双挟两贼击杀之余贼不敢前韦复前突贼杀数人创重发瞋目大骂而死贼乃敢前取其头传观之覆军就视其躯太祖退住舞阴闻韦死为流涕募间取其丧亲自临哭之遣归葬襄邑拜子满为郎中车驾每过常祠以中牢　　&#
按魏志本传&#字令明南安狟道人也少为郡吏州从事初平中从马腾击反羌叛氐数有功稍迁至校尉建安中太祖讨袁谭尚于黎阳谭遣郭援高干等略取河东太祖使锺繇率关中诸将讨之&#随腾子超拒援干于平阳&#为军锋进攻援干大破之亲斩援首拜中郎将封都亭侯后张白骑叛于弘农&#复随腾征之破白骑于两殽间每战常陷阵却敌勇冠腾军后腾征为卫尉&#留属超太祖破超于渭南&#随超亡入汉阳保冀城后复随超奔汉中从张鲁太祖定汉中&#随众降太祖素闻其骁勇拜立义将军封关门亭侯邑三百户侯音卫开等以宛叛&#将所领与曹仁共攻拔宛斩音开遂南屯樊讨关羽樊下诸将以&#兄在汉中颇疑之&#常曰我受国恩义在效死我欲身自击羽今年我不杀羽羽当杀我后亲与羽交战射羽中额时&#常乘白马羽军谓之白马将军皆惮之仁使&#屯樊北十里会天霖雨十余日汉水暴溢樊下平地五六丈&#与诸将避水上堤羽乘船攻之以大船四面射堤上&#被甲持弓箭不虚发将军董衡部曲将董超等欲降&#皆收斩之自平旦力战至日过中羽攻益急矢尽短兵接战&#谓督将成何曰吾闻良将不怯死以苟免烈士不毁节以求生今日我死日也战益怒气愈壮而水浸盛吏士皆降&#与麾下将一人五伯二人弯弓傅矢乘小船欲还仁营水盛船覆失弓矢独抱船覆水中为羽所得立而不跪羽谓曰卿兄在汉中我欲以卿为将不早降何为&#骂曰竖子何谓降也魏王带甲百万威振天下汝刘备庸才耳岂能敌耶我宁为国家鬼不为贼将也遂为羽所杀太祖闻而悲之为之流涕封其二子为列侯文帝即王位乃遣使就&#墓赐谥策曰昔先轸丧元王蠋绝脰陨身殉节前代美之惟侯式昭果毅蹈难成名声溢当时义高在昔寡人愍焉谥曰壮侯又赐子会等四人爵关内侯邑各百户会勇烈有父风官至中卫将军封列侯　　李通
按魏志本传通字文达江夏平春人也以侠闻江汝之间与其郡人陈恭共起兵于朗陵众多归之时有周直者众二千余家与恭通外和内违通欲图杀直而恭难之通知恭无断乃独定策与直克会酒酣杀直众人大扰通率恭诛其党帅尽并其营后恭妻弟陈合杀恭而据其众通攻破合军斩合首以祭恭墓又生禽黄巾大帅吴霸而降其属遭岁大饥通倾家赈施与士分糟糠皆争为用由是盗贼不敢犯建安初通举众诣太祖于许拜通振威中郎将屯汝南西界太祖讨张绣刘表遣兵以助绣太祖军不利通将兵夜诣太祖太祖得以复战通为先登大破绣军拜裨将军封建功侯分汝南二县以通为阳安都尉通妻伯父犯法朗陵长赵俨收治致之大辟是时杀生之柄决于牧守通妻子号泣以请其命通曰方与曹公&#力义不以私废公喜俨执宪不阿与为亲交太祖与袁绍相拒于官渡绍遣使拜通征南将军刘表亦阴招之通皆拒焉通亲戚部曲流涕曰今孤危独守以失大援亡可立而待也不如亟从绍通按剑以叱之曰曹公明哲必定天下绍虽强盛而任使无方终为之掳耳吾以死不贰即斩绍使送印绶诣太祖又击群贼瞿恭江宫沈成等皆破歼其众送其首遂定淮汝之地改封都亭侯拜汝南太守时贼张赤等五千余家聚桃山通攻破之刘备与周瑜围曹仁于江陵别遣关羽绝北道通率众击之下马拔鹿角入围且战且前以迎仁军勇冠诸将通道得病薨时年四十一追增邑二百户并前四百户文帝践阼谥曰刚侯诏曰昔袁绍之难自许蔡以南人怀异心通秉义不顾使携贰率服朕甚嘉之不幸早薨子基虽已袭爵未足酬其庸勋基兄绪前屯樊城又有功世笃其劳以基为奉义中郎将绪平卤中郎将以宠异焉　　曹洪按魏志本传洪字子廉太祖从弟也太祖起义兵讨董卓至荥阳为卓将徐荣所败太祖失马贼追甚急洪下以马授太祖太祖辞让洪曰天下可无洪不可无君遂步从到汴水水深不得渡洪循水得船与太祖俱济还奔谯扬州刺史陈温素与洪善洪将家兵千余人就温募兵得庐江上甲二千人东到丹阳复得数千人与太祖会龙元太祖征徐州张邈举兖州叛迎吕布时大饥荒洪将兵在前先据东平范聚粮谷以继军太祖讨邈布于濮阳布破走遂据东阿转击济阴山阳中牟阳武京密十余县皆拔之以前后功拜鹰扬校尉迁扬武中郎将天子都许拜洪谏议大夫别征刘表破表别将于舞阳阴叶堵阳博望有功迁厉锋将军封国明亭侯累从征伐拜都护将军文帝即位为卫将军迁骠骑将军进封野王侯益邑千户并前二千一百户位特进后徙封都阳侯始洪家富而性吝啬文帝少时假求不称常憾之遂以舍客犯法下狱当死群臣并救莫能得卞太后谓郭后曰令曹洪今日死吾明日敕帝废后矣于是泣涕屡请乃得免官削爵土洪先帝功臣时人多为觖望明帝即位拜后将军更封乐城侯邑千户位特进复拜骠骑将军太和六年薨谥曰恭侯子馥嗣侯　　朱灵
按魏志徐晃传清河朱灵为袁绍将太祖之征陶谦绍使灵督三营助太祖战有功绍所遣诸将各罢归灵曰灵观人多矣无若曹公者此乃真明主也今已遇复何之遂留不去所将士卒慕之皆随灵留灵后遂为好将名亚晃等至后将军封高唐亭侯按注魏书曰灵字文博太祖既平冀州遣灵将新兵五千人骑千匹守许南太祖戒之曰冀州新兵数承宽缓暂见齐整意尚怏怏卿名先有威严善以道宽之不然即有变灵至阳翟中郎将程昂等果反即斩昂以状闻太祖手书曰兵中所以为危险者外对敌国内有奸谋不测之变昔邓禹中分光武军西行而有宗歆冯愔之难后将二十四骑还洛阳禹岂以是减损哉来书恳恻多引咎过未必如所云也文帝即位封灵鄃侯增其户邑诏曰将军佐命先帝典兵历年威过方邵功逾绛灌图籍所美何以加焉朕受天命帝有海内元功之将社稷之臣皆朕所与同福共庆传之无穷者也今封鄃侯富贵不归故乡如夜行衣绣若平常所志愿勿难言灵谢曰高唐宿所愿于是更封高唐侯薨谥曰威侯子术嗣　　夏侯惇
按魏志本传惇字元让沛国谯人夏侯婴之后也年十四就师学人有辱其师者惇杀之由是以烈气闻太祖初起惇常为裨将从征伐太祖行奋武将军以惇为司马别屯白马迁折冲校尉领东郡太守太祖征陶谦留惇守濮阳张邈叛迎吕布太祖家在鄄城惇轻车往赴适与布会交战布退还遂入濮阳袭得惇军辎重遣将伪降共执持惇责以宝货惇军中震恐惇将韩浩乃勒兵屯惇营门召军吏诸将皆案甲当部不得动诸营乃定遂诣惇所叱持质者汝等凶逆乃敢执劫大将军复欲望生邪且吾受命讨贼宁能以一将军之故而纵汝乎因涕泣谓惇曰当奈国法何促召兵击持质者持质者惶遽叩头言我但欲乞资用去耳浩数责皆斩之惇既免太祖闻之谓浩曰卿此可为万世法乃着令自今已后有持质者皆当并击勿顾质由是劫质者遂绝太祖自徐州还惇从征吕布为流矢所中伤左目复领陈留济阴太守加建武将军封高安乡侯时大旱蝗虫起惇乃断太寿水作陂身自负土率将士劝种稻民赖其利转领河南尹太祖平河北为大将军后拒邺破迁伏波将军领尹如故使得以便宜从事不拘科制建安十二年录惇前后功增封邑千八百户并前二千五百户二十一年从征孙权还使惇都督二十六军留居巢赐伎乐名倡令曰魏绛以和戎之功犹受金石之乐况将军乎二十四年太祖军击破吕布军于摩陂召惇常与同载特见亲重出入卧内诸将莫得比也拜前将军督诸军还寿春徙屯召陵文帝即王位拜惇大将军数月薨惇虽在军旅亲迎师受业性清俭有余财辄以分施不足资之于官不治产业谥曰忠侯子充嗣帝追念惇功欲使子孙毕侯分惇邑千户赐惇七子二孙爵皆关内侯按注魏书曰时诸将皆受魏官号惇独汉官乃上疏自陈不当不臣之礼太祖曰吾闻太上师臣其次友臣夫臣者贵德之人也区区之魏而臣足以屈君乎惇固请乃拜为前将军　　曹仁
按魏志本传仁字子孝太祖之从弟也少好弓马弋猎后豪杰并起仁亦阴结少年得千余人周旋淮泗之间遂从太祖为别部司马行厉锋校尉太祖之破袁术仁所斩获颇多从征徐州仁常督骑为军前锋别攻陶谦将吕由破之还与大军合彭城大破谦军从攻费华即墨开阳谦遣别将救诸县仁以骑击破之太祖征吕布仁别攻勾阳拔之生获布将刘何太祖平黄巾迎天子都许仁数有功拜广阳太守太祖器其勇略不使之郡以议郎督骑太祖征张绣仁别徇旁县掳其男女三千余人太祖军还为绣所追军不利士卒丧气仁率厉将士甚奋太祖壮之遂破绣太祖与袁绍久相持于官渡绍遣刘备徇强诸县多举众应之自许以南吏民不安太祖以为忧仁曰南方以大军方有目前急其势不能相救刘备以强兵临之其背叛固宜也备新将绍兵未能得其用击之可破也太祖善其言遂使将骑击备破走之仁尽复收诸叛县而还绍遣别将韩荀钞断西道仁击荀于鸡洛山大破之由是绍不敢复分兵出复与史涣等钞绍运车烧其粮谷河北既定从围壶关太祖令曰城拔皆坑之连月不下仁言于太祖曰围城必示之活门所以开其生路也今公告之必死将人自为守且城固而粮多攻之则士卒伤守之则引日久今顿兵坚城之下以攻必死之寇非良计也太祖从之城降于是录仁前后功封都亭侯从平荆州以仁行征南将军留屯江陵拒吴将周瑜瑜将数万众来攻前锋数千人始至仁登城望之乃募得三百人遣部曲将牛金逆与挑战贼多金兵少遂为所围长史陈矫俱在城上望见金等垂没左右皆失色仁意气奋怒甚谓左右取马来矫等共援持之谓仁曰贼众盛不可当也假使弃数百人何苦而将军以身赴之仁不应遂被甲上马将其麾下壮士数十骑出城去贼百余步迫沟矫等以为仁当住沟上为金形势也仁径渡沟直前冲入贼围金等乃得解余众未尽出仁复直还突之拔出金兵亡其数人贼众乃退矫等初见仁出皆惧及见仁还乃叹曰将军真天人也三军服其勇太祖益壮之转封安平亭侯太祖讨马超以仁行安西将军督诸将拒潼关破超渭南苏伯田银反以仁行骁骑将军都督七军讨银等破之复以仁行征南将军假节屯樊镇荆州侯音以宛叛略傍县众数千人仁率诸军攻破音斩其首还屯樊即拜征南将军关羽攻樊时汉水暴溢于禁等七军皆没禁降羽仁人马数千人守城城不没者数板羽乘船临城围数重外内断绝粮食欲尽救兵不至仁激厉将士示以必死将士感之皆无二徐晃救至水亦稍减晃从外击羽仁得溃围出羽退走仁少时不修行检及长为将严整奉法令常置科于左右案以从事鄢陵侯彰北征乌丸文帝在东宫为书戒彰曰为将奉法不当如征南邪及即王位拜仁车骑将军都督荆扬益州诸军事进封陈侯增邑二千并前三千五百户追赐仁父炽谥曰陈穆侯置守冢十家后召还屯宛孙权遣将陈邵据襄阳诏仁讨之仁与徐晃攻破邵遂入襄阳使将军高迁等徙汉南附属民于汉北文帝遣使即拜仁大将军又诏仁移屯临颍迁大司马复督诸军据乌江还屯合肥黄初四年薨谥曰忠侯子泰嗣　　曹纯
按魏志曹仁传仁弟纯初以议郎参司空军事督虎豹骑从围南皮袁谭出战士卒多死太祖欲缓之纯曰今千里蹈敌进不能克退必丧威且县师深入难以持久彼胜而骄我败而惧以惧敌骄必可克也太祖善其言遂急攻之谭败纯麾下骑斩谭首级北征三部纯部骑获单于蹋顿以前后功封高陵亭侯邑三百户从征荆州追刘备于长&#获其二女辎重收其散卒进降江陵从还谯建安十五年薨文帝即位追谥曰威侯子演嗣　　夏侯渊
按魏志本传渊字妙才惇族弟也太祖居家曾有县官事渊代引重罪太祖营救之得免太祖起兵以别部司马骑都尉从迁陈留颍川太守及与袁绍战于官渡行督军校尉绍破使督兖豫徐州军粮时军食少渊传馈相继军以复振昌豨反遣于禁击之未拔复遣渊与禁并力遂击豨降其十余屯豨诣禁降渊还拜典军校尉济南乐安黄巾徐和司马俱等攻城杀长吏渊将泰山齐平原郡兵击大破之斩和平诸县收其粮榖以给军士十四年以渊为行领军太祖征孙权还使渊督诸将击庐江叛者雷绪绪破又行征西护军督徐晃击太原贼攻下二十余屯斩贼帅商曜屠其城从征韩遂等战于渭南又督朱灵平隃麋汧氐与太祖会安定降杨秋十七年太祖乃还邺以渊行护军将军督朱灵路招等屯长安击破南山贼刘雄降其众围遂超余党梁兴于鄠拔之斩兴封博昌亭侯马超围凉州刺史韦康于冀渊救康未到康败去冀二百余里超来逆战军不利汧氐反渊引军还十九年赵衢尹奉等谋讨超姜叙起兵卤城以应之衢等谲说超使出击叙于后尽杀超妻子超奔汉中还围祁山叙等急求救诸将议者欲须太祖节度渊曰公在邺反复四千里比报叙等必败非救急也遂行使张合督步骑五千在前从陈仓狭道入渊自督粮在后合至渭水上超将氐羌数千迎合未战超走合进军收超军器械渊到诸县皆已降韩遂在显亲渊欲袭取之遂走渊收遂军粮追至洛阳城去遂二十余里诸将欲攻之或言当攻兴国氐渊以为遂兵精兴国城固攻不可卒拔不如击长离诸羌长离诸羌多在遂军必归救其家若羌独守则孤救长离则官兵得与野战可必掳也渊乃留督将守辎重轻兵步骑到长离攻烧羌屯斩获甚众诸羌在遂军者各还种落遂果救长离与渊军对阵诸将见遂众恶之欲结营作堑乃与战渊曰我转斗千里今复作营堑则士众罢弊不可久贼虽众易与耳乃鼓之大破遂军得其旌麾还略阳进军围兴国氐王千万逃奔马超余众降转击高平屠各皆散走收其粮谷牛马乃假渊节初枹罕宋建因凉州乱自号河首平汉王太祖使渊帅诸将讨建渊主围枹罕月余拔之斩建及所置丞相已下渊别遣张合等平河关渡河入小湟中河西诸羌尽降陇右平太祖下令曰宋建造为乱逆三十余年渊一举灭之虎步关右所向无前仲尼有言吾与尔不如也二十一年增封三百户并前八百户还击武都氐羌下辩收氐谷十余万斛太祖西征张鲁渊等将凉州诸将侯王已下与太祖会休亭太祖每引见羌胡以渊畏之会鲁降汉中平以渊行都护将军督张合徐晃等平巴郡太祖还邺留渊守汉中即拜渊征西将军二十三年刘备军阳平关渊率诸将拒之相守连年二十四年正月备夜烧围鹿角渊使张合护东围自将轻兵护南围备挑合战合军不利渊分所将兵半助合为备所袭渊遂战死谥曰愍侯初渊虽数战胜太祖常戒曰为将当有怯弱时不可但恃勇也将当以勇为本行之以智计但知任勇一匹夫敌耳渊妻太祖内妹长子衡尚太祖弟海阳哀侯女恩宠特隆　　臧霸
按魏志本传霸字宣高泰山华人也父戒为县狱掾据法不听太守欲所私杀太守大怒令收戒诣府时送者百余人霸年十八将客数十人径于费西山中要夺之送者莫敢动因与父俱亡命东海由是以勇壮闻黄巾起霸从陶谦击破之拜骑都尉遂收兵于徐州与孙观吴敦尹礼等并聚众霸为帅屯于开阳太祖之讨吕布也霸等将兵助布既禽布霸自匿太祖募索得霸见而悦之使霸招吴敦尹礼孙观观兄康等皆诣太祖太祖以霸为琅邪相敦利城礼东莞观北海康城阳太守割青徐二州委之于霸太祖之在兖州以徐翕毛晖为将兖州乱翕晖皆叛后兖州定翕晖亡命投霸太祖语刘备令语霸送二人首霸谓备曰霸所以能自立者以不为此也霸受公生全之恩不敢违命然王霸之君可以义告愿将军为之辞备以霸言白太祖太祖叹息谓霸曰此古人之事而君能行之孤之愿也乃皆以翕晖为郡守时太祖方与袁绍相拒而霸数以精兵入青州故太祖得专事绍不以东方为念太祖破袁谭于南皮霸等会贺霸因求遣子弟及诸将父兄家属诣邺太祖曰诸君忠孝岂复在是昔萧何遣子弟入侍而高祖不拒耿纯焚室舆榇以从而光武不逆吾将何以易之哉东州扰攘霸等执义征暴清定海岱功莫大焉皆封列侯霸为都亭侯加威卤将军又与于禁讨昌豨与夏侯渊讨黄巾余贼徐和等有功迁徐州刺史沛国公武周为下邳令霸敬异周身诣令舍部从事謥詷不法周得其罪便收考竟霸益以善周从讨孙权先登再入巢湖攻居巢破之张辽之讨陈兰霸别遣至皖讨吴将韩当使权不得救兰当遣兵逆霸霸与战于逄龙当复遣兵邀霸于夹石与战破之还屯舒权遣数万人乘船屯舒口分兵救兰闻霸军在舒遁还霸夜追之比明行百余里邀贼前后击之贼窘急不得上船赴水者甚众由是贼不得救兰辽遂破之霸从讨孙权于濡须口与张辽为前锋行遇霖雨大军先及水遂长贼船稍进将士皆不安辽欲去霸止之曰公明于利钝宁肯捐吾等邪明日果有令辽至以语太祖太祖善之拜扬威将军假节后权乞降太祖还留霸与夏侯惇等屯居巢文帝即王位迁镇东将军进爵武安乡侯都督青州诸军事及践阼进封开阳侯徙封良成侯与曹休讨吴贼破吕范于洞浦征为执金吾位特进每有军事帝常咨访焉明帝即位增邑五百并前三千五百户薨谥曰威侯子艾嗣　　&#
　将帅部名臣列传十三
　　魏二
　　吕虔
按魏志本传虔字子恪任城人也太祖在兖州闻虔有&#策以为从事将家兵守湖陆襄陵校尉杜松部民炅母等作乱与昌豨通太祖以虔代松虔到招诱炅母渠率及同恶数十人赐酒食简壮士伏其侧虔察炅母等皆醉使伏兵尽格杀之抚其余众群贼乃平太祖以虔领泰山太守郡接山海世乱闻民人多藏窜袁绍所置中郎将郭祖公孙犊等数十辈保山为寇百姓苦之虔将家兵到郡开恩信祖等党属皆降服诸山中亡匿者尽出安土业简其强者补战士泰山由是遂有精兵冠名州郡济南黄巾徐和等所在劫长吏攻城邑虔引兵与夏侯渊会击之前后数十战斩首获生数千人太祖使督青州诸郡兵以讨东莱群贼李条等有功太祖令曰夫有其志必成其事盖烈士之所徇也卿在郡以来禽奸讨暴百姓获安躬蹈矢石所征辄克昔寇恂立名于汝颍耿弇建策于青兖古今一也举茂才加骑都尉典郡如故虔在泰山十数年甚有威惠文帝即王位加裨将军封益寿亭侯迁徐州刺史加威卤将军请琅邪王祥为别驾民事一以委之世多其能任贤讨利城叛贼斩获有功明帝即位徙封万年亭侯增邑二百并前六百户虔薨子翻嗣　　田豫
按魏志本传豫字国让渔阳雍奴人也刘备之奔公孙瓒也豫时年少自托于备备甚奇之备为豫州刺史豫以母老求归备泣涕与别曰恨不与君共成大事也公孙瓒使豫守东州令瓒将王门叛瓒为袁绍将万余人来攻众惧欲降豫登城谓门曰卿为公孙所厚而去意有所不得已也今还作贼乃知卿乱人耳夫挈瓶之智守不假器吾既受之矣何不急攻乎门&#而退瓒虽知豫有权谋而不能任也瓒败而鲜于辅为国人所推行太守事素善豫以为长史时雄杰并起辅莫知所从豫谓辅曰终能定天下者必曹氏也宜速归命无后祸期辅从其计用受封宠太祖召豫为丞相军谋掾除颍阴朗陵令迁弋阳太守所在有治鄢陵侯彰征代郡以豫为相军次易北卤伏骑击之军人扰乱莫知所为豫因地形回车结圜阵弓弩持满于内疑兵塞其隙寇不能进散去追击大破之遂前平代皆豫策也迁南阳太守先时郡人侯音反众数千人在山中为群盗大为郡患前太守收其党与五百余人表奏皆当死豫悉见诸系囚慰谕开其自新之路一时破械遣之诸囚皆叩头愿自效即相告语群贼一朝解散郡内清静具以状上太祖善之文帝初北狄强盛侵扰边塞乃使豫持节护乌丸校尉牵招解并护鲜卑自高柳以东灭貊以西鲜卑数十部比能弥加素利割地统御各有分界乃共要誓皆不得以马与中国市豫以戎狄为一非中国之利乃先构离之使自为雠敌互相攻伐素利违盟出马千匹与官为比能所攻求救于豫豫恐遂相兼并为害滋深宜救善讨恶示信众狄单将锐卒深入卤庭狄人众多钞军前后断截归路豫乃进军去卤十余里结屯营多聚牛马粪燃之从他道引去狄见烟火不绝以为尚在去行数十里乃知之追豫到马城围之十里豫密严使司马建旌旗鸣鼓吹将步骑从南门出狄人皆属目往赴之豫将精锐自北门出鼓噪而起两头俱发出卤不意卤众散乱皆弃弓马步走追讨二十余里僵尸蔽地又乌丸王骨进桀黠不恭豫因出塞案行单将麾下百余骑入进部进逆拜遂使左右斩进显其罪恶以令众众皆怖慑不敢动便以进弟代进自是狄人破胆威震沙漠山贼高艾众数千人寇钞为幽冀害豫诱使鲜卑素利部斩艾传首京都封豫长乐亭侯为校尉九年其御狄人恒摧抑兼并乖散强猾凡逋亡奸宄为狄作计不利官者豫皆构刺搅离使凶邪之谋不遂聚居之类不安事业未究而幽州刺史王雄支党欲令雄领乌丸校尉毁豫乱边为国生事遂转豫为汝南太守加殄夷将军太和末公孙渊以辽东叛帝欲征之而难其人中领军杨暨举豫应选乃使豫以本官督青州诸军假节往讨之会吴贼遣使与渊相结帝以贼众多又以渡海诏豫使罢军豫度贼船垂还岁晚风急必畏漂浪东随无岸当赴成山成山无藏船之处辄便循海案行地形及诸山岛侥截险要列兵屯守自入成山登汉武之观贼还果遇恶风船皆触山沉没波荡着岸无所逃窜尽掳其众初诸将皆笑于空地待贼及贼破竞欲与谋求入海钩取浪船豫惧穷卤死战皆不听初豫以太守督青州青州刺史程喜内怀不服军事之际多相违错喜知帝宝爱明珠乃密上豫虽有战功而禁令宽弛所得器仗珠金甚多放散皆不纳官由是功不见列后孙权号十万众攻新城征东将军满宠欲率诸军救之豫曰贼悉众大举非徒投射小利欲质新城以致大军耳宜听使攻城挫其锐气不当与争锋也城不可拔众必罢怠罢怠然后击之可大克也若贼见计必不攻城势将自走若使进兵适入其计又大军相向当使难知不当使自画也豫辄上状天子从之会贼遁走后吴复来寇豫往拒之贼即退诸军夜惊云贼复来豫卧不起令众敢动者斩有顷竟无赋景初末增邑三百并前五百户正始初迁使持节护匈奴中郎将加振威将军领并州刺史外胡闻其威名相率来献州界宁肃百姓怀之征为卫尉屡乞逊位太傅司马宣王以为豫克壮书喻未听豫书答曰年过七十而以居位譬犹钟鸣漏尽而夜行不休是罪人也遂固称疾笃拜太中大夫食卿禄年八十二薨子彭祖嗣豫清约俭素赏赐皆散之将士每胡狄私遗悉簿藏官不入家家常贫匮虽殊类咸高豫节嘉平六年下诏褒扬赐其家钱谷语在徐邈传　　文聘
按魏志本传聘字仲业南阳宛人为刘表大将使御北方表死其子琮立太祖征荆州琮举州降呼聘欲与俱聘曰聘不能全州当待罪而已太祖济汉聘乃诣太祖太祖问曰来何迟耶聘曰先日不能辅弼刘荆州以奉国家荆州虽没常愿据守汉川保全土境生不负于孤弱死无愧于地下而计不得已以至于此实怀悲&#无颜早见耳遂歔欷流涕太祖为之怆然曰仲业卿真忠臣也厚礼待之授聘兵使与曹纯追讨刘备于长阪太祖先定荆州江夏与吴接民心不安乃以聘为江夏太守使典北兵委以边事赐爵关内侯与乐进讨关羽于寻口有功进封延寿亭侯加讨逆将军又攻羽辎重于汉津烧其船于荆城文帝践祚进爵长安乡侯假节与夏侯尚围江陵使聘别屯沔口止石梵自当一队御贼有功迁后将军封新野侯孙权以五万众自围聘于石阳甚急聘坚守不动权住二十余日乃解去聘追击破之增邑五百户并前千九百户聘在江夏数十年有威恩名震敌国贼不敢侵分聘户邑封聘子岱为列侯又赐聘从子厚爵关内侯聘薨谥曰壮侯岱又先亡聘养子休嗣　　曹休
按魏志本传休字文烈太祖族子也天下乱宗族各散去乡里休年十余岁丧父独与一客担丧假葬携将老母渡江至吴以太祖举义兵易姓名转至荆州间行北归见太祖太祖谓左右曰此吾家千里驹也使与文帝同止见待如子常从征伐使领虎豹骑宿卫刘备遣将吴兰屯下辩太祖遣曹洪征之以休为骑都尉参洪军事太祖谓休曰汝虽参军其实帅也洪闻此令亦委事于休备遣张飞屯固山欲断军后众议狐疑休曰贼实断道者当伏兵潜行今乃先张声势此其不能也宜及其未集促击兰兰破则飞自走矣洪从之进兵击兰大破之飞果走太祖拔汉中诸军还长安拜休中领军文帝即王位为领军将军录前后功封东阳亭侯夏侯惇薨以休为镇南将军假节都督诸军事车驾临送上乃下舆执手而别孙权遣将屯历阳休到击破之又别遣兵渡江烧贼芜湖营数千家迁征东将军领扬州刺史进封安阳乡侯帝征孙权以休为征东大将军假黄钺督张辽等及诸州郡二十余军击权大将吕范等于洞浦破之拜扬州牧明帝即位进封长平侯吴将审&#屯皖休击破之斩&#首吴将韩综翟丹等前后率众诣休降增邑四百并前五千五百户迁大司马都督扬州如故太和二年帝为二道征吴遣司马宣王从汉水下督休诸军向寻阳贼将伪降休深入战不利退还宿石亭军夜惊士卒乱弃甲兵辎重甚多休上书谢罪帝遣屯骑校尉杨暨慰喻礼赐益隆休因此痈发背薨谥曰壮侯子肇嗣　　曹真
按魏志本传真字子丹太祖族子也太祖起兵真父邵募徒众为州郡所杀太祖哀真少孤收养与诸子同使与文帝共止常猎为虎所逐顾射虎应声而倒太祖壮其鸷勇使将虎豹骑讨灵丘贼拔之封灵寿亭侯以偏将军将兵击刘备别将于下辩破之拜中坚将军从至长安领中领军是时夏侯渊没于阳平太祖忧之以真为征蜀护军督徐晃等破刘备别将高详于阳平太祖自至汉中拔出诸军使真至武都迎曹洪等还屯陈仓文帝即王位以真为镇西将军假节都督雍凉州诸军事录前后功进封东乡侯张进等反于酒泉真遣费耀讨破之斩进等黄初三年还京都以真为上军大将军都督中外诸军事假节钺与夏侯尚等征孙权击牛渚屯破之转拜中军大将军加给事中七年文帝寝疾真与陈群司马宣王等受遗诏辅政明年即位进封邵陵侯迁大将军诸葛亮围祁山南安天水安定三郡反应亮帝遣真督诸军军郿遣张合击亮将马谡大破之安定民杨条等略吏民保月支城真进军围之条谓其众曰大将军自来吾愿早降耳遂自缚出三郡皆平真以亮惩于祁山后出必从陈仓乃使将军郝昭王生守陈仓治其城明年春亮果围陈仓已有备而不能克增邑并前二千九百户四年朝洛阳迁大司马赐剑履上殿入朝不趋真以蜀连出侵边境宜遂伐之数道并入可大克也帝从其计真当发西讨帝亲临送真以八月发长安从子午道南入司马宣王沂汉水当会南郑诸军或从斜谷道或从武威入会大霖雨三十余日或栈道断绝诏真还军真少与宗人曹遵乡人朱赞并事太祖遵赞早亡真愍之乞分所食邑封遵赞子诏曰大司马有叔向抚孤之仁笃晏平久要之分君子成人之美听分真邑赐遵赞子爵关内侯各百户真每征行与将士同劳苦军赏不足辄以家财颁赐士卒皆愿为用真病还洛阳帝自幸其第省疾真薨谥曰元侯子爽嗣　　夏侯尚
按魏志本传尚字伯仁渊从子也文帝与之亲友太祖定冀州尚为军司马将骑从征伐后为五官将文学魏国初建迁黄门侍郎代郡胡叛遣鄢陵侯彰征讨之以尚参彰军事定代地还太祖崩于洛阳尚持节奉梓宫还邺并录前功封平陵亭侯拜散骑常侍迁中领军文帝践祚更封平陵乡侯迁征南将军领荆州刺史假节都督南方诸军事尚奏刘备别军在上庸山道险难彼不我虞若以奇兵潜行出其不意则独克之势也遂勒诸军击破上庸平三郡九县迁征南大将军孙权虽称藩尚益修攻讨之备权后果有贰心黄初三年车驾幸宛使尚率诸军与曹真共围江陵权将诸葛瑾与尚军对江瑾渡入江中渚而分水军于江中尚夜多持油船将步骑万余人于下流潜渡攻瑾诸军夹江烧其舟船水陆并攻破之城未拔会大疫诏敕尚引诸军还益封六百户并前千九百户假钺进为牧荆州残荒外接蛮夷而与吴阻汉水为境旧民多居江南尚自上庸通道西行七百余里山民蛮夷多服从者五六年间降附数千家五年徙封昌陵乡侯尚有爱妾嬖幸宠夺适室适室曹氏女也故文帝遣人绞杀之尚悲感发病恍惚既葬埋妾不胜思见复出视之文帝闻而恚之曰杜袭之轻薄尚良有以也然以旧臣恩宠不衰六年尚疾笃还京都帝数临幸执手泣尚薨谥曰悼侯子元嗣　　张合按魏志本传合字乂河间鄚人汉末应募讨黄巾为军司马属韩馥馥败以兵归袁绍绍以合为校尉使拒公孙瓒瓒破合功多迁宁国中郎将太祖与袁绍相拒于官渡绍遣将淳于琼等督运屯乌巢太祖自将急击之合说绍曰曹公兵精往必破琼等琼等破则将军事去矣宜急引兵救之郭图曰合计非也不如攻其本营势必还此为不救而自解也合曰曹公营固攻之必不拔若琼等见禽吾属尽为掳矣绍但遣轻骑救琼而以重兵攻太祖营不能下太祖果破琼等绍军溃图&#又更谮合曰合快军败出言不逊合惧乃归太祖太祖得合甚喜谓曰昔子胥不早寤自使身危岂若微子去殷韩信归汉邪拜合偏将军封都亭侯授以众从攻邺拔之又从击袁谭于渤海别将军围雍奴大破之后讨柳城与张辽俱为军锋以功迁平狄将军别征东莱讨管承又与张辽讨陈兰梅成等破之从破马超韩遂于渭南围安定降杨秋与夏侯渊讨鄜贼梁兴及武都氐又破马超平宋建太祖征张鲁先遣合督诸军讨兴和氐王窦茂太祖从散关入汉中又先遣合督步卒五千于前通路至阳平鲁降太祖还留合与夏侯渊等守汉中拒刘备合别督诸军降巴东巴西二郡徙其民于汉中进军宕渠为备将张飞所拒引还南郑拜荡寇将军刘备屯阳平合屯广石备以精卒万余分为十部夜急攻合合率亲兵搏战备不能克其后备于走马谷烧都围渊救火从他道与备相遇交战短兵接刃渊遂没合还阳平当是时新失元帅恐为备所乘三军皆失色渊司马郭淮乃令众曰张将军国家名将刘备所惮今日事急非张将军不能安也遂推合为军主合出勒兵安阵诸将皆受合节度众心乃定太祖在长安遣使假合节太祖遂自至汉中刘备保高山不敢战太祖乃引出汉中诸军合还屯陈仓文帝即王位以合为左将军进爵都乡侯及践祚进封鄚侯诏合与曹真讨安定卢水胡及东羌召合与真并朝许宫遣南与夏侯尚击江陵合别督诸军渡江取洲上屯坞明帝即位遣南屯荆州与司马宣王击孙权别将刘阿等追至祁口交战破之诸葛亮出祁山加合位特进遣督诸军拒亮将马谡于街亭谡依阻南山不下据城合绝其汲道击大破之南安天水安定郡反应亮合皆破平之诏曰贼亮以巴蜀之众当虓虎之师将军被坚执锐所向克定朕甚嘉之益邑千户并前四千三百户司马宣王治水军于荆州欲顺沔入江伐吴诏合督关中诸军往受节度至荆州会冬水浅大船不得行乃还屯方城诸葛亮复出急攻陈仓帝驿马召合到京都帝自幸河南城置酒送合遣南北军士三万及分遣武卫虎贲使卫合因问合曰迟将军到亮得无已得陈仓乎合知亮县军无谷不能久攻对曰比臣未到亮已走矣屈指计亮粮不至十日合晨夜进至南郑亮退诏合还京都拜征西车骑将军合识变数善处营阵料战势地形无不如计自诸葛亮皆惮之合虽武将而爱乐儒士尝荐同乡卑湛经明行修诏曰昔祭遵为将奏置五经大夫居军中与诸生雅歌投壶今将军外勤戎旅内存国朝朕嘉将军之意今擢湛为博士诸葛亮复出祁山诏合督诸将西至略阳亮还保祁山合追至木门与亮军交战飞矢中合右膝薨谥曰壮侯子雄嗣合前后征伐有功明帝分合户封合四子列侯赐小子爵关内侯　　郭淮
按魏志本传淮字伯济太原阳曲人也建安中举孝廉除平原府丞文帝为五官将召淮署为门下贼曹转为丞相兵曹议令史从征汉中太祖还留征西将军夏侯渊拒刘备以淮为渊司马渊与备战淮时有疾不出渊遇害军中扰扰淮收散卒推荡寇将军张合为军主诸营乃定其明日备欲渡汉水来攻诸将议众寡不敌备便乘胜欲依水为阵以拒之淮曰此示弱而不足挫敌非筭也不如远水为阵引而致之半济而后击备可破也既阵备疑不渡淮遂坚守示无还心以状闻太祖善之假合节复以淮为司马文帝即王位赐爵关内侯转为镇西长史又行征羌护军护左将军张合冠军将军杨秋讨山贼郑甘卢水叛寇皆破平之关中始定民得安业黄初元年奉使贺文帝践祚而道路得疾故计远近为稽留及群臣欢会帝正色责之曰昔禹会诸侯于涂山防风后至便行大戮今溥天同庆而卿最留迟何也淮对曰臣闻五帝先教导民以德夏后政衰始用刑辟今臣遭唐虞之世是以自知免于防风之诛也帝悦之擢领雍州刺史封射阳亭侯五年为真安定羌大帅辟反讨破降之每羌寇来降淮辄先使人推问其亲理男女多少年岁长幼及见一一知其款曲讯问周至咸称神明太和二年蜀相诸葛亮出祁山遣将军马谡至街亭高详屯列柳城张合击谡淮攻详营皆破之又破陇西名羌唐于枹罕加建威将军五年蜀出卤城是时陇右无谷议欲关中大运淮以威恩抚循羌胡家使出榖平其输调军食用足转扬武将军青龙二年诸葛亮出斜谷并田于兰坑是时司马宣王屯渭南淮策亮必争北原宜先据之议者多谓不然淮曰若亮跨渭登原连兵北山隔绝陇道摇荡民夷此非国之利也宣王善之淮遂屯北原堑垒未成蜀兵大至淮逆击之后数日亮盛兵西行诸将皆谓欲攻西围淮独以为此见形于西欲使官兵重应之必攻阳遂耳其夜果攻阳遂有备不得上正始元年蜀将姜维出陇西淮遂进军追至强中维退遂讨羌迷当等按抚柔氐三千余落拔徙以实关中迁左将军凉州休屠胡梁元碧等率种落二千余家附雍州淮奏请使居安定之高平为民保障其后因置西川都尉转拜前将军领州如故五年夏侯元伐蜀淮督诸军为前锋淮度势不利辄拔军出故不大败还假淮节八年陇西南安金城西平诸羌饿何烧戈伐同蛾遮塞等相结叛乱攻围城邑南招蜀兵凉州名胡治无戴复叛应之讨蜀护军夏侯霸督诸军屯为翅淮军始到狄道议者佥谓宜先讨定枹罕内平恶羌外折贼谋淮策维必来攻霸遂入沨中转南迎霸维果攻为翅会淮军适至维遁退进讨叛羌斩饿何烧戈降服者万余落九年遮塞等屯河关白土故城据河拒军淮见形上流密于下渡兵据白土城击大破之治无戴围武威家属留在西海淮进军趣西海欲掩取其累重会无戴折还与战于龙夷之北破走之令居恶卤在石头山之西当大道止断绝王使淮还过讨大破之姜维出石营从强川乃西迎治无戴留阴平太守廖化于成重山筑城敛破羌保质淮欲分兵取之诸将以维众西接强胡化以据险分军两持兵势转弱进不制维退不拔化非计也不如合而俱西及胡蜀未接绝其内外此伐交之兵也淮曰今往取化出贼不意维必狼顾比维自致足以定化且使维疲于奔命兵不远西而胡交自离此一举而两全之策也乃别遣夏侯霸等追维于沓中淮自率诸军就攻化等维果驰还救化皆如淮计进封都乡侯嘉平元年迁征西将军都督雍凉诸军事是岁与雍州刺史陈泰协策降蜀牙门将句安等于翅上二年诏曰昔汉川之役几至倾覆淮临危济难功书王府在关右三十余年外征寇卤内绥民夷比岁以来摧破廖化禽掳句安功绩显着朕甚嘉之今以淮为车骑将军仪同三司持节都督如故进封阳曲侯邑凡二千七百八十户分三百户封一子亭侯正元二年薨追赠大将军谥曰贞侯子统嗣　　满宠
按魏志本传宠字伯宁山阳昌邑人也年十八为郡督邮时郡内李朔等各拥部曲害于平民太守使宠纠焉朔等请罪不复钞略守高平令县人张苞为郡督邮贪秽受取干乱吏政宠因其来在传舍率吏卒出收之诘责所犯即日考竟遂弃官归太祖临兖州辟为从事及为大将军辟署西曹属为许令时曹洪宗室亲贵有宾客在界数犯法宠收治之洪书报宠宠不听洪白太祖太祖召许主者宠知将欲原乃速杀之太祖喜曰当事不当尔邪故太尉杨彪收付县狱尚书令荀彧少府孔融等并属宠但当受辞勿加考掠宠一无所报考讯如法数日求见太祖言之曰杨彪考讯无他辞语当杀者宜先彰其罪此人有名海内若罪不明必大失民望窃为明公惜之太祖即日赦出彪初彧融闻考掠彪皆怒及因此得了更善宠时袁绍盛于河朔而汝南绍之本郡门生宾客布在诸县拥兵拒守太祖忧之以宠为汝南太守宠募其服从者五百人率攻下二十余壁诱其未降渠帅于坐上杀十余人一时皆平得户二万兵二千人令就田业建安十三年从太祖征荆州大军还留宠行奋威将军屯当阳孙权数扰东陲复召宠还为汝南太守赐爵关内侯关羽围襄阳宠助征南将军曹仁屯樊城拒之而左将军于禁等军以霖雨水长为羽所没羽急攻樊城樊城得水往往崩坏众皆失色或谓仁曰今日之危非力所支可及羽围未合乘轻船夜走虽失城尚可全身宠曰山水速疾冀其不久关羽遣别将已在郏下自许以南百姓扰扰羽所以不敢遂进者恐吾军犄其后耳今若遁去洪河以南非复国家有也君宜待之仁曰善宠乃沈白马与军人盟誓会徐晃等救至宠力战有功羽遂退进封安昌亭侯文帝即王位迁扬武将军破吴于江陵有功更拜伏波将军屯新野大军南征到精湖宠帅诸军在前与贼隔水相对宠&#诸将曰今夕风甚猛贼必来烧军宜为其备诸军皆警夜半贼果遣十部伏夜来烧宠掩击破之进封南乡侯黄初三年假宠节钺五年拜前将军明帝即位进封昌邑侯太和二年领豫州刺史三年春降人称吴大严扬声欲诣江北猎孙权欲自出宠度其必袭西阳而为之备权闻之退还秋使曹休从庐江南入合肥令宠向夏口宠上疏曰曹休虽明果而希用兵今所从道背湖旁江易进难退此兵之洼地也若入无疆口宜深为之备宠表未报休遂深入贼果从无疆口断夹石要休还路休战不利退走会朱灵等从后来断道与贼相遇贼惊走休军乃得还是岁休薨宠以前将军代都督扬州诸军事汝南兵民恋慕大小相率奔随道路不可禁止护军表上欲诛其为首者诏使宠将亲兵千人自随其余一无所问四年拜宠征东将军其冬孙权扬声欲至合肥宠表召兖豫诸军皆集贼寻退还被诏罢兵宠以为今贼大举而还非本意也此必欲伪退以罢吾兵而倒还乘虚掩不备也表不罢兵后十余日权果更来到合肥城不克而还其明年吴将孙布遣人诣扬州求降辞云道远不能自致乞兵见迎刺史王凌腾布书请兵马迎之宠以为必诈不与兵而为凌作报书曰知识邪正欲避祸就顺去暴归道甚相嘉尚今欲遣兵相迎然计兵少则不足相卫多则事必远闻且先密计以成本志临时节度其宜宠会被书当入朝&#留府长史若凌欲往迎勿与兵也凌于后索兵不得乃单遣一督将步骑七百人往迎之布夜掩击督将迸走死伤过半初宠与凌共事不平凌支党毁宠疲老悖谬故明帝召之既至体气康强见而遣还宠屡表求留诏报曰昔廉颇强食马援据鞍今君未老而自谓已老何与廉马之相背邪其思安边境惠此中国明年吴将陆逊向庐江论者以为宜速赴之宠曰庐江虽小将劲兵精守则经时又贼舍船二百里来后尾空县尚欲诱致今宜听其遂进但恐走不可及耳整军趋杨宜口贼闻大兵东下即夜遁时权岁有来计青龙元年宠上疏曰合肥城南临江湖北远寿春贼攻围之得据水为势官兵救之当先破贼大辈然后围乃得解贼往甚易而兵往救之甚难宜移城内之兵其西三十里有奇险可依更立城以固守此为引贼平地而犄其归路于计为便护军将军蒋济议以为既示天下以弱且望贼烟火而坏城此为未攻而自拔一至于此劫略无限必以淮北为守帝未许宠重表曰孙子言兵者诡道也故能而示之以弱不能骄之以利示之以慑此为形实不必相应也又曰善动敌者形之今贼未至而移城却内此所谓形而诱之也引贼远水择利而动举得于外则福生于内矣尚书赵咨以宠策为长诏遂报听其年权自出欲围新城以其远水积二十日不敢下船宠谓诸将曰权得吾移城必于其众中有自大之言今大举来欲要一切之功虽不敢至必当上岸耀兵以示有余乃潜遣步骑六千伏肥池隐处以待之权果上岸耀兵宠伏军卒起击之斩首数百或有赴水死者明年权自将号十万至合肥新城宠驰往赴募壮士数十人折松为炬灌以麻油从上风放火烧贼攻具射杀权弟子孙泰贼于是引退三年春权遣兵数千家佃于江北至八月宠以为田向收熟男女布野其屯卫兵去城远者数百里可掩击也遣长史督二军循江东下摧破诸屯焚烧谷物而还诏美之因以所获尽为将士赏景初二年以宠年老征还迁为太尉宠不治产业家无余财诏曰君典兵在外专心忧公有行父祭遵之风赐田十顷谷五百斛钱二十万以明清忠俭约之节焉宠前后增邑凡九千六百户封子孙二人亭侯正始三年薨谥曰景侯子伟嗣伟以格度知名官至卫尉　　陈泰
按魏志陈群传群子泰字元伯青龙中除散骑侍郎正始中徙游击将军为并州刺史加振威将军使持节护匈奴中郎将怀柔夷民甚有威惠京邑贵人多寄宝货因泰市匈奴婢泰皆挂之于壁不发其封及征为尚书悉以还之嘉平初代郭淮为雍州刺史加奋威将军蜀大将军姜维率众依曲山筑二城使牙门将句安李歆等守之聚羌胡质任等寇逼诸郡征西将军郭淮与泰谋所以御之泰曰曲城虽固去蜀险远当须运粮羌夷患维劳役必未肯附今围而取之可不血刃而拔其城虽其有救山道阻险非行兵之地也淮从泰计使泰率讨蜀护军徐质汝南太守邓艾等进兵围之断其运道及城外流水安等挑战不许将士困窘分粮聚雪以稽日月维果来救出自牛头山与泰相对泰曰兵法贵在不战而屈人今绝牛头维无反道则我之禽也&#诸军各坚垒勿与战遣使白淮欲自南渡白水循水而东使淮趣牛头截其还路可并取维不惟安等而已淮善其策进率诸军军洮水维惧遁走安等孤县遂皆降淮薨泰代为征西将军假节都督雍凉诸军事后年雍州刺史王经白泰云姜维夏侯霸欲三道向祁山石营金城求进兵为翅使凉州军至枹罕讨蜀护军向祁山泰量贼势终不能三道且兵势恶分凉州未宜越境报经审其定问知所趣向须东西势合乃进时维等数将万人至枹罕趣狄道泰敕经进屯狄道须军到乃规取之泰进军陈仓会经所统诸军于故关与贼战不利经辄渡洮泰以经不坚据狄道必有他变并遣五营在前泰率诸军继之经已与维战大败以万余人还保狄道城余皆奔散维乘胜围狄道泰军上邽分兵守要晨夜进前邓艾胡奋王秘亦到即与艾秘等分为三军进到陇西艾等以为王经精卒破衄于西贼众大盛乘胜之兵既不可当而将军以乌合之卒继败军之后将士失气陇右倾荡古人有言蝮蛇螫手壮士解其腕孙子曰兵有所不击地有所不守盖小有所失而大有所全故也今陇右之害过于蝮蛇狄道之地非徒不守之谓姜维之兵是所辟之锋不如割险自保观衅待弊然后进救此计之得者也泰曰姜维提轻兵深入正欲与我争锋原野求一战之利王经当高壁深垒挫其锐气今乃与战使贼得计走破王经封之狄道若维以战克之威进兵东向据栎阳积谷之实放兵收降招纳羌胡东争关陇传檄四郡此我之所恶也而维以乘胜之兵挫峻城之下锐气之卒屈力致命攻守势殊客主不同兵书云修橹橨&#三月乃成拒堙三月而后已诚非轻军远入维之诡谋仓卒所办县军远侨粮谷不继是我速进破贼之时也所谓疾雷不及掩耳自然之势也洮水带其表维等在其内今乘高据势临其项领不战必走寇不可纵围不可久君等何言如此遂进军度高城岭潜行夜至狄道东南高山上多举烽火鸣鼓角狄道城中将士见救者至皆愤踊维始谓官救兵当须众集乃发而卒闻已至谓有奇变宿谋上下震惧自军之发陇西也以山道深险贼必设伏泰诡从南道维果三日施伏定军潜行卒出其南维乃缘山突至泰与交战维退还凉州军从金城南至沃于阪泰与经共密期当共向其还路维等闻之遂遁城中将士得出经叹曰粮不至旬向不应机举城屠裂覆丧一州矣泰慰劳将士前后遣还更差军守并治城垒还屯上邽初泰闻经见围以州军将士素皆一心加得保城非维所能卒倾表上进军晨夜速到还众议以经奔北城不足自固维若断凉州之道兼四郡民夷据关陇之险敢能没经军而屠陇右宜须大兵四集乃致攻讨大将军司马文王曰昔诸葛亮常有此志卒亦不能事大谋远非维所任也且城非仓卒所拔而粮少为急征西速救得上策矣泰每以一方有事辄以虚声扰动天下故希简白上事驿书不过六百里司马文王语荀顗曰元伯沈勇能断荷方伯之重救将陷之城而不求益兵又希简上事必能办贼故也都督大将不当尔邪后征泰为尚书右仆射典选举加侍中光禄大夫吴大将孙峻出淮泗以泰为镇军将军假节都督淮北诸军事诏徐州监军已下受泰节度峻退军还转为左仆射诸葛诞作乱寿春司马文王率六军军丘头泰总署行台司马景王文王皆与泰亲友及沛国武陔亦与泰善文王问陔曰元伯何如其父司空也陔曰通雅博畅能以天下声教为己任者不如也明统简至立功立事过之泰前后以功增邑二千六百户赐子弟一人亭侯二人关内侯景元元年薨追赠司空谥曰穆侯子恂嗣　　邓艾按魏志本传艾字士载义阳棘阳人也少孤太祖破荆州徒汝南为农民养犊年十二随母至颍川读故太丘长陈实碑文言文为世范行为士则艾遂自名范字士则后宗族有与同者故改焉为都尉学士以口吃不得作干佐为稻田守丛草吏同郡吏父怜其家贫资给甚厚艾初不称谢每见高山大泽辄规度指画军营处所时人多笑焉后为典农纲纪上计吏因使见太尉司马宣王宣王奇之辟之为掾迁尚书郎时欲广田畜谷为灭贼资使艾行陈项以东至寿春艾以为田良水少不足以尽地利宜开河渠可以引水浇溉大积军粮又通漕运之道乃着济河论以喻其指又以为昔破黄巾因为屯田积谷于许都以制四方今三隅已定事在淮南每大军征举运兵过半功费巨亿以为大役陈蔡之间上下田良可省许昌左右诸稻田并水东下令淮北屯二万人淮南三万人十二分休常有四万人且田且守水丰常收三倍于西计除众费岁完五百万斛以为军资六七年间可积三千万斛于淮上此则十万之众五年食也以此乘吴无往而不克矣宣王善之事皆施行正始二年乃开广漕渠每东南有事大军兴众泛舟而下达于江淮资食有储而无水害艾所建也出参征西军事迁南安太守嘉平元年与征西将军郭淮拒蜀偏将军姜维维退淮因西击羌艾曰贼去未远或能复还宜分诸军以备不虞于是留艾屯白水北三日维遣廖化自白水南向艾结营艾谓诸将曰维今卒还吾军人少法当来渡而不作桥此维使化持吾令不得还维必自东袭取洮城洮城在水北去艾屯六十里艾即夜潜军径到维果来渡而艾先至据城得以不败赐爵关内侯加讨寇将军后迁城阳太守是时并州右贤王刘豹并为一部艾上言曰刘豹兽心不以义亲强则侵暴弱则内附故周宣有玁狁之寇汉祖有平城之困每匈奴一盛为前代重患自单于在外莫能牵制长卑诱而致之使来入侍由是羌夷失统合无主以单于在内万里顺轨今单于之尊日疏外土之威寖重则边方不可不深备也闻刘豹部有叛胡可因叛割为二国以分其势去卑功显前朝而子不继业宜加其子显号使居雁门离国弱寇追录旧勋此御边长计也又陈羌胡与民同处者宜以渐出之使居民表崇廉耻之教塞奸宄之路大将军司马景王新辅政多纳用焉迁汝南太守至则寻求昔所厚己吏父久已死遣吏祭之重遗其母举其子与计吏艾所在荒野开辟军民并丰诸葛恪围合肥新城不克退归艾言景王曰孙权已没大臣未附吴名宗大族皆有部曲阻兵仗势足以建命恪新秉国政而内无其主不念抚恤上下以立根基竞于外事虐用其民悉国之众顿于坚城死者万数载祸而归此恪获罪之日也昔子胥吴起商鞅乐毅皆见任时君主没而败况恪才非四贤而不虑大患其亡可待也恪归果见诛迁兖州刺史加振威将军上言曰国之所急惟农与战国&#则兵强兵强则战胜然农者胜之本也孔子曰足食足兵食在兵前也上无设爵之劝则下无财畜之功今使考绩之赏在于积粟富民则交游之路绝浮华之原塞矣高贵乡公即尊位进封方城亭侯毋丘俭作乱遣健步赍书欲疑惑大众艾斩之兼道进军先趣乐嘉城作浮桥司马景王至遂据之文钦以后大军破败于城下艾追之至丘头钦奔吴吴大将军孙峻等号十万众将渡江镇东将军诸葛诞遣艾据肥阳艾以与贼势相远非要害之地辄移屯附亭遣泰山太守诸葛绪等于黎浆拒战逐走之其年征拜长水校尉以破钦等功进封方城乡侯行安西将军解雍州刺史王经围于狄道姜维退驻锺提乃以艾为安西将军假节领护东羌校尉议者多以为维力已竭未能更出艾曰洮西之败非小失也破军杀将仓廪空虚百姓流离几于危亡今以策言之彼有乘胜之势我有虚弱之实一也彼上下相习五兵犀利我将易兵新器仗未复二也彼以船行吾以陆军劳逸不同三也狄道陇西南安祁山各当有守彼专为一我分为四四也彼南安陇西因食羌榖若趣祁山熟麦千顷为之县饵五也贼有黠数其来必矣顷之维果向祁山闻艾已有备乃回从董亭趣南安艾据武城山以相持维与艾争险不克其夜渡渭东行缘山趣上邽艾与战于谷大破之甘露元年诏曰逆贼姜维连年狡黠民夷骚动西土不宁艾筹画有方忠勇奋发斩将十数馘首千计国威振于巴蜀武声扬于江岷今以艾为镇西将军都督陇右诸军事进封邓侯分五百户封子忠为亭侯二年拒姜维于长城维退还迁征西将军前后增邑凡六千六百户景元三年又破维于侯和维却保沓中四年秋诏诸军征蜀大将军司马文王皆指授节度使艾与维相缀连雍州刺史诸葛绪要维令不得归艾遣天水太守王颀等直攻维营陇西太守牵弘等邀其前金城太守杨欣等诣甘松维闻锺会诸军已入汉中引退还欣等追蹑于强川口大战维败走闻雍州已塞道屯桥头从孔函谷入北道欲出雍州后诸葛绪闻之却还三十里维入北道三十余里闻绪军却寻还从桥头过绪趣截维较一日不及维遂东引还守剑阁锺会攻维未能克艾上言今贼摧折宜遂乘之从阴平由邪径经汉德阳亭趣涪出剑阁西百里去成都三百余里奇兵冲其腹心剑阁之守必还赴涪则会方轨而进剑阁之军不还则应涪之兵寡矣军志有之曰攻其不备出其不意今掩其空虚破之必矣冬十月艾自阴平道行无人之地七百余里凿山通道造作桥阁山高谷深至为艰险又粮运将匮频于危殆艾以毡自裹推转而下将士皆攀木缘崖鱼贯而进先登至江由蜀守将马邈降蜀卫将军诸葛瞻自涪还绵竹列陈待艾艾遣子惠唐亭侯忠等出其右司马师纂等出其左忠纂战不利并退还曰贼未可击艾怒曰存亡之分在此一举何不可之有乃叱忠纂出将斩之忠纂驰还更战大破之斩瞻及尚书张遵等首进军到雒刘禅遣使奉皇帝玺绶为笺诣艾请降艾至成都禅率太子诸王及群臣六十余人面縳舆榇诣军门艾执节解缚焚榇受而宥之检御将士无所掳略绶纳降附使复旧业蜀人称焉辄依邓禹故事承制拜禅行骠骑将军太子奉车诸王驸马都尉蜀群司各随高下拜为王官或领艾官属以师纂领益州刺史陇西太守牵弘等领蜀中诸郡使于绵竹筑台以为京观用彰战功士卒死事者皆与蜀兵同共埋藏艾深自矜伐谓蜀士大夫曰诸君赖遭某故得有今日耳如遇吴汉之徒已殄灭矣又曰姜维自一时雄儿也与某相值故穷耳有识者笑之十二月诏曰艾曜威奋武深入卤庭斩将搴旗枭其鲸鲵使僭号之主稽首系颈历世逋诛一朝而平兵不逾时战不终日云彻席卷荡定巴蜀虽白起破强楚韩信克劲赵吴汉禽子阳亚夫灭七国计功论美不足比勋也其以艾为太尉增邑二万户封子二人亭侯各食邑千户艾言司马文王曰兵有先声而后实者今因平蜀之势以乘吴吴人震恐席卷之时也然大举之后将士疲劳不可便用且徐缓之留陇右兵二万人蜀兵二万人煮盐兴冶为军农要用并作舟船预顺流之事然后发使告以利害吴必归化可不征而定也今宜厚刘禅以致孙休安士民以来远人若便送禅于京都吴以为流徙则于向化之心不劝宜权停留须来年秋冬比尔吴亦足平以为可封禅为扶风王锡其资财供其左右郡有董卓坞为之宫舍爵其子为公侯食郡内县以显归命之宠开广陵城阳以待吴人则畏威怀德望风而从矣文王使监军卫瓘喻艾事当须报不宜辄行艾重言曰&#命征行奉指授之策元恶既服至于承制拜假以安初附谓合权宜今蜀举众归命地尽南海东接吴会宜早镇定若待国命往复道途延引日月春秋之义大夫出疆有可以安社稷利国家专之可也今吴未宾势与蜀连不可拘常以失事机兵法进不求名退不避罪艾虽无古人之节终不自嫌以损于国也锺会胡烈师纂等皆白艾所作悖逆变衅以结诏书槛车征艾艾父子既囚锺会至成都先送艾然后作乱会已死艾本营将士追出艾槛车迎还瓘遣田续等讨艾遇于绵竹西斩之子忠与艾俱死余子在洛阳者悉诛徙艾妻子及孙于西域初艾当伐蜀梦坐山上而有流水以问殄卤护军爰邵邵曰按易卦山上有水曰蹇蹇繇曰蹇利西南不利东北孔子曰蹇利西南往有功也不利东北其道穷也往必克蜀殆不还乎艾抚然不乐泰始元年晋室践阼诏曰昔太尉王凌谋废齐王而王竟不足以守位征西将军邓艾矜功失节实应大辟然被书之日罢遣人众束手受罪比于求生遂为恶者诚复不同今大赦得还若无子孙者听使立后令祭祀不绝三年议郎段灼上疏理艾曰艾心怀至忠而荷反逆之名平定巴蜀而受夷灭之诛臣窃悼之惜哉言艾之反也艾性刚急轻犯雅俗不能协同朋类故莫肯理之臣敢言艾不反之状昔姜维有断陇右之志艾修治备守积榖强兵值岁凶旱艾为区种身被乌衣手执耒耜以率将士上下相感莫不尽力艾持节守边所统万数而不难仆卤之劳士民之役非执节忠勤孰能若此故落门段谷之战以少击多摧破强贼先帝知其可任委艾庙胜授以长策艾受命忘身束马县车自投死地勇气凌云士众乘势使刘禅君臣面缚叉手屈膝艾功名以成当书之竹帛传祚万世七十老公反欲何求艾诚恃养育之恩心不自疑矫命承制权安社稷虽违常科有合古义原心定罪本在可论锺会忌艾威名构成其事忠而受诛信而见疑头县马市诸子并斩见之者垂泣闻之者叹息陛下龙兴阐弘大度释诸嫌忌受诛之家不拘叙用昔秦民怜白起之无罪吴人伤子胥之冤酷皆为立祠今天下民人为艾悼心痛憾亦犹是也臣以为艾身首分离捐弃草土宜收尸丧还其田宅以平蜀之功绍封其孙使阖棺定谥死无余憾赦冤魂于黄泉收信义于后世葬一人而天下慕其行埋一魂而天下归其义所为者寡而悦者众矣九年诏曰艾有功勋受罪不逃刑而子孙为民隶朕常愍之其以嫡孙朗为郎中艾在西时修治障塞筑起城坞泰始中羌卤大叛频杀刺史凉州道断吏民安全者皆保艾所筑坞焉艾州里时辈南阳州泰亦好立功业善用兵官至征卤将军假节都督江南将军事景元二年薨追赠卫将军谥曰壮侯　　王基
按魏志本传基字伯舆东莱曲城人也少孤与叔父翁居翁抚养甚笃基亦以孝称年十七郡召为吏非其好也遂去入琅邪界游学黄初中察孝廉除郎中是时青土初定刺史王凌特表请基为别驾后召为秘书郎凌复请还顷之司徒王朗辟基凌不遣朗书劾州曰凡家臣之良则升于公辅公臣之良则入于王职是故古者侯伯有贡士之礼今州取宿卫之臣留秘阁之吏所希闻也凌犹不遣凌流称青土盖亦由基协和之辅也大将军司马宣王辟基未至擢为中书侍郎明帝盛修宫室百姓劳瘁基上疏曰臣闻古人以水喻民曰水所以载舟亦所以覆舟故在民上者不可以不戒惧夫民逸则虑易苦则思难是以先王居之以约俭俾不至于生患昔颜渊云东野子之御马力尽矣而求进不已是以知其将败今事役劳苦男女离旷愿陛下深察东野之弊留意舟水之喻息奔驷于未尽节力役于未困昔汉有天下至孝文时唯有同姓诸侯而贾谊忧之曰置火积薪之下而寝其上因谓之安也今寇贼未殄猛将拥兵检之则无以应敌久之则难以遗后当盛明之世不务以除患若子孙不竞社稷之忧也使贾谊复起必深切于曩时矣散骑常侍王肃着诸经传解及论定朝仪改易郑元旧说而基据持元义常与抗衡迁安平太守公事去官大将军曹爽请为从事中郎出为安丰太守郡接吴寇为政清严有威惠明设防备敌不敢犯加讨寇将军吴尝大发众集建业扬声欲入攻扬州刺史诸葛诞使基策之基曰昔孙权再至合肥一至江夏其后全琮出庐江朱然寇襄阳皆无功而还今陆逊等已死而权年老内无贤嗣中无谋主权自出则惧内衅卒起痈疽发溃遣将则旧将已尽新将未信此不过欲补定支党还自保护耳后权竟不能出时曹爽专柄风化陵迟基着时要论以切世事以疾征还起家为河南尹未拜爽伏诛基尝为爽官属随例罢其年为尚书出为荆州刺史加扬烈将军随征南王昶击吴基别袭步协于夷陵协闭门自守基示以攻形而实分兵取雄父邸阁收米三十余万斛卤安北将军谭正纳降数千口于是移其降民置夷陵县赐爵关内侯基又表城上昶徙江夏治之以逼夏口由是贼不敢轻越江明制度整军农兼修学校南方称之时朝廷议欲伐吴诏基量进趣之宜基对曰夫兵动而无功则威名折于外财用穷于内故必全而后用也若不资通川聚粮水战之备则虽积兵江内无必渡之势矣今江陵有沮漳二水溉灌膏腴之田以千数安陆左右陂池沃衍若水陆并农以实军资然后引兵诣江陵夷陵分据夏口顺沮漳资水浮谷而下贼知官兵有经久之势则拒天诛者意沮而向王化者益固然后率合蛮夷以攻其内精卒劲兵以讨其外则夏口以上必拔而江外之郡不守如此吴蜀之交绝交绝而吴禽矣不然兵出之利未可必矣于是遂止司马景王新统政基书戒之曰天下至广万机至猥诚不可不矜矜业业坐而待旦也夫志正则众邪不生心静则众事不躁思虑审定则教令不烦亲用忠良则远近协服故知和远在身定众在心许允傅嘏袁侃崔赞皆一时正士有直质而无流心可与同政事者也景王纳其言高贵乡公即尊位进封常乐亭侯毋丘俭文钦作乱以基为行监军假节统许昌军适与景王会于许昌景王曰君筹俭等何如基曰淮南之逆非吏民思乱也俭等诳胁迫惧畏目下之戮是以尚群聚耳若大兵临逼必土崩瓦解俭钦之首不终朝而县于军门矣景王曰善乃令基居军前议者咸以俭钦慓悍难与争锋诏基停驻基以为俭等举军足以深入而久不进者是其诈伪已露众心疑沮也今不张示威形以副民望而停军高垒有似畏懦非用兵之势也若或掳略民人又州郡兵家为贼所得者更怀离心俭等所迫&#者自顾非重不敢复还此为错兵无用之地而成奸宄之源吴寇因之则淮南非国家之有谯沛汝豫危而不安此计之大失也军宜速进据南顿南顿有大邸阁计足军人四十日粮保坚城因积谷先人有夺人之心此平贼之要也基屡请乃听进据水既至复言曰兵闻拙速未睹工迟之久方今外有强寇内有叛臣若不时决则事之深浅未可测也议者多欲将军持重将军持重是也停军不进非也持重非不行之谓也进而不可犯耳今据坚城保壁垒以积实资卤县运军粮甚非计也景王欲须诸军集到犹尚未许基曰将在军君令有所不受彼得则利我得亦利是谓争城南顿是也遂辄进据南顿俭等从项亦争欲往发十余里闻基先到复还保项时兖州刺史邓艾屯乐嘉俭使文钦将兵袭艾基知其势分进兵逼项俭众遂败钦等已平迁镇南将军都督豫州诸军事领豫州刺史进封安乐乡侯上疏求分户二百赐叔父子乔爵关内侯以报叔父拊育之恩有诏特听诸葛诞反基以本官行镇东将军都督扬豫诸军事时大军在项以贼兵精诏基敛军坚垒基累启求进讨会吴遣朱异来救诞军于安城基又被诏引诸军转据北山基谓诸将曰今围垒转固兵马向集但当精修守备以待越逸而更移兵守险使得放纵虽有智者不能善后矣遂守便宜上疏曰今与贼家对敌当不动如山若迁移依险人心摇荡于势大损诸军并据深沟高垒众心皆定不可倾动此御兵之要也书奏报听大将军司马文王进屯丘头分部围守各有所统基督城东城南二十六军文王敕军吏入镇南部界一不得有所遣城中食尽昼夜攻垒基辄拒击破之寿春既拔文王与基书曰初议者云云求移者甚众时未临履亦谓宜然将军深算利害独秉固志上违诏命下拒众议终至制敌禽贼虽古人所述不是过也文王欲遣诸将轻兵深入招迎唐咨等子弟因衅有荡覆吴之势基谏曰昔诸葛恪乘东关之胜竭江表之兵以围新城城既不拔而众死者大半姜维因洮上之利轻兵深入粮饷不继军覆上邽夫大捷之后上下轻敌轻敌则虑难不深今贼新败于外又内患未弭是其修备设虑之时也且兵出逾年人有归志今俘馘十万罪人斯得自历代征伐未有全兵独克如今之盛者也武皇帝克袁绍于官渡自以所获已多不复追奔惧挫威也文王乃止以淮南初定转基为征东将军都督扬州诸军事进封东武侯基上疏固让归功参佐由是长史司马等七人皆侯是岁基母卒诏秘其凶问迎基父豹丧合葬洛阳追赠豹北海太守甘露四年转为征南将军都督荆州诸军事常道乡公即尊位增邑千户并前五千七百户前后封子二人亭侯关内侯景元二年襄阳太守表吴贼邓由等欲来归化基被诏当因此震荡江表基疑其诈驰驿陈状且曰嘉平以来累有内难当今之务在于镇安社稷绥宁百姓未宜动众以求外利文王报书曰凡处事者多曲相从顺鲜能确然共尽理实诚感忠爱每见规示辄敬依来指后由等竟不降是岁基薨追赠司空谥曰景侯子徽嗣
　将帅部名臣列传十四
　　吴一
　　周瑜
按吴志本传瑜字公瑾庐江舒人也从祖父景景子忠皆为汉太尉父异洛阳令瑜长壮有姿貌初孙坚兴义兵讨董卓徙家于舒坚子策与瑜同年独相友善瑜推道南大宅以舍策升堂拜母有无通共瑜从父尚为丹阳太守瑜往省之会策将东渡到历阳驰书报瑜瑜将兵迎策策大喜曰吾得卿谐也遂从攻横江当利皆拔之乃渡击秣陵破笮融薛礼转下湖孰江乘进入曲阿刘繇奔走而策之众已数万矣因谓瑜曰吾以此众取吴会平山越已足卿还镇丹阳瑜还顷之袁术遣从弟引代尚为太守而瑜与尚俱还寿春术欲以瑜为将瑜观术终无所成故求为居巢长欲假涂东归术听之遂自居巢还吴是岁建安三年也策亲自迎瑜授建威中郎将即与兵二千人骑五十匹瑜时年二十四吴中皆呼为周郎以瑜恩信着于庐江出备牛渚后领春谷长顷之策欲取荆州以瑜为中护军领江夏太守从攻拔之时得桥公两女皆国色也策自纳大桥瑜纳小桥复进寻阳破刘勋讨江夏还定豫章庐陵留镇巴丘五年策薨权统事瑜将兵赴丧遂留吴以中护军与长史张昭共掌众事十一年督孙瑜等讨麻保二屯枭其渠帅囚俘万余口还备官亭江夏太守黄祖遣将邓龙将兵数千人入柴桑瑜追讨击生卤龙送吴十三年春权讨江夏瑜为前部大督其年九月曹公入荆州刘琮举众降曹公得其水军船步兵数十万将士闻之皆恐惧延见群下问以计策议者咸曰曹公豺虎也然托名汉相挟天子以征四方动以朝廷为辞今日拒之事更不顺且将军大势可以拒操者长江也今操得荆州奄有其地刘表治水军蒙冲斗舰乃以千数操悉浮以沿江兼有步兵水陆俱下此为长江之险已与我共之矣而势力众寡又不可论愚谓大计不如迎之瑜曰不然操虽托名汉相其实汉贼也将军以神武雄才兼仗父兄之烈割据江东地方数千里兵精足用英雄乐业尚当横行天下为汉家除残去秽况操自送死而可迎之邪请为将军筹之今使北土已安操无内忧能旷日持久来争疆场又能与我校胜负于船楫可乎今北土既未平安加马超韩遂尚在关西为操后患且舍鞍马仗舟楫与吴越争衡本非中国所长又今盛寒马无&#草驱中国士众远涉江湖之间不习水土必生疾病此数四者用兵之患也而操皆冒行之将军擒操宜在今日瑜请得精兵三万人进住夏口保为将军破之权曰老贼欲废汉自立矣徒忌二袁吕布刘表与孤耳今数雄已灭惟孤尚存孤与老贼势不两立君言当击甚与孤合此天以君授孤也时刘备为曹公所破欲引南渡江与鲁肃遇于当阳遂共图计因进住夏口遣诸葛亮诣权权遂遣瑜及程普等与备并力逆曹公遇于赤壁时曹公军众已有疾病初一交战公军败退引次江北瑜等在南岸瑜部将黄盖曰今寇众我寡难与持久然观操军方连船舰首尾相接可烧而走也乃取蒙冲斗舰数十艘实以薪草膏油灌其中裹以帷幕上建牙旗先书报曹公欺以欲降又豫备走舸各系大船后因引次俱前曹公军吏士皆延颈观望指言盖降盖放诸船同时发火时风盛猛悉延烧岸上营落顷之烟炎张天人马烧溺死者甚众军遂败退还保南郡备与瑜等复共追曹公留曹仁等守江陵城径自北归瑜与程普又进南郡与仁相对各隔大江兵未交锋瑜即遣甘宁前据夷陵仁分兵骑别攻围宁宁告急于瑜瑜用吕蒙计留凌统以守其后身与蒙上救宁宁围既解乃渡屯北岸克期大战瑜亲跨马栎阵会流矢中右胁疮甚便还后仁闻瑜卧未起勒兵就阵瑜乃自兴案行军营激扬吏士仁由是遂退权拜瑜偏将军领南郡太守以下嶲汉昌浏阳州陵为奉邑屯江陵刘备以左将军领荆州牧治公安备诣京见权瑜上疏曰刘备以枭雄之姿而有关羽张飞熊虎之将必非久屈为人用者愚谓大计宜徙备置吴盛为筑宫室多其美女玩好以娱其耳目分此二人各置一方使如瑜者得挟与攻战大事可定也今猥割土地以资业之聚此三人俱在疆场恐蛟龙得云雨终非池中物也权以曹公在北方当广揽英雄又恐备难卒制故不纳是时刘璋为益州牧外有张鲁寇侵瑜乃诣京见权曰今曹操新折&#方忧在腹心未能与将军连兵相事也乞与奋威俱进取蜀得蜀而并张鲁因留奋威固守其地好与马超结援瑜还与将军襄阳以蹙操北方可图也权许之瑜还江陵为行装而道于巴丘病卒时年三十六权素服举哀感动左右丧当还吴又迎之芜湖众事费度一为供给后着令曰故将军周瑜程普其有人客皆不得问初瑜见友于策太妃又使权以兄奉之是时权位为将军诸将宾客为礼尚简而瑜独先尽敬便执臣节性度恢廓大率为得人惟与程普不睦瑜少精意于音乐虽三爵之后其有阙误瑜必知之知之必顾故时人谣曰曲有误周郎顾瑜两男一女女配太子登男循尚公主拜骑都尉有瑜风早卒　　鲁肃
按吴志本传肃字子敬临淮东城人也生而失父与祖母居家富于财性好施与尔时天下已乱肃不治家事大散财货摽卖田地以赈穷弊结士为务甚得乡邑欢心周瑜为居巢长将数百人故过候肃并求资粮肃家有两囷米各三千斛肃乃指一囷与周瑜瑜益知其奇也遂相亲结定侨札之分袁术闻其名就署东城长肃见术无纲纪不足与立事乃携老弱将轻侠少年百余人南到居巢就瑜瑜之东渡因与同行留家曲阿会祖母亡还葬东城刘子扬与肃友善遗肃书曰方今天下豪杰并起吾子姿才尤宜今日急还迎老母无事滞于东城近郑宝者今在巢湖拥众万余处地肥饶庐江闲人多依就之况吾徒乎观其形势又可博集时不可失足下速之肃答然其计葬毕还曲阿欲北行会瑜已徙肃母到吴肃具以状语瑜时孙策已薨权尚住吴瑜谓肃曰昔马援答光武云当今之世非但君择臣臣亦择君今主人亲贤贵士纳奇录异且吾闻先哲秘论承运代刘氏者必兴于东南推步事势当其历数终构帝基以协天符是烈士攀龙附凤驰骛之秋吾方达此足下不须以子扬之言介意也肃从其言瑜因荐肃才宜佐时当广求其比以成功业不可令去也权即见肃与语甚悦之众宾罢退肃亦辞出乃独引肃还合榻对饮因密议曰今汉室倾危四方云扰孤承父兄余业思有桓文之功君既惠顾何以佐之肃对曰昔高帝区区欲尊事义帝而不获者以项羽为害也今之曹操犹昔项羽将军何由得为桓文乎肃窃料之汉室不可复兴曹操不可卒除为将军计惟有鼎足江东以观天下之衅规模如此亦自无嫌何者北方诚多务也因其多务剿除黄祖进伐刘表竟长江所极而有之然后号帝王以图天下此高帝之业也权曰今尽力一方冀以辅汉耳此言非所及也张昭非肃谦下不足颇訾毁之云肃年少粗疏未可用权不以介意益贵重之赐肃母衣服帏帐居处杂物富拟其旧刘表死肃进说曰夫荆楚与国邻接水流顺北外带江汉内阻山陵有金城之固沃野万里士民殷富若据而有之此帝王之资也今表新亡二子素不辑睦军中诸将各有彼此加刘备天下枭雄与操有隙寄寓于表表恶其能而不能用也若备与彼协心上下齐同则宜抚安与结盟好如有离违宜别图之以济大事肃请得奉命吊表二子并慰劳其军中用事者及说备使抚表众同心一意共治曹操备必喜而从命如其克谐天下可定也今不速往恐为操所先权即遣肃行到夏口闻曹公已向荆州晨夜兼道比至南郡而表子琮已降曹公备惶遽奔走欲南渡江肃径迎之到当阳长阪与备会宣腾权旨及陈江东强固劝备与权并力备甚欢悦时诸葛亮与备相随肃谓亮曰我子瑜友也即共定交备遂到夏口遣亮使权肃亦反命会权得曹公欲东之问与诸将议皆劝权迎之而肃独不言权起更衣肃追于宇下权知其意执肃手曰卿欲何言肃对曰向察众人之议专欲误将军不足与图大事今肃可迎操耳如将军不可也何以言之今肃迎操操当以肃还付乡党品其名位犹不失下曹从事乘犊车从吏卒交游士林累官故不失州郡也将军迎操欲安所归愿早定大计莫用众人之议也权叹息曰此诸人持议甚失孤望今卿廓开大计正与孤同此天以卿赐我也时周瑜受使至鄱阳肃劝追召瑜还遂任瑜以行事以肃为赞军校尉助画方略曹公破走肃即先还权大请诸将迎肃肃将入阁拜权起礼之因谓曰子敬孤持鞍下马相迎足以显卿未肃趋进曰未也众人闻之无不愕然就坐徐举&#言曰愿至尊威德加乎四海总括九州克成帝业更以安车软轮征肃始当显耳权抚掌欢笑后备诣京见权求都督荆州惟肃劝权借之共拒曹公曹公闻权以土地业备方作书落笔于地周瑜病因上疏曰当今天下方有事役是瑜乃心夙夜所忧愿至尊先虑未然然后康乐今既与曹操为敌刘备近在公安边境密迩百姓未附宜得良将以镇抚之鲁肃智略足任乞以代瑜瑜陨踣之日所怀尽矣即拜肃奋武校尉代瑜领兵瑜士众四千余人奉邑四县皆属焉令程普领南郡太守肃初住江陵后下屯陆口威恩大行众增万余人拜汉昌太守偏将军十九年从权破皖城转横江将军先是益州牧刘璋纲维颓弛周瑜甘宁并劝权取蜀权以咨备备内欲自规乃伪报曰备与璋托为宗室冀凭英灵以匡汉朝今璋得罪左右备独惧非所敢闻愿加宽贷若不获请备当放发归于山林后备西图璋留关羽守权曰猾卤乃敢挟诈及羽与肃邻界数生狐疑疆场纷错肃常以欢好抚之备既定益州权求长沙零桂备不承旨权遣吕蒙率众进取备闻自还公安遣羽争三郡肃住益阳与羽相拒肃邀羽相见各驻兵马百步上但诸将军单刀俱会肃因贵数羽曰国家区区本以土地借卿家者卿家军败远来无以为资故也今已得益州既无奉还之意但求三郡又不从命语未究竟坐有一人曰夫土地者惟德所在耳何常之有肃厉声呵之辞色甚切羽操刀起谓曰此自国家事是人何知目使之去备遂割湘水为界于是罢军肃年四十六建安二十二年卒权为举哀又临其葬诸葛亮亦为发哀权称尊号临坛顾谓公卿曰昔鲁子敬尝道此可谓明于事势矣　　诸葛瑾
按吴志本传瑾字子瑜琅邪阳都人也汉末避乱江东值孙策卒孙权姊&#曲阿弘咨见而异之荐之于权与鲁肃等并见宾待后为权长史转中司马建安二十年权遣瑾使蜀通好刘备与其弟亮俱公会相见退无私面与权谈说谏喻未尝切愕微见风彩粗陈指归如有未合则舍而及他徐复托事造端以物类相求于是权意往往而释吴郡太守朱治权举将也权曾有以望之而素加敬难自诘让忿忿不解瑾揣知其故而不敢显陈乃乞以意私自问遂于权前为书泛论物理因以己心遥往忖度之毕以呈权权喜笑曰孤意解矣颜氏之德使人加亲岂谓此邪权又怪校尉殷模罪至不测群下多为之言权怒益甚与相反复惟瑾默然权曰子瑜何独不言瑾避席曰瑾与殷模等遭本州倾覆生类殄尽弃坟墓携老弱披草莱归圣化在流隶之中蒙生成之福不能躬相督厉陈答万一至令模孤负恩惠自陷罪臣谢过不暇诚不敢有言权闻之怆然乃曰特为君赦之后从讨关羽封宣城侯以绥南将军代吕蒙领南郡太守住公安刘备东伐吴吴王求和瑾与备笺曰奄闻旗鼓来至白帝或恐议臣以吴王侵取此州危害关羽怨深祸大不宜答和此用心于小未留意于大者也试为陛下论其轻重及其大小陛下若抑威损忿蹔省瑾言者计可立决不复咨之于群后也陛下以关羽之亲何如先帝荆州大小孰与海内俱应仇疾谁当先后若审此数易如反掌时或言瑾别遣亲人与备相闻权曰孤与子瑜有死生不易之誓子瑜之不负孤犹孤之不负子瑜也黄武元年迁左将军督公安假节封宛陵侯虞翻以狂直流徙惟瑾屡为之说翻与所亲书曰诸葛敦仁则天活物比蒙清论有以保分恶积罪深见忌殷重虽有祁老之救德无羊舌解释难冀也瑾为人有容貌思度于时服其弘雅权亦重之大事咨访又别咨瑾曰近得伯言表以为曹丕已死毒乱之民当望旌瓦解而更静然闻皆选用忠良宽刑罚布恩惠薄赋省役以悦民心其患更深于操时孤以为不然操之所行其惟杀伐小为过差及离间人骨肉以为酷耳至于御将自古少有比之于操万不及也今睿之不如丕犹丕不如操也其所以务崇小惠必以其父新死自度衰微恐困苦之民一朝崩沮故强屈曲以求民心欲以自安住耳宁是兴隆之渐邪闻任陈长文曹子丹辈或文人诸生或宗室戚臣宁能御雄才虎将以制天下乎夫威柄不专则其事乖错如昔张耳陈余非不敦睦至于乘势自还相贼乃事理使然也又长文之徒昔所以能守善者以操笮其头畏操威严故竭心尽意不敢为非耳逮丕继业年已长大承操之后以恩情加之用能感义今睿幼弱随人东西此曹等辈必当因此弄巧行态阿党比周各助所附如此之日奸谗并起更相陷怼转成嫌贰一尔已往群下争利主幼不御其为败也焉得久乎所以知其然者自古至今安有四五人把持刑柄而不离刺转相蹄啮者也强当陵弱弱当求援此乱亡之道也子瑜卿但侧耳听之伯言常长于计校恐此一事小短也权称尊号拜大将军左都护领豫州牧及吕壹诛权又有诏切磋瑾等语在权传瑾辄因事以答辞顺理正赤乌四年年六十八卒遗命令素棺敛以时服事从省约子恪已自封侯弟融袭爵　　太史慈
按吴志本传慈字子义东莱黄人也少好学仕郡奏曹史会郡与州有隙曲直未分以先闻者为善时州章已去郡守恐后之求可使者慈年二十一以选行晨夜取道到洛阳诣公车门见州吏始欲求通慈问曰君欲通章邪吏曰然问章安在曰车上慈曰章题署得无误邪取来视之吏殊不知其东莱人也因为取章慈已先怀刀便截败之吏踊跃大呼言人坏我章慈将至车间与语曰向使君不以章相与吾亦无因得败之是为吉凶祸福等耳吾不独受此罪岂若默然俱出去可以存易亡无事俱就刑辟吏言君为郡败吾章已得如意欲复亡为慈答曰初受郡遣但来视章通与未耳吾用意太过乃相败章今还亦恐以此见谴怒故俱欲去尔吏然慈言即日俱去慈既与出城因遁还通郡章州家闻之更遣吏通章有司以格章之故不复见理州受其短由是知名而为州家所疾恐受其祸乃避之辽东北海相孔融闻而奇之数遣人讯问其母并致饷遗时融以黄巾寇暴出屯都昌为贼管亥所围慈从辽东还母谓慈曰汝与孔北海未尝相见至汝行后赡恤殷勤过于故旧今为贼所围汝宜赴之慈留三日单步径至都昌时围尚未密夜伺间隙得入见融因求兵出斫贼融不听欲待外救外救未有至者而围日逼融欲告急平原相刘备城中人无由得出慈自请求行融曰今贼围甚密众人皆言不可卿意虽壮无乃实难乎慈对曰昔府君倾意于老母老母感遇遣慈赴府君之急固以慈有可取而来必有益也今众人言不可慈亦言不可岂府君爱顾之义老母遣慈之意邪事已急矣愿府君无疑融乃然之于是严行蓐食须明便带鞬摄弓上马将两骑自随各作一的持之开门直出外围下左右人并惊骇兵马互出慈引马至城下堑内植所持的各一出射之射之毕径入门明晨复如此围下人或起或卧慈复植的射之毕复入门明晨复出如此无复起者于是下鞭马直突围中驰去比贼觉知慈行已过又射杀数人皆应弦而倒故无敢追者遂到平原说备曰慈东莱之鄙人也与孔北海亲非骨肉比非乡党特以名志相好有分灾共患之义今管亥暴乱北海被围孤穷无援危在旦夕以君有仁义之名能救人之急故北海区区延颈恃仰使慈冒白刃突重围从万死之中自托于君惟君所以存之备敛容答曰孔北海知世间有刘备邪即遣精兵三千人随慈贼闻兵至解围散走融既得济益奇贵慈曰卿吾之少友也事毕还启其母母曰我喜汝有以报孔北海也扬州刺史刘繇与慈同郡慈自辽东还未与相见暂渡江到曲阿见繇未去会孙策至或劝繇可以慈为大将军繇曰我若用子义许子将不当笑我邪但使慈侦视轻重时独与一骑卒遇策策从骑十三皆韩当宋谦黄盖辈也慈便前斗正与策对策刺慈马而得慈项上手戟慈亦得策兜鍪会两家兵骑并各来赴于是解散慈当与繇俱奔豫章而遁于芜湖亡入山中称丹阳太守是时策已平定宣城以东惟泾以西六县未服慈因进住泾县立屯府大为山越所附策躬自攻讨遂见囚执策即解缚捉其手曰宁识神亭时邪若卿尔时得我云何慈曰未可量也策大笑曰今日之事当与卿共之即署门下督还吴授兵拜折冲中郎将后刘繇亡于豫章士众万余人未有所附策命慈往抚安焉左右皆曰慈必北去不还策曰子义舍我当复与谁饯送昌门把腕别曰何时能还答曰不过六十日果如期而反刘表从子盘骁勇数为寇于艾西安诸县策于是分海昏建昌左右六县以慈为建昌都尉治海昏并督诸将拒盘盘绝迹不复为寇慈长七尺七寸美须&#猿臂善射弦不虚发尝从策讨麻保贼贼于屯里缘楼上行詈以手持楼棼慈引弓射之矢贯手着棼围外万人莫不称善其妙如此曹公闻其名遗慈书以箧封之发省无所道而但贮当归孙权统事以慈能制盘遂委南方之事年四十一建安十一年卒子享官至越骑尉校　　陈武
按吴志本传武字子烈庐江松滋人孙策在寿春武往修谒时年十八长七尺七寸因从渡江征讨有功拜别部司马策破刘勋多得庐江人料其精锐乃以武为督所向无前及权统事转督五校仁厚好施乡里远方客多依托之尤为权所亲爱数至其家累有功劳进位偏将军建安二十年从击合肥奋命战死权哀之自临其葬　　朱治
按吴志本传治字君理丹阳故鄣人也初为县吏后察孝廉州辟从事随孙坚征伐中平五年拜司马从讨长沙零桂等三郡贼周朝苏马等有功坚表治行都尉从破董卓于阳人入洛阳表治行督军校尉特将步骑东助徐州牧陶谦讨黄巾会坚薨治扶翼策依就袁术后知术政德不立乃劝策还平江东时太傅马日磾在寿春辟治为掾迁吴郡都尉是时吴景已在丹阳而策为术攻庐江于是刘繇恐为袁孙所并遂构嫌隙而策家门尽在州下治乃使人于曲阿迎太妃及权兄弟所以供奉辅护甚有恩纪治从钱唐欲进到吴吴郡太守许贡拒之于由拳治与战大破之贡南就山贼严白虎治遂入郡领太守事策既走刘繇东定会稽权年十五治举为孝廉后策薨治与张昭等共尊奉权建安七年权表治为九真太守行扶义将军割娄由拳无锡毗陵为奉邑置长吏征讨夷越佐定东南禽截黄巾余类陈败万秉等黄武元年封毗陵侯领郡如故二年拜安国将军金印紫绶徙封故鄣权历位上将及为吴王治每进见权常亲迎执版交拜飨宴赠赐恩敬特隆至从行吏皆得奉贽私觌其见异如此初权弟翊性峭急喜怒快意治数责数谕以道义权从兄豫章太守贲女为曹公子妇及曹公破荆州威震南土贲畏惧欲遣子入质治闻之求往见贲为陈安危贲由此遂止权常叹治忧勤王事性俭约虽在富贵车服惟供事权优异之自令督军御史典属城文书治领四县租税而已然公族子弟及吴四姓多出仕郡郡吏常以千数治率数年一遣诣王府所遣数百人每岁时献御权答报过厚是时丹阳深地频有奸叛亦以年向老思恋土风自表屯故鄣镇抚山越诸父老故人莫不诣门治皆引进与共饮宴乡党以为荣在故鄣岁余还吴黄武三年卒在郡三十一年年六十九　　吕范
按吴志本传范字子衡汝南细阳人也少为县吏有容观姿貌邑人刘氏家富女美范求之女母嫌欲勿与刘氏曰观吕子衡宁当久贫者邪遂与之婚后避乱寿春孙策见而异之范遂自委昵将私客百人归策时太妃在江都策遣范迎之徐州牧陶谦谓范为袁氏觇候讽县掠考范范亲客健儿篡取以归时唯范与孙河常从策跋涉辛苦危难不避策亦亲戚待之每与升堂饮宴于太妃前后从策攻破庐江还俱东渡到横江当利破张英于麋下小丹阳湖熟领湖熟相策定秣陵曲阿收笮融刘繇余众增范兵二千骑五十匹后领宛陵令讨破丹阳贼还吴迁都督是时下邳陈瑀自号吴郡太守住海西与强族严白虎交通策自将讨虎别遣范与徐逸攻瑀于海西枭其大将陈牧又从攻祖郎于陵阳太史慈于勇里七县平定拜征卤中郎将征江夏还平鄱阳策薨奔丧于吴后权复征江夏范与张昭留守曹公至赤壁与周瑜等俱拒破之拜裨将军领彭泽太守以彭泽柴桑历阳为奉邑刘备诣京见权范密请留备后迁平南将军屯柴桑权讨关羽过范馆谓曰昔早从卿言无此劳也今当上取之卿为我守建业权破羽还都武昌拜范建威将军封宛陵侯领丹阳太守治建业督扶州以下至海转以溧阳怀安宁国为奉邑曹休张辽臧霸等来伐范督徐盛全琮孙韶等以舟师拒休等于洞口迁前将军假节改封南昌侯时遭大风船人覆溺死者数千还军拜扬州牧性好威仪州民如陆逊全琮及贵公子皆修敬虔肃不敢轻脱其居处服饰于时奢靡然勤事奉法故权悦其忠不怪其侈初策使范典主财计权时年少私从有求范必关白不敢专许当时以此见望权守阳羡长有所私用策或料覆功曹周谷辄为传着簿书使无谴问权临时悦之及后统事以范忠诚厚见信任以谷能欺更簿书不用也黄武七年范迁大司马印绶未下疾卒权素服举哀遣使者追赠印绶及还都建业权过范墓呼曰子衡言及流涕祀以太牢　　蒋钦
按吴志本传钦字公奕九江寿春人也孙策之袭袁术钦随从给事及策东渡拜别部司马授兵与策周旋平定三郡又从定豫章调授葛阳尉历三县长讨平盗贼迁西部都尉会稽治贼吕合秦狼等为乱钦将兵讨击遂禽合狼五县平定徙讨越中郎将以经拘昭阳为奉邑贺齐讨黝贼钦督万兵与齐并力黝贼平定从征合肥魏将张辽袭权于津北钦力战有功迁荡寇将军领濡须督后召还都拜津右护军典领辞讼权尝人其堂内母疏帐缥被妻妾布裙权叹其在贵守约即敕御府为母作锦被改易帷帐妻妾衣服悉皆锦绣初钦屯宣城尝讨豫章贼芜湖令徐盛收钦屯吏表斩之权以钦在远不许盛由是自嫌于钦曹公出濡须钦与吕蒙持诸军节度盛常畏钦因事害己而钦每称其善盛既服德论者美焉权讨关羽钦督水军入沔还道病卒权素服举哀以芜湖民二百户田二百顷给钦妻子子壹封宣城侯领兵拒刘备有功还赴南郡与魏交战临阵卒壹无子弟休领兵后有罪失业　　朱然
按吴志本传然字义封治姊子也本姓施氏初治未有子然年十三乃启策以为嗣策命丹阳郡以羊酒召然然到吴策优以礼贺然尝与权同书学结恩爱至权统事以然为余姚长时年十九后迁山阴令加折冲校尉督五县权奇其能分丹阳为临川郡然为太守授兵一千人会山贼盛起然平讨旬月而定曹公出濡须然备大坞及三关屯拜偏将军建安二十四年从讨关羽别与潘璋到临沮禽羽迁昭武将军封西安乡侯虎威将军吕蒙病笃权问曰卿如不起谁可代者蒙对曰朱然胆守有余愚以为可任蒙卒权假然节镇江陵黄武元年刘备举兵攻宜都然督五千人与陆逊并力拒备然别攻破备前锋断其后道备遂破走拜征北将军封永安侯魏遣曹真夏侯尚张合等攻江陵魏文帝自住宛为其势援连屯围城权遣将军孙盛督万人备州上立围坞为然外救合渡兵攻盛盛不能拒即时却退合据州上围守然中外断绝权遣潘璋杨粲等解而围不解时然城中兵多肿病堪战者裁五千人真等起土山凿池道立楼橹临城弓矢雨注将士皆失色然晏如而无恐意方厉吏士伺闲隙攻破两屯魏攻围然凡六月日未退江陵令姚泰领兵备城北门见外兵盛城中人少谷食欲尽因与敌交通谋为内应垂发事觉然治戮泰尚等不能克乃彻攻退还由是然名震于敌国改封当阳侯六年权自率众攻石阳及至旋师潘璋断后夜出错乱敌追击璋璋不能禁然即还住拒敌使前船得引极远徐乃后发黄龙元年拜车骑将军右护军领兖州牧顷之以兖州在蜀分解牧职嘉禾三年权与蜀克期大举权自向新城然与全琮各受斧钺为左右督会吏士疾病故未攻而退赤乌五年征柤中魏将满忠胡质各将数千人忠要遮险隘图断然后质为忠继援时然所督兵将先四出闻问不暇收合便将帐下见兵八百人逆掩忠战不利质等皆退九年复征柤中魏将李兴等闻然深入率步骑六千断然后道然夜出逆之军以胜反先是归义马茂怀奸觉诛权深忿之然临行上疏曰马茂小子敢负恩养臣今奉天威事蒙克捷欲令所获震耀远近方舟塞江使足可观以解上下之忿惟陛下识臣先言责臣后效权时抑表不出然既献捷群臣上贺权乃举酒作乐而出然表曰此家前初有表孤以为难必今果如其言可谓明于见事也遣使拜然为左大司马右军师然长不盈七尺气候分明内行修洁其所文彩惟施军器余皆质素终日钦钦常在战场临急胆定尤过绝人虽世无事每朝夕严鼓兵在营者咸行装就队以此玩敌使不知所备故出辄有功诸葛瑾子融步骘子协虽各袭任权特复使然总为大督又陆逊亦本功臣名将存者惟然莫与比隆寝疾二年后渐增笃权画为减膳夜为不寐中使医药口食之物相望于道然每遣使表疾病消息权辄召见口自问讯入赐酒食出送布帛自创业功臣疾病权意之所锺吕蒙凌统最重然其次矣年六十八赤乌十二年卒权素服举哀为之感恸子绩嗣　　周泰
按吴志本传泰字幼平九江下蔡人也与蒋钦随孙策为左右服事恭敬数战有功策入会稽署别部司马授兵权爱其为人请以自给策讨六县山贼权住宣城使士自卫不能千人意尚忽略不治围落而山贼数千人卒至权始得上马而贼锋刃巳交于左右或斫中马鞍众莫能自定惟泰奋击投身卫权胆气倍人左右由泰并能就战贼既解散身被十二创良久乃苏是日无泰权几危殆策深德之补春&#长后从攻皖及讨江夏还过豫章复补宜春长所在皆食其征赋从讨黄祖有功后与周瑜程普拒曹公于赤壁攻曹仁于南郡荆州平定将兵屯岑曹公出濡须泰复赴击曹公退留督濡须拜平卤将军时朱然徐盛等皆在所部并不伏也权特为案行至濡须坞因会诸将大为酣乐权自行酒到泰前命泰解衣权手自指其创痕问以所起泰辄记昔战斗处以对毕使复服欢燕极夜其明日遣使者授以御&#于是盛等乃伏后权破关羽欲进图蜀拜泰汉中太守奋威将军封陵阳侯黄武中卒子邵以骑都尉领兵曹仁出濡须战有功又从攻破曹休进位裨将军黄龙二年卒　　程普
按吴志本传普字德谋右北平土垠人也初为州郡吏有容貌计略善于应对从孙坚征伐讨黄巾于宛邓破董卓于阳人攻城野战身被创夷坚薨复随孙策在淮南从攻庐江拔之还俱东渡策到横江当利破张英于麋等转下秣陵湖熟句容曲阿普皆有功增兵二千骑五十四进破乌程石木波门陵传余杭普功为多策入会稽以普为吴郡都尉治钱唐后徙丹阳都尉居石城复讨宣城泾安吴陵阳春谷诸贼皆破之策尝攻祖郎大为所围普与一骑共蔽扞策驱马疾呼以矛突贼贼披策因随出后拜荡寇中郎将领零陵太守从讨刘勋于寻阳进攻黄祖于沙羡还镇石城策薨与张昭等共辅孙权遂周旋三郡平讨不服又从征江夏还过豫章别讨乐安乐安平定代太史慈备海昏与周瑜为左右督破曹公于乌林又进攻南郡走曹仁拜裨将军领江夏太守治沙羡食四县先出诸将普最年长时人皆呼程公性好施与喜士大夫周瑜卒代领南郡太守权分荆州与刘备普复还领江夏迁荡寇将军卒权称尊号追论普功封子咨为亭侯　　吕据
按吴志吕范传范子据字世议以父任为郎后范寝疾拜副军校尉佐领军事范卒迁安军中郎将数讨山贼诸深恶剧地所击皆破随太常潘浚讨五溪复有功朱然攻樊据与朱异破城外围还拜偏将军入补马闲右部督迁越骑校尉太元元年大风江水溢流渐淹城门权使视水独见据使人取大船以备害权嘉之拜荡魏将军权寝疾以据为太子右部督太子即位拜右将军魏出东兴据赴讨有功明年孙峻杀诸葛恪迁据为骠骑将军平西宫事五凤二年假节与峻等袭寿春还遇魏将曹珍破之于高亭太平元年帅师侵魏未及淮闻孙峻死以从弟綝目代据大怒引军还欲废綝綝闻之使中书奉诏诏文钦刘纂唐咨等使取据又遣从兄虑以都下兵逆据于江都左右劝据降魏据曰耻为叛臣遂自杀夷三族　　吕蒙按吴志本传蒙字子明汝南富陂人也少南渡依姊夫邓当当为孙策将数讨山越蒙年十五六窃随当击贼当顾见大惊呵叱不能禁止归以告蒙母母恚欲罚之蒙曰贫贱难可居脱误有功富贵可致且不探虎穴安得虎子母哀而舍之时当职吏以蒙年小轻之曰彼竖子何能为此欲以肉喂虎耳他日与蒙会又蚩辱之蒙大怒引刀杀吏出走逃邑子郑长家出因校尉袁雄自首承间为言策召见奇之引置左右数岁邓当死张昭荐蒙代当拜别部司马权统事料诸小将兵少而用薄者欲并合之蒙阴赊贳为兵作绛衣行縢及简日陈列赫然兵人练习权见之大悦增其兵从讨丹阳所向有功拜平北都尉领广德长从征黄祖祖令都督陈就逆以水军出战蒙勒前锋亲枭就首将士乘胜进攻其城祖闻就死委城走兵追禽之权曰事之克由陈就先获也以蒙为横野中郎将赐钱千万是岁又与周瑜程普等西破曹公于乌林围曹仁于南郡益州将袭肃举军来附瑜表以肃兵益蒙蒙盛称肃有胆用且慕化远来于义宜益不宜夺也权善其言还肃兵瑜使甘宁前据夷陵曹仁分众围宁宁困急使使请救诸将以兵少不足分蒙谓诸将曰留凌公绩蒙与君行解围释急势亦不久蒙保公绩能十日守也又说瑜分遣三百人柴断险道贼走可得其马瑜从之军到夷陵即日交战所杀过半敌夜遁去行遇柴道骑皆舍马步走兵追蹙击获马三百匹方船载还于是将士形势自倍乃渡江立屯与相攻击曹仁退走遂南郡抚定荆州还拜偏将军领寻阳令鲁肃代周瑜当之陆口过蒙屯下肃意尚轻蒙或说肃曰吕将军功名日显不可以故意待也君宜顾之遂往诣蒙酒酣蒙问肃曰君受重任与关羽为邻将何计略以备不虞肃造次应曰临时施宜蒙曰今东西虽为一家而关羽实熊虎也计安可不豫定因为肃画五策肃于是越席就之拊其背曰吕子明吾不知卿才略所及乃至于此也遂拜蒙母结友而别时蒙与成当宋定徐顾屯次比近三将死子弟幼弱权悉以兵并蒙蒙固辞陈启顾等皆勤劳国事子弟虽小不可废也书三上权乃听蒙于是又为择师使辅导之其操心率如此魏使庐江谢奇为蕲春典农屯田乡数为边寇蒙使人诱之不从则伺隙袭击奇遂缩退其部伍孙子才宋豪等皆携负老弱诣蒙降后从权拒曹公于濡须数进奇计又劝权夹水口立坞所以备御甚精曹公不能下而退曹公遣朱光为庐江太守屯大开稻田又令闲人招诱鄱阳贼帅使作内应蒙曰田肥美若一收熟彼众必增如是数岁操态见矣宜早除之乃具陈其状于是权亲征引见诸将问以计策蒙乃荐甘宁为升城督督攻在前蒙以精锐继之侵晨进攻蒙手执枹鼓士卒皆腾踊自升食时破之既而张辽至夹石闻城已拔乃退权嘉其功即拜庐江太守所得人马皆分与之别赐寻阳屯田六百户官属三十人蒙还寻阳未期而庐陵贼起诸将讨击不能禽权曰鸷鸟累百不如一鹗复令蒙讨之蒙至诛其首恶余皆释放复为平民是时刘备令关羽镇守专有荆土权命蒙西取长沙零桂三郡蒙移书二郡望风归服惟零陵太守郝普城守不降而备自蜀亲至公安遣羽争三郡权时住陆口使普肃万人屯益阳拒羽而飞书召蒙使舍零陵急还助肃初蒙既定长沙当之零陵过酃载南阳邓元之元之者郝普之旧也欲令诱普及被书当还蒙秘之夜召诸将授以方略晨当攻城顾谓元之曰郝子太闻世间有忠义事亦欲为之而不知时也左将军在汉中为夏侯渊所围关羽在南郡今至尊身自临之近者破樊本屯救酃逆为孙规所破此皆目前之事君所亲见也彼方首尾倒悬救死不给岂有余力复营此哉今吾士卒精锐人思致命至尊遣兵相继于道今子以旦夕之命待不可望之救犹牛蹄中鱼冀赖江汉其不可恃亦明矣若子太必能一士卒之心保孤城之守尚能稽延旦夕以待所归者可也今吾计力度虑而以攻此曾不移日而城必破城破之后身死何益于事而令百岁老母戴白受诛岂不痛哉度此家不得外问谓援可恃故至于此耳君可见之为陈祸福元之见普具宣蒙意普惧而听之元之先出报蒙普寻后当至蒙豫敕四将各选百人普出便入守城门须臾普出蒙迎执其手与俱下船语毕出书示之因拊手大笑普见书知备在公安而羽在益阳&#恨入地蒙留孙河委以后事即日引军赴益阳刘备请盟权乃归普等割湘水以零陵还之以寻阳阳新为蒙奉邑师还遂征合肥既彻兵为张辽等所袭蒙与凌统以死扞卫后曹公又大出濡须权以蒙为督据前所立坞置强弩万张于其上以拒曹公曹公前锋屯未就蒙攻破之曹公引退拜蒙左护军虎威将军鲁肃卒蒙西屯陆口肃军人马万余尽以属蒙又拜汉昌太守食下隽刘阳汉昌州陵与关羽分土接境知羽骁雄有并兼心且居国上流其势难久初鲁肃等以为曹公尚存祸难始构宜相辅协与之同仇不可失也蒙又密陈计策曰今征卤守南郡潘璋住白帝蒋钦将游兵万人循江上下应敌所在蒙为国家前据襄阳如此何忧于操何赖于羽且羽君臣矜其诈力所在反覆不可以腹心待也今羽所以未便东向者以至尊圣明蒙等尚存也今不于强壮时图之一旦僵仆欲复陈力其可得邪权深纳其策又聊复与论取徐州意蒙对曰今操远在河北新破诸袁抚集幽冀未暇东顾徐土守兵闻不足言往自可克然地势陆通骁骑所聘至尊今日得徐州操后旬必来争虽以七八万人守之犹当怀忧不如取羽全据长江形势益张权尤以此言为当及蒙代肃初至陆口外倍修恩厚与羽结好后羽讨樊留兵将备公安南郡蒙上疏曰羽讨樊而多留备兵必恐蒙图其后故也蒙常有病乞分士众还建业以治疾为名羽闻之必撤备兵尽赴襄阳大军浮江昼夜驰上袭其空虚则南郡可下而羽可禽也遂称病笃权乃露檄召蒙还阴与图计羽果信之稍撤兵以赴樊魏使于禁救樊羽尽禽禁等人马数万托以粮乏擅取湘关米权闻之遂行先遣蒙在前蒙至寻阳尽伏其精兵中使白衣摇橹作商贾人服昼夜兼行至羽所置江边屯候尽收缚之是故羽不闻知遂到南郡士仁糜芳皆降蒙入据城尽得羽及将士家属皆抚慰约令军中不得干历人家有所求取蒙麾下士是汝南人取民家一笠以覆官铠官铠虽公蒙犹以为犯军令不可以乡里故而废法遂垂涕斩之于是军中震栗道不拾遗蒙旦暮使亲近存恤耆老问所不足疾病者给医药饥寒者赐衣粮羽府藏财宝皆封闭以待权至羽还在道路数使人与蒙相闻蒙辄厚遇其使周游城中家家致问或手书示信羽使还私相参讯咸知家门无恙见待过于平时故羽吏士无斗心会权寻至羽自知孤穷乃走麦城西至漳乡众皆委羽而降权使朱然潘璋断其径路即父子俱获荆州遂定以蒙为南郡太守封孱陵侯赐钱一亿黄金五百斤蒙固辞金钱权不许封爵未下会蒙疾发权时在公安迎置内殿所以治护者万方募封内有能愈蒙疾者赐千金时有针加权为之惨戚欲数见其颜色又恐劳动常穿壁瞻之见小能下食则喜顾左右言笑不然则咄唶夜不能寐病中瘳为下赦令群臣毕贺后更增笃权自临视命道士于星辰下为之请命年四十二遂卒于内殿时权哀痛甚为之降损蒙未死时所得金宝诸赐尽付府藏敕主者命绝之日皆上还丧事务约权闻之益以悲感蒙少不修书传每陈大事尝口占为笺疏常以部曲事为江夏太守蔡遗所白蒙无恨意及豫章太守顾邵卒权问所用蒙因荐遗奉职佳吏权笑曰君欲为祁奚邪于是用之甘宁粗暴好杀既尝失蒙意又时违权令权怒之蒙辄陈请天下未定斗将如宁难得宜容忍之权遂厚宁卒得其用蒙子霸袭爵与守冢三百家复田五十顷霸卒兄琮袭侯琮卒弟睦嗣孙权与陆逊论周瑜鲁肃及蒙曰公瑾雄烈胆略兼人遂破孟德开拓荆州邈焉难继君今继之公瑾昔要子敬来东致达于孤孤与宴语便及大略帝王之业此一快也后孟德因获刘琮之势张言方率数十万众水步俱下孤普请诸将咨问所宜无适先对至子布文表俱言宜遣使修檄迎之子敬即驳言不可劝孤急呼公瑾付任以众逆而击之此二快也且其决计策意出张苏远矣后虽劝吾借元德地是其一短不足以损其二长也周公不求备于一人故孤忘其短而贵其长常以比方邓禹也又子明少时孤谓不辞剧易果敢有胆而已及身长大学问开益筹略奇至可以次于公瑾但言议英发不及之耳图取关羽胜于子敬子敬答孤书云帝王之起皆有驱除羽不足忌此子敬内不能辨外为大言耳孤亦恕之不苟责也然其作军屯营不失令行禁止部略无废负路无拾遗其法亦美也
　将帅部名臣列传十五
　　吴二
　　丁奉
按吴志本传奉字承渊庐江安丰人也少以骁勇为小将属甘宁陆逊潘璋等数随征伐战斗常冠军每斩将搴旗身被创夷稍迁偏将军孙亮即位为冠军将军封都亭侯魏遣诸葛诞胡遵等攻东兴诸葛恪率军拒之诸将皆曰敌闻太傅自来上岸必遁走奉独曰不然彼动其境内悉许洛兵大举而来必有成规岂虚还哉无恃敌之不至恃吾有以胜之及恪上岸奉与将军唐咨吕据留赞等俱从山西上奉曰今诸军行迟若敌据便地则难与争锋矣乃辟诸军使下道帅麾下三千人径进时北风奉举帆二日至遂徐塘天寒雪敌诸将置酒高会奉见其前部兵少相谓曰取封侯爵赏正在今日乃使兵解铠着胄持短兵敌人从而笑焉不为设备奉纵兵斫之大破敌前屯会据等至魏军遂溃迁灭寇将军进封都亭侯魏将文钦来降以奉为虎威将军从孙峻至寿春迎之与敌追军战于高亭奉跨马持矛突入其阵中斩首数百获其军器进封安丰侯太平二年魏大围之遣朱异唐咨等往救复使奉与黎斐解围奉为先登屯于黎浆力战有功拜左将军孙休即位与张布谋欲诛孙綝布曰丁奉虽不能吏书而计略过人能断大事休召奉告曰綝秉国威将行不轨欲与将军诛之奉曰丞相兄弟友党甚盛恐人心不同不可卒制可因腊会有陛下兵以诛之也休纳其计因会请綝奉与张布目左右斩之迁大将军加左右都护永安三年假节领徐州牧六年魏伐蜀奉率诸军向寿春为救蜀之势蜀亡军还休薨奉与丞相濮阳兴等从万彧之言共迎立孙&#迁右大司马左军师宝鼎三年&#命奉与诸葛靓攻合肥奉与&#大将石苞书构而间之苞以征还建衡元年奉复率众治徐塘因攻晋谷阳谷阳民知之引去奉无所获&#怒斩奉导军三年奉贵而有功渐以骄矜或有毁之者&#追以前出军事徙奉家于临川奉弟封官至后将军先奉死　　朱绩按吴志朱然传然子绩字公绩以父任为郎后拜建忠都尉叔父才卒绩领其兵随太常潘浚讨五溪以胆力称迁偏将军营下督领盗贼事持法不倾鲁王霸注意交绩尝至其廨就之坐欲与结好绩下地住立辞而不当然卒绩袭业拜平魏将军乐乡督明年魏征南将军王昶率众攻江陵城不克而退绩与奋威将军诸葛融书曰昶远来疲困马无所食力屈而走此天助也今追之力少可引兵相继吾欲破之于前足下乘之于后岂一人之功哉宜同断金之义融答许绩绩便引兵及昶于纪南纪南去城三十里绩先战胜而融不进绩后失利权深嘉绩盛责怒融融兄大将军恪贵重故融得不废初绩与恪融不平及此事变为隙益甚建兴元年迁镇东将军二年春恪向新城要绩并力而留置半州使融兼其任冬恪融被害绩复还乐乡假节太平二年拜骠骑将军孙綝秉政大臣疑贰绩恐吴必扰乱而中国乘衅乃密书结蜀使为并兼之虑蜀遣右将军阎宇将兵五千增白帝守以须绩之后命永安初迁上大将军都护督自巴丘上迄西陵元兴元年就拜左大司马初然为治行丧竟乞复本姓权不许绩以五凤中表还为施氏建衡二年卒　　黄盖
</div>
    <div class="pagination">
<a href="官常典将帅部_page28.html">上一页</a><span>...</span><a href="官常典将帅部_page24.html">24</a><a href="官常典将帅部_page25.html">25</a><a href="官常典将帅部_page26.html">26</a><a href="官常典将帅部_page27.html">27</a><a href="官常典将帅部_page28.html">28</a><span class="current-page">29</span><a href="官常典将帅部_page30.html">30</a><a href="官常典将帅部_page31.html">31</a><a href="官常典将帅部_page32.html">32</a><a href="官常典将帅部_page33.html">33</a><a href="官常典将帅部_page34.html">34</a><span>...</span><a href="官常典将帅部_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
