<!DOCTYPE html>
<html>
 <head>
  <meta charset="utf-8"/>
  <title>
   官常典宗藩部 - 第 22 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典宗藩部 - 第 22 页/共 57 页
  </h1>
  <div class="content">
   微子若曰父师少师殷其弗或乱正四方我祖底遂陈于上我用沈酗干酒用乱败厥德于下殷罔不小大好草窃奸宄卿士师师非度凡有辜罪乃罔恒获小民方兴相为敌雠今殷其沦丧若涉大水其无津涯殷遂丧越至于今曰父师少师我其发出狂吾家耄逊于荒今尔无指告予颠隮若之何其父师若曰王子天毒降灾荒殷邦方兴沈酗于酒乃罔畏畏咈其长旧有位人今殷民乃攘窃神祗之牺牷牲用以容将食无灾降监殷民用乂雠敛召敌雠不怠罪合于一多瘠罔诏商今其有灾我兴受其败商其沦丧我罔为臣仆诏王子出迪我旧云刻子王子弗出我乃颠隮自靖人自献于先王我不顾行遁按家语本姓解微子启帝乙之元子纣之庶兄以圻内诸侯入为王卿士按史记宋微子世家微子启者殷帝乙之首子而纣之庶兄也纣既立不明淫乱于政微子数谏纣不听及祖伊以周西伯昌之修德灭国惧祸至以告纣纣曰我生不有命在天乎是何能为于是微子度纣终不可谏欲死之及去未能自决乃问于太师少师太师曰今诚得治国国治身死不恨为死终不得治不如去遂亡纣为淫泆箕子谏不乃披发佯狂而为奴王子比干直言谏纣纣怒杀王子比干刳视其心微子曰父子有骨肉而臣主以义属故父有过子三谏不听则随而号之人臣三谏不听则其义可以去矣于是太师少师乃劝微子去遂行周武王伐纣克殷微子乃持其祭器造于军门肉袒面缚左牵羊右把茅膝行而前以告于是武王乃释微子复其位如故武王封纣子武庚禄父以续殷祀使管叔蔡叔傅相之武王崩成王少周公旦代行政当国管蔡疑之乃与武庚作乱欲袭成王周公周公既承王命诛武庚杀管叔放蔡叔乃命微子启代殷后奉其先祀作微子之命以申之国于宋
注
索隐曰按尚书以为殷王元子而是纣之兄吕　氏春秋云生微子时母犹为妾及为妃而生纣故　微子为纣同母庶兄
　宗藩部汇考十八
　　周一
　　吴一
武王克商封仲雍后周章于吴
按史记吴太伯世家吴太伯太伯弟仲雍皆周太王之子而王季历之兄也季历贤而有圣子昌太王欲立季历以及昌于是太伯仲雍二人乃&amp;#荆蛮文身断发示不可用以避季历季历果立是为王季而昌为文王太伯之&amp;#荆蛮自号句吴荆蛮义之从而归之千余家立为吴太伯太伯卒无子弟仲雍立是为吴仲雍仲雍卒子季简立季简卒子叔达立叔达卒子周章立是时周武王克殷求太伯仲雍之后得周章周章已君吴因而封之周章卒子熊遂立熊遂卒子柯相立柯相卒子强鸠夷立强鸠夷卒子余桥疑吾立余桥疑吾卒子柯卢立柯卢卒子周繇立周繇卒子屈羽立屈羽卒子夷吾立夷吾卒子禽处立禽处卒子转立转卒子颇高立颇高卒子句卑立是时晋献公灭周北虞公以开晋伐虢也句卑卒子去齐立去齐卒子寿梦立按吴越春秋古公三子长曰太伯次曰仲雍雍一名吴仲少曰季历季历娶妻太任氏生子昌昌有圣瑞古公知昌圣欲传国以及昌曰兴王业者其在昌乎因更名曰季历太伯仲雍望风知指曰历者适也知古公欲以国及昌古公病二人托名采药于衡山遂之荆蛮断发文身为夷狄之服示不可用古公卒太伯仲雍归赴丧毕还荆蛮国民君而事之自号为勾吴吴人或问何像而为勾吴太伯曰吾以伯长居国绝嗣者也其当有封者吴仲也故自号勾吴非其方乎荆蛮义之从而归之者千有余家共立以为勾吴数年之间民人殷富遭殷之末世衰中国侯王数用兵恐及于荆蛮故太伯起城周三里二百步外郭三百余里在西北隅名曰故吴人民皆耕田其中古公病将卒令季历让国于太伯而三让不受故云太伯三以天下让于是李历莅政修先王之业守仁义之道季历卒子昌立号曰西伯遵公刘古公之术业于养老天下归之西伯致太平伯夷自海滨而往西伯卒太子发立任周召而伐殷天下已安乃称王追谥古公为太王追封太伯于吴太伯祖卒葬于梅里平墟仲雍立是为吴仲雍仲雍卒子季简简子督达达子周章章子熊熊子遂遂子柯相相子疆鸠夷夷子余乔疑吾吾子柯庐庐子周繇繇子屈羽羽子夷吾吾子禽处处子专专子颇高高子句毕立是时晋献公灭周北虞虞公以开晋之伐虢氏毕子去齐齐子寿梦立而吴益强称王凡从太伯至寿梦之世与中国时通朝会而国斯霸焉寿梦元年朝周适楚观诸侯礼乐鲁成公会于锺离深问周公礼乐成公悉为陈前王之礼乐因为咏歌三代之风寿梦曰孤在夷蛮徒以椎髻为俗岂有斯之服哉因叹而去曰于乎哉礼也按注何像
疑作何据

简王二年春正月吴伐郯秋八月吴入州来
按春秋成公七年　按左传七年春吴伐郯郯成季文子曰中国不振旅蛮夷入伐而莫之或恤无吊者也夫诗曰不吊昊天乱靡有定其此之谓乎有上不吊其谁不受乱吾亡无日矣君子曰知惧如是斯不亡矣楚围宋之役师还子重请取于申吕以为赏田王许之申公巫臣曰不可此申吕所以邑也是以为赋以御北方若取之是无申吕也晋郑必至于汉王乃止子重是以怨巫臣子反欲取夏姬巫臣止之遂取以行子反亦怨之及共王即位子重子反杀巫臣之族子阎子荡及清尹弗忌及襄老之子黑要而分其室子重取子阎之室使沈尹与王子罢分子荡之室子反取黑要与清尹之室巫臣自晋遗二子书曰尔以谗慝贪婪事君而多杀不辜余必使尔罢于奔命以死巫臣请使于吴晋侯许之吴子寿梦说之乃通吴于晋以两之一卒适吴舍偏两之一焉与其射御教吴乘车教之战陈教之叛楚置其子狐庸焉使为行人于吴吴始伐楚伐巢伐徐子重奔命马陵之会吴入州来子重自郑奔命子重子反于是乎一岁七奔命蛮夷属于楚者吴尽取之是以始大通吴于上国
注
上国诸夏
按史记吴太伯世家寿梦立而吴始益大称王自太伯作吴五世而武王克殷封其后为二其一虞在中国其一吴在夷蛮十二世而晋灭中国之虞中国之虞灭二世而夷蛮之吴兴大凡从太伯至寿梦十九世王寿梦二年楚之亡大夫申公巫臣怨楚将子反而&amp;#晋自晋使吴教吴用兵乘车令其子为吴行人吴于是始通于中国吴伐楚简王十年冬十一月晋士燮齐高无咎宋华元鲁叔孙侨如卫孙林父郑公子邾人会吴于锺离按春秋成公十五年　按左传十五年冬十一月会吴于锺离始通吴也灵王二年春楚公子婴齐帅师伐吴夏六月己未单子晋侯宋公鲁侯卫侯郑伯莒子邾子齐世子光同盟于鸡泽按春秋襄公三年　按左传三年春楚子重伐吴为简之师克鸠兹至于衡山使邓廖帅组甲三百被练三千以侵吴吴人要而击之获邓廖其能免者组甲八十被练三百而已子重归既饮至三日吴人伐楚取驾驾良邑也邓廖亦楚之良也君子谓子重于是役也所获不如所亡楚人以是咎子重子重病之遂遇心疾而卒夏晋为郑服故且欲修吴好将合诸侯使士&amp;#告于齐曰寡君使&amp;#以岁之不易不虞之不戒寡君愿与一二兄弟相见以谋不协请君临之使&amp;#乞盟齐侯欲勿许而难为不协乃盟于耏外六月公会单顷公及诸侯己未同盟于鸡泽晋侯使荀会逆吴子于淮上吴子不至按史记吴太伯世家王寿梦十六年楚共王伐吴至衡山灵王四年夏鲁仲孙蔑卫孙林父会吴于善道秋晋侯宋公陈侯鲁侯卫侯郑伯曹伯莒子邾子滕子薛伯齐世子光吴人鄫人会于戚按春秋襄公五年　按左传五年夏吴子使寿越如晋辞不会于鸡泽之故且请听诸侯之好晋人将为之合诸侯使卫先会吴且告会期故孟献子孙文子会吴于善道九月丙午盟于戚会吴且命戍陈也灵王九年春晋侯宋公鲁侯卫侯曹伯莒子邾子滕子薛伯杞伯小邾子齐世子光会吴于柤按春秋襄公十年　按左传十年春会于柤会吴子寿梦也灵王十一年秋九月吴子乘卒子遏立
遏诸樊名立
见下十三年

按春秋襄公十二年　按左传十二年秋吴子寿梦卒临于周庙礼也灵王十二年秋吴侵楚
按春秋不书　按左传襄公十三年秋吴侵楚养由基奔命子庚以师继之养叔曰吴乘我丧谓我不能师也必易我而不戒子为三覆以待我我请诱之子庚从之战于庸浦大败吴师获公子党君子以吴为不吊诗曰不吊昊天乱靡有定灵王十三年春正月晋士&amp;#齐崔杼宋华阅鲁季孙宿叔老卫北宫括郑公孙虿曹人莒人邾人滕人薛人杞人小邾人会吴于向秋楚公子贞帅师伐吴按春秋襄公十四年　按左传十四年春吴告败于晋会于向为吴谋楚故也范宣子数吴之不德也以退吴人吴子诸樊既除丧将立季札季札辞曰曹宣公之卒也诸侯与曹人不义曹君将立子臧子臧去之遂弗为也以成曹君君子曰能守节君义嗣也谁敢奸君有国非吾节也札虽不才愿附于子臧以无失节固立之弃其室而耕乃舍之秋楚子为庸浦之役故子囊师于棠以伐吴吴不出而还子囊殿以吴为不能而弗儆吴人自皋舟之隘要而击之楚人不能相救吴人败之获楚公子宜谷按史记吴太伯世家二十五年王寿梦卒寿梦有子四人长曰诸樊次曰余祭次曰余昧次曰季札季札贤而寿梦欲立之季札让不可于是乃立长子诸樊摄行事当国王诸樊元年诸樊已除丧让位季札季札谢曰曹宣公之卒也诸侯与曹人不义曹君将立子臧子臧去之以成曹君君子曰能守节矣君义嗣谁敢干君有国非吾节也札虽不材愿附于子臧之义吴人固立季札季札弃其室而耕乃舍之按吴越春秋吴子寿梦二十五年寿梦病将卒有子四人长曰诸樊次曰余祭次曰余昧次曰季札季札贤寿梦欲立之季札让曰礼有旧制柰何废前王之礼而行父子之私乎寿梦乃命诸樊曰我欲传国及札尔无忘寡人之言诸樊曰周之太王知西伯之圣废长立少王之道兴今欲授国于札臣诚耕于野王曰昔周行之德加于四海今汝于区区之国荆蛮之乡奚能成天子之业乎且今子不忘前人之言必授国以次及于季札诸樊曰敢不如命寿梦卒诸樊以适长摄行事当国政吴王诸樊元年已除丧让季札曰昔前王未薨之时尝晨昧不安吾望其色也意在于季札又复三朝悲吟而命我曰吾知公子札之贤欲废长立少重发言于口虽然我心已许之然前王不忍行其私计以国付我我敢不从命乎今国者子之国也吾愿达前王之义季札谢曰夫适长当国非前王之私乃宗庙社稷之制岂可变乎诸樊曰苟可施于国何先王之命有太王改为季历二伯来入荆蛮遂城为国周道就成前人诵之不绝于口而子之所习也札复谢曰昔曹公卒庶存适亡诸侯与曹人不义而立于国子臧闻之行吟而归曹君惧将立子臧子臧去之以成曹之道札虽不才愿附子臧之义吾诚避之吴人固立季札季札不受而耕于野吴人舍之诸樊骄恣轻慢鬼神仰天求死将死命弟余祭曰必以国及季札乃封季札于延陵号曰延陵季子灵王二十二年吴娶于晋按春秋不书　按左传襄公二十三年晋将嫁女于吴齐侯使析归父媵之灵王二十三年夏楚子伐吴
按春秋襄公二十四年　按左传二十四年夏楚子为舟师以伐吴不为军政无功而还吴人为楚舟师之役故召舒鸠人舒鸠人叛楚楚子师于荒浦使沈尹寿与师祁犁让之舒鸠子敬逆二子而告无之且请受盟二子复命王欲伐之薳子曰不可彼告不叛且请受盟而又伐之伐无罪也姑归息民以待其卒卒而不贰吾又何求若犹叛我无辞有庸乃还灵王二十四年秋八月楚屈建帅师灭舒鸠冬十二月吴子遏伐楚门于巢卒弟余祭立按春秋襄公二十五年　按左传二十五年秋楚薳子冯卒屈建为令尹屈荡为莫敖舒鸠人卒叛楚令尹子木伐之及离城吴人救之子木遽以右师先子疆息桓子捷子骈子盂帅左师以退吴人居其间七日子疆曰久将垫隘隘乃禽也不如速战请以其私卒诱之简师陈以待我我克则进奔则亦视之乃可以免不然必为吴禽从之五人以其私卒先击吴师吴师奔登山以望见楚师不继复逐之傅诸其军简师会之吴师大败遂围舒鸠舒鸠溃八月楚灭舒鸠冬十二月吴子诸樊伐楚以报舟师之役门于巢巢牛臣曰吴王勇而轻若启之将亲门我获射之必殪是君也死疆其少安从之吴子门焉牛臣隐于短墙以射之卒按史记吴太伯世家十三年王诸樊卒有命授弟余祭欲传以次必致国于季札而止以称先王寿梦之意且嘉季札之义兄弟皆欲致国令以渐至焉季札封于延陵故号曰延陵季子景王元年吴子使札聘于鲁夏五月阍弒吴子余祭弟夷末立按春秋襄公二十九年　按左传二十九年夏五月吴人伐越获俘焉以为阍使守舟吴子余祭观舟阍以刀弒之六月吴公子札来聘见叔孙穆子说之谓穆子曰子其不得死乎好善而不能择人吾闻君子务在择人吾子为鲁宗卿而任其大政不慎举何以堪之祸必及子请观于周乐使工为之歌周南召南曰美哉始基之矣犹未也然勤而不怨矣为之歌邶墉卫曰美哉渊乎忧而不困者也吾闻卫康叔武公之德如是是其卫风乎为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎大而婉险而易行以德辅此则明主也为之歌唐曰思深哉其有陶唐氏之遗民乎不然何忧之远也非令德之后谁能若是为之歌陈曰国无主其能久乎自郐以下无讥焉为之歌小雅曰美哉思而不贰怨而不言其周德之衰乎犹有先王之遗民焉为之歌大雅曰广哉熙熙乎曲而有直体其文王之德乎为之歌颂曰至矣哉直而不倨曲而不屈迩而不逼远而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛德之所同也见舞象箾南钥者曰美哉犹有憾见舞大武者曰美哉周之盛也其若此乎见舞韶濩者曰圣人之弘也而犹有惭德圣人之难也见舞大夏者曰美哉勤而不德非禹其谁能修之见舞韶箾者曰德至矣哉大矣如天之无不帱也如地之无不载也虽甚盛德其蔑以加于此矣观止矣若有他乐吾不敢请已其出聘也通嗣君也故遂聘于齐说晏平仲谓之曰子速纳邑与政无邑无政乃免于难齐国之政将有所归未获所归难未歇也故晏子因陈桓子以纳政与邑是以免于乐高之难聘于郑见子产如旧相识与之缟带子产献纻衣焉谓子产曰郑之执政侈难将至矣政必及子子为政慎之以礼不然郑国将败适卫说蘧瑗史狗史公子荆公叔发公子朝曰卫多君子未有患也自卫如晋将宿于戚闻钟声焉曰异哉吾闻之也辩而不德必加于戮夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之文子闻之终身不听琴瑟适晋说赵文子韩宣子魏献子曰晋国其萃于三族乎说叔向将行谓叔向曰吾子勉之君侈而多良大夫皆富政将在家吾子好直必思自免于难　按公羊传二十九年夏吴子使札来聘吴无君无大夫此何以有君有大夫贤季子也何贤乎季子让国也其让国柰何谒也余祭也夷昧也与季子同母者四季子弱而才兄弟皆爱之同欲立之以为君谒曰今若是迮而与季子国季子犹不受也请无与子而与弟弟兄迭为君而致国乎季子皆曰诺故诸为君者皆轻死为勇饮食必祝曰天苟有吴国尚速有悔于予身故谒也死余祭也立余祭也死夷昧也立夷昧也死则国宜之季子者也季子使而亡焉僚者长庶也即之季子使而反至而君之尔阖庐曰先君之所以不与子国而与弟者凡为季子故也将从先君之命与则国宜之季子者也如不从先君之命与则我宜立者也僚焉得为君乎于是使专诸刺僚而致国乎季子季子不受曰尔杀吾君吾受尔国是吾与尔为篡也尔杀吾兄吾又杀尔是父子兄弟相杀终身无己也去之延陵终身不入吴国故君子以其不受为义以其不杀为仁按史记吴太伯世家季札之初使北过徐君徐君好季札剑口弗敢言季札心知之为使上国未献还至徐徐君已死于是乃解其宝剑系之徐君冢树而去从者曰徐君已死尚谁予乎季子曰不然始吾心已许之岂以死倍吾心哉景王三年冬十一月吴子使屈狐庸聘于晋
按春秋不书　按左传襄公三十一年冬吴子使屈狐庸聘于晋通路也赵文子问焉曰延州来季子其果立乎巢陨诸樊阍戕戴吴天似启之何如对曰不立是二王之命也非启季子也若天所启其在今嗣君乎甚德而度德不失民度不失事民亲而事有序其天所启也有吴国者必此君之子孙实终之季子守节者也虽有国不立景王七年秋七月楚子蔡侯陈侯许男顿子胡子沈子淮夷伐吴遂灭赖冬吴伐楚按春秋昭公四年吴伐楚不书　按左传襄公二十八年齐庆封来奔献车于季武子美泽可以鉴展庄叔见之曰车甚泽人必瘁宜其亡也叔孙穆子食庆封庆封汜祭穆子不说使工为之诵茅鸱亦不知既而齐人来让奔吴吴句余予之朱方聚其族焉而居之富于其旧子服惠伯谓叔孙曰天殆富淫人庆封又富矣穆子曰善人富谓之赏淫人富谓之殃天其殃之也其将聚而歼旃昭公四年秋七月楚子以诸侯伐吴宋太子郑伯先归宋华费遂郑大夫从使屈申围朱方八月甲申克之执齐庆封而尽灭其族将戮庆封椒举曰臣闻无瑕者可以戮人庆封唯逆命是以在此其肯从于戮乎播于诸侯焉用之王弗听负之斧钺以徇于诸侯使言曰无或如齐庆封弒其君弱其孤以盟其大夫庆封曰无或如楚共王之庶子围弒其君兄之子麇而代之以盟诸侯王使速杀之遂以诸侯灭赖赖子面缚&amp;#璧士袒舆榇从之造于中军王问诸椒举对曰成王克许许僖公如是王亲释其缚受其璧焚其榇王从之迁赖于鄢楚子欲迁许于赖使斗韦龟与公子弃疾城之而还申无宇曰楚祸之首将在此矣召诸侯而来伐国而克城竟莫校王心不违民其居乎民之不处其谁堪之不堪王命乃祸乱也冬吴伐楚入棘栎麻以报朱方之役楚沈尹射奔命于夏汭箴尹宜咎城锺离薳启强城巢然丹城州来东国水不可以城彭生罢赖之师按史记吴太伯世家王余祭三年齐相庆封有罪自齐来&amp;#吴吴予庆封朱方之县以为奉邑以女妻之富于在齐七年楚公子围弒其王夹敖而代立是为灵王十年楚灵王会诸侯而以伐吴之朱方以诛齐庆封吴亦攻楚取三邑而去
注
索隐曰春秋经襄二十五年吴子遏卒二十九　年阍杀吴子余祭昭十五年吴子夷末卒是余祭　立四年余昧在位十七年系家倒错二王之年此　七年正是余祭之三年景王八年冬楚子蔡侯陈侯许男顿子沈子徐人越人伐吴按春秋昭公五年　按左传五年冬十月楚子以诸侯及东夷伐吴以报棘栎麻之役薳射以繁扬之师会于夏汭越大夫常寿过帅师会楚子于琐闻吴师出薳启强帅师从之遽不设备吴人败诸鹊岸楚子以驲至于罗汭吴子使其弟蹶由犒师楚人执之将以衅鼓王使问焉曰女卜来吉乎对曰吉寡君闻君将治兵于敝邑卜之以守龟曰余亟使人犒师请行以观王怒之疾徐而为之备尚克知之龟兆告吉曰克可知也君若驩焉好逆使臣滋敝邑休怠而忘其死亡无日矣今君奋焉震电冯怒虐执使臣将以衅鼓则吴知所备矣敝邑虽羸若早修完其可以息师难易有备可谓吉矣且吴社稷是卜岂为一人使臣获衅军鼓而敝邑知备以御不虞其为吉孰大焉国之守龟其何事不卜一臧一否其谁能常之城濮之兆其报在邲今此行也其庸有报志乃弗杀楚师济于罗汭沈尹赤会楚子次于莱山薳射帅繁扬之师先入南怀楚师从之及汝清吴不可入楚子遂观兵于坻箕之山是行也吴早设备楚无功而还以蹶由归楚子惧吴使沈尹射待命于巢薳启强待命于雩娄礼也按史记吴太伯世家王余祭十一年楚伐吴至雩娄景王九年秋九月楚薳罢帅师伐吴按春秋昭公六年　按左传六年秋九月徐仪楚聘于楚楚子执之逃归惧其叛也使薳泄伐徐吴人救之令尹子荡帅师伐吴师于豫章而次于干溪吴人败其师于房锺获宫厩尹弃疾子荡归罪于薳泄而杀之按史记吴太伯世家王余祭十二年楚复来伐次于干溪楚师败走十七年王余祭卒弟余昧立
注
索隐曰春秋襄二十九年经曰阍杀吴子余祭　合在季札聘鲁之前倒错于此王余昧二年楚公子疾弒其君灵王

注
索隐曰据春秋即余昧十五年也
景王十八年春正月吴子夷末卒子僚立
按春秋昭公十五年
按史记吴太伯世家四年王余昧卒欲授弟季札季札让逃去于是吴人曰先王有命兄卒弟代立必致季子季子今逃位则王余昧后立今卒其子当代乃立王余昧之子僚为王
注
索隐曰此文以为余昧子公羊传以为寿梦子景王二十年冬楚人及吴战于长岸按春秋昭公十七年　按左传十七年冬吴伐楚阳&amp;#为令尹卜战不吉司马子鱼曰我得上流何故不吉且楚故司马令龟我请改卜令曰鲂也以其属死之楚师继之尚大克之吉战于长岸子鱼先死楚师继之大败吴师获其乘舟余皇使随人与后至者守之环而堑之及泉盈其隧炭陈以待命吴公子光请于其众曰丧先王之乘舟岂唯光之罪众亦有焉请藉取之以救死众许之使长鬣者三人潜伏于舟侧曰我呼余皇则对师夜从之三呼皆迭对楚人从而杀之楚师乱吴人大败之取余皇以归按史记吴太伯世家王僚二年公子光伐楚败而亡王舟光惧袭楚复得王舟而还景王二十三年春楚伍员奔吴
按春秋不书　按左传昭公二十年春王二月费无极言于楚子曰建与伍奢将以方城之外叛自以为犹宋郑也齐晋又交辅之将以害楚其事集矣王信之问伍奢伍奢对曰君一过多矣何信于谗王执伍奢使城父司马奋扬杀太子未至而使遣之三月太子建奔宋王召奋扬奋扬使城父人执己以至王曰言出于余口入于尔耳谁告建也对曰臣告之君王命臣曰事建如事余臣不佞不能苟贰奉初以还不忍后命故遣之既而悔之亦无及已王曰而敢来何也对曰使而失命召而不来是再奸也逃无所入王曰归从政如他日无极曰奢之子材若在吴必忧楚国盍以免其父召之彼仁必来不然将为患王使召之曰来吾免而父棠君尚谓其弟员曰尔适吴我将归死吾知不逮我能死尔能报闻免父之命不可以莫之奔也亲戚为戮不可以莫之报也奔死免父孝也度功而行仁也择任而往知也知死不辟勇也父不可弃名不可废尔其勉之相从为愈伍尚归奢闻员不来曰楚君大夫其旰食乎楚人皆杀之员如吴言伐楚之利于州于公子光曰是宗为戮而欲反其雠不可从也员曰彼将有他志余姑为之求士而鄙以待之乃见鱄设诸焉而耕于鄙按注州于
即吴子僚

按史记吴太伯世家王僚五年楚之亡臣伍子胥来奔公子光客之公子光者王诸樊之子也常以为吾父兄弟四人当传至季子季子即不受国光父先立即不传季子光当立阴纳贤士欲以袭王僚伍子胥之初奔吴说吴王僚以伐楚之利公子光曰胥以父兄为僇于楚欲自报其仇耳未见其利于是伍员知光有他志乃求勇士专诸见之光光喜乃客伍子胥子胥退而耕于野以待专诸之事按吴越春秋楚平王有太子名建平王以伍奢为太子太傅费无忌为少傅平王使无忌为太子娶于秦秦女美容无忌报平王曰秦女天下无双王可自取王遂纳秦女为夫人而幸爱之生子珍而更为太子娶齐女无忌因去太子而事平王深念平王一旦卒而太子立当害己也乃复谗太子建建母蔡氏无宠乃使太子守城父备边兵顷之无忌日夜言太子之短曰太子以秦女之故不能无怨望之心愿王自备太子居城父将兵外交诸侯将入为乱平王乃召伍奢而按问之奢知无忌之谗因谏之曰王独柰何以谗贼小臣而&amp;#骨肉乎无忌承宴复言曰王今不制其事成矣王且见擒平王大怒因囚伍奢而使城父司马奋扬往杀太子奋扬使人前告太子急去不然将诛三月太子奔宋无忌复言平王曰伍奢有二子皆贤不诛且为楚忧可以其父为质而召之王使使谓奢曰能致二子则生不然则死伍奢曰臣有二子长曰尚少曰胥尚为人慈温仁信若闻臣召辄来胥为人少好于文长习于武文治邦国武定天下执纲守戾蒙垢受耻虽冤不争能成大事此前知之士安可致耶平王谓伍奢之誉二子即遣使者驾驷封函印绶往许召子尚子胥令曰贺二子父奢以忠信慈仁去难就免平王内惭囚系忠臣外愧诸侯之耻反进奢为国相封二子为侯尚赐鸿都侯胥赐盖侯相去不远三百余里奢久囚系忧思二子故遣臣来奉进印绶尚曰父系三年中心切怛食不甘味尝苦饥渴画夜感思忧父不活惟父获免何敢贪印绶哉使者曰父囚三年王今幸赦无以赏赐封二子为侯一言当至何所陈哉尚乃入报子胥曰父幸免死二子为侯使者在门兼封印绶汝可见使子胥曰尚且安坐为兄卦之今日甲子时加于已支伤日下气不相受君欺其臣父欺其子今往方死何侯之有尚曰岂贪于侯思见父耳一面而别虽死而生子胥曰尚且无往父当我活楚畏我勇势不敢杀兄若误往必死不脱尚曰父子之爱恩往中出侥幸相见以自济达于是子胥叹曰与父俱诛何明于世冤雠不除耻辱日大尚从是往我从是决尚泣曰吾之生也为世所笑终老地上而亦何之不能报雠毕为废物汝怀文武勇于策谋父兄之雠汝可复也吾如得返是天佑之其遂沈埋亦吾所喜胥日尚且行矣吾去不顾勿使临难虽悔何追旋泣辞行与使俱往楚得子尚执而囚之复遣追捕子胥胥乃贯弓执矢去楚楚追之见其妻曰胥亡矣去三百里使者追及无人之野胥乃张弓布矢欲害使者使者俯伏而走胥曰报汝平王欲国不灭释吾父兄若不尔者楚为墟矣使返报平王王闻之即发大军追子胥至江失其所在不获而返子胥行至大江仰天行哭林泽之中言楚王无道杀吾父兄愿吾因于诸侯以报雠矣闻太子建在宋胥欲往之伍奢初闻子胥之亡曰楚之君臣且苦兵矣尚至楚就父俱戮于市伍员奔宋道遇申包胥谓曰楚王杀吾父兄为之奈何申包胥曰于乎吾欲教子报楚则为不忠教子不报则为无亲友也子其行矣吾不容言子胥曰吾闻父母之雠不与戴天履地兄弟之雠不与同域接壤朋友之雠不与邻乡共里今吾将复楚辜以雪父兄之耻申包胥曰子能亡之吾能存之子能危之吾能安之胥遂奔宋宋元公无信于国国人恶之大夫华氏谋杀元公国人与华氏因作大乱子胥乃与太子建俱奔郑郑人甚礼之太子建又适晋晋顷公曰太子既在郑郑信太子矣太子能为内应而灭郑即以郑封太子太子还郑事未成会欲私其从者从者知其谋乃告之于郑郑定公与子产诛杀太子建建有子名胜伍员与胜奔吴到昭关关吏欲执之伍员因诈曰上所以索我者美珠也今我已亡矣将去取之关吏因舍之与胜行去追者在后几不得脱至江江中有渔父乘船从下方溯水而上子胥呼之谓曰渔父渡我如是者再渔父欲渡之适会旁有人窥之因而歌曰日月昭昭乎侵已驰与子期乎芦之漪子胥即止芦之漪渔父又歌曰日已夕兮予心忧悲月已驰兮何不渡为事寖急兮当奈何子胥入船渔父知其意也乃渡之千浔之津子胥既渡渔父乃视之有其饥色乃谓曰子俟我此树下为子取饷渔父去后子胥疑之乃潜身于深苇之中有顷父来持麦饭鲍鱼羹盎浆求之树下不见因歌而呼之曰芦中人芦中人岂非穷士乎如是至再子胥乃出芦中而应渔父曰吾见子有饥色为子取饷子何嫌哉子胥曰性命属天今属丈人岂敢有嫌哉二人饮食毕欲去胥乃解百金之剑以与渔者此吾前君之剑中有七星价直百金以此相答渔父曰吾闻楚之法今得伍胥者赐粟五万石爵执圭岂图取百金之剑乎遂辞不受谓子胥曰子急去勿留且为楚所得子胥曰请丈人姓字渔父曰今日凶凶两贼相逢吾所谓渡楚贼也两贼相得得形于默何用姓字为子为芦中人吾为渔丈人富贵莫相忘也子胥曰诺既去诫渔父曰掩子之盎浆无令其露渔父诺子胥行数步顾视渔者已覆船自沈于江水之中矣子胥默然遂行至吴疾于中道乞食溧阳适会女子击绵于濑水之上筥中有饭子胥遇之谓曰夫人可得一餐乎女子曰妾独与母居三十未嫁饭不可得子胥曰夫人赈穷途少饭亦何嫌哉女子知非恒人遂许之发其箪筥饭其盎浆长跪而与之子胥再餐而止女子曰君有远逝之行何不饱而餐之子胥已餐而去又谓女子曰掩夫人之壶浆无令其露女子叹曰嗟乎妾独与母居三十年自守贞明不愿从适何宜馈饭而与丈夫越亏礼仪妾不忍也子行矣子胥行反顾女子已自投于濑水矣于乎贞明执操其丈夫女哉子胥之吴乃被发徉狂跣足涂面行乞于市市人观罔有识者翌日吴市吏善相者见之曰吾之相人多矣未尝见斯人也非异国之亡臣乎乃白吴王僚具陈其状王宜召之王僚曰与之俱入公子光闻之私喜曰吾闻楚杀忠臣伍奢其子子胥勇而且智彼必复父之雠来入于吴阴欲养之市吏于是与子胥俱入见王王僚怪其状伟身长一丈腰十围眉间一尺王僚与语三日辞无复者王曰贤人也子胥知王好之每入语语遂有勇壮之气稍道其雠而有切切之色王僚知之欲为兴师复雠公子谋杀王僚恐子胥前亲于王而害其谋因谗伍胥之谏伐楚者非为吴也但欲自复私雠耳王无用之子胥知公子光欲害王僚乃曰彼光有内志未可说以外事入见王僚曰臣闻诸侯不为匹夫兴师用兵于比国王僚曰何以言之子胥曰诸侯专为政非以意救急后兴师今大王践国制威为匹夫兴兵其义非也臣固不敢如王之命吴王乃止子胥退耕于野求勇士荐之公子光欲以自媚乃得勇士专诸专诸者堂邑人也伍胥之亡楚如吴时遇之于途专诸方与人斗将就敌其怒有万人之气甚不可当其妻一呼即还子胥怪而问其状何夫子之怒盛也闻一女子之声而折道宁有说乎专诸曰子视吾之仪宁类愚者也何言之鄙也夫屈一人之下必伸万人之上子胥因相其貌碓颡而深目虎膺而熊背戾于从难知其勇士阴而结之欲以为用遭公子光之有谋也而进之公子光光既得专诸而礼待之公子光曰天以夫子辅孤之失根也专诸曰前王余昧立僚立自其分也公子何因而欲害之乎光曰前君寿梦有子四人长曰诸樊则光之父也次曰余祭次曰余昧次曰季札札之贤也将卒传付适长以及季札念季札为使亡在诸侯未还余昧卒国空有立者适长也适长之后即光之身也今僚何以当代立乎吾力弱无助于掌事之间非用有力徒能安吾志吾虽代立季子东还不吾废也专诸曰何不使近臣从容言于王侧陈前王之命以讽其意令知国之所归何须私备剑士以捐先王之德光曰僚素贪而恃力知进之利不睹退让吾故求同忧之士欲与之并力惟夫子诠斯义也专诸曰君言甚露乎于公子何意也光曰不也此社稷之言也小人不能奉行惟委命矣专诸曰愿公子命之公子光曰时未可也专诸曰凡欲杀人君必前求其所好吴王何好光曰好味专诸曰何味所甘光曰好嗜鱼之炙也专诸乃去从太湖学炙鱼三月得其味安坐待公子命之按注千浔
当作千寻

按越绝书荆平王臣伍子奢得罪于王且杀之其子子尚奔吴子胥奔郑王召子尚于吴曰子父有罪入则免之不入则杀之子尚入复召子胥于郑曰子入则免父死不入则杀之子胥介胄彀弓出见使者谢曰介胄之士固不拜矣请有道于使者王以奢为无罪赦而蓄之其子又何适乎使者还报王王知子胥不入也杀子奢子尚子胥闻之奔至吴徒跣被发乞于市三日市正疑之道于阖庐曰市中有非常人徒跣被发乞于市三日阖庐曰吾闻荆平王杀其臣伍子奢而非其罪其子子胥勇且智彼必经诸侯之邦可以报其父仇者使召子胥入吴王下阶迎而唁数之曰吾知子非恒人也何素穷如此子胥跪而垂泣曰胥父无罪平王杀之而并其子尚子胥遁逃出走唯大王可以归骸骨者惟大王哀之吴王曰诺上殿与语三日夜语无复者王乃号令邦中无贵贱长少有不听子胥之教者犹不听寡人也罪至死不赦敬王元年秋七月戊辰吴败顿胡沈蔡陈许之师于鸡父胡子髡沈子逞灭获陈夏啮冬十月甲申吴太子诸樊入郹按春秋昭公二十三年吴入郹不书　按左传二十三年秋七月吴人伐州来楚薳越帅师及诸侯之师奔命救州来吴人御诸锺离子瑕卒楚师熸吴公子光曰诸侯从于楚者众而皆小国也畏楚而不获已是以来吾闻之曰作事威克其爱虽小必济胡沈之君幼而狂陈大夫啮壮而顽顿与许蔡疾楚政楚令尹死其师熸帅贱多宠政令不壹七国同役而不同心帅贱而不能整无大威命楚可败也若分师先以犯胡沈与陈必先奔三国败诸侯之师乃摇心矣诸侯乖乱楚必大奔请先者去备薄威后者敦陈整旅吴子从之戊辰晦战于鸡父吴子以罪人三千先犯胡沈与陈三国争之吴为三军以系于后中军从王光帅右掩余帅左吴之罪人或奔或止三国乱吴师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔楚师大奔书曰胡子髡沈子逞灭获陈夏啮君臣之辞也不言战楚未陈也楚太子建之母在郹召吴人而启之冬十月甲申吴太子诸樊入郹取楚夫人与其宝器以归楚司马薳越追之不及将死众曰请遂伐吴以侥之薳越曰再败君师死且有罪亡君夫人不可以莫之死也乃缢于薳澨按疏吴子遏号诸樊何容
王僚子取遏号为名传误

按史记吴太伯世家王僚八年吴使公子光伐楚败楚师迎楚故太子建母于居巢以归因以北伐败陈蔡之师敬王二年冬吴灭巢
按春秋昭公二十四年　按左传二十四年冬十月楚子为舟师以略吴疆沈尹戌曰此行也楚必亡邑不抚民而劳之吴不动而速之吴踵楚而疆埸无备邑能无亡乎越大夫胥犴劳于豫章之汭越公子仓归王乘舟仓及寿梦帅师从王王及圉阳而还吴人踵楚而边人不备遂灭巢及锺离而还沈尹戌曰亡郢之始于此在矣王壹动而亡二姓之帅几如是而不及郢诗曰谁生厉阶至今为梗其王之谓乎按吴越春秋九年吴使光伐楚拔居巢锺离吴所以相攻者初楚之边邑脾梁之女与吴边邑处女蚕争界上之桑二家初攻吴国不胜遂更相伐灭吴之边邑吴怒故伐楚取二邑而去敬王五年夏四月吴公子光弒其君僚而自立按春秋昭公二十七年　按左传二十七年春吴子欲因楚丧而伐之使公子掩余公子烛庸帅师围潜使延州来季子聘于上国遂聘于晋以观诸侯楚莠尹然工尹麇帅师救潜左司马沈尹戌帅都君子与王马之属以济师与吴师遇于穷令尹子常以舟师及沙汭而还左尹郄宛工尹寿帅师至于潜吴师不能退吴公子光曰此时也弗可失也告鱄设诸曰上国有言曰不索何获我王嗣也吾欲求之事若克季子虽至不吾废也鱄设诸曰王可弒也母老子弱是无若我何光曰我尔身也夏四月光伏甲于堀室而享王王使甲坐于道及其门门阶户席皆王亲也夹之以铍羞者献体改服于门外执羞者坐行而入执铍者夹承之及体以相授也光伪足疾入于堀室鱄设诸置剑于鱼中以进抽剑刺王铍交于胸遂弒王阖庐以其子为卿季子至曰苟先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓复位而待吴公子掩余奔徐公子烛庸奔锺吾楚师闻吴乱而还按吴越春秋十三年春吴欲因楚葬而伐之使公子盖余烛佣以兵围楚使季札于晋以观诸侯之变楚发兵绝吴后吴兵不得还于是公子光心动伍胥知光之见机也乃说光曰今吴王伐楚二弟将兵未知吉凶专诸之事于斯急矣时不再来不可失也于是公子见专诸曰今二弟伐楚季子未还当此之时不求何获时不可失且光真王嗣也专诸曰僚可杀也母老子弱弟伐楚楚绝其后方今吴外困于楚内无骨鲠之臣是无如我何也四月公子光伏甲士于窋室中具酒而请王僚僚白其母曰公子光为我具酒来请期无变悉乎母曰光心气怏怏常有愧恨之色不可不慎王僚乃被棠铁之甲三重使兵卫陈于道自宫门至于光家之门阶席左右皆王僚之亲戚使坐立侍皆操长戟交轵酒酣公子光佯为足疾入窋室裹足使专诸置鱼肠剑炙鱼中进之既至王僚前专诸乃擘炙鱼因推匕首立戟交轵倚专诸胸胸断臆开匕首如故以刺王僚贯甲达背王僚既死左右共杀专诸众士扰动公子光伏其甲士以攻僚众尽灭之遂自立是为吴王阖闾也乃封专诸之子拜为客卿季札使还至吴阖闾以位让季札曰苟前君无废社稷以奉君也吾谁怨乎哀死待生以俟天命非我所乱立者从之是前人之遗命哭僚墓复位而待公子盖余烛佣二人将兵遇围于楚者闻公子光杀王僚自立乃以兵降楚楚封之于舒敬王八年冬十二月吴灭徐伐楚拔舒
按春秋昭公三十年伐楚拔舒不书　按左传三十年吴子使徐人执掩余使锺吾人执烛庸二公子奔楚楚子大封而定其徙使监马尹大心逆吴公子使居养莠尹然左司马沈尹戌城之取于城父与胡田以与之将以害吴也子西谏曰吴光新得国而亲其民视民如子辛苦同之将用之也若好吴边疆使柔服焉犹惧其至吾又疆其雠以重怒之无乃不可乎吴周之胄裔也而弃在海滨不与姬通今而始大比于诸华光又甚文将自同于先王不知天将以为虐乎使剪丧吴国而封大异姓乎其抑亦将卒以祚吴乎其终不远矣我盍姑亿吾鬼神而宁吾族姓以待其归将焉用自播扬焉王弗听吴子怒冬十二月吴子执锺吾子遂伐徐防山以水之己卯灭徐徐子章禹断其发携其夫人以逆吴子吴子唁而送之使其迩臣从之遂奔楚楚沈尹戌帅师救徐弗及遂城夷使徐子处之吴子问于伍员曰初而言伐楚余知其可也而恐其使余往也又恶人之有余之功也今余将自有之矣伐楚何如对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病按史记吴太伯世家王阖庐元年举伍子胥为行人而与谋国事楚诛伯州犁其孙伯嚭亡奔吴吴以为大夫三年吴王阖庐与子胥伯嚭将兵伐楚拔舒杀吴亡将二公子光谋欲入郢将军孙武曰民劳未可待之按吴越春秋楚之白喜来奔吴王问子胥曰白喜何如人也子胥曰白喜者楚白州犁之孙平王诛州犁喜因出奔闻臣在吴而来也阖闾曰州犁何罪子胥曰白州犁楚之左尹号曰&amp;#宛事平王平王幸之常与尽日而语袭朝而食费无忌望而&amp;#之因谓平王曰王爱幸宛一国所知何不为酒一至宛家以示群臣于宛之厚平王曰善乃具酒于&amp;#宛之舍无忌教宛曰平王甚毅猛而好兵子必故陈兵堂下门庭宛信其言因而为之及平王往而大惊曰宛何等也无忌曰殆且有篡杀之忧王急去之事未可知平王大怒遂杀&amp;#宛诸侯闻之莫不叹息喜闻臣在吴故来请见之阖闾见白喜而问曰寡人国僻远东滨海侧闻子前人为楚荆之暴怒费无忌之谗口不远吾国而来于斯将何以教寡人喜曰楚国之失虏前人无罪横被暴诛臣闻大王收伍子胥之穷厄不远千里故来归命惟大王赐其死阖闾伤之以为大夫与谋国事吴大夫被离承宴问子胥曰何见而信喜子胥曰吾之怨与喜同子不闻河上歌乎同病相怜同忧相救惊翔之鸟相随而集濑下之水因复俱流胡马望北风而立越燕向日而熙谁不爱其所近悲其所思者乎被离曰君之言外也岂有内意以决疑乎子胥曰吾不见也被离曰吾观喜之为人鹰视虎步专功擅杀之性不可亲也子胥不然其言与之俱事吴王三年吴将欲伐楚未行伍子胥白喜相谓曰吾等为王养士画其策谋有利于国而王故伐楚出其令托而无兴师之意奈何有顷吴王问子胥白喜曰寡人欲出兵于二子何如子胥白喜对曰臣愿用命吴王内计二子皆怨楚深恐以兵往破灭而已登台向南风而啸有顷而叹群臣莫有晓王意者子胥深知王之不定乃荐孙子于王孙子者名武吴人也善为兵法辟隐深居世人莫知其能胥乃明知鉴辩知孙子可以折冲销敌乃一旦与吴王论兵七荐孙子吴王曰子胥托言进士欲以自纳而召孙子问以兵法每陈一篇王不知口之称善其意大悦问曰兵法宁可以小试耶孙子曰可可以小试于后宫之女王曰诺孙子曰得大王宠姬二人以为军队长各将一队令三百人皆被甲兜鍪操剑盾而立告以军法随鼓进退左右回旋使知其禁乃令曰一鼓皆振二鼓操进三鼓为战形于是宫女皆掩口而笑孙子乃亲自操枹击鼓三令五申其笑如故孙子顾视诸女连笑不止孙子大怒两目忽张声如骇虎发上冲冠顶旁绝缨顾谓执法曰取鈇锧孙子曰约束不明申令不信将之罪也既以约束三令五申卒不却行士之过也军法如何执法曰斩武乃令斩队长二人即吴王之宠姬也吴王登台观望正见斩二爱姬驰使下之令曰寡人已知将军用兵矣寡人非此二姬食不甘味宜勿斩之孙子曰臣既已受命为将将法在军君虽有令臣不受之孙子复撝鼓之当左右进退回旋规矩不敢瞬目二队寂然无敢顾者于是乃报吴王曰兵已整齐愿王观之惟所欲用使赴水火犹无难矣而可以定天下吴王忽然不悦曰寡人知子善用兵虽可以霸然而无所施也将军罢兵就舍寡人不愿孙子曰王徒好其言而不用其实子胥谏曰臣闻兵者凶事不可空试故为兵者诛伐不行兵道不明今大王虔心思士欲兴兵戈以诛暴楚以霸天下而威诸侯非孙武之将而谁能涉淮逾泗越千里而战者乎于是吴王大悦因鸣鼓会军集而攻楚孙子为将拔舒杀吴&amp;#将二公子盖余烛佣谋欲入郢孙武曰民劳未可恃也楚闻吴使孙子伍子胥白喜为将楚国苦之群臣皆怨咸言费无忌谗杀伍奢白州犁而吴侵境不绝于寇楚国群臣有一朝之患于是司马成乃谓子常曰太傅伍奢左尹白州犁邦人莫知其罪君与王谋诛之流谤于国至于今日其言不绝诚惑之盖闻仁者杀人以掩谤者犹弗为也今子杀人以兴谤于国不亦异乎夫费无忌楚之谗口民莫知其过今无辜杀三贤士以结怨于吴内伤忠臣之心外为邻国所笑且&amp;#伍之家出奔于吴吴新有伍员白喜秉威锐志结雠于楚故强敌之兵日骇楚国有事子即危矣夫智者除谗以自安愚者受佞以自亡今子受谗国以危矣子常曰是曩之罪也敢不图之九月子常与昭王共诛费无忌遂灭其族国人乃谤止吴王有女滕玉因谋伐楚与夫人及女会蒸鱼王前尝半而与女女怒曰王食鱼辱我不忍久生乃自杀阖闾痛之葬于国西阊门外凿池积土文石为&amp;#题凑为中金鼎玉杯银樽珠襦之宝皆以送女乃舞白鹤于吴市中令万民随而观之还使男女与鹤俱入羡门因发机以掩之杀生以送死国人非之湛卢之剑恶阖闾之无道也乃去而出水行如楚楚昭王卧而寤得吴王湛卢之剑于&amp;#昭王不知其故乃召风湖子而问曰寡人卧觉而得宝剑不知其名是何剑也风湖子曰此谓湛卢之剑昭王曰何以言之风湖子曰臣闻吴王得越所献宝剑三枚一曰鱼肠二曰盘郢三曰湛卢鱼肠之剑已用杀吴王僚也盘郢以送其死女今湛卢入楚也昭王曰湛卢所以去者何也风湖子曰臣闻越王元常使欧冶子造剑五枚以示薛烛烛对曰鱼肠剑逆理不顺不可服也臣以杀君子以杀父故阖闾以杀王僚一名盘郢亦曰豪曹不法之物无益于人故以送死一名湛卢五金之英太阳之精寄气托灵出之有神服之有威可以折冲拒敌然人君有逆理之谋其剑即出故去无道以就有道今吴王无道杀君谋楚故湛卢入楚昭王曰其直几何风湖子曰臣闻此剑在越之时客有酬其直者有市之乡三十骏马千匹万户之都二是其一也薛烛对曰赤堇之山已令无云若耶之溪深而莫测群臣上天欧冶死矣虽倾城量金珠玉盈河犹不能得此宝而况有市之乡骏马千匹万户之都何足言也昭王大悦遂以为宝阖闾闻楚得湛卢之剑因斯发怒遂使孙武伍胥白喜伐楚子胥阴令宣言于楚曰楚用子期为将吾即侍而杀之子常用兵吾即去之楚闻之因用子常退子期吴拔六与潜二邑注
左传昭公三十一年吴人侵楚伐夷侵潜六始　用子胥之谋是为阖庐四年子胥传亦合今此书　以为三年何也敬王九年秋吴人侵楚
按春秋不书　按左传昭公三十一年秋吴人侵楚伐夷侵潜六楚沈尹戌帅师救潜吴师还楚师迁潜于南冈而还吴师围弦左司马戌右司马稽帅师救弦及豫章吴师还始用子胥之谋也敬王十年吴伐越
按春秋昭公三十二年不书　按史记吴太伯世家王阖庐五年伐越败之敬王十二年秋楚人伐吴
按春秋定公二年　按左传二年夏四月桐叛楚吴子使舒鸠氏诱楚人曰以师临我我伐桐为我使之无忌秋楚囊瓦伐吴师于豫章吴人见舟于豫章而潜师于巢冬十月吴军楚师于豫章败之遂围巢克之获楚公子繁按史记吴太伯世家王阖庐六年楚使子常囊瓦伐吴而击之大败楚军于豫章取楚之居巢而还（按史记年　表在敬王十一年）
敬王十四年冬十一月庚午蔡侯以吴子及楚人战于柏举楚师败绩庚辰吴入郢按春秋定公四年　按左传四年春三月刘文公合诸侯于召陵谋伐楚也沈人不会于召陵晋人使蔡伐之夏蔡灭沈秋楚为沈故围蔡伍员为吴行人以谋楚楚之杀郄宛也伯氏之族出伯州犁之孙嚭为吴太宰以谋楚楚自昭王即位无岁不有吴师蔡侯因之以其子干与其大夫之子为质于吴冬蔡侯吴子唐侯伐楚舍舟于淮汭自豫章与楚夹汉左司马戌谓子常曰子沿汉而与之上下我悉方城外以毁其舟还塞大隧直辕冥厄子济汉而伐之我自后击之必大败之既谋而行武城黑谓子常曰吴用木也我用革也不可久也不如速战史皇谓子常楚人恶子而好司马若司马毁吴舟于淮塞城口而入是独克吴也子必速战不然不免乃济汉而陈自小别至于大别三战子常知不可欲奔史皇曰安求其事难而逃之将何所入子必死之初罪必尽说十一月庚午二师陈于柏举阖庐之弟夫概王晨请于阖庐曰楚瓦不仁其臣莫有死志先伐之其卒必奔而后大师继之必克弗许夫概王曰所谓臣义而行不待命者其此之谓也今日我死楚可入也以其属五千先击子常之卒子常之卒奔楚师乱吴师大败之子常奔郑史皇以其乘广死吴从楚师及清发将击之夫概王曰困兽犹斗况人乎若知不免而致死必败我若使先济者知免后者慕之蔑有斗心矣半济而后可击也从之又败之楚人为食吴人及之奔食而从之败诸雍澨五战及郢己卯楚子取其妺季我以出涉雎针尹固与王同舟王使执燧象以奔吴师庚辰吴入郢以班处宫子山处令尹之宫夫概王欲攻之惧而去之夫概王入之左司马戌及息而还败吴师于雍澨伤初司马臣阖庐故耻为禽焉谓其臣曰谁能免吾首吴句卑曰臣贱可乎司马曰我实失子可哉三战皆伤曰吾不可用也已句卑布裳刭而裹之藏其身而以其首免楚子涉雎济江入于云中王寝盗攻之以戈击王王孙由于以背受之中肩王奔郧锺建负季以从由于徐苏而从郧公辛之弟怀将弒王曰平王杀吾父我杀其子不亦可乎辛日君讨臣谁敢雠之君命天也若死天命将谁雠诗曰柔亦不茹刚亦不吐不侮矜寡不畏强御唯仁者能之违强陵弱非勇也乘人之约非仁也灭宗废祀非孝也动无令名非知也必犯是余将杀女斗辛与其弟巢以王奔随吴人从之谓随人曰周之子孙在汉川者楚实尽之天诱其衷致罚于楚而君又窜之周室何罪君若顾报周室施及寡人以奖天衷君之惠也汉阳之田君实有之楚子在公宫之北吴人在其南子期似王逃王而己为王曰以我与之王必免随人卜与之不吉乃辞吴曰以随之辟小而密迩于楚楚实存之世有盟誓至于今未改若难而弃之何以事君执事之患不唯一人若鸠楚竟敢不听命吴人乃退炉金初官于子期氏实与随人要言王使见辞曰不敢以约为利王割子期之心以与随人盟初伍员与申包胥友其亡也谓申包胥曰我必复楚国申包胥曰勉之子能复之我必能兴之及昭王在随申包胥如秦乞师曰吴为封豕长蛇以荐食上国虐始于楚寡君失守社稷越在草莽使下臣告急曰夷德无厌若邻于君疆埸之患也逮吴之未定君其取分焉若楚之遂亡君之土也若以君灵抚之世以事君秦伯使辞焉曰寡人闻命矣子姑就馆将图而告对曰寡君越在草莽未获所伏下臣何敢即安立依于庭墙而哭日夜不绝声勺饮不入口七日秦哀公为之赋无衣九顿首而坐秦师乃出　按谷梁传子胥父诛于楚也挟弓扶矢而干阖庐阖庐曰大之甚勇之甚为是欲兴师而伐楚子胥谏曰臣闻之君不为匹夫兴师且事君犹事父也亏君之义复父之雠臣弗为也于是止蔡昭公朝于楚有美裘正是日囊瓦求之昭公不与为是拘昭公于南郢数年然后得归归乃用事乎汉曰苟诸侯有欲伐楚者寡人请为前列焉楚人闻之而怒为是兴师而伐蔡蔡请救于吴子胥曰蔡非有罪楚无道也君若有忧中国之心则若此时可矣为是兴师而伐楚吴入楚坏宗庙徙陈器挞平王之墓昭王之军败而逃父老送之曰寡人不肖亡先君之邑父老反矣何忧无君寡人且用此入海矣父老曰有君如此其贤也以众不如吴以必死不如楚相与击之一夜而三败吴人复立按吴越春秋九年吴王谓子胥孙武曰始子言郢不可入今果何如二将曰夫战借胜以成其威非常胜之道吴王曰何谓也二将曰楚之为兵天下强敌也今臣与之争锋十亡一存而王入郢者天也臣不敢必王曰吾欲复击楚奈何而有功二将曰囊瓦者贪而多过于诸侯而唐蔡怨之王必伐得唐蔡乃可曰何怨二将曰昔蔡昭公朝于楚有美裘二枚善佩二枚各以一枚献之昭王王服之以临朝昭公自服一枚子常欲之昭公不与子常三年留之不使归国唐成公朝楚有二文马子常欲之公不与亦三年止之唐臣相与谋从成公从者请马以赎成公饮从者酒醉之窃马而献子常子常乃遣成公归国群臣诽谤曰君以一马之故三年自囚愿赏窃马之功于是成公常思报楚君臣未尝绝口蔡人闻之固请献裘佩于子常蔡侯得归如晋诉于子元与太子质而请伐楚故曰得唐蔡而可伐楚吴王于是使使谓唐蔡曰楚为无道虐杀忠良侵食诸侯困辱二君寡人欲举兵伐楚愿二君有谋唐侯使其子干为质于吴三国合谋伐楚舍兵于淮汭自豫章与楚夹汉水为阵子常遂济汉而阵自小别山至于大别山三不利自知不可进欲奔亡史皇曰今子常无故与王共杀忠臣三人天祸来下王之所致子常不应十月楚二师阵于柏举阖闾之弟夫概晨起请于阖闾曰子常不仁贪而少恩其臣下莫有死志追之必破矣阖闾不许夫概曰所谓臣行其志不待命者其谓此也遂以其部五千人击子常大败走奔郑楚师大乱吴师乘之遂破楚众楚人未济汉会楚人食吴因奔而击破之雍滞五战径至于郢王追于吴寇出固将亡与妹季出河濉之间楚大夫尹固与王同舟而去吴师遂入郢求昭王王涉濉济江入于云中暮宿群盗攻之以戈击王头大夫尹固隐王以背受之中肩王惧奔郧大夫锺建负季以从郧公辛得昭王大喜欲还之其弟怀怒曰昭王是我雠也欲杀之谓其兄辛曰昔平王杀我父吾杀其子不亦可乎辛曰君讨其臣敢雠之者夫乘人之祸非仁也灭宗废祀非孝也动无令名非智也怀怒不解辛阴与其季弟巢以王奔随吴兵逐之谓随君曰周之子孙在汉水上者楚灭之谓天报其祸加罚于楚君何宝之周室何罪而隐其贼能出昭王即重惠也随君卜昭王与吴王不吉乃辞吴王曰今随之僻小密近于楚楚实存我有盟至今未改若今有难而弃之今且安静楚敢不听命吴师多其辞乃退是时大夫子期虽与昭王俱亡阴与吴师为市欲出昭王王闻之得免即割子期心以与随君盟而去吴王入郢止留伍胥以不得昭王乃掘平王之墓出其尸鞭之三百左足践腹右手抉其目诮之曰谁使汝用谗谀之口杀我父兄岂不&amp;#哉即令阖闾妻昭王夫人伍胥孙武白喜亦妻子常司马成之妻以辱楚之君臣也遂引军击郑郑定公前杀太子建而困迫子胥自此郑定公大惧乃令国中曰有能还吴军者吾与分国而治渔者之子应募曰臣能还之不用尺兵斗粮得一桡而行歌道中即还矣公乃与渔者之子桡子胥军将至当道扣桡而歌曰芦中人如是再子胥闻之愕然大惊曰何等谓与语公为何谁矣曰渔父者子吾国君惧惧令于国有能还吴军者与之分国而治臣念前人与君相逢于途今从君乞郑之国子胥叹曰悲哉吾蒙子前人之恩自致于此上天苍苍岂敢忘也于是乃释郑国还军守楚求昭王所在日急申包胥亡在山中闻之乃使人谓子胥曰子之报雠其以甚乎子故平王之臣北面事之今于僇尸之辱岂道之极乎子胥曰为我谢申包胥曰日暮路远倒行而逆施之于道也申包胥知不可乃之于秦求救楚昼驰夜趋足踵跖劈裂裳裹膝鹤倚哭于秦庭七日七夜口不绝声秦哀公素沉湎不恤国事申包胥哭已歌曰吴为无道封豕长蛇以食上国欲有天下政从楚起寡君出在草泽使来告急如此七日哀公大惊楚有贤臣如是吴犹欲灭之寡人无臣若斯者其亡无日矣为赋无衣之诗曰岂曰无衣与子同袍王于兴师与子同雠包胥曰臣闻戾德无厌王不忧邻国疆场之患逮吴之未定王其取分焉若楚遂亡于秦何利则亦亡君之土也愿王以神灵存之世以事王秦伯使辞焉曰寡人闻命矣子且就馆将图而告包胥曰寡君今在草野未获所伏臣何敢即安复立于庭倚墙而哭日夜不绝声水不入口秦伯为之垂涕即出师而送之按越绝书子胥居吴三年大得吴众阖庐将为之报仇子胥曰不可臣闻诸侯不为匹夫兴师于是止其后荆将伐蔡子胥言之阖庐即使子胥救蔡而伐荆十五战十五胜荆平王已死子胥将卒六千操鞭捶笞平王之墓而数之曰昔者吾先人无罪而子杀之今此报子也后子昭王臣司马子其令尹子西归相与计谋子胥不死又不入荆邦犹未得安为之奈何莫若求之而与之同邦乎昭王乃使使者报子胥于吴曰昔者吾先人杀子之父而非其罪也寡人尚少未有所识也今子大夫报寡人也特甚然寡人亦不敢怨子今子大夫何不来归子故坟墓丘冢为我邦虽小与子同有之民虽少与子同使之子胥曰以此为名名即章以此为利利即重矣前为父报仇后求其利贤者不为也父已死子食其禄非父之义也使者遂还乃报荆昭王曰子胥不入荆邦明矣敬王十五年夏于越入吴楚申包胥以秦师败吴师于军祥按春秋定公五年秦败吴师不书　按左传五年夏越入吴吴在楚也六月申包胥以秦师至秦子蒲子虎帅车五百乘以救楚子蒲曰吾未知吴道使楚人先与吴人战而自稷会之大败夫概王于沂吴人获薳射于柏举其子帅奔徒以从子西败吴师于军祥秋七月子期子蒲灭唐九月夫概王归自立也以与王战而败奔楚为堂溪氏吴师败楚师于雍澨秦师又败吴师吴师居麇子期将焚之子西曰父兄亲暴骨焉不能收又焚之不可子期曰国亡矣死者若有知也可以歆旧祀岂惮焚之焚之而又战吴师败又战于公&amp;#之溪吴师大败吴子乃归囚闉舆罢闉舆罢请先遂逃归叶公诸梁之弟后臧从其母于吴不待而归叶公终不正视按史记吴太伯世家王阖庐十年春越闻吴王之在郢国空乃伐吴吴使别兵击越楚告急秦秦遣兵救楚击吴吴师败阖庐弟夫概见秦越交败吴吴王留楚不去夫概亡归吴而自立为吴王阖庐闻之乃引兵归攻夫概夫概败奔楚楚昭王乃得以九月复入郢而封夫概于堂溪为堂溪氏按吴越春秋申包胥以秦师至秦使公子子蒲子虎率车五百乘救楚击吴二子曰吾未知吴道使楚师前与吴战而即会之大败夫概七月楚司马子成秦公子子蒲与吴王相守私以间兵伐唐灭之子胥久留楚求昭王不去夫概师败却退九月潜归自立为吴王阖闾闻之乃释楚师欲杀夫概奔楚昭王封夫概于棠溪阖闾遂归子胥孙武白喜留与楚师于淮澨秦师又败吴师楚子期将焚吴军子西曰吾国父兄身战暴骨草野焉不收又焚之其可乎子期曰亡国失众存没所在又何杀生以爱死死如有知必将乘烟起而助我如其无知何惜草中之骨而亡吴国遂焚而战吴师大败子胥等相谓曰彼楚虽败我余兵未有所损我者孙武曰吾以吴干戈西破楚逐昭王而屠荆平王墓割戮其尸亦已足矣子胥曰自霸王已来未有人臣报雠如此者也行去矣吴军去后昭王反国乐师扈子非荆王信谗佞杀伍奢白州犁而寇不绝于境至乃掘平王墓戮尸奸室以辱楚君臣又伤昭王困迫几为天下大鄙然已愧矣乃援琴为楚作穷劫之曲以畅君之迫厄之畅达也其词曰王耶王耶何乖烈不顾宗庙听谗孽任用无忌多所杀诛夷白氏族几灭二子东奔适吴越吴王哀痛助忉怛垂涕举兵将西伐伍胥白喜孙武决三战破郢王奔发留兵纵骑虏荆阙楚荆骸骨遭发掘鞭辱腐尸耻难雪几危宗庙社稷灭严王何罪国几绝卿士凄怆民恻悷吴军虽去怖不歇愿王更隐抚忠节勿为谗口能谤昭王垂涕深知琴曲之情扈子遂不复鼓矣子胥等过溧阳濑水之上乃长太息曰吾尝饥于此乞食于一女子女子饲我遂投水而亡将欲报以百金而不知其家乃投金水中而去有顷一老妪行哭而来人问曰何哭之悲妪曰吾有女子守居三十不嫁往年击绵于此遇一穷途君子而辄饭之而恐事泄自投于濑水今闻伍君求不得其偿自伤虚死是故悲耳人曰子胥欲报百金不知其家投金水中而去妪遂取金而归子胥归吴吴王闻三师将至治鱼为鲙将到之日过时不至鱼臭须臾子胥至阖闾出鲙而食不知其臭王复重为之其味如故吴人作鲙者自阖闾之造也诸将既从还楚因更名阊门曰破楚门按注以畅君之迫厄之畅达也以
畅畅字当作伤之畅之字当作而

敬王十六年夏四月己丑吴败楚舟师
按春秋不书　按左传定公六年夏四月己丑吴太子终累败楚舟师获潘子臣小惟子及大夫七人楚国大惕惧亡子期又以陵师败于繁扬令尹子西喜曰乃今可为矣于是乎迁郢于鄀而改纪其政以定楚国按史记吴太伯世家王阖庐十一年吴王使太子夫差伐楚取番楚恐而去郢徙鄀
注
索隐曰定六年左传四月己丑吴太子终累败　楚舟师杜预曰阖庐子夫差兄此以为夫差当谓　名异而一人耳左传又曰获番子臣小惟子及大　夫七人楚于是乎迁郢于鄀此言番番音潘楚邑　名子臣即其邑之大夫也按吴越春秋复谋伐齐齐侯使女为质于吴吴王因为太子波聘齐女女少思齐日夜号泣因乃为病阖闾乃起北门名曰望齐门令女往游其上女思不止病日益甚乃至殂落女曰令死者有知必葬我于虞山之巅以望齐国阖闾伤之正如其言乃葬虞山之巅是时太子亦病而死阖闾谋择诸公子可立者未有定计波太子夫差日夜告于伍胥曰王欲立太子非我而谁当立此计在君耳伍子胥曰太子未有定我入则决矣阖闾有顷召子胥谋立太子子胥曰臣闻纪废于绝后兴于有嗣今太子不禄早失侍御今王欲立太子者莫大乎波秦之子夫差阖闾曰夫愚而不仁恐不能奉统于吴国子胥曰夫差信以爱人端于守节敦于礼义父死子代经之明文阖闾曰寡人从子立夫差为太子使太子屯兵守楚留止自治宫室立射台于安里华池在平昌南城宫在长乐阖闾出入游卧秋冬治于城中春夏治于城外治姑苏之台旦食山昼游苏台射于鸥陂驰于游台兴乐石城走犬长洲斯且阖闾之霸时于是太子定因伐楚破师拔番楚惧吴兵复往乃去郢徙于蒍若当此之时吴以子胥白喜孙武之谋西破强楚北威齐晋南伐于越按注波太子下当又有子字波秦秦
字疑衍夫愚而不仁夫下当有差字

敬王二十四年夏五月于越败吴于檇李吴子光卒子夫差立按春秋定公十四年　按左传十四年夏吴伐越越子句践御之陈于檇李句践患吴之整也使死士再禽焉不动使罪人三行属剑于颈而辞曰二君有治臣奸旗鼓不敏于君之行前不敢逃刑敢归死遂自刭也师属之目越子因而伐之大败之灵姑浮以戈击阖庐阖庐伤将指取其一屦还卒于陉去檇李七里夫差使人立于庭苟出入必谓己曰夫差而忘越王之杀而父乎则对曰唯不敢忘三年乃报越按越绝书阖庐冢在阊门外名虎丘下池广六十步水深丈五尺铜椁三重坟或
作澒
池六尺玉凫之流扁
诸之剑三千方圆之
阙
三千时耗鱼肠之剑在焉千
万人筑治之取土临湖口筑三日而白虎居其上故号虎丘
　宗藩部汇考十九
　　周二
　　吴二
敬王二十六年春吴败越于夫椒越使大夫种行成于吴秋八月吴侵陈按春秋不书　按左传哀公元年春吴王夫差败越于夫椒报檇李也遂入越越子以甲楯五千保于会稽使大夫种因吴太宰嚭以行成吴子将许之伍员曰不可臣闻之树德莫如滋去疾莫如尽昔有过浇杀斟灌以伐斟鄩灭夏后相后缗方娠逃出自窦归于有仍生少康焉为仍牧正惎浇能戒之浇使椒求之逃奔有虞为之庖正以除其害虞思于是妻之以二姚而邑诸纶有田一成有众一旅能布其德而兆其谋以收夏众抚其官职使女艾谍浇使季杼诱豷遂灭过戈复禹之绩祀夏配天不失旧物今吴不如过而越大于少康或将丰之不亦难乎句践能亲而务施施不失人亲不弃劳与我同壤而世为仇雠于是乎克而弗取将又存之违天而长寇雠后虽悔之不可食已姬之衰也日可俟也介在蛮夷而长寇雠以是求伯必不行矣弗听退而告人曰越十年生聚而十年教训二十年之外吴其为沼乎三月越及吴平吴入越不书吴不告庆越不告败也吴之入楚也使召陈怀公怀公朝国人而问焉曰欲与楚者右欲与吴者左陈人从田无田从党逢滑当公而进曰臣闻国之兴也以福其亡也以祸今吴未有福楚未有祸楚未可弃吴未可从而晋盟主也若以晋辞吴若何公曰国胜君亡非祸而何对曰国之有是多矣何必不复小国犹复况大国乎臣闻国之兴也视民如伤是其福也其亡也以民为土芥是其祸也楚虽无德亦不艾杀其民吴日敝于兵暴骨如莽而未见德焉天其或者正训楚也祸之适吴其何日之有陈侯从之及夫差克越乃修先君之怨秋八月吴侵陈修旧怨也吴师在陈楚大夫皆惧曰阖庐惟能用其民以败我于柏举今闻其嗣又甚焉将若之何子西曰二三子恤不相睦无患吴矣昔阖庐食不二味居不重席室不崇坛器不雕镂宫室不观舟车不饰衣服财用择不取费在国天有灾疠亲巡其孤寡而共其乏困在军熟食者分而后敢食其所尝者卒乘与焉勤恤其民而与之劳逸是以民不罢劳死知不旷吾先大夫子常易之所以败我也今闻夫差次有台榭陂池焉宿有妃嫱嫔御焉一日之行所欲必成玩好必从珍异是聚观乐是务视民如雠而用之日新夫先自败也已安能败我按吴语吴王夫差起师伐越越王句践起师逆之江大夫种乃献谋曰夫吴之与越惟天所授王其无庸战夫申胥华登简服吴国之士于甲兵而未尝有所挫也夫一人善射百夫决拾胜未可成夫谋必素见成事焉而后履之不可以授命王不如设戎约辞行成以喜其民以广侈吴王之心吾以卜之于天天若弃吴必许吾成而不吾足也将必宽然有伯诸侯之心焉既罢弊其民而天夺之食安受其烬乃无有命矣越王许诺乃命诸稽郢行成于吴曰寡君句践使下臣郢不敢显然布币行礼敢私告于下执事曰昔者越国见祸得罪于天王天王亲趋玉趾以心孤句践而又宥赦之君王之于越也繄起死人而肉白骨也孤不敢忘天灾其敢忘君王之大赐乎今句践申祸无良草鄙之人敢忘天王之大德而思边垂之小怨以重得罪于下执事句践用帅二三之老亲委重罪顿颡于边今君王不察盛怒属兵将残伐越国越国固贡献之邑也君王不以鞭棰使之而辱军士使寇令焉句践请盟一嫡女执箕以姓于王宫一嫡男奉盘以随诸御春秋贡献不解于王府大王岂辱裁之亦征诸侯之礼也夫谚曰狐埋之而狐搰之是以无成功今天王既封殖越国以明闻于天下而又刈亡之是天王之无成劳也虽四方之诸侯则何实以事吴敢使下臣尽辞惟天王秉利度义焉吴王夫差乃告诸大夫曰孤将有大志于齐吾将许越成而无拂吾虑若越既改吾又何求若其不改反行吾振旅焉申胥谏曰不可许也夫越非实忠心好吴也又非慑畏吾甲兵之强也大夫种勇而善谋将还玩吴国于股掌之上以得其志夫固知君王之盖威以好胜也故婉约其辞以从逸王志使淫乐于诸夏之国以自伤也使吾甲兵钝弊民人离落而日以憔悴然后安受吾烬夫越王好信以爱民四方归之年谷时熟日长炎炎及吾犹可以战也为虺弗摧为蛇将若何吴王曰大夫奚隆于越越曾足以为大虞乎若无越则吾何以春秋曜吾军士乃许之成将盟越王又使诸稽郢辞曰以盟为有益乎前盟口血未干足以结信矣以盟为无益乎君王舍甲兵之威以临使之而胡重于鬼神而自轻也吴王乃许之荒成不盟按史记吴太伯世家王夫差元年以大夫伯嚭为太宰习战射常以报越为志二年吴王悉精兵以伐越败之夫椒报姑苏也越王勾践乃以甲兵五千栖于会稽使大夫种因吴太宰嚭而行成请委国为臣妾敬王三十一年春吴伐陈夏鲁叔还会吴于柤按春秋哀公六年　按左传六年春吴伐陈复修旧怨也楚子曰吾先君与陈有盟不可以不救乃救陈师于城父秋七月楚子在城父将救陈卜战不吉卜退不吉王曰然则死也再败楚师不如死弃盟逃雠亦不如死死一也其死雠乎命公子申为王不可则命公子结亦不可则命公子启五辞而后许将战王有疾庚寅昭王攻大冥卒于城父按史记吴太伯世家王夫差七年吴王夫差闻齐景公死而大臣争宠新君弱乃兴师北伐齐子胥谏曰越王勾践食不重味衣不重采吊死问疾且欲有所用其众此人不死必为吴患今越在腹心疾而王不先而务齐不亦谬乎吴王不听遂北伐齐败齐师于艾陵至缯召鲁哀公而征百牢季康子使子贡以周礼说太宰嚭乃得止因留略地于齐鲁之南（按左传召鲁征　百牢在明年夏按左传及吴语战艾陵在敬王三十六年今记在此索隐亦谓其错乱）敬王三十二年夏鲁侯会吴于鄫
按春秋哀公七年　按左传七年夏公会吴于鄫吴来征百牢子服景伯对曰先王未之有也吴人曰宋百牢我鲁不可以后宋且鲁牢晋大夫过十吴王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣若亦弃礼则有淫者矣周之王也制礼上物不过十二以为天之大数也今弃周礼而曰必百牢亦唯执事吴人弗听景伯曰吴将亡矣弃天而背本不与必弃疾于我乃与之太宰嚭召季康子康子使子贡辞太宰嚭曰国君道长而大夫不出门此何礼也对曰岂以为礼畏大国也大国不以礼命于诸侯苟不以礼岂可量也寡君既共命焉其老岂敢弃其国太伯端委以治周礼仲雍嗣之断发文身裸以为饰岂礼也哉有由然也反自鄫以吴为无能为也季康子欲伐邾乃飨大夫以谋之子服景伯曰小所以事大信也大所以保小仁也背大国不信伐小国不仁民保于城城保于德失二德者危将焉保孟孙曰二三子以为何如恶贤而逆之对曰禹合诸侯于涂山执玉帛者万国今其存者无数十焉唯大不字小小不事大也知必危何故不言鲁德如邾而以众加之可乎不乐而出秋伐邾及范门犹闻钟声大夫谏不听茅成子请告于吴不许曰鲁击拆闻于邾吴二千里不三月不至何及于我且国内岂不足成子以茅叛师遂入邾处其公宫众师昼掠邾众保于绎师宵掠以邾子益来献于亳社囚诸负瑕负瑕故有绎邾茅夷鸿以束帛乘韦自请救于吴曰鲁弱晋而远吴冯恃其众而背君之盟辟君之执事以陵我小国邾非敢自爱也惧君威之不立君威之不立小国之忧也若夏盟于鄫衍秋而背之成求而不违四方诸侯其何以事君且鲁赋八百乘君之贰也邾赋六百乘君之私也以私奉贰唯君图之吴子从之敬王三十三年春正月吴伐鲁夏吴讨邾
按春秋哀公八年讨邾不书　按左传八年春吴为邾故将伐鲁问于叔孙辄叔孙辄对曰鲁有名而无情伐之必得志焉退而告公山不狃公山不狃曰非礼也君子违不适雠国未臣而有伐之奔命焉死之可也所托也则隐且夫人之行也不以所恶废乡今子以小恶而欲覆宗国不亦难乎若使子率子必辞王将使我子张病之王问于子泄对曰鲁虽无与立必有与毙诸侯将救之未可以得志焉晋与齐楚辅之是四雠也夫鲁齐晋之唇唇亡齿寒君所知也不救何为三月吴伐我子泄率故道险从武城初武城人或有因于吴竟田焉拘鄫人之沤菅者曰何故使吾水滋及吴师至拘者道之以伐武城克之王犯尝为之宰淡台子羽之父好焉国人惧懿子谓景伯若之何对曰吴师来斯与之战何患焉且召之而至又何求焉吴师克东阳而进舍于五梧明日舍于蚕室公宾庚公甲叔子与战于夷获叔子与析朱鉏献于王王曰此同车必使能国未可望也明日舍于庚宗遂次于泗上微虎欲宵攻王舍私属徒七百人三踊于幕庭卒三百人有若与焉及稷门之内或谓季孙曰不足以害吴而多杀国士不如已也乃止之吴子闻之一夕三迁吴人行成将盟景伯曰楚人围宋易子而食析骸而爨犹无城下之盟我未及亏而有城下之盟是弃国也吴轻而远不能久将归矣请少待之弗从景伯负载造于莱门乃请释子服何于吴吴人许之以王子姑曹当之而后止吴人盟而还齐悼公之来也季康子以其妺妻之即位而逆之季鲂侯通焉女言其情弗敢与也齐侯怒夏五月齐鲍牧帅师伐我取欢及阐六月齐侯使如吴请师将以伐我乃归邾子邾子又无道吴子使太宰子余讨之囚诸楼台栫之以棘使诸大夫奉太子革以为政十年邾隐公来奔齐甥也故遂奔齐敬王三十四年春齐侯使公孟绰辞师于吴秋吴城邗沟冬吴子伐齐按春秋不书　按左传哀公九年春齐侯使公孟绰辞师于吴吴子曰昔岁寡人闻命今又革之不知所从将进受命于君秋吴城邗沟通江淮冬吴子使来儆师伐齐敬王三十五年春鲁侯会吴伐齐冬楚公子结帅师伐陈吴救陈按春秋哀公十年　按左传十年春公会吴子邾子郯子伐齐南鄙师于鄎齐人弒悼公赴于师吴子三日哭于军门之外徐承帅舟师将自海入齐齐人败之吴师乃还秋吴子使来复儆师冬楚子期伐陈吴延州来季子救陈谓子期曰二君不务德而力争诸侯民何罪焉我请退以为子名务德而安民乃还敬王三十六年夏五月鲁侯会吴伐齐甲戌齐国书帅师及吴战于艾陵齐师败绩获齐国书按春秋哀公十一年　按左传十一年夏为郊战故公会吴子伐齐五月克博壬申至于嬴中军从王胥门巢将上军王子姑曹将下军展如将右军齐国书将中军高无将上军宗楼将下军陈僖子谓其弟书尔死我必得志宗子阳与闾丘明相厉也桑掩胥御国子公孙夏曰二子必死将战公孙夏命其徒歌虞殡陈子行命其徒具含玉公孙挥命其徒曰人寻约吴发短东郭书曰三战必死于此三矣使问弦多以琴曰吾不复见子矣陈书曰此行也吾闻鼓而已不闻金矣甲戌战于艾陵展如败高子国子败胥门巢王卒助之大败齐师获国书公孙夏闾丘明陈书东郭书革车八百乘甲首三千以献于公将战吴子呼叔孙曰而事何也对曰从司马王赐之甲剑铍曰奉尔君事敬无废命叔孙未能对卫赐进曰州仇奉甲从君而拜公使太史固归国子之元置之新箧褽之以元纁加组带焉置书于其上曰天若不识不衷何以使下国吴将伐齐越子率其众以朝焉王及列士皆有馈赂吴人皆喜唯子胥惧曰是豢吴也夫谏曰越在我心腹之疾也壤地同而有欲于我夫其柔服求济其欲也不如早从事焉得志于齐犹获石田也无所用之越不为沼吴其泯矣使医除疾而曰必遗类焉者未之有也盘庚之诰曰其有颠越不共则劓殄无遗育无俾易种于兹邑是商所以兴也今君易之将以求大不亦难乎弗听使于齐属其子于鲍氏为王孙氏反役王闻之使赐之属镂以死将死曰树吾墓槚槚可材也吴其亡乎三年其始弱矣盈必毁天之道也按史记世家诛
子胥事在前年

按吴语吴王夫差既许越成乃大戒师徒将以伐齐申胥进谏曰昔天以越赐吴而王弗受夫天命有反今越王句践恐惧而改其谋舍其愆令轻其征赋施民所喜去民所恶身自约也裕其众庶其民殷众以多甲兵譬越之在吴也犹人之有腹心之疾夫越王之不忘败吴于其心也戚然服士以伺吾闲今王非越是图而齐鲁以为忧夫齐鲁譬诸疾疥癣也岂能涉江淮而与我争此地哉将必越实有吴土王盍亦鉴于人无鉴于水昔楚灵王不君其臣箴谏以不入乃筑台于章华之上阙为石郭陂汉以象帝舜罢弊楚国以间陈蔡不修方城之内逾诸夏而图东国三岁于沮汾以服吴越其民不忍饥劳之殃三军叛王于干溪王亲独行屏营傍偟于山林之中三日乃见其涓人畴王呼之曰余不食三日矣畴趋而进王枕其股以寝于地王寐畴枕王以墣而去之王觉而无见也乃匍匐将入棘闱棘闱不纳乃入尹申亥氏焉王缢申亥负王以归而土埋之其室此志也岂遽忘于诸侯之耳乎今王既变鲧禹之功而高高下下以罢民于姑苏天夺吾食都鄙荐饥今王将狠天而伐齐夫吴民离矣体有所倾譬如群兽然一负矢将百群皆奔王其无方收也越人必来袭我王虽悔之其犹有及乎王弗听十二年遂伐齐齐人与战于艾陵齐师败绩吴人有功吴王夫差既胜齐人于艾陵乃使行人奚斯释言于齐曰寡人帅不腆吴国之役遵汶之上不敢左右唯好之故今大夫国子兴其众庶以犯猎吴国之师徒天若不知有&amp;#则何以使下国胜吴王还自伐齐乃讯申胥曰昔吾先王体德圣明达于上帝譬如农夫作耦以刈杀四方之蓬蒿以立名于荆此则大夫之力也今大夫老而又不自安恬逸而处以念恶出则罪吾众挠乱百度以妖孽吴国今天降衷于吴齐师受服孤岂敢自多先王之钟鼓实式灵之敢告于大夫申胥释剑而对曰昔吾先王世有辅弼之臣以能遂疑计恶以不陷于大难今王播弃黎老而孩童焉比谋曰余令而不违夫不违乃违也夫不违亡之阶也夫天之所弃必骤近其小喜而远其大忧王若不得志于齐而以觉寤王心吴国犹世吾先君之得之也必有以取之其亡之也亦有以弃之用能援持盈以没而骤救倾以时今王无以取之而天禄亟至是吴命之短也员不忍称疾辟易以见王之亲为越之禽也员请先死将死曰而县吾目于东门以见越之入吴国之亡也遂自杀王愠曰孤不使大夫得有见也乃使取申胥之尸盛以鸱夷而投之于江按吴越春秋吴十二年夫差复北伐齐越王闻之率众以朝于吴而以重宝厚献太宰嚭嚭喜受越之赂爱信越殊甚日夜为言于吴王王信用嚭之计伍胥大惧曰是弃吴也乃敢谏曰越在心腹之病不前除其疾今信浮辞伪诈而贪齐破齐譬由盘石之田无立其苗也愿王释齐而前越不然悔之无及吴王不听使子胥使于齐通期战之会子胥谓其子曰我数谏王王不我用今见吴之亡矣汝与吾俱亡亡无为也乃属其子于齐鲍氏而还太宰嚭既与子胥有隙因谗之曰子胥为强暴力谏愿王少厚焉王曰寡人知之未兴师会鲁使子贡聘于吴十三年齐大夫陈成恒欲弒简公阴惮高国鲍晏故前兴兵伐鲁鲁君忧之孔子患之召门人而谓之曰诸侯有相伐者丘常耻之夫鲁父母之国也丘墓在焉今齐将伐之子无意一出耶子路辞出孔子止之子张子石请行孔子弗许子贡辞出孔子遣之子贡北之齐见成恒因谓曰夫鲁者难伐之国而君伐过矣成恒曰鲁何难伐也子贡曰其城薄以卑其地狭以浅其君愚而不仁大臣无用士恶甲兵不可与战君不若伐吴夫吴城厚而崇池广以深甲坚士选器饱弩劲又使明大夫守之此易邦也成恒忿然作色曰子之所难人之所易子之所易人之所难而以教恒何也子贡曰臣闻君三封而三不成者大臣有所不听者也今君又欲破鲁以广齐隳鲁以自尊而君功不与焉是君上骄下恣群臣而欲以成大事难矣且夫上骄则犯臣骄则争此君上于王有遽而下与大臣交争如此则君立于齐危于累卵故曰不如伐吴且吴王刚猛而毅能行其令百姓习于战守明于法禁齐遇为擒必矣今君悉四境之中出大臣以环之人民外死大臣内空是君上无强敌之臣下无黔首之士孤主制齐者君也陈恒曰善虽然吾兵已在鲁之城下矣吾去之吴大臣将有疑我之心为之奈何子贡曰君按兵无伐请为君南见吴王请之救鲁而伐齐君因以兵迎之陈恒许诺子贡南见吴王谓吴王曰臣闻之王者不绝世而霸者无强敌千钧之重加铢而移今万乘之齐而私千乘之鲁而与吴争强臣窃为君恐焉且夫救鲁显名也伐齐大利也义存亡鲁害暴齐而威强晋则王不疑也吴王曰善虽然吾尝与越战栖之会稽入臣于吴不即诛之三年使归夫越君贤主苦身劳力夜以接日内饬其政外事诸侯必将有报我之心子待我伐越而听子子贡曰不可夫越之强不过于鲁吴之强不过于齐主以伐越而不听臣齐亦己私鲁矣且畏小越而恶强齐不勇也见小利而忘大害不智也臣闻仁人不因居以广其德智者不弃时以举其功王者不绝世以立其义且夫畏越如此臣诚东见越王使出师以从下吏吴王大悦子贡东见越王王闻之除道郊迎身御至舍问曰此僻狭之国蛮夷之民大夫何索然若不辱乃至于此子贡曰君处故来越王勾践再拜稽首曰孤闻祸与福为邻今大夫之吊孤之福矣孤敢不问其说子贡曰臣今者见吴王告以救鲁而伐齐其心畏越且夫无报人之志而使人疑之拙也有报人之意而使人知之殆也事未发而闻之者危也三者举事之大忌也越王再拜曰孤少失前人内不自量与吴人战军败身辱遁逃上栖会稽下守海滨唯鱼&amp;#见矣今大夫辱吊而身见之又发玉声以教孤孤赖天之赐也敢不承教子贡曰臣闻明主任人不失其能直士举贤不容于世故临财分利则使仁涉患犯难则使勇用智图国则使贤正天下定诸侯则使圣兵强而不能行其威势在上位而不能施其政令于下者其君几乎难矣臣窃自择可与成功而至王者惟几乎今吴王有伐齐晋之志君无爱重器以喜其心无恶卑辞以尽其礼而伐齐齐必战不胜君之福也彼战而胜必以其兵临晋骑士锐兵弊乎齐重宝车骑羽毛尽乎晋则君制其余矣越王再拜曰昔者吴王分其民之众以残吾国杀败吾民鄙吾百姓夷吾宗庙国为墟棘身为鱼&amp;#孤之怨吴深于骨髓而孤之事吴如子之畏父弟之敬兄此孤之死言也今大夫有赐故孤敢以报情孤身不安重席口不尝厚味目不视美色耳不听雅音既已三年矣焦唇干舌苦身劳力上事群臣下养百姓愿一与吴交战于天下平原之野正身臂而奋吴越之士继踵连死肝脑涂地者孤之愿也思之三年不可得也今内量吾国不足以伤吴外事诸侯而不能也愿空国弃群臣变容貌易姓名执箕帚养牛马以事之孤虽知要领不属手足异处四支布陈为乡邑笑孤之意出焉今大夫有赐存亡国举死人孤赖天赐敢不待令乎子贡曰夫吴王为人贪功名而不知利害越王慥然避位子贡曰臣观吴王为数战伐士卒不恩大臣内引谗人益众夫子胥为人精诚中廉外明而知时不以身死隐君之过正言以忠君直行以为国其身死而不听太宰嚭为人智而愚强而弱巧言利辞以内其身善为诡诈以事其君知其前而不知其后顺君之过以安其私是残国伤君之佞臣也越王大悦子贡去越王送之金百镒宝剑一良马二子贡不受至吴谓吴王曰臣以下吏之言告于越王越王大恐曰昔者孤身不幸少失前人内不自量抵罪于吴军败身辱逋逃出走栖于会稽国为墟莽身为鱼&amp;#赖大王之赐使得奉俎豆修祭祀死且不敢忘何谋之敢其志甚恐将使使者来谢于王子贡馆五日越使果来曰东海役臣勾践之使者臣种敢修下吏少闻于左右昔孤不幸少失前人内不自量抵罪上国军败身辱逋逃会稽赖王赐得奉祭祀死且不忘今窃闻大王兴大义诛强救弱困暴齐而抚周室故使贱臣以奉前王所藏甲二十领屈卢之矛步光之剑以贺君吏若将遂大义敝邑虽小请悉四方之内士卒三千人以从下吏请躬被坚执锐以前受矢石君臣死无所恨矣吴王大悦乃召子贡曰越使果来请出士卒三千其君从之与寡人伐齐可乎子贡曰不可夫空人之国悉人之众又从其君不仁也受币许其师辞其君即可吴王许诺子贡去晋见定公曰臣闻虑不预定不可以应卒兵不预办不可以胜敌今吴齐将战战而不胜越乱之必矣与战而胜必以其兵临晋君为之奈何定公曰何以待之子贡曰修兵伏卒以待之晋君许之子贡返鲁吴王果兴九郡之兵将与齐战道出胥门因过姑胥之台忽昼假寐于姑胥之台而得梦及寤而起其心恬然怅焉乃命太宰嚭告曰寡人昼卧有梦觉而恬然怅焉请占之得无所忧哉梦入章明宫见两蒸而不炊两黑犬嗥以南嗥以北两鋘殖吾宫墙流水汤汤越吾宫堂后房鼓震箧箧有锻工前园横生梧桐子为寡人占之太宰嚭曰美哉王之兴师伐齐也臣闻章者德锵锵也明者破敌声闻功朗明也两蒸而不炊者大王圣德气有余也两黑犬嗥以南嗥以北者四夷已服朝诸侯也两鋘殖宫墙者农夫就成田夫耕也汤汤越宫堂者邻国贡献财有余也后房箧箧鼓震有锻工者宫女悦乐琴瑟和也前园横生梧桐者乐府鼓声也吴王大悦而其心不已召王孙骆问曰寡人忽昼梦为予陈之王孙骆曰臣鄙浅于道不能博大今王所梦臣不能占其有所知者东掖门亭长长城公弟公孙圣圣为人少而好游长而好学多见博观知鬼神之情状愿王问之王乃遣王孙骆往请公孙圣曰吴王昼卧姑胥之台忽然感梦觉而怅然使子占之急诣姑胥之台公孙圣伏地而泣有顷而起其妻从旁谓圣曰子何性鄙希睹人主卒得急召涕泣如雨公孙圣仰天叹曰悲哉非子所知也今日壬午时加南方命属上天不得逃亡非但自哀诚伤吴王妻曰子以道自达于主有道当行上以谏王下以约身今闻急召忧惑溃乱非贤人所宜公孙圣曰愚哉女子之言也吾受道十年隐身避害欲绍寿命不意卒得急召中世自弃故悲与子相离耳遂去诣姑胥台吴王曰寡人将北伐齐鲁道出胥门过姑胥之台忽然昼梦子为占之其言吉凶公孙圣曰臣不言身名全言之必死百段于王前然忠臣不顾其躯乃仰天叹曰臣闻好船者必溺好战者必亡臣好直言不顾于命愿王图之臣闻章者战不胜败走傽偟也明者去昭昭就冥冥也入门见蒸而不炊者大王不得火食也两黑犬嗥以南嗥以北者黑者阴也北者匿也两鋘殖宫墙者越军入吴国伐宗庙掘社稷也流水汤汤越宫堂者宫室虚也后房鼓震箧箧者坐太息也前园横生梧桐者梧桐心空不为用器但为盲僮与死人俱葬也愿大王按兵修德无伐于齐则可销也遣下吏太宰嚭王孙骆解冠帻肉袒徒跣稽首谢于勾践国可安存也身可不死矣吴王闻之索然作怒乃曰吾天之所生神之所使顾力士石番以铁锤击杀之圣乃仰头向天而言曰吁嗟天知吾之&amp;#乎忠而获罪身死无辜以葬我以为直者不如相随为柱提我至深山后世相属为声响于是吴王乃使门人提之蒸丘豺狼食汝肉野火烧汝骨东风数至飞扬汝骸骨肉糜烂何能为声响哉太宰嚭趋进曰贺大王喜灾已灭矣因举行觞兵可以行吴王乃使太宰嚭为右校司马王孙骆为左校乃从勾践之师伐齐伍子胥闻之谏曰臣闻兴十万之众奉师千里百姓之费国家之出日数千金不念士民之死而争一日之胜臣以为危国亡身之甚且与贼居不知其祸外复求怨侥幸他国犹治救瘑疥而弃心腹之疾发当死矣瘑疥皮肤之疾不足患也今齐陵迟千里之外更历楚赵之界齐为疾其疥耳越之率病乃心腹也不发则伤动则有死愿大王定越而后图齐臣言之决矣敢不尽忠臣今年老耳目不聪以狂惑之心无能益国窃观金匮第八其可伤也吴王曰何谓也子胥曰今年七月辛亥平旦大王以首事辛岁位也亥阴前之辰也合壬子岁前合也利以行武武决胜矣然德在合斗击丑丑辛之本也大吉为白虎而临辛功曹为太常所临亥大吉得辛为九丑又与白虎并重有人若以此首事前虽小胜后必大败天地行殃祸不久矣吴王不听遂九月使太宰嚭伐齐军临北郊吴王谓嚭曰行矣无忘有功无赦有罪爱民养士视如赤子与智者谋与仁者友太宰嚭受命遂行吴王召大夫被离问曰汝常与子胥同心合志并一谋寡人兴师伐齐子胥独何言焉被离曰子胥欲尽诚于前王自谓老狂耳目不聪不知当世之所行无益吴国王遂伐齐齐与吴战于艾陵之上齐师败绩吴王既胜乃使行人成好于齐曰吴王闻齐有没水之虑帅军来观而齐兴师蒲草吴不知所安集设阵为备不意颇伤齐师愿结和亲而去齐王曰寡人处此北边无出境之谋今吴乃济江淮逾千里而来侵我壤土戮我众庶赖上帝哀存国犹不至颠陨王今让以和亲敢不如命吴齐遂盟而去吴王还乃让子胥曰吾前王履德明达于上帝垂功用力为子西结强雠于楚今前王譬若农夫之刈杀四方蓬蒿以立名于荆蛮斯亦大夫之力今大夫昏耄而不自安生变起诈怨恶而出出则罪吾士众乱吾法度欲以妖孽挫&amp;#吾师赖天降哀齐师受服寡人岂敢自归其功乃前王之遗德神灵之佑福也若子于吴则何力焉伍子胥攘臂大怒释剑而对曰昔吾前王有不庭之臣以能遂疑计不陷于大难今王播弃所患外不忧此孤僮之谋非霸王之事天所未弃必趋其小喜而近其大忧王若觉寤吴国世世存焉若不觉寤吴国之命斯促矣员不忍称疾辟易乃见王之为擒员诚前死挂吾目于门以观吴国之丧吴王不听坐于殿上独见四人向庭相背而倚王怪而视之群臣问曰王何所见王曰吾见四人相背而倚闻人言则四分走矣子胥曰如王言将失众矣吴王怒曰子言不祥子胥曰非惟不祥王亦亡矣后五日吴王复坐殿上望见两人相对北向人杀南向人王问群臣见乎曰无所见子胥曰王何见王曰前日所见四人今日又见二人相对北向人杀南向人子胥曰臣闻四人走叛也北向杀南向臣杀君也王不应吴王置酒文台之上群臣悉在太宰嚭执政越王侍坐子胥在焉王曰寡人闻之君不贱有功之臣父不憎有力之子今太宰嚭为寡人有功吾将爵之上赏越王慈仁忠信以孝事于寡人吾将复增其国以还助伐之功于众大夫如何群臣贺曰大王躬行至德虚心养士群臣并进见难争死名号显着威震四海有功蒙赏亡国复存霸功王事咸被群臣于是子胥据地垂涕曰于乎哀哉遭此默默忠臣掩口谗夫在侧政败道坏谀无极邪说伪辞以曲为直舍谗攻忠将灭吴国宗庙既夷社稷不食城郭丘墟殿生荆棘吴王大怒曰老臣多诈为吴妖孽乃欲专权擅威独倾吴国寡人以前王之故未忍行法今退自计无沮吴谋子胥曰今臣不忠不信不得为前王之臣臣不敢爱身恐吾国之亡矣昔者桀杀关龙逢纣杀王子比干今大王诛臣参于桀纣大王勉之臣请辞矣子胥归谓被离曰吾贯弓接矢于郑楚之界越渡江淮自致于斯前王听从吾计破楚见凌之雠欲报前王之恩而至于此吾非自惜祸将及汝被离曰数谏不听自杀何益何如亡乎子胥曰亡臣安往吴王闻子胥之怨恨也乃使人赐属镂之剑子胥受剑徒跣褰裳下堂中庭仰天呼怨曰吾始为汝父忠臣立吴设谋破楚南服劲越威加诸侯有霸王之功今汝不用吾言反赐我剑吾今日死吴宫为墟庭生蔓草越人掘汝社稷安忘我乎昔前王不欲立汝我以死争之卒得汝之愿公子多怨于我我大有功于吴今乃忘我定国之恩反赐我死岂不谬哉吴王闻之大怒曰汝不忠信为寡人使齐托汝子于齐鲍氏有我外之心急令自裁孤不使汝得有所见子胥把剑仰天叹曰自我死后后世必以我为忠上配夏殷之世亦得与龙逢比干为友遂伏剑而死吴王乃取子胥尸盛以鸱夷之器投之于江中言曰胥汝一死之后何能有知即断其头置高楼上谓之曰日月炙汝肉飘风飘汝眼炎光烧汝骨鱼&amp;#食汝肉汝骨变形灰有何所见乃弃其躯投之江中子胥因随流扬波依潮来往荡激崩岸于是吴王谓被离曰汝尝与子胥论寡人之短乃髡被离而刑之王孙骆闻之不朝王召而问曰子何非寡人而不朝乎骆曰吾恐耳曰子以我杀子胥为重乎骆曰大王气高子胥位下王诛之臣命何异于子胥臣以是恐也王曰非听宰嚭以杀子胥胥图寡人也骆曰臣闻人君者必有敢谏之臣在上位者必有敢言之交夫子胥先王之老臣也不忠不信不得为前王臣吴王中心悷然悔杀子胥岂非宰嚭之谗子胥而欲杀之骆曰不可王若杀嚭此为二子胥也于是不诛敬王三十七年夏五月鲁侯会吴于&amp;#皋
按春秋哀公十二年　按左传十二年夏公会吴于&amp;#皋吴子使太宰嚭请寻盟公不欲使子贡对曰盟所以周信也故心以制之玉帛以奉之言以结之明神以要之寡君以为苟有盟焉弗可改也已若犹可改日盟何益今吾子曰必寻盟若可寻也亦可寒也乃不寻盟吴征会于卫初卫人杀吴行人且姚而惧谋于行人子羽子羽曰吴方无道无乃辱吾君不如止也子木曰吴方无道国无道必弃疾于人吴虽无道犹足以患卫往也长木之毙无不摽也国狗之瘈无不噬也而况大国乎秋卫侯会吴于郧公及卫侯宋皇瑗盟而卒辞吴盟吴人藩卫侯之舍子服景伯谓子贡曰夫诸侯之会事既毕矣侯伯致礼地主归饩以相辞也今吴不行礼于卫而藩其君舍以难之子盍见太宰乃请束锦以行语及卫故太宰嚭曰寡君愿事卫君卫君之来也缓寡君惧故将止之子贡曰卫君之来也必谋于其众其众或欲或否是以缓来其欲来者子之党也其欲不来者子之雠也若执卫君是堕党而崇雠也夫堕子者得其志矣且合诸侯而执卫君谁敢不惧堕党崇雠而惧诸侯或者难以霸乎太宰嚭说乃舍卫侯卫侯归效夷言子之尚幼曰君必不免其死于夷乎执焉而又说其言从之固矣敬王三十八年夏六月晋侯鲁侯吴子会于黄池于越入吴按春秋哀公十三年　按左传十三年夏公会单平公晋定公吴夫差于黄池六月丙子越子伐吴为二隧畴无余讴阳自南方先及郊吴太子友王子地王孙弥庸寿于姚自泓上观之弥庸见姑蔑之旗曰吾父之旗也不可以见雠而弗杀也太子曰战而不克将亡国请待之弥庸不可属徒五千王子地助之乙酉战弥庸获畴无余地获讴阳越子至王子地守丙戌复战大败吴师获太子友王孙弥庸寿于姚丁亥入吴吴人告败于王王恶其闻也自刭七人于幕下秋七月辛丑盟吴晋争先吴人曰于周室我为长晋人曰于姬姓我为伯赵鞅呼司马寅曰日旰矣大事未成二臣之罪也建鼓整列二臣死之长幼必可知也对曰请姑视之反曰肉食者无墨今吴王有墨国胜乎太子死乎且夷德轻不忍久请少待之乃先晋人吴人将以公见晋侯子服景伯对使者曰王合诸侯则伯帅侯牧以见于王伯合诸侯则侯帅子男以见于伯自王以下朝聘玉帛不同故敝邑之职贡于吴有丰于晋无不及焉以为伯也今诸侯会而君将以寡君见晋君则晋成为伯矣敝邑将改职贡鲁赋于吴八百乘若为子男则将半邾以属于吴而如邾以事晋且执事以伯召诸侯而以侯终之何利之有焉吴人乃止既而悔之将囚景伯景伯曰何也立后于鲁矣将以二乘与六人从迟速唯命遂囚以还及户牖谓太宰曰鲁将以十月上辛有事于上帝先王季辛而毕何世有职焉自襄以来未之改也若不会祝宗将曰吴实然且谓鲁不共而执其贱者七人何损焉太宰嚭言于王曰无损于鲁而祗为名不如归之乃归景伯吴申叔仪乞粮于公孙有山氏曰佩玉&amp;#兮余无所系之旨酒一盛兮余与褐之父睨之对曰粱则无矣粗则有之若登首山以呼曰庚癸乎则诺王欲伐宋杀其丈夫而囚其妇人太宰嚭曰可胜也而弗能居也乃归冬吴及越平按吴语吴王夫差既杀申胥不稔于岁乃起师北征阙为深沟于商鲁之间北属之沂西属之济以会晋公午于黄池于是越王句践乃命范蠡舌庸率师沿海溯淮以绝吴路败王子友于姑熊夷越王句践乃率中军溯江以袭吴入其郛焚其姑苏徙其大舟吴晋争长未成边遽乃至以越乱告吴王惧乃合大夫而谋曰越为不道背其齐盟今吾道路悠远无会而归与会而先晋孰利王孙雄曰夫危事不齿雄敢先对二者莫利无会而归越闻章矣民惧而走远无正就齐宋徐夷曰吴既败矣将夹沟而我我无生命矣会而先晋晋既执诸侯之柄以临我将成其志以见天子吾须之不能去之不忍若越闻俞章吾民恐畔必会而先之王乃步就王孙雄曰先之图之将若何王孙雄曰王其无疑吾道路悠远必无有二命焉可以济事王孙雄进顾揖诸大夫曰危事不可以为安死事不可以为生则无为贵知矣民之恶死而欲贵富以长没也与我同虽然彼近其国有迁我绝虑无迁彼岂能与我行此危事也哉事君勇谋于此用之今夕必挑战以广民心请王厉士以奋其朋势劝之以高位重畜备刑戮以辱不厉者令各轻其死彼将不战而先我我既执诸侯之柄以岁之不获也无有诛焉而先罢之诸侯必说既而皆入其地王安挺志一日惕一日留以安步王志必设以此民也封于江淮之间乃能至于吴吴王许诺　吴王&amp;#乃戒令秣马食士夜中乃令服兵擐甲系马舌出火陈士卒百人以为彻行百行行头皆官帅铎拱稽建肥胡奉文犀之渠十行一嬖大夫建旌提鼓挟经秉枹十旌一将军载常建鼓挟经秉枹为万人以为方陈皆白常白旗素甲白羽之矰望之如荼王亲秉钺载白旗以中陈而立左军亦如之皆赤常赤旟丹甲朱羽之矰望之如火右军亦如之皆元常元旗黑甲乌羽之矰望之如墨为带甲三万以势攻鸡鸣乃定既陈去晋军一里昧明王乃秉枹亲就鸣钟鼓丁宁錞于振铎勇怯尽应三军皆哗扣以振旅其声动天地晋师大骇不出周军饬垒乃令董褐请事曰两君偃兵接好日中为期今大国越录而造于敝邑之军垒敢请乱故吴王亲对之曰天子有命周室卑约贡献莫入上帝鬼神而不可以告无姬姓之振也徒遽来告孤日夜相继匍匐就君君今非王室不安平是忧亿负晋众庶不式诸戎翟楚秦将不长弟以力征一二兄弟之国孤欲守吾先君之班爵进则不敢退则不可今会日薄矣恐事之不集以为诸侯笑孤之事君在今日不得事君亦在今日为使者之无远也孤用亲听命于藩离之外董褐将还王称左畸曰摄少司马兹与王士五人坐于王前乃皆进自于客前以酬客董褐既致命乃告诸赵鞅曰臣观吴王之色类有大忧小则嬖妾嫡子死不则国有大难大则越入吴将毒不可与战主其许之先无以待危然而不可徒许也赵鞅许诺晋乃令董褐复命曰寡君未敢观兵身见使褐复命曰曩君之言周室既卑诸侯失礼于天子请贞于阳卜收文武之诸侯孤以下密迩于天子无所逃罪讯让日至曰昔吴伯父不失春秋必率诸侯以顾在余一人今伯父有蛮荆之虞礼世不续用命孤礼佐周公以见我一二兄弟之国以休君忧今君掩王东海以淫名闻于天子君有短垣而自逾之况蛮荆则何有于周室夫命圭有命固曰吴伯不曰吴王诸侯是以敢辞夫诸侯无二君而周无二王君若无卑天子以干其不祥而曰吴公孤敢不顺从君命长弟许诺吴王许诺乃退就幕而会吴公先歃晋侯亚之吴王既会越闻愈章恐齐宋之为己害也乃命王孙雄先与勇获帅徒师以为过宾于宋以焚其北郛焉而过之　吴王夫差既退于黄池乃使王孙苟告劳于周曰昔者楚人为不道不承共王事以远我一二兄弟之国吾先君阖庐不贳不忍被甲带剑挺铍搢铎以与楚昭王毒逐于中原柏举天舍其衷楚师败绩王去其国遂至于郢王总其百执事以奉其社稷之祭其父子昆弟不相能夫概王作乱是以复归于吴今齐侯任不鉴于楚又不承共王命以远我一二兄弟之国夫差不贳不忍被甲带剑挺铍搢铎遵汶伐博笠相望于艾陵天舍其衷齐师还夫差岂敢自多文武实舍其衷归不稔于岁余沿江溯淮阙沟深水出于商鲁之间以彻于兄弟之国夫差克有成事敢使苟告于下执事周王答曰苟伯父命女来明绍享余一人若余嘉之昔周室逢天之降祸遭民之不祥余心岂忘忧恤不唯下土之不康靖今伯父曰戮力同德伯父若能然余一人兼受而介福伯父多历年以没元身伯父秉德已侈大哉按吴越春秋吴十四年夫差既杀子胥连年不熟民多怨恨吴王复伐齐阙为兰沟于商鲁之间北属蕲西属济欲与鲁晋合攻于黄池之上恐群臣复谏乃令国中曰寡人伐齐有敢谏者死太子友知子胥忠而不用太宰嚭佞而专政欲切言之恐罹尤也乃以讽谏激于王清旦怀丸持弹从后园而来衣夹履濡王怪而问之曰子何为夹衣濡履体如斯也太子友曰适游后园闻秋蜩之声往而观之夫秋蝉登高树饮清露随风撝挠长吟悲鸣自以为安不知螳螂超枝缘条曳腰耸距而稷其形夫螳螂翕心而进志在有利不知黄雀盈绿林徘徊枝阴微进欲啄螳螂夫黄雀但知伺螳螂之有味不知臣挟弹危掷蹭蹬飞丸而集其背今臣但虚心志在黄雀不知空坎其旁暗忽坎中陷于深井臣故夹体濡履几为大王取笑王曰天下之愚莫过于斯但贪前利不睹后患太子曰天下之愚复有甚者鲁承周公之末有孔子之教守仁抱德无欲于邻国而齐举兵伐之不爱民命惟有所获夫齐徒举而伐鲁不知吴悉境内之士尽府库之财暴师千里而攻之夫吴徒知逾境征伐非吾之国不知越王将选死士出三江之口入五湖之中屠我吴国灭我吴宫天下之危莫过于斯也吴王不听太子之谏遂北伐齐敬王四十年夏楚伐吴陈使使吊于吴
按鲁史不书　按左传哀公十五年夏楚子西子期伐吴及桐汭陈侯使公孙贞子吊焉及良而卒将以尸入吴子使太宰嚭劳且辞曰以水潦之不时无乃廪然陨大夫之尸以重寡君之忧寡君敢辞上介尹盖对曰寡君闻楚为不道荐伐吴国灭厥民人寡君使盖备使吊君之下吏无禄使人逢天之戚大命陨坠绝世于良废日共积一日迁次今君命逆使人曰无以尸造于门是我寡君之命委于草莽也且臣闻之曰事死如事生礼也于是乎有朝聘而终以尸将事之礼又有朝聘而遭丧之礼若不以尸将命是遭丧而还也无乃不可乎以礼防民犹或逾之今大夫曰死而弃之是弃礼也其何以为诸侯主先民有言曰无秽虐士备使奉尸将命苟我寡君之命达于君所虽陨于深渊则天命也非君与涉人之过也吴人内之敬王四十一年吴人伐楚慎邑
按鲁史不书　按左传哀公十六年楚太子建之遇谗也自城父奔宋又辟华氏之乱于郑郑人甚善之又适晋与晋人谋袭郑乃求复焉郑人复之如初晋人使于子木请行而期焉子木暴虐于其私邑邑人诉之郑人省之得晋焉遂杀子木其子曰胜在吴子西召之使处吴竟为白公吴人伐慎白公败之敬王四十二年春三月越子伐吴败之于笠泽按左传哀公十七年春三月越子伐吴吴子御之笠泽夹水而陈越子为左右句卒使夜或左或右鼓噪而进吴师分以御之越子以三军潜涉当吴中军而鼓之吴师大乱遂败之
　宗藩部汇考二十
　　周三
　　吴三
元王元年秋吴公子庆忌适楚冬吴人杀其公子庆忌十一月越围吴按左传哀公二十年秋吴公子庆忌骤谏吴子曰不改必&amp;#弗听出居于艾遂适楚闻越将伐吴冬请归平越遂归欲除不忠者以说于越吴人杀之十一月越围吴赵孟降于丧食楚隆曰三年之丧亲昵之极也主又降之无乃有故乎赵孟曰黄池之役先主与吴王有质曰好恶同之今越围吴嗣子不废旧业而敌之非晋之所能及也吾是以为降楚隆曰若使吴王知之若何赵孟曰可乎隆曰请尝之乃往先造于越军曰吴犯间上国多矣闻君请讨焉诸夏之人莫不欣喜惟恐君之志不从请入视之许之告于吴王曰寡君之老无恤使陪臣隆敢展谢其不共黄池之役君之先臣志父得承齐盟曰好恶同之今君在难无恤不敢惮劳非晋国之所能及也使陪臣敢展布之王拜稽首曰寡人不佞不能事越以为大夫忧拜命之辱与之一箪珠使问赵孟曰勾践将生忧寡人寡人死之不得矣王曰溺人必笑吾将有问也史黯何以得为君子对曰黯也进不见恶退无谤言王曰宜哉按史记吴太伯世家王夫差二十年越王勾践复伐吴二十一年遂围吴按吴越春秋吴王前既杀王僚又忧庆忌之在邻国恐合诸侯来伐问子胥曰昔专诸之事于寡人厚矣今闻公子庆忌有计于诸侯吾食不甘味卧不安席以付于子子胥曰臣不忠无行而与大王图王僚于私室之中今复欲讨其子恐非皇天之意阖闾曰昔武王伐纣而后杀武庚周人无怨色今若斯议何及夫子子胥曰臣事君王将遂吴统又何惧焉臣之所厚其人者细人也愿从于谋吴王曰吾之忧也其敌有万人之力岂细人之所能谋乎子胥曰其细人之谋事而有万人之力也王曰其为何谁以子言之子胥曰姓要名离臣昔尝见曾折辱壮士椒丘欣也王曰辱之奈何子胥曰椒丘欣者东海上人也为齐王使于吴过淮津欲饮马于津津吏曰水中有神见马即出以害其马君勿饮也欣曰壮士所当何神敢干乃使从者饮马于津水神果取其马马没椒丘欣大怒袒裼持剑入水求神决战连日乃出眇其一目遂之吴会于友人之丧欣恃其与水战之勇也于友人之丧席而轻傲于士夫大言辞不逊有陵人之气要离与之对坐合坐不忍其溢于力也时要离乃挫欣曰吾闻勇士之斗也与日战不移表与神鬼战者不旋踵与人战者不达声生往死还不受其辱今子与神斗于水亡马失御又受眇目之病形残名勇勇士所耻不即丧命于敌而恋其生犹征色于我哉于是椒丘欣卒于诘责恨怒并发暝即往攻要离于是要离席阑至舍诫其妻曰我辱壮士椒丘欣于大家之丧余恨蔚恚暝必来也慎无闭吾门至夜椒丘欣果往见其门不闭登其堂不关入其室不守放发僵卧无所惧欣乃手剑而捽要离曰子有当死之过者三子知之乎离曰不知欣曰子辱我于大家之众一死也归不关闭二死也卧不守御三死也子有三死之过欲无得怨要离曰吾无三死之过子有三不肖之愧子知之乎欣曰不知要离曰吾辱子于千人之众子无敢报一不肖也入门不咳登堂无声二不肖也前拔子剑手挫捽吾头乃敢大言三不肖也子有三不肖而威于我岂不鄙哉于是椒丘欣投剑而叹曰吾之勇也人莫敢眦占者离乃加吾之上此天下壮士也臣闻要离若斯诚以闻矣吴王曰愿承宴而待焉子胥乃见要离曰吴王闻子高义惟一临之乃与子胥见吴王王曰子何为者要离曰臣国东千里之人臣细小无力迎风则僵负风则伏大王有命臣敢不尽力吴王心非子胥进此人良久默然不言要离即进曰大王患庆忌乎臣能杀之王曰庆忌之勇世所闻也筋骨果劲万人莫当走追奔兽手接飞鸟骨腾肉飞拊膝数百里吾尝追之于江驷马驰不及射之暗接矢不可中今子之力不如也要离曰王有意焉臣能杀之王曰庆忌明智之人归穷于诸侯不下诸侯之士要离曰臣闻安其妻子之乐不尽事君之义非忠也怀家室之爱而不除君之患者非义也臣诈以负罪出奔愿王戮臣妻子断臣右手庆忌必信臣矣王曰诺要离乃诈得罪出奔吴王乃取其妻子焚弃于市要离乃奔诸侯而行怨言以无罪闻于天下遂于卫求见庆忌见曰阖闾无道王子所知今戮吾妻子焚之于市无罪见诛吴国之事吾知其情愿因王子之勇阖闾可得也何不与我东之于吴庆忌信其谋后三月拣练士卒遂之吴将渡江于中流要离力微坐与上风因风势以矛钩其冠顺风而刺庆忌庆忌顾而挥之三捽其头于水中乃加于膝上嘻异哉天下之勇士也乃敢加兵刃于我左右欲杀之庆忌止之曰此是天下勇士岂可一日而杀天下勇士二人哉乃诫左右曰可令还吴以旌其忠于是庆忌死要离渡至江陵愍然不行从者曰君何不行要离曰杀吾妻子以事其君非仁也为新君而杀故君之子非义也重其死不贵无义今吾贪生弃行非义也夫人有三恶以立于世吾何面目以视天下之士言讫遂投身于江未绝从者出之要离曰吾宁能不死乎从者曰君且勿死以俟爵禄要离乃自断手足伏剑而死按注水战水下当有神字卒于疑当作猝
被蔚恚作觇恚占者作觇者坐与作坐于

元王三年冬十一月越灭吴
按左传哀公二十二年夏四月邾隐公自齐奔越曰吴为无道执父立子越人归之太子革奔越冬十一月丁卯越灭吴请使吴王居甬东辞曰孤老矣焉能事君乃缢越人以归按吴语吴王夫差还自黄池息民不戒越大夫种乃倡谋曰吾谓吴王将遂涉吾地今罢师而不戒以忘我我不可怠也日臣尝卜于天今吴民既罢而大荒荐饥市无赤米而囷鹿空虚其民必移就蒲蠃于东海之滨天占既兆人事又见我蔑卜筮矣王若今起师以会夺之利无使失悛夫吴之边鄙远者罢而未至吴王将耻不战必不须至之会也而以中国之师与我战若事幸而从我我遂践其地其至者亦将不能之会也已吾用御儿临之吴王若愠而又战幸遂可出若不战而结成王安厚取名而去之越王曰善哉乃大戒师将伐吴楚申包胥使于越越王句践问焉曰吴国为不道求残我社稷宗庙以为平原弗使血食吾欲与之侥天之衷惟是车马兵甲卒伍既具无以行之请问战奚以而可包胥辞曰不知王固问焉乃对曰夫吴良国也能博取于诸侯敢问君王之所以与之战者王曰在孤之侧者觞酒豆肉箪食未尝敢不分也饮食不致味听乐不尽声求以报吴愿以此战包胥曰善则善矣未可以战也王曰越国之中疾者吾问之死者吾葬之老其老慈其幼长其孤问其病求以报吴愿以此战包胥曰善则善矣未可以战也王曰越国之中吾宽民以子之忠惠以善之吾修令宽刑施民所欲去民所恶称其善掩其恶求以报吴愿以此战包胥曰善则善矣未可以战也王曰越国之中富者吾安之贫者吾予之救其不足裁其有余使贫富皆利之求以报吴愿以此战包胥曰善则善矣未可以战也王曰越国南则楚西则晋北则齐春秋皮币玉帛子女以宾服焉未尝敢绝求以报吴愿以此战包胥曰善哉蔑以加焉然犹未可以战也夫战知为始仁次之勇次之不知则不知民之极无以铨度天下之众寡不仁则不能与三军共饥劳之殃不勇则不能断疑以发大计越王曰诺越王句践乃召五大夫曰吴为不道求残吾社稷宗庙以为平原不使血食吾欲与之侥天之衷惟是车马兵甲卒伍既具无以行之吾问于王孙包胥既命孤矣敢访诸大夫问战奚以而可句践愿诸大夫言之皆以情告无阿孤孤将以举大事大夫舌庸乃进对曰审赏则可以战乎王曰圣大夫若成进对曰审罚则可以战乎王曰猛大夫种进对曰审物则可以战乎王曰辨大夫蠡进对曰审备则可以战乎王曰巧大夫皋如进对曰审声则可以战乎王曰可矣王乃命有司大令于国曰苟任戎者皆造于国门之外王乃令于国曰国人欲告者来告告孤不审将为戮不利过及五日必审之过五日道将不行王乃入命夫人王背屏而立夫人向屏王曰自今日以后内政无出外政无入内有辱是子也外有辱是我也吾见子于此止矣王遂出夫人送王不出屏乃阖左阖填之以土去笄侧席而坐不埽王背檐而立大夫向檐王命大夫曰食土不均地之不修内有辱于国是子也军士不死外有辱是我也自今日以后内政无出外政无入吾见子于此止矣王遂出大夫送王不出檐乃阖左阖填之以土侧席而坐不埽王乃之坛列鼓而行之至于军斩有罪者以徇曰莫如此以环瑱通相问也明日徙舍斩有罪者以徇曰莫如此不从其伍之令明日徙舍斩有罪者以徇曰莫如此不用王命明日徙舍至于御儿斩有罪者以徇曰莫如此淫逸不可禁也王乃命有司大徇于军曰有父母耆老而无昆弟者以告王亲命之曰我有大事子有父母耆老而子为我死子之父母将转于沟壑子为我礼已重矣子归没而父母之世后若有事吾与子图之明日徇于军曰有兄弟四五人皆在此者以告王亲命之曰我有大事子有昆弟四五人皆在此事若不捷则是尽也择子之所欲归者一人明日徇于军曰有眩瞀之疾者告王亲命之曰我有大事子有眩瞀之疾其归若已后若有事吾与子图之明日徇于军曰筋力不足以胜甲兵志行不足以听命者归莫告明日迁军接龢斩有罪者以徇曰莫如此志行不果于是人有致死之心王乃命有司大徇于军曰谓二三子归而不归处而不处进而不进退而不退左而不左右而不右身斩妻子鬻于是吴王起师军于江北越王军于江南越王乃中分其师以为左右军以其私卒君子六千人为中军明日将舟战于江及昏乃令左军衔枚溯江五里以须亦令右军衔枚逾江五里以须夜中乃令左军右军涉江鸣鼓中水以须吴师闻之大骇曰越人分为二师将以夹攻我师乃不待旦亦中分其师将以御越越王乃令其中军衔枚潜涉不鼓不噪以袭攻之吴师大北越之左军右军乃遂涉而从之又大败之于没又郊败之三战三北乃至于吴越师遂入吴国围王宫吴王惧使人行成曰昔不谷先委制于越君君告孤请成男女服从孤无奈越之先君何畏天之不祥不敢绝祀许君成以至于今今孤不道得罪于君王君王以亲辱于孤之敝邑孤敢请成男女服为臣御越王曰昔天以越赐吴而吴不受今天以吴赐越孤敢不听天之命而听君之令乎乃不许成因使人告于吴王曰天以吴赐越孤不敢不受以民生之不长王其无死民生于地上寓也其与几何寡人其达王于甬句东夫妇三百惟王所安以没王年夫差辞曰天既降祸于吴国不在前后当孤之身实失宗庙社稷凡吴土地人民越既有之矣孤何以视于天下夫差将死使人说于子胥曰使死者无知则已矣若其有知吾何面目以见员也遂自杀越灭吴　按越语越王句践栖于会稽之上乃号令于三军曰凡我父兄昆弟及国子姓有能助寡人谋而退吴者吾与之共知越国之政大夫种进对曰臣闻之贾人夏则资皮冬则资絺旱则资舟水则资车以待乏也夫虽无四方之忧然谋臣与爪牙之士不可不养而择也譬如衰笠时雨既至必求之今君王既栖于会稽之上然后乃求谋臣无乃后乎句践曰苟得闻子大夫之言何后之有执其手而与之谋遂使之行成于吴曰寡君句践乏无所使使其下臣种不敢彻声闻于天王私于下执事曰寡君之师徒不足以辱君矣愿以金玉子女赂君之辱请句践女女于王大夫女女于大夫士女女于士越国之宝器毕从寡君帅越国之众以从君之师徒惟君左右之若以越国之罪为不可赦也将焚宗庙系妻孥沈金玉于江有带甲五千人将以致死乃必有偶是以带甲万人以事君也无乃即伤君王之所爱乎与其杀是人也宁其得此国也其孰利乎夫差将听与之成子胥谏曰不可夫吴之与越也仇雠敌战之国也三江环之民无所移有吴则无越有越则无吴将不可改于是矣员闻之陆人居陆水人居水夫上党之国我攻而胜之吾不能居其地不能乘其车夫越国吾攻而胜之吾能居其地吾能乘其舟此利也不可失也已君必灭之失此利也虽悔之亦无及已越人饰美女八人纳之太宰嚭曰子苟赦越国之罪又有美于此者将进之太宰嚭谏曰嚭闻古之伐国者服之而已今已服矣又何求焉夫差与之成而去之句践说于国人曰寡人不知其力之不足也而又与大国执雠以暴露百姓之骨于中原此则寡人之罪也寡人请更于是葬死者问伤者养生者吊有忧贺有喜送往者迎来者去民之所恶补民之不足然后卑事夫差宦士三百人于吴其身亲为夫差前马句践之地南至于句无北至于御儿东至于鄞西至于姑蔑广运百里乃致其父兄昆弟而命之曰寡人闻古之贤君四方之民归之若水之归下也今寡人不能将帅二三子夫妇以蕃命壮者无取老妇令老者无取壮妻女子十七不嫁其父母有罪丈夫二十不取其父母有罪将免者以告公令医守之生丈夫二壶酒一犬生女子二壶酒一豚生三人公与之母生二人公与之饩当室者死三年释其政支子死三月释其政必哭泣葬埋之如其子令孤子寡妇疾疹贫病者纳宦其子其达士洁其居美其服饱其食而摩厉之于义四方之士来者必庙礼之句践载稻与脂于舟以行国之孺子之游者无不餔也无不欲也必问其名非其身之所种则不食非其夫人之所织则不衣十年不收于国民居有三年之食国之父兄请曰昔者夫差耻吾君于诸侯之国今越国亦节矣请报之勾践辞曰昔者之战也非二三子之罪也寡人之罪也如寡人者安与知耻请姑无庸战父兄又请曰越四封之内亲吾君也犹父母也子而思报父母之雠臣而思报君之雠其有敢不尽力者乎请复战勾践既许之乃致其众而誓之曰寡人闻古之贤君不患其众之不足也而患其志行之少耻也今夫差衣水犀之甲者亿有三千不患其志行之少耻也而患其众之不足也今寡人将助天灭之吾不欲匹夫之勇也欲其旅进旅退也进则思赏退则思刑如此则有常赏进不用命退则无耻如此则有常刑果行国人皆劝父勉其子兄勉其弟妇勉其夫曰孰是君也而可无死乎是故败吴于囿又败之于没又郊败之夫差行成曰寡人之师徒不足以辱君矣请以金玉子女赂君之辱勾践对曰昔天以越与吴而吴不受今天以吴予越越可以无听天之命而听君之令乎吾请达王甬句东吾与君为二君乎夫差对曰寡人礼先壹饭矣君若不忘周室而为敝邑宸宇亦寡人之愿也君若曰吾将残女社稷灭女宗庙寡人请死余何面目以视于天下乎越君其次也遂灭吴衰笠之
衰同蓑
越王勾践即位三年而欲伐吴范蠡进谏
曰夫国家之事有持盈有定倾有节事王曰为三者奈何范蠡对曰持盈者与天定倾者与人节事者与地王不问蠡不敢言天道盈而不溢盛而不骄劳而不矜其功夫圣人随时以行是谓守时天时不作弗为人客人事不起弗为之始今君王未盈而溢未盛而骄不劳而矜其功天时不作而先为人客人事不起而创为之始此逆于天而不和于人王若行之将妨于国家靡王躬身王弗听范蠡进谏曰夫勇者逆德也兵者凶器也争者事之末也阴谋逆德好用凶器始于人者人之所卒也淫佚之事上帝之禁也先行此者不利王曰无是贰言也吾已断之矣果兴师而伐吴战于五湖不胜栖于会稽王召范蠡而问焉曰吾不用子之言以至于此为之奈何范蠡对曰君王其忘之乎持盈者与天定倾者与人节事者与地王曰与人奈何范蠡对曰卑辞尊礼玩好女乐尊之以名如此不已又身与之市王曰诺乃令大夫种行成于吴曰请士女女于士大夫女女于大夫随之以国家之重器吴人不许大夫种来而复往曰请委管钥属国家以身随之君王制之吴人许诺王曰蠡为我守于国范蠡对曰四封之内百姓之事蠡不如种也四封之外敌国之制立断之事种亦不如蠡也王曰诺令大夫种守于国与范蠡入宦于吴三年而吴人遣之归反至于国四年王召范蠡而问焉曰先人就世不谷即位吾年既少未有恒常出则禽荒入则酒荒吾百姓之不图惟舟与车上天降祸于越委制于吴吴人之那不谷亦又甚焉吾欲与子谋之其可乎范蠡对曰未可也蠡闻之上帝不考时反自守强索者不祥得时不成反受其殃失德灭名走死亡有夺有予有不予王无蚤图夫吴君王之吴也王若蚤图之其事又将未可知也王曰诺又一年王召范蠡而问曰吾与子谋吴子曰未可也今吴王淫于乐而忘其百姓乱民功逆天时信谗喜优憎辅远弼圣人不出忠臣解骨皆曲相御莫适相非上下相偷其可乎范蠡对曰人事至矣天应未也王姑待之王曰诺又一年王召范蠡而问焉曰吾与子谋吴子曰未可也今申胥骤谏其王王怒而杀之其可乎范蠡对曰逆节萌生天地未形而先为之征其事是以不成杂受其刑王姑待之王曰诺又一年王召范蠡而问焉曰吾与子谋吴子曰未可也今其稻蟹不遗种其可乎范蠡对曰天应至矣人事未尽也王姑待之王怒曰道固然乎妄其欺不谷耶吾与子言人事子应我以天时今天应至矣子应我以人事何也范蠡对曰王姑勿怪夫人事必将与天地相参然后乃可以成功今其祸新民恐其君臣上下皆知其资财之不足以支长久也彼将同其力致其死犹尚殆王其且驰骋弋猎无至禽荒宫中之乐无至酒荒肆与大夫觞饮无忘国常彼其上将薄其德民将尽其力又使之望而不得食乃可以致天地之殛王姑待之至于元月王召范蠡而问焉曰谚有之曰觥饭不及壶飧今岁晚矣子将奈何范蠡对曰微君王之言臣固将谒之臣闻从时者犹救火追亡人也蹶而趋之惟恐弗及王曰诺遂兴师伐吴至于五湖吴人闻之出挑战一日五反王弗忍欲许之范蠡进谏曰谋之庙廊失之中原其可乎王姑弗许也臣闻之得时无怠时不再来天予不取反为之灾裸缩转化后将悔之天节固然惟谋不迁王曰诺弗许范蠡曰臣闻古之善用兵者赢缩以为常四时以为纪无过天极究数而止天道皇皇日月以为常明者以为法微者则是行阳至而阴阴至而阳日困而还月盈而匡古之善用兵者因天地之常与之俱行后则用阴先则用阳近则用柔远则用刚后无阴蔽先无阳察用人无蓺往从其所刚强以御阳节不尽不死其野彼来从我固守勿与若将与之必因天地之灾又观其民之饥饱劳逸以参之尽其阳节盈吾阴节而夺之宜为人客刚强而力疾阳节不尽轻而不可取宜为人主安徐而重固阴节不尽柔而不可迫凡陈之道设右以为牝益左以为牡蚤晏无失必顺天道周旋无究今其来也刚强而力疾王姑待之王曰诺弗与战居军三年吴师自溃吴王帅其贤良与其重禄以上姑苏使王孙雄行成于越曰昔者上天降祸于吴得罪于会稽今君王其图不谷不谷请复会稽之和王弗忍欲许之范蠡进谏曰臣闻之圣人之功时为之庸得时弗成天有还形天节不远五年复反小凶则近大凶则远先人有言曰伐柯者其则不远今君王不断其忘会稽之事乎王曰诺不许使者往而复来辞俞卑礼俞尊王又欲许之范蠡谏曰孰使我蚤朝而晏罢者非吴乎与我争三江五湖之利者非吴耶夫十年谋之一朝而弃之其可乎王姑弗许其事将易冀已王曰吾欲弗许而难对其使者子其对之范蠡乃左提鼓右援枹以应使者曰昔者上天降祸于越委制于吴而吴不受今将反此义以报此祸吾王敢无听天之命而听君王之命乎王孙雄曰子范子先人有言曰无助天为虐助天为虐者不祥今吾稻蟹不遗种子将助天为虐不忌其不祥乎范蠡曰王孙子昔吾先君固周室之不成子也故滨于东海之陂鼋鼍鱼&amp;#之与处而&amp;#黾之与同陼余虽腼然而人面哉吾犹禽兽也又安知是諓諓者乎王孙雄曰子范子将助天为虐助天为虐不祥雄请反辞于王范蠡曰君王已委制于执事之人矣子往矣无使执事之人得罪于子使者辞反范蠡不报于王击鼓兴师以随使者至于姑苏之宫不伤越民遂灭吴古
流字

按史记吴太伯世家王夫差二十三年十一月丁卯越败吴越王句践欲迁吴王夫差于甬东予百家居之吴王曰孤老矣不能事君王也吾悔不用子胥之言自令陷此遂自刭死越王灭吴诛太宰嚭以为不忠而归　　虞
周武王克商封仲雍之后周章弟虞仲于虞
按史记吴太伯世家吴太伯太伯弟仲雍皆周太王之子而王季历之兄也季历贤而有圣子昌太王欲立季历以及昌于是太伯仲雍二人乃&amp;#荆蛮文身断发示不可用以避季历季历果立是为王季而昌为文王太伯之&amp;#荆蛮自号句吴荆蛮义之从而归之千余家立为吴太伯太伯卒无子弟仲雍立是为吴仲雍仲雍卒子季简立季简卒子叔达立叔达卒子周章立是时周武王克殷求太伯仲雍之后得周章周章已君吴因而封之乃封周章弟虞仲于周之北故夏虚是为虞仲列为诸侯
注
索隐曰夏都安邑虞仲都太阳之虞城在安邑　南故曰夏虚左传曰太伯虞仲太王之昭则虞仲　是太王之子又论语称虞仲夷逸隐居放言是仲　雍称虞仲今周章之弟亦称虞仲盖周章之弟字　仲始封于虞故曰虞仲则仲雍本字仲而为吴之　始祖后代亦称虞仲所以祖与孙同号也桓王十八年秋虞公出奔共池
按春秋不书　按左传桓公十年秋初虞叔有玉虞公求旃弗献既而悔之曰周谚有之匹夫无罪怀璧其罪吾焉用此其以贾害也乃献又求其宝剑叔曰是无厌也无厌将及我遂伐虞公故虞公出奔共池共音恭

惠王十九年夏五月虞师晋师灭下阳
按春秋僖公二年　按左传二年春晋苟息请以屈产之乘与垂棘之璧假道于虞以伐虢公曰是吾宝也对曰若得道于虞犹外府也公曰宫之奇存焉对曰宫之奇之为人也懦而不能强谏且少长于君君之虽谏将不听乃使荀息假道于虞曰冀为不道入自颠軨伐鄍三门冀之既病则亦唯君故今虢为不道保于逆旅以侵敝邑之南鄙敢请假道以请罪于虢虞公许之且请先伐虢宫之奇谏不听遂起师夏晋里克荀息帅师会虞师伐虢灭下阳先书虞贿故也虢公败戎于桑田晋卜偃曰虢必&amp;#矣&amp;#下阳不惧而又有功是天夺之而益其疾也必易晋而不抚其民矣不可以五稔　按公羊传虞师晋师灭夏阳虞微国也曷为序乎大国之上使虞首恶也曷为使虞首恶虞受赂假灭国者道以取&amp;#焉其受赂奈何献公朝诸大夫而问焉曰寡人夜者寝而不寐其意也何诸大夫有进对者曰寝不安与其诸侍御有不在侧者与献公不应荀息进曰虞郭见与献公揖而进之遂与之入而谋曰吾欲攻郭则虞救之攻虞则郭救之如之何愿与子虑之荀息对曰君若用臣之谋则今日取郭而明日取虞尔君何忧焉献公曰然则奈何荀息曰请以屈产之乘与垂棘之白璧往必可得也则宝出之内藏藏之外府马出之内厩系之外厩尔君何丧焉献公曰诺虽然宫之奇存焉如之何荀息曰宫之奇知则知矣虽然虞公贪而好宝见宝必不从其言请终以往于是终以往虞公见宝许诺宫之奇果谏记曰唇&amp;#则齿寒虞郭之相救非相为赐则晋今日取郭而明日虞从而&amp;#尔君请勿许也虞公不从其言终假之道以取郭还四年反取虞虞公抱宝牵马而至荀息见曰臣之谋何如献公曰子之谋则已行矣宝则吾宝也虽然吾马之齿亦已长矣盖戏之也夏阳者何郭之邑也曷为不系于郭国之也曷为国之君存焉尔　按谷梁传非国而曰灭重夏阳也虞无师其曰师何也以其先晋不可以不言师也其先晋何也为主乎灭夏阳也夏阳者虞虢之塞邑也灭夏阳而虞虢举矣虞之为主乎灭夏阳何也晋献公欲伐虢荀息曰君何不以屈产之乘垂棘之璧而偕道乎虞也公曰此晋国之宝也如受吾币而不借吾道则如之何荀息曰此小国之所以事大国也彼不借吾道必不敢受吾币如受吾币而借吾道则是我取之中府而藏之外府取之中厩而置之外厩也公曰宫之奇存焉必不使受之也荀息曰宫之奇之为人也达心而懦又少长于君达心则其言略懦则不能强谏少长于君则君轻之且夫玩好在耳目之前而患在一国之后此中知以上乃能虑之臣料虞君中知以下也公遂借道而伐虢宫之奇谏曰晋国之使者其辞卑而币重必不便于虞虞公弗听遂受其币而借之道宫之奇谏曰语曰唇&amp;#则齿寒其斯之谓与挈其妻子以奔曹献公&amp;#虢五年而后举虞荀息牵马操璧而前曰璧则犹是也而马齿加长矣惠王二十二年冬晋人执虞公
&lt;/div&gt;
    &lt;div class="pagination"&gt;
&lt;a href="官常典宗藩部_page21.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典宗藩部_page17.html"&gt;17&lt;/a&gt;&lt;a href="官常典宗藩部_page18.html"&gt;18&lt;/a&gt;&lt;a href="官常典宗藩部_page19.html"&gt;19&lt;/a&gt;&lt;a href="官常典宗藩部_page20.html"&gt;20&lt;/a&gt;&lt;a href="官常典宗藩部_page21.html"&gt;21&lt;/a&gt;&lt;span class="current-page"&gt;22&lt;/span&gt;&lt;a href="官常典宗藩部_page23.html"&gt;23&lt;/a&gt;&lt;a href="官常典宗藩部_page24.html"&gt;24&lt;/a&gt;&lt;a href="官常典宗藩部_page25.html"&gt;25&lt;/a&gt;&lt;a href="官常典宗藩部_page26.html"&gt;26&lt;/a&gt;&lt;a href="官常典宗藩部_page27.html"&gt;27&lt;/a&gt;&lt;span&gt;...&lt;/span&gt;&lt;a href="官常典宗藩部_page23.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
