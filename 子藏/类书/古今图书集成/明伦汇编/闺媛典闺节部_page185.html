<!DOCTYPE html>
<html>
<head>
    <meta charset="UTF-8">
    <title>闺媛典闺节部 - 第 185 页/共 268 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺节部 - 第 185 页/共 268 页</h1>
    <div class="content">
按江阴县志陈氏林迁妻临洮别驾岐东媳适林未一年夫亡截发毁容誓不失节守遗腹子敬一年十七而夭氏与妇曹氏苦守终身曹氏诸生曹銮女年十七归林未逾年而寡与姑共抚遗腹崇祯辛未直指表其闾陈卒年六十余曹亦五十余矣　　赵必承妻曹氏
按江阴县志曹氏赵必承妻年二十三夫亡苦节六十年终崇祯间旌表　　孔宗英妻王氏
按江阴县志王氏孔宗英妻年二十二夫亡无子守节崇祯间学使倪元珙奏请旌表年八十五卒　　许纨妻赵氏按江阴县志赵氏许纨妻年十九而寡苦节五十四年卒　　曹佩妻周氏
按江阴县志周氏曹佩妻年十七归曹十九而寡苦节六十四年衰麻未尝去身足不逾阃常有盗至亦不出二婢感之亦不嫁　　俞近义妻过氏
按江阴县志过氏无锡人俞近义妻年二十一夫亡苦节五十四年家赤贫事孀姑抚嗣子霜节凛然　　林世芳妻徐氏按江阴县志徐氏林世芳妻年二十夫亡哀毁几绝翁姑知其志不可夺令抚侄为后勤苦自甘孝慈兼至芳弟时善视寡嫂数十年如一日所抚侄凤仪早为诸生崇祯十一年巡方使者奏请旌表年八十四卒　　蔡士&#妻陈氏
按江阴县志陈氏年二十一夫亡子甫期家贫舅姑并难其养氏矢志不易竟克终身崇祯间具题旌表年八十三卒　　徐潮妻吴氏
按宜兴县志吴氏徐潮妻年二十七夫亡勤纺绩以事舅姑姑病割股以疗课子读书终身不为容饰　　吴允禔妻秦氏妾周
氏附

按宜兴县志秦氏吴文肃名俨之冢媳允禔妻也文肃置祠田三百亩祭祀之外为奖给节孝宾兴科甲之用及赡族之贫而老者命冢子掌之允禔当掌大兵至禔守祠不去死于兵氏守节力持门户中外井井妾周氏年十九无子氏遇以德同守终身年六十余卒　　堵作岗妻许氏
按宜兴县志许氏堵作岗妻年十九适岗六阅月而岗亡遗腹生子苦节教之成立里人欲举其节坚谢不可曰吾分也何足言　　史文政妻俞氏
按宜兴县志俞氏按察使俞沾女生员史文政妻崇祯五年旌表事实无考　　吴梁妻沈氏
按宜兴县志沈氏廪生吴梁妻崇祯八年旌表事实无考　　徐启爵妻彭氏
按宜兴县志彭氏徐启爵妻崇祯十年旌表子洪祚举孝廉孙懋曙成进士懋晓亦孝廉事实不载　　吴氏女按宜兴县志吴氏女光禄吴正志女许字蒋允岱崇祯十一年旌表事实无考　　吴天相妻曹氏
按宜兴县志曹氏生员吴天相妻尚书三旸女归吴越二年相亡抚五月孤亲操井臼布衣蔬食苦节八十二年崇祯四年旌表　　史汇麟妻储氏
按宜兴县志储氏史汇麟妻年十九而寡抚遗腹子百顺食贫苦守继姑严急委曲将顺得其欢子既成立受室无何夫妇俱夭遗一男三女复赖储抚之穷苦万状宗族或召食一往辄不再过崇祯七年旌表　　潘近隆妻张氏按宜兴县志张氏潘近隆妻年二十六夫亡抚襁褓孤应麒成立年八十三孙大儒曾孙长孺俱为诸生　　吴振华妻徐氏按宜兴县志徐氏生员吴振华妻崇祯十三年旌表事实无考　　堵维&#妻许氏
按宜兴县志许氏堵维仑妻年二十三而寡止一女家贫甚夫棺暴露久之以针黹累积微资成夫圹女既嫁婿亦赤贫族侄永锡登进士归欲迎养曰未亡人无冀衣食卒不往　　杭志颜妻王氏
按宜兴县志王氏年十九归杭志颜二十夫亡无子立侄为嗣苦节四十五年操家训子内外无间言有司旌之年六十四无疾而逝　　邵应魁妻王氏
按宜兴县志王氏盐梅节妇之元孙女也幼聪慧好读书见古节义事辄录而识之年十七归邵应魁二十一而寡奉应魁主日夕饮食相对如生终身不服色衣或劝改适不听教子时英成立　　杭登瀛妻王氏
妇赵
氏附

按宜兴县志王氏生员杭登瀛妻年二十六夫亡截发殉葬啮指告天抚孤懋勋成立懋勋又夭无嗣妇赵氏亦年二十六守节侍姑终老崇祯中县令旌之　　任立德妻陈氏按宜兴县志陈氏任立德妻嫁未几夫得废疾氏事之久而不倦夫亡守节嗣叔子立本又夭陈矢志不二终其身　　王家奎妻戴氏
按宜兴县志戴氏王家奎妻给事戴英姊年十九而寡矢志抚孤与英妻蒋氏同居三十年无间然崇祯末旌表　　万镇妻杨氏
按宜兴县志杨氏万镇妻毗陵人年十八归镇镇时已患疯症与氏异寝氏惟侍汤药历二十二年不少倦及镇亡苦节自励躬井臼织纺以育嗣孤崇祯间县令旌之年八十三卒　　陈莲妻袁氏
按靖江县志袁氏年十七归陈二十三夫亡子天秀仅三岁伯氏利其产而父亦怜其幼佥议嫁之袁徐曰待三年既三年则天秀六岁矣议者实前语袁复曰待送此子入塾能识字当惟命伯憎其迂渐侵削之仅与田六亩以自给袁不以为少昼夜纺绩课儿诵读业日以裕伯始信其志坚乃加礼敬焉　　陈焰妻刘氏
按靖江县志刘氏诸生陈焰妻年二十六焰死无嗣焰诸兄利其产逼令改嫁氏罄所有与之逼如故氏以死自持不少撼念姑老无养迎以同居躬纺绩织以供甘脆姑年九十九而没刘尽鬻簪珥以葬之后以十指所积置田二十亩诸悍叔又夺去卒穷饿终身　　马纪妻鞠氏
按靖江县志鞠氏马纪妻夫亡年十九子甫一龄稍长复夭折家益贫氏守志益固年七十余卒　　陈燧妻刘氏
按靖江县志刘氏陈燧妻直指尝旌之事实无考　　孙昌妻张氏按靖江县志张氏孙昌妻夫亡氏年二十六子同伦甫五岁贫窭不能具饘粥或讽改适抚同伦泣曰未亡人所不即死者徒以有此子耳勤纺绩以资伦修业后伦列贤书直指使者先后致粟帛年八十一以子贵累膺诰赠称宜人　　黄绍妻朱氏
按靖江县志朱氏黄绍妻年二十而寡父母怜其幼欲嫁之氏以志盟母不听一日夜分忽自缢婢觉急呼家人破牖救之复苏自是父母不再言氏日勤纺绩奉翁姑亲戚罕见其面年八十池中莲开并蒂咸以为节孝之瑞　　盛于鄗妻黄氏
按靖江县志黄氏江阴太学黄继元女年二十一归盛于鄗逾二年鄗亡黄痛哭几殒却食欲以身殉诸娣姒百方劝慰始少进汤饮罄毁其嫁时珠绮示不复御奉翁姑至孝姑患背疽氏四月不解带凡所服御非亲制不献以过恸成疾濒危请以鄗弟子为其夫后不食六日卒年五十二崇祯间奉诏建坊旌表　　朱应问妻陆氏妇王
氏附

按靖江县志陆氏朱应问妻年十九夫亡抚遗腹子之翰矢志存孤百挫弥厉翰既娶而夭妇王氏亦如姑守志立嗣承宗直指先后旌之　　施于道妻席氏
按靖江县志席氏施于道妻年二十夫亡誓死不二足不逾阈一子复夭而遗其二孤是时公姑年俱耄且善病席旦暮拮据仰事俯育老有终幼有立施氏得以不替其世采风者屡旌之　　施某妻朱氏
按靖江县志朱氏施某妻夫与翁相继没朱奉寡姑席氏守志不渝抚遗孤备极劳瘁姑媳共老焉　　朱津侧室尤氏按靖江县志尤氏鸿胪序班朱津侧室年十三事朱越十二年而寡遗孤大棐方七月幼嫠弱婴皆倚嫡徐以为命徐性严急颇疑尤不终每事故摧折之以察其意尤事徐委婉而矢志益厉躬服俭约操作勤苦资大棐卒业年五十八终　　朱大棠妻徐氏
按靖江县志徐氏朱津次子大棠妻夫亡氏年十九无子恸数绝将殉之已念姑老遂忍死事姑伺寒暖供甘脆惟谨同寝处不离跬步姑殁经纪其丧尽力立二嗣以延朱祀年五十二卒　　项良本妻汤氏
按靖江县志汤氏项良本妻年十七归项家贫僦屋以居二十一夫亡一无所藉二子皆岁余宗人以其贫欲嫁之汤誓死不二昼纺织夜辟纑达旦如此者四十年崇祯十四年奉诏旌表　　卢玉立妻朱氏
按靖江县志朱氏孝廉朱家楫女许字同年友卢文焕子玉立焕死玉立家尽落无所依家楫携之官毕婚不数年玉立死氏哀痛不欲生念有幼女为勉进粒书金刚经数卷间涉列女传孝经平居足不逾阃及女长既嫁曰吾事毕矣遂卒　　朱维炓妻郁氏
按靖江县志郁氏庠生朱维炓妻年十七归朱二年而寡一女甫弥月翁姑欲嫁之因除灵焚其木主郁觉亟向火中救出已焦欲入祠门者拒之哭于祠门一日夜后并夺其赡田百亩郁亦无怨言以寿终　　孙同科妻江氏按靖江县志江氏年二十六而寡其父以其无子令改适泣谢曰虽无子有幼女在背夫弃女不忍为也纺绩自给年六十六卒　　侯川妻夏氏
按靖江县志夏氏年二十三夫亡一子甫十月族人将嫁之氏以死誓后其子复夭备极艰苦终不变节　　陆可辅母刘氏按靖江县志刘氏陆可辅母少寡而辅幼外持门户内秉家事操作力苦教子不务姑息子入黉宫领岁荐人称贤母　　朱凤雍妻周氏
按靖江县志周氏年十七归庠生朱凤雍越五年雍亡一子尚未&#苦节自守年七十余终　　陈胙土妻鞠氏
按靖江县志鞠氏陈胙土妻年十九夫亡守节屏居一室诵经课子年逾九十终　　毛世岚妻朱氏
按靖江县志朱氏毛世岚妻年二十七而寡子士伦尚在襁褓氏茹荼嚙蘗百折不磨事闻旌表　　朱肇修妻张氏


　闺节部列传一百四十
　　明一百三十五
　　陈僧民妻张氏
按淮安府志张氏陈僧民妻年二十一夫亡翁姑老子廷策在襁褓家徒四壁氏纺绩供翁姑每问所嗜必曲致之历二十一年不懈翁姑没值岁凶丧事竭力成礼哭泣尽哀　　薛炳妻罗氏
按淮安府志罗氏薛炳妻年十九夫亡欲死家人救之乃嚼指断发守节四十余年崇祯间旌表　　蒋有庆妻齐氏
按淮安府志齐氏山阳人万历末年十八归蒋有庆庆病久虽合&#已绝人道越二载庆亡氏伶仃孤苦辟纑以资日用长斋六十年年九十余卒　　汪应庚妻陈氏
按淮安府志陈氏汪应庚妻庚死子道美方一周氏与少姑余氏杜门守节四十八年翁震岳多遗书氏因以教子子贡于乡崇祯间旌表　　许振宇女
按淮安府志山阳人许振宇女年十岁足不履户外笑不见齿事父母诸兄极孝友未及笄父母病刲股以进未几父母相继没女绝水浆数日同里文学周伯子母寡居闻其贤求为仲子广庇妇聘未期崇祯二年伯子死弟广庇亦亡讣至方清明兄辈携女同拜扫女即衣缟舆至周登堂呼拜庇母曰我许氏女今来守丧即抚棺痛哭庇母持之大恸举家尽失声邻里闻而来者无不流涕劝归不从遂止庇季弟未婚女语兄以仲妹配之姊妹共事庇母以针黹供甘脆药饵费庇母病危刲股和药进之延数日而没居丧如丧父母未几妹亡孤苦无依不得已回兄家操作拮据倍于往昔幼通女孝经列女传诸侄女咸受教尊以为师不茹荤不衣帛不听丝竹不与亲戚往来岁时伏腊必过周祭奠清明必往扫墓凡四十年如一日作字端楷绣刺花鸟人物山水无不生动乡里重之　　何氏女
按淮安府志何氏女宿迁人受管逵聘初逵娶卞氏生子昂仅二岁没继聘女未娶而逵亡女闻恸哭母曰汝未识夫面何恸耶曰其母老子幼无人抚养故恸也遂焚毁平日所亲制妆奁示不他适及逵丧出过其门即衰麻送葬遂归管逵母刘氏没女养逵子昂昂长而夭女年八十无疾终　　昝氏女
按淮安府志昝氏女山阳人许嫁萧国祯祯于崇祯壬申溺死女闻讣奔奠服斩衰于萧家凡衾帱衣服悉屏丝缕发不膏食不荤筑垣以绝内外不通往来坐卧一室中日夕礼拜足不出户三十余年相随惟一小婢稍长即遣去婢凡三四易年五十终　　井田妻王氏
按安东县志王氏井田妻年二十一而寡止一女孀姑在堂未几夫弟与妇相继没遗二侄在抱氏乞乳代育与己子同己腹常馁而姑甘旨不缺立侄为嗣年八十二终崇祯十年旌表　　乔宦妻华氏
按桃源县志华氏乔宦妻年二十二夫亡家赤贫以女红度日寒夜无被卧灰中母怜其苦欲嫁之氏截发以示遂止年七十五终　　房惟和妻夏氏
按桃源县志夏氏房惟和妻年二十四夫亡家贫日勤女红教育幼子成名事母克孝氏年七十四县令旌之　　朱德纯妻房氏
按桃源县志房氏诸生朱德纯妻年二十一夫亡无子家贫无依归母家同孀嫂夏氏共抚兄子成立年七十终县令旌之　　刘乔妻俞氏
朱氏
葛氏附

按桃源县志俞氏省祭刘乔妻年二十六夫亡抚二子三章三台守节年七十三终三章继室朱氏年二十而寡抚遗腹子朝典成立朝典妻葛氏年二十八亦寡抚二子宜中和中矢志如姑俱旌表　　刘崇德妻浦氏
按桃源县志浦氏刘崇德妻年二十四夫亡抚二子守节崇祯元年邑令旌其门　　刘柏年妻朱氏
按桃源县志朱氏经历刘柏年妻年二十八夫亡抚三月子三闱守节学使旌之　　臧调元妻邵氏
按桃源县志邵氏臧调元妻年三十三夫亡姑年七十子允在襁褓氏奉姑终老教允成名年六十四卒　　史逢克妻徐氏按桃源县志徐氏史逢克妻年十七夫亡抚幼子麟笔守节兼抚幼叔秉直读书成名学使李嵩阳旌表　　刘天德妻朱氏按桃源县志朱氏刘天德妻年二十七夫亡守节四十四年终　　葛天申妻王氏
按桃源县志王氏葛天申妻年二十七夫亡率妾颜氏共守苦节子灏尚幼内无援助外苦差徭艰辛备尝不易其志　　葛正谟妻吴氏
按桃源县志吴氏诸生葛正谟妻年二十七夫亡抚子天宠守节邑令表其门　　房卓然妻田氏
按桃源县志田氏诸生房卓然妻年二十四夫亡抚子启闳守节邑令旌之　　刘晓妻陈氏
按桃源县志陈氏孝子刘晓妻年二十八夫亡抚子守节年七十五终　　刘昭妻赵氏
按桃源县志赵氏刘昭妻年二十九夫亡守节四十三年终　　王家栋妻张氏
按桃源县志张氏诸生王家栋妻年二十四夫亡抚子弼守节赋性严谨持家有则弼尤承事无违邑令旌表　　刘葵妻张氏
按桃源县志张氏刘葵妻年二十八夫亡守节一女适郜辂辂早亡女年二十一矢志如母县令并旌之　　王庆妻沈氏按桃源县志沈氏诸生王庆妻年二十八夫亡守节三十四年终　　蔡鼎镅妻徐氏
按宿迁县志徐氏邑东北隅徐正化女也年十七归生员蔡鼎镅未五年而夫病痿氏日夜侍饮食药饵心力俱瘁五年无少怠时姑老庶姑二皆病氏兼事之曲尽妇道夫亡号恸欲殉念三老无依强存一息以养设苫具于夫柩旁寝处其上毁容茹素纺绩以给朝夕又五年三姑相继殁氏为尽力含殓求亲族立侄为后抚之如己出寻子又病夭氏过恸遂成疾卒　　赵寅妻杜氏
马
氏附

按海州志杜氏生员赵寅妻性端谨寅亡氏年二十守节四十余年抚侄成人以延赵后寅弟官娶马氏数月而夭马矢志如姒哀毁绝食旋以病亡上官并旌其门　　王鉴妻杨氏　　　　李志靖妻翁氏
　　于贤妻黄氏　　　　曹珍妻郁氏
　　潘藻妻黄氏　　　　赵珊妻李氏
　　时霆妻张氏　　　　王诏妻刘氏
　　乙允济妻王氏　　　杨林妻王氏
　　孙子成妻刘氏　　　武侯妻李氏
　　谭林妻蒋氏
按海州志以上十三妇俱早寡守节终身事实无考　　赵梦麟妻徐氏按海州志徐氏义民赵梦麟妻大河卫徐兵侯女事&#极孝内外无间言夫亡氏年三十苦志鞠育幼子声容不出户外六十年如一日　　刘炯女
按赣榆县志赤涧村孝子刘炯女许字中冈站张森未归森病亡女告母曰张不幸死女虽未为之妻不可乏一送母以女意白父父许之至其家衰麻哭临遂留不返矢志终身　　刘珊妻孙氏
按赣榆县志孙氏刘珊妻年二十六夫亡抚周岁女励志苦守历四十余年　　陆&#妻李氏
按邳州志李氏陆&#妻性贞静言笑不苟年十九归陆克尽妇道生子世荫甫三岁而&#亡氏年二十有五日夕号泣绝饮食死而复生者数矣既念藐孤无托遂矢志坚守贫苦自甘针黹纺织藉以卒岁教子严而有法闺门肃然世荫后举明经苦节四十九年年七十四卒　　陈禹谟妻戴氏
按邳州志戴氏广文戴光郯女太学生陈禹谟妻笄年适陈生二子治本甫三岁治安数月陈以疾亡氏年二十八门户衰落无&#功之属氏矢志抚孤力御外侮备尝荼苦四十余年年七十卒二子及孙俱克成立补弟子员　　索逵妻魏氏
按邳州志魏氏索逵妻承学母逵积学不第赍志以没魏训承学以义方读书朝夕有程课承学长登甲第母教之也年八十三卒封安人　　王履中妻韩氏
按邳州志韩氏王履中妻年七岁父授以孝经即能通大义十八适王生三子夫亡氏年二十五誓以死殉水浆不入口者数日姑百方劝慰始强进饘粥由是躬勤纺绩以养姑教子命锡夜篝灯课读锡得成名后韩氏中衰氏复为经纪丧事人称节孝　　韩钊妻季氏
按邳州志季氏芜湖司训季起元女适庠生韩钊季世之乱钊死于寇季年十九欲以身殉姑泣谓曰吾年已垂暮非汝莫延与其从夫而死何若与吾俱生即汝夫亦瞑目地下矣季感姑言苦节奉姑终老　　汤仪妻孙氏按邳州志孙氏汤仪妻年十七归汤生子时宏甫周夫亡氏食贫抚孤纺织自给年逾九十康健逾常宏亦七十有奇母节子孝族党并称之　　袁应母龚氏
按睢宁县志龚氏袁应母夫早亡氏年方笄抚遗腹子成长以孝着具题旌表　　朱诏妻武氏
按睢宁县志武氏朱诏妻年二十夫亡家贫无子氏誓不再嫁孑守四十余年有司给布粟旌表　　杨思让妻李氏
按睢宁县志李氏杨思让妻夫亡遗二子长三岁次一岁氏矢志靡他甘贫茹素抚二子成立　　胡士麟妻王氏
按睢宁县志王氏王明元女胡士麟妻麟于崇祯元年夭氏年二十一矢志不贰截发剔目期以死守姑病两割股肉以进人称节孝　　刘毓瑞妻同氏
按睢宁县志同氏太学生刘毓瑞妻年十七适刘生子大受甫六龄夫亡苦节教大受以廪例贡南国子监家居事母文行兼优士林重之氏年八十七苦操六十三年崇祯间淮徐副使徐标旌之　　贺国辅妻单氏
按徐州志单氏儒士单允恭女廪生单干姑恭生氏五岁而亡母于氏孀苦训氏及笄适经历贺国辅氏恪遵母训善事继姑以孝闻辅亡无子有幼弟一幼妹三及辅妾女二皆氏苦节抚养为婚嫁事闻旌其门　　杜先华妻王氏
</div>
    <div class="pagination">
<a href="闺媛典闺节部_page184.html">上一页</a><span>...</span><a href="闺媛典闺节部_page180.html">180</a><a href="闺媛典闺节部_page181.html">181</a><a href="闺媛典闺节部_page182.html">182</a><a href="闺媛典闺节部_page183.html">183</a><a href="闺媛典闺节部_page184.html">184</a><span class="current-page">185</span><a href="闺媛典闺节部_page186.html">186</a><a href="闺媛典闺节部_page187.html">187</a><a href="闺媛典闺节部_page188.html">188</a><a href="闺媛典闺节部_page189.html">189</a><a href="闺媛典闺节部_page190.html">190</a><span>...</span><a href="闺媛典闺节部_page186.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
