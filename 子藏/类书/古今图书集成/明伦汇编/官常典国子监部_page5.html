<!DOCTYPE html>
<html>
<head>
    <meta charset="UTF-8">
    <title>官常典国子监部 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典国子监部 - 第 5 页/共 5 页</h1>
    <div class="content">　　孔维
按宋史本传维字为则开封雍丘人干德四年九经及第解褐东明鄢陵二主簿开宝中礼部再奏为考试官调滁州军事推官太宗即位擢授太子左赞善大夫知河南县通判滑梓二州太平兴国中就拜国子周易博士代还迁礼记博士七年使高丽王治问礼于维维对以君臣父子之道升降等威之序治悦称之曰今日复见中国之夫子也九年判国学事雍熙初迁主客员外郎三年擢为国子司业赐金紫会将有事于籍田维起周礼至于唐书凡沿革制度并录之以献观者称其博又上书请禁原蚕以利国马直史馆乐史驳之曰管子云仓廪实知礼节衣食足知荣辱是以古先哲王厚农桑之业以其为衣食之原耳一夫不耕天下有受其饥者一妇不蚕天下有受其寒者故天子亲耕后妃亲蚕屈身以化下者邦国之重务也吴都赋曰国赋再熟之稻乡贡八蚕之绵则蚕之有原其来旧矣今孔维请禁原蚕以利国马徒引前经物类同气之文不究时事确实之理夫所市国马来自外方远涉驰驱亏其秣饲失于善视遂至元黄致毙之由鲜不以此今乃欲禁其蚕事甚无谓也唐朝畜马具存监牧之制详观本书亦无禁蚕之文况近降明诏来年春有事于藉田是则劝农之典方行而禁蚕之制又下事相违戾恐非所长臣尝历职州县粗知利病编民之内贫窭者多春蚕所成止充赋调之备晚蚕薄利始及卒岁之资今若禁其后图必有因缘为弊滋彰挠乱民岂遑宁涣汗丝纶所宜重慎上览之遂寝晚蚕之禁维复抗疏曰按周礼夏官司马职禁原蚕者为伤马也原再也天文辰为马蚕书蚕为龙精月直大火则浴其种是蚕与马同气物莫能两大故禁再蚕以益马也又郭璞云重蚕为原今晚蚕也臣少观耕桑之务尝历州县之职物之利害尽知之矣蚩蚩之氓知其利而不知其害故有早蚕之后重养晚蚕之茧出丝甚少再采之叶来岁不茂岂止伤及于马而桑亦损矣臣自县历官路见垧野之地官马多死若非明授典据助其畜牧安敢妄有举陈哉按本草注以僵蚕涂马齿则不能食草物类相感如此月令仲春祭马祖季春享先蚕皆为天驷房星也为马祈福谓之马祖为蚕祈福谓之先蚕是蚕与马同其类尔蚕重则马损气感之而然也臣谓依周礼禁原蚕为当上虽不用维言而嘉其援引经据以章付史馆籍田毕拜国子祭酒淳化初兼工部侍郎二年卒年六十四维通经术准旧制举九经一上不中第即改科开宝中维论其事非便诏礼部自今九经同诸科许再赴举太宗尹京日维为属邑吏以经术受知即位后维始升郎署自以通经求为司业即以授之使外国者皆假服紫维自高丽还会东使至维自耻衣绯因求见上诡言高丽使问臣获何罪降服臣无以对因泣下上怜之即赐以金紫及为祭酒又奏言朝廷久不置此官少有知者臣之亲戚故旧有书信来者多云祭酒郎中田敏晋朝任祭酒仍兼侍郎原循前例兼领是官庶获美称上从之然缙绅恶其儒者躁求无退让之风尝建议乞广太学上以侵坏民舍不许受诏与学官校定五经疏义刻板行用工未及毕被病上遣太医诊视使者抚问初维私用印书钱三十余万为掌事黄门所发维忧惧遽以家财偿之疾遂亟上赦而不问维将终召其婿郑革口授遗表以五经疏未毕为恨景德四年录其孙禹圭同学究出身　　崔颐正
按宋史本传颐正开封封丘人与弟偓佺并举进士明经术颐正雍熙中为高密尉秩满国子祭酒孔维荐之以为国学直讲迁殿中丞太宗召见令说庄子一篇赐钱五万判监李至上言本监先校定诸经音疏其间文字讹谬尚多深虑未副仁君好古诲人之意也盖前所遣官多专经之士或通春秋者未习礼记或习周易者不通尚书至于旁引经史皆非素所传习以是之故未得周详伏见国子博士杜镐直讲崔颐正孙奭皆苦心强学博贯九经问义质疑有所依据望令重加刊正冀除舛谬从之咸平初又有学究刘可名言诸经版本多舛误真宗命择官详正因访达经义者至方参知正事以颐正对曰朕宫中无事乐闻讲诵翌日召颐正于苑中说尚书大禹谟赐以牙绯自是日令赴御书院待对说尚书至十卷颐正年老步趋艰蹇表求致仕上命坐问恤甚至赐器币听以本官致仕仍充直讲改国子博士三年卒年七十九　　胡瑗
按宋史本传瑗字翼之泰州海陵人以经术教授吴中年四十余景佑初更定雅乐诏求知音者范仲淹荐瑗白衣对崇政殿与镇东军节度推官阮逸同校钟律分造钟磬各一虡以一黍之广为分以制尺律径三分四厘六毫四丝围十分三厘九毫三丝又以大黍累尺小黍实龠丁度等以为非古制罢之授瑗试秘书省校书郎范仲淹经略陕西辟丹州推官以保宁节度推官教授湖州瑗教人有法科条纤悉备具以身先之虽盛暑必公服坐堂上严师弟子之礼视诸生如其子弟诸生亦信爱如其父兄从之游者常数百人庆历中兴太学下湖州取其法着为令召为诸王宫教授辞疾不行为太子中舍人以殿中丞致仕皇佑中更铸太常钟磬驿召瑗逸与近臣太常官议于秘阁遂典作乐事复以大理评事兼太常寺主簿辞不就岁余授光禄寺丞国子监直讲乐成迁大理寺丞赐绯衣银鱼瑗既居太学其徒益众太学至不能容取旁官舍处之礼部所得士瑗弟子十常居四五随材高下喜自修饰衣服容止往往相类人遇之虽不识皆知其瑗弟子也嘉佑初擢太子中允天章阁侍讲仍治太学既而疾不能朝以太常博士致仕归老于家诸生与朝士祖饯东门外时以为荣既卒诏赙其家　　汪澥
按宋史本传澥字仲容宣州旌德人少从胡瑗学易又学于王安石着三经义传澥与其议又首传其说熙宁太学成分录学政登进士第调鼎州司理参军知黟县入为太学正累迁国子祭酒兼定嘉二王翊善擢中书舍人为大司成议学制不合以显谟阁待制知婺州改颍昌又改陈寿二州徙应天府上章辞行提举崇福宫卒赠宣奉大夫澥自布衣录天子学至为正为司业祭酒迄于司成官以儒名者三十年一时人士推之　　郑穆
按宋史本传穆字闳中福州候官人性醇谨好学读书至忘栉沐进退容止必以礼门人千数与陈襄陈烈周希孟友号四先生举进士四冠乡书遂登第为寿安主簿召为国子监直讲除编校集贤院书籍岁满为馆阁校勘积官太常博士乞纳一秩先南郊追封考妣从之改集贤校理求外补通判汾州熙宁三年召为岐王侍讲嘉王出合改诸王侍讲府僚阙员御史陈襄请择人神宗曰如郑穆德行乃宜左右王者凡居馆阁三十年而在王邸一纪非公事不及执政之门讲说有法可为劝戒者必反复摘诵岐嘉二王咸敬礼焉元丰三年出知越州加朝散大夫先是鉴湖旱干民因田其中延袤百里官籍而税之既而连年水溢民逋官租积万缗穆奏免之未满告老管勾杭州洞霄宫元佑初召拜国子祭酒每讲益无问寒暑虽童子必朝服延接以礼送迎诸生皆尊其经术服其教训故人张景晟者死遗白金五百两托其孤穆曰恤孤吾事也金于何有反金而收其子长之三年杨王荆王请为侍讲罢祭酒除直集贤院复入王府荆王薨为杨王翊善太学生乞为师复除祭酒兼徐王翊善四年拜给事中兼祭酒五年除宝文阁待制仍祭酒六年请老提举洞霄宫敕过门下给事中范祖禹言穆虽年出七十精力尚强古者大夫七十而致仕有不得谢则赐之几杖祭酒居师资之地正宜处老成愿毋轻听其去不报太学之士数千人以状诣司业又诣宰相请留亦不从于是公卿大夫各为诗赠其行空学出祖汴东门外都人观者如堵叹未尝见明年卒年七十五　　王俊义
按宋史王觌传觌从子俊义字尧明游学京师资用乏或荐之童贯欲厚聘之拒不荅林灵素设讲席宝箓宫诏两学选士问道车驾将临视推恩司成以俊义及曹伟应诏俊义辞焉人曰此显仕捷径也不可失俊义曰使辞不获命至彼亦不拜倘见困辱则以死继之逮至讲所去御幄跬步内侍呼姓名至再俊义但望幄致敬不肯出次呼曹伟伟回首俊义目之亦不出既罢皆为之惧俊义处之恬然以太学上舍选奏名列甚下徽宗亲程其文擢第一及赐第望见容貌甚伟大说顾侍臣曰此朕所亲擢也真所谓俊义矣自古未有人主自为主司者宜即超用蔡京邀使来见曰一见我左右史可立得俊义不往仅拜国子博士居二年乃得改太学博士郓王谒先圣有司议诸生门迎俊义曰此岂可施于人臣哉礼如见宰相足矣乃序立敦化堂下及王至犹辞不敢当进吏部员外郎尝入对帝问卿知前所以亲擢乎盖主司之意不一是以天子自提文衡也卫肤敏吴安国今安在具以对即召为馆职而迁俊义右司员外郎为王黼所恶以直秘阁知岳州卒年四十七俊义与李祁友善首建正论于宣和间当是时诸公卿稍知分别善恶邪正两人力也祁字肃远亦知名士官不显　　魏掞之按宋史本传掞之字子实建州建阳人初字元履自幼有大志师胡宪与朱熹游两以乡举试礼部不第尝客衢守章杰所赵鼎以谪死其子汾将丧过衢杰雅憾鼎又希秦桧意遣尉翁蒙之领卒掩取鼎平时与故旧来往简牍蒙之先遣人告汾焚之逮至一无所得杰怒治蒙之拘汾于兵家所且以告桧掞之以书责杰长揖径归筑室读书榜以艮斋自是人称曰艮斋先生闽帅汪应辰建守陈正同知其贤荐于朝时相尼之不果召干道中诏举遗逸部刺史芮煜与帅守共表其行谊特诏召之掞之力辞时宰相陈俊卿闽人也雅知掞之招之甚力乃以布衣入见极陈当时之务大要劝上以修德业正人心养士气为恢复之本上嘉纳之赐同进士出身守太学录先是学官养望自高不与诸生接掞之既就职日进诸生教诲之又增葺其舍人人感励将释菜掞之请废王安石父子从祀追爵程颢程颐列于祀典不报复言大学之教宜以德行经术为先其次则通习世务今乃专以空言取人又不报遂丐去会福州副总管曾觌秩满还在道掞之累疏以谏移疾杜门遗书陈俊卿责其不能救止语甚切遂以迎亲请归行数日罢为台州教授方掞之之未行也觌至国门外己久伺掞之去乃敢入掞之在朝不能半岁既归喟然叹曰上恩深厚如此而吾学不足以感悟圣意乃日居艮斋条理旧闻以求其所未至卒年五十八赠直秘阁　　沈焕按宋史本传焕字叔晦定海人试入太学始与临川陆九龄为友从而学焉干道五年举进士授余姚尉扬州教授召为太学录以所躬行者淑诸人蚤暮延见学者孜孜诲诱长贰同僚忌其立异会充殿试考官唱名日序立庭下帝伟其仪观遣内侍问姓名众滋忌之或劝其姑营职道未可行也焕曰道与职有二乎适私试发策引孟子立乎人之本朝而道不行耻也言路以为讪己请黜之在职才八旬调高邮军教授而去　　元
　　耶律有尚
按元史本传有尚字伯强辽金丹王十世孙祖父在金世尝官于东平因家焉有尚资识绝人笃志于学受业许衡之门号称高第弟子其学邃于性理而尤以诚为本仪容辞令动中规矩识与不识莫不服其为有道之君子至元八年衡罢中书左丞除集贤大学士兼国子祭酒以教国人之子弟乃奏以门人十二人为斋长以伴读有尚其一也十年衡告免还乡里朝廷乃以有尚等为助教嗣领其学事居久之拜监察御史不赴除秘书监丞出知蓟州为政以宽简得民情裕宗在东宫召为詹事院长史自有尚既去而国学事颇废廷议以谓非有尚无足以继衡者除国子司业时学馆未建师弟子皆寓居民屋有尚屡以为言二十四年朝廷乃大起学舍始立国子监立监官而增广弟子员于是有尚升国子祭酒儒风为之丕振二十七年以亲老辞职归大德改元复召为国子祭酒寻除集贤学士兼其职顷之迁太常卿又迁集贤学士八年葬父还乡里已而朝廷思用老儒以安车召之于家累辞不允复起为昭文馆大学士兼国子祭酒阶中奉大夫有尚前后五居国学其立教以义理为本而省察必真切以恭敬为先而践履必端□凡文词之小技缀缉雕刻足以破裂圣人之大道者皆屏黜之是以诸生知趋正学崇正道以经术为尊以躬行为务悉为成德达材之士大抵其教法壹遵衡之旧而勤谨有加焉身为学者师表数十年海内宗之犹如昔之宗衡也有尚既以年老力请还家朝廷复颁楮币七千缗即其家赐之卒年八十六赐谥文正　　尚野
按元史本传野字文蔚其先保定人徙满城野幼□异祖母刘厚资之使就学至元十八年以处士征为国史院编修官二十年兼兴文署丞出为汝州判官廉介有为宪司屡荐之二十八年迁南阳县尹初至官狱讼充斥野裁决无留滞涉旬遂无事改怀孟河渠副使会遣使问民疾苦野建言水利有成法宜隶有司不宜复置河渠官事闻于朝河渠官遂罢大德六年迁国子助教诸生入宿卫者岁从幸上都丞相哈剌哈孙始命野分学于上都以教诸生仍铸印给之上都分学自野始俄升国子博士诲人先经学而后文艺每谓诸生曰学未有得徒事华藻若持钱买水所取有限能自凿井及泉而汲之不可胜用矣时学舍未备野密请御史台乞出帑藏所积大建学舍以广教育仁宗在东宫野为太子文学多所裨益时从宾客姚燧谕德萧入见帝为加礼至大元年除国子司业近臣奏分国学西序为大都路学帝已可其奏野谓国学府学混居不合礼制事遂寝四年拜翰林直学士知制诰同修国史诏野赴吏部试用荫补官野多所优假或病其太宽野曰今初设此法冀将来者习诗书知礼义耳非必责效目前也众乃服皇庆元年升翰林侍讲学士延佑元年改集贤侍讲学士兼国子祭酒二年夏移疾归满城四方来学者益众六年卒于家年七十六赠通奉大夫太常礼仪院使护军追封上党郡公谥文懿野性开敏志趣正大事继母以孝闻文辞典雅一本于理子师易蕲州路总管府判官师简中奉大夫奎章阁侍书学士同知经筵事
　国子监部名臣列传二
　　明
　　许存仁
按明外史本传存仁名元以字行金华人父谦受学于金履祥学者称白云先生太祖克金华访求谦后召存仁与语大悦至应天授府学教授仍命傅诸子寻擢国子博士从至濠州太祖将改葬仁祖问存仁宜何服存仁曰于礼改葬缌既葬除之太祖怆然曰改葬虽有常礼父母之恩岂能尽报耶命有司制素冠白缨衫绖皆以粗布为之又常命存仁进讲存仁讲尚书洪范至休咎征之说太祖曰天道微渺难知人事感通易晓天人必以类应今宜上下交修以求格天之本帝御白虎殿见诸子有读孟子者顾问存仁曰孟子何说为要对曰劝国君行王道省刑薄赋其要也太祖曰孟子专言仁义使当时有一贤君用其言天下岂不定于一乎吴元年擢祭酒存仁深见礼遇出入殿廷垂十年自稽古礼文之事至于进退人才无不与议既官国子列上事例数条皆报可会言官以移用官物奏坐存仁罪太祖览其章不问也既而存仁请告归里浙江佥事程孔昭劾存仁寓杭娶妾以象牙饰□失师臣体乃诏安置韶州遇赦归复为忌者所劾言存仁归不应赦条被逮死狱中弟存礼有学行尝为北平教授存仁为祭酒时赣县刘丞直者字宗□元至正进士由博士擢司业与存仁同僚相厚存仁将请告丞直曰不可主上方天与人归公为儒臣宜留此以俟登极存仁既得罪始悔不用丞直之言丞直仕至浙江按察司佥事以有才识为帝所称　　钱宰
按明外史本传宰字子予会稽人洪武二年征为国子助教太学初设教条烦密士惮其严独宰庄重和易诸生乐就之作金陵形胜论历代帝主庙乐章皆称旨十年乞休进国子博士赐□遣归二十七年帝观蔡氏书传象纬运行与朱子诗传相悖其他注说与鄱阳邹季友所论间有未安者命征天下宿儒订正之兵部尚书唐铎举宰及致仕编修张美和助教靳权等并遣行人驰传征至帝谕以正定书传之意命学士刘三吾总其事时江东诸门酒楼初成赐百官钞宴其上宰等各赋诗以献帝大悦谕诸儒有年老愿归者先遣之宰年最高兴众皆请留帝喜曰诸耆硕能成朕意甚善书成赐名书传会选颁行天下厚赐宰等令驰驿归宰卒年九十六　　萧执
按明外史本传执字子所泰和人洪武四年乡举为国子学录五年夏至帝有事北郊召尚书吴琳主事宋濂率文学之士以从执偕陶凯等十二人见帝于斋所帝令赋诗诗成览之品第有差复令赋山栀花阅至执诗喜动颜色命遍示诸臣执班列最后又召使前宠眷倾一时以亲老乞归章四上乃允亲殁庐墓侧里人为建义塾令子弟就学执免丧乃领其事申国公邓镇统兵剿龙泉寇蔓及泰和执诣军门陈祸乱之由曰民饥寒为盗即在龙泉者尚不忍诛况连及他县乎镇为下令禁止邑人以安太祖中年留心文学往往试廷臣课殿最有陈观者以儒学训导入觐试王猛扪虱论称旨擢陕西参政寻召还侍左右备顾问尝作钟山赋应制立就帝大喜赐金币执在陕尤以廉谨称或问陕产金其□何状执惊曰吾备位藩僚不及吏议足矣何金之问其卒也妻子几无以自存　　赵俶
按明外史本传俶字本初山阴人元进士洪武六年征至太祖与论经史俶援据传说贯穿古今帝辄称善除国子博士帝一日御奉天殿召俶等谕曰经学必宗孔子毋以仪秦纵横语示诸生也俶请以正定十三经颁示天下其战国策及阴阳谶卜诸书宜屏去勿列学宫明年诏择诸生中颖拔者三十五人命俶专领之教以汉迁固唐韩愈宋欧阳修苏轼为文之法寻擢李扩黄义等入文华武英二堂说书皆寖见用九年御史台言博士赵俶以诗经教成均者四年其弟子为方岳重臣及持节各部者往往而有今年逾悬车请赐骸骨帝乃进俶秩以翰林院待制致仕赐内帑钱治装御史大夫汪广洋以下皆赋诗祖行宋濂率同官暨诸生千余人送之观者倾市俶卒年八十一又嘉兴王嘉会字原礼亦以征至赋诗称旨授翰林检讨擢国子监司业时功臣子弟皆令就学及郡邑岁贡士恒数千人嘉会与祭酒宋讷右司业龚严立规范三人者春秋已高须鬓皓白终日正襟危坐堂下肃然诸生多所成就十六年嘉会以老疾请优诏留之年八十卒于官赙恤甚厚　　乐韶凤
按明外史本传韶凤字舜仪全椒人博学能文章谒高帝于和阳与语奇之从渡江参军事从下金陵授江南行省管勾洪武三年授起居注历给事中中书左司员外郎兵部侍郎六年拜尚书与中书省御史台都督府定教练军士法改侍讲学士与承旨詹同厘正释奠先师乐章编集大明日历七年帝以祭祀驾还应用乐舞前导命韶凤等撰乐章谕以致敬慎鉴戒之意毋徒颂美因撰神降祥神贶惠酣酒色荒禽荒诸曲以进凡三十九章曰回銮乐歌其词皆存规谏礼部具乐舞图以上命太常肄习之八年帝以旧韵出江左多失正音命与诸廷臣参考中原雅音正之书成名洪武正韵又命考陵寝朔望祭祀礼及登坛脱舄礼韶凤详稽故实衷定其仪帝俱从之寻以病免九年起为国子司业十二年迁祭酒奉诏定皇太子与诸王往复书札礼考据精详屡蒙褒答明年致仕归以寿终韶凤弟晖礼毅皆知名礼至太常卿　　宋讷
按明外史本传讷字仲敏滑人父寿卿仕元封魏国公谥忠肃讷少持重不妄言笑博学内行修洁至正中举进士为盐山令世乱弃官归洪武二年征儒士十八人编礼乐诸书讷与焉事竣不仕归十三年以杜荐授国子助教横经发难学者翕然宗之又应制撰敕文称旨超迁翰林学士十五年初设殿阁大学士以讷为文渊阁大学士时年七十余矣未几迁祭酒时太学初开生徒日众先为祭酒者巽□无所约束诸生多贵公子教不行讷严立学规讲解无虚晷止学舍不宿于家帝悦十八年复开进士科取士四百七十余人太学生中选者三之二黄湜练子宁等知名士皆预焉再策进士中选者亦如之帝乃大悦制词褒美吏部尚书余熂者听助教金文征等谮移牒令致仕陛辞帝惊问大怒责熂专擅井文征等诛之留讷如故讷尝病帝曰讷有寿骨当即愈未几果愈帝使画工□讷图其像讷方危坐有怒容工图以进讷不知也帝问曰昨何怒讷惊对曰诸生中有趋而踣者碎茶器臣愧不能教故自讼陛下何以知之帝出图讷顿首谢长子麟举进士擢御史出为望江主簿帝念讷老召还侍讷二十三年春讷再病仍止学舍病革麟请归私第讷叱曰时当丁祭敢不敬耶祭毕舁归至舍而卒年八十帝悼惜亲为文祭之又遣官祭于家为治葬地文臣四品给祭葬者自讷始先是讷应诏陈边事言海内乂安蛮陬奉贡惟沙漠一方尚烦圣虑若置而不治久且为患若穷追远击又士马疲劳转输不继陛下为圣子神孙计不过谨备而已备边在乎实兵实兵在乎屯田汉本始中匈奴率十余万骑而南赵充国将四万骑分屯缘边九郡单于闻之引去当时筹画区分可以想见今陛下宜于诸将中选谋勇数人以东西五百里为制随其高下立法分屯如充国兵数斟酌损益率五百里屯一将布列边方远近首尾相应耕作以时遇敌则战寇去则耕此长策也帝是之边防多用其言讷既卒久之帝思讷官其次子复祖为司业诫诸生守讷学规违者罪至死正德中谥文恪　　聂铉
按明外史本传铉字器之以洪武四年进士为广宗丞至官询父老邑之疾苦孰为最剧对曰连年旱蝗食乏役繁铉叹曰民困不能上闻非所以事君也即疏之朝帝遣使验视悉蠲其税秩满入觐献南都赋及洪武圣德诗授翰林院待制以老疾辞不许改国子助教寻迁典籍与张美和同赐归十八年复召典会试欲留用之铉固辞召问所欲以年益衰乞便地自养令食庐陵教谕俸终其身时称成均三助谓铉与美和及嘉兴贝琼也　　陈南宾
按明外史本传南宾名光裕以字行茶陵人元末为全州学正洪武三年聘至都除无棣丞历胶州同知所至以经术饬吏事时称醇儒十八年召为国子助教入见讲洪范九畴辨析天下感应之理帝大喜曰凡进讲者皆不及也亲书其姓名于殿柱以表之后御注洪范多采其说二十二年擢蜀府长史蜀献王亲贤好学敬礼尤至造安车以赐为构第名安老堂二十九年与方孝孺同为四川考试官得人独盛诗文清劲有法卒年八十　　胡俨
按明外史本传俨字若思南昌人少知名其学天文地理律历医卜无不究自言受文章之法于乡先生熊钊钊得之虞集举洪武二十年乡试授华亭县教谕丁母忧服除改长垣乞便地就养复改余干因着为令建文元年以荐授桐城知县凿桐陂水引渠溉田为民利邑有虎伤人俨斋沐告神虎遁去桐城人祀之朱邑祠四年副都御史练安荐于朝曰俨学足以达天人智足以资帷幄必拔用之臣言不妄比召至燕师已渡江成祖即位曰俨知天文其令钦天监试既试奏俨实通象纬气候之学又以解缙荐授翰林检讨与缙及黄淮胡广杨士奇杨荣金幼孜俱直文渊阁迁侍读二年迁左春坊左谕德兼侍读丁父忧寻起复俨在阁承帝顾问应对从容不欲以才先人然为人少□虽亦能委曲终不敢仰取容悦同列因言俨学行宜为师表乃解机务拜国子监祭酒时用法严峻国子生或托事告归辄坐戍边俨至辄论罢之俨在国学凡朝廷著作及修高皇帝实录永乐大典皆为总裁官七年帝幸北京以给事胡署监事召俨赴行在八年帝北征乃命以祭酒兼侍读掌翰林院事辅皇太孙留守北京十九年改北京国子监祭酒当是时海内混一垂五十年民物滋殖嘉祥备至帝方内兴礼乐外攘要荒公卿大夫文学之士奋其所长润色鸿业彬彬并起俨馆阁宿儒为时冠冕以身率教动有师法居国学者二十余年洪熙改元以疾乞休帝赐敕奖劳进太子宾客仍兼祭酒致仕免子孙杂泛徭役宣宗即位进礼部侍郎召至京师欲留用之辞归先后家食亦二十年正统八年卒年八十三　　宋琮
按明外史徐旭传旭同时有宋琮者泰和人邃于易学洪武三十年举礼部第一登第官检讨怅然语人曰翰苑当有厄吾其窜乎俄而考官刘三吾白信蹈等果得罪琮亦牵连戍边永乐初赦还起为刑部检校时乡人杨士奇辈贵显琮无所攀援洪熙初迁国子助教宣德中迁翰林检讨仍掌助教事教士最有法久之致仕卒卒之前预知死期人或叩之休咎未尝应也　　阎禹锡
按明外史本传禹锡字子与洛阳人九岁丧父毁几灭性以会试乙榜除昌黎训导闻母讣徒走奔归庐墓侧被旌闻薛瑄讲濂洛之学慕之偕同邑白良辅往受业得其指要考功员外郎开州纪振贤之荐为其州训导从学者如市州人士化之有不率辄惭曰吾无以见阎先王天顺初李贤荐为国子学正疏言国家教化之源礼义所自出近诸生多怀幸进廉耻道丧其狡者争躐取出身而朴者终淹皓首请遵国初学规务责实行置通知文簿备书入学岁月俾先后甲乙厘然可较然后拨送之序明躁竞之涂塞寻迁监丞七年试院灾举子多死禹锡言被难之士多怀才愿试之人一旦无辜忽罹灼烂致士子逾垣而出咸有灰心环视而叹多挟去志请悉赐为进士以慰其魂给事中何琮等劾禹锡形容过情奏对失实遂下诏狱谪徽州府经历诸生伏阙乞留至再皆不听寻迁南京国子助教初禹锡为学正尝请复设京卫武学宪宗立始行其议召禹锡为国子丞掌其事遂严立条约奏请入学二年以上学无成效者仿文生例追其月廪由是人人自励服习其教吏部尚书姚夔知其贤擢监察御史督畿内学政禹锡于是励名检抑浮华取濂洛诸儒遗书为士子讲说士多兴感疏请厘场屋诸弊皆报可其官始终以教士为职所成就人才甚众成化十二年无疾卒文武门人相与殓而归其丧禹锡学有师承躬行深造以明道淑人为务瑄临殁之岁禹锡方从侍为手编其读书录及河汾诗文至今薛氏之学称禹锡高第　　屠羲英
按明外史本传羲英字淳卿宁国人嘉靖三十五年进士授户部主事历礼部祠祭郎中时世宗好祷祠尚书袁炜务迎合羲英少所诡随出为浙江提学副使持法严诸生惕息奉教部内贵族竿牍无所徇历南京光禄卿张居正当国禁朝士讲学羲英曰官可弃学不可不讲第毋为声媒可耳与同志会讲不辍会南京监生茅迪吉数辈不率祭酒殷迈教殴迈家僮几死迪吉等坐戍迈亦引去居正以国学教弛议择严师振饬之以羲英督学有力特改太常卿掌南监事申严条约六馆肃然及居正遭父丧南京尚书潘晟等公疏请夺情羲英叹曰黄扉之上墨缞听政不能争顾劝之耶况俨然为人师乌能与世浮沉为彝伦玷与司业周子义执不署名居正闻之怒羲英遂再疏乞休给事中王蔚亦希指劾之遂罢归居正没廷臣交荐坚卧不出卒于家羲英当官不挠居乡亦梗梗不以情掩义或病其太刻然清劲之操初终如一足为缙绅仪表　　刘永澄
按明外史本传永澄字静之宝应人八岁读文信国正气歌衣带赞即为位朝夕拜之举万历二十九年进士不好吏事谒选为顺天教授勉诸生以圣贤严程课饬行检束修之馈不及于门学者称为淮南夫子迁国子学正雷震郊坛李廷机为礼部具修省事宜不及求言永澄上书曰灾异求直言自汉唐迄本朝未之有改也往万安刘吉恶闻人言灾异诏中不及朝政邹汝愚疏论之炳烈千古然则塞谔谔之门务容容之福者可谓朝廷有人乎故为公报主计无如开言路为永澄报公计亦无如请公开言路廷机永澄座主也得书默然楚宗妖书京察诸事起永澄将具疏有所纠弹适其父至京师焚其草而止满三载当迁官永澄喟然曰阳城为国子师斥诸生三年不省亲者况身为国子师乎遂引疾归家徒四壁立绝不干谒有司李三才雅敬永澄而惮其方介每见辄屏去服御蔬布相对同年生为扬州推官念其贫吏人有所求者令以金进永澄峻却之曰所求当得何以金为所求不当得又何以金为君真所谓不知故人者也居恒寡交游惟与顾宪成高攀龙刘宗周文震孟善以风节相期四十年起兵部职方主事病不能赴卒于家年三十七刘宗周曰静之好论古人得失尝曰古人往矣千载之下为吾检点安知千载之下更无检点我者其刻励自任如此
　国子监部艺文一
　　博士箴　　　　　　　　　　汉扬雄洋洋三代典礼是修画为辟雍国有学校侯有泮宫各有攸教德用不陵昔在文王经启其轨勖于德音而思皇多士多士作桢惟周以宁国人兴让虞芮质成公刘挹行潦而浊乱斯清官操其业士执其经昔圣人之绥俗莫美于施化故孔子观夫大学而知为王之易易大舜南面无为而□席平还师阶级之间三苗以怀秦作无道斩决天纪漫彼王迹而坑夫术士诗书是泯家言是守俎豆不陈而颠其社稷故仲尼不对问陈而胡簋是遵原伯非学而闵子知周之不振儒臣司典敢告在宾　　为王俭让国子祭酒表　　　　齐王融窃以庠均义重振古所崇资师道尊有来攸尚匪曰兰芷畴变入室之情不自朱蓝何迁素丝之质况臣仁惭富侣德谢润身识陋令经器非匣重何以升坠道于殊年反斯交于遥日将使良玑修竹无增莹羽敬逊务时遂骞星岁　　张令为太常领国子祭酒诏
南齐高帝
建元四年

　　　　　　　　　　　　　　　梁江淹门下庠议既敷缙绅攸属师氏之任宜归儒素散骑常侍中书令骁骑将军扬州大中正绪器识清简理怀恬约誉洽朝闻声缉民听必能阐扬元宗式范胄子兼掌宗伯望实维宜　　为王博士谢表　　　　　　　　丘迟臣闻抚臆可以言心量能则知所止是故矫亲鲁门简业事亡杂吹齐雅分声遽逝臣才行过污文质无廉疏达谢于谷杜浃洽乖夫刘杨非除部养之勤岂通掌故之业　　为安丰王延明让国子祭酒表
　　　　　　　　　　　　　北魏温子升臣闻宝剑未砥犹乏切玉之功美箭阙羽尚无衡石之势况才非会稽之竹质谢昆吾之金至于敷教东序流训上庠置樽候酌悬钟待叩必须蕴朱蓝以成彩立规矩以为式垂三行于贵游扬六艺于胄子而臣学愧聚沙问惭攻木虽历文史不治章句于兹旷官青衿何仰　　让成均祭酒表　　　　　　　唐李峤东序蚁学称为教化之宫西胶席门实应文昌之宿论姬孔之制度谈夏商之损益方期遗典坠业有可发明岂伊曲学謏闻所堪尸忝伏望俯停庸瘵改命耆儒则授几肆筵还知入庙之礼褒衣博带不濡在梁之翼　　进学解　　　　　　　　　　　韩愈国子先生晨入太学招诸生立馆下诲之曰业精于勤荒于嬉行成于思毁于随方今圣贤相逢治具毕张拔去凶邪登崇俊良占小善者率以录名一艺者无不庸爬罗剔抉刮垢磨光盖有幸而获选孰云多而不扬诸生业患不能精无患有司之不明行患不能成无患有司之不公言未既有笑于列者曰先生欺余哉弟子事先生于兹有年矣先生口不绝吟于六艺之文手不停披于百家之编记事者必提其要纂言者必钩其元贪多务得细大不捐焚膏油以继晷恒兀兀以穷年先生之业可谓勤矣抵排异端攘斥佛老补苴罅漏张皇幽眇寻坠绪之茫茫独旁搜而远绍障百川而东之回狂澜于既倒先生之于儒可谓劳矣沈浸醲郁含英咀华作为文章其书满家上规姚姒浑浑无涯周诰殷盘佶屈聱牙春秋谨严左氏浮夸易奇而法诗正而葩下逮庄骚太史所录子云相如同工异曲先生之于文可谓闳其中而肆其外矣少始知学勇于敢为长通于方左右具宜先生之于为人可谓成矣然而公不见信于人私不见助于友跋前踬后动辄得咎暂为御史遂窜南夷三年博士冗不见治命与仇谋取败几时冬暖而儿号寒年丰而妻啼饥头童齿豁竟死何裨不知虑此反教人为先生曰吁子来前夫大木为杗细木为桷欂栌侏儒椳闑＄楔各得其宜施以成室者匠氏之工也玉札丹砂赤箭青芝牛溲马勃败鼓之皮俱收并蓄待用无遗者医师之良也登明选公杂进巧拙纡余为妍卓荦为杰校短量长惟器是适者宰相之方也昔者孟轲好辩孔道以明辙环天下卒老于行荀卿守正大论是闳逃谗于楚废死兰陵是二儒者吐辞为经举足为法绝类离伦优入圣域其遇于世何如也今先生学虽勤而不由其统言虽多而不要其中文虽奇而不济于用行虽修而不显于众犹且月费俸钱岁縻廪粟子不知耕妇不知织乘马从徒安坐而食踵常途之促促窥陈编以盗窃然而圣主不加诛宰相不见斥非其幸欤动而得谤名亦随之投闲置散乃分之宜若夫商财贿之有无计班资之崇庳忘己量之所称指前人之瑕疵是所谓诘匠氏之不以杙为楹而訾医师以昌阳引年欲进其豨苓也　　四门助教厅壁记　　　　　　柳宗元周人置虞庠于四郊以养国老教胄子祭统曰天子设四学盖其制也易传太初篇曰天子旦入东学书入南学夕入西学暮入北学蔡邕引之以定明堂之位焉大戴礼保傅篇曰帝入东学以贵仁入南学以贵信入西学以贵德入北学以尊爵贾生述之以明太子之教焉故曰为大教之宫而四学具焉参明堂之政原大教之极其建置之道弘也后魏太和中立学于四门置助教二十人隋氏始隶于国子而降置五人国朝始合于太学又省至三人员位弥简其官尢难非儒之通者不列也四门学之制掌国之上士中士下士凡三等侯伯子男凡四等其子孙之为胄子者及士庶人之子为俊士者使执其业而居其次就师儒之官而考正焉助教之职佐博士以掌鼓箧榎楚之政令分其人而教育之其有通经力学者必于岁之杪升于礼部听简试焉课生徒之进退必酌于中道非博雅庄敬之流固不得临于是故有去而升于朝者贺秘书由是为博士归散骑由是为左拾遗旧制以拾遗为八品清官故必以名实者居于其位贞元中王化既成经籍少间有司命太学之官颇以为易专名誉好文章者咸耻为学官至是河东柳立始以前进士求署兹职天水武儒衡闽中欧阳詹又继之是岁为四门助教凡三人皆文士京师以为异余与立同祖于方舆公与武公同升于礼部与欧阳生同志于文四门助教署未尝纪前人名氏余故为之记而由夫三子者始　　国子监后圃赏梨花乐府序　　元虞集至大庚戌之仲春大成殿登歌乐成时雨适至我司业先生乐雅乐之复古顾甘泽之及时于是乎赋喜雨之诗推本归功于成均之和乃三月辛已国子监后圃梨花盛开先生率僚吏席林台之上尊有醴盘有蔬肴杂陈劝酬交错饮且半酣命能琴者作古操一阕禽鸟翔舞云风低回先生于是歌木兰之引以寓斯文之至乐而泳圣泽之无穷也明日僚友酌酒而赓之又明日诸生之长酌酒而赓之气和辞畅洋洋乎盛哉虞某起言曰古之教者必以乐故感其心也深而成其德也易命大夫者犹与之登高赋诗而观其能否兹事不闻久矣今吾师友僚佐乃得以讲诵之暇从容咏歌庶几乎乐而不淫者亦成均之义也命弟子缉录为卷以贻诸好事可览观焉谨序　　国子监箴　　　　　　　　　明宣宗翼翼京都岩岩学宫首善之地是维辟雍四方髦士来游来学业之所专诗书礼乐学必有师为士承式祭酒司业暨乃众职师道克惇士乃有成俊乂奋兴为国之桢咨尔为师敬尔仪则以教以率罔懈朝夕咨尔为学明善诚身克智与能匪敬弗臻俗化所自贤才所出其于国家甚重而切勖尔师生咸笃于诚无忽于行式观厥成　　御制重建太学碑略　　　　　　英宗北京故有学在宫城之艮隅庳隘弗称正统八年秋命有司撤而新之明年春成朕躬释奠于先师循古典也退即学之彝伦堂命儒臣讲经公卿大夫百执事之臣缝掖之士兵卫之帅拱侍而听殆以万计已而有司请如故事纪其成于碑敬书贞石昭示后人　国子监部艺文二
诗
　　国子监暮归　　　　　　　宋晁补之杖履清晨往缣囊薄暮归闲官厅事冷蝴蝶上□飞　　登崇文阁歌　　　　　　　　元陈琏巍巍乎高哉崇文之阁兮吾不知其几百尺突兀直倚苍冥中雕檐高飞近晓日琼□洞启来清风前瞻兮帝阙下顾兮辟雍京畿郁兮千里五云近兮九重太行西来兮迤居庸北拱兮巃□峰峦远近其环峙削出朵朵金芙蓉是中奇胜甲天下何况此地名儒宗图书浩瀚纷莫数文光夜吐犹晴虹汉家天禄不可以复见幸喜斯阁之高崇值校文之多暇日徙倚而从容爱扶舆磅礡之奇秀兮呼吸尽使归心胸阑干笑拍飞鸟上豪气不减陈元龙俯视十二衢车马尘蒙蒙欲招太白老更约东坡翁葡萄酒倾玛瑙瓮日醉三百玻璃锺人间亦自有胜境何必飞度扶桑东　　国子监彝伦堂前石晷诗　　　明袁珙流沙迢迢隔溟渤不取昆吾铸奇物杏坛花开春昼迟帝遣良工琢山骨圆如满璧巨如轮三尺瑶台高捧云子午南北已定位度数安用罗星辰六堂深沉更漏早旭日扶桑照林杪一丝影射白玉盘万井钟声报清晓先生盛服坐□比犹记花催直时寅宾出纳着二典赤心只许羲和知爰则晨昏造小子寸阴自惜勤终始期在涓埃答主恩大明教化同一晷　国子监部纪事一
汉书贾谊传谊洛阳人年十八以能诵诗书属文称于郡中文帝召以为博士是时谊年二十余最为少每诏令议下诸老先生未能言谊尽为之对人人各如其意所出后汉书朱浮传建武七年浮转太仆以国学既兴宜广博士之选乃上书曰夫太学者礼义之宫教化所由兴也陛下尊敬先圣垂意古典宫室未饰干戈未休而先建太学造立横舍比日车驾亲临观飨将以弘时雍之化显勉进之功也寻博士之官为天下宗师使孔圣之言传而不绝旧事策试博士必广求详选爰自畿夏延及四方是以博举明经惟贤是登学者精励远近同慕伏闻诏书更试五人惟取现在洛阳城者臣恐自今以往将有所失求之密迩容或未尽而四方之学无所劝乐凡策试之本贵得其真非有期会不及远方也又诸所征试皆私自发遣非有伤费烦扰于事也语曰中国失礼求之于野臣浮幸得与讲图谶故敢越职帝然之仇香传香字季智陈留考城人也入太学时诸生同郡符融有高名与香比宇宾客盈室香常自守不与融言融观其容止心独奇之乃谓曰与先生同郡壤邻房牖今京师英雄四集志士交结之秋虽务经学守之何固香乃正色曰天子修设太学岂但使人游谈其中高揖而去不复与言后融以告郭林宗林宗因与融赍刺就房谒之遂请留宿林宗嗟叹下□为拜东观汉记甄宇拜博士每腊诏赐博士人一羊羊有大小肥瘠时议欲杀羊分肉宇因取瘦者自是不复争后召会诏问瘦羊博士所在京师因以为号三国魏志高堂隆传隆字升平为博士文帝初践阼群臣或以为宜飨会隆曰唐虞有遏密之哀高宗有不言之思是以至德雍熙光于四海以为不宜为会帝敬纳之晋书杜夷传夷移渡江王导遣吏周赡之元帝为丞相敦曰今大义颓替礼典无宗朝廷滞义莫能攸正宜特立儒林祭酒官以弘其事处士杜夷栖情遗远确然绝俗才学精博道行优备其以夷为祭酒夷辞疾未尝朝会帝尝欲诣夷夷陈万乘之主不宜往庶人之家帝乃与夷书曰吾与足下虽情在忘言然虚心历载正以足下羸疾故欲相省宁论常仪也又除国子祭酒建武中令曰国子祭酒杜夷安贫乐道静志衡门日不暇给虽原宪无以加也其赐谷二百斛皇太子三至夷第执经问义夷虽逼时命亦未尝朝谒国有大政恒就夷谘访焉明帝即位夷自表请退诏曰先王之道将坠于地君下帷研思今之刘杨缙绅之徒景仰轨训岂得高退而朕靡所取则焉太宁元年卒宋书臧焘传义旗建时焘为太学博士参右将军何无忌军事随府转镇南将军高祖镇京口与焘书曰顷学尚废弛后进颓业衡门之内清风辍响良由戎车屡警礼乐中息浮夫近志情与事染岂可不敷崇坟籍敦厉风尚此境人士子侄如林明发搜访想闻令轨然荆玉舍宝要俟开莹幽兰怀馨事资扇发独习寡悟义着周典今经师不远而赴业无闻非惟志学者鲜或是劝诱未至耶想复弘之南齐书王俭传俭进号卫军将军领祭酒俭长礼学谙究朝仪每博议证引先儒罕有其例八座丞郎无能异者令史谘事宾客满席俭应接铨序傍无留滞十日一还学监试诸生巾卷在庭剑卫令史仪容甚盛作解散髺斜插帻簪朝野慕之相与放效俭常谓人曰江左风流宰相惟有谢安盖自比也梁书张充传充征拜散骑常侍国子祭酒充长于义理登堂讲说皇太子以下皆至时王侯多在学执经以拜充朝服而立不敢当也王承传承发言吐论造次儒者在学训诸生述礼易义中大通五年迁长兼侍中俄转国子祭酒承祖俭及父暕尝为此职三世为国师前代未之有也当世以为荣陈书徐孝克传孝克陵之第三弟也性至孝为国子祭酒孝克每侍宴无所食啖当其前膳羞损减高宗以问中书舍人管斌斌伺之见孝克取珍果纳绅带中访知还以遗母斌以实启高宗嗟叹良久乃敕自今宴享孝克前馔并遣将还以饷其母时论美之至德中皇太子入学释奠百司陪列孝克发孝经题后主诏皇太子北面致敬前秦录建元七年高平苏通长乐刘祥并以硕学耆儒尤精二礼苻坚以通为礼记祭酒居于东庠祥为仪礼祭酒处于西序每月朔旦率百僚亲临讲论魏书刘芳传芳字伯文彭城人历通直常侍诏以芳经学精洽超迁国子祭酒以母忧去官高祖南征宛邓起为辅国将军太尉长史从太尉咸阳王禧攻南阳萧鸾将裴叔业入寇徐州疆埸之民颇怀去就高祖忧之以芳为散骑常侍国子祭酒徐州大中正行徐州事后兼侍中从征马圈高祖崩于行宫及世宗即位芳手加衮冕高祖自袭敛暨于启祖山陵练除始末丧事皆芳撰定咸阳王禧等奉申遗旨令芳入授世宗经及南徐州刺史沈凌外叛徐州大水遣芳抚慰赈恤之寻正侍中祭酒中正并如故芳表曰夫为国家者罔不崇儒尊道学为先诚复政有质文兹范不易谅由万端资始众务禀法故也唐虞已往典籍无据隆周以降任居虎门周礼大司乐云师氏掌以媺诏王居虎门之左司王朝掌国中之事以教国子弟蔡氏劝学篇云周之师氏居虎门左敷陈六艺以教国子今之祭酒即周师氏洛阳记国子学宫与天子宫对太学在开阳门外案学记云古之王者建国亲民教学为先郑氏注云内则设师保以教使国子学焉外则有太学庠序之官由斯而言国学在内太学在外明矣案如洛阳记犹有仿像臣愚谓今既徙县崧瀍皇居伊洛宫阙府寺佥复故趾至于国学岂可舛替校量旧事应在宫门之左至如太学基所炳在仍旧营构又云太和二十年发敕立四门博士于四门置学臣案自周以上学惟以二或尚西或尚东或贵在国或贵在郊爰暨周室学盖有六师氏居内太学在国四小在郊礼记云周人养庶老于虞庠虞庠在国之西郊礼又云天子设四学当入学而太子齿注云四学周四郊之虞庠也案大戴保傅篇云帝入东学尚亲而贵仁帝入南学尚齿而贵信帝入西学尚贤而贵德帝入北学尚贵而尊爵帝入太学承师而问道周之五学于此弥彰案郑注学记周则六学所以然者注云内则设师保以教使国子学焉外则有太学庠序之官此其证也汉魏已降无复四郊谨寻先旨宜在四门案王肃注云天子四郊有学去王都五十里考之郑氏不云远近今太学故坊基趾宽旷四郊别置相去辽阔检督难周计太学坊并作四门犹为大旷以臣愚量同处无嫌且今时制置多循中代未审四学应从古不求集名儒礼官议其定所从之迁中书令祭酒如故出除安东将军青州刺史为政濡缓不能禁止奸盗廉清寡欲无犯公私还朝议定律令芳斟酌古今为大议之主其中损益多芳意也世宗以朝仪多阙其一切诸议悉委芳修正于是朝廷吉凶大事皆就谘访焉转太常卿崔辩传辩长子景□梗正有高风好古博涉以经明行修征拜中书博士历侍御史主文中散授敕接萧赜使萧琛范云高祖赐名为逸后为员外散骑侍郎与著作郎韩兴宗参定朝仪雅为高祖所知重迁国子博士每有公事常被诏独进博士特命自逸始韩子熙传子熙除国子祭酒子熙俭素安贫常好退静迁邺之始有司并给兵力时以祭酒闲务止给二人或有令其陈请者子熙曰朝廷自不给祭酒兵何关韩子熙事也论者高之周书乐逊传逊字遵贤河东猗氏人也年在幼童便有成人之操弱冠为郡主簿魏正光中闻硕儒徐遵明领徒赵魏乃就学孝经丧服论语诗书礼易左氏春秋大义寻而山东寇乱学者散逸逊于扰攘之中犹志道不倦永安中释褐安西府长流参军大统七年除子都督九年太尉李□请逊教授诸子既而太祖盛选贤良授以守令相府户曹柳敏行台郎中卢光河东郡丞辛粲相继举逊称有牧民之才□请留不遣十六年加授建忠将军左中郎将迁辅国将军中散大夫都督历□府西合祭酒功曹谘议参军魏废帝二年太祖召逊教授诸子在馆六年与诸儒分授经业逊讲孝经论语毛诗及服虔所注春秋左氏传魏恭帝二年授太学助教孝闵帝践祚以逊有理务材除秋官府上士其年治太学博士转治小师氏下大夫自谯王俭以下并束修行弟子之礼逊以经术教授甚有训道之方及卫公直镇蒲州以逊为直府主簿加车骑将军左光禄大夫隋书王頍传頍字景文年二十尚不知书为其兄颙所责怒乃感激叹曰书无不可读者勤学累载遂遍通五经周武帝引为露门学士每有议决多頍所为而性识甄明精力不倦好读诸子偏记异书当代称为博物开皇五年授国子博士元善传善赐爵江阳县公迁国子祭酒上尝亲临释奠命善讲孝经于是敷陈义理兼之以讽谏上大悦曰闻江阳之说更起朕心赉绢百匹衣一袭善之通博在何妥之下然以风流酝藉俯仰可观音韵清朗听者忘倦由是为后进所归妥每怀不平心欲屈善因善讲春秋初发题诸儒毕集善私谓妥曰名望己定幸无相苦妥然之及就讲肆妥遂引古今滞义以难善多不能对善深衔之二人由是有隙马光传光字荣伯开皇初征授太学博士因释奠高祖亲幸国子学王公以下毕集光升座讲礼启发章明己而诸儒生以次论难者十余人皆当时硕学光剖析疑滞虽辞非俊辨而义理弘赡论者莫测其深浅咸共推服上嘉劳焉杨汪传汪拜国子祭酒帝令百僚就学与汪讲论天下通儒硕学多萃焉论难锋起皆不能屈帝令御史书其问答奏之省而大悦赐良马一匹
　国子监部纪事二
唐书徐旷传旷字文远博通五经时耆儒沉重讲太学授业常千人旷从之质问不数日辞去或问其故答曰先生所说纸上语耳若奥境彼有所未见者尚何观重知其语召与反复研辨嗟叹其能窦威杨元感李密王世充皆从受学隋开皇中累迁太学博士后归高祖仍为国子博士高祖幸国学观释奠旷发春秋题讲难锋生随方占对莫能屈帝异之陆元朗传元朗字德明补太学博士高祖已释奠召博士徐文远浮屠慧乘道士刘进喜各讲经德明随方立义遍析其要帝大喜曰三人者诚辩然元朗一举辄蔽可谓贤矣赐帛五十匹迁国子博士盖文达传文达博涉经史刺史窦抗尝广集儒生令相问难大儒刘焯刘轨思孔颖达咸在坐文达亦参焉既论难皆出诸儒意表抗大奇之问盖生所受学刘焯曰此生岐嶷出自天然以多问寡焯为师抗曰可谓冰生于水而寒于水矣武德中为国子助教其宗人儒懿亦以文业知名当时称二盖焉文懿武德初历国子助教尝开讲毛诗发题公卿咸萃更相问难文懿发扬风雅甚得诗人之致贞观中终国子博士杨玚传玚为国子祭酒表大儒王迥质尹子路白履忠等三人教授国子有诏迥质谏议大夫皇太子侍读履忠老不任职拜朝散大夫罢归子路直弘文余皆有名玚奏有司帖试明经不质大义乃取年头月尾孤经绝句且今习春秋三家仪礼者纔十二恐诸家废无日请帖平文以存学家其能通者稍加优宦奖孤学从之因诏以三家传仪礼出身者不任散官遂着令生徒为玚立颂太学门又言古者卿大夫子弟及诸侯岁贡小学之异者入太学渐渍礼乐知朝廷君臣之序班以品类分以师长三德四教学成然后爵之唐兴二监举者千百数当选者十之二考功覆校以第谓经明行修故无多少之限今考功限天下明经进士岁百人二监之得无几然则学徒费官禀而博士滥天禄者也且以流外及诸色仕者岁二千过明经进士十倍胥史浮虚之徒眊先王礼义非得与服勤道业者挈长短绝轻重也国家启庠序广化导将有以用而劝进之有司为限约以黜退之欲望俊乂在朝难矣帝然其言鱼朝恩传永泰中诏朝恩判国子监兼鸿胪礼宾内飞龙闲厩使封郑国公始诣学诏宰相常参官六军将军悉集京兆设食内教坊出音乐俳倡侑燕大臣子弟二百人朱紫然为附学生列庑次又赐钱千万取子钱供秩饭每视学从神策兵数百京兆尹黎干率钱劳从者一费数十万而朝恩色常不足阳城传城迁国子司业引诸生告之曰凡学者所以学为忠与孝也诸生有久不省亲者乎明日谒城还养者二十辈有三年不归侍者斥之简孝秀德行升堂上沈酗不率教者皆罢躬讲经籍生徒斤斤皆有法度薛约者狂而直言事得罪□连州吏捕迹得之城家城坐吏于门引约饮食讫步至都外与别帝恶城党有罪出为道州刺史太学诸生何蕃季偿王鲁卿李谠等二百人顿首阙下请留城柳宗元闻之遗蕃等书曰诏出阳公道州仆闻悒然幸生不讳之代不能论列大体闻下执事还阳公之南也今诸生爱慕阳公德恳悃乞留辄用抚手喜甚昔李膺嵇康时太学生徒仰阙执诉仆谓讫千百年不可复见乃在今日诚诸生见赐甚厚将亦阳公渐渍导训所致乎意公有博厚恢大之德并容善伪来者不拒有狂惑小生依托门下飞文陈愚论者以为阳公过于纳污无人师道仲尼吾党狂狷南郭献讥曾参徒七十二人致祸负刍孟轲馆齐从者窃屦彼圣贤犹不免如之何其拒人也俞扁之门不拒病夫绳墨之侧不拒枉材师儒之席不拒曲士且阳公在朝四方闻风贪冒苟进邪薄之夫沮其志虽微师尹之位而人实瞻望焉与其化一州其功远近可量哉诸生之言非独为己也于国甚宜蕃等守阙下数日为吏遮抑不得上既行皆泣涕立石纪德搜采异闻录唐六典国子生初入置束帛一篚酒一壶修一案为束修之礼开元礼载皇子束修束帛一篚五匹酒一壶二斗修一案三脡皇子服学生之服至学门外陈三物于西南少进曰某方受业于先生敢请见执篚者以篚授皇子皇子跪奠篚再拜博士答拜皇子还避遂进跪取篚博士受币皇子拜讫乃出其仪如此宋史郭忠恕传忠恕广顺中召为宗正丞兼国子书学博士改易博士建隆初被酒与监察御史符昭文竞于朝堂御史弹奏忠恕叱台吏夺其奏毁之坐贬为干州司户参军崔颂传颂判国子监会重修国学及武成王庙命颂总领其事建隆三年夏始会生徒讲说太祖遣中使以酒果赐之每临幸国学召颂与语因及经义颂应答无滞及郊祀以颂摄太仆升车执绥上问以一时典礼颂占对闲雅上甚重之邢昺传昺字叔明曹州济阴人太平兴国初举五经廷试日召升殿讲师比二卦又问以群经发题太宗嘉其精博擢九经及第授大理评事知泰州盐城监赐钱二十万明年召为国子监丞专讲学之任迁尚书博士出知仪州就转国子博士代还赐绯选为诸王府侍讲雍熙中迁水部员外郎改司勋端拱初赐金紫累迁金部郎中真宗即位改司勋郎中俄知审刑院以昺儒者不达刑章命刘元吉同领其事是冬昺上表自陈夙侍讲讽迁右谏议大夫咸平初改国子祭酒二年始置翰林侍讲学士以昺为之受诏与杜镐舒雅孙奭李慕清崔偓佺等校定周礼仪礼公羊谷梁春秋传孝经论语尔雅义疏及成并加阶勋俄为淮南两浙巡抚使初置讲读之职即于便坐令昺讲左氏春秋侍读预焉五年讲毕宴近臣于崇政殿赐昺袭衣金带加器币仍迁工部侍郎兼国子祭酒学士如故知审官院陈恕丁内艰以昺权知院事景德二年上言亡兄素尝举进士愿沾赠典特赠大理评事是夏上幸国子监阅库书问昺经板几何昺曰国初不及四千今十余万经传正义皆具臣少从师业儒时经具有疏者百无一二盖力不能传写今板本大备士庶家皆有之斯乃儒者逢辰之幸也上喜曰国家虽尚儒术非四方无事何以及此上又访以学馆故事有未振举者昺不能有所建明先是印书所裁余纸鬻以供监中杂用昺请归之三司以裨国用自是监学公费不给讲官亦厌其寥落上方兴起道术又令昺与张雍杜镐孙奭举经术该博德行端良者以广学员三年加刑部侍郎昺居近职常多召对一日从容与上语及宫邸旧僚叹其沦丧殆尽唯昺独存翌日赐白金千两且诏其妻至宫庭赐以冠帔四年昺以羸老艰于趋步上前自陈曹州故乡愿给假一年归视田里俟明年郊祀还朝上命坐慰劳之因谓曰便可权本州何须假耶昺又言杨砺夏侯峤同为府僚二臣没皆赠尚书上悯之翌日谓宰相曰此可见其志矣即超拜工部尚书知曹州职如故李觉传觉迁国子博士端拱元年春初令学官讲说觉首预焉太宗幸国子监谒文宣王毕升辇将出西门顾见讲坐左右言觉方聚徒讲书上即召觉令对御讲觉曰陛下六龙在御臣何敢辄升高坐上因降辇令有司张帟幕设别坐诏觉讲周易之泰卦从臣皆列坐觉因述天地感通君臣相应之旨上甚悦特赐帛百匹贾昌朝传昌朝字子明真定获鹿人天禧初真宗尝祈谷南郊昌朝献颂道左召试赐同进士出身主晋陵簿赐对便殿除国子监说书孙奭判监独称昌朝讲说有师法他日书路随韦处厚传示昌朝曰君当以经术进如二公为颍川郡王院伴读再迁殿中丞历知宜兴东明县奭侍读禁中以老辞荐昌朝自代召试中书寻复国子监说书胡瑗传瑗字翼之泰州海陵人以保宁节度推官教授湖州瑗教人有法科条纤悉备具以身先之虽盛暑必公服坐堂上严师弟子之礼视诸生如其子弟诸生亦信爱如其父兄从之游者常数百人庆历中兴太学下湖州取其法着为令皇佑中授光禄寺丞国子监直讲瑗既居太学其徒益众太学至不能容取旁舍处之礼部所得士瑗弟子十常居四五随材高下喜自修饰衣服容止往往相类人遇之虽不识者皆知其瑗弟子也周邦彦传邦彦字美成元丰初游京师献汴都赋万余言神宗异之命侍臣读于迩英阁召赴政事堂自太学诸生一命为正居五岁不迁益尽力于辞章出教授庐州知溧水县还为国子主簿哲宗召对使诵前赋除秘书省正字丰稷传稷改国子司业起居舍人历太常少卿国子祭酒车驾幸太学命讲书无逸篇赐四品服杨时传李纲之罢太学生伏阙上书乞留纲与种师道军民集者数十万朝廷欲防禁之吴敏乞用时以靖太学时得召对言诸生伏阙纷纷忠于朝廷非有他意但择老成有行谊者为之长贰则将自定钦宗曰无逾于卿遂以时兼国子祭酒高闶传闶迁著作佐郎以言者论罢主管崇道观召为国子司业时兴太学闶奏宜先经术帝曰士习诗赋已久遽能使之通经乎闶曰先王设太学惟讲经术而已国初犹循唐制用诗赋神宗始以经术造士遂罢诗赋又虑不足以尽人才乃设词学一科今宜以经义为主而加诗赋帝然之闶于是条具以闻其法以六经语孟义为一场诗赋次之子史论又次之时务策又次之太学课试及郡国科举尽以此为法且立郡国士补国学监生之制中兴已后学制多闶所建明闶又言建学之始宜得老成以诱掖后进乃荐全州文学师维藩诏除国子录维藩眉山人精春秋学林栗其高弟也故首荐之新学成闶奏补试者六千人且乞临雍继率诸生上表以请于是帝幸太学秦□执经闶讲易泰卦赐三品服胡寅闻之以书贵闶曰阁下为师儒之首不能建大论明天人之理乃阿谀柄臣希合风旨求举太平之典欺天罔人孰甚焉平生志行扫地矣闶少宗程颐学宣和末杨时为祭酒闶为诸生胡安国至京师访士于时以闶为首称由是知名王纶传纶字德言建康人幼颖悟十岁能属文登绍兴五年进士第授平江府昆山县主簿历镇江府婺州临安府教授权国子正时初建太学亡旧规凭吏省记吏缘为奸纶厘正之其弊稍革黄中传中字通老为司封员外郎兼国子司业芝草生武成庙官吏请以闻中不答官吏阴画图以献宰相谓祭酒周绾与中曰治世之瑞抑而不奏何耶绾未对中曰治世何用此为绾退谓人曰黄司业之言精切简当惜不为谏官王信传信字诚之处州丽水人既冠入太学登绍兴三十年进士第试中教官授建康府学教授丁父忧服除进所著唐太宗论赞及负薪论孝宗览之嘉叹不已特循两资授太学博士时须次者例徙外添差温州教授郡饥疫议遣官赈救之父老愿得信任其事守不欲以烦信请益力信闻之欣然为行遍至病者家全活不可胜记差敕令所删定官法令有不合人情自相抵牾吏得以傅会出入者悉厘正之转对言敌情不可测和议不可恃今日要当先为自备之策以待可乘之机上以为是又论太学正录掌规矩之官而员多博士掌训导之官而员少请以正录两员升为博士从之吴柔胜传柔胜嘉定初主管刑工部架阁文字迁国子正柔胜始以朱熹四书与诸生诵习讲义策问皆以是为先又于生徒中得潘时举吕乔年白子长擢为职事使以文行表率于是士知趋向伊洛之学晦而复明迁太学博士清波杂志元丰间驾往国子监出起居有旨人赐酒二瓮诸斋往往置以益之曰奉圣旨得饮遂自肆致有乘醉登楼击鼓者因是遇赐酒即拘卖以钱以是知自昔国学有酒禁也东坡志林杞人马正卿作太学正清苦有气节学生既不喜博士亦忌之余偶至其斋中书杜子美秋雨叹一篇壁上初无意也而正卿即日辞归不复出至今白首穷饿守节如故正卿字梦得清波杂志郑穆字闳中闽士所尊四先生郑其一也元佑初为国子祭酒久而请老太学诸生数千人状诣司业又诣丞相府请留不报以待制奉祠将行公卿大夫多以诗赠之三学之士皆为诗且出祖汴东门外三献酒再拜堂下辞诀而去观者叹息辉又从合肥王公助学王与郑中表亲有一编曰归荣乃送行诗也后未见此本玉照新志自绍兴讲和以来金使经由官私牌额悉以纸覆之盖常年之例隆兴间金使往天竺山烧香过太学门临安尹命官吏持纸往幕太学二字有直学程宏图者襕立其下曰太学贤士之关国家储才之地何歉于金使坚执不令登梯吏以白尹尹以上闻阜陵嘉叹久之遂免至今循之宏图后登第上记其姓名喜其有守擢大理司直迁丞而卒宏图番阳人词翰亦佳然使酒难近人多忌之癸辛杂识余晦字养明四明人小有才赵与之罢京尹晦实继之此壬子四月也后一月上庠士人与市人有竞以不能奉学舍之意既而斋生有毙于斋中者遂命总辖辈入斋看验遂肆诸生之怒时祭酒蔡□入奏三学卷堂伏阙上书直攻晦为仆及晦轿出将白堂则诸生拦截于路欲行打辱于是晦即绝江以避之遂以理少罢职而□亦除宗少而去京庠复上书留蔡而大博黄邦彦武博戴良斋复劾晦而留□皆不报未几晦知鄂州杭以二卿召或有诗献蔡云九曲湾头是钓滩先生何事放渔竿长江流水滔滔去落日西风阵阵寒好把丹心裨圣主休将素爵换高官想于献纳论思际应说今来蜀道难后□径除佥枢或有讥之云不因同舍之卷堂安得先生之过府元史顺帝本纪至正二十年冬十月朔甘露降于国子监大成殿前柏木许衡传帝久欲开大学会衡请罢益力乃从其请至元八年以为集贤大学士兼国子祭酒亲为择蒙古弟子俾教之衡闻命喜曰此吾事也国人子大朴未散视听专一若置之善类中涵养数年将必为国用乃请征其弟子王梓刘季伟韩思永耶律有尚吕端善姚燧高凝白栋苏郁姚炖孙安刘安中十二人为伴读诏驿召之来京师分处各斋以为斋长时所选弟子皆幼稚衡待之如成人爱之如子出入进退其严若君臣其为教因觉以明善因明以开蔽相其动息以为张弛课诵少暇即习礼或习书算少者则令习拜跪揖让进退应对或射或投壶负者罚读书若干遍久之诸生人人自得尊师敬业下至童子亦知三纲五常为生人之道十年权臣屡毁汉法诸生廪食或不继衡请还怀帝以问翰林学士王盘盘对曰衡教人有法诸生行可从政此国之大体宜勿听其去帝命诸老臣议其去留窦默为衡恳请之乃听衡还以赞善王恂摄学事刘秉忠等奏乞以衡弟子耶律有尚苏郁白栋为助教以守衡规矩从之孛朮鲁翀传翀字子翚其先隆安人迁集贤直学士兼国子祭酒诸生素已望翀至是私相欢贺翀以古者教育有业退必有居旧制弟子员初入学以羊贽所贰之品与羊等翀曰与其餍口腹孰若为吾党燥湿寒暑之虞乎命撙集之得钱二万缗有奇作屋四区以居学者诸生积分有六年未及释褐者翀至皆使就试而官之帝师至京师有旨朝臣一品以下皆乘白马郊迎大臣俯伏进觞帝师不为动惟翀举觞立进曰帝师释迦之徒天下僧人师也余孔子之徒天下儒人师也请各不为礼帝师笑而起举觞卒饮众为之栗然刘赓传赓兼国子祭酒国学故事伴读生以次出补吏莫不争先出时有一生亲老且贫同舍生有名在前者因博士以告曰我齿颇少请让之先赓曰让德之恭也从其让别为书荐其人朝廷反先用之自是六馆之士皆知让之为美德也虞集传集除国子助教即以师道自任诸生时其退每挟策趋门下卒业他馆生多相率诣集请益丁内艰服除再为助教除博士监祭殿上有刘生者被酒失礼俎豆间集言诸监请削其籍大臣有为刘生谢者集持不可曰国学礼义之所出也此而不治何以为教仁宗在东宫传旨谕集勿竟其事集以刘生失礼状上之移詹事院竟黜刘生仁宗更以集为贤王思诚传思诚至正元年迁奉议大夫国子司业二年拜监察御史召修辽金宋三史调秘书监丞会国子监诸生相率为哄复命为司业思诚召诸生立堂下黜其首为哄者五人罚而降斋者七十人勤者升惰者黜于是更相勉励张翥传翥字仲举晋宁人以翰林侍读兼祭酒翥勤于诱掖后进绝去崖岸不徒以师道自尊用是学者乐亲炙之有以经义请问者必历举众说为之折衷论辩之际杂以谈笑无不厌其所得而后已金台集国子监候日影到堂后梨树散学
献征录萧邦现庐陵人举明经为邑学训导每得俸给必制衣服备甘旨以奉父母扁其堂曰养志明初升国子典簿见诸生有三年省祭及为养亲而行者必委曲成就之有不顾父母之养者辄呵责之祭酒张显宗司业张智礼重之亟称其孝友学者称为养志先生赵俶字本初洪武六年除国子博士既教胄子随叩辄应莫不乐得经师上一日御奉天殿俶偕诸儒侍侧召至前谕之曰经学必宗孔子毋以仪秦纵横语示诸生也俶顿首谢归告诫士子屏去战国策诸书勿读明年诏择诸生之聪悟能文者二十五人命俶领而颛教之且令修词以汉司马迁班固唐韩愈宋欧阳修苏轼为法寻于诸生中擢李扩黄义等入文华武英二堂说书多至大用俶自专师席旦夕诲迪不倦士多成业张显字缉熙洪武中被荐自王府教授为国子学正秩满升监丞□事公勤六馆皆敬重之乃条陈百务成法益备时北监初建惟司业贝泰署印教尼不行朝议以显素谙典章乃奏改北诏报可遂兼程以往经理学舍劝惩淑慝百废毕兴辅泰所不逮泰旧尝为南监助教显降意下之协恭和衷严申学规激励后进于是诸生数千人肃然敬服莫不以显为能尽职欧阳贤永乐间为南京国子助教九年考最凡考最复职者皆援例自陈得升众谓贤曷自陈曰吾尝戒学者宜安命乃今自蹈之耶卒不自陈赵鲁字尚确山阴人宣德初领乡荐历任教谕正统十二年始升国子监典籍日端坐观书咏诗校对讹缺或忘寝食暇则鸣琴自娱祭酒陈敬宗谓人曰赵尚确仕不近利学不近名对之坐谈简淡有味令人兴起今之黄叔度也久之迁典簿益勤敏尽职不以为卑及秩又满引年致仕行李无一长物惟囊书数百卷而去春明梦余录明兴之初未即正位即建国子监兴学以元国子生梁贞为太子宾客兼祭酒掌监事仿周制以六德六艺训迪务底于成有异才出类者即奏闻擢用之初国学既建诸博士皆就职胄子在内府者令布衣高启谢征教之至是诸生方序立右顺门内贞信旨下敕诸生出受业太学既而以学制未广谕中书省曰太学育贤之地所以兴礼乐明教化贤人君子所自出古帝王建国以此为重今太学虽建斋舍卑隘不足以居其令工部增益学舍必高明轩厂俾讲习有所游息有地达材成德者有可望焉庙成上幸学行释菜礼初礼部奏增国子生上曰扬雄言务学不如求师师得其人则材成不得其人广生徒何益其民间俊秀可充选者甚众而祭酒乏人卿等其为朕询采天下通今博古才德兼备足为人师者以名闻于是起致仕尚书侍郎及四辅官驿召至皆手敕署祭酒司业官十四年以文渊阁学士宋讷为祭酒敕谕之曰太学贤士所关礼义之所自出也自建学而来历选师儒以居迄今未臻其效岂士习之难变欤抑师道之不立莫为变欤此朕所夙夜究心者也卿宿学者德兹特命为祭酒尚体朕志使诸生有成士习丕变庶国家有赖焉时初设学学徒众师生相讦教尼不行上令曹国公李文忠以勋臣亲重领监事助绳纠讷性严重不妄言笑以矩矱自检抚士恩义并至恒寝食堂厢房不休沐私第谆切训召不遗余力而上时时召与问对亦时时至太学临视一日上召问卿昨午默坐厢房色颇厉何也讷顿首言臣荷皇上恩厚念欲为国家效犬马竭力造士昨生徒有造次步倾跌失容者皆臣不能教迪所致故静自□责上嘉叹讷顿首曰犬马臣动息圣明何从知上曰朕欲时见卿念学事烦不欲为数数故遣画工图卿像以来因出像示讷讷感泣顿首谢讷滑县人举元进士知盐山县征为助教升内阁学士转祭酒能躬修教率规绳整肃故其时国学人才卓有可观长安客话国初高丽遣金涛等四人来入太学洪武四年涛登进士归国其后各国及土官亦皆遣子入监监前别造房百间居之名王子书房有奏归省者命礼部厚赐以荣其归今太学前有交趾号房盖成祖设北监以来所以处交趾官生者春明梦余录永乐三年谕礼部申明国学洪武旧规俾师教无阙士学有成庶几国家得贤才之用时以内阁胡俨为祭酒俨南昌人以举人授华亭教谕荐知桐城入为检讨入阁以其学行堪为师表出为祭酒率以身教士心翕然向慕上北征以祭酒掌翰林院事太子宾客致仕自处淡薄衣食仅足方岳重臣俱待以师礼宣德后以师道著者北为李忠文时勉南为陈祭酒敬宗于是有南陈北李之称时勉崇廉耻抑奔竞别贤否为劝惩士习丕变诸生数千人开导训诲语经义必穷旨趣俾涣然领解诸生有贫不能婚病不能医死不能丧者节缩钱为赈给仁义之风行矣督诸生学甚劬且五鼓令起诵读夜漏定二鼓方听寝时潜行省其勤惰一时人士皆感奋兴起共诵称之曰天地之量父母之心敬宗力以师道自任严条教革旧习励诸生于进学成德瞽宗之政肃于朝廷僚属挟忿私有抵诬周文襄为草疏申理辞少骫敬宗曰不可被诬事小欺君事大持不上而事亦竟白时大阉王振权重震天下时勉特与抗礼振生日诸大臣皆往贺又独否振恚遣人日廉迹其故莫得也彝伦堂故有大树时勉嫌其阴翳颇妨诸生班稍伐其傍枝振以为擅伐官树供私爨遂矫旨与司业赵琬掌馔金鉴连逮方逮时时勉方坐东厢考业锦衣官校猝至掩卷起免冠受桎梏诸监生皆错愕失次时勉神色自若呼诸生前徐语曰某人某处讲是某处讲非某胜某缕缕如平时因顾嘱僚属令终事乃行己矫旨荷校国子前校重百斤时勉老不任校惫甚诸生司马询等百千人伏阙请宽宥有石大用者独奋请以身代会事闻皇太后乃得解寻致仕去而敬宗考绩至都下不诣振振以礼币求书程子四箴走笔书而归其礼币竟不往故官太学者二十余年竟不调敬宗意豁如也盖一时风尚肃正者如此寓圃杂记正统十一年太师英国公暨侯伯二十余人早朝毕奏曰臣等皆武夫不谙经典愿赐一日假诣国子监听讲上命以三月三日于是太师率诸侯伯至日到监始携茶汤果饼之类甚丰祭酒李先生时勉命诸生立讲五经各一章讲罢设酒馔奉款诸侯伯让曰受教之地皆就列坐惟太师与先生抗礼饮甚欢太师屡辞先生曰秀才家饭不易措置愿太师少宽后命诸生歌鹿鸣之诗宾主雍雍抵暮而散此亦太平盛事也春明梦余录弘治中诏起侍讲谢铎为北祭酒佥事张懋南祭酒皆宿儒懋以父丧力辞特旨为增置司业一人署监事以待以编修罗钦顺为之听懋终制日赴官时士多放逸有差拨争先者钦顺念以为放心宜收非管摄之严不可争风宜息非精稽考公予夺填之不能持甚力而谤作已乃肃然及懋至与谨矩度尚德化励廉耻明道术着功令祁寒暑雨具冠服危坐终日以听事诸生翕然日执经质疑问业人人自以为得师也铎先后祭酒两雍律己率人皆严立规约监故有羡金为祭酒费铎尽籍于官均赡僚属构东西楼刻经史列其上北监庙街湫隘益市地辟其斜侧又市庐舍三十余区居博士助教诸学官诸生贫者赡给死者赙襚皆羡金不自私一钱　国子监部杂录
</div>
    <div class="pagination">
<a href="官常典国子监部_page4.html">上一页</a><a href="官常典国子监部.html">1</a><a href="官常典国子监部_page2.html">2</a><a href="官常典国子监部_page3.html">3</a><a href="官常典国子监部_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
