<!DOCTYPE html>
<html>
 <head>
  <meta charset="utf-8"/>
  <title>
   官常典宗藩部 - 第 13 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典宗藩部 - 第 13 页/共 57 页
  </h1>
  <div class="content">
   帝系
高瞻祁见佑厚载翊常由慈和怡伯
仲简靖迪先猷
周王位下　有子同安睦勤朝在肃恭绍伦敷惠润昭恪广登庸楚王位下　孟季均荣显英华蕴盛容宏才升博衍茂士立全功齐王位下　贤能长可庆睿智实堪宗养性期渊雅寅思复会通鲁王位下　肇泰阳当健观颐寿以弘振举希兼达康庄遇本宁蜀王位下　悦友申宾让承宣奉至平懋进深滋益端居务穆清湘王位下　久镇开方岳扬威谨礼仪刚毅循超卓权衡素自持代王位下　逊仕成聪俊充廷鼐鼎彝传贻连秀郁炳耀壮洪基肃王位下　瞻禄贡真弼缙绅识烈忠曦晖跻富运凯谏处恒隆辽王位下　贵豪恩宠致宪术俨尊儒云仍祺保合操翰丽龙舆庆王位下　秩邃置台鼒倪伸帅倬奇适完因巨衎骘眷发需毗宁王位下　盘奠觐宸拱多谋统议中总添支庶阔作哲向亲衷岷王位下　徽音膺彦誉定干企禋雍崇理原谘访宽镕喜贲从谷王位下　赋质僖雄敞丛兴阐福昌笃谐恂怿豫扩霁昱祯祥韩王位下　冲范征偕旭融谟朗璟逵亶韶愉颢慥令绪价蕃维渖王位下　佶幼诠勋引恬珵效回&amp;#湜源諲皙暐圭璧澈澄昂安王位下　斐序斌延赏凝覃浚祉襄恢严颛辑矩缜密廓程纲唐王位下　琼芝弥宇宙硕器聿琳琚启龄蒙颂体嘉历协铭图郢王位下　伟闻参望奭箴诲洎皋夔麒麟余积兆奎颖璇玑伊王位下　颙勉諟吁典褒珂采凤琛应畴颁胄选昆玉冠泉金以下六十
字原无国号
毖初斯建节勖好必贞铨执准符钧正
询旼汝励虔
　　　　　荐谞演还畅先施遂省稽诹欢爰造就　适艺冀埙篪　　　　　慧坚忻愿确鉴洁绰侁孜习献增盈谧临饶轶绩撝靖江王位下　赞佐相规约经邦任履亨若依纯一行远得袭芳名旧
有
潭王位下　福昌忻保定嘉应必兴隆启处询从式尊闻汝贵中以国除
祖训不载

按续文献通考二十八年乙亥秋八月更定宗人封爵册宝之制皇太子及亲王金册金宝皇太子妃及妃止授金册皇太子嫡长子为皇太孙次嫡子并庶子年十五皆封郡王授以涂金银册银印亲王嫡长子年十岁封王世子授以金册金宝庶子年十岁皆封郡王授以镀金银册银印凡王世子必以嫡长以庶夺嫡降庶人重则远窜王年三十正妃未有子庶子止封郡王俟王与妃年五十无子始封庶长子为王世子凡嗣封受封纳妃朝廷遣使行册命礼郡王次子授镇国将军职三品次孙辅国将军职四品次曾孙奉国将军职五品凡三等次元孙镇国中尉职六品次五世孙辅国中尉职七品次六世孙以下奉国中尉职八品凡三等亲王女曰郡主郡王女曰县主郡王孙女曰郡君郡王曾孙女曰县君郡王元孙女曰乡君凡五等靖江王府视郡王降一等宗人有文武才能堪任用者宗人府以名闻考验升转如常选法有犯宗人讯问量罪降等重则斥为庶人罚而不刑是年秋九月壬寅更定亲王禄米先是太祖谓户部尚书郁新等曰朕今子孙众盛原定亲王岁用禄米各五万石天下官吏军士亦多俸给弥广其斟酌古制量减各王岁给以资军国之用至是户部议更定亲王等岁给米石洪武二十九年定亲王入觐礼仪及见皇后父母之礼按明会典二十九年定亲王见天子毕次见东宫引礼官导王由文华门东门入至文华殿前西向立东宫冕服执大圭詹事府等官六员导驾出升座东宫官左右侍从引礼官引王就拜位赞礼官赞四拜礼东宫坐受毕东宫及王俱衣常服叙家人礼引礼官请王由殿东门入至后殿各王东坐向西东宫面东赞礼官赞四拜礼王坐受时诸王皆东宫叔如东宫与王叙坐东宫正中南面坐各王东西叙坐　凡诸王见皇后父母亦行四拜礼皇后父母立受洪武三十年诏燕晋二王练兵备边各王府宜守定制不许劳民兴造按明大政纪三十年四月诏晋王燕王各练兵备边八月诏工部移文各王府宜各守定制不许私有兴造劳吾民匠若有不可已者必奏请方许洪武三十一年敕燕王率诸王防边夏太祖崩建文帝诏诸王临邸中毋奔丧秋逮周王橚废为庶人时高巍应诏请分王诸王子弟敕辽王毋以孳牧侵民田命王官不得三六九载考核按明大政纪三十一年五月乙亥敕燕王总率诸王用防边患敕曰朕观成周之时天下治矣周公犹告成王曰诘尔戎兵安不忘危之道也今虽海内无事然天象示戒边圉之患岂可不防朕之诸子汝独才智克堪其任秦晋已薨汝实为长攘外安内非汝而谁已命杨文总北平都司行都司等军郭英总辽东都司并辽府护卫悉听汝节制尔其总率诸王相机度势用防边患奠安黎民以答上天之心以副吾付托之意其敬慎之毋怠闰五月乙酉上崩时诸王皆尊属拥重兵专制地嫌势逼诏诸王临邸中毋奔丧王国所在吏民悉听朝廷节制诏下诸王不悦谓此齐尚书疏间我也辛卯皇太孙即皇帝位六月文皇自燕邸入临至淮安出敕令归国七月命曹国公李景隆讯周王橚逮至京废为庶人十二月癸丑辽州人高巍应诏辟上书请行主父偃推恩之令分王诸王子弟不当听错削夺之策帝奇之巍书略曰高皇帝有文王纯一之德大行皇后有后妃不妒之行则百斯男无不穆穆皇皇宜君宜王者也故本宗百世为天子支庶百世为诸侯体三代之封建分茅胙土先封形势之地陕西百二山河其人勇悍西邻土番以秦府王之山西表里河山其人刚壮北近蒙古以晋府王之北平虽无名山大川之限而桑土沃饶广畜羊马其人衣皮食肉弓马是务辽金元藉之各兴一代之业故以燕府王之四川虽曰西南一隅山河阻深刘备诸葛亮据之而虎视吴魏者也故以蜀府王之其余楚湘齐兖宁辽谷代庆肃星罗棋布比之前代虽皆分封过制而高皇帝之圣模神虑莫非欲护中国而屏四裔也今各处亲王固多骄逸不削则朝廷纪纲不立削之则伤亲亲之恩此我皇上之所难处者也以臣愚见不当听错削夺之策当行主父偃推恩之令使秦晋燕蜀四府子弟分王于齐兖楚湘齐兖楚湘子弟分王于秦晋燕蜀其余宁辽谷代庆肃等府类比而分其地如此则藩王之权不削而自弱矣臣又愿皇上待遇亲王薄其贡而厚其恩常尽亲亲之礼其贤如汉之河间献王与东平王苍者下诏褒赏之其骄逸不法如汉之淮南济北者初犯则容之再犯则赦之三犯而不改者当合亲王告太庙削其地而废处之岂有不顺服哉按续文献通考三十一年敕辽宁诸王据边场孳牧勿侵民田是年冬命王府官不得三六九载考核　宗藩部汇考十
　　明二
惠宗建文元年封诸弟为吴衡徐三王令亲王不得节制文武吏士燕王来朝留其世子及二弟寻遣还召讯湘王柏王焚死废齐代岷三王为庶人燕府靖难兵起谷王自宣府还京徙辽王于荆州削宁王护卫按明大政纪建文元年二月封弟允熥为吴王允熞为衡王允为徐王令亲王不得节制文武吏士以周是修为衡府纪善燕王来朝行皇道入登陛不拜户部侍郎卓敬监察御史曾凤韶皆上书论劾不报三月丁亥燕王还国燕世子及其弟高煦高燧留京师寻遣还北平初齐泰曰三人在此宜先收之黄子澄曰不可事觉则彼先发有名且得为备莫若遣归使坦怀无疑也遂遣归寻遣人追之不及北平按察司佥事汤宗奏按察司陈瑛密受燕府金钱有异谋遂逮之燕山左护卫百户倪谅亦上变告逮府中官旗于谅周铎等伏诛敕都督宋忠率兵三万及燕府护卫健卒屯开平名曰备边实屯兵图燕故调去健卒以制之敕都督徐凯练兵临清都督耿瓛练兵山海关诏燕府指挥关童等还京调北平左右卫军屯彰德顺德时齐泰惧燕王智勇绝人善用兵以防边为名令诸将防守外张昺谢贵防于内约期俱发燕王于诸王最长威最盛地势形便兵力又最强朝廷深忌之齐泰黄子澄徐辉祖侍郎卓敬日夜谋所以防燕者长史葛诚教授余逢辰亦稍泄其谋张昺谢贵马宣彭二每遇中朝使者至北平亦颇传言语谓宜早为备燕王固知之自京师归即托疾久之遂称疾笃大暑围火炉摇颤曰寒甚寒甚宫中亦杖而行朝廷稍不为意诚逢辰密告贵昺曰殿下本无恙公等勿懈怠恐一旦不可测已而王密谋益急燕府遣人至京奏事诏考讯成狱发符逮王府官属四月有上变者遣使召讯湘王柏王惧纵火自焚妃从之阖户皆死齐王府人曾名深上变告召齐王榑至废为庶人拘留京师与周王同系诛护卫指挥柴真等幽代王桂于大同絷岷王楩于云南俱废为庶人五月岳池教谕程济上言西北兵起大难在宗室中逮至京下狱帝将杀济济大呼曰陛下且囚臣至期无兵臣死未晚遂系之已而兵果起赦之七月甲戌燕府起兵号靖难北平掌布政使司事侍郎张昺都指挥使谢贵彭二燕府长史葛诚教授余逢辰死之遂尽克九门初高帝封建诸子谓元之旧都地广民众且密迩北边非有大器不足以镇之封成祖为燕王会懿文太子薨燕地有天子气善相者见之曰龙颜凤姿天章日表太平天子也高皇上宾辅嗣君者忌成祖命张昺宋忠等内外防之及张昺等传言谓宜早为备于是命谢贵等以城七卫并屯田军士围王城又以木栅断端礼等门未几削爵及逮官属诏至指挥张玉朱能等泣劝起兵先擒谢贵张昺余无能为成祖曰须以计致之今遣内使官来逮护卫官属悉依所坐名收之就令差来内官召贵昺付所逮者贵昺必来则缚之一夫之力耳乃匿壮士端礼门内遣召贵昺及贵昺入至端礼门壮士出擒之玉等率勇士夜捕贵昺伏兵攻九门黎明已克其八惟西直门未下令指挥唐云谕散遂下令安集城中人民安堵诸司官吏视事如故北平都指挥使余瑱走居庸马宣走蓟州宋忠率兵至居庸知事不济退保怀来留余瑱守居庸燕府上书请诛齐泰黄子澄略曰奸臣齐泰黄子澄辈假陛下之威权剪皇家之枝叶橚榑柏桂楩五弟虽有愆过未闻不轨重可裁减护卫轻可赐敕诫励则厚亲之仁惩过之义两尽不务出此辄削王爵夺国土转徙流离行路矜恻柏尤可悯阖室自焚圣仁在上胡宁忍此今其心尚未厌足又以加臣分兵围守臣府但云府中不留一人号地哭天擗踊无诉又云伏睹祖训有云如朝无正直内有奸恶则亲王训兵待命天子密诏诸王统领镇兵讨平之臣谨俯伏俟命惟陛下念之念之八月丙寅谷王橞自宣府还京召辽王宁王还京辽王至徙封荆州宁王不至诏削护卫监察御史韩郁上言诸王亲则太祖遗体贵则孝康皇帝手足尊则陛下叔父使二帝在天之灵子孙为天子而弟与子遭残戮其心安乎臣每念至此未尝不流涕也此皆竖儒偏见病藩封太重疑虑太深而至此夫唇亡齿寒人人自危周王既废湘王自焚代府被摧而齐又告王反矣为计者必曰兵不举则祸必加是朝廷执政激之使然燕举兵两月矣前后调兵不下五十余万而一矢无获谓之国有谋臣可乎经营已久军需辄乏将不效谋士不效力徒使中原无辜赤子困于转输民不聊生日甚一日九重之忧方深而出入帷幄与国事者方且洋洋自得彼其劝陛下必削藩国者果何心哉谚曰亲者割之不断&amp;#者续之不坚殊有理也陛下不察不待十年悔无及矣臣虽至愚感恩至厚不敢不言幸少垂洞鉴兴灭继绝释代王之囚封植湘王之墓还周王于京师迎楚蜀为周公俾其各命世子持书劝燕罢兵守藩以慰宗庙之灵明诏天下拨乱反正笃厚亲亲宗社幸甚不听十月壬寅靖难兵袭破大宁宁王权降燕十一月乙亥燕府再上书辨诬不轨之事请诛齐泰黄子澄不报燕府传檄天下诛灭左班文职奸臣十二月庚申迁肃王于兰县参赞大将军军务高巍使燕请罢兵不报二年六月遣尚宝司丞李得成使燕议罢兵不报十月诏诸将毋使朕负杀叔父名三年七月戊戌遣锦衣卫千户张安遗书间燕世子四年五月壬寅靖难兵至扬州下仪真遣庆成郡主至成祖所议割地罢兵不听六月庚申靖难兵营龙潭遣曹国公李景隆都督王佐尚书茹&amp;#再议割地罢兵不听壬戌遣诸王与李景隆等偕行至靖难军营再申前议不听帝因分遣诸王令守京城诸门诸王归帝会群臣恸哭或劝帝幸浙江或曰不若幸湖湘方孝孺请坚守京城以待四方援兵甲子靖难兵至金川门乙丑谷王橞与李景隆开金川门迎靖难兵入城安王檀及文武群臣兵部尚书茹&amp;#率文武奉迎乘舆劝进大内火帝逊位不知所往建文四年成祖即位宗藩诸王复爵赐谥改封徙国坐废者不一更定亲王仪仗令亲王之国应付口粮草料按明大政纪四年六月己巳成祖即皇帝位复周王橚齐王榑爵辛未制皇帝亲亲之宝七月癸未诏修周齐二王府宫殿丙戌谥故湘王曰献王吴氏曰献妃遣官祭于荆州坟园癸巳改封懿文太子第二子吴王允熥为广泽王居漳州第三子衡王允熞为怀恩王居建昌第四子徐王允为敷惠王随母吕氏居懿文陵丙申赐谷王橞乐七奏卫士三百人金银枪大剑庚戌赐书宁王权八月戊子宁王权求封国杭州上以天子畿内不以封诸侯谕之遣敕符召秦王尚炳以岷王楩与西平侯沐晟交恶赐谕宥之癸亥晋王济&amp;#来朝赐书慰安之壬申命昭德王济熿居平阳九月丙戌徙封谷王橞于长沙辽王植于荆州废广泽王怀恩王为庶人逮谷王长史刘璟下狱自缢死刘璟基仲子随谷王还朝建大策不能用以病辞归上逮至京欲用之不受下狱死十月丙辰宁王权来朝改封南昌己未改江西布政司治为宁王府十一月丙午礼部奏亲王仪仗合增红油绢销金雨伞一红纱灯笼红油纸灯笼各二对&amp;#灯一对大小铜角二对从之按明会典洪武三十五年令亲王之国随行内外官员及有执事旗校厨役人等沿途有司应付口粮本府驾马并随驾马赢及护卫官军下随侍马匹应付草料随侍官军回还亦准支洪武三十五
年即建文四年

成祖永乐元年赐宴诸王复周齐代岷四王旧封命高煦往开平操备诏谕楚世子书戒代王降岷府职官谕诸司王府事一遵祖训其应行者奏准奉行按明大政纪永乐元年正月己卯朔宴诸王于华盖殿丙戌复周齐代岷四王旧封二月辛亥命郡王高煦率兵往开平操备四月乙卯楚世子孟烷奏欲遣人往河南买人口诏止之谕曰昔秦愍王遣人于湘江买人口太祖闻之怒秦府官属及郡县承行者皆被罪且河南汝伯父周王封地汝所遣人入境或有纵恣将斥为汝过可不虑乎其已之代王桂纵暴杀人取财赐书戒之岷王楩擅拘诸司印信激变彝人诏降其王府职官五月辛卯谕天下诸司事千王府者遵祖训启知之有司合行事务不许一概启请若王府事有相关即遣人驰奏不待报而擅承行者论以重罪按明会典元年令王府有事发行三司等衙门随即奏闻必待钦准方许奉行敢有擅行者治罪如遇在京各王出府之日法司即查前例通行长史知会遵守永乐二年封二子为汉赵二王改允为瓯宁王周王来献驺虞又晋王上护卫不允按明大政纪二年三月甲戌封第二子高煦为汉王第三子高燧为赵王九月丙午周王橚来献驺虞丙戌晋王济&amp;#奏上护卫及所畜小鞑靼上敕令修德行善岂可因一二小人为非辄自怀疑所上护卫不允其小鞑靼护卫有缺者补之按续文献通考二年春三月改敷惠王允为瓯宁王降广泽王允熥怀恩王允熞为庶人以二王不能谏正建文也诏曰帝王之道立爱惟亲为子不祗不及于父朕皇考皇妣咸有一德克享天心创业垂统传之万世朕长兄懿文皇太子降生弗永裔子允炆幼冲嗣位昏愚自暴颠覆成章崇信奸邪戕害骨肉天下荡然社稷几坠朕惟祖宗积德之勤父皇母后创业之艰不得已起兵赖天之佑内难廓清允炆罪恶贯盈阖宫赴火诸臣民同词劝进朕以宗社为重勉徇舆情君临大宝长兄诸王允熥允熞乃袭王封不意允熥允熞弗知省躬自生疑怼朕以长兄至情不忍谴责免为庶人以保全之朕痛切于心长存念虑长兄未有承嗣其第四子允生有四年矣兹特封瓯宁王世守懿文太子之嗣呜呼协和之道睦族为先惇叙之仁继祖为大用展同气之情庶续亲亲之义按大政纪废允熥
允熞为庶入在元年

永乐三年建赵王留守社稷等坛书戒代宁等王停革楚府铁牌以太祖嘉禾诗赐诸王又更定王等仪仗之制按明大政纪三年二月辛巳吏部尚书蹇义等议今赵王留守北京当别建国社国稷山川等坛致祭如礼部所议从之五月丙辰上以代宁秦晋永兴平阳诸王所为过失日多赐书训戒之六月辛卯湖广都司奏楚府付铁牌一面遇差人出门验此开门上谕王府自出牌非礼即停革之九月上以太祖高皇帝御制嘉禾诗石本分赐诸王先是洪武二十八年九月庚戌北平禾有异茎同穗之祥时上为燕王进上太祖亲御翰墨为诗一章以赐上佩诵追惟乃用摹勒于石拓本成轴至是复有嘉禾之瑞颁赐之辛丑赐周王橚书以擅调官军及用箭镞烧烙无罪之人凌驾有司虐害百姓戒饬之乙巳赐齐王榑书以所为不法戒饬之按明会典亲王仪仗
世
子同
三年增定令旗一对清道
二对幰弩一张刀盾十对弓箭二十副白泽旗一对金鼓旗一对画角十二枝花匡鼓二十四面杖鼓二面金钲二面锣二面&amp;#鼓二面板一串笛二管小铜角一对大铜角一对戏竹一对大鼓一面板一串杖鼓十二面笛四管头管四管绛引旛一对传教旛一对告止旛一对信旛一对仪锽氅一对戈氅一对戟氅一对吾杖一对仪刀二对班剑一对立瓜一对卧瓜一对骨朵一对金钺一对金镫一对殳叉一对戟十对&amp;#十对夹&amp;#一对麾一把幢一把节一把响节四对紫方伞二把红方伞二把红销金伞一把红绣圆伞一把红曲柄伞二把红油绢销金雨伞一把青绣圆扇四把红绣圆扇四把红绣方扇四把诞马八匹鞍笼一个金马杌一个拂子二把间抹金银交椅一把间抹金银脚踏一个间抹金银水盆一个间抹金银水罐一个浑抹金银香炉一个浑抹金银香合一个间抹金银唾盂一个间抹金银唾壶一个红纻丝拜缛一条红纱灯笼二对红油纸灯笼二对&amp;#灯一对象轺一乘帐房一对　郡王仪仗三年定令旗一对清道二对幰弩一张刀盾八对弓箭十八副金鼓旗一对画角十枝花匡鼓二十面&amp;#鼓一面金钲一面锣二面板一串笛二管戏竹一对大鼓一面板一串杖鼓八面笛四管头管四管绛引旛一对传教旛一对告止旛一对信旛一对吾杖一对仪刀二对立瓜一对骨朵一对斧一对戟八对&amp;#八对麾一把幢一把节一把响节三对红销金圆伞一把红圆伞一把红曲柄伞二把红方伞二把青圆扇四把红圆扇四把诞马四匹鞍笼一个间抹金银马杌一个拂子二把间抹金银交椅一把脚踏全间抹金银水盆一个间抹金银水罐一个浑抹金银香炉一个浑抹金银香合一个红纻丝拜缛一条红纱灯笼二对&amp;#灯一对帐房一座　亲王妃仪仗公主世
子妃同
三年定红
杖一对清道旗一对绛引旛一对戟氅一对吾杖一对仪刀一对班剑一对立瓜一对卧瓜一对骨朵一对镫杖一对响节二对青方伞二把红彩画云凤伞一把青孔雀圆扇四把红花圆扇四把间抹金银交椅一把间抹金银脚踏一个间抹金银水盆一个间抹金银水罐一个红纱灯笼二对拂子二把凤轿一乘小轿一乘行障二叶坐障一叶　郡王妃仪仗三年定红杖一对清道旗一对绛引旛一对戟氅一对班剑一对吾杖一对立瓜一对骨朵一对响节一对青方伞二把红圆伞一把青圆扇二把红圆扇二把间抹金银交椅一把间抹金银脚踏一个拂子二把红纱灯笼一对间抹金银水盆一个间抹金银水罐一个翟轿一乘行障二叶坐障一叶永乐四年命赵王留守北京废齐王榑为庶人赐瓯宁王谥按明大政纪四年二月赵王高燧居守北京五月废齐王榑为庶人处之京师榑结无赖养游客私僭帝号及&amp;#咀魇镇等事屡有告者察之皆验上赐书谕令改行于是榑请入朝面谢既至廷臣交章劾奏榑罪不当宥榑厉声曰奸臣又欲喋喋效建文时事耶会当尽剐此辈上闻之不怿曰此其心可知已命罢其随侍护卫及长史等官废之十二月辛亥夜瓯宁王邸第不戒于火竟成疾而薨时年十六谥哀简永乐六年命礼部诸司庶务其承受于亲王者称令旨按明大政纪六年七月庚子命礼部自今诸司庶务启事东宫处分者则书皇太子令旨其承受于亲王者书云王令旨着为定制永乐八年命赵王整理北京军马安鲁二王奏护卫军粮等事以楚王及宁世子来朝赐宴又以周王来朝军士扰民执令自治又定奉差经过见王官员赐酒饭外不许及他物按明大政纪八年二月辛丑命赵王高燧整理北京城池军马令广平侯袁容泰宁侯陈珪辅导之丙午安王楹奏免护卫屯军子粒二年从之九月甲申鲁王肇辉奏护卫给月粮巳三年当罢乞以六分屯田四分守城从之十二月乙未楚王桢宁王世子盘烒来朝宴楚王于华盖殿赐世子宴于前三公府其从官皆赐宴戊戌谕勉楚王随行文武官属赐文绮及钞有差谕曰朕即位以来楚王未尝有越礼逾分之事虽府中有一二小人作过悉是其下所为王无预焉王素性乐善秉德奉法可为贤王尔等为其官属与有荣矣然尔等亦有赞辅之力今归更加勉之楚王桢言王府校尉死亡者自今请留所生另补缺庶免别佥从之甲辰周王橚来朝随从军士在途扰民往往空室逃避命锦衣卫执军士送周王橚令其自治按明会典八年令各王府今后遇有朝廷一应公差人员及经过见王官员人等或与酒饭或不与亦可不许赏以物件永乐九年遣使戒励秦王召辽谷等九王来朝按明大政纪九年二月壬辰朔遣敕戒励秦王尚炳符至不出迎侮慢使者械长史纪善典仪送京师王自今勉力学问庶几寡过是月甲寅秦王尚炳来朝且首服不亲出迎敕符之罪上宥而勉之四月己酉召辽谷渖安唐郢伊肃晋九王来朝以次而至时周王已朝蜀庆二王有疾未召永乐十年赵王还北京山西监察御史劾训导造平阳王府官饮酒不听按明大政纪十年正月乙巳赵王高燧还北京皇太子亲送之江东门六月戊午巡按山西监察御史劾训导经过平阳朝王王免见遂造王府官饮酒当逮问上曰王自免礼固非其不往见王府官必其交亲故造之饮酒叙欢亦人常情无罪今外国来朝者与人交易尚尔不为之禁况与王府官往来者乎卒不之听永乐十二年降晋王为庶人
按明大政纪十二年十一月甲午朔降晋王济&amp;#为庶人俾与长子美圭同守晋恭王坟敕谕曰尔谋为不轨自绝于天自绝于祖宗论尔之罪有不容诛重念恭王手足之义特全尔生令守恭园其闭门念咎杜绝外交改过迁善以保令终慎之哉永乐十四年命赵王告祭长陵改赵汉二王封国敕随侍汉王者各还原伍上至济宁鲁王来谒赐钞币米石征谷王橞至京以周楚二王来朝赐宴并定二王谒孝陵位次按明大政纪十四年三月癸巳朔长陵殿成奉安仁孝皇后神位命赵王告祭甲辰改赵王高燧封国于彰德汉王高煦于青州时高煦奏愿常侍左右不欲之国复赐敕曰既受藩封岂可常在侍下前封云南惮远不行与尔青州今又托故如果诚心留侍去年在此何以固欲南还是时朕欲留尔长子亦不可得留侍之言殆非实意青州之命更不可辞七月辛丑命保定侯孟瑛吏部侍郎师逵督修汉世子府于青州辛亥蜀王椿密遣仪宾顾瞻奏谷王橞谋不轨遣中官赍敕橞令送崇宁王还蜀且察其所为先是谷府随侍都督张兴奏橞有不臣之心上曰朕徐察之兴过南京又以橞所为密启皇太子皇太子遣人密奏之上犹未决椿闻之具奏橞恃宠纵横有无君之心藏匿亡叛造作舟舰弓弩器械教习兵法战斗之事大建佛寺造天成阁私度僧千人昼夜祈祷&amp;#咀又与都指挥张成宦者吴智等日夜谋议踪迹诡秘人莫知之号张成为师尚父捏造图谶谓己于亲王中次在十八与谶相应传播于人又密遣典宝刘信献宝带于椿藏所为谶语于带匣复致书于椿有曰德苍时不可言桓文之事桓文时不可言德苍之施辞意含蓄往往类此又令巧匠制灯于上元节献于朝就俾诸内府架构侦伺动静又选壮士习音乐拟献于朝供应殿庭以图间隙前长史卢廷纲屡谏不听反诬以诽谤具奏磔杀之王府僚属遂无敢复谏者指挥唐彰舍人覃常尝泄其事咸被挝杀又于长沙山林池沼竹木花果鸟兽鱼&amp;#之利尽专之税及六畜粪壤奇花怪石之类远近尽移入府内为游观之具长沙之民苦之上得奏叹曰朕如何待橞乃有此心又曰蜀王忠孝人宜不见欺且张都督尝有言矣八月戊寅遣敕符金牌召谷王橞九月丙申敕右军都督佥事欧阳青凡各卫拨随侍汉王者令各还原伍不许稽留上闻汉王高煦于各卫选精壮军士及有艺能者以随侍为名教习武事造作器械益疑之遂有还北京之意十月乙丑车驾至济宁先夕梦鲁王肇辉侍立甚恭既旦肇辉来谒上甚喜赐敕奖励加赐钞币米千石盖肇辉居国简静奉法谨礼上素重之云癸未征谷王橞至京命中官送至王邸以蜀王奏示之橞惭惧栗栗无一言自辩但曰死罪死罪上天地大恩全其生耳甲申成国公朱勇都察院左都御史刘观同文武群臣劾谷王橞谋逆实状请割恩正法上以朕自有处谕之十一月己丑诏户部岁给汉王赵王禄米各止万石辛卯以谷王橞谋逆事条示诸王议其罪辛丑周王橚来朝宴于华盖殿丙午楚王桢来朝宴于华盖殿壬子周王橚楚王桢遇节谒孝陵命东宫皇太孙及小皇孙陪谒上召杨荣杨士奇金幼孜皆至问曰二王东宫皇太孙及小皇孙谒陵展敬之位如何朕意虽略定尔三人试言之杨金未有对上顾问士奇对曰周楚二王尊属当列稍前两傍东宫殿下列稍后居中皇太孙殿下亦当中列于东宫殿下之后诸皇孙与皇太孙同班两分列两傍上曰尔所言有据乎对曰宋儒朱熹家礼大约如此上曰吾未尝熟家礼但据己见书其位次遂出片楮宸翰所书位次正与士奇言合遣鸿胪寺丞周升赍钦定位次俾行之永乐十五年废谷王为庶人命汉王居安乐州庶人允熥卒以礼葬之安惠王无嗣国除按明大政纪十五年二月废谷王橞为庶人橞太祖第十八子也幼不好学多智谲初封国宣府靖难师起橞遁归京师建文君甚亲信之令守金川门靖难师渡江橞即开门迎入上即位待之加厚赐赉无数改封于长沙阴养死士谋逆反蜀王发其事诏楚王等议其罪降为庶人橞后阖门自焚三月丁亥朔命汉王高煦居山东安乐州初上在北京闻高煦有异志及还召士奇问曰汝与蹇义在此汉府事皆当悉知如朕未有知汝辈虑有离间之罪朕既知矣汝何虑对曰汉王使受册封国云南不肯行复改青州又坚不行今知朝廷将徙都北京惟欲留守南京此天下之人疑其心亦岂待事有实迹哉惟陛下早善处置使有定所全父子恩以贻永世之利上默然后数日得高煦私造兵器及皮船教习水战及僭乘舆服物挟私击死无罪官民纵护卫官军京城内外劫掠有实状上怒命翰林条示其罪且曰今处之安乐州盖去北京甚迩即其作祸可朝发夕擒也九月己巳庶人允熥卒命以礼葬之允熥懿文太子第三子母妃常氏开平忠武王遇春之女建文中封吴王上嗣位之初改广泽王以罪免为庶人十二月安惠王卒无子国除永乐　　年更定宗藩封爵制及之国厨料之数按明会典永乐间定镇国将军从一品旧
三品
辅国将
军从二品
旧
四品
奉国将军从三品
旧
五品
镇国中尉从
四品
旧
六品
辅国中尉从五品
旧
七品
奉国中尉从六品
旧
八品
世子嫡长子封世孙郡王嫡第一子封长子长子嫡第一子封长孙亲王选婚封亲王妃世子封世子妃郡王封郡王妃世孙封世孙夫人长子封长子夫人长孙封长孙夫人镇国将军封镇国将军夫人辅国将军封辅国将军夫人奉国将军封淑人镇国中尉封恭人辅国中尉封宜人奉国中尉封安人亲王女封郡主郡王女封县主镇国将军女封郡君辅国将军女封县君奉国将军女封乡君中尉之女俱称宗女世子女与郡王女同世孙及郡王长子女与镇国将军女同长孙女与辅国将军女同其靖江王府合比正支郡王递减一等女封县君将军以下照例递减　凡亲王之国永乐间定厨料酱一百斤香油五十斤椒二十斤干鱼一百斤腌牛一只子鲚鱼四十斤腌猪一口腌鹅一只腌鹿一只腌麂二只腌鸡九只白一百斤茶芽五斤茶叶二十斤酱瓜四十条黑砂糖十斤藕煎五斤木瓜汤煎五斤酱茄一百五十个醋蒜三百个酒五十瓶醋二十瓶芝麻一石糖茄一百五十个米三石永乐二十一年赐蜀王谥
按明大政纪二十一年三月壬午蜀王椿薨谥曰献王性敦厚孝友循礼执法尤好学读书不懈喜延接贤士大夫讲论或至夜分不为声色游猎之事在宗室中为最贤朝廷待之视诸王特厚云永乐二十二年仁宗嗣位以成祖所遗冠服送汉赵二王令诸王毋诣几筵各遣官代祭废巴东远安二王为庶人刊印祖训赐诸子弟侄韩王等献诗止宁王来朝各有赐赉定亲王未之国禄米按明大政纪二十二年八月丁巳皇太子嗣位甲子遣中官捧大行皇帝遗冠服送汉王高煦赵王高燧朝夕瞻奉以慰哀慕惓惓之心乙丑召汉王高煦赴京辛未周王橚及各王俱奏请躬诣大行皇帝几筵行祭礼悉报止之令遣官代行九月乙亥巴东王贵烜远安王贵燮父死不奔丧命户部各减禄米之半甲申汉王高煦至京增诸王禄米丁亥汉王高煦还国癸巳宁王权奏欲来朝止之上遗书答曰叔欲来见感亲爱之厚侄承叔亲厚有素今欲见叔亦切惓惓但以祖训不敢违也计谅此诚所云寄居江西非所封之国不与封镇各王例同盖江西之地叔受之先帝已二十余年为国南屏非封镇而何惟叔审之十月戊午免远安王贵燮巴东王贵烜为庶人二人前尝诬告其父有不轨谋至是谕群臣曰正风化当自家族始遂有是命十一月庚辰命司礼监刊印祖训赐诸子及弟侄上谓侍臣曰守成之主动法祖宗斯鲜过举书曰监于先王成宪其永无愆后世嗣君往往作聪明乱旧章而卒至丧败不救可为鉴戒朕十余岁侍皇祖侧亲见作祖训屡经改易而后成书是时秦晋周世子皆在太祖闲暇即召太孙及诸世子于前分条逐事委曲开谕之皆持身正家以至治天下之要道为天子为藩王能事事遵守岂不福禄永远哉朕寤寐不忘侍臣对曰陛下此心即太祖皇帝之心也壬午韩王冲襄陵王冲炑乐平王冲&amp;#各献诗颁赐白金钞币有差丙申特赐宁王权黄金三百两文锦十彩币表里各二十西洋布十十二月己巳徙封韩恭王于西平按明会典二十二年令郑王越王襄王荆王梁王淮王滕王禄米暂各给三千石俟之国别立常典自后亲王受封未之国俱如此例仁宗洪熙元年斥汉王子瞻圻居凤阳赐书谕晋王平阳王及周鲁二王田宅等事赵王之国彰德以岷王居武冈华阳王居澧州并定王府将军来朝供给按明大政纪洪熙元年二月甲辰汉王高煦诉第二子瞻圻不孝斥居住凤阳甲子晋王济熿及平阳王美圭互奏争连伯滩田各赐书以差蒲州从实审勘谕之三月壬申周王橚奏请以河南都司衙门与汝南王家属居住答书止之曰祖宗建置都司总制一方所系非轻不敢移易戊寅命赵王高燧之国彰德令钦天监择日起程己丑赵王高燧之国彰德四月壬子鲁王肇辉奏本府居室损漏欲令护卫官军修理请今岁护卫屯田免其子粒赐书屯田子粒以充本卫军粮岂可废易俟农隙修之癸亥汉郡王瞻圻纪善李逊以离间伏诛丙寅以岷王楩居武冈州改华阳王悦耀居澧州六月庚戌皇太子即位七月己巳汉王高煦陈奏利国安民四事命有司施行仍复书谢之上顾侍臣曰永乐中皇祖尝谕皇考及朕谓此叔有异心宜备之然皇考待之极厚如今日所言果出于诚则是旧心已革不可不顺从也按明会典洪熙元年靖江王府辅国将军来朝钦赐羊十只鹅十只鸡二十只酒一百瓶米四石果子五色茶食五般柴三百斤蔬菜厨料又靖江王府奉国将军来朝钦赐羊五只鹅五只鸡十只酒五十瓶米二石果子五色茶食五般柴一百五十斤蔬菜厨料宣宗宣德元年定宗室将军郡主以下品级冠服仪式世子及郡王纳妃郡王嫡长承袭及镇国将军县主以下婚礼诸制上亲征汉王执之陈山请移师袭执赵王不从赐书谕之按明大政纪宣德元年正月庚子汉王高煦遣人献元宵灯复书报谢有言于上者曰汉府所遣来者多是窥瞰朝廷之事特以进献为名上曰吾惟推诚以待之耳六月定宗室将军中尉郡主县主郡君县君乡君仪宾品级冠服仪式其封爵婚礼则皇明祖训已有成法凡世子及郡王纳妃郡王嫡长袭封者当先上闻朝廷遣人行册命之礼今后王国自镇国将军县主以下婚礼但颁诰命冠服其仪仗妆奁诸物皆王府自办八月壬戌朔汉王高煦反初高煦既之国乐安反谋未尝一日忘及仁宗崩高煦反谋益决于是招集亡命以护卫指挥王斌为伪都督乐安知州朱烜为伪兵部尚书移檄远近以辅臣蹇义夏原吉奸邪乱政为辞中外汹惧高煦复遣人密约英国公张辅等为内应辅即缚其人白上上夜召辅臣入赐坐屏左右议之杨荣首劝上亲征上有难色顾原吉原吉曰往事可鉴不可失也臣昨见命将而其色变退语臣等而泣在廷如此则临事可知且兵事贵速宜卷甲韬戈以往一鼓而平之所谓先人有夺人之心也杨荣言是上意遽决郑襄二王监国辛未以高煦之罪告天地宗庙社稷百神遂亲征发京师率大营五军将士以行以阳武侯薛禄清平伯吴成为先锋时文臣蹇义杨士奇夏原吉杨荣杨溥吴中胡张本顾佐扈从昼夜兼程而进上遣书谕高煦书曰人言王反朕初不信及得王奏知王志在祸生灵危宗社朕兴师问罪不得已也王太宗皇帝之子仁宗皇帝之弟朕嗣位以来事以叔父礼不少亏何为而反耶朕惟张敖失国本之贯高淮南受诛成于伍被自古小人事藩国率因之以身图富贵而陷其主于不义及事不成则反噬主以图苟免若此者多矣今朕师已压境王能悔祸擒所倡谋者来献与王削除前过恩礼始终善之善者也王如执迷或出兵拒敌或婴城固守图侥幸于万一当率大军乘之即成擒矣又或麾下以王为奇货执以来献王以何面目见朕虽欲保全不可得也王之转祸为福一反掌间耳其审图之辛巳昧爽车驾驻跸乐安城北上念矢石之下祸及无辜乃遣谕高煦云今山东都布按三司及卫所府州县官并尔护卫军校余丁民人奏尔反逆朕皆未信及览陈冈赍至本上诬先帝遂及朕躬尔罪着矣朕以祖宗付之重天下生民大计亲率问罪之师已至城下尔不来朝又不遣护卫王府官出见是负固不服今以诚心待尔尔能战则战不能则诣军门面陈尔情庶得始终保全如始终不受命城破之日悔将何及已复遣敕谕之曰前敕谕尔备矣朕言不再尔其审图之又以敕系矢射城中谕逆党以祸福于是城中人多欲执高煦来献高煦狼狈失据密遣人诣御幄陈奏愿宽假今夕与妻子别明旦躬赴驾前归罪上许之是夜高煦尽取积岁所造兵器与凡谋议交通文书尽毁之城中通夕火光烛天壬午驻跸乐安城南高煦将出叛党王斌等固止之曰宁一战以死不可为人擒也高煦复入宫遂潜从间道出为官军所执以献文武群臣列奏其罪请旨典刑上曰彼固不义祖训待亲藩自有成法群臣复言春秋之法大义灭亲上却之但命以群臣劾章示之高煦跪言臣罪万死惟生杀在上上遂令高煦为书召诸子同归京师乙酉班师械高煦以归庚寅驻跸献县之单桥车驾亲征罪人既得师还户部尚书陈山迎驾山见上言宜乘胜师向彰德袭执赵王则朝廷永安矣上召杨荣以山言谕之荣对曰山言国之大计遂召蹇义夏原吉谕之两人不敢异议荣言请先遣敕赵王诘其与高煦连谋之罪而六师奄至可擒也从之荣遂传旨令杨士奇草诏士奇曰事须有实天地鬼神岂可欺哉且敕旨以何为辞荣厉色曰汝可沮国之大事乎令锦衣卫责所系汉府人状云与赵连谋即事之因何患无辞士奇曰锦衣卫责状何以服人心荣曰汝不然吾言可往与蹇夏言之士奇往见二人蹇曰上意已定众意亦定公可中阻夏曰万一上从公言今不行赵后有变如永乐中孟指挥之举谁任其咎士奇曰今事势与永乐中异永乐中赵拥三护卫今已去其二且昔孟指挥所为王实不预闻不然赵王岂至今日乎蹇曰即如公言今若何士奇曰为今之计朝廷重尊属厚待之有疑则严防之亦必无虞而于国体亦正矣二人曰公言固当然上特信杨荣言不系吾二人可否也士奇退与荣曰太宗皇帝惟三子今上亲叔二人一人有罪者不可恕其无罪者当加厚之庶几仰慰皇祖在天之灵荣曰汝既不草敕则我当以闻时惟杨溥与士奇意合溥曰吾二人请入见上兵必不可移荣闻溥言即趋入见溥士奇亦踵其后而门者止二人不得入已有旨召蹇夏义以士奇言白上意不怿然亦不复言移兵矣遂还京九月丙申帝还京师上御奉天门高煦父子家属皆至京师行在刑部都察院大理寺暨文武廷臣劾奏高煦谋危宗社大逆不道宜正国典以为乱臣贼子之戒上曰国家待宗藩具有祖训朕不敢违命行在工部筑馆室于西安门内处高煦夫妇男女其饮食衣服之奉悉仍旧无改上出御制东征记以示群臣凡书高煦之罪及朝廷不得巳发兵之故盖详备云高煦逆党王斌朱烜伏诛上至京不复及彰德事然言者犹喋喋请尽削赵护卫且请拘赵王京师上皆不听乃召士奇谕曰言者论赵王益多如何对曰今日宗室惟赵王最亲当思保全之毋惑群言上曰吾亦思之皇考于赵王最友爱且吾今惟一叔奈何不爱然当思所以保全之道乃封群臣言章遣袁容及刘观赍以示之使自处士奇曰更得玺书亲谕之尤善上从之宣德二年赵王辞护卫官校从之晋王奏辞爵复书慰之定王府祭祀宗庙之礼按明大政纪二年二月戊寅赵王高燧奏辞护卫官校归之朝廷从之王得玺书及言者所上章大喜曰吾生矣即献护卫且上表谢恩而言者顿息上待赵王日益亲厚而薄陈山竟&amp;#斥之盖上初虽为山所惑而后灼知其非逾数月召士奇至南斋宫谕之曰吾待赵叔不失亲亲之礼尔有力焉自今毋以见迕为嫌遂赐白金宝楮文绮三月晋王济熿以其府中军校数有赴京告其阴事者益不自安遂奏辞爵上复书慰之按明会典二年令王府祭宗庙用宋朱文公家礼宣德三年宁王乞灌城乡田谕以往勘处置又乞铁笛与之免汝南新安二王为庶人谕郑王瞻&amp;#等戒戢下人韩王请迁国长沙不许按明大政纪三年闰四月宁王权奏乞赐南昌府附近灌城一乡田土俾众子耕种自给上谕户部臣曰古人云王者当食租衣税今有岁禄足矣一乡之田民所衣食不当夺以自养宜遣人往勘待报处置五月汝南王有勋新安王有熹有罪免为庶人七月辛酉宁王权遣人进扇且奏求铁笛命工新制与之上谓左右曰古人谓笛者涤也所以涤邪秽纳之于正宁王之意其在此乎铁笛虽无当新制与之十月庚辰宣谕各王府长史戒戢下人勿为非明日谕郑王瞻&amp;#等曰在下小人所为王当戒之吾与王同气有至爱存焉人情爱禾者必去蟊爱苗者必去莠况吾兄弟至亲之爱乎小人者其为害甚于蟊与莠也戒之于早可以消患于未萌不早戒之及其着则难制矣癸未韩王冲奏平凉土薄乞迁国长沙不许上复书曰岁禄不充盖陕西频岁无获未免供给不及若年谷稍丰便可足用惟叔安意以俟之府中军校未至者已敕兵部挨究遣来长沙之谕先帝成命在上不敢渝越惟叔亮之宣德四年宁王奏镇国将军以下不应分品级上引祖训谕之&amp;#书谕不允拨田又宁化王请免大同备御官军不许命平阳王建家庙按明大政纪四年四月丙子宁王权奏禄米不当定品级语多忿戾上引祖制复之大略谓祖训语郡王子孙自镇国将军以至奉国中尉递有品级洪武二十九年十二月钦定靖江王世子与郡王公侯文武官相见礼仪或答拜或坐受遇之于涂或分道让左或引马侧立各随品级等第别无行君臣礼之说若必如所云行君臣之礼是教子孙越礼犯分不知有君矣若群臣与靖江府将军前皆行君臣之礼是天下纷纷多君也五月丁巳与宁王权书拨田无例不许书曰户部言灌城田共一千六百一十七顷六十余亩乡民所赖以足衣食别无荒闲之地况庶子郡王自有岁禄稽之祖训亦无拨赐田土之例若从叔祖之言百姓失业必归怨朝廷亦必归怨叔祖矣今叔祖为诸王表率使诸王皆仿叔祖之言不皆违祖训而损盛德乎故拨田之谕不能曲从惟叔祖亮之辛未宁化王济焕奏婚礼在迩乞免大同备御官军三百余人归以备使令不许上曰大同当极边冲要之路各郡王府皆有官军守备故太原一路得以无虞若从所言罢归则别府亦援例来言难于处置矣六月丁丑宁王权因上引太祖礼仪自知镇国将军以下不应分品级之言为非具奏悔过上以不用芥于心复之九月辛亥命平阳王济&amp;#建家庙宣德六年河南知府李骥奏为伊王摧辱上致书谕王逮府僚治之按明大政纪六年十月庚戌河南知府李骥奏伊王居国屡有非礼之求臣不敢曲从府中内官官校虐害百姓者臣到任稍为禁戢自此王府含怒今年冬至臣以四更往王府陪班行礼适初唱班臣已就列王以为迟执系仪卫司狱次日始释缘王府自前遇节行礼未尝有在四更者臣蒙恩守土遭王摧辱不敢不奏上谓都御史顾佐等曰朝臣于朝廷大朝贺皆昧爽之际未尝以四更行礼此必王府谗邪小人教王辱知府之计致书谕王宜谨守祖法勿信谗邪府中承奉长史典仪悉械送京师治之宣德　年定亲王上东宫中宫正旦寿诞冬至进贺笺式加亲王之国下程给赵世子来朝供应按明会典中宫寿诞正旦冬至亲王上笺宣德间定伏以天眷圣明万年盛业中宫正治协相洪猷敬惟皇后殿下懋嗣徽音弘昭令范仁慈施于宫壸懿德着于邦家是以宗庙奠安而本支蕃衍也臣某属籍亲藩忻逢寿诞正旦
长至
肃班行而敬拜祝宝算以齐天
无任瞻仰激切屏营之至谨奉笺称贺以闻　东宫千秋节正旦冬至亲王上笺伏以天眷皇家茂隆大本前星协应四海归心敬惟皇太子殿下天赐英资日新圣学懋德祗承于谟烈重明翊赞于治平是以宗社奠安臣民咸戴也臣某奉守藩邦忻逢诞辰（正旦长至）
仰春宫而称颂祝寿算于千秋无任瞻仰激切屏营之至谨奉笺称贺以闻　亲王之国下程宣德间加猪二十口羊二十只酒一百瓶　宣德间赵世子安阳王来朝钦赐羊三只鹅三只鸡六只酒三瓶米一石五斗柴四百斤蔬菜厨料宣德八年定王府禄米折色
按明会典八年奏准王府禄米折色每石钞十五贯宣德九年宗室将军病故止遗妾媵者岁给养赡按明会典九年奏准镇国等将军病故夫人淑人子女俱无止遗妾媵家眷者每岁给米三十石养赡终身宣德十年正月壬午皇太子即皇帝位二月壬子封皇弟祁钰为郕王按明大政纪云云

　宗藩部汇考十一
　　明三
英宗正统元年七月徙封襄王瞻墡于长沙淮王瞻墺于饶州按明大政纪云云
正统二年更定诸王禄米及降为庶人家口供给之制按明会典正统二年令由郡王袭封亲王者郡王禄米住支其有过支者于见支禄米内扣除　又令亲王郡王薨及将军等卒禄米即住支所遗男女未封者皆奏请量给养赡米候册封住支其无男女之妃与夫人或庶母亦奏请量给米养赡身终住支　又令亲王郡王将军等有坐罪降为庶人者皆临期请旨令所在官司量给食米布帛薪油什物之类养赡用度卒后所遗妻女亦如之正统四年十二月徙封荆宪王于蕲州
按明大政纪云云
正统七年更定禄米折钞之制
按明会典七年令各王府禄米折钞俱依文武官例每一石折钞二十五贯正统八年十月徙封郑王于怀庆
按明大政纪云云
正统九年令各王府如有孀居郡县主君亲王量拨老成内使看守门户按明会典云云
正统十二年更定王府禄米折钞例
按明会典十二年奏准各王府禄米将军自赐名受封日为始县主并仪宾候出阁成婚日为始皆于附近州县秋粮内定拨钞于官库内支给　又令王府禄米折钞每石仍十五贯正统十四年皇太后命郕王权总万机
按明大政纪十四年八月己巳皇太后召百官入集阙下命郕王权总万机于午门南面见百官启事施行辛未皇太后诏立皇长子见深为皇太子仍命郕王为辅代总国政抚安天下丙子移王座人奉天门左受朝代宗景泰元年十二月荆王瞻堈请朝上皇不许按明大政纪云云景泰三年废英宗皇太子见深为沂王岷王乞徙封不许令各王府庶人子女婚嫁无父母者具名奏请按明大政纪景泰三年五月甲戌废上皇长子皇太子见深为沂王出就沂邸立皇太子见济为皇太子先是上欲易储语太监金英曰七月初二日东宫生日也英叩头云东宫生日是十一月初二日帝为之默然盖帝所言者谓见济英所言者谓上皇长子与魏征献陵之对相似英之贤若此陈循&amp;#亦可以愧死矣六月岷王徽焲乞徙封不许按明会典三年诏各王府庶人子女长成或无父母婚姻又无人敢与议配所在官司审察具名奏来处置景泰六年定各王府世子将军相见礼
按明会典凡世子及将军行礼六年奏准王世子既受封遇节旦行公礼依宗子法重在世子家庭私会依家人礼尊归伯叔景泰七年定郡王将军禄米
按明会典七年令给郡王将军等禄米若出阁在前受封在后以封日为始受封在前出阁在后以出阁日为始英宗天顺元年废景泰帝仍为郕王寻崩葬祭如亲王礼免襄王亲来朝贺按明大政纪天顺元年二月乙未朔皇太后诰谕废景泰帝仍为郕王归西宫戊戌命郕王所立皇太后吴氏复为宣庙贤妃废皇后汪氏复为郕王妃癸丑郕王薨于西宫葬祭礼悉如亲王谥曰戾妃嫔唐氏等俱赐帛自尽以殉葬命移景泰汪妃出居旧王府先是上以郕王薨欲令汪妃殉葬李贤奏曰汪妃虽立为后即遭废弃幽闭幸与两女度日若令随去情所不堪况幼女无依尤可矜悯上恻然曰卿言是朕以为弟妇且少不宜存内初不计其母子之命一日上曰汪妃既存不宜在内欲移居旧府何如贤曰如此诚便但衣服用度不可缺减上曰朕更欲加厚岂可减乎其原侍宫人悉随之复遣老成中官数人以备使用由是母子保全甚得其所成化三年十一月荆门州学训导高瑶上言请追加郕王庙号下礼部议之瑶言正统己巳之变先帝既北狩皇上方在东宫寇薄都城宗社危如一发使非郕王继统国无长君则祸乱何由而平銮舆何由而还迨夫先帝复辟其贪天之功以为己力者遂加厚诬使不得正其终节惠降祀未称曲礼伏望特敕礼官集议追加庙号以尽亲亲之恩十二月左庶子黎淳奏训导高瑶请复景泰庙号为妄言从之初礼部等衙门会议高瑶所奏追加景泰庙号事佥谓郕王继位六七年间行事具在实录其庙号非臣等所敢轻议请自上裁左庶子黎淳奏曰正统十四年八月册立陛下为皇太子至九月群臣又奉郕王即帝位改元景泰缘陛下为皇太子在前郕王即帝位在后事理有碍至天顺元年正月先帝复位钦遵圣烈慈寿皇太后懿旨仍以景泰为郕王诏告天下人伦正天理得而名正言顺矣高瑶建言乃欲加郕王庙号臣惟朝廷既立皇太子则异时居天子之位乃皇太子也曾未半月群臣又立亲王为天子则前时所立之皇子将何为哉若曰主少国疑四方多事周成王之时姬旦实有功之叔父何不遂居天位若曰神器久虚不可无人共和之际周召皆王国之懿亲何不共分姬室特以君臣有定分皇太子为君亲王为臣天经地义民彝物则截然一定而不可易也今多官会议依违苟简略无定见犹欲烦渎圣聪岂臣愚之所能喻哉又云陛下即位之初有罪群邪寒心破胆及见商辂复职内阁然后欣然自以为得计又皆私窃效慕希求进用彼小人者但欲得官岂顾贻患臣谓高瑶非欲尊礼郕王特为奸邪进用之地此必小人主使之者不然彼草茅&amp;#远安敢妄言上诬先帝之明使后世视为口实今之议者亦岂可不察乎此隐忍曲从而烦陛下之议哉疏入上曰景泰已往过失朕不介意俱不必行成化十一年十二月戊子命复郕王帝号先是上欲复景帝位号遣太监怀恩至内阁议商辂力赞之辂举手加额曰皇上此举尧舜盛德也明日遂敕谕文武群臣曰曩者朕叔郕王践祚戡乱保邦奠安宗社亦既有年属寝疾弥留之际奸臣贪功生事妄兴谗构请去帝号先帝寻知诬枉深怀悔恨以次抵奸于法不幸上宾未及举正朕嗣承大业一纪于兹敦念亲亲用成先志其郕王可仍旧皇帝之号己亥尊谥郕戾王为恭仁康定景皇帝按明会典元年襄王来朝回还沿途饮膳厨料并祗待随从内外官校人等经过军卫有司量给供用今题准不必亲来朝贺天顺二年定诸王读书仪
按明会典诸王读书仪书堂在皇极门右厢房讲官选部臣或进士改授翰林院官充之二年定初入书堂其日早王至右顺门之北书堂面东中坐提督讲读并讲读官行四拜礼毕内官捧书展于案上就案左立讲读官进立于案右伴读十遍叩头退一每日讲读清晨王至书堂讲读官行叩头礼伴读十遍出饭后复诣书堂伴看写字毕讲书直说大意毕仍叩头退内侍以所写字送内阁点看天顺四年德秀诸王出阁读书奏准宗室降为庶人者子女婚嫁之费襄王来朝赐以歌赋按明大政纪四年二月德秀诸王出阁读书上皇嗣六长皇太子次德王次秀王次崇王次吉王次徽王后秀王国绝四月襄王来朝上为岘山汉水赋襄阳四景歌赐之按明会典四年奏准宗室降为庶人者其子女婚嫁有司每人与四表里首饰银二十两猪四口羊四只自令婚配天顺五年诸王从他王府城外过者许相见
按明会典五年奏准凡王从旧王府城外经过许出相见随即回府若不从城外经过者不许天顺六年定诸王同城不同城进表笺礼
按明会典六年奏准郡王同居一城者从尊属拜进表笺卑属随班行礼其另居一城者照例各自拜进天顺八年定王府子女请封例按明会典八年定各王府所生子女年至十五方许请封宪宗成化元年定大同诸王关支禄米例诸王府校尉限三十名按明会典成化元年题准大同各郡王禄米因无监督官员以致教授厨役人等或先用大斗盘量加倍折筭或各带家人出入任意包撮或不收本色勒要银两或巧立名色逼取财物负累边民今后仍照旧例改拨代府广赡仓送纳令长史等官从公两平收受听各府照数关支　凡郡王府校尉元年题准满三十名者不必增添成化二年以进士周鉴避选王僚问遣为民定王府关支禄米之例按明大政纪二年八月进士周鉴以避选王府官问遣为民时崇王将出就学诏吏部选进士官侍讲读鉴在选中称病觊免尚书王翱奏鉴怀不忠遂坐除名按明会典二年奏准郡王禄米俱于亲王府仓上纳听令按季支用镇国将军以下禄米于有司官仓收贮二次支给其收粮之际布按二司各委府县正佐官公同长史等官监督收受如内使人等仍前干预需索刁蹬者纠举究治成化三年定各京官公差在外者经过王府入见之礼按明会典三年定凡京官公差道经王府报名见辞如遇朔望三司等官至府候见公差官员亦诣府随班行礼若进表祭祀等项不必随班成化五年定宗室将军只用仪从及王府进贡差遣官校人数按明会典五年令宗室将军数多佥换校尉难为常例其余只用仪从　凡各王府进贡等项五年准令差遣内外官一二人及护扛军校一二名扛多者不过五名按明会典凡亲王乞恩等项六年奏准每岁春秋各一次差人驰驿类奏郡王将军中尉等有应奏事理即于春秋具启本府亲王转奏其紧急事务仍依旧制成化十年湖广巡抚以荆襄分封日滋奏定府制及工价颁给从宜修缮按明大政纪十年六月巡抚湖广都御史刘敷以荆襄分封日滋营造民力日困奏定王府第宅大小工价多少给颁各府从宜修缮朝议是之通行天下成化十二年九月按察司彭韶奏各王府祭丧省差内官及行人等官以免劳费从之按明大政纪云云
成化十三年减宁王乐安王禄米定王府庶人所生米粮衣绵妻妾之制按明大政纪十三年二月减宁王奠培乐安王奠垒禄米初乐安王奏宁王惨酷贪淫不轨等事命太监罗祥驸马石璟刑部侍郎杜铭锦衣卫指挥赵璟往勘多不实至是仍命皇亲文武大臣提议各罪上曰宁王所为不法本当削爵降为庶人但念支庶姑从宽典革去禄米一半乐安所奏重情不实有乖伦理革禄米三之一仍下敕切责及书报各王知之按明会典十三年奏准庶人所生男女不分宗枝嫡亲每人月给厨料等物准折并本等口粮共米麦二石五斗五升再加四斗五升准作布绢绵花通前共麦米三石亡故者住支其嫡亲男女年十六岁以上男子止许一妻一妾无妾者与女子俱许使女一人各照前例关支未出幼止许支一半成化十四年追降汉阴王征鍉为庶人
按明大政纪十四年十月追降韩府汉阴王征鍉为庶人王母平氏妃周氏及冒封郡王县主者皆赐死妃父周恂凌迟及其妻妾子皆斩之籍其家先是王有疾恂入问窃语王曰王疾病无后何不取家人子以奉王后王以为然令二宫人假若娠者诸王来问疾俱以托王薨恂与王母及妃谋取其妻之女及他人男前后抱纳宫中既长俱受封既而恂之姻家以私忿发其事下抚按诸司官廉得其实刑部尚书林聪等具狱覆奏上曰周恂阴谋主使紊乱宗枝凌迟处死妻妾子俱斩冒封男女及平氏周氏俱赐自尽征鍉追降为庶人仍录狱词写书各王府知之按春明梦余录成化中追降韩府汉阴王征鍉为庶人母平氏妃周氏及冒封郡王县主者皆赐死妃父周恂凌迟处死妻妾子枭首籍其家仍贻书天下诸王以王无子将死令宫人若有娠者以托韩王及诸王既薨妃父恂与王母及妃谋取其妻之女与他人男前后令妾与子抱纳宫中既长请于朝俱受封上恶其冒乱宗枝故特以异法处之成化十六年定各王府盐钞之制
按明会典凡户口盐钞十六年令今后各王府每年与本色食盐三百引各随分封地方徽崇二府于河东襄吉兴益雍荣六府于两淮德衡泾三府于山东各运司寿申二府于四川盐课司各关支停止解价之例成化十七年各王府收受禄米不得擅差官生事按明会典十七年奏准亲王原有额设官攒者布按二司委官督同长史司并该仓官攒两平收受郡王以下无官攒者发附近有司官仓另&amp;#收贮听各府差人关领若原属本城大府收者仍旧收支自后不许奏讨本府自收及违例折银并分外生事索要报数出串等用及擅差人到州县催征其辅导官守巡官不行纠察及州县官听从者一体降调成化十八年废庆成王子奇涧为庶人
按明大政纪十八年九月庚戌遣少监孙端赍敕谕晋王敕示王兹巡抚奏庆成王府奇涧抗拒父命打死平人奸占乐妇王即拘庆成王并奇涧到府令其望阙跪伏数庆成不能教子不奏之过数奇涧以前项罪恶降奇涧为庶人成化十九年礼部奏王府乳母止于本府军校家选用诏责东恒王见令戴民巾读书改过按明大政纪十九年十月礼部奏通行天下王府今后乳妇止于本府所隶军校之家选用不许外及从之时湖广武冈州民刘善初等告岷府选用乳妇甚为害故奏请通行诏责东恒王见戴民巾读书改过家奴安童依律斩之初见与安童淫戏数同王卧起无贵贱礼因欲毒杀王妃不果事觉命勘实拟罪奏至上谓见狎近顽童谋害正妃有乖大义下敕切责成化二十二年令宗室不得抵换校尉
按明会典二十二年令宗室将军不许抵换校尉只照旧例拨与从人跟用今后奏讨抵换者不必覆奏成化二十三年更定册封亲王之礼按明会典二十三年续定其日清晨上亲告奉先殿用祝文前期鸿胪寺设节册宝案于奉天殿中册东宝西节居中设彩舆于丹墀之东教坊司设中和韶乐及大乐是日早锦衣卫设卤簿驾上具皮弁服御华盖殿执事官行礼如常仪鸿胪寺奏请升殿导驾官前导上升座鸣鞭乐作文武百官朝服行叩头礼侍班乐止引礼引正副使入就拜位乐作赞四拜乐止传制官跪奏传制执事官举节册宝案由殿左门出置御道中传制官由左门出称有制赞正副使跪制曰某年某月某日册封第几子某为某王命卿等持节行礼赞俯伏兴四拜礼毕执事官举节册宝置于彩舆中用黄伞盖及大乐送至右顺门外正副使朝北立仍用内乐迎彩舆至各王所居门外内执事先设香案于中堂之北设节册宝案于香案之南王先具服候节册宝将至出迎于门外内执事捧节册宝由正门入先行王随行至王所居正中各置于案册东宝西节居中内执事导引王就拜位赞四拜乐作兴平身乐止赞宣册赞诣册案前赞跪宣册内官取册立宣讫赞受册捧册内官以册授王王受讫以册授内侍内侍跪受立于西赞受宝捧宝内官以宝授王王受讫以宝授内侍内侍跪受立于西赞俯伏乐作兴平身乐止赞复位赞四拜乐作兴平身乐止赞礼毕内导引引王送节出门外内执事捧节出授正副使报礼毕正副使持节复命是日亲王受册宝毕内侍引诣奉先殿谒告如常仪毕内侍引亲王诣皇太后前行八拜礼诣上前皇后前俱行八拜礼诣母妃及皇妃及东宫并妃前各行四拜礼毕回宫次日文武百官常服致词称贺行礼毕司礼监请各王具常服诣奉天门前东庑坐百官常服行四拜礼洪武初册立亲王皇帝预告太庙临轩拜册年幼者则遣官保抱以从事成化末年更定即日告内殿廷遣节使就各王府册立之罢预告临轩之礼孝宗弘治元年更定庶人使女之制
按明会典弘治元年奏准庶人使女止许四口每口月给米一石岁给绢布各一匹弘治　年定亲王为太皇太后皇太后寿诞及正旦冬至笺式按明会典太皇太后寿诞正旦冬至亲王上表弘治初定伏以天佑皇明衍庆源于万世位高宸极溥德泽于八纮臣庶欢忻华夷仰戴恭惟圣慈仁寿太皇太后陛下睿知聪明齐庄中正同任姒之至圣辅文武之治功德化昭明谋谟广大是以宗社奠安本支隆盛而建家国天下悠久之福也臣某叨守外邦兹逢圣诞正旦
长至
谨秉诚心驰遥贺于九重祝齐天之万
寿无任瞻天仰圣激切屏营之至谨奉表称贺以闻皇太后寿诞正旦冬至亲王上表弘治初定伏以景运弘开重熙累洽实资坤德之懿允开邦本之隆海内臣民不胜欢戴恭惟皇太后陛下聪明端淑恭俭慈祥夙赞理于宫闱克迓承于天眷遂启嗣统之瑞聿兴致治之光是以诞膺徽号而享盛福于悠久也臣某叨守外邦忻逢令旦正旦
长至
仰九重而拜贺祝万
寿以维期无任瞻仰激切屏营之至谨奉表称贺以闻弘治三年晋王乞立世子府不报更定藩国丧礼崇王请朝贺止之令禄米定依旧制不许改支冒领按明大政纪三年二月晋王乞为世子府不报时吏部尚书王恕力论止之吏部侍郎彭韶奏藩国丧礼除亲王外其郡王初丧遣使臣致祭一次其他祭遣本处官行礼以免扰民下部议从之四月崇王乞诣京师朝贺礼部尚书耿裕集廷臣议止之裕言王虽至亲于制不宜况兹饥岁所过必劳供役民何以堪上从之按明会典三年奏准各王府郡王将军仪宾禄米本色折色俱依先定之数不得奏讨折色改支本色又令王府将军等重出领收冒支官粮者革去所支禄米十分之二自后将军仪宾有犯悉照此例弘治四年定亲王庶子受封其母始封夫人按明会典云云
弘治五年废荆王为庶人定诸王宗室同城拜贺圣节班次及婚姻妾媵支庶禄米等制按明大政纪五年六月废荆王见潚为庶人徙置武昌按明会典五年奏准郡王将军凡遇拜贺圣节等项各照爵职崇卑立班行礼　又奏准各王府一城居住者凡婚姻等事每年春秋二季总启大府类奏按春明梦余录庆成王晋恭王之曾孙也弘治五年八月山西巡抚杨澄等奏王子女至九十四人恐其中有收养异姓之弊且为子镇国将军奇等增年冒支禄米乞下礼部议处并乞下各郡王以下妾媵之数礼部查勘覆奏该王子女俱王妃夫人并宫人室女所生别无违碍某冒支禄米不必追征准作以后年分该支之数法司原奏有不许滥收子女事例仍行各王府知会自郡王以下妾媵多少之数再会官定议以闻礼部复会议覆奏该郡王自正妃外妾媵不得过四人各将军不得过三人中尉不得过二人从之着为令弘治六年定各王府校尉护卫之制其校尉非原钦赐者不许支粮按明会典六年令将军以下拨仪从二十名不得用校尉　凡亲王校尉六年令亲王出府行锦衣卫拨随侍校尉六百名　又令亲王出府先行摘拨校尉三百名军人六百名内一百名为督什物之数暂留在京随侍其余军校八百名听兵部临期具奏于附近卫拨军五百名改辏群牧所军共三百名改充校尉　凡郡王府校尉六年令郡王出府行各该护卫拨校尉三十名无护卫于各卫军余及民间佥点凡王府校尉佥补六年令各处王府除原之国钦赐校尉子孙承继者照旧关支粮米其余民间佥充投充等项止免差役不支粮弘治七年亲王在京随侍校尉就国日以一半从行余拨近卫军补数按明会典七年奏准亲王随侍校尉至就国之日听以一半从行于附近卫所拨军余补数其一半存留在京以备各王出府听用弘治八年吏部奏进士选为亲王讲读官不服者革职礼部奏止崇王来朝定亲王子封郡王给与校尉按明大政纪八年三月乙酉朔吏部尚书耿裕奏进士被选为亲王讲读官抗拒不服为首者革职余降调外任初进士十人被选为亲王讲读官相率诣吏部请照例九年考满别升时冢宰耿裕曰汝辈欲做大官乎对斥之曰大官亦是进士做裕詈曰小畜生轻薄众亦以老畜生复之哗然相讦裕怒奏为首者革职余皆降调外任裕誉望益损未几卒盖亦暴怒自取耳七月礼部尚书倪岳奏止崇王来朝有旨圣祖母年老念叔崇王欲得一见便写敕差官取来岳极言朝廷事必须上揆天心下察人事务出万全庶几可动然以今日论之事有未便者三焉又非前议之所及者盖近来传闻黄河泛涨水高于岸平日波流湍急舟行已难加以泛涨汹涌必异常时王欲来朝乃舟楫必经之地则夫震惊之患所不能无保护之责谁敢当之此其未便者一也兼闻河南彰德卫辉二府自春徂夏一雨不沾寸草不生赤地千里人民流移殆三之二夫马艰窘不言可知王欲来朝乃车马必经之地不独供亿之费无所给万一盗贼乘时窃发则夫震惊之患所不能无保护之责谁敢当之此其未便者二也况二年之间三王之国近自京师之军民远而所过之郡县百倍供需十分骚扰官无所措手民不得聊生言之可为寒心见者欲为流涕今若加以崇王来朝先声所及人必惊疑送往迎来劳费倍增疮残之民何以当此此其未便者三也此皆切于今日之急务于理不可不预为之虑者今果奉命来朝虽少遂一时欲见之心然欲已则难免眷恋不舍之情既去必倍增忧思不忘之念他日上&amp;#圣虑所未敢言虽欲悔之殆无及矣疏上不纳后复奉旨免王来岳力居多按明会典八年题准亲王子应封郡王者将至十四岁预先具奏量于护卫内或民间佥拨校尉三十名应役弘治九年武冈知州遵制减岷府禄米被诬逮系锦衣卫狱河南都御史奏禁光棍出入王府又令诸王滥妾所生子女不许请名封并定内官内使及长史官职守按明大政纪九年五月武冈知州刘逊遵制减岷府禄米为所诬构逮系锦衣卫狱七月巡抚河南都御史陈道奏严禁光棍出入王府拨置害人等弊诏下部议行之时宗室分封河南为繁衍而无藉之徒出入其第肆为拨置贻患甚大乞严加禁约以笃亲亲尤人所难言迄今语地方事宜者赖之按明会典凡滥妾子女九年议准王府有未成婚而先纳宫人生子者所生子女不许请名请封　是年奏准各王府缺少内官内使司礼监择其老成读书者具奏照缺给赐以后有缺奏除其郡王府每府给与内使二名专管宫闱事务及关防门禁　是年令亲王所行未善长史等官从容谏正至再至三不听事情重者密切具奏其郡王所为不合礼度者教授劝正如其不听启亲王密切戒勉如再不听亲王具奏事情轻者降敕切责若干宫壸重事差内官皇亲前去体勘至日处治亲王有过专罪辅导官郡王有过专治内使教授其亲王府辅导官务日请王讲读经史王子亦要读书习礼各府将军该府亲郡王自行禁治若互相容隐不行禁治许镇巡等官将所为不法事会本具奏上请区处弘治十年更定诸王府收支禄米及妃夫人封典所生子女册报之制按明会典十年令各府收受禄米务要选委有司并长史司公正官一员督收随地所产不许勒要白禄米　十年定郡王出府止封一妃镇国辅国将军各止封一夫人奉国将军封一淑人镇国中尉封一恭人辅国中尉封一宜人奉国中尉封一安人妾媵不封　凡宗支奏报十年令凡王府宗支但有新生子女即报本支郡王启亲王审实年终类奏长史造册二本赍送到部一送宗人府比对一留礼部查考其各城另住郡王照例径奏教授造册缴部弘治　　年定亲王之国典礼制度及王国婚配之制按明会典亲王之国弘治间议定先期辞长陵等陵临行日王自祭承天门之神遣官祭大通河之神一沿途祭应祀神祗并至封国告祭社稷山川等神俱翰林院撰祝文礼部差官着落所在官司支给官钱买办祭物　一国内社稷山川坛各一所各该神厨神库宰牲房各三间旗纛庙一所正殿五间神厨神库各三间及乐舞生乐工人等衣服冠袍乐器祭器祭服俱工部置造　一合用乐舞生一百二十名斋郎四十名礼生一十名铺排一十名屠户一十名医士二名厨役四名乐工二十七户烧香道士四名该布政司着落附近府州县照例佥送应用　又议准通州搭盖席殿正殿三间仪门一间厢房六间四围席墙以候朝谒其承奉等官厂房及氍毹彩绢之类量为减省经过军卫有司驿传相离水次窵远者俱以通州为则余驿传近水去处止预先整饬洁净量挂彩幕不必再行搭盖违者差去官指实参奏又议准道经南京者谒拜孝陵应天府于城外备行幄南京太常寺备酒果候王至即行礼不择日南京各衙门官诣行幄行见王礼见毕即回教坊司不得送女乐　凡选择婚配弘治间定王府选婚务要同长史承奉教授等官于本境内拣择家道清白人物俊秀年岁长成者就行彼处按察司核勘明白方许具奏并不许伦理失序于例有违若先通媒合纳贿营求及扶同保勘婚配不当者经该官吏媒合人等通坐以枉法罪名营求拨置之人发边卫充军　弘治间令王府选择仪宾务要年及十五岁以上人物长成俊秀者方许具奏成婚　又令各王府子女不许于本府军校之家选配　又议准各王府选中仪宾本府长史教授俱要通送本处提学拨发读书习礼不时考验年至三十方止弘治十二年以宸濠嗣宁王定王府长史职掌按明大政纪十二年十一月上高王宸濠嗣封宁王按明会典十二年议准抚按并三司以下衙门如遇各长史司传道一切令旨须看详计议当施行者即为施行若事情重大会奏请旨其长史司官奉王令旨行事务要停当有窒碍难行者当竭忠谏止如有怀奸倚势拨置亲王以售私情害地方者抚按三司等官会同参奏治罪弘治十三年定王府妾媵生女不得请封乐工子女不许擅入王府禄米不许多收滥索亲王郡王薨母妃子女宫人禄米皆有应停应减之例按明会典十三年奏准亲王妾媵生女者不得援生子例请封夫人　又是年奏准各处乐工纵容子女擅入王府及容留各府将军中尉在家行奸并军民旗校人等与将军中尉赌博诓哄财物及擅入府内教诱为非者俱问发边卫充军该管色长革役　又奏准王府禄米若本府官员内使旗校管庄人等干预拨置折收银两多收米麦索要财物及邀截纳户用强兑支并擅自差人下府州县催征骚扰者旗校人等杖罪以上发边卫充军官员内使监候奏请发落若辅导官及布按二司巡守官纵容不举并府州县官听从差来人役征扰者俱参问奏请降调　又奏定凡亲王薨子幼或无子者其所遗母妃及女并宫人岁给米二百石袭封日停止郡王薨母及妃女并宫人岁给米一百石母妃故女受封各减十石镇国等将军故母及夫人淑人及女并家眷岁给米五十石母夫人淑人故女受封各减十石镇国等中尉故母及恭人宜人安人女并家眷岁给米三十石母恭人宜人安人故女受封各减五石自郡王而下所给米无子者俱止养赡终身子幼者俱袭封日停止其郡王宫人并将军中尉等家眷本部十年一次行各布政司查勘有亡故者每一人亦减五石所减米俱自查勘日为始亡故尽则通行停给弘治十四年工部奏定递减王府房价及开圹造坟价银户部奏定宗室禄米减折例按明大政纪十四年七月工部尚书曾鉴奏定递减王府房价及开圹造坟价银有差诏从之天顺以前各王府将军而下宫室坟茔皆官为营造成化中始定为则例给价自行营造湖广楚辽岷荆吉襄等府房价郡王一千两镇国将军七百两辅国将军六百六十两奉国将军六百二十两中尉并郡主五百两县主四百六十两县君三百六十两乡君三百四十两各省王府房又颇有不同其造坟夫价物料则例郡王三百五十两镇国将军二百四十五两辅国将军二百二十五两奉国将军一百四十七两中尉一百二十三两郡主二百二十五两县主二百一十五两郡君一百九十六两县君一百八十五两外又有开圹银明器银及斋粮麻布各有差因各处灾荒故奏递减八月户部等衙门奏定宗室禄米减折例从之弘治初以宗室日繁支费日广官银不敷遂命皆减半支给至是复奏准于减半数内每一百两仍减二十两斋粮麻布通革免其郡王以下禄米俱米钞中半兼支郡主而下禄米俱本色四分折钞六分弘治十五年巡视都御史林俊屡奏宸濠不法定令诸王府不得强占庄田生事害民按明大政纪十五年十一月宁王宸濠奏易府殿琉璃瓦巡视都御史林俊请一切裁止可之濠贪谲忮害倍取禄米官校害人侵牟民利俊一切裁之至是又疏极言其非谓乞断大义特垂善处毋涉吴王几杖之赐叔段京鄙之求时濠虽横未有逆萌或以为过后卒如俊言人服其先见云按明会典十五年议准各王府皇亲侯伯庄田地土店肆等项如有强夺侵占并管庄人役生事害民抚按官拿问发遣应参奏者参奏弘治十六年吏部奏选师儒以教宗藩许长史等官谏正不从者密奏其革爵子女不许请封仪宾不许假托郡县主君奏事凡军民人等不许私交王府按明大政纪十六年二月吏部尚书马文升疏言各王府荡制逾轨非礼之为靡所不至必选国学乡学师儒以备讲读使之观圣贤之书以开为善之路诵祖宗之训以启持正之心若藩王所为未善长史等官得从容谏正不听者密具奏闻郡王所为未善教授藩王得因时戒勉不听者亦密具奏闻若干宫闱重事仍差内官并法司官前去勘问上从之按明会典凡犯罪革爵十六年定郡王已革王爵将军中尉已革官职或废为庶人者降革以后所生子女不许请封　是年奏准仪宾应奏事情不许假托郡县主君名目除机密重情及与亲王干涉外合照郡王将军中尉事例令长史具启亲王参详代奏是年令各处军民人等不得私交王府因而借索财物诱请游宴拨置为非违者所在官司体访拿问郡王以下教授等官谏阻不从启亲王奏闻区处弘治十七年贼发庆恭王墓诏嗣封岷韩荆三王议准代世子祔庙令仪宾戚属不服王钤束许指实奏闻诸王进贡奏贺每节只许差人一起各王府婚期文移所司延迟半年者治罪按明大政纪十七年正月朔贼发宁夏庆府恭王墓诏江陵王封世子彦汰嗣岷王爵通渭王旭櫏嗣韩王爵都梁王佑&amp;#嗣荆王爵十二月议代世子追封祔庙事以少詹事刘机议从之时代府世子以酗酒革爵及卒朝廷葬以世子礼其子嗣王以追封请且欲祔庙下礼部集议不可机曰葬以世子其罪已原追封固宜也不可庙享乎上以其言为是按明会典凡钤束宗仪十七年议准凡各王府仪宾戚属等如自恃尊属以王幼冲不服钤束肆情纵欲任意非为败伦伤化听王指实具奏巡抚等官照例会本奏闻区处其教授等官不行劝正及军民旗校无藉之徒并乐工人等哄诱拨置生事者重治　凡进贡礼物是年题准凡遇万寿圣节及千秋正旦冬至等节各王府许进礼物马匹庆贺每节差人止许一起其余如扇鲊之类俱不必进如差人过多自备脚力回还不许应付　是年令各王府结勘婚期文移所司迁延半年之上者听王府举奏治罪
　宗藩部汇考十二
　　明四
武宗正德元年定王府一切奏请春秋两季类奏谢恩者每年春类谢一次按明会典正德元年奏准王府除机密重情及袭王爵外其余奏请名封选婚等项该长史等官参详明白启王知会一年春秋两季类奏谢恩等项应本谢及表谢者亦于每年春首类谢一次正德二年复宁王护卫命刑部鞫判徽世子所奏庄田按明大政纪二年四月刘瑾受宁王宸濠重赂矫诏擅复护卫屯田先是宁府犯不法事情已经先朝革去护卫改为南昌左卫濠怀不轨差内官梁安辇金银二万两通瑾朦胧奏讨准改南昌左卫复为护卫又准与南昌河泊所一处侵夺民利六月命刑部右侍郎王鉴之往鞫河南徽世子所奏庄田称旨升俸一级世子累奏庄田不结鉴之判世子田与民田各明白上下帖然正德三年定王府内使非钦拨者不准保升庶人病故者妾媵释放遣嫁按明会典凡保升内官三年令各王府内使不系钦拨者不准乞恩保升　凡释放宫眷三年题准高墙庶人病故所遗妾媵照户部题准事例释放仍拘父母亲属领出嫁遣若无父母亲属量为处置&amp;#放勿令失所正德四年崇王之国常德更定宗藩事宜
按明大政纪四年八月崇王之国常德
按明会典凡管理府事四年议准郡王患病及薨逝其子幼小有以亲支暂管府事者礼部请敕着令用心抚养毋致失所候其长成仍回本府不许干预一应事务　又议准亲郡王患病或年虽尚幼其合府郡王将军以下悉该听其钤束有事必启而行违者许该府指实参奏　是年题准各王府初生子女三日后即行具本奏报其册一年一次备造一样二本分送礼部并宗人府以便查考　又题准各府将军系郡王长子之叔祖及诸叔者行礼依宗子法长子立于郡王后居中　又议准各府庶人不许越分进贡　又奏准王府乐舞生照例将有度牒无过犯道士补充不足于黜退生员内选补礼生取附近相应人户或黜退生员选补不许过额有富民额外营充谋避差徭者事发问如律　凡妾媵限制四年令凡长女已为王妃复将次女进与为妾者罪坐所进之人　是岁议准王府承奉等官并郡王内使俱有定额不许额外滥保及擅立内典膳职名希图保升违者罪坐营求之人及辅导等官　又议准宗支罪犯深重降革爵秩者郡王将军而下不许代为请复违者罪坐辅导官　又议准王府如有无藉之徒假以烧丹炼药等项为由往来诳惑以致坏事者镇巡等官从重问发　又令王府不许僧尼女冠出入宫禁及私自建立寺观　又奏准郡王将军而下改封世子长子世孙长孙听继王爵者奉有成命之后其原给禄米截日住支册封日方与所应得者永为例又奏准凡宗室奸收乐女及不良妇所生子女并选配夫人等及仪宾已受封者爵职封号禄米尽行革去未受名封者不许冒请　又题准凡射利之徒邀买王府禄粮者照举放私债例问发充军所借本利没官仍将辅导官参治　凡花生子女四年议准王府有滥收外人于宫闱内乳养者长史启王严加禁约如违辅导官从重治罪　又议准今后各王府袭封之初其先王侍从宫人除有出者仍留在府养赡无出者照例释放各将军以下并庶人病故其宫人无出者亦照例俱令原籍亲属领出嫁遣正德五年八月诏革宁王护卫仍为南昌左卫按明大政纪云云正德六年宁王奏讨乐人许之又葬母于西山禁穴掯收禄米违制议准王薨其亲支管府事者着用心抚养幼子按明大政纪六年二月宁王宸濠奏讨乐人秦荣为乐官许之十月宁王宸濠葬母于西山青岚先朝禁革旧穴宁王宸濠掯收禄米违例每石折银二两过限倍征按续文献通考六年议准郡王患病及薨逝若其子幼小有以亲支暂管府事者礼部请敕着令用心抚养毋致失所候其长成仍回本府不许干预一应事务按明会典郡王患病一条作
四年事文献通考作六年事

正德七年令亲王门前官员人等照例下马
按明会典云云
正德八年奏准王府如有节孝及卓异行迹查奏前来礼部照例请敕奖谕但不许奏请建立牌坊按明会典云云正德九年宸濠奏乞复护卫屯田许之
按明大政纪九年三月宁王宸濠奏乞复护卫屯田许之先是天顺间宁府以事革去南昌护卫及屯田宸濠赂刘瑾复得之瑾诛护卫屯田复革陆完为江西按察使与宸濠通至是为兵部尚书宸濠喜曰完为大司马护卫可得矣遂遗完书谋乞护卫完答书须以祖训为言时伶人臧贤有宠于上近习张锐张雄钱宁辈及内阁部院大臣皆阴结之以求固宠宸濠因贤之&amp;#司钺以通于贤每亲书寄贤辄称为良之贤契良之贤字也及乞复护卫辇载金银器宝藏于臧贤家分馈诸权要大学士费宏知之大言于内阁曰今宁王以金宝巨万谋复护卫苟听其所为吾江西无&amp;#类矣廷试进士内阁官与部院大臣皆在东阁读卷先于十四日覆宁王复护卫疏次日中官卢明以疏下阁拟旨过东阁言只请杨师傅到阁诸公不必动劳廷和趋出票旨云既王奏缺人使用护卫屯田都准与王管业正德十年江西副使胡世宁奏宁王无道罪状下兵部移文令钤束其下按明大政纪十年十月江西按察司副使胡世宁奏宁王宸濠无道罪状下兵部移文宁府令钤束其下时世宁念濠反迹已着人莫能言发忿上疏抗疏曰宁王自得护卫以来威谋日横骚扰闾阎钤束官吏礼乐政令渐不出自朝廷诸臣阿顺保身百姓亡逃失业今日江西当忧而亟为之所者顾独群盗已乎臣请简命才节威望大臣巡抚方面销隙寝邪于无形&amp;#王自王其国勿挠有司以防未然濠闻之有自咎语推过近属以自解寻以胡世宁为福建按察使世宁离任临发中毒下血几殆盖濠为之宸濠奏副使胡世宁离间亲亲妖言诽谤贿营内旨逮之濠&amp;#世宁欲杀之摘前疏礼乐政令渐不出自朝廷为谤上赂用事者中以危法逮捕之时世宁已迁福建按察使过家濠因嘱其党御史巡浙潘鹏发卒募取世宁甘心焉世宁知濠计则间行赴京就狱会逮系诏狱濠又嘱用事人计必杀世宁绝口系再经冬讯鞫榜掠历诸刑械世宁几瘐死御史徐文华等咸讼其冤于是行江西抚按会勘其事御史程起充疏乞正大经赦小过以弘化理下所司知之起充因宸濠诬陷江西副使胡世宁系狱极言世宁非病风丧心何苦为言要皆有激而云然初令御史提解来京夫何公文稽迟四月宁王复上在逃之章盖稽迟不久则世宁之罪不深文致不重则报复之心未厌君臣父子无所逃于天地之间世宁焉能北走边南走越哉其间道自投盖与其死于沟洫而人莫之知宁得见天日而甘心受死也乞陛下详察之哀矜之正德十一年令王府差员只许会同馆安歇不许在外生事各王府子女选婚一年二次类奏泾府军校俸粮准折银发给按明大政纪十一年二月刑部左侍郎张纶勘宗室互讪事竣还京因疏处宗室选婚及禄米折银二事下部议行之初纶于乙亥冬往核代王博野王兄弟互讦事会晋府庆成王狱久不决亦命纶讯鞫辩断详明皆丽于法按明会典十一年令各王府差来人员止许会同馆安歇不许在外潜住事完即回违者照例问发充军在京有容令住歇及指称打点等项事发各问罪如律　是年奏准各王府子女年应请封选婚者长史教授即启王覆查一年二次类奏若过期一年之上辅导等官以违制论其请封选婚勘合到布政司有掯勒迟滞者巡按官查究守巡官年终将请封选婚已未完结报本布政司呈部稽考　又奏准泾府官吏军校人等该支本色俸粮每石照初到年例折银四钱正德十二年令各王府子女婚姻只令布政司保勘奏请亲王郡王民校补役雇代吉府军校月粮照德徽事例衡府军校折银折钱发给按明会典十二年令各王府子女婚姻止令布政司保勘奏请不必转行核实以致迟误　是年题准亲王位下民校逃故照旧佥解补役郡王以下民校有不愿应役及新佥补役者许追银十二两交与教授领回雇人代役愿当者仍从其便　又令吉府军校月粮照德徽等府事例每月各支与本色八斗　又令衡府官军旗校人等月粮如遇放支折色每米一石折银四钱每银一钱折钱七十文该支钞贯如放折色亦定适中价值不许亏欠正德十三年秦府请关中屯田为牧地上因梁储草制止之令王府节旦庆贺其总兵等官便服行四拜礼按明大政纪十三年五月秦府三上疏请关中屯田为牧地上因大学士梁储草制切直止之初钱宁江彬及宦官张忠辈受重贿请上许之兵部及科道交章执奏谓太祖高皇帝有禁兹田不得畀藩封上曰朕念亲亲与之勿为间言大学士杨廷和蒋冕皆引疾不出梁储曰如皆引疾如国事何是时上震怒令内臣督促草制储承命上制草曰昔太祖皇帝着令藩封不当益以土地土地既广将多畜士马奸人诱为不轨不利宗社今王请求恳笃朕念亲亲畀地于王王得地宜益谨侯度毋收聚奸人毋多养士马毋听狂人诱为不轨危我社稷是时虽欲念保亲亲不可得已王其慎之毋忽上览制骇曰若是可虞其勿与事遂寝储一草制间有回天之力咸嘉其善谏按明会典十三年令凡王府节旦庆贺其总兵抚按等官俱照出使官员例便服行四拜礼正德十四年宁王宸濠反王守仁执之令修明宗范按明大政纪十四年三月巡抚江西都御史孙燧七疏宸濠招畜群盗怀不轨状濠贿权幸匿不闻时李士实刘养正王春等日夜与濠谋恐事起以反名人心未服伺一日晏驾大位未定乘变即起万一事成益遣奸黠人卢孔章等分布水陆孔道万里传报浃旬往返踪迹大露朝野皆知旦夕必反巡抚都御史孙燧日夜防遏濠托剿贼名置郡邑城郭兵食事甚悉尝叹曰即贼起吾不灭贼贼必以吾所处分速灭又连上七疏言濠反在旦夕诸奸邀诸途即不得达诸权奸得濠金钱多恐事泄并诛又幸冀非望往往不闻四月宁王宸濠密遣贼党贿纳广西土官狼兵及南&amp;#洞蛮巡抚江西都御史孙燧屡疏宸濠逆状不得达兼以朝廷懿亲不敢擅图先发因自劾乞休不报盖已自分一死报国靡他矣副都御史吴廷举奉敕勘永顺保靖两江口夷情奏六事阴备宸濠不报五月宁王宸濠居母丧胁有司递申镇巡求举贤孝巡抚孙燧与巡按御史林朝王金欲缓其逆谋具疏以闻濠先居父丧矫情饰礼巡按者奏举其贤孝于朝今居母丧踵前故事胁有司递申镇巡官求举燧欲缓其逆谋而徐为可图且谓忠孝一道称其孝或可劝其忠遂上疏时江彬宠幸日盛太监张忠欲附彬以倾朱宁及孙燧保奏宁王疏至上见奏惊曰保宁王贤孝欲何为且将置我何地耶张忠闻是言乃密言于上曰臧贤交通宁王其意未可测奏内称王孝行讥爷爷不孝也称早朝勤政讥爷爷不朝也上颔之东厂太监张锐初亦党濠助杨廷和为濠复护卫已而知其有反谋且知上入忠言乃与杨廷和言欲复革去护卫以免后患上知濠差人留京师令太监韦霖传旨故事王府奏事人辞见有常无愆期者今故违非制应治之御史萧淮劾奏宸濠潜谋不轨事情敕差太监赖义驸马都尉崔元都御史颜颐寿往戒谕之革其护卫时南昌张仪官于京卫备以其实告御史萧淮淮遂疏近奉敕旨王人无事不得延留京师臣有以窥陛下微意矣窃见宁王不遵祖训包藏祸心招纳亡命潜谋不轨官校交通积有年岁如致仕侍郎李士实等皆今日乱臣贼子关系宗社生灵安危非细故也宜敕锦衣卫凡濠党与逮系至京师究治以快人心前镇守太监毕贞等首保濠贤行及诸前后附势者宜坐名罢削布政郑岳副使胡世宁皆守正蒙害宜急起用所有镇巡奏乞褒奖孝行乃宸濠诡谋不可从疏入张锐张忠江彬共言于上将淮奏令杨廷和票旨谓朝廷处待亲藩自有常典镇巡官如何辄行保奏遂敕谕廷臣曰萧淮所言关系宗社大计朕念亲亲不忍加兵特差太监赖义等往谕革其护卫元闻遣问廷和廷和曰宣德中有疑于赵府尝命驸马袁泰往竟得释或此意也明日元等行给事中徐之鸾御史沈灼等各上疏论宸濠恶逆不法事下部议之廷和令兵部发兵观变王琼曰此不可泄近给事中孙懋易瓒建议选兵为江西备留中日久第请如议行之廷和默然诏发兵大索宸濠侦卒于臧贤家不获宸濠侦卒林华匿贤家其家多复壁外钥木厨开则长巷后通屋甚隐人无觉者华以是得脱归六月丙子宁王宸濠反巡抚都御史孙燧按察司副使许逵死之先是朝廷差赖义崔元颜颐寿等行京师喧传以为必擒治宁王不知止革护卫宁府侦卒林华在京即兼程飞报以六月十三日至江西值濠生日宴镇巡三司等官濠闻大惊窃以为诏使此来必用昔日蔡震擒荆府故事且旧制凡抄解宫眷始遣驸马亲臣盖不记廷和所云赵府事也宴毕密召李士实刘养正及承奉刘吉等谋之养正曰事急矣明早镇巡三司官谢宴可就擒之因而举事乃夜集闵念四吴十三凌十一等饬兵器以待及旦诸司入谢左右带甲露刃侍卫者数百人拜毕宸濠出立露台大言曰孝宗为李广所误抱养民间子我祖宗不血食者十四年于兹矣太后有旨令起兵讨贼共伸大义汝等知否燧曰请旨看濠曰不必多言我往南京汝保驾否燧曰天无二日民无二王此是大义不知其他濠戟手怒曰尔既说我孝行又遣人奏我如此反复岂知大义令缚之副使许逵大呼曰孙都御史朝廷所命大臣汝反贼敢擅杀耶反复辩论斥其为贼且顾燧曰我欲先发不听今制于人尚何言骂贼不绝口且曰今日贼杀我明日朝廷杀贼濠遂喝校尉火信并缚逵同燧拽出惠民门外杀之时烈日中忽阴曀惨淡遂执镇巡诸司夺其印于是太监王宏巡按御史王金并公差户部主事马思聪金山右布政胡濂参政陈杲刘斐参议许效廉黄宏佥事顾凤都指挥许清白昂并械锁下狱思聪黄宏不食死濠乃伪置官属以刘吉钦万锐等为太监李士实为太师养正为国师闵念四等为都指挥等官参政王纶为兵部尚书季暨佥事潘鹏师夔甘听役使持檄谕降诸郡县左布政梁宸廉使杨璋副使唐锦复为所胁移咨府部传檄远近革正德年号指斥乘舆分遣所亲娄伯王春等四出收兵戊寅逆濠遣钦率贼首闵念四吴十三等夺船顺流攻南康九江二府兵备副使曹雷知府陈霖江颖等遁走城破及卫县并诸属县皆陷逆濠遣王春等发旁县诸贼党并令毕贞反杭州为应提督南&amp;#都御史王守仁以六月初九日自&amp;#起行欲往福建勘事十五日至丰城知县顾佖告濠反守仁易月潜至临江知府戴德孺闻守仁至喜留入城调度守仁曰临江居大江之滨与省城相近且当道路之冲莫若抵吉安为宜又以三策筹之曰宸濠若出上策直趋京师出其不意则宗社危矣若出中策则趋南都大江南北亦被其害若出下策但据江西省城则勤王之事尚易为也及行至中途恐其速出乃为计谋奉朝廷密旨先知宁府将反行令两广湖广都御史杨旦秦金及两京兵部各奉密旨命将出师暗伏要害地方以俟宁府兵至袭杀复取优人数辈各与数百金以全其家令其至伏兵处所飞报窃发日期将公文各缝置藏于夹衣絮中将发间又捕捉伪太师李士实家属至舟尾令其觇之即佯怒令牵上岸处斩已乃故纵之令其奔报宸濠逻获优人果于夹衣絮中搜得公文遂疑不敢即发庚辰守仁飞报宸濠谋反请命将征讨以解东南倒悬奏至尚书王琼扬言于朝曰王守仁在南&amp;#必能擒之不久当有捷报至但朝廷不命将出师则无以壮其军威丁亥守仁移檄远近暴露宸濠罪恶起兵讨濠度兵家以决胜之道急冲其锋攻其备皆非计之得我姑示以自守不出之形必俟其出然后尾而图之先复省城以捣其巢穴彼闻必回兵来援我则出兵邀而击之此全胜之策也宸濠果使人探之未出乃先发兵出取南康九江诸处犹自居省城以俟御七月壬辰朔逆濠会李士实刘养正造伪檄指斥朝廷谓上以莒灭鄫高皇帝不血食建寺禁内杂处妓女胡僧玩弄边兵身衣异衣至于市井屠贩下流贱品事靡不乐为弃置宗社陵寝而造行宫于宣府称为家里黩货无厌荒游无度东至永平诸处西游山陕三边所过掠民妇女索取赎钱又谓常悬都太监牙牌称威武大将军又谓既夺马指挥妻称马皇后复纳山西娼妇称刘娘娘原其为心不能御女又将假此妇人以欺天下抱养异姓之子如前所为也参政季同南昌教授赵承芳等赍伪檄榜谕吉安都御史王守仁执缚军门固封上进疏略曰陛下在位十四年屡经变难民心骚动尚尔巡游不已致使宗室谋动干戈冀窃大宝且今天下之觊觎岂特一宁王天下之奸雄岂特在宗室言念及此悚骨寒心昔汉武帝有轮台之悔而天下向治唐德宗下奉天之诏而士民感泣伏望痛自克责易辙改弦罢出奸谀以回天下豪杰之心绝迹巡游以杜天下奸雄之望则太平尚有可图群臣不胜幸甚逆濠属宗枝拱&amp;#与万锐等留兵万余守南昌自与拱栟李士实刘养正闵念四等六万人号十万以刘吉为监军王纶为参赞指挥葛江为都督总一百四十余队分五哨出鄱阳舳舻蔽江而下声言直取南京癸卯守仁率知府伍文定等起兵会于临江樟树镇戊申我兵攻南昌城擒其宜春王拱&amp;#及伪太监万锐等千人宸濠宫中眷属纵火自焚延烧居民房屋乃令各官分道救火抚定居民上江西捷音仍分兵四路蹑宸濠逆濠攻安庆守备都指挥杨锐知府张文锦指挥崔文御却之巡抚南畿都御史李充嗣飞章告濠欲犯南京下兵部会议御之兵部尚书王琼会众于左顺门独曰竖子素行不义今仓卒造乱不足为虑有王守仁在彼必成擒矣顷刻覆十三疏诏削濠属籍正贼名次请命将出师趋南京辛亥逆濠闻我师破南昌解安庆围引众归援乙卯守仁督我兵击逆濠贼党于黄家渡败之丙辰我兵复与濠贼党战败之丁巳我兵火攻逆濠等舟遂擒之宸濠既擒众执以见濠呼王先生我欲尽削护卫请降为庶民可乎守仁对曰有国法在遂低首无言令载至囚所行数步回向曰娄妃常劝我不要为此事是我不听实非其罪今死于水望先生收其尸一葬守仁曰谨领遂为收葬守仁奏擒逆濠及贼党捷音取所得宸濠交贿大小远近臣僚实迹手籍及往还私书悉焚之八月上下诏亲征逆濠大学士梁储蒋冕扈从守仁上疏力止圣驾免亲征不听上在良乡得捷音大学士梁储蒋冕以宸濠就擒江西已宁屡请回銮不听九月守仁亲带官军督解逆濠等至杭州会同浙江巡按御史同三司交付太监张忠等转解赴阙复上捷音太监张永复命上召守仁至南京张忠等从中沮之命都御史王守仁巡抚江西十一月太监张忠边将许泰刘晖等营内旨领京边军讨逆濠余党十五年十二月宸濠及逆党宗室拱&amp;#皆伏诛濠赐自尽乃燔尸扬之十六年十一月丙辰论江西平宸濠功王守仁封新建伯给诰券世袭其余升赏各有差十二月新建伯王守仁疏辞伯爵乞普恩报效诸臣并申雪举人冀元亨因说宸濠改正反为奸党陷死上不允辞余下部知之按明会典凡修明宗范十四年令吏部于各王府长史纪善伴读教授等官务择学行扰长堪为师范者除授凡世子众子长子将军中尉等年未弱冠者各随资质严立课程教养如法不得虚应故事抚按提学等官访其贤否勤惰以闻正德十五年令各府原额军校&amp;#故者照例勾取不足之数就于本府军校余丁内佥补不必佥补民役累害小民按明会典云云
正德十六年令各王府禁约将军以下恪遵祖训无藉奸人术士及无名内使不许擅入王府按明会典十六年题准行各王府禁约将军以下务要恪守祖训不许骄奢妄费将禄米减价转卖驯致贫窘失所如违辅导等官启王参奏量革禄米以示惩戒如射利之徒收买禄票加倍取利者各该官司亦就拿问从重治罪是年诏各处无藉奸人游食术士及无名内使私自净身人等有托故擅入王府因而拨置害人贻累宗室者抚按官严加禁治世宗嘉靖元年令各王府差役不许带空本在京填写郡王以下禄米有派舟车不通州县者准折庶人亡故口粮布绢年终造册扣除靖江王府食盐仍发价准买不许差官关支按明会典嘉靖元年令各王府差来人役有挟带空本在京填写者缉事衙门巡视御史拿问追究用印之人从重治罪　是年奏准郡王以下禄米有派支不通舟车州县者每石征银八钱放支折给五钱扣留三钱贮库作正补欠　又题准庶人曾经奏给口粮布绢者如有亡故该长史司俱照原议十石五石三石五斗等第年终造册送布政司扣除于次年税粮内减派如上半年全给下半年亡故者则免其还官　又令将靖江王府二次奏讨食盐六十引行广东布政司差人领赍原拟价银六十两送至广西布政司发买熟盐一万二千斤进用不许仍前差官关支嘉靖二年敕止楚王代奏陈乞令王府违禁约擅成婚者革退另选按明大政纪二年六月敕止楚王代奏陈乞先是崇阳等府诸宗室二十余人岁禄不充请借藩司帑金预用楚王为代奏从之有承奉潘朝者在京买领关符还楚需索各宗谢金百余万方为投符而赍符百户童刚亦索谢金二百余两各宗悉鬻食具合金与之巡按御史何鳌闻之奏请置朝于理因敕楚王凡例外之请勿得代奏陈乞按明会典二年令王府有不遵禁约擅自成婚者俱革退另选嘉靖三年禁内外官交通藩府代王出居宣府按明大政纪三年二月给事中毛玉勘核平濠功次因言内外官不宜交通藩府从之命有宗藩地方大小官员但交通纳贿者抚按官指实奏闻八月代王出居宣府先是巡抚张文锦议于大同城北九十里建五堡徙镇卒戍之卒虑敌躝不愿徙参将贾鉴白其不用命伍长棰之且置之理诸卒有郭鉴柳忠者倡乱杀鉴啸聚塞下文锦恐其北与敌连招使入城因索首谋者诸卒遂焚劫城中杀文锦乃出逮系故总兵朱振于狱胁令主之振不能止与约三事曰无犯宗藩勿略帑庾勿纵火肆杀从我则可诸卒曰诺振乃戢众稍就约束时廷议遣兵部侍郎李昆赍敕赦诸叛卒以太监武忠代王觐为镇守以都督桂勇为总兵按察使蔡天佑为佥都御史巡抚其地戢之诸叛卒虽勉听振约束犹肆劫掠振棰杀二十余人竟不能制及天佑至会忠勇及振集叛卒谕以恩威暂为解散然皆恐惧不安又奸盗多乘隙诱诸卒劫掠桂勇督兵分捕棰死五十余人复笞鉴忠等释之以安众心众稍定亡何有别镇参将李贤者率兵赴陕道出大同其众掠民禾畜居民詈之众诡曰尔大同谋叛朝廷命吾将尽剿之而尚吝禾畜为耶又有妄传京营诸镇兵已驻近地者而户部进士李枝挽饷适至众益惧谓有密旨遂夜集排枝闼问故枝出公移门隙中示之始信乃咎大同知县王文昌曾劝镇巡官严驭诸卒遂往围之纵火焚烧数百家明日逼胁代王索金帛王曲应之众始解散王惧微服率子弟潜出居于宣府天佑等谕抚不定复以状闻嘉靖五年令庶人发高墙者未革爵前所生子女留府候长成奏请其王府选婚失伦序者不许保结按明会典五年议准庶人发高墙者其未革爵前所生子女系无罪之人俱存留在府居住责令相应亲属照管候长成备查伊父犯罪缘由奏请　是年令各王府选婚有失伦序者不许保结起送嘉靖六年定郡王管府事遇圣节朝贺率将军以下本府行礼子弟选婚谢恩者不得过三年出嫁庶女寡居准给食米按明会典六年题准郡王管理府事者凡恭遇圣诞及正旦冬至等节镇巡等官于布政司行礼其管理府事郡王率各郡王将军中尉仪宾教授等官于本府行礼　是年议准王府选取子弟婚毕谢恩许于三年以里举行如过三年者照例治罪　又议准各王府出嫁庶女夫亡寡居及年老无人侍养者每月口给食米二石亡故住支嘉靖七年定宗室袭爵请封诸例
按明大政纪七年九月定宗室袭爵请封诸例时方献夫上言宗室袭爵请封名乞讨媵妾等项宜拟立定例刊印成书颁行遵守其有碍例奏扰者行巡按御史收其拨置人役论遣戍边从之嘉靖八年定诸王府进贡马匹各府禄米封赠校尉员役拨补及支给米粮之制按明会典八年奏准各王府及总镇内外进贡马匹务将毛色齿岁备细造册送部礼部委官一员照册看验分别等第送鸿胪寺类进　是年令各处新封王府应佥民校及旧役逃故消乏者俱照例于均徭内每名带征银一十二两解府雇代人役在府旧役民校情愿应当听从其便不愿者亦照例征银解发雇役　是年题准湖广宗室禄米俱照楚府则例亲王每石折银七钱六分三厘郡王每石折银七钱将军中尉郡主夫人仪宾每石折银五钱　凡追封亲王八年令凡孙袭祖爵者得追封其父母曾孙袭曾祖爵者得追封其祖父母父母旁支袭爵者得追封其本生祖父母父母妻先故者得追封为妃郡
王同

&lt;/div&gt;
    &lt;div class="pagination"&gt;
&lt;a href="官常典宗藩部_page12.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典宗藩部_page8.html"&gt;8&lt;/a&gt;&lt;a href="官常典宗藩部_page9.html"&gt;9&lt;/a&gt;&lt;a href="官常典宗藩部_page10.html"&gt;10&lt;/a&gt;&lt;a href="官常典宗藩部_page11.html"&gt;11&lt;/a&gt;&lt;a href="官常典宗藩部_page12.html"&gt;12&lt;/a&gt;&lt;span class="current-page"&gt;13&lt;/span&gt;&lt;a href="官常典宗藩部_page14.html"&gt;14&lt;/a&gt;&lt;a href="官常典宗藩部_page15.html"&gt;15&lt;/a&gt;&lt;a href="官常典宗藩部_page16.html"&gt;16&lt;/a&gt;&lt;a href="官常典宗藩部_page17.html"&gt;17&lt;/a&gt;&lt;a href="官常典宗藩部_page18.html"&gt;18&lt;/a&gt;&lt;span&gt;...&lt;/span&gt;&lt;a href="官常典宗藩部_page14.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
