<!DOCTYPE html>
<html>
<head>
    <meta charset="UTF-8">
    <title>官常典将帅部 - 第 46 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典将帅部 - 第 46 页/共 48 页</h1>
    <div class="content">按明外史丘福传远怀远人父实为蔚州卫指挥佥事远嗣官燕王攻蔚州远与指挥王忠举城降南军驻德州运道出徐沛间远以轻兵六千伪为南军袍铠人插柳一枝于背径济宁沙河至沛无觉者焚粮舟数万而还河水尽热南将袁宇三万骑来追伏兵击斩万人燕军驻蠡县远分哨至&#城遇德州裨将葛进步骑万余乘冰渡滹沱河及其半渡击之进系马林间以步兵接战远引却诱之而分兵出其后解所系马前奋击进失马遂大败斩首四千获马千匹王赐书嘉劳曰将军以轻骑八百破敌数万出奇应变虽古名将不过也累功为都督佥事封安平侯食禄千石予世券远沈毅有胆略言论激昂自许忠义既从福出塞至胪胊河谏福不听率突骑五百陷阵斩数百人马蹶被执骂不绝口死追封莒国公谥忠壮子安嗣爵　　王忠
按明外史丘福传忠孝感人每战率精骑为奇兵多斩获累迁都督佥事封靖安侯与丘福殁塞北爵除　　王聪按明外史丘福传聪蕲水人以燕山中护卫百户从起兵取蓟州攻遵化徇涿州转战荏平滑口大破南军获马千五百还守保定复南宫冀州略淮泗获舟渡江累迁都指挥使封武城侯从福出塞敌围数重与李远突阵战死追封漳国公谥武毅聪及远尝谏福故得褒恤聪无子从孙&#袭　　火真
按明外史丘福传真蒙古人名火里火真洪武初归附为燕山中护卫千户从攻真定驰马先突长兴侯陈大军乘之大捷从袭大宁鏖郑村日暝天寒敛敝鞍焚王前甲士数人趍附火卫士止之王曰吾衣重裘犹寒此皆壮士勿止也闻者感泣真常率骑兵每出辄有斩获呼噪归营众服其勇累迁都督佥事封同安侯出塞战殁爵除　　张武
按明外史本传武浏阳人豁达有勇力稍涉书史为燕山右护卫百户从燕王起兵克蓟州取雄县擒斩首将据月漾桥败两都督乘胜抵鄚州乃还已与诸将败长兴侯于滹沱河夹河之战率壮士为前锋突阵陈亨败走南军追之武还击南军溃攻西水寨前军夜失道南军追急武引兵伏要害乃不得进战小河陈文殁于阵武率敢死士自林间突出与骑兵合遂大破南军论功由指挥使累迁都督佥事进同知封成阳侯禄千五百石位次朱能下为彻侯第一次陈珪郑亨孟善火真顾成王忠王聪徐忠张信李远郭亮房宽共十三人武还守北平永乐元年卒出内厩马以赙赠潞国公谥忠毅无子爵除　　陈珪
按明外史本传珪泰州人从大将军平中原授龙虎卫百户改燕山中护卫从燕王出塞为前锋进副千户已从起兵积功至指挥同知还佐世子居守累迁都督佥事封泰宁侯禄千二百石佐世子居守如故永乐四年董营北京宫殿八年帝北征辅赵王留守北京兼掌行在后府经画有条理甚见奖重年八十五卒赠靖国公谥忠襄子愉嗣　　李浚
按明外史本传浚和州人父旺洪武中燕山左护卫副千户浚嗣官燕师起夺九门攻居庸克蓟州募兵密云攻松亭关破南军于真定从收大宁郑村坝之战率精骑突阵众鼓噪乘之大捷转战山东为前锋至小河猝与南军遇率敢死士先断河桥路南军不能争王至遂大败之累迁都指挥使封襄城伯禄千石永乐元年出镇江西永新盗起捕诛其魁寻召还卒子隆字彦平年十五嗣封雄伟有将略数从北征出奇料敌成祖器之既迁都以南京根本地命留守仁宗即位移镇山海未几复守南京隆读书好文论事侃侃清慎守法尤敬礼士大夫在南京十八年先后赐玺书二百余及召还南都民流涕送之江上正统五年入总禁军十一年巡边大同赐宝刀一申饬戒备内外凛凛迄还不僇一人明年卒子珍嗣　　徐祥按明外史本传祥大冶人初为汉万户归太祖于江州积功为燕山右护卫副千户燕王以祥谨直命侍左右从起兵夺九门破居庸关进指挥佥事从取怀来破雄县追战鄚真定援永平走辽东兵出刘家口破大宁败南军于郑村坝进指挥同知寻擢北平都指挥佥事破广昌克蔚州攻大同大战白沟河攻济南取沧州进都指挥同知克威及深鏖夹河&#城掠顺德袭彰德军破西水寨败其援师拔东阿东平汶上抵凤阳夺河南桥小河坝凤凰山与大军会齐眉山战灵壁取泗盱眙渡江入金川门进都指挥使封兴安伯禄千石时封伯者祥及徐理李浚张辅唐云谭渊孙岩房胜赵彝陈旭刘才王佐陈瑄十三人祥第一祥在诸将中年稍长及封益勤慎永乐二年卒子永早殁孙亨嗣　　孟善
按明外史本传善海丰人仕元为山东枢密院同佥国初归附隶大将军麾下从北征授定远百户从傅友德征云南进燕山中护卫千户从征漠北燕师起攻松亭关战白沟皆有功已守保定南军数万攻城急城中兵才数千善固守城完累迁右军都督同知封保定侯食禄千二百石永乐元年镇辽东远人款附七年召还北京卒赠滕国公谥忠勇子瑛嗣　　孙岩按明外史本传岩凤阳人国初为金吾卫百户守凤阳调燕山右护卫以中护卫致仕燕师起通州指挥佥事房胜以城降王以岩宿将使岩与胜守通州王无反顾忧遂东定蓟州密云而居庸怀来皆不能守南军大至围州城数周起土山临城攻西门毁楼堞岩胜多方捍御已复突门力战追奔至张家湾掠饷舟三百平安率辽东兵十万来攻败去岩胜皆累擢都指挥佥事燕王称帝封岩应城伯食禄千石永乐十一年备开平旋移通州以私憾椎杀千户夺爵安置交址已而复之十六年卒赠翼城侯谥威武子亨嗣伯　　陈贤
按明外史本传贤寿州人初从太祖立功授雄武卫百户从西平侯征西番颍川侯征云南永昌侯征迤北至捕鱼儿海皆有功历燕山右护卫指挥佥事燕师起从诸将出战常突阵陷坚军中称其骁勇累迁都督佥事成祖既大封功臣虑有遗阙令丘福等议福等言陈贤张兴陈志王友功与刘才等于是四人并封贤封荥昌伯禄千石卒子智嗣　　张兴
按明外史陈贤传兴寿州人起卒伍为燕山左护卫指挥佥事从起兵大小战皆与功多累迁都指挥同知每战从子勇常为肘腋兴单骑追敌被数十创伤重不任战勇嗣指挥使代将其兵第功封兴安乡伯禄千石勇迁都指挥同知兴卒无子勇嗣伯　　陈志
按明外史陈贤传志巴人洪武中为燕山中护卫指挥佥事从起兵大小战皆与功多累迁都指挥同知封遂安伯禄千石志素以谨受知僇力戎行始终不懈永乐八年卒　　王友
按明外史陈贤传友荆州人袭父官为燕山护卫百户从起兵定京师累迁都指挥佥事论功当侯以骄纵故抑之永乐元年以丘福等议封友清远伯禄千石明年充总兵官帅舟师沿海捕倭倭数掠海上友无功帝切责之已大破倭帝乃喜降敕褒劳寻召还四年从征交址前驱破敌功多进侯加禄五百石与世券八年从北征督中军扈帝深入别与刘才筑城饮马河上帝次五原峰命友简锐士从征阿鲁台寻命休士开平会谍报知院失乃干欲降帝使别将招之而令友等受降不降即掩击友等至绝漠与失乃干距一舍故迂道往应昌军中乏食多死者帝震怒夺其兵付张辅还令群臣议罪已而赦之十一年坐妾告友夫妇诽谤有验夺爵下狱明年出狱卒爵除　　张信按明外史本传信临淮人父兴永宁卫指挥佥事信嗣官移守普定平越征盘江紫江草塘积功进都指挥佥事建文帝即位大臣荐信谋勇调北平都司受密诏令与谢贵张昺谋燕尽缚藩府人信忧惧不知所为母怪问之信诡辞对母愈诘之乃告以故母大惊曰不可汝父每言王气在燕汝无妄举灭家族信益忧惧诏趣信急信乃三造燕邸王辞不见信于是乘妇人舆入拜&#下王称病风不言信顿首曰殿下无恙即有恙当急语臣王曰余病且困待死尔信曰殿下不以情语臣朝廷密敕臣执殿下殿下意果无他幸从臣归命京师即有意宜告臣王见信称臣知信诚为泣下告以密谋立召诸将定计夺九门信随王至京师论功比诸战将进都督佥事封隆平侯禄千石与世伯券成祖德信甚时时呼恩张欲纳信女为妃执不可以此益重信凡召太子察藩王动静诸密事皆命信信怙宠颇骄永乐八年冬都御史陈瑛言信无汗马之劳遭遇圣明忝昌侯爵不思恭俭以保禄位恣肆贪墨不知属厌强占丹阳练湖八十余里江阴官田七十余顷罔下厉民请下有司验治帝曰瑛言是也昔中山王有沙洲一区耕农水道所经家僮阻之以擅利王闻即归其地于官今信何敢尔命法司杂治之寻以旧勋不问二十年从北征大阅于隰宁信辞疾不至谪充办事官已而复之仁宗即位加少师与世侯券宣德初从征乐安帝北征命居守寻督军万五千人浚河西务河道正统七年卒赠郧国公谥恭僖子镛　　唐云
按明外史张信传燕兵起时有唐云者不知所自起为燕山中护卫指挥燕王既杀张昺谢贵等指挥彭二攻端礼门不克死将士犹据九门闭瓮城陈戈戟内向张玉等帅甲夜袭之已克其八惟西直门不下王令云解甲骑马导从如平时谕守者曰天子已听王自制一方汝等急退后者戮云于诸指挥中年最长素信谨将士以为不欺我遂散时众心未附云告以天意所向众乃定云从王久出入左右王倚任焉先后出师留辅世子居守南兵数攻城守甚力战未尝失利王称帝封新昌伯世指挥使明年秋卒　　陈亨按明外史本传亨寿州人元末扬州万户从太祖于濠为铁甲长积功擢千户从大将军北伐守东昌敌数万奄至亨坚壁越二日出羸兵数百诱之敌悉众来逐乃率精骑奋击大败之后从出塞还徇未下诸城洪武二年守大同累破边寇积功擢燕山左卫指挥佥事数出迤北辽阳迁北平都指挥使建文帝即位擢都督佥事燕师起命亨与刘真卜万守大宁移兵出松亭关驻沙河将攻遵化援兵至退保关当是时李景隆率五十万众将攻北平北平势弱而宁王所镇大宁行都司领兴营等二十余卫皆西北精锐朵颜泰宁福余三卫元降将所统番骑卒尤骁勇卜万将与景隆合燕王乃以计绐亨囚万间道疾攻大宁刘真赴援未至大宁遂破亨与诸将徐理房宽刘才等皆降亨理夜袭走真尽拔诸军及三卫骑卒以归燕王遂挟宁王入关自是冲锋陷阵多三卫士卒燕王取天下自克大宁始其有功番将皆授指挥都督以三卫地畀之徙行都司于保定大宁遂弃而终明之世三卫常为边患云亨理等既降累从破南军白沟河之战亨中创几死已攻济南与平安战华山大败创甚舆还北平进都督同知王还军亲诣亨第劳问之亡何卒王自为文祭比即位追封泾国公谥襄敏长子恭嗣　　徐理
按明外史陈亨传理西平人太祖时为永清中护卫指挥佥事改营州卫既降加都指挥佥事屡战皆有功封武康伯　　房宽
按明外史陈亨传宽陈州人洪武中以济宁左卫指挥从魏国公练兵北平遂为北平都指挥同知移守大宁宽在边久凡山川厄塞殊域情伪莫不毕知然不能抚士卒燕兵奄至守将朱鉴战死城中缚宽降战白沟河将右军失利已而复胜从克广昌彰德进都督佥事封思恩侯禄八百石世指挥使永乐七年卒　　徐忠
按明外史本传忠合肥人父用从太祖为河南卫副千户用老忠嗣官累从大军北征多所俘获进济阳卫指挥佥事洪武末镇开平燕王破居庸克怀来忠遂以开平降从徇滦河与陈旭等拔其城功最李景隆攻北平燕王还救之置五军张玉将中军朱能将左军李彬将右军房宽将后军忠号骁勇使将前军遂败陈晖于白河西败景隆于郑村坝白沟河之战忠单骑突阵一指中流矢未暇去镞急抽刀断之控满疾驱殊死战燕王乘高见之谓左右曰真壮士也进攻济南克沧州大战东昌夹河攻彰德破西水寨克东阿东平汶上大战灵壁遂从渡淮入京师自指挥同知累迁都督佥事封永康侯禄一千一百石予世券忠每战摧锋跳荡为诸将先而驭军甚严所过无扰善抚降附得其死力事继母以孝闻夜归必揖家庙而后入俭约恭谨未尝有过成祖北巡以忠老成留辅太子监国永乐十一年卒赠蔡国公谥忠烈子安嗣　　陈旭
按明外史徐忠传旭全椒人父彬从太祖为指挥佥事旭嗣官为会州卫指挥同知举城降燕从徇滦河功多力战真定守德州盛庸兵大至弃城走燕王置不问从入金川门封云阳伯予世袭从英国公辅征交址为右参将师还加禄五百石赉甚厚已而陈季扩叛复从辅往剿辅还又命副沐晟以疾卒于军　　赵彝按明外史本传彝虹人洪武时为燕山右卫百户从颍国公征沙漠城宣府万全怀来擢永平卫指挥佥事燕兵至永平彝与千户郭亮以城降彝从徐忠等转战亮守永平时燕王先略旁近地既克居庸怀来山后诸州不守而永平接山海关障辽东彝等既附北平益无他虞燕王遂南败耿炳文军炳文罢李景隆代将攻北平而辽东镇将吴高与都督杨文耿瓛围永平久亮固守不下燕王置北平而救永平内外合击斩首万余高退保山海关中谗斥徙杨文守辽复攻永平围数重燕王遣刘江赴援与亮合击大败文昌黎擒其将王雄等七十一人自是无窥永平者燕王称帝彝以都指挥使封忻城伯食禄一千石世袭而亮守城功大由都督佥事封成安侯世伯食禄千二百石永乐八年彝镇宣府常从北征盗饷下狱已宥之寻以吕梁洪湍险命彝镇徐州经理贪纵废事复蒙宥罪宣德初卒子荣嗣　　顾成
按明外史本传成字景韶其先湘潭人徙江都成少魁岸膂力绝人善马槊文其身以自异太祖渡江来归为帐前亲兵擎盖出入尝从上出舟胶于沙负舟而行从攻镇江与勇士十人转斗入城被执十人皆死成跃起断缚仆持刀者脱归导众攻城克之授百户大小数十战皆有功进坚城卫指挥佥事洪武四年从临江侯入蜀攻罗江擒伪元帅以下二十余人破伪丞相知院兵于汉州降其城蜀平改成都后卫六年擒重庆妖贼王元保八年调守贵州时群蛮叛服不常成连岁出兵平之十四年从颍川侯征云南为前锋首克普定留成列栅以守蛮数万来攻诸将欲出战成不可俟贼攀栅出奋击手杀数十百人贼众退余贼犹在南门成斩所俘而纵其一曰吾夜二鼓来杀汝夜二鼓吹角鸣&#贼闻悉走获器甲无算进指挥使诸蛮隶普定者悉平十七年平阿黑螺蛳等十余寨降尾洒蛮酋二十一年讨乖西诸蛮擒关索岭贼渠土官阿宗叛势甚张成连战斩之奏革普定府析其地为州三长官司六留治之大布恩信诸蛮帖伏进贵州都指挥同知平康佐都匀诸蛮俘斩万计二十九年迁右军都督佥事佩征南将军印征水西蛮诛其酋敬德明年五开蛮反率兵破之剿天柱天堂诸生苗及西堡平洲诸叛蛮皆诛其魁抚绥余众凡所破六洞一百三十七寨黔由是平建文元年为右都督从耿炳文御燕师战真定被执燕王解其缚曰此天以尔授我也送北平辅世子居守南军围城防御调度一听成城守遂固燕王即位论功封镇远侯食禄千五百石予世券仍镇贵州永乐六年谷劳王石诸寨蛮作乱讨斩酋暮尚等八百余降其党十一年思州宣慰使田琛与辰州知府黄禧连兵擅攻思南宣慰使田宗鼎命成以兵五万压境琛禧就缚于是分思州思南地更置州县遂设贵州布政司台罗苗作乱成充总兵官率二都司三卫兵讨之斩酋普亮尽僇叛党威震百蛮蛮人为立生祠成忠谨涉书史始居北平多效谋画终不肯将兵赐兵器不受在镇上书请早建储以正名分功臣爵赏既定宜制以礼法成祖将北巡召至京命辅太子监国顿首言太子仁明任付托廷臣皆材贤非愚臣所及请归备蛮帝许之时群小谋夺嫡太子不自安成入辞文华殿因曰殿下但当竭诚孝敬孳孳恤民万事在天宵人不足措意太子颔之十二年五月卒年八十有五赠夏国公谥武毅　　宋晟
按明外史本传晟字景阳定远人父朝用兄国兴并以总管从渡江攻集庆国兴战殁晟嗣其职朝用以天宁翼元帅请老晟从邓愈克徽州还袭父官积功授建宁卫千户进都指挥同知历镇江西大同陕西洪武十二年坐法降凉州卫指挥使十七年五月讨西番叛酋至亦集乃路擒元海道千户也先帖木儿国公吴把都刺赤平章阿采以下万八千人以酋长百五十人送京师简精锐千补卒伍余悉放遣召还复为都指挥进右军都督佥事仍镇凉州二十四年充总兵官与都督刘真讨哈梅里先是西域诸国来朝贡者多为哈梅里王兀纳失里所遏或邀杀之帝怒决计征之其地去肃州千余里晟令军中多具粮糗倍道疾驰奄至城下金鼓声震地阖城股栗即日克之擒其王子列儿怯帖木儿及伪国公以下三十余人收其部落辎重以归自是番戎慑服兵威极西域矣明年从蓝玉征罕东徇阿真川土酋哈昝等遁去师还调中军都督佥事二十七年从总兵官周兴出开原捕野人至忽剌江分三道进其酋西阳哈遁追不及至甫荅迷旧城俘人畜而还明年拜征南右副将军讨广西帡诸寨苗擒斩七千余人又明年总羽林八卫兵讨平五开龙里十三洞三十一年出镇开平从燕王出塞还城万全诸卫建文改元仍镇甘肃成祖即位入朝擢后军左都督拜平羌将军遣还镇三年招降把都帖木儿伦笃儿灰等部落五千人获马驼牛羊万六千封西宁侯禄千一百石世指挥使晟凡四镇凉州前后二十余年威信着绝域帝以晟旧臣有大将材专任以边事所奏请辄报可御史劾晟自专帝曰任人不专则不能成功况大将统制一边宁能尽拘文法即敕晟以便宜从事晟尝请入朝报曰西北边务一以委卿非召命毋辄来寻命营河西牧地及图出塞方略会病卒　　刘荣
按明外史本传荣宿迁人初冒父名江从魏国公战灰山黑松林为总旗给事燕邸姿貌丰伟骁勇多智略王深器之授密云卫百户从起兵为前锋屡立战功徇山东与朱荣率精骑三千夜袭南军于滑口斩数千人获马三千擒都指挥唐礼等累授都指挥佥事战滹沱河夺浮桥掠馆陶曹州大获还军备北平败平安于平村杨文以辽东兵围永平江往援文引却江声言还北平徐行二十余里卷甲囊旗夜入永平文闻江去复来攻江突出掩击大败之斩首数千擒指挥王雄等七十一人迁都指挥使次淝河江与白义王真等以轻骑致敌败之时南军驻宿州积粮为持久计王患之议绝其饷道命江将三千人往趄不行王大怒欲斩之诸将叩头请乃免渡江策功以前故止授都督佥事迁右都督永乐八年从北征以游击将军督前哨次金刚阜据山顶泉已败敌斡难河复败阿鲁台于静卤镇师还殿即军中进左都督遣镇辽东寇阑入杀官军帝怒命斩江既而宥之再从北征仍为前锋先往兴和将劲骑游侥车驾驻至喜川命侦敌于饮马河见敌骑东追至康哈里孩击斩数十人复与大军合击马哈木于忽失温下马持短兵突阵斩获多受上赏复充总兵官镇辽东倭数寇海上北抵辽南讫浙闽濒海郡邑多被害江度形势请于金线岛西北望海埚筑城堡设烽堠严兵待贼十七年六月瞭者言东南海岛中举火江急引兵趍埚倭数千人驾三十余舟至泊马雄岛跃岸阑埚江依山设伏别遣将断其归路以步卒迎战佯诱贼入伏&#举伏起自辰至酉大破贼贼走樱桃园空堡中江开西壁纵之走复分两路夹击尽覆之斩首千余级生擒百三十人自是倭大创不敢复入辽东召封广宁伯禄千二百石予世券始更名荣寻复遣之镇逾年卒荣为将常为军锋前无坚阵驭士有纪律恩信严明诸款塞者抚辑备至赠侯谥忠武子湍嗣　　郑亨
按明外史本传亨合肥人父用从太祖于和积功为大兴左卫副千户请老亨嗣职洪武二十五年应募持檄谕鞑靼至斡难河还迁密云卫指挥佥事燕师起以所部降攻真定先登进指挥使师袭大宁至刘家口将劲骑数百卷&#登山潜出关后断其归路攻之悉缚守关者遂奄至大宁克之进北平都指挥佥事夜率众破郑村坝兵西破紫荆关掠广昌取蔚州直抵大同还战白沟河陷阵大捷逐北至济南进都指挥同知攻沧州军北门扼饷道东昌战败收散卒军深州明年战夹河&#城略地至彰德耀兵河上还屯完明年从破东平汶上军小河战败王真死诸将皆欲北还惟亨与朱能不可入京师迁都督佥事进左都督封武安侯禄千五百石予世券留守北京时用犹在受封爵视亨永乐元年充总兵官率两将军备宣府时元遗兵出没塞下亨受敕备边度宣府万全怀来形便每数堡相距择一堡为高城深池城多置门浚井蓄水其中度可容数堡士马者谨斥堠远瞭望寇至夜举火昼鸣&#并力坚守规画周详后莫能易三年召还旋遣之镇七年秋备开平帝北征命亨督运出塞将右哨从追败本雅失里大军与阿鲁台遇亨率众先遂大破之论功为诸将冠仍出镇宣府复从北征将中军战于忽失温追敌中流矢却复与大军合破之复从出塞将左哨发卒万人治龙门道过军破兀良哈于屈裂河将辎重还击破寇之追蹑者仍守开平比年大军再出亨皆将左哨成祖凡五出塞亨皆在行仁宗即位拜征西前将军镇大同垦田积谷边备缮完自是大同希寇患宣德元年召掌北京行后府已仍镇大同转饷宣府招降酋长四十九人请于朝厚抚之归附者相属九年卒亨严肃重厚善抚士耻掊克在大同时镇守中官挠军政亨据理裁正其人不悦然其卒也深悼惜之赠漳国公谥忠毅　　盛庸
按明外史本传庸不知何许人洪武中累官至都督同知女为汝南王有勋妃建文初以参将从耿炳文北伐炳文召还李景隆代之遂隶景隆麾下二年景隆为燕败弃师遁庸入济南与铁铉等御燕大挫燕众燕王解围去封历城侯食禄千石寻命为平燕将军总兵官陈晖平安为左右副总兵马溥徐真为左右参将铁铉参赞军务督诸军北进时吴杰平安守定州庸守德州徐凯城沧州为掎角燕王乘凯未备直趋沧州破擒之掠其辎重还北平道经德州庸遣轻骑蹑其后王率数十骑为殿击降庸兵已而转略东昌庸背城阵燕兵直前薄左翼不动复冲中坚庸开壁纵王入围之数重会燕将朱能等率番骑薄东北角王乘间突围出而燕军为火器所乘却庸兵奋击斩燕大将张玉王独以百骑殿退至馆陶庸檄真定沧德兵遮燕归路燕精锐丧失几尽王遂还北平明年燕王复出保定庸营夹河王以三骑来觇掠其阵而过庸遣千骑追袭为王射却王令步卒先攻庸军拥盾自蔽乃以铁钩之骑兵乘间驰入庸麾军力战燕将谭渊鏖死而朱能张武等率众并进王以劲骑贯阵与能合势庸部骁将皂旗张等亦俱歼焉会日暮敛兵燕王以数十骑逼庸营野宿天明引马鸣角穿营而去明日复战燕军东北庸军西南自辰至未互胜负两军皆疲将士各坐息复起战忽东北风大发飞尘蔽天庸军士面迎砂砾不辨物燕兵乘风大呼左右横击斩首数万庸大败走德州先是庸出夹河约吴杰平安等出真定攻北平将至庸败闻遂还及灵壁败安等被执庸独列战舰淮南岸拒燕而燕将丘福等潜济出庸后庸不能军燕王遂渡淮庸据浦口燕王从盱眙出扬州将谋渡江庸率诸将奋击败之燕师既深入不得渡又无后援欲且议和北还会高煦引番骑至殊死战庸小却帝遣都督陈瑄来援瑄竟叛率舟师迎燕燕王乘瑄舟径渡庸仓卒聚海艘出高资港迎战不胜军溃散嗣是不复有拒燕者矣燕王称帝庸尚拥兵淮上乃赐敕曰比以山东未定命卿镇守淮安今铁铉就获诸郡悉平朕念山东久困兵革惫于转输卿宜辑兵养民以称朕意永乐元年致仕无何千户王钦讦庸罪状钦立进指挥同知都御史陈瑛因劾庸怨望有异图庸遂自杀　　平安
按明外史本传安滁人父定从太祖起兵官济宁指挥佥事从常遇春至元都战殁安初为太祖义儿定殁安袭定职迁密云指挥使进右军都督佥事力举数百斤果勇善战建文元年从李景隆北伐为先锋燕王将渡白沟河安率万骑邀之燕王曰平安竖子往从出塞识我用兵敢为先锋今当先破之使敌丧胆及战为安所败燕王夜走失道从者仅三骑下马伏视河流辨东西始知营垒所在明日再战燕将房宽先登安又败之骁将陈亨被创几死北兵大败燕王见阵后尘起率七骑驰赴左右止王勿前王曰敌精锐所在吾当之敌不敢伤我当是时南军诸将惟安与瞿能战最力王亦几危已而皆败语详景隆传燕兵围济南安谋出御河夺燕饷舟已而围解明年燕败盛庸于夹河乘势回军与安战单家桥安奋击大破之擒其将薛禄再战滹沱河又破之安于阵中缚楼高数丈战酣辄升高望发强弩射燕军矢集燕王旗如猬毛忽大风起发屋拔树声如雷都指挥邓戬陈鹏等陷敌中安遂败入真定燕王数出搏战所向皆靡安与庸二军屡挫之王不得逞逾月燕师出大名安不急迎战而与庸及吴杰等分兵扰其饷道燕王苦之遣指挥武胜奉书于朝请撤安等息兵帝览书颇惑之而燕将李远等方潜走沛县焚粮舟掠彰德破尾尖寨谕降林县势且南下安于是率万骑直走北平至平村去城五十里而军燕王惧遣刘江等驰救安亦引还与燕将李彬战杨村败之燕兵破萧安统大军营小河张左右翼以进合战大败之斩其将陈文再战再败之又斩其将王真真敢战燕王常曰奋勇如王真何事不成至是为安所杀燕王乃身自迎战安挺枪大呼直前刺王马忽蹶燕王脱走燕军大惧移军齐眉山安复进搏战自午至酉又败之燕诸将请还军图后举王大怒诸将不敢复言而何福又引军来与安合燕军益大惧燕王昼夜擐甲福欲持久老燕师移营灵壁深堑高垒自固而运粮实其中会粮乏安分兵迎粮燕王以精骑遮之军分为二福开壁援为高煦所败将移军淮河就粮燕军猝薄其垒军中大乱人马坠壕堑俱满福单骑走安及陈晖马溥徐真孙成等三十七人皆被执文臣宦官在军被执者百五十余人燕军既得安欢呼动地曰吾属自此获安矣安屡败燕兵斩骁将数人燕军莫敢婴其锋至是争请杀之燕王惜其勇简锐卒卫送北平命世子及郭资等善视之王即帝位以安为北平都指挥使寻进行后府都督佥事帝尝笑问安曰向非马蹶当何如安曰刺陛下如拉朽耳永乐七年帝巡北京将至谓左右曰平保儿尚在耶保儿安小字也安闻之自杀命以指挥使禄给其子　　薛禄
按明外史本传禄胶人行六军中呼曰薛六既贵乃更名禄禄起卒伍从燕起兵首夺九门真定之战左副将军李坚迎斗锋始交禄持槊刺坚坠马擒之擢指挥佥事从援永平下大宁富峪会州宽河还救北平先驱败南军游骑进指挥同知攻大同为前侥大获鏖白沟河追奔至济南迁指挥使大战东昌以五十骑前败南兵数百南兵悉众来追复大败之获马二百三十时燕军为盛庸败还走北平庸伏兵威县深州以待禄皆击走之战滹沱河右军力屈禄驰赴敌阵出入数十战破走之追奔至夹河斩馘无筭战单家桥马蹶被执奋脱缚拔刀斩守卒数人驰还复战大败平安军掠定顺德大名彰德攻西水寨生擒都指挥花英乘胜下东阿东平汶上连战淝河大店小河汴堤灵壁功最入京师论功擢都督佥事永乐六年进同知八年从北征至斡难河以功进右都督上言自古用人必资豫教今武臣子弟闲暇不教恐缓急无可使者帝韪其言会四方送幼军数万至悉隶禄操习之十二年复从北征还董建北京宫殿十八年役竣封阳武侯禄千一百石二十一年复从北征还讨平长兴盗仁宗即位命掌左军加太子太保予世券洪熙元年命巡北边破敌于大松岭益禄五百石宣宗初佩镇朔大将军印复巡边还陈备边六事从征乐安为前锋先二日围其城高煦擒留禄镇抚二年夏复佩大将军印督输开平还军宣府寇薄开平无所得而退禄谍寇去城三百余里率精兵昼伏夜行三夕至纵轻骑蹂敌营破之大获人畜师还敌蹑其后复奋击败之寇由是远遁三年从北征破敌于宽河留镇蓟州永平巡边护饷数出开平宣府间五年遇敌于凤凰岭斩获多加太保建言永宁卫团山及雕鹗赤城云州独石无城堡不可守筑之便于是发卒二万六千赴役精骑五百护之禄与丰城侯董筑临行赐诗以山甫南仲为比疾作召还卒赠鄞国公谥忠武禄有勇而好谋谋定后战战必胜纪律严切秋毫无犯善抚士卒同甘苦人乐为用靖难诸功臣张玉朱能及禄三人为最而禄逮事三朝历镇边阃岿然为时宿将子勋先卒孙诜嗣
　将帅部名臣列传九十六
　　明六
　　何福
按明外史本传福凤阳人洪武初累战功为金吾后卫指挥同知从傅友德征云南有功来献捷擢都督佥事从蓝玉出塞至捕鱼儿海俘获万计二十二年江阴侯吴高部降胡南征抵沅江而叛由思州出荆州道渭河欲遁沙漠福与都督聂纬追击及诸鄜延尽歼之移兵讨平都匀蛮俘斩万计二十四年拜平羌将军讨越州叛蛮阿资破降之择地立栅处其众置宁越堡而还遂平九名九姓诸蛮兵都督茅鼎会兵徇五开未行而毕节啰啰诸蛮叛大掠屯堡杀吏士福令毕节诸卫严兵而檄都督陶文等从鼎直捣其巢擒叛酋僇之分兵捕诸蛮建堡设戍乃趋五开请因兵力讨奢香不许三十年会顾成平水西蛮拜征卤左将军副西平侯讨平缅叛酋刀干孟跻高黎共山直捣南甸破擒其酋刀名孟回军击景罕寨不下西平侯以大军至干孟惧乞降已而西平侯卒干孟竟不降复拜福征卤将军县军往讨擒干孟以归降其众七万遂分兵徇诸山寨克孟别降蒲蛮歼哈喇老姚破枯阿莽抚要甸乃班师百蛮悉定拓地讫于洱海福功为多建文元年还京师进都督同知练兵德州进左都督与盛庸平安会兵御燕师战淮南北不利奔还成祖即位以福宿将知兵推诚用之聘其甥女徐为赵王妃寻命仍佩征卤将军印充总兵官镇宁夏节制山陕河南诸军福至镇宣布德意招徕远人塞外诸部降者相踵边陲无事因请屯田积谷定赏罚为经久计帝嘉之数降诏褒慰永乐四年备灵州寻移镇甘肃福驭军严下多不便者帝间使使戒福善自卫毋为小人所中福请出京师宿将将降人帝报曰尔久总蕃汉恐势重致谗耳尔老将朕推诚倚任毋顾虑于是福议出兵遮贺兰山诇寇情又请以布市马选其良者别为群马大蕃息永昌苑牧马自此始遂遣都指挥刘广等出塞邀击亦集乃时本雅失里纠阿鲁台入寇已而为瓦剌所败走胪胊河欲收诸部溃卒窥河西诏福严兵待而迤北王子国公司徒而下大酋以十数率所部驻亦集乃乞内附福以闻帝令庶子杨荣往佐福抚之其众悉降帝嘉福功命荣即军中封福为宁远侯禄千石八年帝北征召福从出塞初帝以福有才略宠任逾诸将有请辄听福亦善引嫌有事未尝专决帝以此益重福比为通侯志寖骄军中数违节度群臣有言其罪者帝犹曲意容之福怏怏有怨言师还都御史陈瑛劾福福惧自缢死爵除而赵王妃亦寻废　　朱荣
按明外史本传荣字仲华沂人洪武十四年以总旗从西平侯征云南以功迁百户征金山至一迷河哈剌哈进副千户守大宁靖难兵至降授指挥佥事俾佐左军大小二十余战论功授都督佥事永乐四年从新城侯张辅征交址破鸡陵关会沐晟于白鹤辅等议于嘉陵江上流济师乃遣荣陈下流十八里日增其数以惑贼又作舟筏为欲济状牵制之贼果分兵渡江登岸荣等奋击大破之大军遂进克多邦城荣功为多然帝以荣尝怠事师还论功仅擢右都督赐白金钞币七年复从辅讨贼余党平之明年从征阿鲁台与刘江并进左都督十二年复从北征与江俱为前锋破马哈木其冬充总兵官镇大同修忙牛岭兔毛河赤山榆杨口来胜诸城寇不敢近居三年召还十八年代刘荣镇辽东二十年复从北征为前锋驻雕鹗诇寇以五千骑视寇所向大军次玉沙泉荣率锐士三百人人三马赍二十日粮深入诇寇寇已弃牛羊马&#辎重北走荣悉收之焚其辎重移师破兀良哈师还封武进伯禄千二百石仍镇辽东二十二年复从北征已还镇洪熙元年佩征卤前将军印镇如故寻卒于军赠侯谥忠靖子冕嗣　　郭义
按明外史朱荣传义济宁人事太祖累功为燕山百户从燕王北征进千户从起兵定京师累迁左都督数从出塞有功与薛禄同日封安阳侯禄千一百石命下而疾革遂卒　　金玉
按明外史朱荣传玉江浦人袭父官为燕山护卫百户从起兵有功累迁河南都指挥使进都督佥事永乐八年从北征充鹰扬将军破阿鲁台师旋为殿至长秀川敌所弃牛羊杂畜亘数十里悉驱以归焚其辎重十四年讨平妖贼刘子进追论出塞功与郭义同日封惠安伯禄九百石明年卒　　高士文
按明外史本传士文咸宁人洪武中以小校从大军征云南及金山有功为燕山左护卫百户质直刚果善骑射北平兵起从战皆有功累进都督佥事永乐四年从张辅征交址黎季牦既擒余党窜七源山谷中出没为寇士文率所部败之广源进围其山寨昼夜急攻寨垂破贼突走士文追与战中&#死所部复追贼贼失巢竟溃散他将至遂灭贼朝廷念士文功追封建平伯令其子福嗣　　徐政
按明外史高士文传政仪真人建文时为扬州卫副千户燕师至以城降累迁都指挥同知从征交址夺贼船于三带江以济大军拔西都战咸水关皆有功陈季扩反盘滩地最要张辅遣政守之贼来攻与战飞枪贯胁犹督兵力战竟败贼贼退腹溃而死　　李彬按明外史本传彬字质文定远人父信从太祖渡江积功为济川卫指挥佥事彬嗣职从颍国公出塞历朵颜鸦儿山转战洮河黑岭寒山黑松林熊皮山斩获多还与筑诸边城燕师起为前锋转战皆有功累迁右军都督佥事永乐元年封丰城侯食禄千石予世券明年出镇江西移广东召捕皂君山寇四年以左参将从张辅征交址别将破其西都败贼木丸江斩阮磊等还加禄五百石充总兵官练舟师备倭海上移兵讨长沙贼李法良擒之又帅浙闽兵捕海寇十年命往甘肃与西宁侯宋琥经略降酋彬与柳升严兵境上而令土官李英防野马川凉州酋老的罕果叛走野马川都指挥何铭战死英追蹑尽俘其众独老的罕走赤斤蒙古不获帝遣庶子杨荣就彬谋发兵彬言道险远馈饷难继遂罢兵明年召西宁侯还而命彬佩征卤前将军印总兵镇甘肃赤斤蒙古缚老的罕以献帝嘉彬功赐赉甚厚十二年从北征领右哨破荅里巴可汗于忽兰忽失温追奔至土剌河师还受上赏移镇陕西十五年命佩征夷将军印总兵镇交址至则破擒陆那贼阮贞遣都督朱广等平顺州及北昼诸寨明年黎利据清化以叛彬遣广讨之斩首六百余级生擒范柳范宴等百余人利遁去明年遣都督同知方政袭利于可蓝栅获其将军阮个立等利走老挝师还复出寇都指挥黄诚击走之又败之磊江追败之忙心河遂窜伏不出而交人反者四起彬遣诸将分道讨方政讨车绵子等于嘉兴郑公证于南策丁宗老于大湾朱广讨阮多谭兴邦等于别部都指挥徐謜讨范软于俄乐指挥陈原瑰讨陈直诚陈顺庆于恶江都指挥王忠讨杨恭于峡江悉破擒之而贼势尤剧者彬辄自讨潘僚者乂安土知府也为中官马骐所暴反衙仪彬击之走玉麻州师从之僚以红衣军迎战破擒其酋追奔至潭山悉焚僚栅僚窜老挝遣都指挥师佑击之僚以老挝兵驾象迎战大破之于农巴林悉降其众范玉者涂山寺妖僧反东潮州自称罗平王置官属彬讨之贼迎战江中大败玉脱走获之东潮遂平之而郑公证之党黎侄数出没为寇都指挥黄忠张贵累败之小黄江镇蛮府彬自将追捕并其党送京师于是诸贼悉平惟黎利未获彬以馈运不继请屯田令官军与土军错酌屯守征行多寡之数以闻帝善之将发兵入老挝索利老挝惧请自捕利以献会彬疾作而罢二十年春彬卒赠茂国公谥刚毅子贤嗣侯　　王通按明外史本传通咸宁人赠金乡侯真子嗣父官为都指挥使将父兵转战有功累进都督佥事复以父死事故封武义伯食禄千石予世券永乐七年作天寿山营长陵十一年进封成山侯加禄二百石明年从北征领左掖破敌土剌河二十年复从出塞以大军殿连出塞并领右掖仁宗即位命掌后府加太子太保时丰城侯彬镇交址已前卒而荣昌伯陈智都督方政以参将代镇不协黎利益张数破郡邑杀将吏智出兵数败宣宗乃削智爵而命通佩征夷将军印帅师往讨未至利弟善攻交州城都督陈浚等击却之参将马瑛破贼清威通与合至应平之宁桥诸将言地险恶疑有伏通不从麾渡桥人马行泥淖中不能成列伏四起军大溃死者二三万人尚书陈洽与焉利闻之自将精卒围东关通气沮阴遣人许为利乞封而檄清化迤南地归黎氏按察使杨时习执不可通厉声叱之清化守罗通亦不肯弃城与指挥打忠坚守却贼朝廷遣柳升等助通未至二年二月利攻城通以劲兵五千出不意捣贼营大破之斩其司空丁礼司徒黎豸以下万余级利惶惧欲走诸将请乘胜急击通犹豫贼得树栅掘濠堑四出攻掠遂分兵陷昌江谅山而围交益急通敛兵不出利乞和通以闻会柳升战殁通益惧更利和教利伪立陈皓为陈氏后辄立坛与利盟约退师因宴利遗利锦绮利以重宝谢通通为驰上表辄引兵还南宁廷议亦厌兵竟封利交址内属二十余年至是复失之官吏军民后还者八万六千余人其陷于贼及为贼所戮者不可胜计由通失律选&#擅与贼和不待命辄还师故也通还京群臣交劾论死系狱夺券籍其家正统四年特释为民英宗北狩边事急起通都督佥事守京城御也先有功进同知守天寿山景泰三年卒子琮嗣　　吴允诚
按明外史本传允诚蒙古人名把都帖木儿居甘肃塞外塔沟地官至平章永乐三年与其党伦都儿灰率妻子及部落五千马驼万六千因宋晟来归帝以蒙古人多同名当赐姓别之尚书刘&#请如洪武故事编为勘合允诚得赐姓名授右军都督佥事伦都儿灰亦赐姓名柴秉诚授后军都督佥事余授官赐冠带给畜产钞币有差使领所部居凉州耕牧晟以招徕功封西宁侯自是降附者益众边境日安由允诚始七年往亦集乃觇敌擒哈剌等二十余人进都督同知明年从出塞败本雅失里进右都督寻进左都督与中官王安追阔脱赤至把力河获之封恭顺伯食禄千二百石予世券允诚三子答兰管者克勤允诚与二子从军留其妻及管者居凉州番人虎保等诱胁允诚众欲叛去允诚妻与管者谋召部将都指挥保住卜颜不花等擒其党诛之帝喜降敕奖之赐缣钞羊米甚厚授管者指挥佥事保住等皆有赐鞑靼可汗鬼力赤遇弒其下多溃答兰与别立哥请出塞自效有功别立哥者秉诚子也帝征瓦剌允诚父子皆从师还命仍居凉州备边允诚卒赠国公谥忠壮命答兰更名克忠袭其爵再征阿鲁台从行三征阿鲁台复从兄弟皆有功洪熙元年以戚里恩克忠进侯时管者已积功至都指挥同知亦封广义伯克忠尝充副总兵巡边正统九年统兵出喜峰口征兀良哈有功加太子太保土木之变克忠与其弟都督克勤子瑾为后拒寇突至骤战不胜敌兵据山上飞矢石如雨官军死伤略尽克忠下马射矢竭犹杀数人舆克勤俱殁于阵赠邠国公谥忠勇克勤赠遵化伯谥僖敏瑾被执逃归嗣侯英宗尝欲使瑾守甘肃辞曰臣塞外人若用臣守边恐外裔轻中国帝善其言乃止曹钦反瑾与从弟琮闻变椎长安门上告门闭钦攻不得入遂纵火瑾将五六骑与钦力战死赠凉国公谥忠壮予世券五传至曾孙继爵　　薛斌
按明外史本传斌蒙古人本名脱欢父薛台洪武中归附赐姓薛累官燕山右护卫指挥佥事斌嗣职从起兵累迁都督佥事从北征有功进同知永乐十八年封永顺伯禄九百石世指挥使斌卒子寿童方五岁从父贵引见仁宗立命嗣伯赐名绶长骁勇善战正统十四年秋与成国公朱勇等遇寇于鹞儿岭军败弦断矢尽犹持空弓击贼贼怒支解之既而知其本蒙古人也曰此吾同类宜勇健若此相与哭之谥武毅子辅孙勋并得嗣伯勋子玺乃嗣指挥使如券文贵本名脱火赤斌之弟以舍人从燕王起兵屡脱王于险积官都指挥使再从北征进都督佥事永乐二十二年封安顺伯禄九百石宣德元年进侯加禄三百石予世券卒赠滨国公谥忠勇无子从子山嗣　　韩观按明外史本传观字彦宾虹人高阳忠壮侯成子以舍人宿卫忠谨为太祖所知寻以父功授桂林右卫指挥佥事洪武十九年柳州融县蛮叛与参政耿文彬讨平之累迁广西都指挥使二十二年富川蛮杀知县剽数城观进讨斩二百余人设灵亭千户所二十五年平宾州上林蛮二十七年全州灌阳诸猺叛曾湖广兵斩千四百余人明年捕宜山诸县蛮擒二千八百余人斩伪王韦召及万户以下传首京师拜征南左副将军从都督杨文问罪龙州比至伏罪乃移兵征奉议蛮屡战破之剿都康向武高劳上林蛮破更吾莲花大藤峡诸寨斩酋黄世铁并其党万八千三百六十余人讨思恩都亮蛮平之观生长兵间综练武略騺悍诛罚无所假下令如山人莫敢犯初群蛮所在蜂起剽郡县杀守吏边民苦之将士畏观法争死斗观得贼必处以极刑间纵一二告诸蛮诸蛮胆落由是境内得安二十九年召还擢都督同知明年古州蛮叛复拜观征卤副将军从杨文往讨悉平之移兵击五开与顾成讨定水西诸堡还理左府事建文元年练兵德州御燕师无功成祖即位委任如故命往江西练军城守兼节制广东福建湖广三都司庐陵民啸聚山泽帝遣行人许子谟赍敕招谕且命观临抚之观至众皆复业帝赐玺书及牢醴彩帛命佩征南将军印镇广西节制两广官军复赐玺书曰蛮民易叛难服杀愈多愈不治高皇帝灼见其情故绥之以德不得已而后用兵卿往镇务绥怀之毋专杀僇观至镇群蛮皆叛帝遣员外郎李宗辅赍敕招之观乃大陈兵示将发者而遣官与宗辅俱桂林蛮复业者六千家惟思恩蛮未附而庆远柳溥诸蛮方杀掠吏民乃上章请讨永乐元年与指挥葛森等击杀理定诸县山贼千一百八十有奇擒其酋黄仲文等五十余人斩以徇还所掠男女于民而抚辑其逃散者明年遣都指挥朱辉谕降宜山忻城诸山寨荔波猺震恐上书言愿为编户帝以属观抚之八十余洞皆附明年柳州桂林诸蛮作乱已抚复叛遣朱辉以偏师破之斩首四百五十有奇蛮惧曾帝复遣郎中徐子良至遂来降归所掠人畜器械迁江蛮复叛仍抚定之四年大发兵讨安南诏观画方略转粟二十万石饷军已复命发广西兵三万会太平遂从大军发凭祥抵坡垒关以所部营关下运粮修道伐木治桥梁出兵游侥安南平命措置交址缘途诸堡而柳浔诸蛮乘观出复叛诏观事竣还讨五年兵抵柳州贼望风遁观请俟秋凉深入且请济师帝使使发湖广广东贵州三都司兵又敕新城侯张辅以南征军协讨别遣将将三万人由他道进十月诸军皆集观令都指挥朱广方政以湖广兵攻庆远宜山忻城河池而自以贵州两广兵由柳州攻马平来宾迁江宾州上林罗城融县皆破之会兵象州分剿武宣东乡桂林贵平永福斩首万余级获其党黄南等万三千余人群蛮复定捷闻帝嘉劳之九年拜征夷副将军仍佩故印总兵镇交址明年督输广东粮万石饷征南军英国公辅再出师平交址观皆主馈运不为将功不着是时武臣以军功至大将者马荣曹隆张钦程宽朱崇马聚高成守义张廉冀杰等皆颇有声绩而观威名震蛮中粤人惴惴非诸将所能及云十三年卒无子　　马荣　曹隆　张钦　程宽　朱崇　马聚　　高成　守义　张廉　冀杰按明外史韩观传荣徐州人由永清卫所镇抚从燕王转战积功至都督佥事从征本雅失里领左翼进右都督永乐八年卒追封景城伯谥壮武隆颍上人起卒伍从燕王征朵儿不花授燕山护卫百户以靖难功累官都督同知永乐九年卒追封安阳伯谥忠毅钦睢宁人以骑士从燕王起兵累功为都督佥事永乐十五年卒追封新泰伯谥刚勇宽亦颍上人由蔚州百户降燕积功至都指挥同知充神机将军从张辅平交址进都督佥事崇定远人袭父职为燕山右卫指挥使从靖难历都督同知永乐二十年与宽相继卒追封宽保昌伯谥忠威崇平阴伯谥武襄聚武定人以燕山中护卫总旗从燕王转战渡江累官左都督聚貌寝而胆力过人卒追封邵阳伯谥壮勇成辽东人以骑卒从燕靖难积功至右都督守义凉州塞外人永乐初归附屡从征漠北有功积官至都督佥事宣德四年与聚成先后卒成追封营山伯谥武毅义西和伯谥僖顺廉天长人起行间从靖难及北征累官都督佥事宣德七年卒追封榆次伯谥忠敏杰东安人由行伍从成祖起兵积功为左军都督佥事仁宗即位命镇开平宣宗初进左军都督汉王高煦反帝将亲征列侯中有阴持两端者言汉王机变不测用兵若神杰扬言于众曰其人诈而无谋悍而无勇天威临之行就缚耳何神之有众皆曰善后卒如其言久之卒官赠清源伯谥忠壮　　费瓛
按明外史本传瓛定远人祖愚洪武时燕山中护卫指挥使传子肃至瓛从燕王起兵有功累进后军都督佥事永乐八年春凉州卫千户虎保永昌卫千户亦令真巴等叛众数千屯据驿路新附伯颜帖木儿等应之西鄙震动都指挥李智击不胜皇太子命瓛往讨以尚书刘观赞其军事至凉州智及都指挥陈怀以师会遂进兵镇番城东贼诈欲降既而引退遇双城瓛击其左怀等击其右贼大败走斩首三百余级追奔至黑鱼海获贼千余马驼牛羊十二万虎保等远遁乃班师十二年充总兵官镇甘肃瓛以凉州多闲田请给军屯垦足边饷从之永乐之季诸边镇守多用宦官恣睢专军务瓛亦为所制边备不饬仁宗赐玺书责之曰尔以名臣后受国重寄乃俯首受制于人岂大丈夫所为其痛自惩艾图后效瓛得书陈谢宣宗嗣位授右府左都督元年入朝封崇信伯禄千一百石从讨高煦还出镇甘肃沙州卫贼屡劫撒马儿罕及亦力把里贡使瓛讨破之寻卒瓛为人和易善抚士在镇十五年境内宁谧子钊嗣　　柳升　崔聚
按明外史本传升怀宁人袭父职为燕山护卫百户大小二十余战累迁左军都督佥事永乐四年从张辅征交址战鲁江疾斗大破贼斩贼帅阮子仁等守咸子关贼入富良江舟亘十余里陆兵数万又以海舟截江立栅辅将步骑升水军夹攻大败之获伪尚书阮希周等又败贼于奇罗海口得舟三百部卒得季牦及其子澄还封安远伯食禄千石予世券七年同陈瑄捕倭至青州海中大破倭追至白山岛而还八年副清远侯王友将中军从北征至回曲津以神机火器为前锋&#发震数十里每矢洞二人中旁马立毙大败阿鲁台进封侯加禄五百石仍世伯佩平羌将军印镇宁夏追讨叛将冯荅兰帖木儿捕斩叛酋察罕歹等入总京营兵十二年复从北征将大营兵战于忽失温复以神机火器大破敌师还加太子太傅予世侯十八年妖妇唐赛儿反益都命升与都指挥刘忠将京军往讨围其寨升自以大将意轻贼贼乞降信之夜为所袭忠中流矢死官军多创赛儿遁去及明始觉追获其党百余人军所过颇扰都指挥卫青力战完安丘升忌其功摧辱之师还劾下狱已得释二十年复从北征将中军破敌于屈裂河明年复从出塞降也先土干之众又明年出至荅兰河不见敌而还帝凡五出塞升皆从数有功宠甚厚诸彻侯大较无与比者仁宗即位命掌右府加太子太傅宣德元年冬成山侯王通征交址败书闻乃以升为征卤副将军充总兵官保定侯梁铭为左副总兵都督崔聚为左参将尚书李庆参赞军务率步骑七万人会黔国公晟讨黎利二年九月入隘留关利伪为国人上书请立陈氏后者升不启封趣进兵连破关隘数十直抵镇夷关升意殊轻贼礼部郎中史安主事陈镛亟言于庆宜设备时庆及铭皆病甚庆强起告升升不为意前至倒马坡与百余骑先驰度桥桥遽坏后队绝进陷泥淖中伏发升中镖死其日铭病卒明日庆亦卒聚整军至昌江贼来益众官军殊死斗贼驱象大至阵乱贼大呼降者不死官军或死或走无降者安镛李宗昉等皆死崔聚者怀远人从成祖起兵从北征败敌于广漠戍累迁左军都督佥事至是力战被执贼百计降之终不屈死升质直宽和善抚士卒勇而寡谋遂及于败朝议以升丧师不令子溥袭爵久之乃许正统十二年赠升融国公谥襄敏溥初掌中府出镇广西廉慎然无将略承山云后不能守成法过于宽弛于是猺獞相扇为乱初征大藤峡斩贼帅杨容拾等已讨柳州蛮破石门诸寨讨思恩蛮破禽韦万川等而贼滋蔓如故景泰初兵事亟召还掌右府总神机营再出镇广西禁军以溥有威惠乞留之不果天顺初召还仍掌右府防边宣府大同累进太傅益岁禄三百石陕西有边警命佩平卤大将军印敌再入凉州溥闭壁不出敌饱掠去蹑取数十级报捷被劾落太傅闲住既而以马驼献帝怒却之寻复起掌神机营卒谥武肃子承庆未嗣而卒孙景嗣　　梁铭
按明外史本传铭汝阳人洪武中袭父职为燕山前卫百户燕师起从世子守北平南兵围城战甚力积功至后军都督佥事侍太子监国南京永乐九年坐事下狱十九年赦复职副都督胡原捕倭广东仁宗即位进都督同知以参将镇宁夏追论守城功封保定伯食禄一千石予世券宣德初御史石璞劾铭贪黩征下狱当夺爵宥而复之副柳升征交址至镇夷关痛卒铭勇敢善战能得士卒心铭死官军遂没子&#嗣伯　　金忠　蒋信
按明外史本传金忠者蒙古王子也先土干也素桀黠为阿鲁台所忌永乐二十一年成祖亲征漠北至上庄堡率妻子部属来降时六师深入寇已远遁帝方耻无功见其来归大喜赐姓名封忠顺王赐冠带织金袭衣命坐列侯下辍御前珍羞赐之复赐金银宝器忠大喜过望班师在道忠骑从数问寇中事眷宠日隆明年忠请为前锋讨阿鲁台自效帝初不许会大同开平警报至诸将请从忠言帝复出塞忠与陈懋为前锋而阿鲁台闻王师复出仓皇渡答兰纳木儿河遁去忠懋至河不见寇抵白邙山卒无所遇乃班师仁宗嗣位加太子太保并支二俸宣德三年亲征兀良哈败寇于宽河忠与把台请自效帝许之或言不可遣帝曰去留任所欲耳朕有天下独少此二人邪已二人获数十人马牛数百来献帝喜命中官酌以金&#遂赐之明年加太保六年秋卒命有司治丧葬把台者忠之甥从忠来降授都督佥事宣德初赐姓名蒋信正统中封忠勇伯从驾陷土木也先使隶赛罕王帐下信虽居朔漠志常在中国每诣上皇所恸哭拥卫颇至已竟从驾还诏复给其禄景泰五年卒赠侯谥僖顺子也儿索忽袭爵　　李贤
按明外史本传贤初名丑驴鞑靼人元工部尚书洪武二十一年来归通译书太祖赐姓名授燕府纪善侍燕世子最恭谨靖难师起有劳绩累迁都指挥同知凡塞外表奏及朝廷所降诏敕皆命贤译贤亦屡陈所见成祖皆采纳之仁宗即位念旧劳进后军都督佥事赐赉甚渥寻召见悯其病封忠勤伯食禄千一百石寻卒　　滕定
按明外史本传定父瓒住元枢密知院洪武中来降授会州卫指挥佥事赐姓滕从燕起兵进燕山右卫指挥使卒定嗣官屡从出塞有功进至都督佥事宣德四年封奉化伯禄八百石正统初卒子福嗣　　金顺按明外史本传顺本名阿鲁哥失里永乐中来降授大宁都指挥佥事从败本雅失里又败阿鲁台累进都督佥事宣德三年从巡北边有斩捕功明年封顺义伯禄八百石卒子忠嗣　　吴成
按明外史本传成辽阳人初名买驴父通伯元辽阳行省右丞太祖时观童来降通伯父子与俱买胪更今姓名充总旗数从大军出塞建文元年授永平卫百户降燕从战皆有功三迁都指挥佥事始知名南军闻吴买驴名多于阵上指目之设伏淝河进兵小河合战齐眉山攻败灵壁军皆殊死斗功多成祖即位授都指挥使从征本雅失里疾战本雅失里以七骑遁从征阿鲁台合朱荣兵为前锋追至阔湾海召还进都督佥事又三从出塞洪熙元年进左都督从阳武侯薛禄征大松岭为前锋有功增禄米宣宗初以成尝宿卫东宫录旧劳封清平伯禄千一百石予世券汉庶人反复与阳武侯禄为前锋事定出守备兴和成好畋猎而不修武备寇伺其出猎卒入城掠其妻孥以去帝闻之置不罪已而阿鲁台入贡还其家口三年帝北征从败贼于宽河进侯禄如故八年卒赠渠国公谥壮勇子忠前死忠子英嗣　　谭广
按明外史本传广字仲宏丹徒人洪武初起卒伍为燕山护卫百户从燕王起兵以百骑伺敌涿州生得中朝将校三十人战白沟真定夹河咸有功屡迁指挥使留守保定都督韩观帅师十二万来攻广以孤军力拒四十余日伺敌懈破走之永乐元年进大宁都指挥佥事董营北京既而领神机营从征迤北充骁骑将军十一年练军山西明年从征九龙口为前锋贼数万凭崖广以神箭万人射之死者无算乘胜夹击贼大败论功进都督佥事仁宗嗣位擢左都督镇宣府宣德六年户部请令他卫军调戍宣府者悉遣还屯种帝可之广上言臣所守边一千四百余里敌人窥伺窃发无时脱有警征兵数百里外势岂能及屯种之议臣愚未见其可帝以边卒戍守有余但命永乐中调者勿遣正统初朝议以脱欢虽款塞狡谋未可测命广及他镇总兵官陈怀李谦王彧图上方略广等各上议大要谓边寇出没不常惟守御为上策宜分兵扼要害而间遣精锐巡塞外遇敌则量力战守间谍以侦之轻兵以蹑之寇来无所得去有所惧则边患可少弭帝纳其言六年冬以守边劳封永宁伯禄千二百石仍镇宣府又三年卒谥襄毅广长身多力奋迹行伍至大将大小百余战未尝挫&#初统神机营马独肥时号谭家马在宣府二十年抚士卒有恩边侥帖然称名将尝逞愤杖杀都司经历又以私憾杖百户并为言官所劾以广有将才置不问既卒子序嗣　　陈怀
按明外史本传怀合肥人袭父职为真定副千户永乐初积功至都指挥佥事从平安南进都指挥使&#山西都司事再从张辅擒安南贼渠简定从都督费瓛征凉州叛人虎保皆有功寻充参将镇宁夏仁宗立进都督同知宣德元年代梁铭为总兵官时官军征交址者屡败诏发松潘军援之将士惮行千户钱宏与众谋诈言番叛率兵掠麦匝诸族番人震恐反杀指挥陈杰等陷松潘迭溪围威茂诸州指挥吴玉韩整高隆相继败绩西鄙骚然诏遣鸿胪丞何敏指挥吴玮往招之而命怀统刘昭赵安蒋贵师数万随其后玮等至贼不顺命玮遂与龙州知州薛继贤击贼复松潘比怀至仍属玮前锋遂复迭溪降二十余寨怀又招抚复业万二千二百余户归所掠军民二千二百余人西鄙遂定进怀左都督厚赉金币而绌玮功不录怀留镇四川在镇骄纵不法干预民事受赇庇罪人侵夺屯田笞辱佥事柴震等数为言官所劾帝降敕责让复以御史王礼弹章示之怀引罪遂置不问六年松潘勒都北定诸族暨空郎龙溪诸寨番复叛怀遣兵战败指挥安宁等死者三百余人怀乃亲督兵深入破革儿骨寨进攻空郎乞儿洞贼败斩首坠崖死者无算革儿骨贼复聚生苗四百余设伏邀击都指挥赵谅觉之剿戮殆尽于是任昌牛心诸寨番闻风乞降群寇悉平久之巡按御史及按察使复奏怀僭侈逾分每旦令三司官分班侍立有事跪白怀中坐称旨行遣且日荒于酒不饬边备致城寨失陷宣宗怒召怀还命文武大臣鞫之罪当斩下都察院狱宥死落职正统二年以原官镇大同时漠北人进贡者日给廪饩为军民害怀言于朝得减省居二年以年老召还命理中府事九年春与中官但住出古北口征兀良哈还与马亮等同封而怀得平乡伯十四年扈驾北征死于土木赠侯谥忠毅子辅袭　　马亮
按明外史陈怀传指挥使马亮淇人起行伍从燕师靖难累功至都指挥佥事宣宗时四迁至左都督兀良哈之役偕中官刘永诚出刘家口至黑山大松林流沙河诸处遇贼胜之还封招远伯是役也中官王振主之故诸将首功少率得封廷臣莫敢争为伯三年卒谥荣毅亮勇悍善骑射每战身先士卒所向克捷时称骁将　　蒋贵　孙琬
按明外史本传贵字大富江都人以燕山卫卒从燕王起兵积功至昌国卫指挥同知从大军征交址及沙漠迁都指挥佥事掌彭城卫事宣德二年四川松潘诸番叛充右参将从总兵官陈怀讨之募乡导绝险而进薄其巢一日十数战大败之进都指挥同知镇守密云七年复命为参将佐怀镇松潘明年进都督佥事充副总兵协方政镇守又明年诸番复叛政等分道进讨贵督兵四千攻破任昌大寨会都指挥赵得宫聚兵以次讨平龙溪等三十七寨斩首一千七百级投崖坠水死者无算捷闻进都督同知充总兵官佩平蛮将军印代政镇守其地正统初召还为右都督会阿台寇甘凉边将告急命佩平卤将军印移师讨之贼犯庄浪都指挥江源战死亡士卒百四十人侍郎徐晞劾贵朝议以贵方选军甘州势不相及而庄浪正晞所统责晞委罪置贵不问明年春谍报寇驻贺兰山后诏贵与都督赵安出塞贵至鱼儿海子用安敬言以前途无水草引还都御史罗亨信言状尚书王骥出视师斩敬责贵立功贵益奋破敌狼山之捷穷追抵石城泉斩首二百余级尽获其马驼衣械阿台惊遁已而谍知敌巢将精骑二千五百人为前锋深入副将李安沮之贵拔剑厉声叱安曰敢阻军者死遂出镇夷关疾驰三日夜至兀鲁乃阿台方牧马贵猝入马群令诸军以鞭击弓韣惊马马尽佚敌既失马乃挽弓步斗贵纵骑蹂击大败之复分军为两翼别遣百骑乘高为疑兵既遇贼转战百余里朵儿只伯以数骑遁走西边悉平封定西伯食禄一千二百石给世券四年代任礼镇甘肃六年命充总兵官佩平蛮将军印征麓川蛮思任发与王骥帅师抵金齿分三路进捣上江寨破木笼山七寨及马鞍山象阵功皆第一师还帝亲慰劳御奉天门论功进封定西侯食禄一千五百石八年复与骥讨思机发缅人声言送贼贵密焚其舟大战一昼夜尽俘其妻孥象马破垒二百僰寇遂平师还赏赉甚渥加岁禄五百石是役也贵子雄乘敌败率三十人追深入敌扼其后自刎沉于江赠怀远将军彭城卫指挥使十四年贵卒年七十赠泾国公谥武勇贵起卒伍不识字天性朴实忘己下人能与士卒同甘苦出境讨贼衣粮器械常身自囊负不役一人临阵辄身先之以故所向有功　　任礼
按明外史本传礼字尚义临漳人以燕山卫卒从成祖起兵积功至山东都指挥使永乐二十年擢都督佥事从北征前行侦敌还受厚赉仁宗即位简掌广西都司事寻改辽东宣宗立进都指挥同知从平汉庶人又从征兀良哈还为后拒英宗立进左都督正统元年佩平羌将军印充左副总兵镇甘肃阿台朵尔只伯数犯肃州玺书谯让已复入犯礼督军御之俘斩百余人寻与蒋贵等出塞并无功三年以总兵官从王骥破阿台至黑泉斩获多封宁远伯食禄千二百石明年还朝又明年代贵镇甘肃八年赤斤蒙古卫都督且旺失加苦也先暴横欲移驻也洛卜剌礼以其地近肃州执不许已奏请建寺于其地礼复言许其建寺彼必移居遗后患事竟寝时边将家僮垦塞上田者每顷输粮十二石礼请于朝减二石再请轻之复减如前数当是时边塞无警礼与巡抚曹翼辈屯田积粟缮甲训兵边备甚固十一年沙州卫都督喃哥兄弟争部众离贰礼欲乘其饥窘迁之内地会喃哥亦请居肃州境内礼因遣都指挥毛哈剌往抚其众而亲率军兵继其后比至喃哥复持两端其部下欲奔瓦剌礼进兵逼之遂收其全部千二百余人以还事闻英宗大喜赐赉甚厚时也先方盛封喃哥弟锁南奔为祁王礼以二寇合则势益难制遣人招之锁南奔欲从未决礼潜师直抵罕东絷之以归遂赐礼铁券令世袭十四年也先分道入寇抵肃州礼遣裨将御之再战再败失士马万计征还以伯就第景泰初起督三千营以老致仕久之复起守备南京入掌中府礼自起卒伍至大将恪谨奉法成化初卒赠侯谥僖武子寿嗣　　赵安
按明外史本传安狄道人从兄琦土指挥同知坐罪死安谪戍甘州永乐元年进马除临洮百户使西域从北征立功进都指挥同知宣德二年松潘番叛充左参将从总兵陈怀讨平之进都督佥事四年使乌思藏明年复以左参将从史昭讨曲先斩获多九年中官宋成等使乌思藏命安率兵千五百人送之毕力朮江寻与侍郎徐晞出塞讨阿台败之镇番正统元年进都督同知充右副总兵协任礼镇甘肃明年与蒋贵出塞剿贼无功其冬与王骥任礼蒋贵分道进师安至刁力沟絷酋乃颜忽及奄克台等封会川伯食禄千石安家临洮姻党厮养少为盗为副使陈斌所奏在凉州又多招无赖为僮奴扰民复为御史孙毓按劾诏皆不问安勇敢有将略与贵礼并称西边良将九年卒　　张辅
按明外史本传辅字文弼河间王玉长子也燕师起从父力战为指挥同知玉没东昌辅袭职统其兵从战夹河&#城彰德灵壁皆有功从入京师封信安伯食禄千石予世券妹为帝妃丘福朱能言辅父子功俱高不可以私亲故薄其赏永乐三年进封新城侯加禄三百石安南黎季牦弒其主自称太上皇立子苍为帝故王之孙陈天平自老挝来归季牦请以归国帝使都督黄中以兵五千送之故大理卿薛&#为辅至芹站季牦伏兵杀天平&#亦死帝大怒命成国公能为征夷将军辅为右副将军率丰城侯李彬等十八将军兵八十万会左副将军西平侯沐晟分道进讨兵部尚书刘&#赞军事刑部尚书黄福大理寺卿陈洽等给馈饷四年九月次龙州十月能卒于军辅代领其众帝遂以辅为征夷将军檄季牦二十罪进破隘留鸡翎二关道芹站抵新福晟军亦至营白鹤安南有东西二都依宣洮沱富良四江为险贼缘江南北岸立栅聚舟其中筑城于多邦隘城栅桥舰相连九百余里兵众七百万欲守险以老我师辅军富良江北遣骠骑将军朱荣破贼嘉林江遂与晟合军进攻多邦城辅攻西南晟攻东南佯欲他攻以懈贼令都督黄中等将死士人持炬火铜角夜四鼓越重濠云梯傅其城指挥蔡福先登士蚁附而上角鸣万炬齐举城下兵欢应之遂入城贼驱象迎战以绘狮蒙马冲之箭&#交发象皆反走贼大溃斩其帅二人追至伞圆山尽焚缘江木栅俘斩无算循富良克其东都辑吏民抚降附来归者日以万计遣别将李彬陈旭取西都又分军破贼援兵贼众焚宫室仓库逃入海三江州县皆望风降明年春辅济自注江悉破筹江困枚万劫普赖诸寨斩首三万七千余级贼将胡杜聚舟盘滩江辅使降将陈封袭走之尽得其舟遂定东潮谅江诸府州季牦以舟师入犯大败之木丸江斩首万级擒其将校百余人溺死者无算追至闷海还军咸水关贼复以海艘入寇又大破之富良江馘斩数万江水为赤季牦父子以小舟遁至海门泾水涸弃舟走官军至暴雨水涨数尺舟毕渡穷追至奇罗海口获季牦苍及伪太子芮卫王澄梁王潡并将相大臣等槛送京师安南平得府州四十八县一百八十户三百十二万求陈氏后不得遂设交址布政司以其地内属自唐之亡交址沦于蛮服者四百余年至是复入版图帝为诏告天下诸王百官奉表称贺六年春辅振旅还京师再赐宴奉天殿帝赋平安南歌以宠之进封英国公岁禄三千石予世券其年冬季牦党简定复叛沐晟讨之败绩明年春复命辅为征卤副将军往讨之贼党推简定为越上皇别立陈季扩为皇势益张辅就叱览山伐木造舟招谅江北诸避寇者复其业遂进至慈廉州破喝门江克广威州孔目栅遇贼咸水关贼舟六百余蔽江为营官军以舟冲击乘风纵火俘斩无算擒贼帅二百余人尽得其舟追至太平海口贼党邓景异以三百艘迎敌短兵接擒斩八百余余贼皆溃于是季扩自言陈氏后遣使求绍封辅曰向者遍索陈王后不应今诈也吾奉命讨贼不知其他遂遣朱荣蔡福等以步骑先辅舟师继之自黄江至神投海会师清化分道入磊江获简定于美良山中及其党陈希葛等槛送京师诛之尽歼其余寇阮师桧等八年春召辅还谒帝兴和命练兵宣府万全督运北征师还为殿陈季扩等乘辅归复出攻剽如故九年春仍命辅与沐晟讨之交人苦中国约束又数为吏卒扰往往起附贼乍服乍叛将帅益玩寇辅至申军令都督黄中素骄违节度诘之不逊斩以徇将士惕息无敢不用命者其秋破贼帅邓景异等于月常江获贼舟百余又捕斩别部贼黎蕊范慷等十年秋击贼于神投海贼以四百余舟分队三锐甚辅冲其中坚贼却左右队迭进官军与相钩连殊死战自卯至已大破贼生擒渠帅七十五人贼倚荷花海谓官军不能渡筑堡守辅以舟师绝奇罗海口直薄其堡贼大溃十一年冬与晟会顺州战爱子江贼分三队驱象数十于前行辅戒士卒一矢落象奴二矢披象鼻象奔还自蹂其众乘势急击大败之擒贼帅五十六人追至爱母江尽降其众明年春捕贼至暹蛮昆蒲诸栅悬崖绝险骑不得进辅与将校步行求贼往来山箐中悉擒邓景异阮镕等季扩走老挝遣人持檄往索师随之破其三关遂缚季扩及其孥送京师诛之以贼所取占城地复设升华思义四州增置卫所官其降人留军守之而还十三年春至京旋遣出镇而余寇陈月湖等复作乱辅悉讨平之请设九水驿于防城二马驿于龙门七递运所于宁越规画甚备十四年冬召辅还交人所畏者惟辅辅还一年而黎利反累遣将讨之无功是时非辅莫可使而帝以辅前斩黄中心弗善故卒不遣至宣德时柳升等败没王通擅与贼盟仓卒还师廷议弃交址辅争之不能得也二十三年从北征帝崩于榆木川受遗命总军务仁宗即位进太师掌中军都督府事时大行丧满二十七日尚书吕震请释服帝未肯素冠麻衣以朝而群臣皆已吉服惟辅与学士杨士奇服如帝帝叹曰辅武臣也而知礼过六卿由是益见亲重寻命知经筵事监修实录宣德元年汉王高煦反惮辅潜遣人至辅所辅执见帝尽得其反谋因请将兵击反者帝决亲征以辅扈行平汉还加禄三百石辅威名转盛而久握兵四年都御史顾佐请保全功臣诏辅解兵权朝夕侍左右谋画军国重务进阶光禄大夫勋左柱国朝朔望英宗即位加号翊运佐理知经筵监修实录如故辅雄毅方严治军整肃屹如山岳三定交南威名闻四裔历事四朝连姻帝室而小心敬慎善远权势与三杨蹇夏等同心辅政二十余年海内宴然辅有力焉王振擅权文武大臣望尘顿首有膝行者惟辅与抗礼正统十四年振以天子出塞强辅行不使预军政辅老矣默默不敢言至土木死于难年七十五追封定兴王谥忠烈子懋嗣　　李英
按明外史本传英西番人父南哥洪武中率众归附授西宁州同知累功进西宁卫指挥佥事英嗣官永乐十年番酋老的罕叛英击之讨来川俘斩三百六十人夜雪贼遁追尽获之进都指挥佥事番僧张答里麻者通译书成祖授以左觉义居西宁恣甚以计取西番贡使赀纳逋逃交通外域肆恶十余年英发其事磔死籍其家西陲快之末年中官乔来喜邓成等使西域道安定曲先遇贼见杀掠所赍金币仁宗玺书谕赤斤罕东及安定曲先诘贼主名而敕英与土官指挥康寿等进讨英诇知安定指挥哈三孙散哥曲先指挥散即思实杀使者遂率兵西入贼惊走追击逾昆仑山深入数百里至雅令阔与安定贼遇大败之俘斩千一百余人获牛马杂畜十四万曲先贼闻风远遁安定王桑尔加失夹等惧诣阙谢罪宣宗嘉英功遣使褒谕宴劳之令驰驿入朝既至擢右府左都督赐赉加等宣德二年封会宁伯禄千一百石并封南哥如子爵英恃功而骄所为多不法宁夏总兵官史昭奏英父子有异志南哥上章辩赐敕慰谕之英家西宁招逋逃七百余户置庄垦田豪夺人产复为兵部及言官所劾帝宥英追逃者入官七年西宁指挥祁震子成当袭父职庶兄监藏英甥也欲夺之成从祖太平携成赴京辩英遣人篡取太平及其义儿杖之义儿竟死言官交劾并及前罪遂下英诏狱夺爵论死正统二年始释后稍给其禄寻卒　　山云按明外史本传云徐人父清从太祖为燕山左卫百户从靖难师擢都督佥事云貌魁梧多智略袭金吾左卫指挥使数从出塞先登却敌时幼军二十五所隶府军前卫掌卫者不任事更命云及李玉等五人抚戢之仁宗立擢行在都督佥事宣德元年改北京行都督府出镇山海关命与都御史王彰自山海抵居庸巡视关隘访军民利病以闻帝征乐安召守京师明年柳庆蛮韦朝烈等纠猺獞掠临桂诸县镇远侯顾兴祖坐逮公侯大臣举云帝亦自知之遂命佩征蛮将军印充总兵官往镇云至讨朝烈破之贼保山巅山峻险挂木于藤累石其上官军至辄断藤下木石无敢近者云夜半束火牛羊角纵之贼谓官军至亟断藤比明木石且尽众噪而登遂尽破之南安广源诸蛮悉下三年夏忻城蛮谭团作乱指挥张佩不能御云亲追之至忻城团就擒四年讨平柳浔诸蛮雒容蛮出掠遣指挥王纶破之间杀良民云上纶功劾其罪帝宥纶而心重云五年遣指挥鲁义讨平乐蛮七年讨平桂平蛮谭公专等明年遣指挥张珩讨斩宜山蛮酋又明年复遣彭英鲁义讨平思恩蛮初云以广西兵少留贵州兵之来助者至是又言庆远郁林诸蛮非大创不服请济师乃发广东千五百人益云云分兵捕浔柳思恩余寇擒斩甚众复遣指挥田真攻大藤峡破之云在镇先后大战十余斩首万二千二百六十降贼酋三百七十还男女二千五百八十擒虎豹三百四十献于朝筑堡九城四铺舍五百余区陶砖凿石增高益厚猺獞屏迹居民安堵论功进都督同知玺书褒劳云坠马伤股帝遣医驰视以病请代优诏不许云谋勇鸷发而端洁不苟取公赏罚严号令与士卒同甘苦临机应变战无不捷广西故事镇帅初至土官率馈献帅辄受之既乃为所持卒以败云始至闻府隶郑牢刚直召问曰馈可受乎牢曰洁衣被体一污不可湔将军新洁衣也宁可污邪云曰彼疑且生患奈何牢曰黩货法当死将军不畏天子法乃畏土夷乎云曰善尽却馈献严驭之土官皆服调发无敢后者云所驻咨里老抚善良原诖误察诬枉土人皆爱之英宗即位进右都督上言浔州与大藤峡诸山相错猺寇出没占耕旁近田而左右两江土官地少不足耕其狼兵素勇为贼所畏若量拨田州诸府土兵分界耕守断贼出没不过数年贼必坐困报可东南有急辄用狼兵自云始也正统三年卒赠怀远伯谥襄毅广西人思云不置立祠肖貌以祀初韩观镇广西专杀庆远诸生来迓观曰此皆贼觇我也悉斩之云平恕参佐有罪辄上请不妄杀人人亦不敢犯之　　萧授
按明外史本传授华容人洪武中袭府军右卫千户从燕师积功四迁至都指挥同知永乐十六年擢右军都督佥事充总兵官镇守湖广贵州宣德元年刺惹洞酋谋右赏叛授集兵将发惧乞降寻遣指挥祝贵抚奥峒酋银总为所杀命都指挥张名讨破其巢诛首恶者贵州宣慰所辖乖西巴香诸峒寨山箐深险诸蛮错居连剽他部伤官军发民冢而昆阻比诸寨亦恃险不输赋授遣都指挥苏保会宣慰宋斌攻昆阻北寨连破之穷追斩其酋卓把同以下数百人乖西诸蛮皆震慑归命水西蛮阿闭妨宜作乱授结旁寨酋以计诛之而西堡蛮阿骨等与寨底丰宁清平平越普安谷把诸蛮各相聚为寇四川筠连诸蛮应之授且抚且捕西堡诸蛮皆听命独丰宁谷把负险自如遣都指挥李政进兵乃皆降承制赦谷把酋而以丰宁酋稔恶械送京师诛之七年谕降安隆酋岑俊已讨辰州蛮擒其酋八十斩馘无算移兵击江华苗讨富川山贼先后破擒之先是贵州治古答意二长官司蛮数出掠煽诸蛮授作二十四堡环其地分兵戍之贼不得逞久之其酋吴不尔等觇官军少复掠清浪杀官吏授遣都指挥张名击破之不尔走结生苗掠湖广五寨势复张授乃发黔楚蜀三方兵分道捕讨进军算子坪破新郎诸寨擒其酋二百诛不尔等斩首五百九十余级余党悉平九年都匀蛮韦翁同诱蔡郎等五十三寨为乱又引广西贼韦万良入掠授遣指挥陈原邀击获万良降翁同及合江十二寨而蔡郎等四十寨不下复遣指挥顾勇讨平之英宗即位以授功多进都督同知佩征蛮副将军印镇守如故以都督佥事吴亮副之正统元年普定蛮阿迟阿哈等叛称王布妖书四出攻掠授遣顾勇等捣擒阿哈&#而广西蒙顾蛮蒙再万纠十六洞及湖广逃民杨保行等蜂起授督兵围之一战擒保行再战斩再万余党窜山谷中分兵捕斩数千存者多饿死捷闻进右都督上言靖州与广西接壤时苦苗患永乐宣德间尝储粮数万石备军兴比年储少发人徒转输贼辄先觉以故不能得贼乞于清浪靖州二卫各增储五万石庶缓急可藉报可已而贵州计砂贼苖金虫苗总牌诸酋纠洪江生苗作乱伪立统千侯统万侯授督兵抵计砂分遣都指挥郑通攻三洋洞马晔攻黄柏山大破之吴亮穷追至蒲头洪江斩总牌等生苗尽降千户尹胜诱斩金虫授沈毅多计算驭军严裨校皆尽其材自镇远侯顾成殁群蛮所在屯结官军讨之皆无功授在镇二十余年威信大行寇起辄破灭规画部署多本于成久益明练后帅莫及也论功进左都督召至京以老致仕寻起视事右府十年卒赠临武伯谥靖襄　　吴亮
按明外史萧授传亮来安人永乐初为旗手卫指挥佥事屡从征有功宣德中署湖广都指挥佥事寻以右副总兵与王瑜督漕运镇守淮安英宗初讨新淦贼有功累进都督佥事副授镇湖广贵州破普定蛮进都督同知平计砂苗进右都督方政殁于麓川召亮还京命为副总兵将兵五万往讨之至云南贼益炽与总兵官沐昂等逗留金齿参将张荣败不救逮下狱寻免左迁都督佥事仍佩征南副将军印镇湖广贵州讨平四川都掌蛮泗城利州土司相攻发兵抚解之寻召还视事右府卒亮姿貌魁梧性宽简不喜杀僇所至蛮人怀附喜文学至老手不废书有儒将风　　沐晟
按明外史沐英传英子晟字景茂少凝重寡言笑喜读书太祖爱之授后军都督佥事进左都督建文元年嗣侯比就镇而何福已破禽刀干孟归思伦发亡何思伦发死诸蛮分据其地晟讨平之以其地为三府二州五长官司又于路江西置腾冲千户所戍之麓川遂定初岷王封云南不法为建文帝所囚成祖即位遣归藩益骄恣晟稍持之王怒谮晟帝以王故召晟戒之贻书王称其父功毋督过令晟仍还镇守永乐三年八百大甸寇边遏贡使晟会车里木邦讨定之明年大发兵讨交址拜晟征夷左副将军与大将军张辅异道自云南入遂由蒙自径野蒲斩木通道夺猛烈掤华诸关隘舁舟夜出洮水渡富良江与辅会师共破多邦城捣其东西二都荡诸巢擒伪王黎季牦语在辅传论功封黔国公岁禄三千石予世券交址简定复叛命晟佩征夷将军印讨之战生厥江败绩辅再出率师合讨禽定送京师辅还而晟留捕陈季扩连战不能下辅复出率师会晟穷追至占城获季扩乃班师晟亦受上赏十七年富州蛮叛晟引兵临之弗攻使人譬晓竟下仁宗立加太傅铸征南将军印给之沐氏继镇者辄予印以为常宣德元年交址复叛会安远侯柳升进讨升败死晟亦退兵群臣交劾晟帝封其章示之正统三年麓川思任发反晟扺金齿与弟昂及都督方政会兵政为前锋破贼沿江诸寨大军逐北至高黎共山下再破之明年复破其旧寨政中伏死官军败绩晟引还惭惧发病至楚雄卒赠定远王谥忠敬晟席父兄业用兵非所长战数不利朝廷以其绝远且世将宽假之而滇人慑晟父子威信庄事如朝廷片楮下土酋所具威仪出郭迎盥而后启曰此令旨也晟后先置圃墅田业三百六十处曰我日食其一足矣珍宝充库藏后庭曳罗绮者数百人役使阉奴亦百十&#而善事中贵赂遗执政不绝以故得中外声晟有子斌幼嗣公爵居京师而以昂代镇　　沐昂
按明外史沐英传昂字景高初为府军左卫指挥佥事成祖将使晟南讨乃擢昂都指挥同知领云南都司累迁至右都督正统四年佩将印讨麓川扺金齿畏贼盛迁延者久之参将张荣前驱至芒部败昂不救引还贬秩二级已思任发入寇击却之又捕斩师宗反者六年兵部尚书王骥定西伯蒋贵将大军讨思任发昂主馈运贼破还昂都督命督军捕思任发不能得骥等复出师索之缅甸破者蓝而还十年昂卒赠定边伯谥武襄　　李瑾
按明外史李浚传隆子珍卒珍弟瑾嗣成化三年四川都掌蛮叛命佩征夷将军印充总兵官往讨兵部尚书程信督之师至永宁分道进都督芮成由戎县巡抚贵州都御史陈宜参将吴经由芒部都指挥崔旻由普市冰脑南宁伯毛荣为左哨由李子关巡抚四川都御史汪浩参将宰用为右哨由渡船铺左右游击将军罗秉忠穆义由金鹅池而瑾与信居中节制之荣伐木开道垒石梁以济师分攻勇播诸寨贼败遁深箐中官军尽焚其庐舍积聚诸道兵穷追转战六日破龙背豹尾诸寨七百五十余囷仓三千八百余斩首千五百明年至大坝攻三都六乡焚寨千四百五十囷仓九百八十斩首三千有奇获铜鼓六十三铠仗孳畜无算分捕山谷间按诛九姓不奉化者乃迁泸州卫于渡船铺增置关堡改大坝为太平川长官司分都掌地设官建治控制之师还进侯加太子太傅弘治初卒赠芮国公谥壮武瑾性宽弘能下士待兄琏甚厚琏卒抚其子瑭如己子瑾子黼嗣伯
　将帅部名臣列传九十七
　　明七
　　卫青
按明外史本传青字明德松江华亭人洪武中起军伍为蓟州卫百户从燕兵积功至济南卫指挥使进都指挥佥事莅中都留守司事改山东备倭永乐十八年二月蒲台妖妇林三妻唐赛儿作乱自称佛母知成败得石函中宝书神剑役鬼神剪纸作人马相战斗徒众数千据益都卸石棚寨指挥高凤败殁其党董彦升宾鸿等攻下莒即墨安丘安远侯柳升为总兵官都指挥刘忠副之围其寨贼夜劫营官军乱忠战死赛儿遁比明升始觉追不及获贼党刘俊等及男女百余人而贼攻安丘益急知县张旟丞马撝死战贼不能下合莒即墨众万余人以攻青方屯海上闻之率千骑昼夜驰奄至城下再战大败之城中亦鼓噪出杀贼二千生擒四千余悉斩之时城中旦夕不能支青救稍迟城必陷比贼退升始至青迎谒升怒其不待己捽青出是日鳌山卫指挥王真亦以兵百五十人歼贼诸城贼遂平而赛儿卒不获帝赐书劳青切责升尚书吴中等劾升且言升媢青功于是下升狱而擢青山东都指挥使真都指挥同知旟撝左右参议赏赉有差青还备倭海上寻坐事系狱宣宗念其功释之京师营建繁役及防海卫卒青以为言得番代英宗立进都督佥事寻卒青有孝行善抚士卒居海上十余年海滨人思之请于朝立祠以祀长子颐袭　　巫凯
按明外史本传凯句容人由庐州卫百户积功至都指挥同知永乐六年从平交址还迁辽东都司从征沙漠进都指挥使宣宗立以都督佥事佩前将军印充总兵官代朱荣镇守辽东时令中国人自塞外逃归者悉送京师俟亲属赴领凯言若此恐阻远人慕归之心遂更令有马及少壮者送京师余自便敌掠西山凯击败之尽得所掠者降敕褒勉时帝勤远略造舟松花江招诸部地绝远转输大困会有警凯力请罢其役而逃军已五百余有诏令诸卫送还其逃入山寨者多被留不遣凯请发兵捕帝不许而造舟役复兴中官阮尧民都指挥刘清等董之兼捕海青诸异物多不法激变凯劾尧民等下之吏英宗登极进都督同知上言边情八事请厚恤死事者家每岁冬衣布棉如洪武中例全给军士益官吏折俸钞军中口粮及马刍粟不给如旧例优给且召商实边俱允行兵部尚书王骥奏凯不法十五事帝知凯贤令自陈并谕廷臣文武官有罪得实始奏诬者罪不贷凯由是得行其志凯性刚毅饶智略驭众严而有恩在辽东三十余年威惠&#行边务修饬前后守辽者皆莫及正统三年卒于官　　方政
按明外史本传政全椒人袭济阳卫千户以靖难功屡迁都指挥佥事永乐四年充鹰扬将军从张辅平交址还与都指挥朱广移师广西会都督韩观讨平柳浔诸蛮斩获万计七年复从辅征交址败简定党阮世每于咸水关蹙邓景异海州擒其将范必栗景异遁九年秋复以步队从辅败贼阮帅等擒伪将军四人进都指挥使十年春穷追景异至咤蒲干册射中其胁擒之并获其党邓镕等进都督同知十六年嘉兴州贼车&#之车三等叛政大破走之明年夏与都指挥师佑败贼黎利于可蓝册擒伪将军阮个立等利走老挝其冬斩郑公证于同利仁宗即位命充参将与荣昌伯陈智协同镇守初李彬讨群寇交址渐无事彬卒智继之暗懦无将略反者四起而镇守中官山寿一意抚贼专进止政又为智所忌议事多不协以故贼益得志官军不能制宣德元年春与智讨黎利于茶笼州败绩诏以成山侯王通代智政削职充为事官时政守乂安贼攻之急都指挥王演击却之帝厚赏演特原政罪其秋与安平伯李安都指挥于瓒谢凤等连兵讨黎利复败绩政还守乂安利乘胜攻城昼夜不息力战败之已王通擅与贼和引兵还政亦论死系狱籍其家逾年释为都督佥事寻以副总兵备御开平独石言便宜四事皆报许七年春政以西猫儿峪当寇冲无城遣千户杨洪率骑士屯田帝善之因谕兵部曰制敌莫善城守朕委政边事不从中制也已奏内官萧愚擅威福帝怒切责愚明年以总兵官镇守松潘番叛谕以祸福多听命惟仕昌巴诸黑虎诸寨梗化政击其西北大寨破之副将蒋贵等以次平诸寨政抚逋亡者皆复业进都督同知复奏行便宜四事十年移镇大同中官郭敬诬政专权杨士奇等言政勤廉公正善抚士敬贪纵其言诬也于是降敕责敬其秋劾副总兵曹俭罪夺其职正统元年上言征调军士应支口粮行粮者不当减其月粮军余垦地已许免税不当复征屯田歉收请量蠲免诏&#允行寻进右都督三年将兵助沐晟讨麓川思任发师次金齿贼沿江立栅政等造舟济奋击败之偕诸将追奔斩三千余级明年正月进破思任发旧大寨追至空泥贼驱象阵政力战不支一军皆没晟闻退师永昌政廉勇善战号良将宥死录用益感奋竟死敌贼平赠威远伯谥忠毅子瑛以功封南和伯自有传　　史昭
按明外史本传昭合肥人永乐初积功至都指挥佥事八年充总兵官镇凉州土军老的罕先与番官千户虎保作乱虎保败就抚昭策其必叛上书言状诏与甘肃守将协图之未至而老的罕果叛与都指挥满都等击平之移镇西宁仁宗立进都督佥事上言西宁俗鄙悍请设学校如中土报可宣德初昭以卫军守御不暇屯种其家属愿力田者七百七十余人请俾耕艺收其赋以足军食从之曲先卫都指挥使散即思邀却西域往来使臣昭与中官王安王瑾讨之长驱至曲先散即思望风遁擒其党荅荅不花等获男女三百四十人马驼牛羊三十余万威震塞外捷闻玺书慰劳赏赉加等七年春以征西将军镇守宁夏孛的打里麻犯边遣兵击之至阔台察罕俘获甚众进都督同知正统初巡侥塞外部将熊震遇寇与战败之昭以宁夏孤悬河外自河以东抵绥德延袤二千里旷远难守乃请于花马池筑哨马营增设烽堠直接哈剌兀速之境边备大固寻进右都督时阿台朵儿只伯数盗边诏昭与甘肃守将蒋贵赵安搜剿昭绐贵贼已往亦集乃贵遂不前昭追贼且近又逗留&#无功而还被诏切责贬都督佥事三年复右都督八年以老召还卒昭居宁夏十二年老成持重兵政修举亦会寇势衰边境得无事兵部尚书王骥宁夏参将王荣尝举其过朝议以昭守边久习兵事不易也而与昭&#为边将最久有勋绩可称者刘昭至二十年李达至四十年&#为番汉所畏服　　刘昭按明外史史昭传昭全椒人永乐五年以都指挥同知往朵甘乌思藏建置驿站还至灵藏番贼邀劫昭率所部败之进都指挥使镇守河州迁都督佥事副陈怀讨平松潘寇加都督同知移西宁复镇河州又兼辖西宁中官使西域罕东酋札儿加邀杀夺玺书金币以去命昭副甘肃总兵官刘广讨之昭等遣指挥祁贤先以轻骑觇贼贤渡毕力朮江抵普禄招谕之札儿加请还所掠书币贡马赎罪帝以穷寇不足深治纳其贡　　李达
按明外史史昭传达永乐初以都指挥使镇洮州七年帅师征西宁申藏诸族破之生絷其魁进都督佥事正统中致仕　　杨洪
按明外史本传洪字宗道六合人嗣职为汉中百户调开平善骑射抚士卒有恩遇敌辄身先突阵尝从成祖北征至干难河获人马还帝曰将才也令识其名后进千户宣德四年命以精骑二百专巡侥塞上继命城西猫儿峪留兵以戍遇敌红山搏战败之英宗立累功至指挥使充游击将军再以功进都指挥佥事时先朝宿将已尽洪后起敢战遂知名于时为人机变敏捷善出奇捣虚或夜劫营垒未尝小挫虽为偏校中朝大臣知其能有毁之者辄为曲护洪由是得展其才正统初中官韩政阮鸾疏洪短帝切责政鸾而命洪副都督佥事李谦守备赤城独石谦老而怯与洪不相能洪每调军谦辄扬言曰非吾毒若乃洪也洪尝厉将士杀敌谦笑曰徒杀吾人耳敌可尽乎御史张鹏劾罢谦遂命洪代其后指挥杜衡部卒李全皆讦奏洪罪帝从尚书魏源言谪衡广西执全付洪自治洪益自奋朝廷亦益厚之每奏捷功虽微必叙洪初败兀良哈兵执其部长朵栾帖木儿既代谦任复败其兵于西凉亭帝降敕嘉奖又敕宣大总兵官谭广陈怀曰杨洪破贼西凉亭即前寇延绥为指挥王祯所败者此贼常越东胜而西去若军甚迩顾不能扑灭视洪等愧不三年洪击寇于伯颜山马蹶伤足战益力败之擒其部长也陵台等四人追至宝昌州又擒阿台答剌花等五人寇大败遁去玺书慰劳遣医视疾进都指挥同知赏赉甚厚寻以谭广老命充右参将佐之洪建议加筑开平城拓龙门所自独石至潮河川增置堠台六十形势相接进都指挥使与兀良哈兵战三岔口又尝追寇至亦把脱河皆有功再迁都督同知兀良哈寇延绥洪出大同至黑山迤北邀其归骑破之克列苏进左都督十二年充总兵官代郭镇宣府自宣德以来迤北与中国和好未尝大举入寇其扰边者多不过数百骑少或数十骑他将率选&#洪独以敢战至大将迤北亦惮之称为杨王瓦剌使者至可汗脱脱不花太师也先皆致书于洪并遗之马洪闻于朝敕令受之而报以礼嗣后数有遗帝方信任洪不责也及帝既北狩道宣府也先传帝命趣开门城上人对曰所守者主上城池也天已暮门不敢开且洪已他往也先乃拥驾去景帝监国封昌平伯也先复令帝为书遗洪洪封上之时景帝已即位驰使报洪上皇书伪也自今虽真书悉拒毋受于是洪一意坚守也先逼京师诏洪急将兵二万入卫比至寇已退敕洪与孙镗范广等追击余寇破之霸州还所掠人畜万计及关寇返斗杀官军数百人洪子俊几为所歼既还犹以功进侯命率所部留京师且督京营训练兼掌左府事朝廷以洪宿将所言莫不纳尝陈御寇三策又奏三千诸营将校率以贫弱充伍请一一简汰帝皆从之景泰元年于谦以边警未息宜敕洪与石亨各条上方略洪言四事且请重谦将权帝曰谦总督军务即将权也余令兵部议行都督宫聚王喜张斌先坐罪系狱洪与石亨柳溥张軏荐三人习战请释令立功诏许之言官劾洪等党邪挠政不听其秋予世券明年命佩镇朔大将军印还镇宣府从子能信充左右参将洪奏曰臣既佩充总兵官而兄子能都督同知信都督佥事俱参将子俊右都督管三千营一门父子官至极品手握重兵盛满难居乞赐臣休致或调俊等他镇帝不许居数月以疾召还京卒帝震悼赐祭葬赠颍国公谥武襄洪久居宣府御军严肃士马精强为一时边将冠颇好文学亲儒者尝请建学宣府教诸将子弟识者多之　　毛胜
按明外史本传胜字用钦初名福寿元右丞相伯卜花之孙伯父那海洪武中归附以靖难功至都指挥同知无子胜父安太嗣为羽林指挥使传子济无子胜嗣论济征北功进都指挥使尝逃归塞外寻复自还正统七年以征麓川功擢都督佥事靖远伯王骥请选在京番将舍人捕苗云南乃命胜与都督冉保统六百人往已再征麓川即命二人充左右参将贼平进都督同知十四年夏也先谋入寇胜偕平乡伯陈怀等率京军三万镇大同怀遇寇战殁胜脱还以武清伯石亨荐景帝进胜左都督督三千营操练贵州苗大扰诏胜往讨未行而也先逼京师胜御之彰义门北击退之越二日引兵西直门外解都督孙镗围明日都督武兴战殁于彰义门寇乘胜进胜与都御史王竑急援之寇遂引却胜追袭至紫荆关颇有斩获事定乃命以左副总兵统河间东昌降夷赴贵州贼首韦同烈香炉山作乱胜与总兵梁&#右副总兵方瑛等从总督王来分道夹击胜进自重安江大破之会师山下环四面攻之贼窘缚同烈降还讨湖广巴马诸处反贼克二十余寨擒贼首吴奉先等百四十人斩首千余级封南宁伯予世券疏请更名从之移镇腾冲金齿芒市长官刀放革潜结麓川遗孽思卜发为变胜设策擒之巡按御史牟俸劾其贪暴不法数十事且言胜本降人狡猾难制今又数通外夷恐贻边患诏巡抚覆实卒置不问天顺初卒赠侯谥庄毅子荣嗣　　焦礼
按明外史本传礼字尚节蒙古人父把思台洪武中归附为通州卫指挥佥事子胜嗣传至义荣无子以胜弟谦嗣累功至都指挥同知卒子管失奴幼谦弟礼借袭其职备御辽东宣德初礼当还职宣宗念礼守边劳命居职如故别授管失奴指挥使礼寻以年劳累进都指挥同知正统中积功至右都督英宗北狩景帝命充左副总兵守宁远未几也先逼京城诏礼率师入卫寇退还镇景泰四年贼二千余骑犯兴水堡礼击走之玺书奖励进左都督英宗复辟以礼守边有功召入觐封东宁伯世袭赐赉甚厚遣还镇兵部以礼年垂八十不可独任奏遣都指挥邓铎协同守备居无何礼奏铎欺侮请更调命都指挥张俊代铎天顺七年卒于镇赠侯谥襄毅礼有胆略精骑射善以少击众守宁远三十余年士卒乐为用边陲宁谧孙寿嗣爵　　王骥
按明外史本传骥字尚德束鹿人长身伟干便骑射刚毅有胆晓畅戎略中永乐四年进士为兵科给事中使山西奏免盐池逋课二十余万寻迁山西按察司副使洪熙元年入为顺天府尹宣德初擢兵部右侍郎代顾佐署都察院事久之署兵部尚书九年命为真正统初奉诏议边事越五日未奏帝怒执骥与侍郎邝野下之狱寻得释阿台朵儿只伯数寇甘凉边将屡失利侍郎柴车徐晞都御史曹翼相继整饬边务未能制复遣大臣经略之骥出视师许便宜行事疾驱至军大会诸将问将校往时追敌鱼儿海先退败军令者谁曰都指挥安敬骥先承密旨戮敬遂缚斩辕门并责都督蒋贵曰汝大将亦当死姑贷汝立功自赎诸将皆股栗莫敢仰视骥乃大阅将士分兵画地使各自防御边境肃然把秃孛罗寇庄浪遣都指挥魏荣破其部落以归阅甘凉军汰三之一定更番法兵休息而转输亦省还报命俄阿台复入寇帝以任礼为平羌将军蒋贵赵安副之骥督军至则遣贵为前锋直捣狼山而与礼等分率大军后继与贵约曰不捷无相见也贵击走贼石城复率精骑追得其左丞脱罗朵儿只伯走死骥与礼至梧桐林得枢密同知佥院十五人万户二人降其部落穷追至黑泉而还右军安等出昌宁至刁力沟亦得右丞达鲁花赤等捷闻贵礼安皆封伯而骥兼支大理卿俸寻召还理部事久之麓川之役起麓川宣慰使思任发叛数败王师廷议遣官招谕而中官王振方用事喜功名骥揣振意力主用兵振大悦遂绌廷议六年春拜蒋贵平蛮将军李安刘聚为副骥总督军务大发东南诸道兵十五万讨之濒行赐骥贵黄金兜牟细铠蟒绣绯衣朱弓矢骥驰传至云南部署诸将遣参将冉保等由东路趋孟定大军由中路至腾冲腹背夹击遂与贵以二万人趍上江合诸军攻之贼坚守不下会大风纵火焚栅力攻斩首五万余级拔上江寨进自夹象石渡下江至腾冲长驱抵木笼山贼乘高险筑七垒相救骥遣宫聚刘聚分左右翼缘岭上而自将中军横击之连破七寨进捣其巢山陡绝深堑环之一面傍江不可上贼从间道立栅马鞍山出大军后骥戒军中无动而令都指挥方瑛以轻兵六千突贼栅斩首数百复诱败其象阵而冉保等巳从东路合木邦车里大侯诸土军破乌木弄邦诸寨截守西峨渡骥乃令诸将分军百道环攻会西风大作复纵火死者无算思任发二子走孟养老弱溺江死者数万获虎符金牌及诸卫所印章三十有奇&#其巢穴留兵守之而还时维摩土司韦郎罗僭称广西王命移师讨之骥曰此不足血吾刃也遣偏帅压贼境言尚书大军且至贼惊溃俘其妻子郎罗走安南传檄安南缚之以献广南土司交恶构兵十余年谕之立解明年师还帝遣户部侍郎王质赍羊酒迎劳数百里外入见赐宴奉天门封推诚宣力武臣特进荣禄大夫上柱国靖远伯岁食禄千二百石予铁券世袭指挥同知赐貂蝉冠玉带贵亦进为侯刘聚等迁赏有差士卒赐予加等府库为竭而骥自是以勋爵奉朝请不预兵部政矣思任发窜缅甸其子思机发复率余众居者蓝奏乞入朝谢罪廷议因而抚之王振不可乃复命骥总督军务镇守云南率参将冉保毛福寿以往未至而思机发遣弟招赛入贡缅甸亦奏获思任发要麓川地朝廷不纳其贡且敕骥图缅甸骥因请济师复命贵为平蛮将军调土兵五万往发卒转饷五十万人骥初檄缅甸命送思任发缅人阳听命持两端八年冬大军逼缅甸缅人潜以楼船载贼觇官军骥乃次腾冲分军五缅人大至骥宣言使听犒而贵潜以兵焚其舟缅人溃骥念思机发不破则缅人有后虑必不肯送贼出遂趋者蓝捣思机发巢破之思机发脱走得其妻子部落立陇川宣抚司明年还朝加禄三百石往宁夏甘凉巡边十一年缅人竟以思任发来归为千户王政所诛而思机发凶暴益甚数入寇总兵沐斌辄败之王振犹未慊欲尽灭其种复以骥为总督宫聚为平蛮将军张軏田礼副之帅师十五万直抵金沙江贼栅西岸官军造浮桥以破之贼又栅鬼哭山巅骥连破其十余寨坠死者万计而竟不能得思机发是时官军逾孟养至孟海其地在金沙江西去麓川千余里诸蛮见大军皆震怖曰自古汉人无渡金沙江者今王师至此岂天威耶师欲还诸蛮复拥思任发少子思陆据孟养骥知贼终不可灭乃与思陆约立誓金沙江上曰石烂江枯尔乃得渡思陆亦惧而听命乃班师骥凡三征麓川卒不得思机发议者皆咎骥等老师费财以一隅骚动天下而会川卫训导詹英抗疏言骥等多役民夫舁彩缯散诸土司以邀厚利擅用腐刑诡言进御实充私役师行无纪十五万人一日起行互相蹂践每军负米六斗跋涉山谷自缢者多抵金沙江仿徨不敢渡既渡不敢攻攻而失都指挥路宣翟亨等俟贼解多捕鱼户为俘以地分木邦缅甸掩败为功此何异李宓之败而杨国忠以捷闻也奏下法司王振左右之仅停奖劳而已当是时湖广贵州诸苗所在蜂起围平越及诸城堡贵州东路闭骥等拥师归民遮道诉骥曰吾受命征麓川不受命杀苗也去之苗前后截击死亡数万至武昌诏还军讨苗会英宗北狩群臣劾王振并及骥以骥方在军且倚之平苗置弗问命佩平蛮将军印充总兵官侍郎侯琎总督军务已而苗益炽众至十余万平越被围半岁巡按御史黄镐死守粮尽掘草根食之而骥顿军辰沅不进镐乃草疏置竹筒中募人自间道出闻于朝更命保定伯梁&#为平蛮将军益兵二万人侯琎自云南督之前疾战大破贼尽解诸城围而骥亦俘&#平王虫富等以献加岁禄百石予世伯券命总督南京机务南畿军素偷惰骥至一以所驭军法教之于谦弗重也骥请老因解其任奉朝请帝虽罢骥内犹严之时禁私役阉人惟黔国公宁阳侯得留四人而骥独留六人骥年且八十跃马食肉盛声伎如故久之石亨徐有贞等奉英宗复辟骥与有力焉赏稍后上章自讼言臣子祥方入南城为诸将所挤坠地几死今论功不及疑有蔽之者帝乃官祥指挥佥事而命骥仍兵部尚书理部事加号奉天翊卫推诚宣力守正文臣光禄大夫余如故数月请老又三年乃卒年八十三赠靖远侯谥忠毅　　石亨
按明外史本传亨渭南人生有异状方面丰躯美&#及膝从子彪魁梧似之须亦过腹尝贳酒入肆相者曰今平世何二人有封侯相乎亨嗣世父职为宽河卫指挥佥事善骑射有胆力好用大刀每战辄摧破正统元年春以获首功累迁都指挥佥事顷之敌掠黄牛坡亨击败之获马甚众三年敌三百余骑饮马黄河亨追击至官山下多所斩获进都指挥同知寻充左参将协守大同建言边饷难继请分军三千垦大同迤西旷土可岁增粮万八千石减军士月粮诏即议行敌犯延安追至金山败之再迁都督佥事亨以国制搜将才未广请仿古置军谋宏远智识绝伦等科令人得自进报可十四年与他将巡侥塞外至箭豁山击败兀良哈俘斩五十余人进都督同知当是时边将智勇者推杨洪其次则亨亨虽位偏将中朝倚之如大帅故亨亦尽力其秋也先大举寇大同宋瑛朱冕等战殁亨单骑奔还降为事官募兵自效未几英宗蒙尘郕王监国召掌五军大营进右都督无何封武清伯也先逼京师命偕都督陶瑾等九将分统京军二十二万人营九门外皆受亨节制以德胜门敌冲特以命亨时尚书于谦主号令新定战格诸将惕息寇薄彰义门都督高礼等却之转至德胜门外谦亨伏兵诱击死者甚众既而围孙镗西直门外以亨救引却相持五日敛众西遁论功亨为多进武清侯景泰元年二月命佩镇朔大将印巡哨大同遇敌败之其秋予世袭诰券帝将易储加亨太子太师于谦立团营命亨提督充总兵官如故八年帝将郊出宿斋宫疾不能行礼召亨令代受命榻前见帝病甚遂与张軏曹吉祥等谋迎立上皇上皇既复辟以亨首功进爵忠国公眷顾隆异言无不从势焰熏灼弟侄家人冒功锦衣者五十余人部曲亲故窜名夺门籍得官者至四十余人两京大臣窜逐殆尽引用憸邪充其位如太仆丞孙弘郎中陈汝言萧璁张用瀚郝璜龙文朱铨员外郎刘本道&#引为侍郎非私人则皆以重贿得之故时有朱三千龙八百之谚嗜进者竞走其门武职自小校拔为都督者不可胜纪既以私憾杀于谦范广等以给事中成章御史甘泽等九人尝攻其失贬黜之数兴大狱构陷徐有贞耿九畴岳正而戍杨瑄张鹏谪周斌盛颙等又恶文臣为巡抚抑武臣不得肆尽撤还之由是天下大权悉归于亨亨无日不进见干预政事即不召必假事以进出则张大其势以市权黩货帝久之亦不能堪尝与李贤言之贤曰惟独断可已帝曰不从彼即艴然见于色贤曰陛下以理谕之安敢不服帝然之一日语贤曰阁臣有事须燕见彼武臣耳何故频见遂敕左顺门阍者非宣召毋纳总兵官亨自此燕见稀亨尝曰帝乞立碑于其祖墓工部希亨指请敕有司建立翰林院撰文帝以永乐以来无为功臣祖宗立碑例命亨自立贵部臣而宥之初帝命所司为亨营第既成壮丽逾制帝登城问谁所居恭顺侯吴瑾谬对曰此必王府帝曰非也瑾曰非王府谁敢僭逾若此帝颔之亨既权侔人主而从子彪亦封定远侯骄横亦如亨两家蓄材官猛士不下数万中外将帅半出其门都人侧目疑其有不轨志三年秋彪谋镇大同令千户杨斌等奏保帝觉其诈收斌等拷问得实震怒下彪诏狱亨惧该罪帝慰谕之亨请尽削弟侄官放归田里帝亦不许及鞫彪得其绣蟒龙衣及违式寝&#诸不法事罪当死遂籍彪家命亨养病亨尝遣京卫指挥裴瑄出关市木遣大同指挥卢昭追捕亡者至是事觉法司交章请罪亨帝犹置不问法司再鞫彪言彪初为大同游击以代王增禄攘为己功王至跪谢自是数款彪必出歌妓行酒彪凌侮亲王罪亦当死因劾亨招权纳赇肆行无忌私与术士邹叔彝等讲论天文妄谈休咎宜置重典命彪仍锢于狱亨闲住绝其朝参科道官复交劾其罪帝不问然时议革夺门功并治其党与于是由亨得官者悉黜朝署为清明年五月锦衣指挥逯杲奏亨怨望愈甚与从孙后等日造妖言且蓄养无赖专伺朝廷动静不轨迹已着廷臣亦言不可轻宥乃下亨诏狱坐谋叛律斩没其家赀逾月亨竟瘐死彪后并伏诛　　石彪按明外史石亨传亨从子彪骁勇善战初以舍人从军正统末积功至指挥同知也先逼京师既退追袭余寇于保定颇有斩获进署都指挥佥事景泰改元诏予实授充游击将军守备威远敌围土城彪用炮击死百余人遁去塞上日用兵彪勇略冠流辈每战必捷以故一岁中数迁至都督佥事然彪武人不知法度恃亨势多纵家人占民产又招纳流亡五十余户擅越关置庄垦田连为给事中李侃御史张奎所劾请并罪亨帝宥二人罪但令还民产遣流亡户复业而已三年冬充右参将协守大同彪素骄横为巡抚年富所抑憾之英宗复辟召彪还亨方得志彪遂诬奏富罪致之狱时议益恶之未几进都督同知再以游击将军赴大同备敌与参将张鹏等哨磨儿山敌千余骑来袭彪率壮士冲击斩把秃王搴其旗俘斩百二十人追至三山墩又斩七十二人封定远伯游击如故天顺二年命偕高阳伯李文赴延绥御敌以疾召还寻充总兵官明年敌二万余骑入掠安边营彪与彰武伯杨信等御之连战皆捷斩鬼刀赤追出塞转战六十余里复大败之生擒四十余人斩首五百余级获马驼牛羊二万余为西北战功第一捷闻进侯彪本以战功起家不藉父兄荫然一门二公侯势盛而骄多行不义后谋镇守大同与亨表里握兵柄为帝所疑遂及于祸天下皆快其死而惜朝廷失一骁将云后天顺元年进士助亨筹画都督杜清出亨门下后造妖言有土木掌兵权语盖言杜也事觉后伏诛清流金齿　　范广
按明外史本传广辽东人正统中嗣世职为宁远卫指挥佥事进指挥使十四年积功迁辽东都指挥佥事广精骑射骁勇绝伦是秋英宗北狩廷议急将才兵部尚书于谦知广荐之朝擢署都督佥事充左副总兵为石亨之贰及也先率众犯京师广跃马陷阵部下从之勇气百倍寇遂退却寻追败之紫荆关录功命实授俄进都督同知出守怀来景泰元年三月寇犯宣府敕兵部会诸营武将遴选将材佥举广命充总兵官偕都御史罗通督兵巡哨事定还京副石亨提督团营军马亨所为不法其部曲亦多贪纵广数以为言亨衔之谮罢广止领毅勇一营广又与都督张軏不相能及英宗复辟亨軏恃夺门功诬广党附于谦谋立外藩遂下狱论死子升戍广西籍其家以妻孥第宅赐降丁朝野为之不平明年春軏早朝还途中为拱揖状左右怪问之曰范广过也遂得疾不能睡痛楚月余而死成化初廷臣讼其冤命子升仍袭世职广性刚果敢战每临阵奋勇当先未尝败&#一时武将尽出其下尤为于谦所信任以故为侪辈所忌　　郭登
按明外史本传登字元登武定侯英孙也幼英敏及长博闻强记善议论好谈兵洪熙时授勋卫正统中从征麓川有功擢锦衣卫指挥佥事迁署都指挥佥事车驾北征扈从至大同超拜都督佥事充参将佐总兵官刘安镇守敌炽甚议旋师登告学士曹鼐等车驾宜入紫荆关王振不从遂及于败当是时大同壁垒萧条城门尽闭人心汹汹登慷慨奋厉修城堞缮兵械拊循士卒吊死问伤亲为裹创傅药曰吾誓与此城共存亡不令诸君独死也也先拥帝至使袁彬入城索金币约赂至即归驾登闭门不纳而安与侍郎沈固给事中孙祥知府霍瑄等出谒以金币进请如约也先笑不应是夕驾驻城西登谋遣壮士劫敌迎驾入城不果明日敌拥驾去景帝监国进都督同知充副总兵未几遂代安为总兵官也先犯京师登将率所部入援先驰蜡书奏奏至敌已退景帝褒答之进右都督敌六百骑逼城下登击却之寻上用兵方略十余事景泰元年春敌自顺圣川入驻沙窝登败之追至栲栳山再败之得所掠人畜八百有奇捷闻封定襄伯自土木之败边将畏敌无敢与战者至是登以八百骑破敌数千边军为增气四月敌数千骑复掩至登出东门战佯北诱之入土城伏起败之敌遂遁登度敌且复至令军士赍毒酒羊豕楮钱伪祭冢见敌佯走敌争饮食死者甚众六月敌复以二千骑入寇登再击却之时也先奉上皇至城外声言送驾还登等设计具朝服候月城内伏兵城上俟上皇入即下月城闸既及门敌觉之遂拥驾去镇守中官陈公与登构帝谓于谦曰大同籓篱公与登如是何以守遣人代公还登愈感奋及上皇还代王颂登功云有自敌中来者言其初计欲取大同为巢穴故数来攻及每至辄败有一营数十人不还者敌气慑遂奉上皇还乞降敕奖劳兵部言登已封伯乃止二年登以老疾乞休举石彪自代且请令其子嵩宿卫帝不听辞以嵩为散骑舍人时沈固在大同久事多废登劾奏之而荐尚书杨宁布政使年富又言大同既有御史又有巡按御史佥都御史任宁宜止巡抚宣府帝悉从之遂以富代固而征固及宁还副总兵孙镗与登互讦诏切责镗已敕登与镗两戒之其秋登以疾召还初英宗之过大同也遣人谓登曰朕与登有姻何拒朕若是登奏曰臣奉命守城不知其他英宗衔之及复辟登惧祸首陈八事请即日改元重用石亨杨善张軏及外戚孙继宗显宗等语多迎合寻命掌南京中府事明年召还言官劾登阴结陈汝言获召请正其罪法司鞫实当斩帝宥之降都督佥事甘肃立功宪宗即位诏复伯爵充甘肃总兵官居数月用朱永等荐召掌中府事总神机营兵成化三年上疏言军务请增骑兵整步伍利器用养将才禁奸民帝皆嘉纳明年复设十二团营命登偕朱永提督之八年卒赠侯谥忠武登仪观甚伟&#垂过腹为将兼智勇纪律严明料敌制胜动合机宜初至大同士卒可战者纔数百马百余匹不数年马至万五千精卒数万人尝以意造搅地龙飞天网凿深堑覆以土木如平地敌入围中发其机自相撞击顷刻皆陷又仿古制造偏箱车四轮车中藏火器上建旗帜钩环联络布列成阵战守均有赖焉然为人挟术尚权孝庄山陵之议百官方哭请登与会昌侯孙继宗独先出避之议者谓其气高志大而心不纯云登能诗明世武臣无及者　　朱谦
按明外史本传谦夏邑人永乐初袭父职为中都留守左卫指挥佥事洪熙时隶阳武侯薛禄讨北寇有功进指挥使宣德元年复以北征功进万全都司都指挥佥事正统六年与参将王真巡哨至伯颜山遇敌击走之次闵安山遇兀良哈三百骑又败之追至莽来泉敌越山涧遁去乃还时谦已迁都指挥同知乃以为都指挥使八年充右参将守备万全左卫与杨洪破兀良哈兵于克列苏进都督佥事所部发其不法事帝以方防秋宥之复以北征功进都督同知帝北狩也先拥帝至宣府城下令开门谦与参将纪广都御史罗亨信不应遂去进右都督与杨洪入卫会敌已退追袭之近畿战失利死百二十人洪劾之兵部并劾洪不救景帝俱弗问洪入总京营廷议欲得如洪者代之佥举谦乃进左都督充总兵官镇守宣府景泰元年五月敌入犯谦率兵御之次关子口数千骑突至拒以鹿角火器击之少却如是数四谦退军敌复追之都督江福来援失利谦军亦伤卒力战却敌逾月敌二千骑复南侵谦遣都指挥牛玺等御之战南坡谦见尘起率参将广等驰援自巳至午敌败遁论功封抚宁伯敌屡扰宣府大同意二城可旦夕下而谦守宣府郭登守大同数以羸师挫其劲骑也先知边城难犯始有还上皇意其秋上皇还道宣府谦率子永出见厚犒其使者既而谦报敌五千骑毁墙入及察之乃也先贡使也诏切责之谓以贡使为犯边又倍增其数大寇猝至能料强弱为战守耶谦惶恐谢明年卒于镇赠侯子永袭谦在边久善战然勇而寡谋故其名不若杨洪石亨郭登之着成化中谥武襄　　方瑛
按明外史本传瑛都督政之子正统初以舍人从父征麓川政深入上江逼贼援绝遣瑛去遂突阵死瑛发愤矢报父雠初袭金吾右卫指挥使论政死事功迁都指挥同知六年从王骥征麓川率兵六千突贼垒贼渠衣黄衣帐中瑛直前左右击斩数百人躏死者无算遂平其地进都指挥使寻复从骥破贡章沙坝阿岭诸蛮进都督佥事&#后府事充右参将协守云南十三年复从骥征麓川破鬼山大寨留镇云南进都督同知景帝嗣位廷议以瑛有将略命都督毛福寿代还甫抵京而贵州群苗叛道梗骥请瑛还讨遂拜右副总兵与保定伯梁&#侍郎侯琎次第破走之进右都督复破赏改诸寨擒伪苗王王阿同等琎卒都御史王来代督军务分道击贼香炉山瑛入自龙场大破平之景泰三年秋来劾瑛违法事置不问来召还命瑛镇守贵州其冬讨白石崖贼俘斩二千五百人招降四百六十寨进左都督五年四川草塘苗黄龙韦保作乱自称平天大王剽播州西坪黄滩瑛与巡抚蒋琳会川兵进剿贼魁皆就缚因分兵克中潮山及三百滩乖西谷种乖立诸寨执伪王谷蚁丁等斩首七千余诏封南和伯瑛为将严纪律信赏罚临阵勇敢善抚士士乐为用以故数有功廷臣言宜委以禁旅乃召还同石亨督京营军务明年琳奏瑛前守贵州边境宁谧苗蛮畏服乞遣还帝不许未几湖广苗叛拜瑛平蛮将军率京军讨之密使御史张鹏侦其后还奏瑛所过秋毫不犯帝大喜七年贼渠蒙能攻平溪卫都指挥郑泰等击却之能中火枪死瑛遂进沅州连破鬼板等一百六十余寨与尚书石璞移兵天柱率陈友等分击天堂诸寨复大破之克寨二百七十禽伪侯伯以下一百二人时英宗已复位捷闻召璞还命瑛留镇贵州湖广瑛讨蒙能余党克铜鼓藕洞诸寨一百九十五覃洞上隆诸苗咸斩贼渠纳款帝嘉其功进爵为侯天顺二年东苗干把猪等僭伪号攻都匀诸卫命瑛与巡抚白圭合川湖广贵军讨之克六百余寨边方悉定瑛前后克诸寨几二千俘斩四万余平苗之功前此无与比者寻卒于镇年四十五帝震悼赐谥忠襄瑛天资英迈晓古兵法尝上练兵法及阵图老将多称之为人廉谦和不伐所至镇以安静民思之久而不忘子毅嗣　　陈友按明外史方瑛传友其先西域人家全椒正统初官千户累迁都指挥佥事频年使瓦剌有劳寻复进都指挥使九年充宁夏游击将军与总兵官黄真击阿良哈多获进都督佥事未几出塞招答哈卜等四百人来归景帝即位进都督同知征湖广贵州苗寻充左参将守备靖州景泰二年偕王来等击贼香炉山自万潮山入大破之留镇湖广论功进右都督四年春奏斩苗五百余级五年又奏斩苗三百余而都指挥戚安等八人战死兵部疑首功不实指挥蔡升亦奏友欺妄命总督石璞廉之斩获仅三四十人陷将士千四百人宜罪诏令杀贼自效天顺元年随瑛征天堂诸苗大获命充左副总兵仍镇湖广已又偕瑛破蒙能余党召封武平伯予世券孛来犯边充游击将军从安远侯柳溥等往御率都指挥赵英等与战敌败遁再犯镇番复击却之俘斩百六十人寻佩将军印充总兵官讨宁夏寇先是寇大入甘凉溥及总兵卫&#等不能御惟友稍获至是巡抚芮钊列诸将失事状兵部请免友罪诏并宥溥等召还进侯卒　　许贵按明外史本传贵字用和江都人永新伯成子也袭职为羽林卫指挥使安乡伯张安举贵将才试骑射及策皆最擢署都指挥同知寻以武进伯朱冕荐擢山西行都司督操大同诸卫士马久之守备大同西路也先入寇从石亨战阳和后口败绩贵力战得还英宗北狩边城悉残贵当敌冲人心尤恟惧激战士以忠义敌来击败之进都指挥使景泰元年春充右参将敌寇威远追败之蒲州营夺还所掠人畜敌万骑逼城下御却之再迁都督同知大同乏马命求民间得八百余匹所司不给直贵为请乃予之尝募死士入贼垒劫马百余悉畀战士士皆乐为用分守中官韦力转淫虐众莫敢言贵独劾奏事有验力转多内援竟不罪三年疾还京英宗复辟命理左府事寻调南京松潘地杂番苗密迩董卜韩胡旧设参将一人天顺五年守臣告警廷议设副总兵以贵镇守未抵镇而山都掌蛮叛诏便道先剪之贵分两哨直抵其巢连破四十余寨斩首千一百级生擒八百余人余贼远遁贵亦感岚气未至松潘卒帝为辍朝一日赐赙及祭葬如制　　周贤
按明外史本传贤滁人袭宣府前卫千户景泰初累功至都指挥佥事守备西猫儿峪助副总兵孙安守石八城寻充右参将代安镇守兀良哈入寇总兵官过兴令宣府副将杨信及贤合击贤不俟信径击败之信被劾都御史李秉言信缓师贤亦弃约帝两宥之天顺初总兵官杨能奏擢都督佥事能以寇驻塞下檄贤与大军会失期征下狱以故官赴宁夏隶定远伯石彪寇二万骑入安边营彪率贤等击之连战皆捷追至野马涧半坡墩寇大败而贤追不已中流矢卒诏赠都督同知贤初下吏自以不复用及释罪感激誓死报竟如其志　　袁彬
按明外史本传彬字文质江西新昌人正统末以锦衣校尉扈车驾北征及帝蒙尘从官悉奔散独彬随侍不离左右也先之犯大同宣府逼京师皆奉帝以行上下山&#涉溪涧冒危险彬拥护不少懈帝驻跸土城欲奉书皇太后贻景帝及谕群臣以彬知书令代草帝既入沙漠所居止毳帐敝帏旁列一车一马以备转徙而已彬周旋患难未尝违忤夜则与帝同寝天寒甚以胁温帝足有哈铭者蒙古人幼从其父为通事至是亦侍帝帝宣谕也先及其部下尝使铭也先辈有所陈请亦铭为转达二人见帝岑寂时进谐语帝亦为解颜中官喜宁为也先腹心也先尝谓帝曰中朝若遣使来皇帝归矣帝曰汝自送我则可欲中朝遣使徒费往返尔宁闻怒曰欲急归者彬也必杀之宁劝也先西犯宁夏掠其马直趋江表居帝南京彬铭谓帝曰天寒道远陛下又不能骑空取冻饥且至彼而诸将不纳奈何帝止宁计宁又欲杀二人皆帝力解而止也先将献妹于帝彬请驾旋而后聘帝竟辞之彬尝中寒帝忧之以身压其背俟汗浃始已也先恶彬铭二人欲杀者屡矣一日缚彬至旷野将支解之帝闻如失左右手急趋救乃免帝居漠北期年视彬犹骨肉也及帝还京景帝仅授彬锦衣试百户天顺复辟擢指挥佥事寻进同知帝眷彬甚奏请无不从内阁商辂既罢彬乞得其居第既又以湫隘乞官为别建帝亦报从彬娶妻命外戚孙显宗主之赐予优渥时召入曲宴叙患难时事欢洽如故时其年十二月进指挥使与都指挥佥事王喜同掌卫事二人尝受中官夏时嘱私遣百户季福侦事江西福者帝乳媪之夫也诏问谁所遣二人请罪帝曰此必有主使者二人以福自请对遂下福吏得二人受嘱状所司请治时及二人罪帝宥时二人赎徒还职而诏自今受嘱遣官者必杀无赦已而坐失囚喜解职彬遂掌卫事五年秋以平曹钦功进都指挥佥事时门达恃帝宠势倾朝野廷臣多下之彬独不为屈达诬以罪请逮治帝欲法行语之曰任汝往治但以活袁彬还我达遂鍜炼成狱赖漆工杨埙讼冤狱得解然犹调南京锦衣卫带俸闲住语详达传越二月英宗崩达得罪贬官都匀召彬复原职仍掌卫事未几达征下狱充军南丹彬饯之于郊馈以赆成化初进都指挥同知久之进都指挥使先是掌锦衣者率张权势罔财贿彬任职久行事安静十三年擢都督佥事&#前军都督府卒于官世袭锦衣佥事哈铭从帝还赐姓名杨铭历官锦衣指挥使数奉使外蕃为通事孝宗嗣位汰传奉官铭以塞外侍卫功独如故以寿卒于官　　陈懋
按明外史陈亨传亨少子懋初以舍人从军立功为指挥佥事已而将亨兵功多累进右都督永乐元年封宁阳伯禄千石六年佩征西将军印镇宁夏善抚降卒得其欢心七年秋降迤北丞相咎卜以下平章司徒国公十余人众三万已而知院迭儿必失及秃赤伯颜等相继来降平章都连等叛去懋追及之黑山擒之尽收所部人口及孳畜数万献俘京师进侯益禄二百石明年从北征督左掖十一年冬命还宁夏练兵巡边寻命将山西陕西二都司及巩昌平凉诸卫兵俱驻宣府明年从北征仍将左军大战忽失温与成山侯通攻敌右右都督朱崇等乘之遂大破敌明年复之镇二十年复从北征破敌于屈裂河别将五千骑循河东北捕残寇及之山泽中分二道夹击歼之师还武安侯郑亨将辎重先行懋伏隘以待寇来蹑伏出纵击寇死者过半还京赐龙衣玉带册其女为丽妃明年将陕西宁夏甘肃三镇兵从征阿鲁台为前锋谍知寇为瓦剌所败追至宿嵬山会也先土干诸部落来降抚之以归明年复从北征师还为殿仁宗即位命掌前府加太保与世侯宣德元年从讨乐安还仍镇宁夏三年奏徙灵州城得黑白二兔以献宣宗喜亲画马赐之懋在镇久威名震漠北顾恃宠自恣干没巨万计屡被劾帝曲宥之命所司征其赃懋自陈用已尽诏贷免英宗即位命偕张辅参议朝政出为平羌将军镇甘肃其冬寇掠镇番懋遣兵援之解去以斩获闻参赞侍郎柴车劾懋失律致寇不疾击及自遁去巧取所遗老弱冒为都指挥马亮等功受升赏宜罪论斩免死夺禄家居久之还禄奉朝请十三年福建贼邓茂七反都御史张楷讨之无功乃诏懋佩征南将军印充总兵官率京营江浙兵往讨至浙江有欲分兵先扼海口者懋曰若是贼将致死于我不可明年抵建宁时茂七已死余贼聚尤溪沙县诸将欲屠之懋曰是坚贼心也乃下令招之贼党多降分道逐捕悉平之已而沙县贼复炽久之不定会景皇帝立遂班师奏捷言官劾之帝以贼平不问仍加太保掌中府兼领宗人府事英宗复位益禄二百石七年卒年八十五赠浚国公谥武靖懋修&#伟貌声如洪钟胸次磊落敬礼士大夫靖难功臣至天顺时无在者惟懋久享禄位数废数起卒以功名终云
　将帅部名臣列传九十八
　　明八
　　毛忠
按明外史本传忠字允诚初名哈喇西陲人曾祖哈喇歹洪武初归附起行伍为千户战殁祖拜都从征哈密亦战殁父宝以骁勇充总旗至永昌百户忠袭职时年二十膂力绝人善骑射常从太宗北征宣德五年征曲先叛寇有功八年征亦不剌山擒伪少师知院九年出脱欢山十年征黑山寇皆擒其酋各进一官历指挥同知正统三年从都督蒋贵征朵儿只伯先登陷阵大获擢都指挥佥事十年以守边劳进同知始赐姓明年从总兵官任礼收捕沙洲卫都督喃哥部落徙之塞内进都指挥使十三年率师至罕东生絷喃哥弟伪祁王锁南奔并其部众擢都督佥事始赐名忠寻充右参将协守甘肃景泰初侍郎李实使漠北还言忠数遣使通瓦剌诏执赴京既至于谦等极论其罪请置大辟景帝不许谦等复言即不诛宜贬官发福建立功景帝乃遣之福建而官秩如故令甘肃守臣徙其家属京师初忠之征沙漠也获番僧加失领真以献英宗赦不诛后逃之瓦剌为也先用憾忠欲陷之遂宣言忠与也先交通而朝廷不察也英宗在塞外独知之比复辟即召还而忠在福建亦屡有斩馘功乃擢都督同知充左副总兵镇守甘肃陛见慰谕甚至赐玉带及织金蟒衣天顺二年寇大入甘肃巡抚芮钊劾奏诸将失事罪部议忠功足赎罪置不问三年以镇番破贼功进左都督五年孛来以数万骑分掠西宁庄浪甘肃诸道入凉州忠鏖战一日夜矢尽力疲贼来益众军中皆失色忠意气弥厉拊循将士复殊死斗贼见终不可胜而我援军亦至遂解去忠竟全师还七年永昌凉州庄浪塞外诸番屡为边患忠与总兵官卫颖分讨之忠先破巴哇诸大族其昝咂马吉思诸族他将不能下者忠复击破之论功忠止增禄百石而颖乃得世券忠以为言遂封伏羌伯成化四年固原贼满四据石城反诏忠移师讨之与总督项忠等夹攻贼巢忠由木头沟直抵炮架山下多所斩获贼稍却冒矢石连夺山北山西两峰而项忠等军亦克山之东峰及石城东西二门贼大窘相对哭忽昏雾起他哨举烟掣军贼遂并力攻忠忠力战不已为流矢所中卒年七十五从子海孙恺前救忠亦死忠为将严纪律善抚士其卒也西陲人吊哭者相望于道事闻赠侯谥武勇予世券弘治中从有司言建忠义坊于兰州以表其里又从巡抚许进言建武勇祠甘州城东春秋致祭孙锐袭伯爵　　和勇
按明外史本传勇初名脱脱孛罗和宁王阿鲁台孙也阿鲁台既为瓦剌脱欢所杀子阿卜只奄穷蹙款塞来归宣宗授以左都督赐第京师卒勇袭指挥使带俸锦衣卫积功至都督佥事天顺元年诏加同知赐姓名久之以两广多寇命充游击将军统降夷千人往讨时总兵颜彪无将略贼势愈炽会广西巡抚吴祯杀降冒功得优赏彪效之亦杀平民报捷朝廷进彪官勇亦进右都督既而师久无功言官劾文武将吏之失事者诏停勇俸充为事官成化初赵辅韩雍征大藤峡贼诏勇以所部从征其冬贼大破进左都督增禄百石三年召督效勇营训练寻上言大藤峡之役臣与赵辅同功辅还京余贼复叛臣亲捣贼巢絷其魁诛其党还被掠男女四千人今辅已封伯而臣止进秩惟陛下怜察宪宗以勇再着战功特封靖安伯十年卒谥武敏世袭指挥使勇性廉谨在两广时诸将多营私渔利勇独无所取时论称之　　罗秉忠按明外史本传秉忠初名克罗俄领占沙州卫都督佥事困即来子也兄喃哥既袭父职英宗复命秉忠为指挥使协理卫事既而喃哥率千二百人内徙诏居之东昌平山二卫给田庐什器所以抚恤甚厚喃哥卒秉忠为都指挥使代领其众英宗蒙尘塞上多警朝议恐降人乘机为变欲徙之南方会贵州苗乱都督毛福寿南征即擢秉忠都督佥事率所部援剿积战功至左都督天顺初始赐姓名曹钦之反番官多从之者秉忠亦坐下狱籍其家久之上章自辩乃得释成化初尚书程信讨山都掌蛮秉忠以游击将军从既抵永宁分兵六道秉忠由金鹅江进大破之论功封顺义伯十六年卒谥荣壮子孙世指挥使　　孙镗按明外史本传镗字振远东胜州人袭济阳卫指挥同知用朱勇荐进署指挥使正统末擢指挥佥事充右参将从徐恭讨叶宗留败贼金华复破之乌龙岭会英宗北狩召还超擢都督佥事典三千营也先将入犯进右都督充总兵官统京军一万御之紫荆关将发寇已入遂营都城外寇薄德胜门为于谦等所却转至西直门镗与大战斩其前锋数人寇稍北镗逐之寇益兵围镗镗力战不解高礼毛福寿来援礼中流矢会石亨兵至寇乃退诏镗副杨洪追之战于涿州深沟颇有斩获师还仍典营务景泰初杨洪劾镗下狱石亨请赦镗江渊亦言城下之役惟镗战最力乃释之三年冬充副总兵协郭登镇大同登节制严镗不得逞欲与分军且令子百户宏侮登帝械宏竟以镗故贳之召还典三千营如故英宗复辟以夺门迎驾功封怀宁伯寻予世券天顺初甘肃告警诏镗充总兵官帅京军往讨将陛辞宿朝房夜二鼓太监曹吉祥昭武伯曹钦反其部下都指挥马亮告变于恭顺侯吴瑾瑾趋语镗镗草奏叩东长安门自门隙投入内廷始得集兵缚吉祥守皇城诸门镗走太平侯张瑾家邀兵击贼瑾不敢出镗仓猝复走宣武街急遣二子辅軏呼征西将士绐之曰刑部囚反狱获者重赏众稍聚至二千人始语之故时已黎明遂击钦钦方攻东长安门不得入转攻东安门镗兵追及贼稍散軏斫钦中膊軏亦被杀钦知事不成窜归其家犹督众拒镗力战至晡始定论功第一进爵世侯仍典三千营赠軏百户世袭镗粗猛善战然数犯法初贿太监金英得迁都督事觉论斩景帝特宥之至是受将士贿累千金坐解营务及府军前卫事犹掌左府宪宗初中官牛玉得罪镗坐与玉婚停禄闲住寻陈情予半禄已复自陈功状给全禄如初成化七年卒赠涞国公谥武敏子辅嗣　　董兴
按明外史孙镗传兴长垣人初为燕山右卫指挥使累迁署都指挥同知正统中新建伯李玉等举兴将才进署都指挥使京营管操复用荐擢署都督佥事充右参将从宁阳侯陈懋讨邓茂七破余党于建宁进都督同知黄萧养者南海人眇一目有智数为盗系都司狱逾年所卧竹&#忽青渐生叶其党以为瑞萧养因谋使人潜纳利斧饭中同系百七十人悉破械出劫库收兵仗啸众海滨旬月间至万余人围广州安乡伯张安都指挥王清战死贼众至十余万僭称顺天王建元署百官伪尊其父大纲为太王立子贰仔为太子攻城益急诏拜兴左副总兵调江西两广军往讨而以侍郎孟鉴赞理军务兴用天文生马轼自随至江西夜半闻&#鸣轼曰&#鸣不以时由赏罚不信也愿公严军令兴果锐不能戢下故以是戒之景泰元年二月师至广州贼舟千余艘势张甚而我征兵未至诸将请济师轼曰广民延颈久矣所征狼兵骁悍往击犹拉朽耳兴从之既而兵大集进至大洲头击贼杀溺死者万余人余多就抚萧养中流矢死&#首以献俘伪太王太子等余党皆伏诛论功进右都督留镇广东给事中黄士&#劾兴宽纵降为事官明年复职久之召还分督京营与曹吉祥结为姻冒夺门功封海宁伯未几充总兵官镇辽东予世券例革夺门者爵兴以守边得免吉祥反诛乃夺兴爵仍右都督发广西立功以锦衣吕贵荐复爵总兵宣府再予世券宪宗嗣位罢还已停世袭家居十余年卒　　曹义　施聚
按明外史孙镗传义字敬方仪真人袭职为燕山左卫指挥佥事累功至都督佥事充辽东副总兵代巫凯为总兵官凯名将义承其后廉介有守辽人安之为部下将所讦诏宥义兀良哈犯广宁前屯杀掠百八十人诏切责命王翱往饬军务结义死罪状顷之义等获犯边孛台等诏戮于市自是义数与兀良哈战九年春会朱勇军夹击斩获多进都督同知十二年春出广宁塞斩兀良哈百余人进右都督十四年追寇开原塞外既又出广宁败寇擒百余人进左都督义部将施聚其先沙漠人居顺天通州父忠为金吾右卫指挥使从成祖北征阵殁聚嗣职从北征擒可可帖木儿宣德中备御辽东累擢都指挥同知以义荐进都指挥使守备义州义与兀良哈战聚皆从累官右都督景帝立充右副总兵仍守义州也先逼京师诏聚与左副总兵焦礼入卫聚恸哭即日引兵西部下进牛酒聚却之曰天子安在吾何心飨此比至寇已退乃还而义守辽东脱脱不花以三万骑深入毁屯堡八十余大掠而去于谦等请治罪帝以时多故止夺半岁俸已寇复入掠义败之连洲稍还所掠人口寇势盛义等所获十余级而已英宗复辟召还义守辽垂二十年无大功聚以勇敢称官至左都督然为义裨帅未尝特将值英宗推恩特封义丰润伯聚怀柔伯义居四年卒赠侯谥庄武继室李氏殉诏旌之孙振嗣　　赵胜
按明外史孙镗传胜字克功迁安人袭职为永平卫指挥使正统末御寇西直门进都指挥佥事天顺初与孙镗等预夺门功超迁都督佥事又与镗击反者曹钦进同知孛来犯甘肃胜与李杲充左右参将从白圭西征至固原击寇却之宪宗立典鼓勇营训练成化改元山西告警拜将军次雁门寇已退乃还明年复出延绥御寇会方纳款遂旋师寻典耀武营四年充总兵官镇辽东七年召典五军营已改三千营癿加思兰犯宣府诏胜为将军统京兵万人御之亦以寇遁召还久之进左都督加太子太保十九年封昌宁伯胜初与李杲&#有名后屡督大师未见敌无功以夤缘得封物论大骇后加太保营万贵妃茔坠崖石间死赠侯谥庄敏　　李震
按明外史本传震南阳人父谦都督佥事震袭指挥使正统九年从征兀良哈有功进都指挥佥事已从王骥平麓川进同知景帝即位充贵州右参将击苗于偏桥败之景泰二年从王来征韦同烈破锁儿流源诸寨俘斩千六百人共克香炉山获同烈进都指挥使守靖州寻坐罪征还方瑛讨苗乞震随军诏许立功赎已从瑛大破天堂诸苗命仍充左参将瑛平铜鼓诸贼震亦进武冈克牛栏等五十四寨斩获多进都督佥事天顺三年复从瑛平干把猪瑛卒即以震充总兵官代镇贵州湖广初麻城人李添保以逋赋逃入苗中伪称唐太宗后聚万余僭王建元武烈以故贼魁蒙能子聪为帅剽掠远近震进击大破之添保遁入贵州鬼池诸苗中复诱群苗出掠震擒之送京师寻破西堡苗五年春剿城步猺獞攻横水城溪莫宜中平诸寨皆破之长驱至广西西延会总兵官过兴军克十八团诸猺前后俘斩数千人其冬命震专镇湖广以李安充副总兵守贵州明年夏率师由锦田江华抵云川桂岭横江诸寨破猺俘斩二千八百余人七年冬苗赤溪湳洞长官司震与安分道进斩贼渠飞天侯等破寨二百遂复长官司进都督同知明年冬广西猺劫湖南夜入桂阳州大掠而去震遣兵追击连败之俘斩千六百余人成化元年廷议以贵州黎平诸府密迩湖广五开诸卫非一大将总领不可乃复命震兼镇贵州未几获贼首虫虾荆襄贼刘千斤石和尚为乱震进讨贼屡败乘胜追及于梅溪贼巢官军不利都指挥以下死者三十八人有诏切责会白圭等大军至震自南漳进兵合击大破之贼遂平进右都督时武冈沅靖铜鼓五开苗复&#起而贵州亦告警震言贵州终难遥制请专镇湖广许之乃还兵由铜鼓天柱分四道进连破贼直抵清水江因苗为导深入贼境两月间破巢八百焚庐舍万三千斩获二千三百而广西猺劫桂阳者亦击斩三千八百有奇当是时震威名着西南苗獠闻风畏慑呼为金牌李七年与项忠讨平李胡子招抚流民九十万人荆襄遂定语具忠传十一年苗复犯武冈靖州湖湘大扰震与巡抚刘敷等分五道进破六百二十余寨俘斩八千五百余人获贼孥万计论功封兴宁伯时武靖侯赵辅宁晋伯刘聚皆以功封论者多訾议之独震功最高人无异言参将吴经者与震有隙弟千户绶为汪直腹心经属绶谮之会直方倾项忠词连震遂逮下狱夺爵降左都督南京闲住未几直遣校尉缉事言震阴结守备太监覃包私通货赂帝怒遣直赴南京数包等罪责降包孝陵司香勒震回京直败震诉复爵寻卒震在湖湘久熟知苗情善用兵一时征苗功方瑛后震为最然贪功好进事交结竟以是败　　赵辅
按明外史李震传辅字良佐凤阳人袭职为济宁左卫指挥使景帝嗣位求将才王直等荐辅石亨试之言辅骑射有智谋擢署都指挥佥事分典京营训练久之进署都督佥事充左参将守怀来天顺初征入右府&#事成化元年以中府都督同知拜征夷将军与韩雍讨两广蛮克大藤峡先后俘斩万余甫还抵国门而蛮入浔州言官交劾帝不听封辅武靖伯已广西巡按御史端宏谓贼流毒方甚而辅妄言贼尽冒封爵不罪辅无以示戒辅乃自陈战阀委其罪于守将欧信帝皆弗问三年总兵征迤东与都御史李秉从抚顺关深入连战破之论功进侯八年廷议大举搜河套拜辅将军陕西延绥宁夏三镇兵皆听节制辅至榆林寇已深入留连三月始去辅不能制与王越疏请罢兵言者交论辅越罪给事中郭镗往勘还言寇于六月深入平凉巩昌临洮被劫掠者四千余户杀掠人畜三十六万四千有奇迨七月而纵横庆阳境内辅越已至榆林逡巡不进宜治辅越弛兵玩寇罪帝不纳辅还犹督京营言者攻益力诏姑置之辅辞侯乞世伯帝许其世伯侯如故仅减禄二百石言官力争不听辅复上疏暴功言减禄无以赡老又云陛下命内官卢永征南蛮黄顺汪直诛东北寇皆莫大功宜付史馆余子俊等请置辅于法卒不问十二年解营务家居十年卒赠容国公谥恭肃辅少俊辩有才善词翰喜交文士遂用起名亦好结权幸故屡遭抨击卒无患子承庆嗣　　刘聚
按明外史李震传聚清丰人太监永诚从子为金吾指挥同知以夺门功进都指挥佥事复超擢都督同知与讨曹钦进右都督成化六年以右副总兵从朱永赴延绥追贼黄草梁遇伏鏖战伤颏麾下力捍之乃免顷之复犯青草沟聚与都督范瑾等分道击败之永等追寇牛家寨聚亦据南山力攻寇大败追之出境论功进左都督以内援特封宁晋伯八年冬代赵辅为将军总陕西诸镇兵寇入花马池率副总兵孙钺游击将军王玺等击却之还至高家堡寇复至败之追奔至漫天岭伏起夹击又败之钺玺别破贼于井油山先后获首功二百余夺马四百余匹牛羊杂畜二万捷闻予世券其冬孛罗忽满都鲁癿加思兰连兵深入至秦州安定会宁诸州县纵横数千里杀掠三千余人失亡畜产十六万贼退适王越自红盐池还妄以大捷闻玺书奖劳顷之纪功兵部员外郎张谨劾聚及总兵官范瑾等六将杀被掠者冒功部科诸御史交章劾诏遣给事中韩文勘之还奏如谨言所报首功百五十真者十九级而已帝以寇既遁置不问聚寻卒赠侯谥武勇　　刘玉
按明外史本传玉字仲玺磁州人生有膂力给侍曹吉祥家从之征麓川授副千户积功至都指挥佥事天顺元年以夺门功进都督佥事寻充右参将守备浔州庆远蛮剽博白及广东之宁川玉偕左参将范信邀击败之俄命分守贵州从方瑛讨东苗歼干把猪讨西堡苗絷其魁楚得先后斩首千级毁其巢而还旋改右副总兵镇守贵州吉祥诛玉下吏当斩以道远不与谋免死谪海南副千户六年帝将以谷登为甘肃副总兵李贤言登不任玉老成乃复以为都督佥事右副总兵镇守凉州咎咂族叛会兵平之进都督同知成化四年满俊乱固原白圭举玉为总兵官统左右参将夏正刘清讨之兵分为七玉与总督项忠抵石城贼已数败会毛忠死玉亦被围中流矢力战得出相持两月大小百十战竟平之进左都督掌右府事自诉前西堡功命增俸百石掌耀武营六年充左副总兵从朱永出延绥逾年卒赠固原伯谥毅敏玉虽起仆隶勇决过人善抚士所至未尝&#满俊之叛据石城险屡败官军识者以为忧及论玉功祇赐秩一级时惜其薄子文袭指挥使　　何洪
按明外史本传洪全椒人嗣世职为成都前卫指挥使正统中从征麓川景泰末从征天柱铜鼓皆有功屡迁都指挥使掌四川都司事与平东苗宪宗即位论功擢都督佥事巡抚汪浩乞留洪四川许之德阳人赵铎反自称赵王汉州诸贼皆归之连番众数陷城杀将吏遣其党何文让及僧悟升掠安岳诸县洪斩悟升生擒文让铎将逼成都官军分三路讨洪偕都指挥宁用趋彰明贼引去追至梓潼朱家河力战贼少却洪乘胜陷阵后军不继为贼所围左右跳荡杀贼甚众力竭而死洪勇敢善抚士号令严蜀将无及之者既死官军夺气而四川都指挥佥事临淮刘雄亦战死雄刚劲遇敌辄前尝捕贼汉州生擒七十余人及铎乱追之罗江大水河手馘数人贼连败千户周鼎伤雄前救之径奔贼阵丛刺死诏赠洪都督同知予祭葬子节袭　　王玺
按明外史本传玺太原左卫指挥同知也成化初用荐擢署都指挥佥事守御黄河七墅巡抚李侃荐于朝阿鲁出寇延绥命充游击将军赴援败贼孤山堡久之寇入偕参将神英败之漫天岭已偕副将孙钺再败之刘宗坞追至漫塔水磨川复连败之进都指挥同知充副总兵镇守宁夏以将才与周玉同荐十二年擢署都督佥事充总兵官镇守甘肃黄河以西自庄浪抵肃州南山其外番人阿吉等二十九族所居也洪武间立石画界约樵牧毋越疆岁久湮废诸番往往阑入而中国无赖奸人又潜与交通为内地患玺请复画疆域召集诸番谕以界石废恐官军欺凌诸部今复立之听界外驻牧互市则入关如此番人必听命可潜消异日忧帝称善从之十七年进署都督同知时玺以都督佥事为总兵官而署都督同知鲁鉴为参将玺以难节制乞解兵柄故有是命初哈密为土鲁番所扰使其将牙阑守之都督罕慎寄居苦峪口近赤斤罕东数相攻罕慎穷无援朝议敕玺筑城苦峪别立哈密卫居之玺遣谍间牙阑牙阑不听得其所羁掠者九十余人以归具悉虚实十七年乃召赤斤罕东将士犒以牛酒令助罕慎罕慎合二卫兵夜袭哈密及剌木等八城仍令罕慎居之事闻奖劳赉金币已罕东入寇御却之请兴师以讨帝念其尝助罕慎第遣使责谕之明年北寇杀哨卒玺率参将李俊及赤斤兵击之狼心山黑河西多所斩获二十年移镇大同玺有复哈密功官不进陈于朝乃实授都督同知玺习韬略谙文事勇而有谋廷臣多称之在边二十余年为番人所惮弘治元年卒赐祭葬恤赉有加　　王信
按明外史本传信字君实南郑人生半岁父忠征北战殁母岳氏苦节育之后俱获旌正统中信袭宽河卫千户成化初积功至都指挥佥事守备荆襄刘千斤反信以房县险进之民兵不满千人贼众四千突至围其城拒四十余日选死士出城五六里举炮贼疑援至惊走追败之已白圭统大军至以信为右参将分道抵后岩山贼遂灭论功进都指挥同知贼党石龙复陷巫山信被劾寻与诸将共平贼诏许赎罪时剧贼虽平而流民啸荆襄南阳间信以为忧言于朝即命兼督南阳军务贼首李原等果乱与项忠讨平之擢署都督佥事镇守临清十三年以本官佩平蛮将军印移镇湖广永顺保靖二宣慰世相雠杀信谕以祸福兵即解靖州及武冈蛮久不戢守臣议剿之信亲诣犒以牛酒责其无状众稽颡服罪十七年疏言湖广诸蛮虽腹心&#实无能为久不靖者由我将士利其窃发以邀功也选精锐慎堤防其患自息荆襄流逋本避徭役滥诛恐伤天和南亩之氓咸无蓄积收获未竟糇粮已空机杼方停布缕何在乞选公正仁惠守令加意抚绥滥授冗员无虑千百无一矢劳冒崇阶之赏乞察勘削夺部指挥刘斌张全智勇力荐于朝且云英雄之士处心刚正安肯俯首求媚若不加意延访则志士沉沦朝廷安得而用之其持论如此二十一年巡抚马驯等言副总兵周贤参将彭伦官皆都督佥事而信反止署职宜量进一秩以重其权兵部言信无军功帝特擢为都督同知顷之改总督漕运帅府旧有湖擅为利信开以泊漕艘势要壅水一裁以法漕务修举明年卒信沈毅简重好观书被服儒雅历大镇不营私产尝曰俭足以久死后不累子孙所遗多矣故人婚丧倾资助之子继善从善皆举进士　　都胜　郭鋐
按明外史王信传继信总漕运者宁津都胜合肥郭鋐胜袭职南京羽林左卫指挥佥事鋐袭彭城卫指挥使成化初胜擢署都指挥佥事而鋐亦以从征荔浦功进都指挥佥事迁同知胜备倭扬州击败盐徒为乱者尹旻等举胜将才鋐亦为张懋所举乃命胜充参将协同漕运而鋐代之备倭陕西大饥胜奉诏输米百万石往赈信卒遂迁署都指挥使充总兵官代之鋐又代为参将弘治中胜以都督佥事带俸南京前府时鋐已镇守广西副总兵破府江獞贼遂以时望擢总漕运鋐沉毅有将略而信无汗马勋徒以居官廉务镇静故频有任使历任五十余年所处皆膏腴地而自奉简淡日食止豆腐时因以为号鋐累进都督同知凡军民利病多陈于朝尝浚通州河二十里置坝令浅船搬运岁省白金数万当孝宗时朝政整肃文武大臣率得人鋐管漕十三年不易正德始召佐后府寻卒　　欧信
按明外史本传信嗣世职金吾右卫指挥使景泰三年以广东破贼功擢都指挥同知已命守备白羊口迁大宁都指挥使天顺初以都督佥事充参将守备广东雷廉诸府广西猺流劫永安击败之巡抚叶盛荐信廉勇进都督同知代副总兵翁信两广猺獞陷开建杀官吏帝趣进兵信破贼化州之马里村再破之石城所部卒击斩海南卫反者邵瑄然所在盗贼群起将吏不能定署都指挥使范信参将广西守浔梧猺尽在境内范信阴纳其赂纵使越境约毋犯己于是雷廉高肇悉被寇帝责信及广西总兵官陈泾合剿时有斩馘而贼势不衰朝廷犹倚范信会泾以罪征乃擢范信都督佥事充副总兵镇广东而命信佩征蛮将军印代泾镇广西成化元年贼掠英德诸县信讨斩五百余人夺还人口韩雍督师令信等分五哨攻破大藤峡已余贼复入浔州被劾获宥召还理前府事七年春充总兵官镇守辽东甫&#镇被奖又累败福余三卫奖如前言者谓信虽廉已老请召还巡抚彭谊奏官军耆老五十余人皆言信忠谨有谋勇累立战功威镇边陲年虽六旬骑射胜壮士不宜召回乃留镇如故久之陈钺代谊贪功信不能违十四年为巡按王崇之所劾其冬乃召归寻遣中官汪直等往按直右钺归罪信等下狱镌一官闲住信历镇南北虽无大功而论将者颇称之晚为钺所累饮恨卒范信既徙广东贼势愈盛劫掠自如乃语人曰今贼仍犯广东亦我遣之耶而是时都督颜彪佩征夷将军印讨贼久无功滥杀良民以捷闻岭南人咸疾之　　蒋琬
按明外史蒋贵传贵子义病不能嗣以义子琬嗣侯天顺末佩平羌将军印总兵甘肃筑甘州沙河诸屯堡成化八年召还协守南京兼督操江十年入督十二团营十二年兼总神机营兵上言太祖肇建南京京城外复筑土城以卫居民诚万世之业今北京但有内城己巳之变敌骑长驱直薄城下可以为凿今西北隅故址犹存亟行劝募之令济以工罚成功不难又言大同宣府诸塞下腴田无虑数十万悉为豪右所占畿内八府良田半属势要家细民失业脱使边关有警内郡何资运道或梗京师安给请遣给事御史按核塞下田定其科额畿内民田严戢豪右毋得侵夺庶兵民足食而内外有备章下所司虽不尽行时论韪之十三年帅京军防秋大同宣府陈机宜十余事皆报可十五年偕汪直按辽东边事二十年佩将军印出御边寇寇退班师累加至太保兼太子太傅卒赠凉国公谥敏毅子骥嗣典京营兵弘治中充总兵历镇蓟州辽东湖广官中外二十年家无余赀　　梁&#
按明外史梁铭传铭子&#正统十四年福建盗邓茂七反充副总兵往征之比至茂七已诛破余贼九龙山斩首九百奏捷班师而贼党复作言官劾欺罔谪充为事官从石亨立功复爵景泰元年贵州苗叛靖远伯王骥讨之无功乃命&#为平蛮将军充总兵官代骥其冬分四道进攻贼拒战奋击大败之斩首七千有奇生擒四百八十破寨五百明年自沅州发兵由东路与都督方瑛破贼于兴泽又大破之香炉山俘伪王韦同烈等擒斩数千分遣诸将攻都匀草塘诸苗悉震恐降者数千师还苗复叛掠普定永宁&#复与瑛讨平之论功进侯益禄五百石四年讨平湖广清浪叛苗天顺元年出镇陕西破敌凉州又破敌靖卤堡召还理左府事成化初卒赠蠡国公谥襄靖&#天资平恕数总兵柄未尝妄杀一人子弟从征以功授官辄辞不受人以为贤　　许宁
按明外史许贵传贵子宁字宗道正统末自以军功为锦衣千户贵殁嗣指挥使用荐擢署都指挥佥事守御柴沟成化初充大同游击将军寇入犯与同官秦杰等御之小龙州涧擒其右丞把秃等十一人改督宣府操练移延绥地逼河套寇数入掠孤山堡宁提孤军奋击之三战皆捷寇渡河走明年复以三千骑入沙河墩与总兵官房能御之寇退复掠康家岔宁出塞百五十里追与战获马牛羊千余而还时能守延绥无将略巡抚王锐请济师诏大同巡抚王越率众赴越遣宁出西路破敌&#家涧进都指挥同知复遣宁与都指挥陈辉追寇获马骡六百朝廷以阿罗出复入河套频扰边命越与朱永御而以宁才代能擢都督佥事佩靖卤副将军印充总兵官宁起世胄不十年至大将同列推让不及父友多隶部下亦不以为骤逾月寇大入永遣宁及游击孙钺御之至波罗堡相持三日夜寇乃解去亡失多宁血战得出卒被赏至冬贼入安边宁追击有功七年又与诸将孙钺祝雄等败寇于滉忽都河玺书褒奖迤北开元王把哈孛罗屡欲降内惧朝廷见罪外畏阿罗出雠之仿徨不决宁请抚慰以固其心卒降之明年参将钱亮败绩于师婆涧士卒死者十三四宁与越等俱被劾帝不罪时满都鲁等屡犯延绥宁率镇兵力战寇不得志乃出西路直犯环庆固原宁率轻骑夜袭之鸭子湖杀伤甚众夺马畜而还又明年寇入榆林涧与巡抚余子俊败之满都鲁等大入西路留家红盐池越乘间与宁及宣府将周玉袭破其巢进署都督同知与子俊筑边墙增营堡寇患衰息十八年寇分数道入宁蹙之边墙获级百二十予实授时越方镇大同命宁与易镇至则与镇守太监汪直不协巡抚郭镗以为言调直南京小王子大入宁与镗及太监蔡新敛兵守别遣将刘宁董升与周玺相掎角寇大掠焚代王别堡王趣战至使众哭于辕门宁愤激与镗等营城外寇预伏兵以十余人为诱新麾下驰击宁将士争赴之遇伏大败死者千余人宁奔夏米庄镗新疾驰入城会玺等来援寇乃退宁还阵亡妇女号呼诟詈掷以瓦砾宁由是丧气威名大损寇去复入麾下刘宁宋澄庄鉴等御之七战寇始退宁等掩其败更以捷闻巡按程春震发之与镗新俱下狱镗降六官新以初任降三官宁降指挥同知寄俸羽林左卫弘治初用荐署都指挥使分领操练逾年卒赠都督佥事宁束发从军大小百十余战身被二十七创威名闻异域性沈毅守官廉待士有恩不屑干进刘宁神英李杲皆出麾下子泰自有传　　周玉
按明外史周贤传贤子玉字廷璧当嗣指挥使以父死事超二官为万全都司都指挥同知督理屯田进都指挥使充宣府游击将军九年会昌侯孙继宗等奉诏举将才玉为首诏率所部援延绥从王越袭红盐池进署都督佥事还守宣府寇入马营赤城击败之兵部言宣府频警诸大帅无功玉所部三千能追敌出境请加一秩酬其劳乃予实授寻改宣府副总兵十三年佩征朔将军印镇守以红崖儿破敌进署都督同知十七年五月寇复入犯参将吴俨少监崖荣追出塞至赤把都为所遮兵分为三皆被围俨荣走据北山困甚守备张澄率兵进至梁沟力战解二围抵北山下俨荣已夜遁澄拔其众而还死者过半澄所部七百人亦多战死诏录澄功治俨等罪玉先以葛谷堡赤城频受掠凡三被论至是复以节制不严并见劾帝皆置不问十九年小王子犯大同败总兵官许宁入顺圣川大掠以六千骑寇宣府玉将二千人前行巡抚秦纮兵继进至白腰山击败之指挥曹洪邀击至西阳河都指挥孙成亦败寇七马房时寇乘胜气甚锐竟为玉等所挫一时称其功未几寇复入玉伏兵败之朱永至大同复会玉军击败之鹁鸽峪进署右都督余子俊筑边墙玉不为力且与纮不相能子俊恶之奏与宁夏神英易镇久之复移镇甘肃孝宗嗣位实授右都督玉督边墙工峻急部卒张伏兴等以瓦石投之兵部言甘肃悍卒先用石击都御史今复击总兵官渐不可长遂戮伏兴戍其党土鲁番贡狮子愿献还哈密城及金印赎所留使者玉奏之帝命与巡抚王继经画既果来归玉等皆受赉七年病归寻卒谥武僖玉初为偏裨及镇宣府甚有名后&#甘肃部下屡失事又侵屯田死后事发子袭职降二等　　彭伦
按明外史本传伦初职为湖广永定卫指挥使累功至都督指挥同知成化初从赵辅平大藤峡贼进都指挥使守备贵州清浪诸处讨破茅坪铜鼓叛苗贼入干溪肆掠伦讨之贼还所掠与盟而退伦以&#水诸寨不即邀遏乃下令贼入境能生致予重赏纵者置诸法由是诸司各约所属凡生苗轶入即擒之送帐下者累累伦大会所部目把缚俘囚讯得实置之高竿令卒乱射杀之复割裂肢体烹啖诸壮士罪轻者截耳鼻使去曰以此识再犯不赦矣因令诸寨树牌为界群苗股栗不敢犯明年充右参将仍镇清浪益尽心边计戎事毕举妖贼石全州潜入绞洞召古州苗为乱洪江甘篆诸苗咸应之伦遣兵截擒并搜获其妻子诸苗声言为报雠将攻镇远伦大败之斩首及坠崖死者无算无何&#水十四寨苗纠洪江生苗为逆伦分五哨往甫行雨如注伦曰贼不虞我急趋之可得志也竞进夹攻絷其魁俘余党贼尽平时靖州苗乱湖广总兵官李震檄伦会讨军至&#水江诸熟苗惊欲窜伦与佥事李晃计曰苗窜必助贼乃急抚定之又缘道降天堂小坪诸苗既抵靖州伦将右哨出贼背布营贼走高山伦军仰攻之贼败走遂渡江捣其巢大获乘胜攻白崖塘崖万仞下临深渊称绝险伦会左哨同进得径路夜登贼仓皇溃追斩二千余级俘获如之尽夷其寨初臻剖六洞苗侵熟苗田不输赋又不共驿马有司莫敢问遣人谕之顿首请如制录功进都督佥事久之御史邓庠员外郎费瑄勘事贵州总兵官吴经等皆被劾独荐伦智谋老成弘治初经论罢即以伦代伦用师先计后战故多功四年以老致仕卒予恤如制　　鲁鉴
按明外史本传鉴其先西大通人祖阿失都巩卜失加明初率部落归附太祖授为百夫长俾统所部居庄浪传子失加累官庄浪卫指挥同知正统末鉴嗣父职久之擢署都指挥佥事成化四年固原满四反鉴以土兵千人从征诸军围石城日挑战鉴出则先驱入则殿后最为贼所惮贼平进署都督同知寻充左参将分守庄浪命其子麟为百户统治土军十七年坐寇入境戴罪立功寻充左副总兵协守甘肃寇犯永昌被劾鉴疏辩第停其俸两月俄命充总兵官镇守延绥自陈往功予实授孝宗立得疾致仕弘治初命麟袭指挥使加都指挥佥事已进同知充甘肃游击将军鲁氏世守西陲有捍御功至鉴官益显其世业益大而所部土军生齿又日盛麟既移甘肃帝以土军非鉴不能治特起治之且命有司建坊旌其世绩鉴乃条上边务四事多议行鉴有材勇遇敌辄冒矢石数被伤不为阻故能积功至大将十五年以旧创疾发卒赠右都督赐恤如制时麟已由甘肃参将擢左副总兵豪健如其父而恭顺不如先为游击时寇入永昌失律委罪副将陶祯下御史按当戍边但贬一秩游击如故暨为副将调韦州御寇寇大入不能击遣都指挥杨琳邀之孔坝沟琳大败不救连被劾麟自诉止停俸二月时巳授麟子经官令约束土军而麟奏经幼土人不受要束乞归治之不俟报径归帝用刘大夏言从其请武宗立甘肃巡抚毕亨荐经及麟谋勇令率所部协战守正德二年经既袭指挥使自陈尝随父有功乃以为都指挥佥事未几麟卒赠都督佥事赐祭葬故事都指挥无恤典以经乞破例予之经积战功再迁都指挥使充左参将分守庄浪复自陈功阀兵部执不可帝特命为署都督佥事世宗立乞休巡抚许凤翔言经力战被创疾行愈且世将敢战知名异域今边患棘不宜听其去帝乃谕留且劳以银币寻充副总兵分守如故嘉靖六年冬以都督同知充总兵官镇守延绥大学士杨一清言经守庄浪二十余载屡立战功其部下土军非他人所能及虽其子瞻已为指挥佥事奉命统辖然年尚少今陕西总兵官张凤乃延绥世将若调凤延绥而改经陕西自可弹压庄浪无西顾患帝立从之居二年竟以疾致仕久之命瞻以本官守备山丹经奏言自臣高祖后世守兹土今臣家居瞻又移他镇土军皇皇不欲别附若因此生他患是隳先业而负世恩也乞令守故业可二十二年宣大有警诏经简壮士五千赴援至而边患已息乃遣还以经力疾趋召厚赉之明年瞻卒经以次子及孙皆幼请得自辖土军诏许之经骁勇奉职寡过继祖父为大帅保功名称良将三十五年卒赐恤如制　　刘宁　周玺　庄鉴
按明外史本传宁字世安其先山阳人袭世职为永宁卫指挥使勇敢善战自以冗散无所见会延绥用兵疏请效死尚书白圭许之屡以功迁都指挥使充宣府游击将军周玺字廷玉迁安人嗣职为开平卫指挥使负气习兵书善骑射以征北功擢署都指挥佥事充右参将分守阳和敕部兵三千训肄听调成化十六年从王越征威宁海子累进都指挥使时边寇无虚岁十八年分道入掠玺与游击董升战黑石崖宁战塔儿山皆有功玺进署都督佥事迁大同副总兵宁进都督佥事改左参将分守阳和十九年秋亦思马因大入大同总兵官许宁分遣玺守怀仁宁与董升营西山自将中军击之夏米庄败绩宁升被围数重几陷亟发巨炮击之敌多死围乃解玺闻中军失利亟还兵援夜遇敌乘胜前锐甚厉将士曰今日有进无退大呼陷阵敌少却久之短兵接臂中流矢拔镞战益急与子鹏及麾下壮士击杀数十人会宁兵至中军溃卒亦稍集敌乃退许宁等亦还无何复入掠宁将兵三千遇之聚落站西连战败之复败之白登柳林又追败之小鹁鸽谷而大同西路参将庄鉴亦邀其归路战于牛心山敌遂遁时诸将多失利许宁以下获罪而玺以功予实授宁超迁都督同知庄鉴以所部无亡失亦赉银币鉴辽东人初袭定辽右卫指挥使骁猛有胆决遇贼辄奋数有功后镇宣府以才与大同总兵官张俊易镇官至都督同知玺寻以右副总兵分守代州兼督偏头诸关而改宁左副总兵协守大同二人并着功北边称名将玺以偏头去大原远请改分守为镇守又以镇守不当听节制乞易总兵衔宪宗皆曲从之弘治初移镇陜西讨平扶风诸县附籍回回三年佩征西将军印镇守宁夏甫一岁卒且死召诸子曰吾佩印分阃分已足独未尝大破敌抱恨入地矣连呼杀贼而瞑子鹏累官锦衣卫指挥佥事玺殁后三年而宁佩平羌将军印镇甘肃其冬寇犯凉州宁与战抹山墩擒斩五十余相持至暮收辎重南行寇复来袭擒其长一人明日参将颜玉来援副将陶祯兵亦至寇乃遁俘其稚弱获马驼牛羊二千进右都督明年与巡抚许进袭破哈密进左都督增俸百石以疾还京十三年大同告警命宁为副总兵从平江伯陈锐御之锐无将略与宁不协止毋战寇遂得志去坐停半俸闲住寻以参将赞画朱晖军务亦无功宁自陈哈密功乞封伯诏还全俸宁有胆智为大同副将时入贡者数万人怀异志宁率二十骑直抵其营众骇愕有部长勒马引弓出宁前下马与诸部长坐举策指画宣天子威德一人语不逊宁掴其面奋臂起其长叱之退宁复坐与语呼酒欢饮皆感悟卒如约尝仿古番上法以五十八人为队队伍重为阵建五色帜又各建五巨帜于中军中帜起五阵各视其色应之循环无端每战用是取胜晚再赴大同已老病帅又怯懦故无成功然孝宗朝良将称宁十七年卒赠广昌伯　　彭清
按明外史本传清字源洁榆林人初袭绥德卫指挥使以功擢都指挥佥事弘治初充右参将分守肃州寇入犯率兵蹑之获马驼器仗及所掠人畜而还寻与巡抚王继恢复哈密有功清虽位偏校而好谋有勇略名闻中朝尤为尚书马文升所器尝引疾乞休文升力言于朝慰留之八年甘肃有警以文升荐擢左副总兵仍守甘肃未几巡抚许进乞移清凉州而是时哈密复为土鲁番所文升方密图恢复倚清成功言肃州多故而清名著西域不可易乃寝文升既得杨翥策锐欲捣哈密袭牙兰乃发罕东赤斤暨哈密兵令清统之为前锋从许进潜往行半月抵其城下攻克之牙兰已先遁乃抚安哈密遗种全师而还是役也文升授方略拟从间道往而进仍由故道牙兰遂逸去斩获无几然番人素轻中国谓不能涉其地至是千里远袭始知畏清功居多稍迁都指挥使十年总兵官刘宁罢擢清都督佥事代之其冬土鲁番归哈密忠顺王陕巴且乞通贡西域复定屡辞疾请解兵柄不允十五年卒清御士有恩久镇西陲威名甚着番夷惮之性廉洁在镇遭母及妻妹四丧贫不能归葬卒之日将士及庶民妇竖皆流涕遗命其子不得受赙赠故其丧亦不能归帝闻之命抚臣发帑钱资送归里赐祭葬如制　　欧盘
按明外史本传盘滁人袭世职指挥使成化中擢广东都指挥佥事屡剿蛮寇有功用总督朱英荐充广西右参将分守柳州庆远与左参将马义讨融县八寨猺克之师旋余贼复出掠被劾帝绌盘等功但恤死事家兵部以猺方公强乱劾总镇中官顾恒等并及盘当謪戍督抚奏盘所守乃猺獞出没地盘募死士夜入贼巢斩其渠胡公返威震群蛮论功赎罪帝乃宥之还故任二十三年郁林陆川贼黄公定胡公明等猖獗盘偕按察使陶鲁等分五道攻破之进都指挥同知弘治初谢病解职总督秦弦乞起盘诏还任八年府江永安诸獞乱总督闵珪调兵六万分四哨讨盘自象州修仁直捣陆峒所向摧破已偕诸军连破寨寨百八十斩首六千有奇进都指挥使迁广西副总兵思恩土官岑浚筑石城于丹良庄截江括商利帅府令毁之不听盘自田州还督兵将毁城浚率众拒击败之卒夷其城都御史邓廷瓒等以盘功多言于朝进都督佥事十五年命佩平蛮将军印镇守湖广盘为将廉能得士久镇南邦蛮人畏服十八年请老寻卒祭葬如制　　朱骥
</div>
    <div class="pagination">
<a href="官常典将帅部_page45.html">上一页</a><span>...</span><a href="官常典将帅部_page41.html">41</a><a href="官常典将帅部_page42.html">42</a><a href="官常典将帅部_page43.html">43</a><a href="官常典将帅部_page44.html">44</a><a href="官常典将帅部_page45.html">45</a><span class="current-page">46</span><a href="官常典将帅部_page47.html">47</a><a href="官常典将帅部_page48.html">48</a><a href="官常典将帅部_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
