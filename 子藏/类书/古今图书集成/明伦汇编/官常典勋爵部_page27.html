<!DOCTYPE html>
<html>
<head>
    <meta charset="UTF-8">
    <title>官常典勋爵部 - 第 27 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典勋爵部 - 第 27 页/共 46 页</h1>
    <div class="content">　　周十二
　　楚五
贞定王二十二年楚灭蔡
按史记楚世家惠王四十二年楚灭蔡
贞定王二十四年楚灭杞与秦平
按史记楚世家惠王四十四年楚灭杞与秦平是时越已灭吴而不能正江淮北楚东侵广地至泗上考王九年楚王章薨子中立按史记楚世家惠王立五十七年卒子简王中立考王十年楚灭莒按史记楚世家简王元年北伐灭莒
威烈王十八年楚王仲薨子当立
按史记楚世家简王立二十四年卒子声王当立威烈王二十四年盗杀楚王当子疑立按史记楚世家声王立六年盗杀声王子悼王熊疑立纲目
名类

安王二年魏韩赵伐楚
按史记楚世家悼王二年三晋来伐楚至乘丘而还安王四年楚围郑按史记楚世家悼王四年楚伐周郑杀子阳
按通鉴纲目安王四年楚围郑
安王九年楚伐韩取负黍
按史记楚世家悼王九年伐韩取负黍
安王十一年魏韩赵伐楚与秦平
按史记楚世家悼王十一年三晋伐楚败我大梁榆关楚厚赂秦与之平安王十三年齐田和会魏侯楚人卫人于浊泽求为诸侯按通鉴纲目云云
安王十五年魏吴起奔楚楚以为相
按通鉴纲目魏相公叔害起谮之武侯疑之起惧诛遂奔楚楚悼王素闻其贤至则任之为相起明法审令捐不急之官废公族疏远者以养战士要在强兵破游说之言从横者于是南平百越北却三晋西伐秦诸侯皆患楚之强而楚之贵戚大臣多怨起者安王二十一年楚王疑薨子臧立楚人杀吴起按史记楚世家悼王立二十一年卒子肃王臧立按通鉴纲目悼王薨贵戚大臣作乱攻吴起杀之因射刺起并中王尸太子臧即位讨为乱者夷七十余家安王二十五年蜀伐楚
按史记楚世家肃王四年蜀伐楚取兹方于是楚为扞关以拒之烈王五年魏取楚鲁阳
按史记楚世家肃王十年魏取我鲁阳
烈王六年楚王臧薨弟良夫立
按史记楚世家肃王立十一年卒无子立其弟熊良夫是为宣王显王十五年魏围赵邯郸楚救之取魏睢濊之间按战国策邯郸之难昭奚恤谓楚王曰王不如无救赵而以强魏魏强其割赵必深矣赵不能听则必坚守是两敝也景舍曰不然昭奚恤不知也夫魏之攻赵也恐楚之攻其后也今不救赵赵有亡形而魏无楚忧是楚魏共赵也害必深矣何以两敝也且魏令兵以割赵赵见亡形而有楚之不救己也必与魏合而以谋楚故王不如少出兵以为赵援赵恃楚劲必与魏战魏怒于赵之劲而见楚救之不足畏也必不释赵赵魏相敝而齐秦应楚则魏可破也楚因使景舍起兵救赵邯郸拔楚取睢濊之间
注
赵成侯二十一年魏拔邯郸为楚宣王十六年显王二十九年楚王良夫薨子商立按史记楚世家宣王立三十年卒子威王熊商立显王三十五年楚灭越按通鉴纲目显王三十五年楚灭越

目
越王无疆伐齐齐说之使伐楚楚人大败之尽　取吴故地东至浙江越以此散诸公族争立或为　王或为君滨于海上而朝服于楚显王三十六年楚伐齐燕赵韩魏齐楚合从以摈秦以苏秦为从约长并相六国按战国策苏秦为赵合从说楚威王曰楚天下之强国也大王天下之贤王也楚地西有黔中巫郡东有夏州海阳南有洞庭苍梧北有汾陉之塞郇阳地方五千里带甲百万车千乘骑万匹粟支十年此霸王之资也夫以楚之强大王之贤天下莫能当也今乃欲西面而事秦则诸侯莫不南面而朝于章台之下矣秦之所害于天下莫如楚楚强则秦弱楚弱则秦强此其势不两立故为大王计莫如从亲以孤秦大王不从亲秦必起两军一军出武关一军下黔中若此则鄢郢动矣臣闻之治之其未乱为之其未有也患至而后忧之则无及矣故愿大王之早计之大王诚能听臣臣请令山东之国奉四时之献以承大王之明制委社稷宗庙练士厉兵在大王之所用之大王诚能听臣之愚计则韩魏齐燕赵之妙音&#人必充后宫矣赵代良马橐驼必实于外厩故从合则楚王横成则秦帝今释霸王之业而有事人之名窃为大王不取也夫秦虎狼之国也有吞天下之心秦天下之仇雠也横人皆欲割诸侯之地以事秦此所谓养仇而奉雠者也夫为人臣而割其主之地以外交强虎狼之秦以侵天下卒有秦患不顾其祸夫外挟强秦之威以内劫其主以求割地大逆不忠无过此者故从亲则诸侯割地以事楚横合则楚割地以事秦此两策者相去远矣有亿兆之数两者大王何居焉故敝邑赵王使臣效愚计奉明约在大王命之楚王曰寡人之国西与秦接境秦有举巴蜀并汉中之心秦虎狼之国不可亲也而韩魏迫于秦患不可与深谋与深谋恐反人以入于秦故谋未发而国已危矣寡人自料以楚当秦未见胜焉内与群臣谋不足恃也寡人卧不安席食不甘味心摇摇如悬旌而无所终薄今君欲一天下安诸侯存危国寡人谨奉社稷以从按史记楚世家威王七年齐孟尝君父田婴欺楚楚威王伐齐败之于徐州而令齐必逐田婴田婴恐张丑伪谓楚王曰王所以战胜于徐州者田盼子不用也盼子者有功于国而百姓为之用婴子弗善而用申纪申纪者大臣不附百姓不为用故王胜之也今王逐婴子婴子逐盼子必用矣复搏其士卒以与王遇必不便于王矣楚王因弗逐也显王四十年楚王商薨子槐立魏伐楚取陉山按史记楚世家威王立十一年卒子怀王熊槐立魏闻楚丧伐楚取我陉山显王四十六年楚攻魏破之于襄陵得八邑复移兵攻齐秦使张仪与楚齐魏会于啮桑按史记楚世家怀王六年楚使柱国昭阳将兵而攻魏破之于襄陵得八邑又移兵而攻齐齐王患之陈轸适为秦使齐齐王曰为之奈何陈轸曰王勿忧请令罢之即往见昭阳军中曰愿闻楚国之法破军杀将者何以贵之昭阳曰其官为上柱国封上爵执珪陈轸曰其有贵于此者乎昭阳曰令尹陈轸曰今君巳为令尹矣此国冠之上臣请得譬之人有遗其舍人一&#酒者舍人相谓曰数人饮此不足以遍请遂画地为蛇蛇先成者独饮之一人曰吾蛇先成举酒而起曰吾能为之足及其为之足而后成人夺之酒而饮之曰蛇固无足今为之足是非蛇也今君相楚而攻魏破军杀将功莫大焉冠之上不可以加矣今又移兵而攻齐攻齐胜之官爵不加于此攻之不胜身死爵夺有毁于楚此为蛇为足之说也不若引兵而去以德齐此持满之术也昭阳曰善引兵而去秦使张仪与楚齐魏相会盟啮桑慎靓王三年楚赵魏韩燕伐秦皆败走
按史记楚世家怀王十一年苏秦约从山东六国兵攻秦楚怀王为从长至函谷关秦出兵击六国六国兵皆引而归齐独后按通鉴纲目慎靓王三年楚赵魏韩燕伐秦攻函谷关秦出兵逆之五国皆败走赧王二年楚屈丐伐秦
按史记楚世家怀王十六年秦欲伐齐而楚与齐从亲秦惠王患之乃宣言张仪免相使张仪南见楚王谓楚王曰敝邑之王所甚说者无先大王虽仪之所甚愿为门阑之厮者亦无先大王敝邑之王所甚憎者无先齐王虽仪之所甚憎者亦无先齐王而大王和之是以敝邑之王不得事王而令仪亦不得为门阑之厮也王为仪闭关而绝齐今使使者从仪西取故秦所分楚商于之地方六百里如是则齐弱矣是北弱齐西德于秦私商于以为富此一计而三利俱至也怀王大悦乃置相玺于张仪日与置酒宣言吾复得吾商于之地群臣皆贺而陈轸独吊怀王曰何故陈轸对曰秦之所为重王者以王之有齐也今地未可得而齐交先绝是楚孤也夫秦又何重孤国哉必轻楚矣且先出地而后绝齐则秦计不为先绝齐而后责地则必见欺于张仪见欺于张仪则王必怨之怨之是西起秦患北绝齐交西起秦患北绝齐交则两国之兵必至臣故吊楚王弗听因使一将军西受封地张仪至秦佯醉坠车称病不出三月地不可得楚王曰仪以吾绝齐为尚薄邪乃使勇士宋遗北辱齐王齐王大怒折楚符而合于秦秦齐交合张仪乃起朝谓楚将军曰子何不受地从某至某广袤六里楚将军曰臣之所以见命者六百里不闻六里即以归报怀王怀王大怒兴师将伐秦陈轸又曰伐秦非计也不如因赂之一名都与之伐齐是我亡于秦取偿于齐也吾国尚可全今王已绝于齐而责欺于秦是吾合秦齐之交而来天下之兵也国必大伤楚王不听遂绝和于秦发兵西攻秦秦亦发兵击之赧王三年楚与秦战大败于丹阳虏屈&#遂取汉中楚复袭秦又大败于蓝田韩魏袭楚按史记楚世家怀王十七年春与秦战丹阳秦大败我军斩甲士八万虏我大将军屈&#裨将军逢侯丑等七十余人遂取汉中之郡楚怀王大怒乃悉国兵复袭秦战于蓝田大败楚军韩魏闻楚之困乃南袭楚至于邓楚闻乃引兵归赧王四年秦使张仪说楚韩齐赵燕连横以事秦按战国策张仪为秦破从连横说楚王曰秦地半天下兵敌四国被山带河以为固虎贲之士百余万车千乘骑万匹粟如丘山法令既明士卒安难乐死主严以明将智以武虽无出兵甲席卷常山之险折天下之脊天下后服者先亡且夫为从者无以异于驱群羊而攻猛虎也夫虎之与羊不格明矣今大王不与猛虎而与群羊窃以为大王之计过矣凡天下强国非秦而楚非楚而秦两国敌侔交争其势不两利大王不与秦秦下甲兵据宜阳韩之上地不通下河东取成&#韩必入臣于秦韩入臣魏则从风而动秦攻楚之西韩魏攻其北社稷岂得无危哉且夫约从者聚群弱而攻至强也夫以弱攻强不料敌而轻战国贫而骤举兵此危亡之术也臣闻之兵不如者勿与挑战粟不如者勿与持久夫从人者饰辩虚辞高主之节行言其利而不言其害卒有楚祸无及为已是故愿大王之熟计之也秦西有巴蜀方船积粟起于汶山循江而下至郢三千余里舫船载卒一舫载五十人与三月之粮下水而浮一日行三百余里里数虽多不费汗马之劳不至十日而距扞关扞关惊则从竟陵以东尽城守矣黔中巫郡非王之有已秦举甲出之武关南面而攻则北地绝秦兵之攻楚也危难在三月之内而楚恃诸侯之救在半岁之外此其势不相及也夫恃弱国之救而忘强秦之祸此臣所以为大王之患也且大王尝与吴人五战三胜而亡之陈卒尽矣有偏守新城而居民苦矣臣闻之攻大者易危而民敝者怨于上夫守易危之功而逆强秦之心臣窃为大王危之且夫秦之所以不出甲于函谷关十五年以攻诸侯者阴谋有吞天下之心也楚尝与秦构难战于汉中楚人不胜通侯执珪死者七十余人遂亡汉中楚王大怒兴师袭秦与秦战于蓝田又却此所谓两虎相搏者也夫秦楚相敝而韩魏以全制其后计无过于此者矣是故愿大王熟计之也秦下兵攻卫阳晋必关扃天下之匈大王悉起兵以攻宋不至数月而宋可举举宋而东指则泗上十二诸侯尽王之有已凡天下所信约从亲坚者苏秦封为武安君而相燕即阴与燕王谋破齐共分其地乃佯有罪出奔入齐齐王因受而相之居二年而觉齐王大怒车裂苏秦于巿夫以一诈伪反复之苏秦而欲经营天下混一诸侯其不可成也亦明矣今秦之与楚也接境壤界固形亲之国也大王诚能听臣臣请秦太子入质于楚楚太子入质于秦请以秦女为大王箕帚之妾&#万家之都以为汤沐之邑长为昆弟之国终身无相攻击臣以谓计无便于此者故敝邑秦王使使臣献书大王之从车下风须以决事楚王曰楚国僻陋托东海之上寡人年幼不习国家之长计今上客幸教以明制寡人闻之敬以国从乃遣使车百乘献鸡骇之犀夜光之璧于秦王按史记楚世家怀王十八年秦使使约复与楚分汉中之半以和楚楚王曰愿得张仪不愿得地张仪闻之请之楚秦王曰楚且甘心于子奈何张仪曰臣善其左右靳尚靳尚又能得事于楚王幸姬郑袖袖所言无不从者且仪以前使负楚以商于之约今秦楚大战有恶臣非面自谢楚不解且大王在楚不宜敢取仪诚杀仪以便国臣之愿也仪遂使楚至怀王不见因而囚张仪欲杀之仪私于靳尚靳尚为请怀王曰拘张仪秦王必怒天下见楚无秦必轻王矣又谓夫人郑袖曰秦王甚爱张仪而王欲杀之今将以上庸之地六县赂楚以美人聘楚王以宫中善歌者为之媵楚王重地秦女必贵而夫人必斥矣夫人必若言而出之郑袖卒言张仪于王而出之仪出怀王因善遇仪仪因说楚王以叛从约而与秦合亲约婚姻张仪已去屈原使从齐来谏王曰何不诛张仪怀王悔使人追仪弗及是岁秦惠王卒赧王六年齐楚韩三国连和
按史记楚世家怀王二十年齐愍王欲为从长恶楚之与秦合乃使使遗楚王书曰寡人患楚之不察于尊名也今秦惠王死武王立张仪走魏樗里疾公孙衍用而楚事秦夫樗里疾善乎韩而公孙衍善乎魏楚必事秦韩魏恐必因二人求合于秦则燕赵亦宜事秦四国争事秦则楚为郡县矣王何不与寡人并力收韩魏燕赵与为从而尊周室以案兵息民令于天下莫敢不乐听则王名成矣王率诸侯并伐破秦必矣王取武关蜀汉之地私吴越之富而擅江海之利韩魏割上党西薄函谷则楚之强百万也且王欺于张仪亡地汉中兵锉蓝田天下莫不代王怀怒今乃欲先事秦愿大王熟计之楚王业已欲和于秦见齐王书犹豫不决下其议群臣群臣或言和秦或曰听齐昭雎曰王虽东取地于越不足以刷耻必且取地于秦而后足以刷耻于诸侯王不如深善齐韩以重樗里疾如是则王得韩齐之重以求地矣秦破韩宜阳而韩犹复事秦者以先王墓在平阳而秦之武遂去之七十里以故尤畏秦不然秦攻三川赵攻上党楚攻河外韩必亡楚之救韩不能使韩不亡然存韩者楚也韩已得武遂于秦以河山为塞所报德莫如楚厚臣以为其事王必疾齐之所信于韩者以韩公子昧为齐相也韩已得武遂于秦王甚善之使之以齐韩重樗里疾疾得齐韩之重其主弗敢弃疾也今又益之以楚之重樗里子必言秦复与楚之侵地矣于是怀王许之竟不合秦而合齐以善韩赧王八年秦攻韩宜阳楚救之楚围韩雍氏
按史记周本纪赧王八年秦攻宜阳楚救之而楚以周为秦故将伐之苏代为周说楚王曰何以周为秦之祸也言周之为秦甚于楚者欲令周入秦也故谓周秦也周知其不可解必入于秦此为秦取周之精者也为王计者周于秦因善之不于秦亦言善之以疏之于秦周绝于秦必入于郢矣秦借道两周之间将以伐韩周恐借之畏于韩不借畏于秦史厌谓周君曰何不令人谓韩公叔曰秦之敢绝周而伐韩者信东周也公何不与周地发质使之楚秦必疑楚不信周是韩不伐也又谓秦曰韩强与周地将以疑周于秦也周不敢不受秦必无辞而令周不受是受地于韩而听于秦秦召西周君西周君恶往故令人谓韩王曰秦召西周君将以使攻王之南阳也王何不出兵于南阳周君将以为辞于秦周君不入秦秦必不敢逾河而攻南阳矣东周与西周战韩救西周或为东周说韩王曰西周故天子之国多名器重宝王案兵毋出可以德东周而西周之宝必可以尽矣王赧谓成君楚围雍氏韩征甲与粟于东周东周君恐召苏代而告之代曰君何患于是臣能使韩毋征甲与粟于周又能为君得高都周君曰子苟能请以国听子代见韩相国曰楚围雍氏期三月也今五月不能拔是楚病也今相国乃征甲与粟于周是告楚病也韩相国曰善使者已行矣代曰何不与周高都韩相国大怒曰吾毋征甲与粟于周亦已多矣何故与周高都也代曰与周高都是周折而入于韩也秦闻之必大怒忿周即不通周使是以弊高都得完周也曷为不与相国曰善果与周高都赧王十年秦王逆妇于楚
按史记楚世家怀王二十四年倍齐而合秦秦昭王初立乃厚赂于楚楚往迎妇赧王十一年秦楚盟于黄棘秦复与楚上庸
按史记楚世家怀王二十五年怀王入与秦昭王盟约于黄棘秦复与楚上庸赧王十二年齐韩魏伐楚楚使太子横质于秦秦救之按史记楚世家怀王二十六年齐韩魏为楚负其从亲而合于秦三国共伐楚楚使太子入质于秦而请救秦乃遣客卿通将兵救楚三国引兵去赧王十三年楚太子横杀秦大夫亡归
按史记楚世家怀王二十七年秦大夫有私与楚太子斗楚太子杀之而亡归赧王十四年秦韩魏齐伐楚杀其将唐昧取重丘按战国策四国伐楚楚令昭雎将以距秦楚王欲击秦昭雎不欲桓臧为昭雎谓楚王曰雎战胜三国恶楚之强也恐秦之变而听楚也必深攻楚以劲秦秦王怒于战不胜必悉起而击楚是王与秦相罢而以利三国也战不胜秦秦进兵而攻不如益昭雎之兵令之示秦必战秦王恶与楚相敝而令天下利秦可以少割而收害也秦楚之合而燕赵魏不敢不听三国可定也按史记楚世家怀王二十八年秦乃与齐韩魏共攻楚杀楚将唐昧取我重丘而去赧王十五年秦攻楚杀其将景缺取襄城楚使太子横质于齐按史记楚世家怀王二十九年秦复攻楚大破楚楚军死者二万杀我将军景缺怀王恐乃使太子为质于齐以求平按通鉴纲目赧王十五年秦戎大败楚师杀其将景缺取襄城楚使太子横质于齐以请平赧王十六年秦伐楚取八城诱楚王槐于武关执之以归楚人立太子横按战国策楚襄王为太子之时质于齐怀王薨太子辞于齐王而归齐王隘之予我东地五百里乃归子子不予我不得归太子曰臣有傅请退而问傅傅慎子曰献之地所以为身也爱地不送死父不义臣故曰献之便太子入致命齐王曰敬献地五百里齐王归楚太子太子归即位为王齐使车五十乘来取东地于楚楚王告慎子曰齐使来求东地为之奈何慎子曰王明日朝群臣皆令献其计上柱国子良入见王曰寡人之得求反主坟墓复群臣归社稷也以东地五百里许齐齐令使来求地为之奈何子良曰王不可不与也王身出玉声许强万乘之齐而不与则不信后不可以约结诸侯请与而复攻之与之信攻之武臣故曰与之子良出昭常入见王曰齐使来求东地五百里为之奈何昭常曰不可与也万乘者以地大为万乘今去东地五百里是去我国之半也有万乘之号而无千乘之用也不可臣故曰勿与常请守之昭常出景鲤入见王曰齐使来求东地五百里为之奈何景鲤曰不可与也虽然楚不能独守王身出玉声许万乘之强齐也而不与负不义于天下楚亦不能独守臣请西索救于秦景鲤出慎子入王以三大夫计告慎子曰子良见寡人曰不可不与也与而复攻之常见寡人曰不可与也常请守之鲤见寡人曰不可与也虽然楚不能独守也臣请索救于秦寡人谁用于三子之计慎子对曰王皆用之王怫然作色曰何谓也慎子曰臣请效其说而王且见其诚然也王发上柱国子良车五十乘而北献地五百里于齐发子良之明日遣昭常为大司马令往守东地遣昭常之明日遣景鲤车五十乘西索救于秦王曰善乃遣子良北献地于齐遣子良之明日立昭常为大司马使守东地又遣景鲤西索救于秦子良至齐齐使人以甲受东地昭常应齐使曰我典主东地且与死生悉吾之士卒三十余万敝甲钝兵愿承下尘齐王谓子良曰大夫来献地今常守之何如子良曰臣身受命敝邑之王是常矫也王攻之齐王大兴兵攻东地伐昭常未涉疆秦以五十万临齐右壤曰夫隘楚太子弗出不仁又欲夺之东地五百里不义其缩甲则可不然则愿待战齐王恐焉乃请子良南道楚西使秦解齐患士卒不用东地复全　长沙之难楚太子横为质于齐楚王死薛公归太子横因与韩魏之兵随而攻东国太子惧昭盖曰不若令屈署以东国为和于齐以动秦秦恐齐之败东国而令行于天下也必将救我太子曰善遽令屈署以东国为和于齐秦王闻之惧令戎告楚曰毋与齐东国吾与子出兵矣按史记楚世家怀王三十年秦复伐楚取八城秦昭王遗楚王书曰始寡人与王约为弟兄盟于黄棘太子为质至欢也太子陵杀寡人之重臣不谢而亡去寡人诚不胜怒使兵侵君王之边今闻君王乃令太子质于齐以求平寡人与楚接境壤界故为婚姻所从相亲久矣而今秦楚不欢则无以令诸侯寡人愿与君王会武关面相约结盟而去寡人之愿也敢以闻下执事楚怀王见秦王书患之欲往恐见欺无往恐秦怒昭雎曰王毋行而发兵自守耳秦虎狼不可信有并诸侯之心怀王子子兰劝王行曰奈何绝秦之欢心于是往会秦昭王昭王诈令一将军伏兵武关号为秦王楚王至则闭武关遂与西至咸阳朝章台如蕃臣不与亢礼楚怀王大怒悔不用昭子言秦因留楚王要以割巫黔中之郡楚王欲盟秦欲先得地楚王怒曰秦诈我而又强要我以地不复许秦秦因留之楚大臣患之乃相与谋曰吾王在秦不得还要以割地而太子为质于齐齐秦合谋则楚无国矣乃欲立怀王子在国者昭雎曰王与太子俱困于诸侯而今又倍王命而立其庶子不宜乃诈赴于齐齐愍王谓其相曰不若留太子以求楚之淮北相曰不可郢中立王是吾抱空质而行不义于天下也或曰不然郢中立王因与其新王巿曰予我下东国吾为王杀太子不然将与三国共立之然则东国必可得矣齐王卒用其相计而归楚太子太子横至立为王是为顷襄王乃告于秦曰赖社稷神灵国有王矣赧王十七年秦伐楚取十五城按楚世家顷襄王横元年秦要怀王不可得地楚立王以应秦秦昭王怒发兵出武关攻楚大败楚军斩首五万取析十五城而去赧王十八年楚王槐自秦走赵赵不纳秦追及之以归按史记楚世家顷襄王二年怀王亡逃归秦觉之遮楚道怀王恐乃从间道走逍以求归赵主父在代其子惠王初立行王事恐不敢入楚王楚王欲走魏秦追至遂与秦使复之秦怀王遂发病赧王十九年楚王槐薨于秦
按史记楚世家顷襄王三年怀王卒于秦秦归其丧于楚楚人皆怜之如悲亲戚诸侯由是不直秦秦楚绝赧王二十三年楚王迎妇于秦楚与秦平
按史记楚世家顷襄王六年秦使白起伐韩于伊阙大胜斩首二十四万秦乃遗楚王书曰楚倍秦秦且率诸侯伐楚争一旦之命愿王之饬士卒得一乐战楚顷襄王患之乃谋复与秦平七年楚迎妇于秦秦楚复平赧王三十年秦楚会于宛
按史记楚世家顷襄王十四年与秦昭王好会于宛结和亲赧王三十一年楚与秦赵魏燕韩共伐齐取淮北按史记楚世家顷襄王十五年楚王与秦三晋燕共伐齐取淮北赧王三十二年秦楚会于鄢复会于穰
按史记楚世家顷襄王十六年与秦昭王好会于鄢其秋复兴秦王会穰赧王三十四年秦伐楚楚谋伐秦而因图周室王使东周公喻止之按史记楚世家顷襄王十八年楚人有好以弱弓微缴加归雁之上者顷襄王闻召而问之对曰小臣之好射雁罗鸗小矢之发也何足为大王道也且称楚之大因大王之贤所弋非直此也昔者三王以弋道德五霸以弋战国故秦魏燕赵者雁也齐鲁韩卫者青首也邹费郯邳者罗鸗也外其余则不足射者见鸟六双以王何取王何不以圣人为弓以勇士为缴时张而射之此六双者可得而囊载也其乐非特朝夕之乐也其获非特凫雁之实也王朝张弓而射魏之大梁之南加其右臂而径属之于韩则中国之路绝而上蔡之郡坏矣还射圉之东解魏左肘而外击定陶则魏之东外弃而大宋方与二郡者举矣且魏断二臂颠越矣膺击郯国大梁可得而有也王綪缴兰台饮马西河定魏大梁此一发之乐也若王之于弋诚好而不厌则出宝弓碆新缴射噣鸟于东海还&#长城以为防朝射东莒夕发浿丘夜加即墨顾据午道则长城之东收而太山之北举矣西结境于赵而北达于燕三国布则从不待约而可成也北游目于燕之辽东而南登望于越之会稽此再发之乐也若夫泗上十二诸侯左萦而右拂之可一旦而尽也今秦破韩以为长忧得列城而不敢守也伐魏而无功击赵顾病则秦魏之勇力屈矣楚之故地汉中析郦可得而复有也王出宝弓碆新缴涉鄳塞而待秦之倦也山东河内可得而一也劳民休众南面称王矣故曰秦为大鸟负海内而处东面而立左臂据赵之西南右臂傅楚鄢郢膺击韩魏垂头中国处既形便势有地利奋翼鼓方三千里则秦未可得独招而夜射也欲以激怒襄王故对以此言襄王因召与语遂言曰夫先王为秦所欺而客死于外怨莫大焉今以匹夫有怨尚有报万乘白公子胥是也今楚之地方五千里带甲百万犹足以踊跃中野也而坐受困臣窃为大王弗取也于是顷襄王遣使于诸侯复为从欲以伐秦秦闻之发兵来伐楚楚欲与齐韩连和伐秦因欲图周周王赧使武公谓楚相昭子曰三国以兵割周郊地以便输而南器以尊楚臣以为不然夫弒共主臣世君大国不亲以众胁寡小国不附大国不亲小国不附不可以致名实名实不得不足以伤民夫者图周之声非所以为号也昭子曰乃图周则无之虽然周何故不可图也对曰军不五不攻城不十不围夫一周为二十晋公之所知也韩尝以二十万之众辱于晋之城下锐士死中士伤而晋不拔公之无百韩以图周此天下之所知也夫怨结于两周以塞邹鲁之心交绝于齐声失天下其为事危矣夫危两周以厚三川方城之外必为韩弱矣何以知其然也西周之地绝长补短不过百里名为天下共主裂其地不足以肥国得其众不足以劲兵虽无攻之名为弒君然而好事之君喜攻之臣发号用兵未尝不以周为终始是何也见祭器在焉欲器之至而忘弒君之乱今韩以器之在楚臣恐天下以器雠楚也臣请譬之夫虎肉臊其兵利身人犹攻之也若使泽中之麋蒙虎之皮人之攻之必万之于虎裂楚之地足以肥国诎楚之名足以尊主今子将以欲诛残天下之共主居三代之传器吞三翮六翼以高世主非贪而何周书曰欲起无先故器南则兵至矣于是楚计辍不行赧王三十五年秦伐楚拔黔中楚献汉北上庸地于秦按史记楚世家顷襄王十九年秦伐楚楚军败割上庸汉北地予秦按通鉴纲目赧王三十五年秦司马错因蜀伐楚拔黔中楚献汉北上庸于秦赧王三十六年秦伐楚取鄢邓西陵
按史记楚世家顷襄王二十年秦将白起拔我西陵按通鉴纲目赧王三十六年秦白起伐楚取鄢邓西陵赧王三十七年秦伐楚拔郢烧夷陵楚徙都于陈按战国策庄辛谓楚襄王曰君王左州侯右夏侯辇从鄢陵君与寿陵君专淫逸侈靡不顾国政郢都必危矣襄王曰先生老悖乎将以为楚国妖祥乎庄辛曰臣诚见其必然者也非敢以为国妖祥也君王卒幸四子者不衰楚国必亡矣臣请避于赵淹留以观之庄辛去之赵留五月秦果举鄢郢巫山蔡陈之地襄王流揜于城阳于是使人发驺征庄辛于赵庄辛曰诺庄辛至襄王曰寡人不能用先生之言今事至于此为之奈何庄辛对曰臣闻鄙语曰见兔而顾犬未为晚也亡羊而补牢未为迟也臣闻昔汤武以百里昌桀纣以天下亡今楚国虽小绝长续短犹以数千里岂特百里哉王独不见夫蜻蛉乎六足四翼飞翔乎天地之间俯啄蚊而食之仰承甘露而饮之自以为无患与人无争也不知夫五尺童子方将调饴胶丝加己乎四仞之上而下为蝼蚁食也黄雀因是以俯噣白粒仰栖茂树鼓翅奋翼自以为无患与人无争也不知夫公子王孙左挟弹右摄丸将加己乎十仞之上以其类为招昼游乎茂树夕调乎酸倏忽之间坠于公子之手夫雀其小者也黄鹄因是以游乎江海淹乎大沼俯噣鳝鲤仰啮衡以奋其六翮而凌清风飘摇乎高翔自以为无患与人无争也不知夫射者方将修其碆卢治其矰缴将加己乎百仞之上被磻引微缴折清风而抎矣故昼游乎江河夕调乎鼎鼐夫黄鹄其小者也蔡灵侯之事因是以南游乎高陂北陵乎巫山饮茹溪之流食湘波之鱼左抱幼妾右拥嬖女与之驰骋乎高蔡之中而不以国家为事不知夫子发方受命乎灵王系己以朱丝而见之也蔡灵侯之事其小者也君王之事因是以左州侯右夏侯辇从鄢陵君与寿陵君饭封禄之粟而载方府之金与之驰骋乎云梦之中而不以天下家国为事而不知夫穰侯方受命乎秦王填黾塞之内而投己乎黾塞之外襄王闻之颜色变作身体战栗于是乃以执珪而授之为阳陵君与淮北之地按注与淮北
句上有阙文

按史记楚世家顷襄王二十一年秦将白起拔我郢烧先王墓夷陵楚襄王兵散遂不复战东北保于陈城赧王三十八年秦拔楚巫黔中郡
按史记楚世家顷襄王二十二年秦复拔我巫黔中郡赧王三十九年楚复取江旁十五邑
按史记楚世家顷襄王二十三年收东地兵得十余万复西取秦所拔我江旁十五邑以为郡距秦赧王四十三年秦魏楚伐燕以太子完质于秦按史记楚世家顷襄王二十七年使三万人助三晋伐燕复与秦平而入太子为质于秦楚使左徒侍太子于秦按通鉴纲目赧王四十三年楚太子完质于秦秦魏楚伐燕赧王五十二年楚太子元自秦逃归楚王横卒元立通鉴名完
封黄歇为春申君
按史记楚世家顷襄王三十六年顷襄王病太子亡归秋顷襄王卒太子熊元代立是为考烈王考烈王以左徒为令尹封以吴号春申君赧王五十三年楚纳州于秦
按史记楚世家考烈王元年纳州于秦以平
赧王五十七年秦围赵邯郸楚师救赵
按史记楚世家考烈王六年秦围邯郸赵告急楚遣将军景阳救赵赧王五十八年楚师至新中秦兵去
按史记楚世家考烈王七年楚军至新中秦兵去东周君二年楚以荀况为兰陵令按通鉴纲目丙午年楚以荀况为兰陵令
东周君六年楚使使吊秦
按史记楚世家考烈王十二年秦昭王卒楚王使春申君吊祠于秦庚申年楚与诸侯共伐秦不利徙都寿春（
是年为秦王政六年
楚考烈王二十二年）

按史记楚世家考烈王二十二年与诸侯共伐秦不利而去楚东徙都寿春命曰郢癸亥年楚王元薨子悍立李园杀黄歇（
是年为秦王政九年楚考
烈王二十五年）

按战国策楚考烈王无子春申君患之求妇人宜子者进之甚众卒无子赵人李园持其女弟欲进之楚王闻其不宜子恐又无宠李园求事春申君为舍人已而谒归故失期还谒春申君问状对曰齐王遣使求臣女弟与其使者饮故失期春申君曰聘入乎对曰未也春申君曰可得见乎曰可于是园乃进其女弟即幸于春申君知其有身园乃与其女弟谋园女弟承间说春申君曰楚王之贵幸君虽兄弟不如今君相楚王二十余年而王无子即百岁后将更立兄弟即楚王更立彼亦各贵其所亲君又安得长有宠乎非徒然也君用事久多失礼于王兄弟兄弟诚立祸且及身奈何以保相印江东之封乎今妾自知有身矣而人莫知妾之幸君未久诚以君之重而进妾于楚王王必幸妾妾赖天而有男则是君之子为王也楚国封尽可得孰与其临不测之罪乎春申君大然之乃出园女弟谨舍而言之楚王楚王召入幸之遂生子男立为太子以李园女弟立为王后楚王贵李园李园用事李园既入其女弟为王后子为太子恐春申君语泄而益骄阴养死士欲杀春申君以灭口而国人颇有知之者春申君相楚二十五年考烈王病朱英谓春申君曰世有无妄之福又有无妄之祸今君处无妄之世以事无妄之主安不有无妄之人乎春申君曰何谓无妄之福曰君相楚二十余年矣虽名为相国实楚王也五子皆相诸侯今王疾甚旦暮且崩太子衰弱疾而不起而君相少主因而代立当国如伊尹周公王长而反政不即遂南面称孤因而有楚国此所谓无妄之福也春申君曰何谓无妄之祸曰李园不治国王之舅也不为兵将而阴养死士之日久矣楚王崩李园必先入据主议制断君命秉权而杀君以灭口此所谓无妄之祸也春申君曰何谓无妄之人曰君先仕臣为郎中君王崩李园先入臣请为君其胸杀之此所谓无妄之人也春申君曰先生置之勿复言也李园软弱人也仆又善之又何至此朱英恐乃亡去后十七日楚考烈王崩李园果先入置死士止于棘门之内春申君后入止棘门园死士夹刺春申君斩其头投之棘门外于是使吏尽灭春申君之家而李园女弟初幸春申君有身而入之王所生子者遂立为楚幽王也按史记楚世家考烈王二十五年考烈王卒子幽王悍立李园杀春申君丙寅年秦魏伐楚
是年为秦王政十二年魏
景闵王八年楚幽王三年

按史记楚世家幽王三年秦魏伐楚
癸酉年楚王悍薨弟犹立
通鉴
名郝
庶兄负刍杀其君而
自立
是年为秦王政十
九年楚幽王十年

按史记楚世家幽王立十年卒同母弟犹代立是为哀王哀王立二月余哀王庶兄负刍之徒袭杀哀王而立负刍为王乙亥年秦伐楚大破之亡十余城（
是年为秦王政二十一年楚王负刍
二年）

按记史楚世家刍负二年秦使将军伐楚大破楚军亡十余城丁丑年秦破楚军于蕲
是年为秦王政二十
三年楚王负刍四年
按史记楚世家负刍四年秦将王剪破我军于蕲而杀将军项燕戊寅年秦破楚虏负刍楚亡
是年为秦王政二十
四年楚王负刍五年

按史记楚世家负刍五年秦将王剪蒙武遂破楚国虏楚王负刍灭楚名为楚郡云
　勋爵部汇考二十七
　　周十三
　　秦一
孝王十三年封非子为附庸邑之秦
按史记秦本纪秦之先帝颛顼之苗裔孙曰女修女修织元鸟陨卵女修吞之生子大业大业取少典之子曰女华女华生大费与禹平水土已成帝锡元圭禹受曰非予能成亦大费为辅帝舜曰咨尔费赞禹功其赐尔皂游尔后嗣将大出乃妻之姚姓之玉女大费拜受佐舜调驯鸟兽鸟兽多驯服是为柏翳舜赐姓嬴氏大费生子二人一曰大廉实鸟俗氏二曰若木实费氏其元孙曰费昌子孙或在中国或在夷狄费昌当夏桀之时去夏归商为汤御以败桀于鸣条大廉元孙曰孟戏中衍鸟身人言帝太戊闻而卜之使御吉遂致使御而妻之自太戊以下中衍之后遂世有功以佐殷国故嬴姓多显遂为诸侯其元孙曰中潏在西戎保西垂生蜚廉蜚廉生恶来恶来有力蜚廉善走父子俱以材力事殷纣周武王之伐纣并杀恶来是时蜚廉为纣石北方还无所报为坛霍太山而报得石棺铭曰帝令处父不与殷乱赐尔石棺以华氏死遂葬于霍太山蜚廉复有子曰季胜季胜生孟增孟增幸于周成王是为宅&#狼&#狼生衡父衡父生造父造父以善御幸于周缪王得骥温骊骅骝騄駬之驷西巡狩乐而忘归徐偃王作乱造父为缪王御长驱归周一日千里以救乱缪王以赵城封造父造父族由此为赵氏自蜚廉生季胜已下五世至造父别居赵赵衰其后也恶来革者蜚廉子也早死有子曰女防女防生旁&#旁&#生太几太几生大骆大骆生非子以造父之宠皆蒙赵城姓赵氏非子居犬丘好马及畜善养息之犬丘人言之周孝王孝王召使主马于汧渭之间马大蕃息孝王欲以为大骆适嗣申侯之女为大骆妻生子成为适申侯乃言孝王曰昔我先郦山之女为戎胥轩妻生中潏以亲故归周保西垂西垂以其故和睦今我复与大骆妻生适子成申骆重婚西戎皆服所以为王王其图之于是孝王曰昔柏翳为舜主畜畜多息故有土赐姓嬴今其后世亦为朕息马朕其分土为附庸邑之秦使复续嬴氏祀号曰秦嬴亦不废申侯之女子为骆适者以和西戎秦嬴生秦侯按通鉴前编孝王十三年封非子为附庸邑之秦厉王二十一年秦嬴薨子秦侯嗣按通鉴前编云云
厉王三十一年秦侯薨子公伯嗣
按史记秦本纪秦侯立十年卒生公伯
厉王三十四年公伯卒子秦仲嗣
按史记秦本纪公伯立三年卒生秦仲
宣王元年命秦仲为大夫讨西戎死之
按史记秦本纪秦仲立三年周厉王无道诸侯或叛之西戎反王室灭犬丘大骆之族周宣王即位乃以秦仲为大夫诛西戎西戎杀秦仲宣王六年命秦仲子伐西戎破之
按史记秦本纪秦仲立二十三年死于戎有子五人其长者曰庄公周宣王乃召庄公昆弟五人与兵七千人使伐西戎破之于是复予秦仲后及其先大骆地犬丘并有之为西垂大夫庄公居其故西犬丘生子三人其长男世父世父曰戎杀我大父仲我非杀戎王则不敢入邑遂将击戎让其弟襄公襄公为太子幽王四年秦庄公薨子襄公立
按史记秦本纪庄公立四十四年卒子襄公代立平王元年始命秦为诸侯赐以岐丰之地按史记秦本纪襄公元年以女弟缪嬴为丰王妻襄公二年戎围犬丘世父世父击之为戎人所虏岁余复归世父七年春周幽王用褒姒废太子立褒姒子为适数欺诸侯诸侯叛之西戎犬戎与申侯伐周杀幽王郦山下而秦襄公将兵救周战甚力有功周避犬戎难东徙雒邑襄公以兵送周平王平王封襄公为诸侯赐之岐以西之地曰戎无道侵夺我岐丰之地秦能攻逐戎即有其地与誓封爵之襄公于是始国与诸侯通使聘享之礼乃用骝驹黄牛羝羊各三祠上帝西畤平王五年秦伯伐戎至岐薨子文公立
按史记秦本纪襄公十二年伐戎至岐卒生文公平王十五年秦初作鄜畤按史记秦本纪文公元年居西垂宫三年文公以兵七百人东猎四年至汧渭之会曰昔周邑我先秦嬴于此后卒获为诸侯乃卜居之占曰吉即营邑之十年初为鄜畤用三牢　按封禅书文公梦黄蛇自天而下属之地止于鄜衍史敦以为神故自此立畤平王十八年秦初有史以纪事按史记秦本纪文公十三年初有史以纪事民多化者平王二十一年秦伯大败戎师收岐西之地岐以东归之王按史记秦本纪秦文公十六年文公以兵伐戎戎败走于是文公遂收周余民有之地至岐岐以东献之周平王二十四年秦得陈宝
按史记秦本纪文公十九年得陈宝
</div>
    <div class="pagination">
<a href="官常典勋爵部_page26.html">上一页</a><span>...</span><a href="官常典勋爵部_page22.html">22</a><a href="官常典勋爵部_page23.html">23</a><a href="官常典勋爵部_page24.html">24</a><a href="官常典勋爵部_page25.html">25</a><a href="官常典勋爵部_page26.html">26</a><span class="current-page">27</span><a href="官常典勋爵部_page28.html">28</a><a href="官常典勋爵部_page29.html">29</a><a href="官常典勋爵部_page30.html">30</a><a href="官常典勋爵部_page31.html">31</a><a href="官常典勋爵部_page32.html">32</a><span>...</span><a href="官常典勋爵部_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
