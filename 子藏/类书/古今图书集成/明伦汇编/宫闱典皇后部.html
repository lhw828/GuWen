<!DOCTYPE html>
<html>
<head>
    <meta charset="UTF-8">
    <title>宫闱典皇后部 - 第 1 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宫闱典皇后部 - 第 1 页/共 16 页</h1>
    <div class="content">
　皇后部汇考一
　　汉
汉因秦制称嫡后为皇后
按汉书外戚传叙汉兴因秦之称号适称皇后注师
古曰适读曰嫡后亦君也天曰皇天地曰后土故天子之妃以后为称取象二仪高帝五年立吕后为皇后
按汉书高帝本纪五年二月甲午汉王即皇帝位于泛水之阳尊王后曰皇后惠帝纳后始行聘礼
按汉书惠帝本纪不载　按杜佑通典惠帝纳后纳采雁璧乘马束帛聘黄金二万斤马十二匹注
吕氏
为惠帝娶鲁元公主女故特优其礼
四年冬十月壬寅立皇后张氏
按汉书惠帝本纪云云
文帝元年立皇后窦氏
按史记文帝本纪元年三月有司请立皇后薄太后曰诸侯皆同姓立太子母为皇后皇后姓窦氏上为立后故赐天下鳏寡孤独穷困及年八十已上孤儿九岁已下布帛米肉各有数景帝元年立薄妃为皇后
按汉书景帝本纪不载　按孝景薄皇后传景帝立立薄妃为皇后无子无宠六年秋九月皇后薄氏废
按汉书景帝本纪云云
七年夏四月乙巳立皇后王氏
按汉书景帝本纪云云
武帝元年立皇后陈氏
按汉书武帝本纪不载　按孝武陈皇后传后长公主嫖女也武帝得立为太子长主有力取主女为妃及帝即位立为皇后元光五年秋七月乙巳皇后陈氏废捕为巫蛊者皆枭首按汉书武帝本纪云云
元朔元年春三月甲子立皇后卫氏
按汉书武帝本纪云云
昭帝始元四年春三月甲寅立皇后上官氏夏六月见高庙按汉书昭帝本纪云云
元平元年秋七月宣帝即位十一月壬子立皇后许氏按汉书宣帝本纪云云
宣帝本始三年春正月癸亥皇后许氏崩
按汉书宣帝本纪云云
本始四年立皇后霍氏
按汉书宣帝本纪本始四年三月乙卯立皇后霍氏赐丞相以下至郎吏从官金钱帛各有差赦天下地节四年皇后霍氏废按汉书宣帝本纪地节四年秋七月大司马霍禹谋反诏服其辜诸为霍氏所诖误未发觉在吏者皆赦除之八月己酉皇后霍氏废元康二年立皇后王氏
按汉书宣帝本纪元康二年二月乙丑立皇后王氏赐丞相以下至郎从官有差元帝初元元年春三月丙午立皇后王氏
按汉书元帝本纪云云
成帝建始二年春三月丙午立皇后许氏
按汉书成帝本纪云云
鸿嘉三年冬十一月甲寅皇后许氏废
按汉书成帝本纪云云
永始元年六月丙寅立皇后赵氏
按汉书成帝本纪云云
绥和二年四月丙午哀帝即位五月丙戌立皇后傅氏按汉书哀帝本纪云云
平帝元始三年春诏有司为皇帝纳采安汉公莽女按汉书平帝本纪云云　按孝平王皇后传平帝即位莽秉政莽欲依霍光故事以女配帝太后不得已许之遣长乐少府夏侯藩宗正刘宏少府宗伯凤尚书令平晏纳采太师孔光大司徒马宫大司空甄丰左将军孙建执金吾尹赏行太常寺大中大夫刘歆及太卜太史令以下四十九人赐皮弁素绩以礼杂卜筮太牢祠宗庙待吉月日　按王莽传有司奏故事聘皇后黄金二万斤为钱二万万莽深辞让受四千万而以其三千三百万予十一媵家群臣复言今皇后受聘踰群妾□几有诏复益二千三百万合为三千万莽复以其千万分予九族贫者元始四年二月丁未立皇后王氏大赦天下夏皇后见于高庙按汉书平帝本纪云云　按孝平王皇后传明年春遣大司徒宫大司空丰左将军建右将军甄邯光禄大夫歆奉乘舆法驾迎皇后于安汉公第丰歆授皇后玺绂登车称警跸便时取日
时之便
上林延寿门入未
央宫前殿群臣就位行礼大赦天下益封父安汉公地满百里赐迎皇后及行礼者自三公以下至驺宰执事长乐未央宫安汉公第者皆增秩赐金帛各有差皇后立三月以礼见高庙尊父号曰宰衡位在诸侯王上　　后汉
后汉定皇后行祠先蚕礼
按后汉书礼仪志仲春之月皇后帅公卿诸侯夫人蚕祠先蚕礼以少牢注
汉仪曰皇后出乘鸾辂青羽
盖驾驷马龙旗九旒大将军妻□乘太仆妻御前鸾旗车皮轩闟戟雒阳令奉引亦千乘万骑车府令设卤簿驾公卿五营校尉司□校尉河南尹妻皆乘其官车带夫本官绶从其官属导从皇后置虎贲羽林骑戎头黄门鼓吹五帝车女骑夹毂执法御史在前后亦有金钲黄钺五将导桑于蚕宫手三盆于茧馆毕还宫　汉旧仪曰春桑生而皇后视桑于苑中蚕室养蚕千箔以上祠以中牢羊豕今蚕神曰菀窳妇人寓氏公主凡二神群臣妾从桑还献于茧观皆赐从桑者乐皇后自行凡蚕丝絮织室以作祭服祭服者冕服也天地宗庙群臣五时之服其皇帝得以作缕缝衣得以作中絮而已置蚕官令丞诸天下官皆诣蚕室亦妇人从事故旧有东西织室作法晋后祠先蚕先蚕坛高一丈方二丈为四出陛陛广五尺在采桑坛之东南光武帝建武二年六月戊戌立贵人郭氏为皇后按后汉书光武帝本纪云云建武十七年冬十月辛巳废皇后郭氏为中山太后立贵人阴氏为皇后按后汉书光武帝本纪云云
明帝永平三年立贵人马氏为皇后
按后汉书明帝本纪永平三年二月甲子立贵人马氏为皇后赐天下男子爵人二级三老孝悌力田人三级流人无名数欲占者人一级鳏寡孤独笃癃贫不能自存者粟人五斛章帝建初三年立贵人窦氏为皇后
按后汉书章帝本纪建初三年春三月癸巳立贵人窦氏为皇后赐爵人二级三老孝悌力田人三级民无名数及流民欲占者人一级鳏寡孤独笃癃贫不能自存者粟人五斛和帝永元八年立贵人阴氏为皇后
按后汉书和帝本纪永元八年春二月己丑立贵人阴氏为皇后赐天下男子爵人二级三老孝悌力田三级民无名数及流民欲占者人一级鳏寡孤独笃癃贫不能自存者粟人五斛永元十四年六月辛卯废皇后阴氏冬十月辛卯立贵人邓氏为皇后按后汉书和帝本纪云云
安帝元初二年夏四月丙午立贵人阎氏为皇后按后汉书安帝本纪云云顺帝阳嘉元年立皇后梁氏
按后汉书顺帝本纪阳嘉元年春正月乙巳立皇后梁氏赐爵人二级三老孝悌力田三级爵过公乘得移与子若同产同产子民无名数及流民欲占著者人一级鳏寡孤独笃癃贫不能自存者粟人五斛二月丁巳皇后谒高庙光武庙桓帝建和元年立皇后梁氏悉依惠帝纳后故事按后汉书桓帝本纪建和元年秋七月乙未立皇后梁氏按杜佑通典后汉桓帝立明年有司奏太后曰春秋迎皇后于纪在涂则称后今大将军冀女弟应绍圣善结婚之际有命既集宜备礼进征币请下三公太常按礼仪奏可于是悉依孝惠皇帝纳后故事聘黄金二万斤纳采雁璧乘马束帛一如旧典延熹二年秋七月丙午皇后梁氏崩八月壬午立皇后邓氏按后汉书桓帝本纪云云
延熹八年春正月癸亥皇后邓氏废九月辛巳立贵人窦氏为皇后按后汉书桓帝本纪云云
灵帝建宁四年秋七月癸丑立贵人宋氏为皇后按后汉书灵帝本纪云云按杜佑通典灵帝册宋贵人为皇后天子御章德殿轩百官陪位太尉袭使持节奉玺绂皇后北面帝南面太尉立阶下东向宗正大长秋西向宗正读册文曰惟建宁四年七月乙未制诏皇后之尊与帝同体供奉天地祗承宗庙母临天下故有莘兴殷姜任母周三代之崇着有内德长秋宫阙中宫旷位宋贵人秉淑媛之懿体河山之仪威容昭曜德冠后庭群僚所咨佥曰宜哉卜之蓍龟卦得坤干有司奏议宜称绂组以母兆人今使太尉袭使持节奉玺绂宗正为副立贵人为皇后后其往践尔位敬遵礼典肃慎中馈无替朕命永终天禄册文毕皇后拜称臣就位太尉授玺绂中常侍长秋太仆高乡侯览长跪受玺绂奏于殿前女使授倢长跪受以授昭仪受长跪以奉皇后皇后伏起拜称臣妾毕黄门鼓吹三通鸣鼓毕群臣以次出后即位大赦天下皇后秩比国王即位威仪赤绂玉玺也光和元年冬十月皇后宋氏废后父执金吾□下狱死按后汉书灵帝本纪云云
光和三年十二月己巳立贵人何氏为皇后
按后汉书灵帝本纪云云
献帝兴平二年夏四月甲午立贵人伏氏为皇后按后汉书献帝本纪云云建安十九年十一月丁卯曹操杀皇后伏氏灭其族及二皇子按后汉书献帝本纪云云
建安二十年春正月甲子立贵人曹氏为皇后赐天下男子爵人一级孝悌力田二级赐诸王侯公卿以下□各有差按后汉书献帝本纪云云
昭烈帝章武元年夏五月立皇后吴氏
按蜀志先主传云云
后主建兴元年立皇后张氏
按蜀志后主传云云
建兴十五年夏六月皇后张氏薨
按蜀志后主传云云
延熙元年春正月立皇后张氏大赦改元
按蜀志后主传云云
　　魏
魏制天子册后以皮马庭实加□珪
按杜佑通典云云
文帝黄初三年立皇后郭氏
按魏志文帝本纪黄初三年九月庚子立皇后郭氏赐天下男子爵人二级鳏寡笃癃及贫不能自存者赐□黄初七年正月命中宫蚕于北郊依周典也
按魏志文帝本纪不载　按晋书礼仪志云云明帝太和元年立皇后毛氏按魏志明帝本纪太和元年十一月立皇后毛氏赐天下男子爵人二级鳏寡孤独不能自存者赐□景初元年秋九月庚辰皇后毛氏卒冬十月癸丑葬悼毛后于愍陵按魏志明帝本纪云云
景初二年立皇后郭氏
按魏志明帝本纪景初二年十二月辛巳立皇后赐天下男子爵人二级鳏寡孤独□齐王芳正始四年夏四月乙卯立皇后甄氏大赦按魏志三少帝本纪云云嘉平三年秋七月壬戌皇后甄氏薨
按魏志三少帝本纪云云
嘉平四年春二月立皇后张氏大赦
按魏志三少帝本纪云云
嘉平六年春三月废皇后张氏夏四月立皇后王氏按魏志三少帝本纪云云高贵乡公正元二年春三月立皇后卞氏大赦按魏志三少帝本纪云云常道乡公景元四年秋九月癸卯立皇后卞氏按魏志三少帝本纪云云　　吴
大帝赤乌元年秋八月步夫人卒追赠皇后
按吴志吴主传云云
赤乌五年百官奏立皇后诏不许
按吴志吴主传赤乌五年春正月百官奏立皇后诏曰今天下未定民物劳瘁且有功者或未录饥寒者尚未恤猥崇爵位以宠妃妾孤甚不取其释此议大元元年立皇后潘氏按吴志吴主传赤乌十三年是岁神人授书告以改年立后大元元年夏五月立皇后潘氏大赦改年废帝建兴二年春正月丙寅立皇后全氏大赦按吴志三嗣主传云云景帝永安五年秋八月乙酉立皇后朱氏
按吴志三嗣主传云云
乌程侯元兴元年十月立皇后滕氏
按吴志三嗣主传云云
　　晋
晋定皇后法驾安车及谒庙服饰之制
按晋书舆服志皇后法驾乘重翟羽盖金根车驾青辂青帷裳云画辕黄金涂五采盖爪施金华驾三左右騑其庙见小驾则乘紫罽軿车云画辀黄金涂五采驾三非法驾则乘画轮车先蚕乘油画云母安车驾六騩马騩浅
黑色
油画两辕安车驾五騩马为副
又金薄石山骈紫绛罽骈车皆驾三騩马为副女旄头十二人持棨戟二人共载安车俪驾女尚辇十二人乘辎车俪驾女长御八人乘安车俪驾　中宫初建及祀先蚕皆用法驾太仆妻御大将军妻参乘侍中妻陪乘丹阳尹建康令及公卿之妻奉引各乘其夫车服多以宫人权领其职　皇后谒庙其服皂上皂下亲蚕则青上缥下皆深衣制隐领袖缘以绦首饰则假髻步摇俗谓之珠松是也簪珥步摇以黄金为山题贯白珠为支相缪八爵九华熊兽赤罴天鹿辟邪南山丰大特六兽诸爵兽皆以翡翠为毛羽金题白珠珰绕以翡翠为华元康六年诏曰魏以来蚕服皆以文绣非古义也今宜纯服青以为永制武帝泰始二年春正月丙午立皇后杨氏按晋书武帝本纪云云
泰始十年皇后杨氏崩诏妾媵不得正位中宫按晋书武帝本纪泰始十年闰正月丁亥诏曰嫡庶之别所以辨上下明贵贱而近世以来多皆内宠登妃后之职乱尊卑之序自今以后皆不得登用妾媵以为嫡正秋七月丙寅皇后杨氏崩咸宁二年冬十月丁卯立皇后杨氏大赦赐王公以下及于鳏寡各有差按晋书武帝本纪云云　按礼志咸宁二年临轩遣太尉贾充策立皇后杨氏纳悼后也因大赦赐王公以下各有差百僚上礼太康六年诏皇后行躬蚕礼令所司定其仪
按晋书武帝本纪不载　按礼志太康六年散骑常侍华峤奏先王之制天子诸侯亲耕籍田千亩后夫人躬蚕桑宫今陛下以圣明至仁修先王之绪皇后体资生之德合配干之义而坤道未光蚕礼尚缺以为宜依古式备斯盛典诏曰昔天子亲籍以供粢盛后夫人躬蚕以备祭服所以聿遵孝敬明教示训也今籍田有制而蚕礼不修由中间务多未暇崇备今天下无事宜修礼以示四海其详依古典及近代故事以参今宜明年施行于是蚕于西郊盖与籍田对其方也乃使侍中成粲草定其仪先蚕坛高一丈方二丈为四出陛陛广五尺在皇后采桑坛东南帷宫外门之外而东南去帷宫十丈在蚕室西南桑林在其东取列侯妻六人为蚕母蚕将生择吉日皇后着十二笄步摇依汉魏故事衣青衣乘油画云母安车驾六騩马女尚书着貂蝉佩玺陪乘载筐钩公主三夫人九嫔世妇诸太妃太夫人及乡县君郡公侯特进夫人外世妇命妇皆步摇衣青各载筐钩从蚕先桑二日蚕宫生蚕着箔上桑日皇后未到太祝令质明以一太牢告祠谒者一人监祠祠毕撤馔班余胙于从桑及奉祠者皇后至西郊升坛公主以下陪列坛东皇后东面躬桑采三条诸妃公主各采五条乡县君以下各采九条悉以桑授蚕母还蚕室事讫皇后还便坐公主以下乃就位设飨宴赐绢各有差太康八年有司奏大婚纳征故事按晋书武帝本纪不载　按礼志太康八年有司奏婚纳征大婚用元纁束帛加珪马二驷古者以皮马为庭实天子加以□珪其羊雁酒米元纁如故尚书朱整议天子以皮马为庭实加以□珪惠帝永熙元年立妃贾氏为皇后
按晋书惠帝本纪云云
永康元年三月废贾后为庶人十一月立皇后羊氏按晋书惠帝本纪永康元年三月癸未贾后矫诏害庶人遹于许昌四月癸巳梁王彤赵王伦矫诏废贾后为庶人司空张华尚书仆射裴頠皆遇害侍中贾谧及党与数十人皆伏诛己亥赵王伦矫诏害贾庶人于金墉城冬十一月甲子立皇后羊氏大赦大酺三日永兴元年二月乙酉废皇后羊氏幽于金墉城秋七月戊戌复皇后羊氏八月戊辰张方复入洛阳废皇后羊氏冬十一月辛丑复皇后羊氏按晋书惠帝本纪云云
永兴二年夏四月丙子张方废皇后羊氏十一月立节将军周权诈被檄自称平西将军复皇后羊氏洛阳令何乔攻权杀之复废皇后按晋书惠帝本纪云云
光熙元年六月复皇后羊氏十一月癸酉怀帝即位立妃梁氏为皇后按晋书惠帝本纪云云　又怀帝本纪云云
元帝大兴三年八月戊午尊敬王后虞氏为敬皇后按晋书元帝本纪云云明帝太宁元年六月壬子立皇后庾氏
按晋书明帝本纪云云
成帝咸康二年春二月辛亥立皇后杜氏大赦增文武位一等按晋书成帝本纪云云　按礼志咸康二年临轩遣使持节兼太保领军将军诸葛恢兼太尉护军将军孔愉六礼备物拜皇后杜氏即日入宫帝御太极殿群臣毕贺贺非礼也王者婚礼礼无其例春秋祭公逆王后于纪□梁左氏传说与公羊又不同而自汉魏遗事□皆阙略武惠纳后江左又无复仪注故成帝将纳杜后太常华恒始与博士参定其仪据杜预左氏传说主婚是供其婚礼之币而已又周灵王求婚于齐齐侯问于晏桓子桓子对曰夫妇所生若如人姑姊妹则称先守某公之遗女若如人此则天子之命自得下达臣下之答径自上通先儒以为丘明详录其事盖为王者婚娶之礼也故成帝临轩遣使称制拜后然共仪注又不具存咸康八年六月康帝即位十二月壬子立皇后褚氏按晋书康帝本纪云云　按礼志建元元年纳皇后褚氏而仪注陛者不设旄头殿中御史奏令迎皇后依成恭皇后入宫御物而仪注至尊衮冕升殿旄头不设求量处又按昔迎恭皇后惟作青龙旗其余皆即御物今当临轩遣使而五牛旗旗旄头罼罕□出即用故致今阙诏曰所以正法服升太极者以敬其始故备其礼也今云何更阙所重而撤法物又恭后神主入庙先帝诏后礼宜降不宜建五牛旗而今犹复设之邪既不设五牛旗则旄头罼罕之物易具也又诏曰旧制既难准且于今而备亦非宜府库之储惟当以供军国之费耳法服仪饰粗令举其余兼副杂器停之穆帝永和三年议纳后行贺礼
按晋书穆帝本纪不载　按礼志永和二年台符问纳后议贺不王述云婚是嘉礼春秋传曰娶者大吉非常吉又传曰郑子罕如晋贺夫人邻国犹贺况臣下邪如此便应贺但不在三日内耳今因庙见成礼而贺亦是一节也王彪之议云婚礼不乐不贺礼之明文传称子罕如晋贺夫人既无经文又传不云礼也礼娶妇三日不举乐明三日之后自当乐至于不贺无三日之断恐三日之后故无应贺之礼又云礼记所以言贺娶妻者是因就酒食而有庆语也愚谓无直相贺之体而有礼贶共庆会之义今世所共行于时竟不贺永和十年以太后临朝详定六礼版文称谓之制按晋书穆帝本纪不载　按杜佑通典永和十年台符问六礼板文旧称皇帝今太后临朝当何称博士曹耽云公羊传婚礼不称主人母命诸父为主太常王彪之云三传异议不可全据今皇后临朝称制文告所达国之大典皆仰禀成命非无外事也岂婚聘独不通乎六礼板文应称皇太后诏彪之又曰天子嫁女使同姓之国为主者以受体于皇极则有亏婚姻之敌体至于迎后之制必礼成而后入虽复戚属之尊亦臣妾也天王之后宁可先之蕃国然后入临六宫乎是以祭公来迎王后于纪使我为媒不云为主符又问今后还政不复临朝当何称彪之云当称皇帝诏升平元年立皇后何氏纳后仪制一依咸宁故事又迎后鼓吹应备而不作纳后无称贺忌月之文按晋书穆帝本纪升平元年八月丁未立皇后何氏大赦赐孝悌鳏寡米人五斛逋租宿债皆勿收大酺三日　按礼志升平元年将纳皇后何氏太常王彪之大引经传及诸故事以定其礼深非公羊婚礼不称主人之义又曰王者之于四海无非臣妾虽复父兄之亲师友之贤皆纯臣也夫崇三纲之始以定干坤之仪安有天父之尊而称臣下之命以纳伉俪安有臣下之卑而称天父之名以行大礼远寻古礼无王者此制近求史籍无王者此制比于情不安于义不通按咸宁二年纳悼皇后时弘训太后母临天下而无命戚属之臣为武皇父兄主婚之文又考大晋已行之事咸宁故事不称父兄师友则咸宁华恒所上礼合于旧臣愚谓纳后仪制宜一依咸宁故事于是从之华恒所定之礼依汉旧及晋已行之制故彪之多从咸宁由此也惟以娶妇之家三日不举乐而咸康群臣贺为失礼故但依咸宁上礼不复贺其告庙六礼版文等仪皆彪之定也其纳采版文玺书曰皇帝咨前太尉□军何琦浑元资始肇经人伦爰及夫妇以奉天地宗庙社稷谋于公卿咸以宜率由旧典今使使持节太常彪之宗正综以礼纳采主人曰皇帝嘉命访婚陋族备数采择臣从祖弟故散骑侍郎准之遗女未闲教训衣履若如人钦承旧章肃奉典制前太尉□军都乡侯粪土臣何琦稽首顿首再拜承诏次问名版文曰皇帝曰咨某官某姓两仪配合承天统物正位于内必俟令族重章旧典今使使持节太常某宗正某以礼问名主人曰皇帝嘉命使者某到重宣中诏问臣名族臣族女父母所生先臣故光禄大夫雩娄侯祯之遗元孙先臣故豫州刺史关内侯恽之曾孙先臣安丰太守关中侯睿之孙先臣故散骑侍郎准之遗女外出自先臣故尚书左丞冑之外曾孙先臣故侍中关内侯夷之外孙女年十七钦承旧章肃奉典制次纳吉版文曰皇帝曰咨某官某姓人谋龟从佥曰贞吉敬从典礼今使使持节太常某宗正某以礼纳吉主人曰皇帝嘉命使者某重宣中诏太卜元吉臣陋族卑鄙忧惧不堪钦承旧章肃奉典制次纳征版文曰皇帝曰咨某官某姓之女有母仪之德窈窕之姿如山如河宜奉宗庙永承天祚以元纁皮帛马羊钱璧以彰典礼今使使持节司徒某太常某以礼纳征主人曰皇帝嘉命降婚卑陋崇以上公宠以典礼备物典策钦承旧章肃奉典制次请期版文曰皇帝曰咨某官某姓谋于公卿泰筮元龟罔有不臧率遵典礼今使使持节太常某宗正某以礼请期主人曰皇帝嘉命使者某重宣中诏吉日惟某可迎臣钦承旧章肃奉典制次亲迎版文曰皇帝曰咨某官某姓岁吉月令吉日惟某率礼以迎今使使持节太保某太尉某以礼迎主人曰皇帝嘉命使者某重宣中诏令月吉辰备礼以迎上公宗卿兼至副介近臣百两蝼蚁之族猥成大礼忧惧战悸钦承旧章肃奉典制某稽首承诏皆如初答其纳采问名纳吉请期亲迎皆用白雁白羊各一头酒米各十二斛惟纳征羊一头元纁用帛三匹绛二匹绢二百匹兽皮二枚钱二百万玉璧一枚马六匹酒米各十二斛郑元所谓五雁六礼也其马之制备物之数较太康所奏又有不同云　台符问迎皇后大驾应作鼓吹否博士胡讷议临轩仪注阙无施安鼓吹处所又无举麾鸣钟之条太常王彪之以为婚礼不乐鼓吹亦乐之总名仪注所以无者依婚礼今宜备设而不作时用此议　纳后议贺否王述云婚是嘉礼春秋传曰娶者大吉非常吉又传曰郑子罕如晋贺夫人邻国犹相贺况臣下邪如此便应贺但不在三日内耳今因庙见成礼而贺亦是一节也王彪之议云婚礼不乐不贺礼之明文传称子罕如晋贺夫人既无经文又传不云礼也礼取妇三日不举乐明三日后自当乐至于不贺无三日之断恐三日后故无应贺之礼又云礼记所以言贺取妻者是因就酒食而有庆语也愚谓无直相贺之体而有礼贶共庆会之义今世所共行于时竟不贺　穆帝纳后欲用九月九月是忌月范汪问王彪之答云礼无忌月不敢以所不见便谓无之博士曹耽荀讷等□谓无忌月之文不应有妨王洽曰若有忌月当复有忌岁升平五年五月琅琊王丕即皇帝位九月戊申立皇后王氏按晋书哀帝本纪云云
</div>
    <div class="pagination">
<span class="current-page">1</span><a href="宫闱典皇后部_page2.html">2</a><a href="宫闱典皇后部_page3.html">3</a><a href="宫闱典皇后部_page4.html">4</a><a href="宫闱典皇后部_page5.html">5</a><a href="宫闱典皇后部_page6.html">6</a><span>...</span><a href="宫闱典皇后部_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
