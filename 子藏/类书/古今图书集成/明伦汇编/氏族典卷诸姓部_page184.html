<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 184 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 184 页/共 899 页</h1>
    <div class="content">按隋书辛彦之传彦之祖世叙魏凉州刺史
　　北齐
　　辛术
按北齐书辛术传术字怀哲少明敏有识度解褐司空胄曹参军典营构邺都宫室术有思理百工克济再迁尚书右丞出为清河太守政有能名追授并州长史遭父忧去职清河父老诣阙请立碑颂德文襄嗣事追诣晋阳为上客累迁散骑常侍武定八年侯景叛除东南道行台尚书封江夏县男破侯景擒萧明迁东徐州刺史为淮南经略使齐天保元年侯景征江西租税术率诸军渡淮断之烧其稻数百万石还镇下邳人随术北渡淮者三千余家及王僧辩破侯景术招携安抚城镇相继款附前后二十一州于是移镇广陵获传国玺送邺文宣以玺告于太庙寻征为殿中尚书领太常卿迁吏部尚书铨衡为当时所称术清俭寡嗜欲勤于所职未尝暂懈临军以威严牧人有惠政少爱文史晚更修学虽在戎旅手不释卷及定淮南凡诸资物一毫无犯十年卒年六十皇建二年赠开府仪同三司中书监青州刺史　　辛阁卿按北齐书辛术传术子阁卿尚书郎
　　辛衡卿
按北齐书辛术传术子衡卿有识学开府参军事隋大业初卒于太常丞　　北周
　　辛生
按周书辛威传威父生河州四面大都督及威着勋追赠大将军凉甘等五州刺史　　辛显崇
按周书辛庆之传庆之父显崇冯翊郡守赠雍州刺史　　辛威
按周书辛威传威陇西人也少慷慨有志略初从贺拔岳征讨有功假辅国将军都督及太祖统岳之众见威奇之引为帐内寻授羽林监封白土县伯邑五百户从迎魏孝武因攻回洛城功居最大统元年拜宁远将军增邑二百户累迁通直散骑常侍进爵为侯增邑三百户从擒窦泰复弘农战沙苑并先锋陷敌勇冠一时以前后功授抚军将军银青光禄大夫加持节进爵为公增邑八百户五年授扬州刺史加大都督十三年迁车骑大将军仪同三司骠骑大将军开府仪同三司赐姓普毛氏出为鄜州刺史迁河州刺史本州大中正频领二镇颇得民和闵帝践阼拜大将军进爵抱罕郡公保定三年攻阳关拔之明年还拜小司马天和初进位柱国复为行军总管建德初拜大司寇三年迁少傅出为宁州总管宣政元年进位上柱国大象二年进封宿国公增邑并前五千户复为少傅其年冬薨时年六十九威性持重有威严历官数十年未尝有过故得以身名终兼其家门友义五世同居世以此称之子永达嗣　　辛庆之
按周书辛庆之传庆之字庆之陇西狄道人也世为陇右着姓庆之少以文学征诣洛阳对策第一除秘书郎属尔朱氏作乱魏孝庄帝令司空杨津为北道行台节度山东诸军以讨之津启庆之为行台左丞与参谋议至邺闻孝庄帝暴崩遂出兖冀间谋结义徒以赴国难寻而节闵帝立乃还洛阳普泰二年迁平北将军太中大夫及贺拔岳为行台复启庆之为行台吏部郎中开府掾寻除雍州别驾大统初加车骑将军俄迁卫大将军左光禄大夫后太祖东讨为行台左丞时初复河东以本官兼盐池都将四年东魏攻正平郡陷之遂欲经略盐池庆之守御有备乃引军退河桥之役大军不利河北守令弃城走庆之独因盐池抗拒强敌时论称其仁勇六年行河东郡事九年入为丞相府右长史兼给事黄门侍郎除度支尚书复行河东郡事迁通直散骑常侍南荆州刺史加仪同三司庆之性俭素不尚华侈志量淹和有儒者风度以其经明行修令教授诸王魏废帝二年拜秘书监寻卒于位子加陵主寝上士　　辛仲景
按周书辛庆之传庆之族人仲景好学有雅量其高祖钦后赵吏部尚书雍州刺史子孙因家焉父欢魏陇州刺史宋阳公仲景年十八举文学对策高第拜司空府主簿迁员外散骑侍郎建德中位至内史下大夫开府仪同三司卒于官子衡　　辛昂
按周书辛庆之传庆之族子昂昂字进君年数岁便有成人志年十八侯景辟为行台郎中加镇远将军景后来附昂遂入朝除丞相府行参军大统十四年追论归朝之勋封襄城县男邑二百户转丞相府田曹参军及尉迟迥伐蜀昂招募从军蜀平以功授辅国将军魏都督迥仍表昂为龙州长史领龙安郡事威惠洽着吏民畏而爱之成都一方之会风俗舛杂迥以昂达于从政复表昂行成都令井邑肃然咸从其化迁梓潼郡守进位帅都督加通直散骑常侍六官建入为司隶上士袭爵繁昌县公世宗初授天官府上士加大都督武成二年授小职方下大夫治小兵部保定二年进车骑大将军仪同三司转小吏部时益州殷阜军国所资经涂艰险每苦劫盗诏昂使于梁益军民之务皆委决焉昂抚导荒梗安置城镇数年之中颇得宁静天和初临信楚合等诸州民庶多从逆昂谕以祸福赴者如归梁州总管杞国公亮以昂威信布于宕渠遂表为渠州刺史俄转通州刺史秩满还京进位骠骑大将军开府仪同三司时晋公护执政昂稍被护亲待高祖以是颇衔之及加之棰楚因此遂卒　　辛永达
按周书辛威传威子永达大象末以威勋拜仪同大将军　　辛灵辅
按隋书辛彦之传彦之父灵辅周渭州刺史
　　隋
　　辛季庆
按隋书辛公义传公义父季庆青州刺史
　　辛遵
弟
韶

按隋书田仁恭传大义公辛遵及其弟韶并官至柱国高祖以其佐命功臣特加崇贵亲礼与仁恭等　　辛德源按隋书辛德源传德源字孝基陇西狄道人也德源沉静好学年十四解属文及长博览书记少有重名齐尚书仆射杨遵彦殿中尚书辛术同荐之于文宣帝起家奉朝请后为兼员外散骑侍郎聘梁使副后历冯翊华山二王记室中书侍郎刘逖上表荐德源由是除员外散骑侍郎累迁比部郎中复兼通直散骑常侍聘于陈及还待诏文林馆除尚书考功郎中转中书舍人及齐灭仕周为宣纳上士因取急诣相州会尉迥作乱以为中郎德源辞不获免遂亡去高祖受禅不得调者久之隐于林虑山郁郁不得志着幽居赋以自寄德源素与武阳太守卢思道友善时相往来魏州刺史崔彦武奏德源潜为交结恐其有奸计由是谪令从军讨南宁岁余而还秘书监牛弘以德源才学显着奏与著作郎王邵同修国史蜀王秀闻其名而引之居数岁奏以为掾后转谘议参军卒官有子素臣正臣并学涉有文义　　辛公义
按隋书辛公义传公义陇西狄道人也早孤为母氏所养亲授书传周天和中选良家子任太学生以勤苦着称武帝时召入露门学令受道义每月集御前令与大儒讲论数被嗟异时辈慕之建德初授宣纳中士从平齐累迁掌治上士扫寇将军高祖作相授内史上士参掌机要开皇元年除主客侍郎摄内史舍人事赐爵安阳县男邑二百户每陈使来朝常奉诏接宴转驾部侍郎使往江陵安辑边境七年使勾捡诸马牧所获十余万匹从军平陈以功除岷州刺史后迁牟州刺史仁寿元年追充扬州道黜陟大使豫章王恐其部内官寮犯法未入州境预令属公义公义答曰奉诏不敢有私及至扬州皆无所纵舍衔之及炀帝即位扬州长史王弘入为黄门侍郎因言公义之短竟去官后数岁帝悟除内史侍郎丁母忧未几起为司隶大夫检校右御卫武贲郎将从征至柳城郡卒时年六十二子融　　辛彦之
按隋书辛彦之传彦之陇西狄道人也九岁而孤不交非类博涉经史后入关遂家京兆周太祖见而器之引为中外府礼曹寻拜中书侍郎及周闵帝受禅彦之与少宗伯卢辩专掌仪制周武时历职典祀大祝乐部御正四曹大夫开府仪同三司奉使迎突厥皇后还赉马二百匹赐爵龙门县公邑千户寻进爵五原郡公加邑千户宣帝即位拜少宗伯高祖受禅除太常少卿改封任城郡公进位上开府寻转国子祭酒岁余拜礼部尚书后拜随州刺史迁洛州刺史前后俱有惠政开皇十一年卒官谥曰宣　　辛大德
按隋书虞绰传礼部尚书杨元感败后籍没其家妓妾并入宫帝因问之元感平常时与何人交往其妾以虞绰对帝怒徙绰且末绰至长安而亡吏逮之急于是变姓名自称吴卓游东阳抵信安令天水辛大德大德舍之岁余绰与人争田相讼有识绰者而告竟为吏所执坐斩大德为令诛剪群盗甚得民和与绰俱为使者所执会有诏死罪得以击贼自效信安吏民诣使者叩头曰辛君人命所悬辛君若去亦无信安矣使者留之以讨贼帝怒斩使者大德获全　　辛仲龛按隋书辛彦之传彦之子仲龛官至猗氏令
　　唐
　　辛元驭
按万姓统谱元驭武后时为屯田郎中尝云儿子从官者有人来云贫乏不能自存此是好消息如闻赀货充足衣马轻肥此是恶消息　　辛替否
按唐书辛替否传替否字协时京兆万年人景龙中为左拾遗时置公主府官属而安乐府补授尤滥武崇训死主弃故宅别筑第侈费过度又盛兴佛寺公私疲匮替否上疏不省睿宗立罢斜封官俄诏复之方营金仙玉真观替否以左补阙上疏疏奏帝不能用然嘉切直稍迁右台殿中侍御史雍令刘少微恃权贪赃替否按之岑羲屡以为请替否曰我为宪司惧势以纵罪谓王法何少微坐死迁累颍王府长史卒年八十　　辛云京
按唐书辛云京传云京兰州金城人客籍京兆世为将家云京有胆决以擒生斩馘常冠军积功迁特进太常卿史思明屯相州云京以锐兵四千袭滏阳追破其众至浪井录多授开府仪同三司加代州都督镇北兵马使太原军乱帝以云京性沉毅授太原尹进封金城郡王数年太原大治加检校尚书右仆射同中书门下平章事大历三年检校左仆射卒年五十五谥忠献　　辛京杲
按唐书辛云京传云京从弟京杲字京杲信安王袆节度朔方京杲以策干说袆评咨加异后从李光弼出井陉督趫荡先驱战嘉山尤力肃宗异之召见曰黥彭关张之流乎累迁鸿胪卿召为英武军使代宗立封庸国公迁左金吾卫大将军进晋昌郡王历湖南观察使后为工部尚书致仕朱泚盗京师以老病不能从西向恸而卒赠太子少保　　辛旻
按唐书辛云京传云京从弟旻从李光弼定恒赵后署太原三城使史思明屯相军及滏阳旻逆击走之东都陷退守河阳卒于屯　　辛秘
按唐书辛秘传秘系出陇西贞元中擢明经第授华原主簿以判入等调长安尉其学于礼家尤洽高郢为太常卿奏为博士再迁兵部员外郎常兼博士再辟礼仪使府宪宗初拜湖州刺史李锜反秘召牙将丘知二夜开城收壮士得数百逆贼大战斩其将进焚营保锜平赐金紫会河东范希朝出讨王承宗召秘为希朝司马主留务累迁汝常州刺史河南尹进拜昭义军节度使召还道病卒年六十四赠尚书左仆射谥曰肃后更谥懿　　辛谠
按唐书辛谠传谠太原尹云京孙也学诗书能击剑重然诺初事李峄主钱谷性廉劲遇事不处文法皆与之合罢居扬州年五十不肯仕而慨然常有济时意庞勋反攻杜慆于泗州谠闻之拿舟趋泗口贯贼栅以入慆素闻其名劝解白衣被甲贼将李圆焚淮口谠曰事棘矣独出可以求援乃戌夜逾淮至洪泽见戍将郭厚本告急厚本许出兵大将袁公异等曰贼众我寡不可往谠拔剑瞋目呼曰泗州陷在旦夕公等被诏来乃逗留不进欲何为大丈夫孤国恩虽生可羞且失泗则淮南为寇场君尚能独存吾今断左臂杀君去推剑直前厚本持之公异等仅免谠望泗恸哭帐下皆流涕厚本决计付兵五百击贼大败浙西杜审权遣将翟行约赴援壁莲塘慆欲遣人延劳诸吏惮不敢出谠独往犒而还围三月救兵外败城益危谠复请乞兵淮南持斧夜斩贼栅出见节度使令狐绹复诣浙西见审权审权许救合淮南兵五千决战斩贼六百级慆表其功授监察御史围凡十月乃解卒完一州以功拜亳州刺史徙曹泗二州干符末终岭南节度使　　宋
　　辛仲甫
按宋史辛仲甫传仲甫字之翰汾州孝义人曾祖实石州推官祖迪寿阳令父藩河东节度判官仲甫少好学及长能吏事伟姿仪器局沉厚周广顺中郭崇掌亲军领武定节制署仲甫掌书记显德初出镇澶渊仍署旧职崇移镇真定改深赵镇观察判官又随崇为平卢军节度判官崇卒改郓齐观察判官累雪冤枉干德五年入拜右补阙出知光州六年移知彭州州卒诱营兵及诸屯戍谋为乱仲甫出城巡视见壕中草深意可藏伏命烧剃之凶党疑谋泄有自首者禽百余人尽斩之太祖问群臣文武兼资者为谁赵普以仲甫对徙益州兵马都监代还选为三司户部判官太平兴国初迁起居舍人奉使契丹还以刑部郎中知成都府政尚宽简蜀人安之八年加右谏议大夫九年入知开封府拜御史中丞雍熙二年拜给事中参知政事端拱中进户部侍郎淳化二年以足疾罢为工部尚书出知陈州代归会蜀有寇以仲甫素着恩信将令舆疾招抚以疾未行无何以太子少保致仕真宗即位加太子少傅咸平五年卒年七十四赠太子太保子若冲若海若蒙若济若渝皆能其官孙有孚有邻俱举进士　　辛文悦
按宋史辛文悦传文悦不知何许人以五经教授太祖幼时从其肄业周显德中太祖历禁卫为殿前都点检节制方面文悦久不获接见一日梦邀车驾请见既拜乃太祖也太祖亦梦其来谒因令左右寻访文悦果自至太祖异之及登位召见授太子中允判太府事开宝三年出知房州时周郑王出居是州上以文悦长者故命焉文悦后累迁至员外郎　　辛炳
按宋史辛炳传炳字如晦福州候官县人登元符三年进士第累官至监察御史兼权殿中侍御史先是蔡京废发运司转般仓为直达纲舟入率侵盗沈舟而遁户部受虚数人畏京莫敢言炳极疏其弊徽宗以问京京怒以炳为沮挠谪监南剑州新丰场寻提举洞霄宫起知袁州移无为军靖康初召为兵部员外郎高宗即位除左司员外郎辞未几起直龙图阁知潭州明年以炳懦怯不能罢之寻以起居舍人召辞绍兴二年复以侍御史召除御史中丞时方遣使议和炳力言金人无信和议不可恃宜讲求守御攻战之策以疾请外除显谟阁直学士知漳州未赴而卒　　辛澄
按宣和画谱辛澄多游蜀中工画西方像盖专门之学也　　辛次膺
按宋史辛次膺传次膺字起季莱州人幼孤俊慧力学日诵千言甫冠登政和二年进士第历官为单父丞值山东乱举室南渡属闽寇范汝为陷建州宰相吕颐浩以次膺宰蒲城遏贼冲寇党熙志宁已焚其邑于是披荆棘坐瓦砾中安辑吏民料丁壮治器械扼险阻号令不烦邑民便之数月韩世忠破贼复建州除审计司余党范黑龙破邻邑闽帅张守檄次膺俟贼平而后行乃募乡兵习强弩贼至矢齐发贼奔溃用参政孟庾荐迁驾部又迁吏部郎湖北运判中途召还擢右正言时秦桧在政府为其妻兄王仲薿叙两官次膺劾仲薿奴事朱&#投拜金酋罪在不赦章留中次膺再论之除直秘阁湖南提刑极陈金人变诈无常议和未可书奏不报金陷三京次膺罢奉祀秦桧以其负重名欲先移书当稍收用次膺笑而不答阅十六年贫益甚亡毫发求于人桧死起知婺州二日被召至国门以足疾求去加秘阁修撰还郡再召擢权给事中蒋璨权户部侍郎次膺驳璨不守正事交结出璨知平江御史中丞汤鹏举劾次膺假权报怨除待制宫观起知泉州移福建帅丁母忧乞纳禄孝宗即位手诏趣召上方厉精政事次膺每以名实为言多所裨益隆兴改元三月同知枢密院事拜参知政事以疾力祈免除资政殿学士提举洞霄宫干道六年闰五月卒年七十九次膺孝友清介立朝謇谔仕宦五十年无丝毫挂吏议为政贵清静先德化所至人称其不烦善属文尤工于诗　　辛弃疾
按宋史辛弃疾传弃疾字幼安齐之历城人少师蔡伯坚与党怀英同学号辛党始筮仕决以蓍怀英遇坎因留事金弃疾得离遂决意南归金主亮死中原豪杰并起耿京聚兵山东称天平节度使节制山东河北忠义军马弃疾为掌书记绍兴三十二年京令弃疾奉表归宋高宗劳师建康召见嘉纳之授承务郎天平节度掌书记并以节使印告召京会张安国邵进已杀京降金弃疾还至海州乃约统制王世隆及忠义人马全福等径趋金营安国方与金将酣饮即众中缚之以归献俘行在斩安国于市仍授前官改差江阴佥判干道四年通判建康府六年孝宗召对延和殿时虞允文当国帝锐意恢复弃疾因论南北形势及三国晋汉人才持论劲直不为迎合迁司农寺主簿出知滁州辟江东安抚司参议官留守叶衡雅重之衡入相力荐弃疾召见迁仓部郎官提点江西刑狱平剧盗赖文政有功加秘阁修撰调京西转运判官差知江陵府兼湖北安抚迁知隆兴府兼江西安抚以大理少卿召出为湖北转运副使改湖南寻知潭州兼湖南安抚盗连起湖湘弃疾悉讨平之加右文殿修撰差知隆兴府兼江西安抚以言者落职久之主管冲佑观绍熙二年起福建提点刑狱召见迁大理少卿加集英殿修撰知福州兼福建安抚使台臣王蔺劾其用钱如泥沙杀人如草芥旦夕望端坐闽王殿遂丐祠归庆元元年落职四年复主管冲佑观久之起知绍兴府兼浙东安抚使四年宁宗召见言盐法加宝谟阁待制提举佑神观奉朝请寻差知镇江府赐金带坐缪举降朝散大夫提举冲佑观差知绍兴府两浙东路安抚使辞免进宝文阁待制又进龙图阁知江陵府赴行在奏事试兵部侍郎辞免进枢密都承旨未受命而卒特赠四官弃疾豪爽尚气节识拔英俊所交多海内知名士绍定六年赠光禄大夫咸淳间史馆校勘谢枋得过弃疾墓旁僧舍有疾声大呼于堂上若鸣其不平自昏暮至三鼓不绝声枋得秉烛作文旦且祭之文成而声始息德佑初枋得请于朝加赠少师谥忠敏　　辛企宗
按万姓统谱企宗都统节度使
　　金
　　辛愿
按金史辛愿传愿字敬之福昌人年二十五始知读书博极书史作文有绳尺诗律精严有自得之趣性野逸不修威仪贵人延客麻衣草屦足胫赤露坦然于其间剧谈豪饮傍若无人后为河南府治中高廷玉客廷玉为府尹温迪罕福兴所诬愿亦被讯掠几不得免自是生事益狼狈愿雅负高气不能从俗俯仰迫以饥冻流离往往见之于诗有诗数千首常贮竹橐中正大末没洛下　　元
　　辛思谦
按万姓统谱思谦建阳尹长于儒业勤于吏治邑人爱之如父母　　辛有常
按汶上县志有常以儒道鸣山东仕至河东山西道宣慰使　　明
　　辛彦博
按山西通志彦博汾州人初名彦德洪武间由岁贡入太学以明经笃行著名太祖重之授监察御史赐名彦博以期之擢浙江按察司左迁监察御史升佥都御史改詹事论事忤旨调山东按察使再调云南参政转浙江按察使永乐初被系编戍召还除监察御吏补福建参议伴送瓜哇贡使至行在所上知是老实辛面命升浙江左布政使历中外有声委身忘家居官四十年不为田宅子孙至贫窭今里中父老犹传其公正无私清修苦节云　　辛世显
按临胊县志世显字伯荣黑山社人其先仕元为临朐尹世显其长子也武而有文弱冠从军累立战功凡四授宣命世显年逾七旬精力不衰日与弟辈宴集怡怡如也老稚百余口共织而衣共爨而食闺门肃睦人无间言同居五世朔望必荐新于家庙率家人以奉祀焉　　辛民
按万姓统谱民河南人洪武进士
　　辛佑
按万姓统谱佑江西人永乐进士
　　辛浩
按江夏县志浩字养正任监察御史弹劾不避权势谪戍辽阳俗不尚文学浩至选将校子弟教之皆有成多为名士天顺中复其官　　辛童
按安丘县志童字吉卿沐里人嘉靖壬辰登进士第授刑部主事历员外郎中出为陕西佥事山西左参议　　辛应干
按安丘县志应干字伯符嘉靖壬戌进士选长治令洁己奉公有淫僧杀人占其妻应干&#发之以才名历郎署郡臬皆有善政累升至都御史巡抚山西方黄酋跳梁饬兵修备日行远塞与士卒同甘苦三关倚为长城入为兵部侍郎两将卒护跸山陵修慈宁宫分部体恤吏卒效力三蒙钦赏天性孝友居乡乐易宗闾皆推服之　　辛全
按山西通志全字复元绛州人崇祯间贡万历戊子七月汾河清七日全应期而生&#罗朱痣如爻象状六岁称神童见书辄读即忻忻有得父以家贫不能读几为废学十五岁父兄复命就塾师读通鉴见程朱行实掩卷叹曰吾固以天地间当有此等人此等学也即为作赞每开卷即焚香端坐录其言行声律身度旋规折矩儿童妇女亦呼为辛夫子年四十八应本州贡如京尚书贺逢圣祭酒倪元璐御史路振飞交荐奉旨以知府用给假归卒于家年四十九岁门人私谥文敬先生　　辛民
按乐陵县志民系庠生为人刚方正直崇祯壬午之变欲以身殉其长子鼎百计劝之辄诵人生自古谁无死留取丹心照汗青二句鼎云未受朝廷一命之荣毋太自苦怒叱曰做秀才何为无荣守城外壕事坏不离汛地而死　　辛恕
按邹平县志恕字贯之生员母丧庐墓三年朝夕号泣父亡亦如之凡五年未尝返家上闻旌表其门恕后由贡生任南和知县

　辛姓部选句
北周庾信辛威神道碑基若水之源纂商丘之冑邑于大亳实定其居封于小辛乃成其姓是以三川被发辛有得见事之机八卦占爻辛廖有知人之鉴佐治以东都上将魏帝解衣武贤以西国功臣汉王推毂

　荀姓部汇考
国语
　　晋语
秦伯召公子于楚楚子厚币以送公子于秦秦伯归女五人怀嬴与焉公子使奉匜沃盥既而挥之嬴怒曰秦晋匹也何以卑我公子惧降服囚命秦伯见公子曰寡人之适此为才子圉之辱备嫔嫱焉欲以成婚而惧离其恶名非此则无故不敢以礼致之欢之故也公子有辱寡人之罪唯命是听公子欲辞司空季子曰同姓为兄弟黄帝之子二十五人其同姓者二人而已唯青阳与夷鼓皆为己姓青阳方雷氏之甥也夷鼓彤鱼氏之甥也其同生而异姓者四母之子别为十二姓凡黄帝之子二十五宗其得姓者十四人为十二姓姬酉祁己滕葴任荀僖姞儇依是也郑樵通志　　以邑为氏
晋
邑

荀氏晋之公族也隰叔之后僖二十八年荀林父将中军故曰中行氏荀邑在绛州正平西十五里宣十二年荀林父与楚子战于邲荀首赵同为下军大夫荀首食邑于智号曰智庄子襄十四年知朔生盈而死故荀氏同见又为田氏程氏辅氏荀本侯国姬姓晋灭之以为邑荀侯之裔亦以国为氏　　同名异实
荀氏有二荀本侯国也又晋荀林父以邑为氏廖用贤尚友录　　荀姓
荀河内征音


　荀姓部列传
　　周
　　荀息
按春秋臣传荀息字叔晋大夫也献公朝诸大夫而问焉寡人夜者寝而不寐其意何也诸大夫有进对者曰寝不安与其诸侍御有不在侧者与献公不应荀息进曰虞虢见与献公揖而进之遂与之谋息请以屈产之乘与垂棘之璧假道于虞以伐虢公曰是吾宝也对曰若得道于虞是我取之中府而藏诸外府也取之中厩而置之外厩也公曰宫之奇存焉对曰宫之奇之为人也达心而懦达心则其言略懦则不能强谏则君轻之且夫玩好在耳目之前而患在一世之后此中智以上乃能虑之臣料虞公中智以下也乃使息假道虞公许之夏荀息帅师会虞师伐虢灭下阳先书虞贿故也五年晋灭虢遂灭虞息牵马操璧而前公曰璧则犹是也而马齿加长矣献公使息傅奚齐公疾使召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦俱无猜贞也及里克将杀奚齐告息曰子将何如曰将死之里克曰无益也荀息曰吾与先君言矣不可以贰能欲复言而爱身乎虽无益也将焉辟之九年十月里克杀奚齐于次息将死之人曰不如立卓子而辅之息立公子卓以葬十一月里克杀卓子于朝息死之君子曰诗所谓白圭之玷尚可磨也斯言之玷不可为也荀息有焉　　荀林父
按春秋宣公十有二年夏六月乙卯晋荀林父帅师及楚子战于邲晋师败绩　　荀首
按左传成公四年冬十一月郑伯伐许晋栾书将中军荀首佐之士燮佐上军以救许伐郑　　荀骓
按左传成公三年十二月甲戌晋作六军韩厥赵括巩朔韩穿荀骓赵旃皆为卿赏鞍之功也　　荀庚
按左传成公十三年晋栾书将中军荀庚佐之士燮将上军郄锜佐之韩厥将下军荀罃佐之赵旃将新军郄至佐之郄毅御戎栾针为右及秦师战于麻隧秦师败绩按注庚
林父之子

　　荀罃
按左传成公十八年春王正月庚申晋栾书中行偃使程滑弒厉公使荀罃士鲂逆周子于京师而立之按注罃
首之子

　　荀家
按左传成公十八年晋悼公即位使荀家为公族大夫　　荀会
按左传襄公三年六月公会单顷公及诸侯乙未同盟于鸡泽晋侯使荀会逆吴子于淮上吴子不至　　荀偃按春秋臣传荀偃字伯游是为中行献子父庚襄十六年会于溴梁晋侯与诸侯宴于温使诸大夫舞曰歌诗必类齐高厚之诗不类偃怒且曰诸侯有异志矣使诸大夫盟高厚高厚逃归十八年诸侯伐齐晋侯将济河献子以朱丝系玉二&#而祷曰齐环怙恃其险负其众庶弃好背盟陵虐神主曾臣彪将率诸侯以讨焉其官臣偃实先后之苟捷有功无作神羞官臣偃无敢复济唯尔有神裁之沈玉而济十月丙寅晦齐师夜遁师旷告晋侯曰鸟乌之声乐齐师其遁邢伯告中行伯曰有班马之声齐师其遁叔向告晋侯曰城上有乌齐师其遁十九年春晋侯伐齐先归公飨晋六卿于蒲圃赐之三命之服军尉司马司空舆尉侯奄皆受一命之服贿偃束锦加璧乘马先吴寿梦之鼎偃归济河病二月甲寅卒而视不可含宣子盥而抚之曰事吴敢不如事主犹视栾怀子曰其为未卒事于齐故也乎乃复抚之曰主苟终所不嗣事于齐者有如河乃瞑受含宣子出曰吾浅之为丈夫也　　荀盈
按春秋臣传荀盈字伯夙知罃之子也是曰知悼子荀氏至林父曰中行氏弟首氏曰知氏昭九年六月荀盈卒未葬晋侯饮酒乐膳宰屠蒯趋入请佐许之而遂酌以饮工曰女为君耳将司聪也辰在子卯谓之疾日君彻宴乐学人舍业为疾故也君之卿佐是为股肱股肱或亏何痛如之女弗闻而乐是弗聪也又饮外嬖嬖叔曰女为君目将司明也服以旌礼礼以行事事有其物物有其容今君之容非其物也而女不见是不明也亦自饮也曰味以行气气以实志志以定言言以出令臣实司味二御失官而君弗命臣之罪也公说彻酒初公欲废知氏而立其外嬖为是悛而止　　荀吴
按春秋臣传中行穆子名荀吴偃之子也昭公元年穆子败无终及群狄于太原崇卒也魏舒请毁车为行为五陈以相离两于前伍于后专为右角参为左角偏为前拒以诱之狄人笑之未陈而薄之大败之十五年秋吴帅师伐鲜虞围鼓鼓人或请以城叛不许左右曰司徒不勤而可以获城何故不为穆子曰吾闻诸叔向曰好恶不愆民知所适事无不济或以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇民力能则进否则退量力而行吾不可以欲城而迩奸所丧滋多使鼓人杀叛人而缮守备围鼓三月鼓人或请降使其民见曰犹有食邑姑修而城军吏曰获城而弗取勤民而顿兵何以事君穆子曰吾以事君也获一邑而教民怠将焉用邑邑以贾怠不如完旧贾怠无卒弃旧不祥鼓人能事其君率义不爽好恶不愆城可获而民知义所有死命而无二心不亦可乎鼓人告食竭力尽而后取之克鼓而反不戮一人以鼓子鞮归令鼓人各复其所非僚弗从鼓子之臣曰夙沙厘以其孥行军吏执之辞曰我君是事非事土也名曰君臣岂曰土臣今君实迁臣何赖于鼓穆子召之曰鼓有君矣尔止事君吾定而禄爵答曰臣委质于狄之鼓未委质于晋之鼓也臣闻委质为臣无有二心委质而策死古之法也君有烈名臣无畔质敢即私利以烦司寇而乱旧法其若不虞何穆子叹谓其左右曰吾何德之务而有是臣也乃使行既而献言于公与鼓子田于河阴使夙沙厘相之十七年晋侯使屠蒯如周请有事于雒与三涂苌弘曰客容猛非祭也其伐戎乎九月吴帅师涉自棘津使祭史先用牲于雒陆浑人弗知师从之遂灭陆浑　　荀跞
按左传昭公十五年十二月晋荀跞如周葬穆后　　荀寅按春秋臣传荀寅晋卿中行文子荀吴之子也昭公二十九年从赵鞅城汝滨遂赋晋国一鼓铁以铸刑鼎着范宣子所为刑书焉仲尼曰晋其亡乎失其度矣夫晋国将守唐叔之所受法度以经纬其民所谓度也文公是以作执秩之官为被庐之法以为盟主今弃是度也而为刑鼎民在鼎矣何以为国且夫宣子之刑夷之搜也晋国之乱制也若之何以为法蔡史墨曰范氏中行氏其亡乎定四年刘文公合诸侯于召陵谋伐楚也寅求货于蔡晋于是乎失诸侯十三年赵鞅起晋阳之慝至哀四年寅奔鲜虞鲜虞纳寅于柏人五年晋围柏人荀寅士吉射奔齐初范氏之臣王生恶张柳朔言诸昭子使为柏人昭子曰夫非而雠乎对曰私雠不及公好不废过恶不去善义之经也臣敢违之及范氏出张柳朔谓其子尔从主勉之我将止死王生授我矣吾不可以僭之遂死于柏人　　荀瑶
按春秋臣传荀瑶荀跞之孙知襄子也是曰知伯父荀申曰知宣子宣子将以瑶为后知果曰不如宵也宣子曰宵也狠对曰宵之狠在面瑶之狠在心心狠败国面狠不害瑶之贤于人者五其不逮者一美鬓长大则贤射御足力则贤伎艺毕给则贤巧文辨慧则贤强毅果敢则贤如是而甚不仁夫以其五贤陵人而以不仁行之谁能待之若果立瑶也知宗必灭弗听知果别族为辅氏及知氏之亡惟辅果在初襄子为室美士茁夕焉知伯曰室美夫对曰美则美矣抑臣亦有惧也知伯曰何惧对曰臣以秉笔事君志有之高山峻原不生草木松柏之地其土不肥今土木胜臣惧其不安人也室成三年而知氏亡　　荀卿
按史记荀卿传荀卿赵人年五十始来游学于齐齐襄王时荀卿最为老师齐尚修列大夫之而荀卿三为祭酒焉齐人或谗荀卿荀卿乃适楚而春申君以为兰陵令春申君死而荀卿废因家兰陵李斯尝为弟子已而相秦荀卿嫉浊世之政于是推儒墨道德之行事兴坏序列着数万言而卒葬兰陵注
</div>
    <div class="pagination">
<a href="氏族典卷诸姓部_page183.html">上一页</a><span>...</span><a href="氏族典卷诸姓部_page179.html">179</a><a href="氏族典卷诸姓部_page180.html">180</a><a href="氏族典卷诸姓部_page181.html">181</a><a href="氏族典卷诸姓部_page182.html">182</a><a href="氏族典卷诸姓部_page183.html">183</a><span class="current-page">184</span><a href="氏族典卷诸姓部_page185.html">185</a><a href="氏族典卷诸姓部_page186.html">186</a><a href="氏族典卷诸姓部_page187.html">187</a><a href="氏族典卷诸姓部_page188.html">188</a><a href="氏族典卷诸姓部_page189.html">189</a><span>...</span><a href="氏族典卷诸姓部_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
