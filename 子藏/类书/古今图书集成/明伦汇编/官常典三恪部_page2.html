<!DOCTYPE html>
<html>
<head>
    <meta charset="UTF-8">
    <title>官常典三恪部 - 第 2 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典三恪部 - 第 2 页/共 5 页</h1>
    <div class="content">天福四年秋九月癸未封李从益为郇国公以奉唐后按五代史晋高祖本纪云云
　　汉
高祖天福十二年夏五月甲午以郇国公李从益知南朝军国事按五代史汉高祖本纪云云
　　宋
太祖建隆元年诏封周帝为郑王正朔服色一如旧制按宋史太祖本纪显德七年太祖即皇帝位迁恭帝及符后于西宫易其帝号曰郑王尊符后为周太后正月乙巳大赦改元建隆　按礼志太祖建隆元年正月四日诏曰封二王之后备三恪之宾所以示子传孙兴灭继绝夏商之居杞宋周隋之启介酅古先哲王实用兹道矧予凉德历试前朝虽周德下衰勉从于禅让而虞宾在位岂忘于烝尝其封周帝为郑王以奉周嗣正朔服色一如旧制又诏曰矧惟躬逮事周室讴歌讼狱虽归新造之邦庙貌园陵岂忘旧君之礼其周朝嵩庆二陵及六庙宜令有司以时差官朝拜祭享永为定式仍命周宗正卿郭□行礼建隆三年冬十二月甲辰周郑王出居房州按宋史太祖本纪云云
开宝元年诏周太祖世宗陵寝侧各设庙宇
按宋史太祖本纪不载　按礼志干德六年八月诏于周太祖世宗陵寝侧各设庙宇塑像命右赞善大夫王硕管勾修盖开宝六年周郑王殂素服发哀辍朝
按宋史太祖本纪开宝六年三月乙卯朔周郑王殂于房州上素服发哀辍朝十日谥曰恭帝命还葬庆陵之侧陵曰顺陵　按礼志六年三月周郑王殂诏辍朝十日帝素服发哀于便殿十月四日葬周恭帝于顺陵诏特辍四日五日朝参仁宗天圣六年录故虢州防御使柴贵子肃为三班奉职按宋史仁宗本纪不载　按礼志云云
天圣七年录故太子少傅柴守礼孙咏为三班奉职并录柴氏后按宋史仁宗本纪不载　按礼志七年录故太子少傅柴守礼孙咏为三班奉职其后又录柴氏之后曰熙曰愈曰若拙曰上善并为三班奉职曰余庆曰织为州长史助教曰贻廓等十一人复其身仍各赐钱一万又录世宗曾孙揆柔及贵曾孙日宣守礼曾孙若讷皆为三班奉职嘉佑四年封柴咏为崇义公以奉周祀
按宋史仁宗本纪四年四月封柴氏后为崇义公给田四十顷以奉周室祀　按礼志嘉佑四年著作郎何鬲言昔舜受尧禹受舜之天下而封丹朱商均以为国宾周汉以降以及于唐莫不崇奉先代延及苗裔本朝受周天下而近代之盛莫如唐自梁以下皆不足以崇袭臣愿考求唐周之裔以备二王之后授以爵命封县立庙世世承袭永为国宾事下太常议曰古者立二王后不惟继绝兼取其明德可法五代草创载祀不永文章制度一无所考上取唐室世数巳远于经不合惟周则我受禅之所自义不可废宜访求子孙如孔子后衍圣公授一京官爵以公号使专奉庙飨岁时存问赐之粟帛牲器祭服每遇时祀并从官给其庙宇亦加严饬如此则上不失继绝之义度之于今亦简而易行从之四月诏曰先王推绍天之序尚尊贤之义其后嗣宾以殊礼岂非圣人稽古报功之大典哉国家受命之元继周而王虽民灵欣戴历数允集而虞宾将逊德美丕显顷者推命本始褒及支庶每遇南郊许奏白身一名充班行恩则厚矣而义未称将上采姚姒之旧略循周汉之典详其世嫡优以公爵异其仕进之路伸以土田之锡俾庙寝有奉飨祀不辍庶几乎春秋通三统厚先代之制矣宜令有司取柴氏谱系于诸房中推最长一人令岁时亲奉周室祀事如白身即与京主簿如为班行者即比类换文资仍封崇义公与河南府郑州合入差遣给公田十顷专管勾陵庙应缘祭飨礼料所须皆从官给如至知州资序即别与差遣却取以次近亲令袭爵授官永为定式八月太常礼院定到内殿崇班相州兵马都监柴咏于柴氏诸族最长诏换殿中丞封崇义公签书奉宁军节度判官事以奉周祀又以六庙在西京而岁时祭飨无器服之数令有司以三品服一四品服二及所当用祭器给之神宗熙宁三年春正月癸丑录唐李氏周柴氏后按宋史神宗本纪云云熙宁四年御史台司马光请周后封郭氏不果按宋史神宗本纪不载　按礼志熙宁四年西京留司御史台司马光言崇义公柴咏祭祀不以仪式周本郭姓世宗后侄为郭氏后今存周后则宜封郭氏子孙以奉周祀帝阅奏问王安石安石曰宋受天下于世宗柴氏也帝曰为人后者为之子安石曰为人后于异姓非礼也虽受天下于郭氏岂可以天下之故而易其姓氏所出帝然之熙宁五年封柴若讷为崇义公
按宋史神宗本纪不载　按礼志五年正月柴咏致仕咏长子早亡嫡孙夷简当袭太常礼院言夷简有过合以次子西头供奉官若讷承袭诏以若讷为卫尉寺丞袭封崇义公签书河南府判官厅公事徽宗重和元年诏立周恭帝后按宋史徽宗本纪重和元年闰月丙子诏周柴氏后已封崇义公复立恭帝后以为宣义郎监周陵庙世世为国三恪　按礼志徽宗诏曰昔我艺祖受禅于周嘉佑中择柴氏旁支一名封崇义公议者谓不当封周然禅国者周而三恪之封不及礼盖未尽除崇义公依旧外择柴氏最长见在者以其祖父为周恭帝后以其孙世世为宣义郎监周陵庙与知县请给以示继绝之仁为国三恪永为定制高宗绍兴五年以柴叔夏袭封崇义公
按宋史高宗本纪绍兴五年夏四月壬子访得周后柴叔夏袭封崇义公绍兴二十六年以柴国器袭封崇义公
按宋史高宗本纪不载　按礼志二十六年叔夏升知州资序别与差遣以子国器袭封令居衢州朝廷有大礼则入侍祠如故事其柴大有柴安宅亦各补官理宗淳佑九年又以世宗八世孙柴彦□封崇义公诏求隋唐五代之后皆命官使守其祀按宋史理宗本纪淳佑九年春正月庚申诏周世宗八世孙柴彦□补承务郎袭封崇义公　按礼志九年又以世宗八世孙柴彦□特补承务郎袭封崇义公时又求隋唐及朱氏李氏石氏刘氏郭氏之后及吴越荆南湖南蜀汉诸国之子孙皆命以官使守其祀　　元
世祖至元十三年封宋主为瀛国公
按宋史瀛国公本纪德佑二年春正月辛未遣监察御史刘岊奉表称臣上大元皇帝尊号曰仁明神武皇帝甲申大元兵至□亭山遣监察御史杨应奎上传国玺降其表曰宋国主臣谨百拜奉表言臣眇然幼冲遭家多难权奸似道背盟误国至勤兴师问罪臣非不能迁避以求苟全今天命有归臣将焉往谨奉太皇太后命削去帝号以两浙福建江东西湖南二广两淮四川见存州郡悉上圣朝为宗社生灵祈哀请命伏望圣慈垂念不忍臣三百余年宗社遽至陨绝曲赐存全则赵氏子孙世世有赖不敢弭亡二月辛丑率百官拜表祥曦殿诏谕郡县使降大元使者入临安府封府库收史馆礼寺图书及百司符印告敕罢官府及侍卫军壬寅犹遣贾余庆吴坚谢堂刘岊家铉翁充祈请使是日大元军军钱塘江沙上潮三日不至三月丁丑入朝五月丙申朝于上都降封开府仪同三司瀛国公按元史世祖本纪至元十三年春正月癸酉宋相陈宜中遣军器监刘庭瑞宋主称藩表诣军前禀议乙亥宋复遣监察御史刘岊宋主称藩表至军前为宗社生灵请命甲申军次高亭山宋主遣其保康军承宣使尹甫和州防御使吉甫等传国玉玺及降表诣军前其辞曰大宋国主谨百拜奉表于大元仁明神武皇帝陛下臣昨尝遣侍郎柳岳正言洪雷震捧表驰诣阙庭敬伸卑悃伏计已彻圣听臣焉幼冲遭家多难权奸似道背盟误国臣不及知至于兴师问罪宗社阽危生灵可念臣与太皇日夕忧惧非不欲迁辟以求两全实以百万生民之命寄臣之身今天命有归臣将焉往惟是世传之镇宝不敢爱惜谨奉太皇命戒痛自贬损削帝号以两浙福建江东西湖南北二广四川见在州郡谨悉奉上圣朝为宗社生灵祈哀请命欲望圣慈垂哀祖母太后耄及卧病数载臣茕茕在疚情有足矜不忍臣祖宗三百年宗社遽至殒绝曲赐裁处特与存全大元皇帝再生之德则赵氏子孙世世有赖不敢弭忘臣无任感天望圣激切屏营之至伯颜既受降表玉玺复遣囊加带以赵尹甫贾余庆等还临安召宰相出议降事乙酉师次临安北十五里遣宣抚程鹏飞计议孙鼎亨囊加带洪君祥入宫安谕太皇谢氏宋主祖母谢氏遣其丞相吴坚文天祥枢密谢堂安抚贾余庆中贵邓惟善来见伯颜于明因寺伯颜以其降表不称臣仍书宋号遣程鹏飞洪君祥偕来使贾余庆复往易之己丑军次湖州巿遣千户囊加带省掾王佑赍传国玉玺赴阙辛卯张弘范孟祺程鹏飞赍所易宋主称臣降表至军前二月己亥克临江军庚子宋主率文武百僚诣祥曦殿望阙上表乞为藩辅遣右丞相兼枢密使贾余庆枢密使谢堂端明殿学士签枢密院事家铉翁端明殿学士同签枢密院事刘岊奉表以闻宋主祖母太皇太后亦奉表及笺宋主遣其右丞相贾余庆等充祈请使诣阙请命右丞相命吴坚文天祥同行行中书省右丞相伯颜等以宋主举国内附具表称贺庚申召伯颜偕宋君臣入朝三月乙亥伯颜等发临安丁丑阿塔海阿剌罕董文炳诣宋主宫趣宋主同太后入觐郎中孟祺奉诏宣读至免系颈牵羊之语太后全氏闻之泣谓宋主曰荷天子圣慈活汝当望阙拜谢宋主拜毕子母皆肩舆出宫唯太皇太后谢氏以疾留庚辰囊加带以宋玉玺来上夏五月乙未朔伯颜以宋主至上都制授开府仪同三司检校大司徒封瀛国公　　明
太祖洪武三年封元顺帝孙为崇礼侯
按元史顺帝本纪至正二十八年夏四月帝殂于应昌五月癸卯大明兵袭应昌府皇孙买的里八剌及后妃并宝玉皆被获皇太子爱猷识理达腊从十数骑遁大明皇帝以帝知顺天命退避而去特加其号曰顺帝而封买的里八剌为崇礼侯按明大政纪洪武三年六月壬申左副将军李文忠遣人送俘获故元诸王买的里八剌等及其宝册至京城省臣杨宪等请以买的里八剌献俘于庙宝册令百官具朝服进上曰宝册贮之库不必进也古者虽有献俘之礼武王伐殷曾用之乎宪曰武王事殆不可知唐太宗尝行之上曰太宗是待王世充若遇隋之子孙恐不行此礼元入中国百年之内生齿甚繁家给人足朕之祖父亦预享其太平虽古有献俘之礼不忍加之只令服本俗衣以朝朝毕赐以中国衣冠就令谢恩复谓宪曰故国之妃朝于君者元有此礼不必效之亦令衣本俗衣于中宫朝见见毕赐中国之服亦令谢恩乙亥封买的里八剌为崇礼侯七月甲辰赐崇礼侯买的里八剌母妃以下镀金银首饰并纱罗布服十月辛巳遣使致书故元太子爱猷识里达剌十二月癸亥故元主之子失笃儿国舅阿里麻思海牙驸马忙哥失等来降诏各赐第宅七年九月丁丑上谓廷臣曰草木无心遇春而茂遇秋而零落气之所感犹知荣悴况于人乎崇礼侯买的里八剌南来已五载今既长成岂无父母乡土之思宜遣之还于是厚礼而归之
　三恪部汇考二
　　周一
　　陈
武王克商始封妫满于陈以备三恪
按左传襄公二十五年子产曰昔虞阏父为周陶正以服事我先王先王赖其利器用也与其神明之后也庸以元女太姬配胡公而封诸陈以备三恪按史记周本纪武王十一年伐纣罢兵西归追思先圣王乃封帝舜之后于陈
注
正义曰括地志云陈州宛丘县在陈城中即古　陈国也帝舜后遏父为周武王陶正武王赖其器　用封其子妫满于陈都宛丘之侧按陈世家陈胡公满者虞帝舜之后也昔舜为庶人时尧妻之二女居于妫汭其后因为氏姓姓妫氏舜已崩传禹天下而舜子商均为封国夏后之时或失或续至于周武王克殷纣乃复求舜后得妫满封之于陈以奉帝舜祀是为胡公
注
索隐曰按左传虞遏父为周陶正以服事武王　杜注遏父舜之后陶正官名是生满者也按路史胡舜裔也归姓胡公世不淫至虞阏父为周陶正武王配其子胡公满以太姬锡之妫姓与肃慎之瑶复之于陈以备三客厉王二十四年陈侯圉戎薨子宁立（
按世家自胡公至慎公无年可
　考幽公以下始纪年数今按左传桓五年为陈桓公卒之年逆推至陈幽公宁则宁之立当在是年）按史记陈世家胡公卒子申公犀侯立申公卒弟相公□羊立相公卒立申公子突是为孝公孝公卒子慎公圉戎立慎公当周厉王时慎公卒子幽公宁立幽公十二年周厉王奔于彘按厉王三十七年流
于彘应为幽公十三年

厉王四十七年陈侯宁薨子孝立（
按宁自厉王二十五年纪元至此得
　二十三年）

按史记陈世家幽公宁二十三年卒子厘公孝立厘公六年周宣王即位按此为初立之六
年实纪元之五年

宣王三十二年陈侯孝薨子灵立（
按孝自厉王四十八年纪元至此得
　三十六年）

按史记陈世家厘公孝三十六年卒子武公灵立幽王元年陈侯灵薨子说立按灵自宣王三十三
年纪元至此得十五年

按史记陈世家武公灵十五年卒子夷公说立是岁周幽王即位幽王四年陈侯说薨弟燮立
按说自幽王二年
纪元至此得三年

按史记陈世家夷公说三年卒弟平公燮立平公七年周幽王为犬戎所杀周东徙秦始列为诸侯平王十六年陈侯燮薨子圉立按燮自幽王五年纪
元至此得二十三年

按史记陈世家平公燮二十三年卒子文公圉立平王二十六年陈侯圉薨子鲍立（按燮自平王十七年纪元至此得十
　年）
按史记陈世家文公元年取蔡女生子佗十年文公卒子桓公鲍立桓公二十三年鲁隐公初立桓王元年夏宋陈蔡卫伐郑秋陈人执卫州吁按春秋隐公四年　按左传四年春卫州吁□桓公而立宋殇公之即位也公子冯出奔郑郑人欲纳之及卫州吁立将修先君之怨于郑而求宠于诸侯以和其民使告于宋曰君若伐郑以除君害君为主敝邑以赋与陈蔡从则卫国之愿也宋人许之于是陈蔡方睦于卫故宋公陈侯蔡人卫人伐郑围其东门五日而还州吁未能和其民厚问定君于石子石子曰王觐为可曰何以得觐曰陈桓公方有宠于王陈卫方睦若朝陈使请必可得也厚从州吁如陈石碏使告于陈曰卫国褊小老夫耄矣无能为也此二人者实□寡君敢即图之陈人执之而请□于卫九月卫人使右宰丑□杀州吁于濮石碏使其宰獳羊肩□杀石厚于陈桓王三年夏五月郑侵陈
按春秋不书　按左传隐公六年夏五月庚申郑伯侵陈大获往岁郑伯请成于陈陈侯不许五父谏曰亲仁善邻国之宝也君其许郑陈侯曰宋卫实难郑何能为遂不许桓王四年冬十二月陈及郑平
按春秋不书　按左传隐公七年冬陈及郑平十二月陈五父如郑□盟壬申及郑伯盟歃如忘泄伯曰五父必不免不赖盟矣郑良佐如陈□盟辛巳及陈侯盟亦知陈之将乱也郑公子忽在王所故陈侯请妻之郑伯许之乃成□桓王五年夏四月甲辰郑公子忽如陈逆妇妫按春秋不书　按左传隐公八年夏四月甲辰郑公子忽如陈逆妇妫辛亥以妫氏归甲寅入于郑陈针子送女先配而后祖针子曰是不为夫妇诬其祖矣非礼也何以能育桓王十年春三月齐侯鲁侯陈侯郑伯会于稷以成宋乱按春秋桓公二年
桓王十三年春正月甲戌己丑陈侯鲍卒公子佗杀太子免而自立夏葬陈桓公秋蔡人卫人陈人从王伐郑按春秋桓公五年　按左传五年春正月甲戌己丑陈侯鲍卒再赴也于是陈乱文公子佗杀太子免而代之公疾病而乱作国人分散故再赴夏王夺郑伯政郑伯不朝秋王以诸侯伐郑郑伯御之王为中军虢公林父将右军蔡人卫人属焉周公黑肩将左军陈人属焉郑子元请为左拒以当蔡人卫人为右拒以当陈人曰陈乱民莫有斗心若先犯之必奔王卒顾之必乱蔡卫不枝固将先奔既而萃于王卒可以集事从之曼伯为右拒祭仲足为左拒原繁高渠弥以中军奉公为鱼丽之陈先偏后伍伍承弥缝战于繻葛命二拒曰旝动而鼓蔡卫陈皆奔王卒乱郑师合以攻之王卒大败祝聃射王中肩王亦能军祝聃请从之公曰君子不欲多上人况敢陵天子乎苟自救也社稷无陨多矣夜郑伯使祭足劳王且问左右按史记陈世家桓公弟佗其母蔡女故蔡人为佗杀五父及桓公太子免而立佗是为厉公桓王十四年秋蔡人杀陈佗而立桓公之子跃按春秋桓公六年
注
佗立逾年不称爵者篡立未会诸侯也
按公羊传蔡人杀陈佗陈佗者何陈君也陈君则曷为谓之陈佗绝也曷为绝之贱也其贱奈何外淫也恶乎淫淫乎蔡蔡人杀之　按谷梁传蔡人杀陈佗陈佗者陈君也其曰陈佗何也匹夫行故匹夫称之也其匹夫行奈何陈侯□猎淫猎于蔡与蔡人争禽蔡人不知其是陈君也而杀之何以知其是陈君也两下相杀不道其不地于蔡也按史记陈世家厉公取蔡女蔡女与蔡人乱厉公数如蔡淫七年厉公所杀桓公太子免之三弟长曰跃中曰林少曰杵臼共令蔡人诱厉公以好女与蔡女共杀厉公而立跃是为利公利公者桓公子也桓王十九年秋九月宋公陈侯鲁公子柔蔡叔盟于折按春秋桓公十一年
桓王二十年秋八月陈侯跃薨弟林立
按春秋桓公十二年

注
厉公也十一年与鲁大夫盟于折不书葬鲁不　会也按史记陈世家利公立五月卒中弟林立
桓王二十二年冬十二月宋人以齐人蔡人卫人陈人伐郑按春秋桓公十四年
桓王二十三年冬十一月宋公卫侯陈侯鲁侯会于袲伐郑按春秋桓公十五年　按左传十五年冬会于袲谋伐郑将纳厉公也弗克而还庄王元年夏四月宋公鲁侯卫侯陈侯蔡侯伐郑按春秋桓公十六年庄王二年秋八月蔡季自陈归于蔡
按春秋桓公十七年　按左传十七年夏蔡桓侯卒蔡人召蔡季于陈秋蔡季自陈归于蔡蔡人嘉之也注
季蔡侯弟也言归为陈所纳
庄王四年冬十月乙亥陈侯林薨弟杵臼立
按春秋庄公元年
庄王五年春二月葬陈庄公
按春秋庄公二年
庄王七年夏齐侯陈侯郑伯遇于垂
按春秋庄公四年
庄王八年冬鲁侯会齐人宋人陈人蔡人伐卫按春秋庄公五年　按左传五年冬伐卫纳惠公也庄王十一年春正月鲁师次于郎以俟陈人蔡人按春秋庄公八年庄王十五年冬十月宋万出奔陈
按春秋庄公十二年　按左传十二年秋宋万□闵公于蒙泽冬南宫万奔陈宋人请于陈以赂陈人使妇人饮之酒而以犀革裹之比及宋手足皆见僖王元年春齐侯宋人陈人蔡人邾人会于北杏按春秋庄公十三年　按左传十三年春会于北杏以平宋乱僖王二年春齐人陈人曹人伐宋
按春秋庄公十四年
僖王三年春齐侯宋公陈侯卫侯郑伯会于鄄按春秋庄公十五年僖王四年冬十二月齐侯宋公陈侯鲁侯卫侯郑伯许男滑伯滕子同盟于幽按春秋庄公十六年　按左传十六年冬同盟于幽郑成也
注
陈国小每盟会皆在卫下齐桓始霸楚亦始强　陈侯介于二大国之间而为三恪之客故齐桓因　而进之遂班在卫上终于春秋惠王元年春逆王后于陈
按春秋不书　按左传庄公十八年春虢公晋侯郑伯使原庄公逆王后于陈陈妫归于京师实惠后惠王二年秋鲁公子结媵陈人之妇于鄄遂及齐侯宋公盟冬齐人宋人陈人伐鲁西鄙按春秋庄公十九年
惠王五年春陈人杀其公子御寇陈公子完与颛孙奔齐按春秋庄公二十二年公子完颛孙奔齐不书　按左传二十二年春陈人杀其太子御寇陈公子完与颛孙奔齐颛孙自齐来奔齐侯使敬仲为卿辞曰羁旅之臣幸若获宥及于宽政赦其不闲于教训而免于罪戾弛于负担君之惠也所获多矣敢辱高位以速官谤请以死告诗云翘翘车乘招我以弓岂不欲往畏我友朋使为工正饮桓公酒乐公曰以火继之辞曰臣卜其昼未卜其夜不敢君子曰酒以成礼不继以淫义也以君成礼弗纳于淫仁也初懿氏卜妻敬仲其妻占之曰吉是谓凤皇于飞和鸣锵锵有妫之后将育于姜五世其昌并于正卿八世之后莫之与京陈厉公蔡出也故蔡人杀五父而立之生敬仲其少也周史有以周易见陈侯者陈侯使筮之遇观之否曰是谓观国之光利用宾于王此其代陈有国乎不在此其在异国非此其身在其子孙光远而自他有耀者也坤土也巽风也干天也风为天于土上山也有山之材而照之以天光于是乎居土上故曰观国之光利用宾于王庭实旅百奉之以玉帛天地之美具焉故曰利用宾于王犹有观焉故曰其在后乎风行而着于土故曰其在异国乎若在异国必姜姓也姜大岳之后也山岳则配天物莫能两大陈衰此其昌乎及陈之初亡也陈桓子始大于齐其后亡也成子得政惠王七年冬戎侵曹曹羁出奔陈
按春秋庄公二十四年
惠王八年春陈侯使女叔聘于鲁冬鲁公子友如陈按春秋庄公二十五年　按左传二十五年春陈女叔来聘始结陈好也
注
季友相鲁原仲相陈二人有旧故女叔来聘季　友冬亦报聘嘉好接备卿以字为嘉则称名其常　也惠王十年夏六月齐侯宋公鲁侯陈侯郑伯同盟于幽秋鲁公子友如陈葬原仲按春秋庄公二十七年　按左传二十七年夏同盟于幽陈郑服也秋公子友如陈葬原仲原仲季友之旧也惠王十五年冬十月鲁子般卒成季奔陈
按春秋庄公三十二年　按左传三十二年冬十月己未共仲使圉人荦贼子般于党氏成季奔陈惠王十六年秋八月鲁请复季友于陈按春秋闵公元年　按左传元年秋八月公及齐侯盟于落姑请复季友也齐侯许之使召诸陈公次于郎以待之惠王十七年冬十二月郑高克奔陈
按春秋不书　按左传闵公元年冬郑人恶高克使帅师次于河上久而弗召师溃而归高克奔陈郑人为之赋清人惠王二十一年春正月齐侯宋公陈侯鲁侯卫侯郑伯许男曹伯侵蔡蔡溃遂伐楚次于陉夏楚屈完来盟于召陵齐人执陈辕涛涂秋鲁人江人黄人伐陈冬十二月鲁公孙兹齐人宋人卫人郑人许人曹人侵陈按春秋僖公四年　按左传四年春齐侯以诸侯之师侵蔡蔡溃遂伐楚师进次于陉夏楚子使屈完如师师退次于召陵齐侯陈诸侯之师与屈完乘而观之屈完及诸侯盟陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间共其资粮扉屦其可也齐侯说与之虎牢执辕涛涂秋伐陈讨不忠也冬叔孙戴伯帅师会诸侯之师侵陈陈成归辕涛涂　按公羊传涛涂之罪何辟军之道也其辟军之道奈何涛涂谓桓公曰君既服南夷矣何不还师滨海而东服东夷且归桓公曰诺于是还师滨海而东大陷于沛泽之中顾而执涛涂执者曷为或称侯或称人称侯而执者伯讨也称人而执者非伯讨也此执有罪何以不得为伯讨古者周公东征则西国怨西征则东国怨桓公假道于陈而伐楚则陈人不欲其反由己者师不正故也不修其师而执涛涂古人之讨则不然也惠王二十二年夏齐侯宋公陈侯鲁侯卫侯郑伯许男曹伯会王世子于首止秋八月诸侯盟于首止郑伯逃归不盟按春秋僖公五年　按左传五年夏会于首止会王太子郑谋宁周也惠王二十三年夏齐侯宋公陈侯鲁侯卫侯曹伯伐郑围新城秋楚人围许诸侯遂救许按春秋僖公六年　按左传六年夏诸侯伐郑以其逃首止之盟故也围新密郑所以不时城也秋楚子围许以救郑诸侯救许乃还惠王二十四年秋七月齐侯宋公鲁侯陈世子款郑世子华盟于□母按春秋僖公七年　按左传七年秋盟于□母谋郑故也惠王二十五年春正月王人齐侯宋公鲁侯卫侯许男曹伯陈世子款盟于洮郑伯乞盟按春秋僖公八年　按左传八年春盟于洮谋王室也郑伯乞盟请服也襄王四年冬十二月陈侯杵臼薨子款立
按春秋僖公十二年
襄王五年夏四月葬陈宣公齐侯宋公陈侯鲁侯卫侯郑伯许男曹伯会于咸按春秋僖公十三年　按左传十三年夏会于咸淮夷病杞故且谋王室也秋为戎难故诸侯戍周齐仲孙湫致之襄王七年春三月齐侯宋公陈侯鲁侯卫侯郑伯许男曹伯盟于牡丘且救徐按春秋僖公十五年　按左传十五年春楚人伐徐徐即诸夏故也三月盟干牡丘寻葵丘之盟且救徐也孟穆伯帅师及诸侯之师救徐诸侯次于匡以待之襄王八年冬十二月齐侯宋公陈侯鲁侯卫侯郑伯许男邢侯曹伯会于淮按春秋僖公十六年　按左传十六年冬十二月会于淮谋鄫且东略也襄王十一年冬鲁侯陈人蔡人楚人郑人盟于齐按春秋僖公十九年　按左传十九年秋陈穆公请修好于诸侯以无忘齐桓之德冬盟于齐修桓公之好也襄王十三年秋宋公楚子陈侯蔡侯郑伯许男曹伯会于盂执宋公纽伐宋按春秋僖公二十一年
襄王十五年秋楚人伐陈
按春秋僖公二十三年　按左传二十三年秋楚成得臣帅师伐陈讨其贰于楚也襄王十七年秋楚人围陈纳顿子于顿
按春秋僖公二十五年　按左传二十五年秋秦晋伐鄀楚斗克屈御寇以申息之师戍商密秦人过析隈入而系舆人以围商密昏而傅焉宵坎血加书伪与子仪子边盟者商密人惧曰秦取析矣戍人反矣乃降秦师秦师囚申公子仪息公子边以归楚令尹子玉追秦师弗及遂围陈纳顿子于顿襄王十九年冬楚人陈侯蔡侯郑伯许男围宋十二月甲戌鲁侯会诸侯盟于宋按春秋僖公二十七年　按左传二十七年冬楚子及诸侯围宋宋公孙固如晋告急襄王二十年夏四月卫侯奔楚适陈五月晋侯齐侯宋公鲁侯蔡侯郑伯卫子莒子盟于践土陈侯如会六月陈侯款薨子朔立冬晋侯齐侯宋公鲁侯蔡侯郑伯陈子莒子邾人秦人会于温诸侯遂围许按春秋僖公二十八年卫侯适陈不书　按左传二十八年夏四月卫侯闻楚师败惧出奔楚遂适陈冬会于温讨不服也丁丑诸侯围许遂会诸侯于许襄王二十一年夏六月王子虎鲁侯晋人宋人齐人陈人蔡人秦人盟于翟泉按春秋僖公二十九年　按左传二十九年夏公会王子虎晋狐偃宋公孙固齐国归父陈辕涛涂秦小子慭盟于翟泉寻践土之盟且谋伐郑也襄王二十五年冬十二月晋人陈人郑人伐许按春秋僖公三十三年　按左传三十三年冬晋陈郑伐许讨其贰于楚也楚令尹子上侵陈蔡陈蔡成遂伐郑将纳公子瑕门于桔柣之门瑕覆于周氏之汪外仆髡屯禽之以献文夫人敛而葬之郐城之下襄王二十七年夏六月宋公陈侯郑伯晋士縠鲁公孙敖盟于垂陇冬晋人宋人陈人郑人伐秦按春秋文公二年　按左传二年春公如晋未至夏六月穆伯会诸侯及晋司空士縠盟于垂陇晋讨卫故也书士縠堪其事也陈侯为卫请成于晋执孔达以说冬晋先且居宋公子成陈辕选郑公子归生伐秦取汪及彭衙而还以报彭衙之役卿不书为穆公故尊秦也谓之崇德襄王二十八年春正月鲁叔孙得臣晋人宋人陈人卫人郑人伐沉沉溃卫侯如陈按春秋文公三年卫侯如陈不书　按左传三年春庄叔会诸侯之师伐沈以其服于楚也卫侯如陈拜晋成也襄王三十一年夏季孙行父如陈
按春秋文公六年　按左传六年臧文仲以陈卫之睦也欲求好于陈夏季文子聘于陈且娶焉襄王三十二年秋八月诸侯晋大夫盟于扈
按春秋文公七年　按左传七年秋八月齐侯宋公卫侯陈侯郑伯许男曹伯会晋赵盾盟于扈晋侯立故也公后至顷王元年夏楚侵陈陈及楚平
按春秋不书　按左传文公九年夏楚侵陈克壶丘以其服于晋也秋楚公子朱自东夷伐陈陈人败之获公子茷陈惧乃及楚平顷王二年秋七月陈郑会楚于息
按春秋不书　按左传文公十年秋七月陈侯郑伯会楚子于息冬遂及蔡侯次于厥貉将以伐宋顷王五年夏陈侯朔薨子平国立按春秋文公十三年
顷王六年夏六月癸酉宋公陈侯鲁侯卫侯郑伯许男曹伯晋赵盾同盟于新城按春秋文公十四年　按左传十四年夏六月同盟于新城从于楚者服且谋邾也
注
</div>
    <div class="pagination">
<a href="官常典三恪部.html">上一页</a><a href="官常典三恪部.html">1</a><span class="current-page">2</span><a href="官常典三恪部_page3.html">3</a><a href="官常典三恪部_page4.html">4</a><a href="官常典三恪部_page5.html">5</a><a href="官常典三恪部_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
