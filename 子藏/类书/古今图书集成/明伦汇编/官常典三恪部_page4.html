<!DOCTYPE html>
<html>
<head>
    <meta charset="UTF-8">
    <title>官常典三恪部 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典三恪部 - 第 4 页/共 5 页</h1>
    <div class="content">
按春秋襄公六年　按左传六年春杞桓公卒始赴以名同盟故也灵王八年冬晋侯宋公鲁侯卫侯曹伯莒子邾子滕子薛伯杞伯小邾子齐世子光伐郑十二月己亥同盟于戏按春秋襄公九年　按左传九年冬十月诸侯伐郑庚午季武子齐崔杼宋皇郧从荀罃士□门于鄟门卫北宫括曹人邾人从荀偃韩起门于师之梁滕人薛人从栾黡士鲂门于北门杞人郳人从赵武魏绛斩行栗甲戌师于泛令于诸侯曰修器备盛□粮归老幼居疾于虎牢肆眚围郑郑人恐乃行成十一月己亥同盟于戏郑服也灵王九年春晋侯宋公鲁侯卫侯曹伯莒子邾子滕子薛伯杞伯小邾子齐世子光会吴于柤秋晋侯宋公鲁侯卫侯曹伯莒子邾子齐世子光滕子薛伯杞伯小邾子伐郑冬戍郑虎牢按春秋襄公十年　按左传十年春会于柤会吴子寿梦也灵王十年夏四月郑公孙舍之帅师侵宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑秋七月己未同盟于亳城北楚子郑伯伐宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑会于萧鱼按春秋襄公十一年
灵王十三年春正月晋士□齐崔杼宋华阅鲁季孙宿叔老卫北宫括郑公孙虿曹人莒人邾人滕人薛人杞人小邾人会吴于向夏四月晋荀偃齐崔杼宋华阅仲江鲁叔孙豹卫北宫括郑公孙虿曹人莒人邾人滕人薛人杞人小邾人伐秦按春秋襄公十四年　按左传十四年春吴告败于晋会于向为吴谋楚故也夏诸侯之大夫从晋侯伐秦以报栎之役也灵王十五年春三月晋侯宋公鲁侯卫侯郑伯曹伯莒子邾子薛伯杞伯小邾子会于溴梁按春秋襄公十六年
灵王十七年冬十月晋侯宋公鲁侯卫侯郑伯曹伯莒子邾子滕子薛伯杞伯小邾子同围齐按春秋襄公十八年　按左传十八年冬十月会于鲁济寻溴梁之言同伐齐齐侯御诸平阴堑防门而守之广里诸侯之士门焉齐人多死丙寅晦齐师夜遁十一月丁卯朔入平阴灵王十九年夏六月庚申晋侯齐侯宋公鲁侯卫侯郑伯曹伯莒子邾子滕子薛伯杞伯小邾子盟于澶渊按春秋襄公二十年　按左传二十年夏盟于澶渊齐成故也灵王二十一年冬晋侯齐侯宋公鲁侯卫侯郑伯曹伯莒子邾子薛伯杞伯小邾子会于沙随按春秋襄公二十二年　按左传二十二年冬会于沙随复锢栾氏也灵王二十二年春三月己巳杞伯□薨弟益姑立夏葬杞孝公按春秋襄公二十三年　按左传二十三年春杞孝公卒晋悼夫人丧之平公不彻乐非礼也礼为邻国阙灵王二十三年秋八月癸巳晋侯宋公鲁侯卫侯郑伯曹伯莒子邾子滕子薛伯杞伯小邾子会于夷仪按春秋襄公二十四年　按左传二十四年秋会于夷仪将以伐齐水不克灵王二十四年夏五月晋侯宋公鲁侯卫侯郑伯曹伯莒子邾子滕子薛伯杞伯小邾子会于夷仪秋七月己已同盟于重丘按春秋襄公二十五年　按左传二十五年夏会于夷仪伐齐以报朝歌之役秋七月己巳同盟于重丘齐成故也灵王二十七年夏杞与诸侯白狄朝于晋
按春秋不书　按左传襄公二十八年夏齐侯陈侯蔡侯北燕伯杞伯胡子沈子白狄朝于晋宋之盟故也景王元年夏晋荀盈齐高止宋华定鲁仲孙羯卫世叔仪郑公孙段曹人莒人滕人薛人小邾人城杞晋使鲁归杞田杞子盟于鲁按春秋襄公二十九年归杞田不书　按左传二十九年晋平公杞出也故治杞夏六月知悼子合诸侯之大夫以城杞孟孝伯会之郑子太叔与伯石往子太叔见太叔文子与之语文子曰甚乎其城杞也子太叔曰若之何哉晋国不恤周宗之阙而夏肄是屏其弃诸姬亦可知也已诸姬是弃其谁归之吉也闻之弃同即异是谓离德诗曰协比其邻昏姻孔云晋不邻矣其谁云之晋侯使司马女叔侯来治杞田弗尽归也晋悼夫人愠曰齐也取货先君若有知也不尚取之公告叔侯叔侯曰虞虢焦滑霍扬韩魏皆姬姓也晋是以大若非侵小将何所取武献以下兼国多矣谁得治之杞夏余也而即东夷鲁周公之后也而睦于晋以杞封鲁犹可而何有焉鲁之于晋也职贡不乏玩好时至公卿大夫相继于朝史不绝书府无虚月如是可矣何必瘠鲁以肥杞且先君而有知也毋宁夫人而焉用老臣杞文公来盟书曰子贱之也景王二年冬十月晋人齐人宋人卫人郑人曹人莒人邾人滕人薛人杞人小邾人会于澶渊宋灾故按春秋襄公三十年　按左传三十年为宋灾故诸侯之大夫会以谋归宋财冬十月叔孙豹会晋赵武齐公孙虿宋向戍卫北宫佗郑罕虎及小邾之大夫会于澶渊既而无归于宋景王九年春正月杞伯益姑薨弟郁立夏葬杞文公按春秋昭公六年　按左传六年春正月杞文公卒吊如同盟礼也景王十年夏四月晋人至鲁治杞田
按春秋不书　按左传昭公七年夏四月晋人来治杞田季孙将以成与之谢息为孟孙守不可曰人有言曰虽有挈瓶之知守不假器礼也夫子从君而守臣丧邑虽吾子亦有猜焉季孙曰君之在楚于晋罪也又不听晋鲁罪重矣晋师必至吾无以待之不如与之间习而取诸杞吾与子桃成反谁敢有之是得二成也鲁无忧而孟孙益邑子何病焉辞以无山与之莱柞乃迁于桃晋人为杞取成景王十四年秋晋韩起齐国弱宋华亥鲁季孙意如卫北宫佗郑罕虎曹人杞人会于厥慭按春秋昭公十一年　按左传十一年秋会于厥慭谋救蔡也景王十六年秋刘子晋侯齐侯宋公鲁侯卫侯郑伯曹伯莒子邾子滕子薛伯杞伯小邾子会于平丘八月甲戌同盟于平丘按春秋昭公十三年
敬王二年秋八月丁酉杞伯郁厘薨子成立冬葬杞平公按春秋昭公二十四年
敬王四年秋齐侯鲁侯莒子邾子杞伯盟于鄟陵按春秋昭公二十六年　按左传二十六年秋盟于鄟陵谋纳公也敬王十年冬晋韩不信齐高张宋仲几鲁仲孙何忌卫世叔申郑国参曹人莒人薛人杞人小邾人会城成周按春秋昭公三十二年
敬王十四年春三月刘子晋侯宋公鲁侯蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏会于召陵侵楚夏五月杞伯成梦于会子乞立秋七月葬杞悼公杞子乞之弟弒乞而自立按春秋定公四年弒隐公不书　按左传四年春三月刘文公合诸侯于召陵谋伐楚也按史记杞世家悼公十二年卒子隐公乞立七月隐公弟遂弒隐公自立是为厘公敬王三十三年杞厘公薨子维立
按春秋不书
按史记杞世家厘公十九年卒子愍公维立
元王五年杞伯之弟阏路弒其君而自立
按史记杞世家愍公十六年愍公弟阏路弒愍公代立是为哀公贞定王七年杞伯阏路薨子敕立
按史记杞世家哀公十年卒愍公子敕立是为出公贞定王十九年杞伯敕薨子春立按史记杞世家出公十二年卒子简公春立
贞定王二十四年楚灭杞杞亡
按史记杞世家简公立一年楚惠王之四十四年灭杞杞后陈亡三十四年杞小微其事不足称述（按简公立共四年云一年疑误）


　三恪部汇考四
　　周三
　　宋一
成王三年周公讨武庚诛之封微子启于宋以绍殷后按书经微子微子若曰父师少师殷其弗或乱正四方我祖底遂陈于上我用沈酗于酒用乱败厥德于下殷罔不小大好草窃奸宄卿士师师非度凡有辜罪乃罔恒获小民方兴相为敌雠今殷其沦丧若涉大水其无津涯殷遂丧越至于今曰父师少师我其发出狂吾家耄逊于荒今尔无指告予颠隮若之何其父师若曰王子天毒降灾荒殷邦方兴沈酗于酒乃罔畏畏咈其长旧有位人今殷民乃攘窃神祗之牺牷牲用以容将食无灾降监殷民用乂雠敛召敌雠不怠罪合于一多瘠罔诏商今其有灾我兴受其败商其沦丧我罔为臣仆诏王子出迪我旧云刻子王子弗出我乃颠隮自靖人自献于先王我不顾行遯　D%L子之命王若曰猷殷王元子惟稽古崇德象贤统承先王修其礼物作宾于王家与国咸休永世无穷呜呼乃祖成汤克齐圣广渊皇天眷佑诞厥受命抚民以宽除其邪虐功加于时德垂后裔尔惟践修厥猷旧有令闻恪慎克孝肃恭神人予嘉乃德曰笃不忘上帝时歆下民祗协庸建尔于上公尹兹东夏钦哉往敷乃训慎乃服命率由典常以蕃王室弘乃烈祖律乃有民永绥厥位毗予一人世世享德万邦作式俾我有周无斁呜呼往哉惟休无替朕命按史记周本纪武王封商纣子禄父殷之余民武王为殷初定未集乃使其弟管叔鲜蔡叔度相禄父治殷武王崩成王少周公乃行政当国管叔蔡叔群弟疑周公与武庚作乱畔周周公奉成王命伐诛武庚管叔放蔡叔以微子开代殷后国于宋　按宋微子世家微子开者殷帝乙之首子而纣之庶兄也纣既立不明淫乱于政微于数谏纣不听及祖伊以周西伯昌之修德灭国惧祸至以告纣纣曰我生不有命在天乎是何能为于是微子度纣终不可谏欲死之及去未能自决乃问于太师少师太师少师乃劝微子去遂行周武王伐纣克殷微子乃持其祭器造于军门肉袒面缚左牵羊右把茅膝行而前以告于是武王乃释微子复其位如故武王封纣子武庚禄父以续殷祀使管叔蔡叔傅相之武王崩成王少周公旦代行政当国管蔡疑之乃与武庚作乱欲袭成王周公周公既承成王命诛武庚杀管叔放蔡叔乃命微子开代殷后奉其先祀作微子之命以申之国于宋微子故能仁贤乃代武庚故殷之余民甚戴爱之微子开卒立其弟衍是为微仲
注
礼记曰微子舍其孙腯而立衍也郑元曰微子　适子死立其弟衍殷礼也索隐曰家语微子弟仲　思名衍一名泄嗣微子为宋公虽迁爵易位而班　级不过其故故以旧官为称故二子虽为宋公犹　微至子稽乃称宋公也厉王二十年宋公鲋祀薨子举立（
按宋自微仲至厉公皆无年可考自
　厘公以后始纪年数今历叙诸君而以厘公为编年之始）按史记宋微子世家微仲卒子宋公稽立宋公稽卒子丁公申立丁公申卒子愍公共立愍公共卒弟炀公熙立□公即位愍公子鲋祀弒炀公而自立曰我当立是为厉公厉公卒子厘公举立厘公十七年周厉王出奔彘厉王四十八年宋公举薨子立
按史记宋微子世家厘公卒子惠公立惠公四年周宣王即位宣王二十七年宋公薨子哀公立
按史记宋微子世家惠公三十年卒子哀公立宣王二十八年宋公薨子戴公立按史记宋微子世家哀公元年卒子戴公立
平王五年宋公薨子司空立
按史记微子世家戴公二十九年周幽王为犬戎所杀秦始列为诸侯三十四年戴公卒子武公司空立平王二十三年宋公司空薨子力立按史记宋微子世家武公十八年卒子宣公力立平王四十一年宋公力薨弟和立按史记宋微子世家宣公有太子与夷十九年宣公病让其弟和曰父死子继兄死弟及天下通义也我其立和和亦三让而受之宣公卒弟和立平王四十九年秋九月鲁及宋盟于宿
按春秋隐公元年　按左传惠公之季年败宋师于黄公立而求成焉元年秋九月及宋人盟于宿始通也平王五十一年秋八月庚辰宋公和卒立宣公之子与夷冬十二月癸未葬宋穆公按春秋隐公三年　按左传三年秋宋穆公疾召大司马孔父而属殇公焉曰先君舍与夷而立寡人寡人弗敢忘若以大夫之灵得保首领以没先君若问与夷其将何辞以对请子奉之以主社稷寡人虽死亦无悔焉对曰群臣愿奉冯也公曰不可先君以寡人为贤使主社稷若弃德不让是废先君之举也岂曰能贤光昭先君之令德可不务乎吾子其无废先君之功使公子冯出居于郑八月庚辰宋穆公卒殇公即位　按公羊传葬者曷为或日或不日不及时而日渴葬也不及时而不日慢葬也过时而日隐之也过时而不日谓之不能葬也当时而不日正也当时而日危不得葬也此当时何危尔宣公谓缪公曰以吾爱与夷则不若爱女以为社稷宗q主则与夷不若女盍终为君矣宣公死缪公立缪公逐其二子庄公冯与左师勃曰尔为吾子生毋相见死毋相哭与夷复曰先君之所为不与臣国而纳国乎君者以君可以为社稷宗庙主也今君逐君之二子而将致国乎与夷此非先君之意也且使子而可逐则先君其逐臣矣缪公曰先君之不尔逐可知矣吾立乎此摄也终致国乎与夷庄公冯杀与夷故君子大居正宋之祸宣公为之也桓王元年夏宋公鲁侯遇于清宋公陈侯蔡人卫人伐郑秋宋公陈侯鲁公子翚蔡人卫人伐郑按春秋隐公四年　按左传四年春公与宋公为会将寻宿之盟未及期卫人来告乱夏公及宋公遇于清宋殇公之即位也公子冯出奔郑郑人欲纳之及卫州吁立将修先君之怨于郑而求宠于诸侯以和其民使告于宋曰君若伐郑以除君害君为主敝邑以赋与陈蔡从则卫国之愿也宋人许之于是陈蔡方睦于卫故宋公陈侯蔡人卫人伐郑围其东门五日而还秋诸侯复伐郑宋公使来乞师公辞之羽父请以师会之公弗许固请而行桓王二年秋九月邾人郑人伐宋冬十二月宋人伐郑围长葛按春秋隐公五年　按左传五年秋九月宋人取邾田邾人告于郑曰请君释憾于宋敝邑为道郑人以王师会之伐宋入其郛以报东门之役宋人使来告命公闻其入郛也将救之问于使者曰师何及对曰未及国公怒乃止辞使者曰君命寡人同恤社稷之难今问诸使者曰师未及国非寡人之所敢知也冬十二月宋人伐郑围长葛以报入郛之役也桓公三年冬宋人取长葛鲁侯为周请籴于宋按春秋隐公六年　按左传六年秋宋人取长葛冬京师来告饥公为之请籴于宋卫齐郑桓王四年秋七月宋及郑平庚申盟于宿鲁侯为宋伐邾按春秋不书　按左传隐公七年秋宋及郑平七月庚申盟于宿公伐邾为宋讨也
注
公距宋更与郑平欲以郑为援今郑复与宋盟　故惧而伐邾欲以求宋故曰为宋讨桓王五年春宋公卫侯遇于垂秋七月庚午宋公齐侯卫侯盟于瓦屋按春秋隐公八年　按左传八年春齐侯将平宋卫有会期宋公以币请于卫请先相见卫侯许之故遇于犬丘齐人卒平宋卫于郑秋会于温盟于瓦屋以释东门之役冬齐侯使来告成三国公使众仲对曰君释三国之图以鸠其民君之惠也寡君闻命矣敢不承受君之明德桓王六年宋公不王郑以王命讨之
按春秋不书　按左传隐公九年宋公不王郑伯为王左卿士以王命讨之伐宋宋以入郛之役怨公不告命公怒绝宋使秋郑人以王命来告伐宋冬公会齐侯于防谋伐宋也桓王七年夏齐人鲁人郑人伐宋六月鲁侯败宋师于菅辛未取郜辛巳取防按春秋隐公十年　按左传十年春王正月公会齐侯郑伯于中丘癸丑盟于邓为师期夏五月羽父先会齐侯郑伯伐宋六月戊申公会齐侯郑伯于老桃壬戌公败宋师于菅庚午郑师入郜辛未归于我庚辰郑师入防辛巳归于我蔡人卫人郕人不会王命秋七月庚寅郑师入郊犹在郊宋人卫人入郑蔡人从之伐戴八月壬戌郑伯围戴癸亥克之取三师焉宋卫既入郑而以伐戴召蔡人蔡人怒故不和而败九月戊寅郑伯入宋桓王八年冬十月郑伯伐宋败之
按春秋不书　按左传隐公十一年冬十月郑伯以虢师伐宋壬戌大败宋师以报其入郑也桓王十年春正月戊申宋督弒其君与夷及其大夫孔父三月齐侯鲁侯陈侯郑伯会于稷以成宋乱按春秋桓公二年　按左传元年宋华父督见孔父之妻于路目逆而送之曰美而艳二年春宋督攻孔氏杀孔父而取其妻公怒督惧遂弒殇公会于稷以成宋乱为赂故立华氏也宋殇公立十年十一战民不堪命孔父嘉为司马督为太宰故因民之不堪命先宣言曰司马则然已杀孔父而弒殇公召庄公于郑而立之以亲郑以郜大鼎赂公齐陈郑皆有赂故遂相宋公　按公羊传宋督□其君与夷及其大夫孔父及者何累也弒君多矣舍此无累者乎曰有仇牧荀息皆累也舍仇牧荀息无累者乎曰有有则此何以书贤也何贤乎孔父孔父可谓义形于色矣其义形于色奈何督将弒殇公孔父生而存则殇公不可得而弒也故于是先攻孔父之家殇公知孔父死己必死趋而救之皆死焉孔父正色而立于朝则人莫敢过而致难于其君者孔父可谓义形于色矣桓王十九年春正月齐人卫人郑人宋人盟于恶曹秋九月宋人执郑祭仲宋公陈侯蔡叔鲁公子柔盟于折宋公鲁侯会于夫锺冬十二月宋公鲁侯会于阚按春秋桓公十一年　按左传郑昭公之败北戎也齐人将妻之昭公辞祭仲曰必取之君多内宠子无大援将不立三公子皆君也弗从十年夏郑庄公卒初祭封人仲足有宠于庄公庄公使为卿为公娶邓曼生昭公故祭仲立之宋雍氏女于郑庄公曰雍姞生厉公雍氏宗有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之　按公羊传祭仲者何郑相也何以不名贤也何贤乎祭仲以为知权也其为知权奈何古者郑国处于留先郑伯有善于鄫公者通乎夫人以取其国而迁郑焉而野留庄公死已葬祭仲将往省于留涂出于宋宋人执之谓之曰为我出忽而立突祭仲不从其言则君必死国必亡从其言则君可以生易死国可以存易亡少辽缓之则突可故出而忽可故反是不可得则病然后有郑国古人之有权者祭仲之权是也权者何权者反于经然后有善者也权之所设舍死亡无所设行权有道自贬损以行权不害人以行权杀人以自生亡人以自存君子不为也桓王二十年秋七月丁亥宋公鲁侯燕人盟于谷丘八月宋公鲁侯会于虚冬十一月宋公鲁侯会于龟十二月鲁师郑师伐宋丁未战于宋按春秋桓公十二年　按左传十二年夏公欲平宋郑秋公及宋公盟于句渎之丘宋成未可知也故又会于虚冬会于龟宋公辞平故与郑伯盟于武父遂帅师而伐宋战焉宋无信也桓王二十一年春二月己巳鲁侯纪侯郑伯及齐侯宋公卫侯燕人战齐师宋师卫师燕师败绩按春秋桓公十三年　按左传十三年春宋多赂于郑郑不堪命故以纪鲁及齐与宋卫燕战不书所战后也桓王二十二年冬十二月宋人齐人蔡人卫人陈人伐郑按春秋桓公十四年　按左传十四年冬宋人以诸侯伐郑报宋之战也焚渠门入及大逵伐东郊取牛首以大宫之椽归为卢门之椽桓王二十三年冬十一月宋公鲁侯卫侯陈侯会于袲伐郑按春秋桓公十五年　按左传十五年冬会于袲谋伐郑将纳厉公也弗克而还庄王元年春正月宋公鲁侯蔡侯卫侯会于曹夏四月宋公鲁侯卫侯陈侯蔡侯伐郑按春秋桓公十六年　按左传十六年春正月会于曹谋伐郑也夏伐郑庄王二年秋鲁人宋人卫人伐邾
按春秋桓公十七年　按左传十七年秋伐邾宋志也庄王五年冬十有二月乙酉宋公冯薨子捷立按春秋庄公二年庄王六年夏四月葬宋庄公
按春秋庄公三年
庄王八年冬鲁侯齐人宋人陈人蔡人伐卫
按春秋庄公五年　按左传五年冬伐卫纳惠公也庄王十三年春二月鲁侯侵宋三月宋人迁宿夏六月齐师宋师次于郎鲁侯败宋师于乘丘按春秋庄公十年　按左传十年夏六月齐师宋师次于郎公子偃曰宋师不整可败也宋败齐必还请击之公弗许自雩门窃出蒙皋比而先犯之公从之大败宋师于乘丘齐师乃还庄王十四年夏五月戊寅鲁侯败宋师于鄑秋宋大水鲁使人往吊按春秋庄公十一年　按左传十一年夏宋为乘丘之役故侵我公御之宋师未陈而薄之败诸鄑凡师敌未陈曰败某师皆陈曰战大崩曰败绩得□曰克覆而败之曰取某师京师败曰王师败绩于某秋宋大水公使吊焉曰天作淫雨害于粢盛若之何不吊对曰孤实不敬天降之灾又以为君忧拜命之辱臧文仲曰宋其兴乎禹汤罪己其兴也悖焉桀纣罪人其亡也忽焉且列国有凶称孤礼也言惧而名礼其庶乎既而闻之曰公子御说之辞也臧孙达曰是宜为君有恤民之心乘丘之役公以金仆姑射南宫长万公右歂孙生搏之宋人请之宋公靳之曰始吾敬子今子鲁囚也吾弗敬子矣病之庄王十五年秋八月甲午宋万弒其君捷及其大夫仇牧冬十月宋万出奔陈按春秋庄公十二年　按左传十二年秋宋万弒闵公于蒙泽遇仇牧于门批而杀之遇太宰督于东宫之西又杀之立子游群公子奔萧公子御说奔亳南宫牛猛获帅师围亳冬十月萧叔大心及戴武宣穆庄之族以曹师伐之杀南宫牛于师杀子游于宋立桓公猛获奔卫南宫万奔陈以乘车辇其母一日而至宋人请猛获于卫卫人欲勿与石祁子曰不可天下之恶一也恶于宋而保于我保之何补得一夫而失一国与恶而弃好非谋也卫人归之亦请南宫万于陈以赂陈人使妇人饮之酒而以犀革裹之比及宋手足皆见宋人皆醢之　按公羊传及者何累也弒君多矣舍此无累者乎孔父荀息皆累也舍孔父荀息无累者乎曰有有则此何以书贤也何贤乎仇牧仇牧可谓不畏强御矣其不畏强御奈何万尝与庄公战获乎庄公庄公归散舍诸宫中数月然后归之归反为大夫于宋与闵公博妇人皆在侧万曰甚矣鲁侯之淑鲁侯之美也天下诸侯宜为君者唯鲁侯尔闵公矜此妇人□其言顾曰此虏也尔虏焉故鲁侯之美恶乎至万怒搏闵公绝其脰仇牧闻君弒趋而至遇之于门手剑而叱之万臂摋仇牧碎其首齿着乎门阖仇牧可谓不畏强御矣僖王元年春齐侯宋人陈人蔡人邾人会于北杏按春秋庄公十三年　按左传十三年春会于北杏以平宋乱冬宋人背北杏之会僖王二年春齐人陈人曹人伐宋夏单伯会伐宋冬单伯会齐侯宋公卫侯郑伯于鄄按春秋庄公十四年　按左传十四年春诸侯伐宋齐请师于周夏单伯会之取成于宋而还冬会于鄄宋服故也僖王三年春齐侯%A陈侯卫侯郑伯会于鄄秋宋人齐人邾人伐郳郑人侵宋按春秋庄公十五年　按左传十五年春复会焉齐始霸也秋诸侯为宋伐郳郑人间之而侵宋僖王四年夏宋人齐人卫人伐郑冬十二月齐侯宋公陈侯鲁侯卫侯郑伯许男滑伯滕子同盟于幽按春秋庄公十六年　按左传十六年夏诸侯伐郑宋故也冬同盟于幽郑成也惠王二年秋鲁公子结媵陈人之妇于鄄遂及齐侯宋公盟冬齐人宋人陈人伐鲁西鄙按春秋庄公十九年
惠王九年秋鲁侯宋人齐人伐徐
按春秋庄公二十六年
惠王十年夏六月鲁侯齐侯宋公陈侯郑伯同盟于幽按春秋庄公二十七年　按左传二十七年夏同盟于幽陈郑服也惠王十一年秋荆伐郑鲁侯齐人宋人救郑
按春秋庄公二十八年
惠王十五年夏宋公齐侯遇于梁丘
按春秋庄公三十二年　按左传三十二年春齐侯为楚伐郑之故请会于诸侯宋公请先见于齐侯夏遇于梁丘惠王十八年春正月齐师宋师曹伯次于聂北救邢夏六月齐师宋师曹师城邢秋八月齐侯宋公鲁侯郑伯曹伯邾人会于柽按春秋僖公元年　按左传元年春诸侯救邢邢人溃出奔师师遂逐狄人具邢器用而迁之师无私焉夏邢迁于夷仪诸侯城之救患也惠王十九年秋九月齐侯宋公江人黄人盟于贯按春秋僖公二年　按左传二年秋盟于贯服江黄也惠王二十年秋齐侯宋公江人黄人会于阳谷按春秋僖公三年　按左传三年秋会于阳谷谋伐楚也惠王二十一年春正月齐侯宋公陈侯鲁侯卫侯郑伯许男曹伯侵蔡蔡溃遂伐楚次于陉冬十二月鲁公孙兹帅师会齐人宋人卫人郑人许人曹人侵陈按春秋僖公四年惠王二十二年夏齐侯宋公陈侯鲁侯卫侯郑伯许男曹伯会王世子于首止秋八月诸侯盟于首止郑伯逃归不盟按春秋僖公五年　按左传五年夏会于首止会王太子郑谋宁周也惠王二十三年夏齐侯宋公陈侯鲁侯卫侯曹伯伐郑围新城秋楚子围许诸侯遂救许按春秋僖公六年　按左传六年夏诸侯伐郑以其逃首止之盟故也秋楚子围许以救郑诸侯救许乃还惠王二十四年秋七月齐侯宋公鲁侯陈世子款郑世子华盟于□母按春秋僖公七年　按左传七年秋盟于□母谋郑故也惠王二十五年春正月王人齐侯宋公鲁侯卫侯许男曹伯陈世子款盟于洮郑伯乞盟按春秋僖公八年　按左传八年春盟于洮谋王室也郑伯乞盟请服也襄王元年春三月宋公御说薨子兹父立夏宰周公齐侯宋子鲁侯卫侯郑伯许男曹伯会于葵丘按春秋僖公九年　按左传初宋公疾太子兹父固请曰目夷长且仁君其立之公命子鱼子鱼辞曰能以国让仁孰大焉臣不及也且又不顺遂走而退九年春宋桓公卒未葬而襄公会诸侯故曰子凡在丧王曰小童公侯曰子宋襄公即位以公子目夷为仁使为左师以听政于是宋治故鱼氏世为左师襄王五年夏齐侯宋公陈侯鲁侯卫侯郑伯许男曹伯会于咸按春秋僖公十三年　按左传十三年夏会于咸淮夷病杞故且谋王室也襄王七年春三月齐侯宋公陈侯鲁侯卫侯郑伯许男曹伯盟于牡丘遂次于匡诸侯之大夫救徐冬宋人伐曹楚人败徐于娄林按春秋僖公十五年　按左传十五年春楚人伐徐徐即诸夏故也三月盟于牡丘寻葵丘之盟且救徐也孟穆伯帅师及诸侯之师救徐诸侯次于匡以待之冬宋人伐曹讨旧怨也襄王八年春正月戊申陨石于宋五六鹢退飞过宋都冬十二月齐侯宋公陈侯鲁侯卫侯郑伯许男邢侯曹伯会于淮按春秋僖公十六年　按左传十六年春陨石于宋五陨星也六鹢退飞过宋都风也周内史叔兴聘于宋宋襄公问焉曰是何祥也吉凶焉在对曰今兹鲁多大丧明年齐有乱君将得诸侯而不终退而告人曰君失问是阴阳之事非吉凶所生也吉凶由人吾不敢逆君故也冬十二月会于淮谋鄫且东略也城鄫役人病有夜登丘而呼曰齐有乱不果城刖十　)襄王九年冬十二月齐公子昭奔宋按春秋僖公十七年　按左传十七年冬十月乙亥齐桓公卒易牙入与寺人貂因内宠以杀群吏而立公子无亏孝公奔宋十二月乙亥赴辛巳夜殡襄王十年春正月宋公曹伯卫人邾人伐齐夏五月戊寅宋师及齐师战于甗齐师败绩按春秋僖公十八年　按左传十八年春宋襄公以诸侯伐齐三月齐人杀无亏齐人将立孝公不胜四公子之徒遂与宋人战夏五月宋败齐师于甗立孝公而还襄王十一年春三月宋人执滕子婴齐夏六月宋公曹人邾人盟于曹南鄫子会盟于邾己酉邾人执鄫子用之秋宋人围曹按春秋僖公十九年　按左传十九年春宋人执滕宣公夏宋公使邾文公用鄫子于次睢之社欲以属东夷司马子鱼曰古者六畜不相为用小事不用大牲而况敢用人乎祭祀以为人也民神之主也用人其谁飨之齐桓公存三亡国以属诸侯义士犹曰薄德今一会而虐二国之君又用诸淫昏之鬼将以求霸不亦难乎得死为幸秋宋人围曹讨不服也子鱼言于宋公曰文王闻崇德乱而伐之军三旬而不降退修教而复伐之因垒而降诗云刑于寡妻至于兄弟以御于家邦今君德无乃犹有所阙而以伐人若之何盍姑内省德乎无阙而后动襄王十三年春宋人齐人楚人盟于鹿上秋宋公楚子陈侯蔡侯郑伯许男曹伯会于盂执宋公以伐宋冬十二月鲁侯会诸侯盟于薄释宋公按春秋僖公二十一年　按左传二十年秋宋襄公欲合诸侯臧文仲闻之曰以欲从人则可以人从欲鲜济二十一年春宋人为鹿上之盟以求诸侯于楚楚人许之公子目夷曰小国争盟祸也宋其亡乎幸而后败秋诸侯会宋公于盂子鱼曰祸其在此乎君欲已甚其何以堪之于是楚执宋公以伐宋冬会于薄以释之子鱼曰祸犹未也未足以惩君　按公羊传冬楚人使宜申来献捷此楚子也其称人何贬曷为贬为执宋公贬曷为为执宋公贬宋公与楚子期以乘车之会公子目夷谏曰楚强而无义请君以兵车之会往宋公曰不可吾与之约以乘车之会自我为之自我堕之曰不可终以乘车之会往楚人果伏兵车执宋公以伐宋宋公谓公子目夷曰子归守国矣国子之国也吾不从子之言以至此乎公子目夷复曰君虽不言国国固臣之国也于是归设守械而守国楚人谓宋人曰子不与我国吾将杀子君矣宋人应之曰吾赖社稷之神灵吾国已有君矣楚人知虽杀宋公犹不得宋国于是释宋公宋公释乎执走之卫公子目夷复曰国为君守之君曷为不入然后逆襄公归恶乎捷捷乎宋曷为不言捷乎宋为襄公讳也此围辞也曷为不言其围为公子目夷讳也十有二月癸丑公会诸侯盟于薄释宋公执未有言释之者此其言释之何公与为尔也公与为尔奈何公与议尔也襄王十四年夏宋公卫侯许男滕子伐郑冬十一月宋公及楚人战于泓宋师败绩按春秋僖公二十二年　按左传二十二年夏宋公伐郑子鱼曰所谓祸在此矣秋楚人伐宋以救郑宋公将战大司马固谏曰天之弃商久矣君将兴之弗可赦也已弗听冬十一月己巳朔宋公及楚人战于泓宋人既成列楚人未既济司马曰彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官歼焉国人皆咎公公曰君子不重伤不禽二毛古之为军也不以i也寡人虽亡国之余不鼓不成列子鱼曰君未知战勍敌之人隘而不列天赞我也阻而鼓之不亦可乎犹有惧焉且今之勍者皆吾敌也虽及胡获则取之何有于二毛明耻教战求杀敌也伤未及死如何勿重若爱重伤则如勿伤爱其二毛则如服焉三军以利用也金鼓以声气也利而用之阻隘可也声盛致志鼓儳可也　按公羊传偏战者日尔此其言朔何春秋辞繁而不杀者正也何正尔宋公与楚人期战于泓之阳楚人济泓而来有司复曰请迨其未毕济而击之宋公曰不可吾闻之也君子不厄人吾虽丧国之余寡人不忍行也既济未毕陈有司复曰请迨其未毕陈而击之宋公曰不可吾闻之也君子不鼓不成列已陈然后襄公鼓之宋师大败故君子大其不鼓不成列临大事而不忘大礼有君而无臣以为虽文王之战亦不过此也　按谷梁传日事遇朔曰朔春秋三十有四战未有以尊败乎卑以师败乎人者也以尊败乎卑以师败乎人则骄其敌襄公以师败乎人而不骄其敌何也责之也泓之战以为复雩之耻也雩之耻宋襄公有以自取之伐齐之丧执滕子围曹为雩之会不顾其力之不足而致楚成王成王怒而执之故曰礼人而不答则反其敬爱人而不亲则反其仁治人而不治则反其知过而不改文之是谓之过襄公之谓也古者被甲婴胄非以兴国也则以征无道也岂曰以报其耻哉宋公与楚人战于泓水之上司马子反曰楚众我少鼓险而击之胜无幸焉襄公曰君子不推人危不攻人厄须其出既出旌乱于上陈乱于下子反曰楚众我少击之胜无幸焉襄公曰不鼓不成列须其成列而后击之则众败而身伤焉七月而死倍则攻敌则战少则守人之所以为人者言也人而不能言何以为人言之所以为言者信也言而不信何以为言信之所以为信者道也信而不道何以为道道之贵者时其行势也襄王十五年春齐侯伐宋围缗夏五月庚寅宋公兹父薨子王臣立按春秋僖公二十三年　按左传二十三年春齐侯伐宋围缗以讨其不与盟于齐也夏五月宋襄公卒伤于泓故也襄王十六年秋宋及楚平
按春秋不书　按左传僖公二十四年秋宋及楚平宋成公如楚还入于郑郑伯将享之问礼于皇武子对曰宋先代之后也于周为客天子有事膰焉有丧拜焉丰厚可也郑伯从之享宋公有加礼焉襄王十七年夏宋荡伯姬逆妇于鲁宋杀其大夫按春秋僖公二十五年　按公羊传二十五年夏宋荡伯姬来逆妇宋荡伯姬者何荡氏之母也其言来逆妇何兄弟辞也其称妇何有姑之辞也宋杀其大夫何以不名宋三世无大夫三世内娶也
注
三世谓慈父王臣处臼也内娶大夫女也言无　大夫者礼不臣妻之父母国内皆臣无娶道故绝　去大夫名正其义也外小恶正之者宋以内娶故　公族以弱妃党益强威权下流政分三门卒生篡　弒亲亲出奔疾其末故正其本襄王十八年冬楚人伐宋围缗
按春秋僖公二十六年　按左传二十六年宋以其善于晋侯也叛楚即晋冬楚令尹子玉司马子西帅师伐宋围缗
注
重耳之出也宋襄公赠马二十乘
襄王十九年冬楚人陈侯蔡侯郑伯许男围宋十二月甲戌鲁侯会诸侯盟于宋按春秋僖公二十七年　按左传二十七年冬楚子及诸侯围宋宋公孙固如晋告急襄王二十年夏四月己巳晋侯齐师宋师秦师及楚人战于城濮楚师败绩五月癸丑晋侯齐侯宋公鲁侯蔡侯郑伯卫子莒子盟于践土冬晋侯齐侯宋公鲁侯蔡侯郑伯陈子莒子邾人秦人会于温按春秋僖公二十八年　按左传二十八年春三月宋人使门尹般如晋师告急公曰宋人告急舍之则绝告楚不许我欲战矣齐秦未可若之何先轸曰使宋舍我而赂齐秦藉之告楚我执曹君而分曹卫之田以赐宋人楚爱曹卫必不许也喜赂怒顽能无战乎公说执曹伯分曹卫之田以畀宋人楚子入居于申使申叔去谷使子玉去宋曰无从晋师晋侯在外十九年矣而果得晋国险阻艰难备尝之矣民之情伤尽知之矣天假之年而除其害天之所置其可废乎军志曰允当则归又曰知难而退又曰有德不可敌此三志者晋之谓矣子玉使伯请战曰非敢必有功也愿以间执谗慝之口王怒少与之师战于城濮楚师败绩襄王二十一年夏六月王子虎鲁侯晋人宋人齐人陈人蔡人秦人盟于翟泉按春秋僖公二十九年　按左传二十九年夏公会王子虎晋狐偃宋公孙固齐国归父陈辕涛涂秦小子慭盟于翟泉寻践土之盟且谋伐郑也襄王二十七年夏六月宋公陈侯郑伯晋士縠鲁公孙敖盟于垂陇冬晋人宋人陈人郑人伐秦按春秋文公二年　按左传二年夏六月穆伯会诸侯及晋司空士縠盟于垂陇晋讨卫故也冬晋先且居宋公子成陈辕选郑公子归生伐秦取汪及彭衙而还以报彭衙之役襄王二十八年春正月鲁叔孙得臣晋人宋人陈人卫人郑人伐沉沉溃雨螽于宋按春秋文公三年　按左传三年春庄叔会诸侯之师伐沈以其服于楚也沈溃凡民逃其上曰溃在上曰逃秋雨螽于宋队而死也　按公羊传雨螽者何死而坠也何以书记异也外异不书此何以书为王者之后记异也襄王三十二年夏四月宋公王臣薨子杵臼立宋人杀其大夫秋八月齐侯宋公鲁侯卫侯陈侯郑伯许男曹伯晋赵盾盟于扈按春秋文公七年　按左传七年夏四月宋成公卒于是公子成为右师公孙友为左师乐豫为司马鳞矔为司徒公子荡为司城华御事为司寇昭公将去群公子乐豫曰不可公族公室之枝叶也若去之则本根无所庇荫矣葛藟犹能庇其本根故君子以为比况国君乎此谚所谓庇焉而纵寻斧焉者也必不可君其图之亲之以德皆股肱也谁敢携贰若之何去之不听穆襄之族率国人以攻公杀公孙固公孙郑于公宫六卿和公室乐豫舍司马以让公子卬昭公即位而葬书曰宋人杀其大夫不称名众也且言非其罪也秋八月齐侯宋公卫侯陈侯郑伯许男曹伯会晋赵盾盟于扈晋侯立故也襄王三十三年冬宋杀其大夫司马宋司城奔于鲁按春秋文公八年　按左传八年冬宋襄夫人襄王之姊也昭公不礼焉夫人因戴氏之族以杀襄公之孙孔叔公孙锺离及大司马公子卬皆昭公之党也司马握节以死故书以官司城荡意诸来奔效节于府人而出公以其官逆之皆复之亦书以官皆贵之也顷王元年春楚人伐郑晋赵盾宋华耦鲁公子遂卫孔达许人救郑按春秋文公九年　按左传九年春范山言于楚子曰晋君少不在诸侯北方可图也楚子师于狼渊以伐郑囚公子坚公子尨及乐耳郑及楚平公子遂会晋赵盾宋华耦卫孔达许大夫救郑不及楚师顷王二年冬狄侵宋宋公逆楚子田于孟诸按春秋文公十年田孟诸不书　按左传十年秋陈侯郑伯会楚子于息冬遂及蔡侯次于厥貉将以伐宋宋华御事曰楚欲弱我也先为之弱乎何必使诱我我实不能民何罪乃逆楚子劳且听命遂道以田孟诸宋公为右盂郑伯为左盂期思公复遂为右司马子朱及文之无畏为左司马命夙驾载燧宋公违命无畏抶其仆以徇或谓子舟曰国君不可戮也子舟曰当官而行何强之有诗曰刚亦不吐柔亦不茹毋纵诡随以谨罔极是亦非辟强也敢爱死以乱官乎顷王三年秋鲁公子遂如宋
按春秋文公十一年　按左传十一年秋襄仲聘于宋且言司城荡意诸而复之因贺楚师之不害也顷王六年夏六月鲁侯宋公陈侯卫侯郑伯许男曹伯晋赵盾同盟于新城秋九月宋子哀奔于鲁按春秋文公十四年　按左传十四年夏六月同盟于新城从于楚者服且谋邾也秋有星孛入于北斗周内史叔服曰不出七年宋齐晋之君皆将死乱九月宋高哀为萧封人以为卿不义宋公而出遂来奔匡王元年春三月宋司马华孙盟于鲁冬十一月诸侯盟于扈按春秋文公十五年　按左传十五年三月宋华耦来盟其官皆从之公与之宴辞曰君之先臣督得罪于宋殇公名在诸侯之策臣承其祀其敢辱君请承命于亚旅鲁人以为敏冬十一月晋侯宋公卫侯蔡侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难是以公不会匡王二年冬十一月宋人弒其君杵臼弟鲍立按春秋文公十六年　按左传十六年宋公子鲍礼于国人宋饥竭其粟而贷之年自七十以上无不馈诒也时加羞珍异无日不数于六卿之门国之材人无不事也亲自桓以下无不恤也公子鲍美而艳襄夫人欲通之而不可夫人助之施昭公无道国人奉公子鲍以因夫人于是华元为右师公孙友为左师华耦为司马鳞矔为司徒荡意诸为司城公子朝为司寇初司城荡卒公孙寿辞司城请使意诸为之既而告人曰君无道吾官近惧及焉弃官则族无所庇子身之贰也姑纾死焉虽亡子犹不亡族既夫人将使公田孟诸而杀之公知之尽以宝行荡意诸曰盍适诸侯公曰不能其大夫至于君祖母以及国人诸侯谁纳我且既为人君而又为人臣不如死尽以其宝赐左右以使行夫人使谓司城去公对曰臣之而逃其难若后君何冬十一月甲寅宋昭公将田孟诸未至夫人王姬使帅甸攻而杀之荡意诸死之文公即位使母弟须为司城华耦卒而使荡虺为司马匡王三年春晋荀林父卫孔达陈公孙宁郑石楚伐宋夏四月复合诸侯于扈按春秋文公十七年复合不书　按左传十七年春晋荀林父卫孔达陈公孙宁郑石楚伐宋讨曰何故弒君犹立文公而还夏四月晋侯搜于黄父遂复合诸侯于扈平宋也匡王四年冬十二月宋公杀其母弟须及昭公子出武穆之族按春秋不书　按左传文公十八年冬宋武氏之族道昭公子将奉司城须以作乱十二月宋公杀母弟须及昭公子使戴庄桓之族攻武氏于司马子伯之馆遂出武穆之族使公孙师为司城公子朝卒使乐吕为司寇以靖国人匡王五年秋楚子郑人侵陈遂侵宋晋赵盾帅师救陈宋公陈侯卫侯曹伯会晋师于棐林伐郑冬晋人宋人伐郑按春秋宣公元年　按左传元年宋人之弒昭公也晋荀林父以诸侯之师伐宋宋及晋平宋文公受盟于晋又会诸侯于扈将为鲁讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋秋楚子侵陈遂侵宋晋赵盾帅师救陈宋会于棐林以伐郑也楚蒍贾救郑遇于北林囚晋解扬晋人乃还匡王六年春二月壬子宋华元帅师及郑公子归生帅师战于大棘宋师败绩获宋华元夏晋人宋人卫人陈人侵郑按春秋宣公二年　按左传二年春郑公子归生受命于楚伐宋宋华元乐吕御之二月壬子战于大棘宋师败绩囚华元获乐吕及甲车四百六十乘俘二百五十人馘百人狂狡辂郑人郑人入于井倒戟而出之获狂狡君子曰失礼违命宜其为禽也戎昭果毅以听之之谓礼杀敌为果致果为毅易之戮也将战华元杀羊食士其御羊斟不与及战曰畴昔之羊子为政今日之事我为政与入郑师故败君子谓羊斟非人也以其私憾败国殄民于是刑孰大焉诗所谓人之无良者其羊斟之谓乎残民以逞宋人以兵车百乘文马百驷以赎华元于郑半入华元逃归立于门外告而入见叔牂曰子之马然也对曰非马也其人也既合而来奔宋城华元为植巡功城者讴曰睅其目皤其腹弃甲而复于思于思弃甲复来使其骖乘谓之曰牛则有皮犀兕尚多弃甲则那役人曰从其有皮丹漆若何华元曰去之夫其口众我寡定王元年秋宋师围曹按春秋宣公三年　按左传三年宋文公即位杀母弟须及昭公子武氏之谋也使戴桓之族攻武氏于司马子伯之馆尽逐武穆之族武穆之族以曹师伐宋三年秋宋师围曹报武氏之乱也定王五年冬晋侯宋公鲁侯卫侯郑伯曹伯盟于黑壤按春秋宣公七年
定王七年秋九月晋侯宋公卫侯郑伯曹伯会于扈冬十月宋人围滕按春秋宣公九年　按左传九年秋会于扈讨不睦也冬宋人围滕因其丧也定王八年夏六月宋师伐滕晋人宋人卫人曹人伐郑按春秋宣公十年　按左传十年滕人恃晋而不事宋夏六月宋师伐滕郑及楚平诸侯之师伐郑取成而还定王九年春楚人侵宋
按春秋不书　按左传宣公十一年春楚左尹子重侵宋王待诸郔定王十年冬十二月戊寅楚子灭萧宋华椒蔡人救萧晋原縠宋华椒卫孔达曹人同盟于清丘宋师伐陈卫人救陈按春秋宣公十二年宋蔡救萧不书　按左传十二年冬楚子伐萧宋华椒以蔡人救萧萧宋
附庸国
晋原縠
宋华椒卫孔达曹人同盟于清丘曰恤病讨贰宋为盟故伐陈卫人救之孔达曰先君有约言焉若大国讨我则死之定王十一年夏楚子伐宋
按春秋宣公十三年　按左传十三年夏楚子伐宋以其救萧也君子曰清丘之盟唯宋可以免焉定王十二年秋九月楚子围宋按春秋宣公十四年　按左传十四年夏楚子使申舟聘于齐曰无假道于宋亦使公子冯聘于晋不假道于郑申舟以孟诸之役恶宋曰郑昭宋聋晋使不害我则必死王曰杀女我伐之见犀而行及宋宋人止之华元曰过我而不假道鄙我也鄙我亡也杀其使者必伐我伐我亦亡也亡一也乃杀之楚子闻之投袂而起屦及于窒皇剑及于寝门之外车及于蒲胥之市秋九月楚子围宋定王十三年春鲁公孙归父会楚子于宋夏五月宋及楚平按春秋宣公十五年　按左传十五年春公孙归父会楚子于宋未人使乐婴齐告急于晋晋侯欲救之伯宗曰不可古人有言曰虽鞭之长不及马腹天方授楚未可与争虽晋之强能违天乎谚曰高下在心川泽纳污山薮藏疾瑾瑜匿瑕国君含垢天之道也君其待之乃止使解扬如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信信无二命君之赂臣不知命也受命以出有死无霣又可赂乎臣之许君以成命也死而成命臣之禄也寡君有信臣下臣获考死又何求楚子舍之以归夏五月楚师将去宋申犀稽首于王之马前曰毋畏知死而不敢废王命王弃言焉王不能答申叔时仆曰筑室反耕者宋必听命从之宋人惧使华元夜入楚师登子反之□起之曰寡君使元以病告曰敝邑易子而食析骸以爨虽然城下之盟有以国毙不能从也去我三十里唯命是听子反惧与之盟而告王退三十里宋及楚平华元为质盟曰我无尔诈尔无我虞　按公羊传夏五月宋人及楚人平外平不书此何以书大其平乎已也何大乎其平乎已庄王围宋军有七日之粮尔尽此不胜将去而归尔于是使司马子反乘堙而窥宋城宋华元亦乘堙而出见之司马子反曰子之国何如华元曰惫矣曰何如曰易子而食之析骸而炊之司马子反曰嘻甚矣惫虽然吾闻之也围者柑马而秣之使肥者应客是何子之情也华元曰吾闻之君子见人之厄则矜之小人见人之厄则幸之吾见子之君子也是以告情于子也司马子反曰诺勉之矣吾军亦有七日之粮尔尽此不胜将去而归尔揖而去之反于庄王庄王曰何如司马子反曰惫矣曰何如曰易子而食之析骸而炊之庄王曰嘻甚矣惫虽然吾今取此然后而归尔司马子反曰不可臣已告之矣军有七日之粮尔庄王怒曰吾使子往视之则曷为告之司马子反曰以区区之宋犹有不欺人之臣可以楚而无乎是以告之也庄王曰诺舍而止虽然吾犹取此然后归尔司马子反曰然则君请处于此臣请归尔庄王曰子去我而归吾孰与处于此吾亦从子而归尔引师而去之故君子大其平乎己也此其大夫也皆称人何贬曷为贬平者在下也定王十八年秋八月壬午宋公鲍薨子瑕立冬十一月鲁侯蔡侯许男楚公子婴齐秦右大夫说宋华元陈公孙宁卫孙良夫郑公子去疾齐人曹人邾人薛人鄫人盟于蜀按春秋成公二年蔡侯许男不书　按左传二年秋八月宋文公卒始厚葬用蜃炭益车马始用殉重器备□有四阿棺有翰桧君子谓华元乐举于是乎不臣臣治烦去惑者也是以伏死而争今二子者君生则纵其惑死又益其侈是弃君于恶也何臣之为宣公使求好于楚庄王卒宣公薨不克作好公即位受盟于晋会晋伐齐卫人不行使于楚而亦受盟于晋从于伐齐故楚令尹子重为阳桥之役以救齐将起师子重曰君弱群臣不如先大夫师众而后可诗曰济济多士文王以宁夫文王犹用众况吾侪乎且先君庄王属之曰无德以及远方莫如惠恤其民而善其用之乃大户已责逮鳏救乏赦罪悉师王卒尽行彭名御戎蔡景公为左许灵公为右二君弱皆强冠之冬楚师侵卫遂侵我师于蜀使臧孙往辞曰楚远而久固将退矣无功而受名臣不敢楚侵及阳桥孟孙请往赂之以执斫执针织纴皆百人公衡为质以请盟楚人许平十一月公及楚公子婴齐蔡侯许男秦右大夫说宋华元陈公孙宁卫孙良夫郑公子去疾及齐国之大夫盟于蜀定王十九年春正月晋侯宋公鲁侯卫侯曹伯伐郑二月葬宋文公按春秋成公三年
定王二十年春宋公使华元来聘
按春秋成公四年　按左传四年春宋华元来聘通嗣君也定王二十一年春正月鲁仲孙蔑如宋秋八月宋公杀围龟冬十二月晋侯齐侯宋公鲁侯卫侯郑伯曹伯邾子杞伯同盟于虫牢按春秋成公五年杀围龟事不书　按左传五年春孟献子如宋报华元也秋八月宋公子围龟为质于楚而归华元享之请鼓噪以出鼓噪以复入曰习攻华氏宋公杀之冬同盟于虫牢郑服也诸侯谋复会宋公使向为人辞以子灵之难简王元年春二月卫孙良夫帅师侵宋秋鲁仲孙蔑叔孙侨如帅师侵宋按春秋成公六年　按左传六年春三月晋伯宗夏阳说卫孙良夫□相郑人伊雒之戎陆浑蛮氏侵宋以其辞会也夏子叔声伯如晋命伐宋秋孟献子叔孙宣伯侵宋晋命也简王二年秋晋侯齐侯宋公鲁侯卫侯曹伯莒子邾子杞伯救郑八月同盟于马陵按春秋成公七年　按左传七年秋楚子重伐郑师于泛诸侯救郑郑共仲侯羽军楚师囚郧公锺仪献诸晋八月同盟于马陵寻虫牢之盟且莒服故也简王三年春宋公使华元聘于鲁夏宋公使公孙寿纳币于鲁按春秋成公八年　按左传八年春宋华元来聘聘共姬也夏宋公使公孙寿来纳弊礼也简王四年春正月晋侯齐侯宋公鲁侯卫侯郑伯曹伯莒子杞伯同盟于蒲二月鲁伯姬归于宋夏季孙行父如宋致女按春秋成公九年　按左传九年春二月伯姬归于宋夏季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤又赋绿衣之卒章而入简王五年夏五月晋侯齐侯宋公鲁侯卫侯曹伯伐郑按春秋成公十年
简王六年秋宋华元合晋楚之成
按春秋不书　按左传成公十一年秋宋华元善于令尹子重又善于栾武子闻楚人既许晋籴茷成而使归复命矣冬华元如楚遂如晋合晋楚之成简王七年春华元克合晋楚之成按春秋不书　按左传成公十二年春宋华元克合晋楚之成夏五月晋士会楚公子罢许偃癸亥盟于宋西门之外曰凡晋楚无相加戎好恶同之同恤灾危备救凶患若有害楚则晋伐之在晋楚亦如之交贽往来道路无壅谋其不协而讨不庭有渝此盟明神殛之俾队其师无克胙国郑伯如晋听成会于琐泽成故也简王八年夏五月晋侯齐侯宋公鲁侯卫侯郑伯曹伯邾人滕人伐秦按春秋成公十三年
简王十年春三月癸丑晋侯鲁侯卫侯郑伯曹伯宋世子成齐国佐邾人同盟于戚夏六月宋公固薨子成立秋八月庚辰葬宋共公宋华元出奔晋自晋归于宋宋杀其大夫山宋鱼石出奔楚冬十一月晋士齐高无咎宋华元鲁叔孙侨如卫孙林父郑公子邾人会吴于锺离按春秋成公十五年　按左传十五年春公会于戚讨曹成公也执而归诸京师诸侯将见子臧于王而立之子臧辞曰前志有之曰圣达节次守节下失节为君非吾节也虽不能圣敢失守乎遂逃奔宋夏六月宋共公卒秋八月葬宋共公于是华元为右师鱼石为左师荡泽为司马华喜为司徒公孙师为司城向为人为大司寇鳞朱为少司寇向带为太宰鱼府为少宰荡泽弱公室杀公子肥华元曰我为右师君臣之训师所司也今公室卑而不能正吾罪大矣不能治官敢赖宠乎乃出奔晋二华戴族也司城庄族也六官者皆桓族也鱼石将止华元鱼府曰右师反必讨是无桓氏也鱼石曰右师苟获反虽许之讨必不敢且多大功国人与之不反惧桓氏之无祀于宋也右师讨犹有戊在桓氏虽亡必偏鱼石自止华元于河上请讨许之乃反使华喜公孙师帅国人攻荡氏杀子山鱼石向为人鳞朱向带鱼府出舍于睢上华元使止之不可冬十月华元自止之不可乃反鱼府曰今不从不得入矣右师视速而言疾有异志焉若不我纳今将驰矣登丘而望之则驰骋而从之则决睢澨闭门登陴矣左师二司寇二宰遂出奔楚华元使向戌为左师老佐为司马乐裔为司寇以靖国人简王十一年夏四月郑公子喜帅师侵宋秋晋侯齐侯鲁侯卫侯宋华元邾人会于沙随按春秋成公十六年　按左传十六年夏四月郑子罕伐宋宋将鉏乐惧败诸汋陂退舍于夫渠不儆郑人覆之败诸汋陵获将鉏乐惧宋恃胜也秋会于沙随谋伐郑也简王十二年夏尹子单子晋侯齐侯宋公鲁侯卫侯曹伯邾人伐郑六月乙酉同盟于柯陵冬单子晋侯宋公鲁侯卫侯曹伯齐人邾人伐郑按春秋成公十七年
简王十三年夏楚子郑伯伐宋宋鱼石复入于彭城冬楚人郑人侵宋十二月晋侯宋公卫侯邾子齐崔杼鲁仲孙蔑同盟于虚朾按春秋成公十八年　按左传十八年夏六月郑伯侵宋及曹门外遂会楚子伐宋取朝郏楚子辛郑皇辰侵城郜取幽丘同伐彭城纳宋鱼石向为人鳞朱向带鱼府焉以三百乘戍之而还宋人患之西鉏吾曰何也若楚人与吾同恶以德于我吾固事之也不敢贰矣大国无厌鄙我犹憾不然而收吾憎使赞其政以间吾衅亦吾患也今将崇诸侯之奸而披其地以塞夷庚逞奸而携服毒诸侯而惧吴晋吾庸多矣非吾忧也且事晋何为晋必恤之秋七月宋老佐华喜围彭城老佐卒焉冬十一月楚子重救彭城伐宋宋华元如晋告急韩献子为政曰欲求得人必先勤之成霸安疆自宋始矣晋侯师于台谷以救宋遇楚师于靡角之谷楚师还十二月孟献子会于虚朾谋救宋也宋人辞诸侯而请师以围彭城孟献子请于诸侯而先归会葬简王十四年春正月晋栾黡宋华元鲁仲孙蔑卫□殖曹人莒人邾人滕人薛人围宋彭城秋楚公子壬夫帅师侵宋按春秋襄公元年　按左传元年春己亥围宋彭城非宋地追书也于是为宋讨鱼石故称宋且不登叛人也谓之宋志彭城降晋晋人以宋五大夫在彭城者归置诸瓠丘齐人不会彭城晋人以为讨二月齐太子光为质于晋秋楚子辛救郑侵宋吕留郑子然侵宋取犬丘
　三恪部汇考五
　　周四
　　宋二
灵王元年春正月郑师伐宋夏六月晋师宋师卫□殖侵郑秋七月晋荀罃宋华元鲁仲孙蔑卫孙林父曹人邾人会于戚鲁叔孙豹如宋冬晋荀罃齐崔杼宋华元鲁仲孙蔑卫孙林父曹人邾人滕人薛人小邾人会于戚遂城虎牢按春秋襄公二年　按左传二年春郑伯侵宋楚令也秋穆叔聘于宋通嗣君也灵王二年夏六月单子晋侯宋公鲁侯卫侯郑伯莒子邾子齐世子光同盟于鸡泽按春秋襄公三年
灵王四年秋晋侯宋公鲁侯陈侯卫侯郑伯曹伯莒子邾子滕子薛伯齐世子光吴人鄫人会于戚冬楚公子贞帅师伐陈晋侯宋公鲁侯卫侯郑伯曹伯齐世子光救陈按春秋襄公五年
灵王五年夏宋华弱来奔
按春秋襄公六年　按左传六年宋华弱与乐辔少相狎长相优又相谤也子荡怒以弓梏华弱于朝平公见之曰司武而梏于朝难以胜矣遂逐之夏宋华弱来奔司城子罕曰同罪异罚非刑也专戮于朝罪孰大焉亦逐子荡子荡射子罕之门曰几日而不我从子罕善之如初灵王六年冬十二月晋侯宋公鲁侯陈侯卫侯曹伯莒子邾子会于鄬按春秋襄公七年
灵王七年夏晋侯郑伯鲁季孙宿齐人宋人卫人邾人会于邢丘按春秋襄公八年　按左传八年夏五月甲辰会于邢丘以命朝聘之数使诸侯之大夫听命季孙宿齐高厚宋向戍卫宁殖邾大夫会之郑伯献捷于会故亲听命大夫不书尊晋侯也灵王八年春宋灾冬晋侯宋公鲁侯卫侯曹伯莒子邾子滕子薛伯杞伯小邾子齐世子光伐郑十二月盟于戏按春秋襄公九年　按左传九年春宋灾乐喜为司城以为政使伯氏司里火所未至彻小屋涂大屋陈畚挶具绠缶备水器量轻重蓄水潦积土涂巡丈城缮守备表火道使华臣具正徒令隧正纳郊保奔火所使华阅讨右官官庀其司向戍讨左亦如之使乐遄庀刑器亦如之使皇郧命挍正出马工正出车备甲兵庀武守使西鉏吾庀府守令司宫巷伯儆宫二师令四乡正敬享祝宗用马于四墉祀盘庚于西门之外晋侯问于士弱曰吾闻之宋灾于是乎知有天道何故对曰古之火正或食于心或食于咮以出内火是故咮为鹑火心为大火陶唐氏之火正阙伯居商丘祀大火而火纪时焉相土因之故商主大火商人阅其祸败之衅必始于火是以日知其有天道也公曰可必乎对曰在道国乱无象不可知也灵王九年春晋侯宋公鲁侯卫侯曹伯莒子邾子滕子薛伯杞伯小邾子齐世子光会吴于柤夏五月楚公子贞郑公孙辄帅师伐宋秋晋侯宋公鲁侯卫侯曹伯莒子邾子齐世子光滕子薛伯杞伯小邾子伐郑冬戍郑虎牢按春秋襄公十年　按左传十年春会于柤会吴子寿梦也夏四月戊午会于柤晋荀偃士□请伐逼阳而封宋向戍焉荀罃曰城小而固胜之不武弗胜为笑固请丙寅围之弗克孟氏之臣秦堇父辇重如役逼阳人启门诸侯之士门焉县门发郰人纥抉之以出门者狄虒弥建大车之轮而蒙之以甲以为橹左执之右拔戟以成一队孟献子曰诗所谓有力如虎者也主人县布堇父登之及堞而绝之队则又县之苏而复上者三主人辞焉乃退带其断以徇于军三日诸侯之师久于逼阳荀偃士□请于荀罃曰水潦将降惧不能归请班师知伯怒投之以机出于其间曰女成二事而后告余余恐乱命以不女违女既勤君而兴诸侯牵帅老夫以至于此既无武守而又欲易余罪曰是实班师不然克矣余羸老也可重任乎七日不克必尔乎取之五月庚寅荀偃士□帅卒攻逼阳亲受矢石甲午灭之书曰遂灭逼阳言自会也以与向戍向戍辞曰君若犹辱镇抚宋国而以逼阳光启寡君群臣安矣其何贶如之若专赐臣是臣兴诸侯以自封也其何罪大焉敢以死请乃予宋公宋公享晋侯于楚丘请以桑林荀罃辞荀偃士□曰诸侯宋鲁于是观礼鲁有禘乐宾祭用之宋以桑林享君不亦可乎舞师题以旌夏晋侯惧而退入于房去旌卒享而还及着雍疾卜桑林见荀偃士□欲奔请祷焉荀罃不可曰我辞礼矣彼则以之犹有鬼神于彼加之晋侯有间以逼阳子归献于武宫谓之夷俘逼阳妘姓也使周内史选其族嗣纳诸霍人礼也师归孟献子以秦堇父为右生秦丕兹事仲尼六月楚子囊郑子耳伐宋师于訾毋庚午围宋门于桐门卫侯救宋师于襄牛郑子展曰必伐卫不然是不与楚也得罪于晋又得罪于楚国将若之何子驷曰国病矣子展曰得罪于二大国必亡病不犹愈于亡乎诸大夫皆以为然故郑皇耳率师侵卫楚令也孙文子卜追之献兆于定姜姜氏问繇曰兆如山陵有夫出征而丧其雄姜氏曰征者丧雄御寇之利也大夫图之卫人追之孙蒯获郑皇耳于犬丘秋九月郑子耳侵宋北鄙孟献子曰郑其有灾乎师竞已甚周犹不堪竞况郑乎有灾其执政之三士乎灵王十年夏四月郑公孙舍之帅师侵宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑秋七月楚子郑伯伐宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑会于萧鱼按春秋襄公十一年　按左传十一年春郑人患晋楚之故诸大夫曰不从晋国几亡楚弱于晋晋不吾疾也晋疾楚将辟之何为而使晋师致死于我楚弗敢敌而后可固与也子展曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫说之使疆场之司恶于宋宋向戍侵郑大获子展曰师而伐宋可矣若我伐宋诸侯之伐我必疾吾乃听命焉且告于楚楚师至吾又与之盟而重赂晋师乃免矣夏郑子展侵宋四月诸侯伐郑己亥齐太子光宋向戍先至于郑门于东门其莫晋荀罃至于西郊东侵旧许卫孙林父侵其北鄙六月诸侯会于北林师于向右还次于琐围郑观兵于南门西济于济隧郑人惧乃行成秋七月同盟于亳范宣子曰不慎必失诸侯诸侯道敝而无成能无贰乎乃盟载书曰凡我同盟毋薀年毋壅利毋保奸毋留慝救灾患恤祸乱同好恶奖王室或间兹命司慎司盟名山名川群神群祀先王先公七姓十二国之祖明神殛之俾失其民队命亡氏踣其国家楚子囊乞旅于秦秦右大夫詹帅师从楚子将以伐郑郑伯逆之丙子伐宋灵王十一年冬楚公子贞帅师侵宋
按春秋襄公十二年　按左传十二年冬楚子囊秦庶长无地伐宋师于杨梁以报晋之取郑也灵王十三年春正月晋士□鲁季孙宿叔老齐人宋人卫人郑公孙虿曹人莒人邾人滕人薛人杞人小邾人会吴于向夏四月晋荀偃鲁叔孙豹齐人宋人卫北宫括郑公孙虿曹人莒人邾人滕人薛人杞人小邾人伐秦冬晋士□宋华阅鲁季孙宿卫孙林父郑公孙虿莒人邾人会于戚按春秋襄公十四年　按左传十四年春吴告败于晋会于向为吴谋楚故也夏诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济叔向见叔孙穆子穆子赋匏有苦叶叔向退而具舟鲁人莒人先济郑子蟜见卫北宫懿子曰与人而不固取恶莫甚焉若社稷何懿子说二子见诸侯之师而劝之济济泾而次秦人毒泾上流师人多死郑司马子蟜帅郑师以进师皆从之至于棫林不获成焉荀偃令曰鸡鸣而驾塞井夷唯余马首是瞻栾黡曰晋国之命未是有也余马首欲东乃归下军从之左史谓魏庄子曰不待中行伯乎庄子曰夫子命从帅栾伯吾帅也吾将从之从帅所以待夫子也伯游曰吾今实过悔之何及多遗秦禽乃命大还晋人谓之迁延之役栾针曰此役也报栎之败也役又无功晋之耻也吾有二位于戎路敢不耻乎与士鞅驰秦师死焉士鞅反栾黡谓士□曰余弟不欲往而子召之余弟死而子来是而子杀余之弟也弗逐余将杀之士鞅奔秦于是齐崔杼宋华阅仲江会伐秦不书惰也向之会亦如之卫北宫括不书于向书于伐秦摄也冬会于戚谋定卫也灵王十四年春宋公使向戍聘于鲁二月及向戍盟于刘按春秋襄公十五年　按左传十五年春宋向戍来聘且寻盟见孟献子尤其室曰子有令闻而美其室非所望也对曰我在晋吾兄为之毁之重劳且不敢间郑尉氏司氏之乱其余盗在宋郑人以子西伯有子产之故纳赂于宋以马四十乘与师茷师慧三月公孙黑为质焉司城子罕以堵女父尉翩司齐与之良司臣而逸之托诸季武子武子置诸卞郑人醢之三人也师慧过宋朝将私焉其相曰朝也慧曰无人焉相曰朝也何故无人慧曰必无人焉若犹有人岂其以千乘之相易淫乐之蒙必无人焉故也子罕闻之固请而归之秋宋人或得玉献诸子罕子罕弗受献玉者曰以示玉人玉人以为宝也故敢献之子罕曰我以不贪为宝尔以玉为宝若以与我皆丧宝也不若人有其宝稽首而告曰小人怀璧不可以越乡纳此以请死也子罕置诸其里使玉人为之攻之□而后使复其所灵王十五年春三月晋侯宋公鲁侯卫侯郑伯曹伯莒子邾子薛伯杞伯小邾子会于溴梁夏五月晋荀偃郑伯鲁叔老卫□殖宋人伐许按春秋襄公十六年　按左传十六年春葬晋悼公平公即位羊舌肸为傅张君臣为中军司马祁奚韩襄栾盈士鞅为公族大夫虞丘书为乘马御改服修官烝于曲沃警守而下会于溴梁命归侵田以我故执邾宣公莒犁比公且曰通齐楚之使晋侯与诸侯宴于温使诸大夫舞曰歌诗必类齐高厚之诗不类荀偃怒且曰诸侯有异志矣使诸大夫盟高厚高厚逃归于是叔孙豹晋荀偃宋向戍卫□殖郑公孙虿小邾之大夫盟曰同讨不庭灵王十六年春二月宋人伐陈秋九月宋华臣出奔陈按春秋襄公十七年　按左传十七年春宋庄朝伐陈获司徒□卑宋也冬宋华阅卒华臣弱皋比之室使贼杀其宰华吴贼六人以铍杀诸卢门合左师之后左师惧曰老夫无罪贼曰皋比私有讨于吴遂幽其妻曰畀余而大璧宋公闻之曰臣也不唯其宗室是暴大乱宋国之政必逐之左师曰臣也亦卿也大臣不顺国之耻也不如盖之乃舍之左师为己短策苟过华臣之门必骋十一月甲午国人逐瘈狗瘈狗入于华臣氏国人从之华臣惧遂奔陈宋皇国父为太宰为平公筑台妨于农功子罕请俟农功之毕公弗许筑者讴曰泽门之□实兴我役邑中之黔实慰我心子罕闻之亲执扑以行筑者而抶其不勉者曰吾侪小人皆有阖庐以辟燥湿寒暑今君为一台而不速成何以为役讴者乃止或问其故子罕曰宋国区区而有诅有祝祸之本也灵王十七年冬十月晋侯宋公鲁侯卫侯郑伯曹伯莒子邾子滕子薛伯杞伯小邾子同围齐按春秋襄公十八年　按左传十八年冬十月会于鲁济寻溴梁之言同伐齐灵王十九年夏六月晋侯齐侯宋公鲁侯卫侯郑伯曹伯莒子邾子滕子薛伯杞伯小邾子盟于澶渊冬十月鲁季孙宿如宋按春秋襄公二十年　按左传二十年夏盟于澶渊齐成故也冬季武子如宋报向戍之聘也褚师段逆之以受享赋常棣之七章以卒宋人重贿之归复命公享之赋鱼丽之卒章公赋南山有台武子去所曰臣不堪也灵王二十年冬十月晋侯齐侯宋公鲁侯卫侯郑伯曹伯莒子邾子会于商任按春秋襄公二十一年　按左传二十一年冬会于商任锢栾氏也灵王二十一年冬晋侯齐侯宋公鲁侯卫侯郑伯曹伯莒子邾子薛伯杞伯小邾子会于沙随按春秋襄公二十二年　按左传二十二年冬会于沙随复锢栾氏也灵王二十三年秋八月晋侯宋公鲁侯卫侯郑伯曹伯莒子邾子滕子薛伯杞伯小邾子会于夷仪按春秋襄公二十四年　按左传二十四年秋会于夷仪将以伐齐水不克灵王二十四年夏五月晋侯宋公鲁侯卫侯郑伯曹伯莒子邾子滕子薛伯杞伯小邾子会于夷仪秋八月己巳同盟于重丘按春秋襄公二十五年　按左传二十五年夏五月会于夷仪伐齐以报朝歌之役秋七月己巳同盟于重丘齐成故也灵王二十五年夏鲁侯晋赵武郑良霄宋向戍曹人会于澶渊秋宋公杀其世子痤按春秋襄公二十六年　按左传二十六年夏六月公会晋赵武宋向戍郑良霄曹人于澶渊以讨卫疆戚田取卫西鄙懿氏六十以与孙氏初宋芮司徒生女子赤而毛弃诸堤下共姬之妾取以入名之曰弃长而美平公入夕共姬与之食公见弃也而视之尤姬纳诸御嬖生佐恶而婉太子痤美而狠合左师畏而恶之寺人惠墙伊戾为太子内师而无宠秋楚客聘于晋过宋太子知之请野享之公使往伊戾请从之公曰夫不恶女乎对曰小人之事君子也恶之不敢远好之不敢近敬以待命敢有贰心乎纵有共其外莫共其内臣请往也遣之至则欿用牲加书征之而聘告公曰太子将为乱既与楚客盟矣公曰为我子又何求对曰欲速公使视之则信有焉问诸夫人与左师则皆曰固闻之公囚太子太子曰唯佐也能免我召而使请曰日中不来吾知死矣左师闻之聒而与之语过期乃缢而死佐为太子公徐闻其无罪也乃亨伊戾左师见夫人之步马者问之对曰尹夫人氏也左师曰谁为君夫人余胡弗知圉人归以告夫人夫人使馈之锦与马先之以玉曰君之妾弃使某献左师改命曰君夫人而后再拜稽首受之灵王二十六年夏晋赵武楚屈建鲁叔孙豹蔡公孙归生卫石恶陈孔奂郑良霄许人曹人会于宋秋七月辛巳诸侯之大夫盟于宋按春秋襄公二十七年　按左传二十七年夏宋向戍善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之蠹小国之大灾也将或弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐齐人难之陈文子曰晋楚许之我焉得已且人曰弭兵而我弗许则固携吾民矣将焉用之齐人许之告于秦秦亦许之皆告于小国为会于宋五月甲辰晋赵武至于宋丙午郑良霄至六月丁未朔宋人享赵文子叔向为介司马置折俎礼也仲尼使举是礼也以为多文辞戊申叔孙豹齐庆封陈须无卫石恶至甲寅晋荀盈从赵武至丙辰邾悼公至壬戌楚公子黑肱先至成言于晋丁卯宋向戍如陈从子木成言于楚戊辰滕成公至子木谓向戍请晋楚之从交相见也庚午向戍复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驿谒诸王王曰释齐秦他国请相见也秋七月戊寅左师至是夜也赵孟及子□盟以齐言庚辰子木至自陈陈孔奂蔡公孙归生至曹许之大夫皆至以藩为军晋楚各处其偏伯夙谓赵孟曰楚氛甚恶惧难赵孟曰吾左还入于宋若我何辛巳将盟于宋西门之外楚人衷甲伯州犁曰合诸侯之师以为不信无乃不可乎夫诸侯望信于楚是以来服若不信是弃其所以服诸侯也固请释甲子木曰晋楚无信久矣事利而已苟得志焉焉用有信大宰退告人曰令尹将死矣不及三年求逞志而弃信志将逞乎志以发言言以出信信以立志参以定之信亡何以及三赵孟患楚衷甲以告叔向叔向曰何害也匹夫一为不信犹不可单毙其死若合诸侯之卿以为不信必不捷矣食言者不病非子之患也夫以信召人而以僭济之必莫之与也安能害我且吾因宋以守病则夫能致死与宋致死虽倍楚可也子何惧焉又不及是曰弭兵以召诸侯而称兵以害我吾庸多矣非所患也季武子使谓叔孙以公命曰视邾滕既而齐人请邾宋人请滕皆不与盟叔孙曰邾滕人之私也我列国也何故视之宋卫吾匹也乃盟晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂专在晋叔向谓赵孟曰诸侯归晋之德只非归其尸盟也子务德无争先且诸侯盟小国固必有尸盟者楚谓晋细不亦可乎乃先楚人壬午宋公兼享晋楚之大夫赵孟为客子木与之言弗能对使叔向侍言焉子木亦不能对也乙酉宋公及诸侯之大夫盟于蒙门之外子木问于赵孟曰范武子之德何如对曰夫子之家事治言于晋国无隐情其祝史陈信于鬼神无愧辞子木归以语王王曰尚矣哉能歆神人宜其光辅五君以为盟主也子木又语王曰宜晋之伯也有叔向以佐其卿楚无以当之不可与争晋荀盈遂如楚□盟宋左师请赏曰请免死之邑公与之邑六十以示子罕子罕曰凡诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材民并用之废一不可谁能去兵兵之设久矣所以威不轨而昭文德也圣人以兴乱人以废废兴存亡昏明之术皆兵之由也而子求去之不亦诬乎以诬道蔽诸侯罪莫大焉纵无大讨而又求赏无厌之甚也削而投之左师辞邑向氏欲攻司城左师曰我将亡夫子存我德莫大焉又可攻乎灵王二十七年冬十二月宋公陈侯鲁侯郑伯许男如楚按春秋不书　按左传襄公二十八年冬十二月为宋之盟故公及宋公陈侯郑伯许男如楚公过郑郑伯不在伯有迋劳于黄崖不敬穆叔曰伯有无戾于郑郑必有大咎敬民之主也而弃之何以承守郑人不讨必受其辜济泽之阿行潦之苹藻置诸宗室季兰尸之敬也敬可弃乎及汉楚康王卒公欲反叔仲昭伯曰我楚国之为岂为一人行也子服惠伯曰君子有远虑小人从迩饥寒之不恤谁遑其后不如姑归也叔孙穆子曰叔仲子专之矣子服子始学者也荣成伯曰远图者忠也公遂行宋向戍曰我一人之为非为楚也饥寒之不恤谁能恤楚姑归而息民待其立君而为之备宋公遂反景王元年夏五月晋荀盈齐高止宋华定鲁仲孙羯卫世叔仪郑公孙段曹人莒人滕人薛人小邾人城杞宋饥贷粟于晋按春秋襄公二十九年贷粟不书　按左传二十九年郑子展卒子皮即位于是郑饥而未及麦民病子皮以子展之命饩国人粟户一锺是以得郑国之民故罕氏常掌国政以为上卿宋司城子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书为大夫之无者贷宋无饥人叔向闻之曰郑之罕宋之乐其后亡者也二者其皆得国乎民之归也施而不德乐氏加焉其以宋升降乎晋平公杞出也故治杞六月知悼子合诸侯之大夫以城杞景王二年夏五月甲午宋灾宋伯姬卒秋七月鲁叔弓如宋葬宋共姬冬十月晋赵武齐公孙虿宋向戍卫北宫佗郑罕虎曹人莒人邾人滕人薛人杞人小邾人会于澶渊宋灾故按春秋襄公三十年　按左传三十年夏五月或叫于宋太庙曰嘻嘻出出鸟鸣于亳社如曰嘻嘻甲午宋大灾宋伯姬卒待姆也君子谓宋共姬女而不妇女待人妇义事也秋七月叔弓如宋葬共姬也为宋灾故诸侯之大夫会以谋归宋财冬十月叔孙豹会晋赵武齐公孙虿宋向戍卫北宫佗郑罕虎及小邾之大夫会于澶渊既而无归于宋　按公羊传外夫人不书葬此何以书隐之也何隐尔宋灾伯姬卒焉其称谥何贤也何贤尔宋灾伯姬存焉有司复曰火至矣请出伯姬曰不可吾闻之也妇人夜出不见传母不下堂傅至矣母未至也逮乎火而死宋灾故者何诸侯会于澶渊凡为宋灾故也会未有言其所为者此言所为何录伯姬也诸侯相聚而更宋之所丧曰死者不可复生尔财复矣此大事也曷为使微者卿也卿则其称人何贬曷为贬卿不得忧诸侯也景王四年春正月晋赵武楚公子围齐国弱宋向戍鲁叔孙豹卫齐恶陈公子招蔡公孙归生郑罕虎许人曹人会于虢按春秋昭公元年　按左传元年春正月乙未会于虢寻宋之盟也祁午谓赵文子曰宋之盟楚人得志于晋今令尹之不信诸侯之所闻也子弗戒惧又如宋子木之信称于诸侯犹诈晋而驾焉况不信之尤者乎楚重得志于晋晋之耻也子相晋国以为盟主于今七年矣再合诸侯三合大夫服齐狄宁东夏平秦乱城淳于师徒不顿国家不罢民无谤讟诸侯无怨天无大灾子之力也有令名矣而终之以耻午也是惧吾子其不可以不戒文子曰武受赐矣然宋之盟子木有祸人之心武有仁人之心是楚所以驾于晋也今武犹是心也楚又行僭非所害也我将信以为本循而行之譬如农夫是穮是蔉虽有饥馑必有丰年且吾闻之能信不为人下吾未能也诗曰不僭不贼鲜不为则信也能为人则者不为人下矣吾不能是难楚不为患楚令尹围请用牲读旧书加于牲上而巳晋人许之三月甲辰盟楚公子围设服离卫叔孙穆子曰楚公子美矣君哉郑子皮曰二执戈者前矣蔡子家曰蒲宫有前不亦可乎楚伯州犁曰此行也辞而假之寡君郑行人挥曰假不反矣伯州犁曰子姑忧子□之欲背诞也子羽曰当璧犹在假而不反子其无忧乎齐国子曰吾代二子愍矣陈公子招曰不忧何成二子乐矣卫齐子曰苟或知之虽忧何害宋合左师曰大国令小国共吾知共而巳晋乐王鲋曰小旻之卒章善矣吾从之退会子羽谓子皮曰叔孙绞而婉宋左师简而礼乐王鲋字而敬子与子家持之皆保世之主也齐卫陈大夫其不免乎国子代人忧子招乐忧齐子虽忧弗害夫弗及而忧与可忧而乐与忧而弗害皆取忧之道也忧必及之太誓曰民之所欲天必从之三大夫兆忧忧能无至乎言以知物其是之谓矣景王七年夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申秋七月楚子蔡侯陈侯许男顿子胡子沈子淮夷伐吴执齐庆封杀之遂灭赖按春秋昭公四年　按左传四年夏六月丙午楚子合诸侯于申宋太子佐后至王田于武城久而弗见椒举请辞焉王使往曰属有宗祧之事于武城寡君将堕币焉敢谢后见秋七月楚子以诸侯代吴宋太子郑伯先归宋华费遂郑大夫从使屈申围朱方八月甲申克之执齐庆封而尽灭其族景王九年夏宋华合比出奔卫
按春秋昭公六年　按左传六年夏宋寺人柳有宠太子佐恶之华合比曰我杀之柳闻之乃坎用牲埋书而告公曰合比将纳亡人之族既盟于北郭矣公使视之有焉遂逐华合比合比奔卫于是华亥欲代右师乃与寺人柳比从为之征曰闻之久矣公使代之见于左师左师曰女夫也必亡女丧而宗室于人何有人亦于女何有诗曰宗子维城毋俾城坏毋独斯畏女其畏哉景王十一年秋九月楚围陈宋戴恶会之
按春秋不书　按左传昭公八年秋九月楚公子弃疾帅师奉孙吴围陈宋戴恶会之冬十一月壬午灭陈景王十二年春宋华亥会楚子于陈
按春秋昭公九年　按左传九年春叔弓宋华亥郑游吉卫赵黡会楚子于陈景王十三年冬十二月甲子宋公成薨子佐立按春秋昭公十年　按左传十年冬十二月宋平公卒初元公恶寺人柳欲杀之及丧柳炽炭于位将至则去之比葬又有宠景王十四年春二月鲁叔弓如宋葬宋平公秋晋韩起齐国弱宋华亥鲁季孙意如卫北宫佗郑罕虎曹人杞人会于厥慭按春秋昭公十一年　按左传十一年春王二月叔弓如宋葬平公也秋会于厥慭谋救蔡也景王十五年夏宋公使华定聘于鲁
按春秋昭公十二年　按左传十二年夏宋华定来聘通嗣君也享之为赋蓼萧弗知又不答赋昭子曰必亡宴语之不怀宠光之不宣令德之不知同福之不受将何以在景王十六年秋刘子晋侯齐侯宋公鲁侯卫侯郑伯曹伯莒子邾子滕子薛伯杞伯小邾子同盟于平丘按春秋昭公十三年　按左传十三年晋成虒祁诸侯朝而归者皆有贰心为取郠故叔向曰诸侯不可以不示威秋七月丙寅治兵于邾南遂合诸侯于平丘甲戌同盟于平丘齐服也景王二十年冬有星孛于大辰
按春秋昭公十七年　按左传十七年冬有星孛于大辰西及汉申须曰彗所以除旧布新也天事恒象今除于火火出必布焉诸侯其有火灾乎梓慎曰往年吾见之是其征也火出而见今兹火出而章必火入而伏其居火也久矣其与不然乎火出于夏为三月于商为四月于周为五月夏数得天若火作其四国当之在宋卫陈郑乎宋大辰之虚也陈大□之虚也郑祝融之虚也皆火房也星孛天汉汉水祥也卫颛顼之虚也故为帝丘其星为大水水火之牡也其以丙子若壬午作乎水火所以合也若火入而伏必以壬午不过其见之月郑裨言于子产曰宋卫陈郑将同日火若我用瓘斝玉瓒郑必不火子产弗与景王二十一年夏五月壬午宋卫陈郑灾按春秋昭公十八年　按左传十八年夏五月火始昏见丙子风梓慎曰是谓融风火之始也七日其火作乎戊寅风甚壬午大甚宋卫陈郑皆火梓慎登大庭氏之库以望之曰宋卫陈郑也数日皆来告火裨曰不用吾言郑又将火郑人请用之子产不可子大叔曰宝以保民也若有火国几亡可以救亡子何爱焉子产曰天道远人道迩非所及也何以知之焉知天道是亦多言矣岂不或信遂不与亦不复火郑之未灾也里析告子产曰将有大祥民震动国几亡吾身泯焉弗良及也国迁其可乎子产曰虽可吾不足以定迁矣及火里析死矣未葬子产使舆三十人迁其柩火作子产辞晋公子公孙于东门使司寇出新客禁旧客勿出于宫使子宽子上巡群屏摄至于太宫使公孙登徙大龟使祝史徙主祏于周庙告于先君使府人库人各儆其事商成公儆司宫出旧宫人置诸火所不及司马司寇列居火道行火所焮城下之人伍列登城明日使野司寇各保其征郊人助祝史除于国北禳火于元冥回禄祈于四墉书焚室而宽其征与之材三日哭国不市使行人告于诸侯宋卫皆如是陈不救火许不吊灾君子是以知陈许之先亡也景王二十二年春宋公伐邾
按春秋昭公十九年　按左传十九年鄅夫人宋向戌之女也故向宁请师春二月宋公伐邾围虫三月取之乃尽归鄅俘夏邾人郳人徐人会宋公乙亥盟于虫景王二十三年夏曹公孙会自鄸出奔宋冬十月宋华亥向宁华定出奔陈按春秋昭公二十年　按左传二十年春王二月己丑日南至梓慎望氛曰今兹宋有乱国几亡三年而后弭蔡有大丧叔孙昭子曰然则戴桓也汰侈无礼已甚乱所在也三月太子建奔宋宋元公无信多私而恶华向华定华亥与向宁谋曰亡愈于死先诸华亥伪有疾以诱群公子公子问之则执之夏六月丙申杀公子寅公子御戎公子朱公子固公孙援公孙丁拘向胜向行于其廪公如华氏请焉弗许遂劫之癸卯取太子栾与母弟辰公子地以为质公亦取华亥之子无戚向宁之子罗华定之子启与华氏盟以为质宋华向之乱公子城公孙忌乐舍司马强向宜向郑楚建郳申出奔郑其徒与华氏战于鬼阎败子城子城适晋华亥与其妻必盥而食所质公子者而后食公与夫人每日必适华氏食公子而后归华亥患之欲归公子向宁曰唯不信故质其子若又归之死无日矣公请于华费遂将攻华氏对曰臣不敢爱死无乃求去忧而滋长乎臣是以惧敢不听命公曰子死亡有命余不忍其□冬十月公杀华向之质而攻之戊辰华向奔陈华登奔吴向宁欲杀太子华亥曰干君而出又杀其子其谁纳我且归之有庸使少司寇牼以归曰子之齿长矣不能事人以三公子为质必免公子既入华牼将自门行公遽见之执其手曰余知而无罪也入复而所景王二十四年夏宋华亥向宁华定自陈入于宋南里以叛按春秋昭公二十一年　按左传二十一年夏宋华费遂生华貙华多僚华登貙为少司马多僚为御士与貙相恶乃谮诸公曰貙将纳亡人亟言之公曰司马以吾故亡其良子死亡有命吾不可以再亡之对曰公若爱司马则如亡死如可逃何远之有公惧使侍人召司马之侍人宜僚饮之酒而使告司马司马叹曰必多僚也吾有谗子而弗能杀吾又不死抑君有命可若何乃与公谋逐华貙将使田孟诸而遣之公饮之酒厚酬之赐及从者司马亦如之张□尢之曰必有故使子皮承宜僚以剑而讯之宜僚尽以告张□欲杀多僚子皮曰司马老矣登之谓甚吾又重之不如亡也五月丙申子皮将见司马而行则遇多僚御司马而朝张□不胜其怒遂与子皮臼任郑翩杀多僚劫司马以叛而召亡人壬寅华向入乐大心丰愆华牼御诸横华氏居卢门以南里叛六月庚午宋城旧墉及桑林之门而守之冬十月华登以吴师救华氏齐乌枝鸣戍宋厨人濮曰军志有之先人有夺人之心后人有待其衰盍及其劳且未定也伐诸若入而固则华氏众矣悔无及也从之丙寅齐师宋师败吴师于鸿口获其二帅公子苦偃州员华登帅其余以败宋师公欲出厨人濮曰吾小人可藉死而不能送亡君请待之乃徇曰扬徽者公徒也众从之公自杨门见之下而巡之曰国亡君死二三子之耻也岂专孤之罪也齐乌枝鸣曰用少莫如齐致死齐致死莫如去备彼多兵矣请皆用剑从之华氏北复即之厨人濮以裳裹首而荷以走曰得华登矣遂败华氏于新里翟偻新居于新里既战说甲于公而归华姓居于公里亦如之十一月癸未公子城以晋师至曹翰胡会晋荀吴齐苑何忌卫公子朝救宋丙戌与华氏战于赭丘郑翩愿为鹳其御愿为鹅子禄御公子城庄堇为右干犨御吕封人华豹张□为右相遇城还华豹曰城也城怒而反之将注豹则关矣曰平公之灵尚辅相余豹射出其间将注则又关矣曰不狎鄙抽矢城射之殪张□抽殳而下射之折股扶伏而击之折轸又射之死干犨请一矢城曰余言女于君对曰不死伍乘军之大刑也干刑而从子君焉用之子速诸乃射之殪大败华氏围诸南里华亥搏膺而呼见华貙曰吾为栾氏矣貙曰子无我迋不幸而后亡使华登如楚乞师华貙以车十五乘徒七十人犯师而出食于睢上哭而送之乃复入楚薳越帅师将逆华氏太宰犯谏曰诸侯唯宋事其君今又争国释君而臣是助无乃不可乎王曰而告我也后既许之矣景王二十五年春宋华亥向宁华定自宋南里出奔楚按春秋昭公二十二年　按左传二十二年春楚薳越使告于宋曰寡君闻君有不令之臣为君忧无宁以为宗羞寡君请受而戮之对曰孤不不能媚于父兄以为君忧拜命之辱抑君臣日战君曰余必臣是助亦唯命人有言曰唯乱门之无过君若惠保敝邑无亢不衷以奖乱人孤之望也唯君图之楚人患之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已救宋而除其害又何求乃固请出之宋人从之己巳宋华亥向宁华定华貙华登皇奄伤省臧士平出奔楚宋公使公孙忌为大司马边□为大司徒乐祁为司城仲几为左师乐大心为右师乐挽为大司寇以靖国人敬王三年春鲁叔孙婼如宋夏晋赵鞅宋乐大心鲁叔诣卫北宫喜郑游吉曹人邾人滕人薛人小邾人会于黄父冬十一月宋公佐薨于曲棘子头曼立按春秋昭公二十五年　按左传二十五年春叔孙婼聘于宋桐门右师见之语卑宋大夫而贱司城氏昭子告其人曰右师其亡乎君子贵其身而后能及人是以有礼今夫子卑其大夫而贱其宗是贱其身也能有礼乎无礼必亡宋公享昭子赋新宫昭子赋车辖明日宴饮酒乐宋公使昭子右坐语相泣也乐祁佐退而告人曰今兹君与叔孙其皆死乎吾闻之哀乐而乐哀皆丧心也心之精爽是谓魂魄魂魄去之何以能久季公若之姊为小邾夫人生宋元夫人生子以妻季平子昭子如宋聘且逆之公若从谓曹氏勿与鲁将逐之曹氏告公公告乐祁乐祁曰与之如是鲁君必出政在季氏三世矣鲁君丧政四公矣无民而能逞其志者未之有也国君是以镇抚其民诗曰人之云亡心之忧矣鲁君失民矣焉得逞其志靖以待命犹可动必忧夏会于黄父谋王室也赵简子令诸侯之大夫输王粟宋乐大心曰我不输粟我于周为客若之何使客晋士伯曰自践土以来宋何役之不会而何盟之不同曰同恤王室子焉得辟之子奉君命以会大事而宋背盟无乃不可乎右师不敢对受牒而退士伯告简子曰宋右师必亡奉君命以使而欲背盟以干盟主无不祥大焉冬十一月宋元公将为公故如晋梦太子栾即位于庙己与平公服而相之且召六卿公曰寡人不不能事父兄以为二三子忧寡人之罪也若以群子之灵获保首领以殁唯是楄柎所以藉干者请无及先君仲几对曰君若以社稷之故私降昵宴群臣弗敢知若夫宋国之法死生之度先君有命矣群臣以死守之弗敢失队臣之失职常刑不赦臣不忍其死君命祗辱宋公遂行己亥卒于曲棘敬王四年春正月葬宋元公
按春秋昭公二十六年　按左传二十六年春王正月葬宋元公如先君礼也敬王五年秋晋士鞅宋乐祁犁卫北宫喜曹人邾人滕人会于扈按春秋昭公二十七年　按左传二十七年秋会于扈令戍周且谋纳公也宋卫皆利纳公固请之敬王十年冬晋韩不信齐高张宋仲几鲁仲孙何忌卫世叔申郑国参曹人莒人薛人杞人小邾人城成周按春秋昭公三十二年　按左传三十二年冬十一月晋魏舒韩不信如京师合诸侯之大夫于狄泉寻盟且令城成周
　三恪部汇考六
　　周五
　　宋三
敬王十一年春三月晋人执宋仲几于京师
按春秋定公元年　按左传元年春正月孟懿子会城成周庚寅栽宋仲几不受功曰滕薛郳吾役也薛宰曰宋为无道绝我小国于周以我适楚故我常从宋晋文公为践土之盟曰凡我同盟各复旧职若从践土若从宋亦唯命仲几曰践土固然薛宰曰薛之皇祖奚仲居薛以为夏车正奚仲迁于邳仲虺居薛以为汤左相若复旧职将承王官何故以役诸侯仲几曰三代各异物薛焉得有旧为宋役亦其职也士弥牟曰晋之从政者新子姑受功归吾视诸故府仲几曰纵子忘之山川鬼神其忘诸乎士伯怒谓韩简子曰薛征于人宋征于鬼宋罪大矣且己无辞而抑我以神诬我也启宠纳侮其此之谓矣必以仲几为戮乃执仲几以归三月归诸京师城三旬而毕乃归诸侯之戍齐高张后不从诸侯晋女叔宽曰周苌弘齐高张皆将不免苌弘违天高子违人天之所坏不可支也众之所为不可奸也敬王十四年春三月刘子晋侯宋公鲁侯蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏会于召陵侵楚夏五月盟于皋鼬按春秋定公四年　按左传四年春三月刘文公合诸侯于召陵谋伐楚也敬王十六年秋晋人执宋行人乐祁
按春秋定公六年　按左传六年秋八月宋乐祁言于景公曰诸侯唯我事晋今使不往晋其憾矣乐祁告其宰陈寅陈寅曰必使子往他日公谓乐祁曰唯寡人说子之言子必往陈寅曰子立后而行吾室亦不亡唯君亦以我为知难而行也见混而行赵简子逆而饮之酒于□上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也已然子死晋国子孙必得志于宋范献子言于晋侯曰以君命越疆而使未致使而私饮酒不敬二君不可不讨也乃执乐祁敬王十八年春宋乐祁卒于晋
按春秋不书　按左传定公八年春二月赵鞅言于晋侯曰诸侯唯宋事晋好逆其使犹惧不至今又执之是绝诸侯也将归乐祁士鞅曰三年止之无故而归之宋必叛晋献子私谓子梁曰寡君惧不得事宋君是以止子子姑使混代子子梁以告陈寅陈寅曰宋将叛晋是弃混也不如待之乐祁归卒于大行士鞅曰宋必叛不如止其尸以求成焉乃止诸州敬王十九年春宋使乐大心盟于晋鲁阳货奔宋按春秋不书　按左传定公九年春宋公使乐大心盟于晋且逆乐祁之尸辞伪有疾乃使向巢如晋盟且逆子梁之尸子明谓桐门右师出曰吾犹衰绖而子击钟何也右师曰丧不在此故也既而告人曰己衰绖而生子余何故舍钟子明闻之怒言于公曰右师将不利戴氏不肯适晋将作乱也不然无疾乃逐桐门右师按史记宋世家景公十六年鲁阳货来奔已复去敬王二十年秋宋乐大心出奔曹宋公子地出奔陈冬宋公之弟辰暨仲佗石彄出奔陈按春秋定公十年　按左传十年宋公子地嬖蘧富获十一分其室而以其五与之公子地有白马四公嬖向魋魋欲之公取而朱其尾鬣以与之地怒使其徒抶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉子为君礼不过出竟君必止子公子地出奔陈公弗止辰为之请弗听辰曰是我迋吾兄也吾以国人出君谁与处冬母弟辰暨仲佗石彄出奔陈敬王二十一年春宋公之弟辰及仲佗石彄公子地自陈入于萧以叛秋宋乐大心自曹入于萧按春秋定公十一年　按左传十一年春宋公母弟辰暨仲佗石彄公子地入于萧以叛秋乐大心从之大为宋患宠向魋故也敬王二十四年春卫赵阳出奔宋秋齐侯宋公会于洮卫蒯聩出奔宋宋公之弟辰自萧奔鲁按春秋定公十四年　按左传十四年春卫侯逐公叔戍与其党故赵阳奔宋戍来奔秋齐侯宋公会于洮范氏故也卫侯为夫人南子召宋朝会于洮太子蒯聩献盂于齐过宋野野人歌之曰既定尔娄猪盍归我艾豭太子羞之谓戏阳速曰从我而朝少君少君见我我顾乃杀之速曰诺乃朝夫人夫人见太子太子三顾速不进夫人见其色啼而走曰蒯聩将杀余公执其手以登台太子奔宋尽逐其党故公孟彄出奔郑自郑奔齐太子告人曰戏阳速祸余戏阳速告人曰太子则祸余太子无道使余杀其母余不许将戕于余若杀夫人将以余说余是故许而弗为以纾余死谚曰民保于信吾以信义也敬王二十五年夏郑罕达帅师伐宋齐侯卫侯次于渠蒢按春秋定公十五年　按左传十五年夏郑罕达败宋师于老丘齐侯卫侯次于蘧拿谋救宋也敬王二十八年孔子过宋夏宋乐髡帅师伐曹按春秋哀公三年按史记宋世家景公二十五年孔子过宋宋司马桓魋恶之欲杀孔子孔子微服去敬王二十九年春宋人执小邾子
按春秋哀公四年
敬王三十年夏齐侯伐宋
按春秋哀公五年
敬王三十一年冬宋向巢帅师伐曹
按春秋哀公六年
敬王三十二年春宋皇瑗帅师伐郑秋宋人围曹冬郑驷弘帅师救曹按春秋哀公七年　按左传七年春宋师侵郑郑叛晋故也秋宋人围曹郑桓子思曰宋人有曹郑之患也不可以不救冬郑师救曹侵宋初曹人或梦众君子立于社宫而谋亡曹曹叔振铎请待公孙强许之旦而求之曹无之戒其子曰我死尔闻公孙强为政必去之及曹伯阳即位好田弋曹鄙人公孙强好弋获白雁献之且言田弋之说说之因访政事大说之有宠使为司城以听政梦者之子乃行强言霸说于曹伯曹伯从之乃背晋而奸宋宋人伐之晋人不救筑五邑于其郊曰黍丘揖丘大城锺邗敬王三十三年春正月宋公入曹以曹伯阳归按春秋哀公八年　按左传八年春宋公伐曹将还褚师子肥殿曹人诟之不行师待之公闻之怒命反之遂灭曹执曹伯及司城强以归杀之按史记宋世家景公三十年曹倍宋又倍晋宋伐曹晋不救遂灭曹有之敬王三十四年春宋皇瑗帅师取郑师于雍丘秋宋公伐郑按春秋哀公九年　按左传九年春郑武子剩之嬖许瑕求邑无以与之请外取许之故围宋雍丘宋皇瑗围郑师每日迁舍垒合郑师哭子姚救之大败二月甲戌宋取郑师于雍丘使有能者无死以郏张与郑罗归夏宋公伐郑晋赵鞅卜救郑遇水适火占诸史赵史墨史龟史龟曰是谓沈阳可以兴兵利以伐姜不利子商伐齐则可敌宋不吉史墨曰盈水名也子水位也名位敌不可干也炎帝为火师姜姓其后也水胜火伐姜则可史赵曰是谓如川之满不可游也郑方有罪不可救也救郑则不吉不知其他阳虎以周易筮之遇泰之需曰宋方吉不可与也微子启帝乙之元子也宋郑甥舅也祉禄也若帝乙之元子归妹而有吉禄我安得吉焉乃止敬王三十五年夏宋人伐郑
按春秋哀公十年
敬王三十六年冬卫世叔齐出奔宋
按春秋哀公十一年　按左传十一年冬卫太叔疾出奔宋初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣置于犁而为之一宫如二妻文子怒欲攻之仲尼止之遂夺其妻或淫于外州外州人夺之轩以献耻是二者故出卫人立遗使室孔姞疾臣向魋纳□珠焉与之城鉏宋公求珠魋不与由是得罪及桓氏出城鉏人攻太叔疾卫庄公复之使处巢死焉殡于郧葬于少禘敬王三十七年秋鲁侯卫侯宋皇瑗会于郧宋向巢帅师伐郑按春秋哀公十二年　按左传十二年夏吴征会于卫初卫人杀吴行人且姚而惧谋于行人子羽子羽曰吴方无道无乃辱吾君不如止也子木曰吴方无道国无道必弃疾于人吴虽无道犹足以患卫往也长木之毙无不摽也国狗之瘈无不噬也而况大国乎秋卫侯会吴于郧公及卫侯宋皇瑗盟而卒辞吴盟吴人藩卫侯之舍子服景伯谓子贡曰夫诸侯之会事既毕矣侯伯致礼地主归饩以相辞也今吴不行礼于卫而藩其君舍以难之子盍见太宰乃请束锦以行语及卫故大宰嚭曰寡君愿事卫君卫君之来也缓寡君惧故将止之子贡曰卫君之来必谋于其众其众或欲或否是以缓来其欲来者子之党也其不欲来者子之雠也若执卫君是堕党而崇雠也夫堕子者得其志矣且合诸侯而执卫君谁敢不惧堕党崇雠而惧诸侯或者难以霸乎太宰嚭说乃舍卫侯卫侯归效夷言子之尚幼曰君必不免其死于夷乎执焉而又说其言从之固矣宋郑之间有隙地焉曰弥作顷丘玉畅嵒戈钖子产与宋人为成曰勿有是及宋平元之族自萧奔郑郑人为之城嵒戈钖九月宋向巢伐郑取钖杀元公之孙遂围嵒十二月郑罕达救嵒丙申围宋师敬王三十八年春郑罕达帅师取宋师于嵒
按春秋哀公十三年　按左传十三年春宋向魋救其师郑子剩使徇曰得桓魋者有赏魋也逃归遂取宋师于嵒获成欢郜延以六邑为虚敬王三十九年夏五月宋向魋入于曹以叛六月宋向魋自曹出奔卫宋向巢奔鲁按春秋哀公十四年　按左传十四年夏宋桓魋之宠害于公公使夫人骤请享焉而将讨之未及魋先谋公请以□易薄公曰不可薄宗邑也乃益□七邑而请享公焉以日中为期家备尽往公知之告皇野曰余长魋也今将祸余请即救司马子仲曰有臣不顺神之所恶也而况人乎敢不承命不得左师不可请以君命召之左师每食击钟闻钟声公曰夫子将食既食又奏公曰可矣以乘车往曰迹人来告曰逢泽有介麋焉公曰虽魋未来得左师吾与之田若何君惮告子野曰尝私焉君欲速故以乘车逆子与之乘至公告之故拜不能起司马曰君与之言公曰所难子者上有天下有先君对曰魋之不共宋之祸也敢不唯命是听司马请瑞焉以命其徒攻桓氏其父兄故臣曰不可其新臣曰从吾君之命遂攻之子颀骋而告桓司马司马欲入子车止之曰不能事君而又伐国民不与也祗取死焉向魋遂入于曹以叛六月使左师巢伐之欲质大夫以入焉不能亦入于曹取质魋曰不可既不能事君又得罪于民将若之何乃舍之民遂叛之向魋奔卫向巢来奔宋公使止之曰寡人与子有言矣不可以绝向氏之祀辞曰臣之罪大尽灭桓氏可也若以先臣之故而使有后君之惠也若臣则不可以入矣司马牛致其邑与珪焉而适齐向魋出于卫地公文氏攻之求夏后氏之璜焉与之他玉而奔齐陈成子使为次卿司马牛又致其邑焉而适吴吴人恶之而反赵简子召之陈成子亦召之卒于鲁郭门之外坑氏葬诸丘舆敬王四十年夏五月郑伯伐宋荧惑守心
按春秋哀公十五年荧惑守心不书
按史记宋世家景公三十七年荧惑守心心宋之分野也景公忧之司星子韦曰可移于相景公曰相吾之股肱曰可移于民景公曰君者待民曰可移于岁景公曰岁饥民困吾谁为君子韦曰天高听卑君有君人之言三荧惑宜有动于是候之果徙三度敬王四十一年春二月卫子还成出奔宋按春秋哀公十六年
</div>
    <div class="pagination">
<a href="官常典三恪部_page3.html">上一页</a><a href="官常典三恪部.html">1</a><a href="官常典三恪部_page2.html">2</a><a href="官常典三恪部_page3.html">3</a><span class="current-page">4</span><a href="官常典三恪部_page5.html">5</a><a href="官常典三恪部_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
