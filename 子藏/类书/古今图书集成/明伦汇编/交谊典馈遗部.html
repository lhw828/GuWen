<!DOCTYPE html>
<html>
 <head>
  <meta charset="utf-8"/>
  <title>
   交谊典馈遗部 - 第 1 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   交谊典馈遗部 - 第 1 页/共 2 页
  </h1>
  <div class="content">
   馈遗部汇考
礼记
　　礼器
居山以鱼□为礼居泽以鹿豕为礼君子谓之不知礼　　少仪
君将适他臣如致金玉货贝于君则曰致马资于有司敌者曰赠从者
注
适他行朝会也资犹用也赠送也
疏
此以下明
　吉凶送遗之礼此明送吉也君若朝会出往他国　而臣奉财物以充路费金玉货贝略举其梗概耳　君尊备物不有乏少故不言献恐君行有车马路　中或须资给故云此物以充马资有司主典君物　者也敌者当言赠于左右从行者臣致襚于君则曰致废衣于贾人敌者曰襚亲者兄弟不以襚进
疏
此明送凶襚者以衣送死人之称礼以衣送敌　者死曰襚襚者遂彼生时之意也若臣以衣送君　死不得曰襚但云致废衣言不敢必充君敛但充　废致不用之列也贾人者识物价贵贱主君衣物　者也不敢云与君故云贾人也然丧大记云君无　襚注云无襚者不陈不以敛郑注周礼云物谓文　织画绣之物送敌者无谦故云襚也亲者相襚但　直将进即陈之不须执以将命若非亲则摈者传　辞将进以为礼节进谓执之将命也案士丧礼大　功以上同财之亲襚不将命即陈于房中小功以　下及同姓等皆将命臣为君丧纳货贝于君则曰纳甸于有司

注
甸谓田野之物
疏
此言臣为君丧进物之辞纳
　为献也纳入也甸田也此言物自田野所出合献　入于君有司也必云田所出者臣受君地明地物　本由君出也衣是送君故与贾人货贝但供丧用　故付有司赗马入庙门赙马与其币太白兵车不入庙门注
赗马入庙门以其主于死者赙马以下不入庙　门以其主于生人也疏
此一节论赗赙之异以马
　送死曰赗赗副亡者之意既送亡者遂入庙门以　马助生人营丧曰赙马币谓以财货赙助主人丧　用并助主人之物故不将入庙太白兵车革路之　旗并为送丧之从车本是田战之具故不入庙门　然所以得有太白兵车来助主人者此谓诸侯有　丧邻国之君以此赙之或家国自有也赙者既致命坐委之摈者举之主人无亲受也受立授立不坐性之直者则有之矣
疏
此一节明相授受之礼坐亦跪也凡尊卑相授　乃以跪为礼受立谓尊者立以物与卑者卑者受　此尊者之物授立谓尊者立己以物授尊者之立　此二事皆不坐以尊者立故也若坐则尊者屈身　故也性谓天性若尊者天性直自如此短小尊者　虽立若授受尊者之物则有坐而授受其以乘壶酒束修一犬赐人若献人则陈酒执修以将命亦曰乘壶酒束修一犬其以鼎肉则执以将命其禽加于一双则执一双以将命委其余
疏
自此至辟刃一节广明以物献遗人之法
犬则执□守犬田犬则授摈者既受乃问犬名牛则执纼马则执靮皆右之臣则左之车则说绥执以将命甲若有以前之则执以将命无以前之则袒櫜奉胄器则执盖弓则以左手屈韣执拊剑则启椟盖袭之加夫襓与剑焉笏书修苞苴弓茵席枕几□杖琴瑟戈有刃者椟策钥其执之皆尚左手刀却刃授颖削授拊凡有刺刃者以授人则辟刃
　馈遗部总论
礼记
　　坊记
子云礼之先币帛也欲民之先事而后禄也先财而后礼则民利无辞而行情则民争故君子于有馈者弗能见则不视其馈易曰不耕获不灾畬凶以此坊民民犹贵禄而贱行
注
礼谓所执之挚以见者也既相见乃奉币帛以　修好也或云礼之先辞而后币帛也先财而后礼　则民利财币帛也利犹贪也无辞而行情辞辞让　也情主利欲也于有馈者弗能见则不视其馈馈　遗也不能见谓有疾也不视犹不内也不耕获不　灾畬凶言必先种之乃得获若先灾乃得畬也安　有无事而取利者乎田一岁曰灾二岁曰畬三岁　曰新田贱行行犹事也言务得其禄不务其事疏
　此一节明坊民使轻财重礼贵行贱禄之事先事　而后禄先相见是先事后币是后禄也先用财而　后行礼则化之贪于财与人相见无辞让之礼直　行己情则有利欲故民争也君子于有馈者不能　见其所馈之人则不纳其所馈之物引易□妄六　二爻辞证贪财之事尔雅释地云田一岁曰灾二　岁曰新田三岁曰畬郑云三岁曰新田误也集说
严
　陵方氏曰币者帛之名帛者币之实礼之先币帛　言物以礼为先也孟子谓恭敬者币之未将是矣　礼者事之象币帛者禄之象故曰欲民之先事而　后禄也先财而后礼则徇礼而忘义故曰则民利　无辞与表记言无辞不相接之无辞同行情则檀　弓言直情而径行是也无辞则失取与之名行情　则失利欲之节是非廉让之道也故曰则民争弗　能见谓主人有故而弗能见馈者也辞不相见而　后伸故弗能见则不视其馈虑其无名故也盖凡　内物者必视其多寡是否而后内之故也贵禄而　贱行者不以行事为先也　山阴陆氏曰弗能见　非特为有疾而已若阳货归孔子豚以弗能见者　故曰非其义系马千驷弗视也夫礼岂可以一端　言若孟子由邹之任见季子由平陵之齐不见储　子是亦馈者也　　表记
子曰君子不以辞尽人故天下有道则行有枝叶天下无道则辞有枝叶是故君子于有丧者之侧不能赙焉则不问其所费于有病者之侧不能馈焉则不问其所欲有客不能馆则不问其所舍故君子之接如水小人之接如醴君子淡以成小人甘以坏小雅曰盗言孔甘乱是用餤
注
不问其所费以下皆辟有其言而无其实水相　得合而已酒醴相得则败淡无酸酢少味也接或　为交盗贼也孔甚也餤进也疏
此明君子之行不
　可虚用其辞不以辞尽人言不得以言辞之善谓　行亦尽善也有道之世其所行美好似树干之外　更有枝叶无道之世人不诚实但言辞虚美所引　诗巧言刺幽王之诗证小人甘以坏集
说
庄子曰君
　子之交淡若水小人之交甘若醴君子淡以亲小　人甘以绝盖成则相亲坏则相绝其说正于此合　然庄子言交此言接何也交言其情接言其迹　石林叶氏曰君子以道义交故其淡如水小人以　势利交故其甘如醴水淡而散于五味之合则无　不调故曰淡以成醴而至于沈湎则败德故曰甘　以坏　　缁衣
子曰私惠不归德君子不自留焉诗云人之好我示我周行
注
私惠谓不以公礼相庆贺时以小物相问遗也　言其物不可以为德则君子不以身留此人也相　惠以渎邪僻之物是为不归于德行道也言示　我以忠信之道疏
此一节明君子唯德是与不自
　留不用留意于此等之人也
集
说
马氏曰有忠信之
　德然后将之以惠礼也苟无忠信之德而行之故　君子不自留焉朱子语类
　　力行
因说贫曰朋友若以钱相惠不害道理者可受分明说其交也以道其接也以礼斯孔子受之若以不法事相委却以钱相惠此则断然不可
　馈遗部艺文一
　　与葛元甫书　　　　　　　后汉崔瑗今遣奉书钱千为贽并送许子十卷贫不及素但以纸耳　　与太尉杨文先书　　　　　　　曹操　彪子修总知内外事皆称意临淄侯植以才捷爱　幸修为之羽翼几为太子后植见□太祖既虑终　始之变以修颇有才策又袁氏之甥以罪诛之操　与彪书操自与足下同海内大义足下不遗以贤子见辅比中国虽靖方外未夷今军征事大百姓骚扰吾制钟鼓之音主簿宜守而足下贤子恃豪父之势每不与我同怀即欲直绳顾颇恨谓其能改遂转宽舒复即宥贷将延足下尊门大累便令刑之念卿父息之情同此悼楚亦未必非幸也谨赠足下锦裘二领八节角桃杖一枝官绢五百匹钱六十万四望通幰七香车一乘青牛二头八百里骅骝马一匹赤戎金装鞍辔十副铃苞一具驱使二人并遗足下贵室错彩罗縠裘一领织成一量有心青衣二人长奉左右所奉虽薄以表吾意足下便当慨然承纳不致往返　　与锺繇九日送菊书　　　　　魏文帝岁往月来忽逢九月九日九为阳数而日月并应俗嘉其名以为宜于长久故以享宴高会是月律中无射言群木百草无有射地而生惟芳菊纷然独荣非夫含乾坤之纯和体芬芳之淑气孰能如此故屈平悲冉冉之将老思餐秋菊之落英辅体延年莫斯之贵谨奉一束以助彭祖之术　　与许靖书　　　　　　　　　　王朗文休足下消息平安甚善甚善岂意脱别三十余年而无相见之缘乎诗人比一日之别于岁月岂况悠悠历累纪之年者哉自与子别若没而复浮若绝而复连者数矣而今而后居升平之京师攀附于飞龙之圣主侪辈略尽幸得老与足下并为遗种之叟而相去数千里加有邅蹇之隔时闻消息于风声托旧情于思想眇眇异处与异世无以异也往者随军到荆州见邓子孝桓元将粗闻足下动静云夫子既在益州执职领郡德素规矩老而不堕是时侍宿武皇帝于江陵刘景升厅事之上共道足下于通夜拳拳饥渴诚无已也自天子在东宫及即位之后每会群贤论天下髦俊之见在者岂独人尽易为英士鲜易取最故乃猥以原壤之朽质感夫子之清听每叙足下以为谋首岂其注意乃复过于前世书曰人惟求旧易称同声相应同气相求刘将军之与大魏兼而两之总此二义前世邂逅以同为暌非武皇帝之旨顷者蹉跌其泰而否亦非足下之意也深思书易之义利结分于宿好故遣降者送吴所献致名马貂罽得因无嫌道初开通展叙旧情以达声问久阔情慉非夫笔墨所能写陈亦想足下同其志念今者亲生男女凡有几人年并几何仆连失一男一女今有二男大男名肃年二十九生于会稽小儿裁岁余临书怆恨有怀缅然　　谢竟陵王赐纳裘启　　　　　齐王融降饰自尊垂荣及贱元玉不纯曾波夺采南陆方永北风日壮无衣无褐发念圣衷而挟纩之问每流解裘之赐偏委　　谢司徒赐紫鲊启　　　　　　　前人东越水羞实罄乘时之美南荆任土方揖鲊鱼之最　　谢武陵王赐弓启　　　　　　　前人殿下摛藻蕙楼畅艺兰苑敷积玉于风筵迭连珠于月的兔围掩秀邺水惭奇融揖让未工滥陪升饮之赏操弧反正缪奉招贤之锡文韬镂景逸干捎云玩溢百龄佩流千载　　谢安陆王赐银□启　　　　　　前人素金之贵有访仙经镌刻可奇见符神鼎撤膳器于珍羞之席降宝玩于箪瓢之门　　谢随王赐左传启　　　　　　　谢脁昭晰杀青近发中汗恩劝挟策慈勖下帷脁未窥山笥早懵河籍业谢专门说非章句庶得既困而学括羽莹其蒙心家藏赐书籯金遗其贻厥披览神胜吟讽知厚　　谢随王赐紫梨启　　　　　　　前人味出灵阙之阴旨珍玉津之澨岂徒真定归美大谷惭滋将恐帝台妙棠安期灵枣不得孤擅玉盘独甘仙席虽秦君传器汉后推望古可俦于今何答　　为东海饷诸葛处士教　　　　　前人昔长孙东徂降龙丘之节文举北辎高通德之称所以激贪立懦式扬风范处士诸葛璩高风所渐结辙前修岂怀珠被褐韬玉待价将幽贞独往不事王侯者耶闻事亲有啜菽之窭就养寡蒸藜之给岂得独享万锺而忘兹五秉可饷谷百斛　　谢东宫赐裘启　　　　　　梁简文帝纲启蒙赉豹裘一领降斯止谤垂兹信服物华雉毳名高燕羽纲才惭齐相受白狐之饰德谢汉蕃均黑貂之赐地卷朔风庭流花雪故以裾生惠气袖起阳春荷泽知惭瞻恩兴恋不任下情谨启事谢闻　　谢东宫赐柿启　　　　　　　　同前悬霜照采凌冬挺润甘清玉露味重金液虽复安邑秋献灵关晚实无以匹此嘉名方兹擅美　　答安吉公主饷胡子一头启　　　同前方言异俗极有可观山高水远宛在其貌不使去来执辔媲美青衣正当出入烧香还依丹毂岂直王济女奴独有罗□方使乐府行胡羞论歌舞垂赉新奇伏增荷忭　　答南平嗣王饷舞簟书　　　　　同前濯龙之木文剡饰坛淮南之台紫罗为荐未若五离九折出桃枝之翠笋绮烂霞舒制云母之修竹南湘点泪喻也未奇东宫赤花拟之非妙　　答定襄侯饷卧簟书　　　　　　同前筠篁多品筱簜杂名较色比奇独此为贵自含苍紫似久暴于柯亭乍舒黝素若屡沾于湖水三伏余炎九折成用便可旅食南馆高卧北　　谢东宫赐白牙镂管笔启　　　　元帝春坊漆管曲降深恩北宫象牙猥蒙沾逮雕镌精巧似辽东之仙物图写奇丽笑蜀郡之儒生故知稽赋非工王铭未善昔伯喈致赠纔属友人葛龚所酬止闻通识岂若远降鸿慈曲覃庸陋方觉琉璃无当隋珠过侈但有羡卜商无因则削徒怀曹植恒愿执鞭　　谢东宫赐弹棋局启　　　　　　同前绎本惭游艺弥愧拂巾凤峙鹰扬信难议拟鸟跂星悬曾何仿□莲花未易玉屑不工缘边之法庶遵细柳之阵徘徊之势方希明月之楼子桓有锡闻于邃古季绪蒙赐即事可传　　为妾夏玉安丰谢东宫赉锦启　　同前舒将并石堪来暮雨荣持结缆剩可荡舟秦川书字妙能八体邺县登高真堪九日宋姬赠马未足为荣冯媛乘车方兹非宠　　谢东宫赉辟邪子锦白褊等启　　同前江波可濯岂藉成都之水登高为艳取映凤凰之文至如鲜洁齐纨声高赵縠色方蓝浦光譬灵山试以照花含银烛之状将持比月乱含璧之晖　　谢东宫赉貂蝉启　　　　　　　同前挹娄之毳曲降鸿恩丽水之珍复蒙殊奖东平紫貂之赐非闻暖额中山黄金之锡岂曰附蝉坐变仲尼之容增晖允南之貌　　谢东宫赉宝枕启　　　　　　　同前泰山之药既使延龄长生之枕能令益寿黄金可化岂直刘向之书阳燧含火方得葛洪之说况复重安玳瑁独胜瑰材方松非匹称榴未拟　　谢东宫赉花钗启　　　　　　　同前乱九衢花含四照田文之珥惭于宝叶王粲之咏恧此乘莲九官之珰岂直黄香之赋三珠之钗敢高崔瑗之说况以丽玉澄晖远过玳瑁之饰精金曜首高践翡翠之名　　为妾弘夜姝谢东宫赉合心花钗启
　　　　　　　　　　　　　　　　同前未得投壶先应含笑不因鸾凤自能歌舞夜姝昔往阳台虽逢四照曾游沣浦惯识九衢未有仍伐爵钗还胜翠羽饰以南金装兹丽玉修靡夫人本分章华之里中山孺子独荷春宫之恩有志当熊无期投阁　　谢晋安王赐马启　　　　　　　同前绎武愧仲都遂蒙大骊之赐儒谢春卿空颁名马之赉故以取方驎友自匹龙媒不待景公婉如齐画无劳马援翻等汉铜岂有灭没黑龙连翩白马钱文见重津名取贵相彼骐骥犹深恋主矧伊伏枥弥结怀恩　　谢东宫赉蒸栗牛启　　　　　　同前色似秘府之书毛类陈王之玉骍角未奇莹蹄非贵　　谢赉车螯蛤蜊启　　　　　　　同前车螯味高食部名陈物志蛤蜊声重前论见珍若士并东海波臣西王母药雀文始化羽燕犹在体润珠胎形随月减　　谢东宫赉麈尾锦帔团扇等启　　同前扬雄口讷本贵谈端田蚡貌寝终于丽饰始兴之扇方斯非拟邺中之锦匹此为轻方愿弘此仁风既动承华之气服兹怀袖复比文若之香　　谢竟陵王赉母赫国云气黄绫裙襦启
　　　　　　　　　　　　　　　　沈约窃以积丝成彩散茧腾花巧擅易水之间价贵藂台之下民受禄为养沾荷弥深圣恩曲渐自叶流根复袖缊裾岂伊恒饰荣新之宠固难轻报　　谢司徒赐北苏启　　　　　　　前人旷阻阴山之外眇绝蒲海之东自非神力所引莫或轻至圣慈普洽遂遍刍薇停镳惧喘既弘道于世务方驾四衢又兴言于俗表　　送橘启　　　　　　　　　　　刘峻南中橙甘青鸟所食始霜之旦采之风味照座劈之香雾噀人皮薄而味珍脉不粘肤食不留滓甘逾萍实冷亚冰壶可以熏神可以芼鲜可以渍蜜毡乡之果宁有此耶　　谢晋安王赐婚钱启　　　　　刘孝威孝威问吉已通请期有日而贤夫之誉多愧张耳非婿之才偶同王粲睠言前事良以自羞曲降隆慈俯垂珍锡便使禽贽获举纁币有资佩服宠灵殒越非报　　谢东宫赉炭启　　　　　　　　前人洛城雪深不见海神之迹滹沱冰合无待王霸之觇聚而为岳大壮黑山称之以船将重牙兽炉生绛焰室满红光雉裘入而识奢鼠布焚而无污　　谢东宫赉鹿脯等启　　　　　　前人上林绝胡人之搏禁地无张京之犯而犹有班超游猎李广驰射远归于厨吏入贡于腊人形图三事之车影入九仙之镜　　谢东宫赉藕启　　　　　　　　前人色华玉树味夺琼浆根出杨池闻之僮约子为灵散得自庄篇楚后江萍秦公海枣凡厥水羞莫敢相辈　　谢南康王饷牛启　　　　　　　前人虽复蜀守神牛秦公怒特穆王白角何氏莹蹄无以逾其劲力迈其致远直宿九重获免疏步路休三径且息徒行从祀甘泉方无假于丞相骑至清庙又永笑干博阳　　谢赉林檎书　　　　　　　　　前人勇闻齐国止锡二桃远至仙方裁蒙数枣岂如恩丰汉箧赐广魏奁□女数而仅通算郎计而方得生于玉井之侧出自金膏之地上灵所贵下土希逢　　谢赉铜砚笔格启　　　　　　庾肩吾烟磨青石已践孔氏之坛管插铜龙还笑王生之璧西域胡人卧织成之金簟游仙童子隐芙蓉之行鄣莫不并出梁园来颁狭室　　谢赉粳米启　　　　　　　　　前人出梁国之租兼水陆之品伊尹说而不至石崇豪所未及遇处嘿之得宾同苻朗之举箸长河可塞上德无酬　　谢赉菱启　　　　　　　　　　前人上林紫水杂薀藻而俱浮云梦清池间芙蓉而外发珍逾百味来荐画盘恩重千金遂沾菲席凌霜朱橘愧此开颜含露蒲桃惭其不　　谢赉梨启　　　　　　　　　　前人睢阳东苑子围三尺新丰箭谷枝悬六斤未有生因粉水产自桐丘影连邓橘林交苑柿远荐中厨爰颁下室事同灵枣有愿还年恐似仙桃无因留核　　谢赉橘启　　　　　　　　　　前人光分璇宿影接铜峰去青鸟之迢递服朱闉之爽垲楚原洪笔颂记不迁陈王丽藻赋称遥植昔朝歌季重纔赐海鱼大理元常止蒙秋菊　　谢赉林檎启　　　　　　　　　前人丹徒故苑岁绵长而不见岷山旧植路重阻而来难未有徙核圆丘移根阆□仙厨始摘犹堆青玉之盘下贱爰颁遂入抽蒲之座　　谢赉朱樱启　　　　　　　　　前人成丛殿侧犹连制赋之条结实西园非复粘蝉之树异合浦之归来疑藏朱实同秦人之逐弹似得金丸　　谢赉槟榔启　　　　　　　　　前人形均绿竹讵扫山坛色譬青桐不生空井事逾紫柰用兼芳菊方为口实永以蠲疴　　谢东宫赉槟榔启　　　　　　　前人无劳朱实兼荔支之五滋能发红颜类芙蓉之十酒登玉案而上陈出珠盘而下逮泽深温柰恩均含枣　　谢东宫赉米启　　　　　　　　前人滍水鸣蝉香闻七里琼山合颖租归十县肩吾人惭振藻徒降云间之松职滥更繁空撤家丞之俸成珠委地事重逢仙游玉为粮珍逾入楚虽复激水沧流不待监河之说春风扫地方诮文学之篇　　谢东宫赉栗启　　　　　　　　前人查或火成钻以为屑柰称煎用曝而成糗未若北燕巨实用夺荣枯南国脯山翻惭齿决承恩踊跃对闻喜之河念报屏营问知来之息　　谢东宫赐宅启　　　　　　　　前人肩吾居异道南才非巷北流寓建春之外寄息灵台之下岂望地无湫隘里号乘轩巷转幡旗门容幰盖况乃交垂五柳若元亮之居夹石双槐似安仁之县却瞻锺阜前枕洛桥池通西舍之流映东邻之枣来归高里翻成待封之门夜坐书台非复通灯之壁才下应王礼加温阮官成名立无事非恩　　谢东宫赉内人春衣启　　　　　前人阶边细草犹推綟叶之光户前桃树反讶蓝花之色遂得裾飞合燕领斗分鸾试顾采薪皆成留客　　谢湘东王赉米启　　　　　　　前人味重新城香逾涝水连舟入浦似彦伯之南归积地为山疑马援之西至不待候沙同新渝之再熟无劳拜石均辽仓之重满前恩未远次渥仍流墨翟假以故书裴楷暂其国赐　　答湘东王赉粳米启　　　　　　前人窃以农夫力耕时逢俭岁□贱时泽必取丰年椓斛泻珠嘉闻陶量翻庭委玉欣见马图　　谢湘东王赉米启　　　　　　　前人窃以月满则亏恩来无爽海潮虽大万江注遂使连箱委地不殊阳翟盈仓接宇宁异海陵　　谢湘东王赉柑启　　　　　　　前人传名地理远自武陵之洲族茂神经遥闻建春之岭王逸为赋取对荔枝张衡制辞用连石蜜足使萍实非甜蒲萄犹　　答武陵王赉绢启　　　　　　　前人肩吾启蒙赉绢二十匹清河之珍丘园惭其束帛关东之妙潜织陋其卷绡下官谬忝扁舟暂瞻还□而天人渥眄增余论之荣江汉安流无沿洄之阻遂使鹤露宵凝轻絺立变雁风朝急治服成温有谢笔端无辞陈报不任下情谨奉启事谢闻谨启　　谢武陵王赉白绮绫启　　　　　前人图云缉鹤邺市稀逢写雾传花丛台罕遇虽复马均骋思比巧犹惭虞卿受金方恩未重比扁舟独反燕路有心载宝言归衔珠无日　　答陶隐居赉朮煎启　　　　　　前人窃以绿叶抽条生于首峰之侧紫花标色出自郑岩之下百邪外御六府内充山精见书华神在箓木荣火谢尽采撷之难启旦移申穷淋漉之剂故能竞爽云珠争奇水玉自非身疲掌砚役倦攀桃岂可立致还年坐生羽翼临沅丹井方觉可捐郦县菊泉无劳复汲庶得遨游海岸追涓子之尘驰骛霍山共陈王为侣谣俗轻施尚曰难酬出世鸿恩宁知上报　　答陶隐居赉朮蒸启　　　　　　前人味重金浆芳逾玉液足使芝惭明丽丹愧芙蓉坐致延生伏深铭戴　　答饷绫纹启　　　　　　　　　前人洁同雪霜华逾纻绮长裾可曳无愧王门之宾广袖将裁翻有城中之制　　谢炭启　　　　　　　　　　　前人识惭曼倩似见昆明之灰清愧伯鸾不复因人之热　　谢赐钱启　　　　　　　　陈张正见岂期疲疴壁立猥蒙殊赐名称榆荚非投饮马之桥价重圆泉宁弃□鸡之野暂移周府纔经汉铸始降王门忽光私室青凫委质笑夷甫之不言赤仄垂□重河间之能数　　谢赵王赉丝布等启　　　　北周庾信某启郑睿至蒙赐丝布绫等十段王至又赐许赐钱等望外之恩实符大赉非常之锡乃溢生涯曳练且观无劳白马之望流泉欲委伫见青凫之蜚杨池掘荷李园移树既欣谷利弥思青林陈留下粟有愧深恩栎阳雨金翻惭曲施灵台久客从此数炊黍谷长寒于今更暖从云梦之田不喻此乐得丰城之剑未均斯喜谨启　　谢赵王赉息丝布启　　　　　　前人某启某息苟娘昨蒙恩引曲赐丝布等五段南冠获宥既预礼延稚子胜衣还蒙拜谒关尹津梁之织邺地双丝扶风采文之机仙园独青衿宜袭书生无废学之诗春服既成童子得雩沂之舞况复栖乌挟子同知桂树之恩泽雉将雏共喜行春之令根株一润枝叶俱荣谨启　　谢赵王赉丝布启　　　　　　　前人某启奉教垂赉杂色丝布三十段去冬凝闭今春严劲霰似琼田凌如盐浦张超之壁未足障风袁安之门无人开雪覆鸟毛而不暖然兽炭而逾寒远降圣慈曲垂矜赈谕其蚕月殆罄桑车津实秉杼几空织室遂令新市数钱忽疑贩彩平陵月夜惊闻捣衣妾遇新缣自然心伏妻闻裂帛方当含笑庄周车辙实有涸鱼信陵鞭前元非穷鸟仰蒙经济伏荷深慈谨启　　谢赵王赉犀带等启　　　　　　前人某启奉教垂赉犀装带钱十贯魏君宝带特赐刘桢赵王国租偏资裴楷贯藏文马如烧安息之银带插通犀似猎云南之兽北郭骚之长贫是所甘惬南宫敬之载宝殊非念望花开四照惟见其荣鳌戴三山深知其重昔沈羲将尽逢司命而还生士燮行埋值仙人而更活今日慈矜斯之谓矣马前驱而导路或以识恩鸡未晓而开关容能报主谨启　　谢滕王赉巾启　　　　　　　　前人某启奉教垂赐鹿子巾一枚解角新胎戴藤初朵落星交映连珠□点盘龙之刀既剪长命之缕仍缝翠羽悬推芙蓉高让游斯隐士足笑鼓皮入彼春林方夸笋箨某蓬鬓松飒衰容耆朽三秋不沐实荷今恩十年一冠弥欣此赉谨启　　谢赵王赉白罗袍□启　　　　　前人某启垂赉白罗袍□一具程据上表空谕雉头王恭入雪虚称鹤氅未有悬机巧□变奇文凤不去而恒飞花虽寒而不落披千金之暂暖弃百结之长寒永无黄葛之嗟方见青绫之重对天山之积雪尚得开衿冒广厦之长风犹当挥汗白龟报主终自无期黄雀谢恩竟知何日　　谢赵王赉米启　　　　　　　　前人某启奉教垂赉米十石丹乌衔穟既集西周黄雀随车还蜚东市渍而为种不无霜雪之精取以论兵即有山川之势某陋巷箪瓢栉风沐雨剥榆皮于秋塞握蛰燕于寒山仰费国租遂开尘甑非丹而泪珠异荆台而炊玉东方朔之捧米既息长饥西门豹之垦田方惭此赉　　谢赵王赉干鱼启　　　　　　　前人某启蒙赉干鱼十番醴水朝浮光疑朱□文鳐夜触翼似青鸾况复洞庭鲜鲋温湖美鲫波澜成雨鳞甲防寒某本吴人常想江湖之味及其饥也惟资藜藿之余慈赉渥恩膏腴流不劳狮子之亭即胜雷池之长翻惊河伯独不受人足笑任公终年垂钓谨启　　谢赵王赉雉启　　　　　　　　前人夏翟秋飞江翚春涧中牟悬之客遂得坐观贾大夫之妻已应含笑仰费中厨来供下客山川道远口腹知恩　　谢赵王赉马并伞启　　　　　　前人某启奉教垂赉紫骝马并银钉乘具紫绸伞一张上天降雨特垂深泽若木流光偏蒙私照回兹翠盖事重刘基之恩降此青骊荣深李忠之赐北部丹帷便须高卷西河竹马即已郊迎在命之轻鸿毛浮于弱水知恩之重鳌背负于灵山况复惊鸿别水但见裴徊黄鹤去关惟知反顾栖恋之心事同于此　　谢滕王赉马启　　　　　　　　前人某启奉教垂赉乌骝马一匹柳谷未开翻逢紫燕临源犹远忽见桃花流电争光浮云连影张敞画眉之暇直走章台王济饮酒之欢长驱金埒谨启　　谢滕王赉猪启　　　　　　　　前人某启奉教垂赉肥豕一腔白腹见珍度辽东之水赤栏为重对襄阳之城忽降全恩谨充炮烙孙弘牧于淄水惟以求钱卜式养于上林岂知其味谨启　　谢赉马启　　　　　　　　　　王边城无草来自东南塞外饶沙经从西北汉时乐府偏爱权奇晋世桑门特怜神骏黄金作勒足度西河白玉为镫方传南国傥逢汉帝仍驾鼓车若值魏王应惊香气　　谢赉绢启　　　　　　　　　　前人似逐安车之征如轻殿中之对臣善识山川应图方丈脱能临水必不弃书　　谢所知赉集贤墨启　　　　唐温庭筠某启即日门干至奉披荣示垂赉集贤墨一挺竹山奇制上蔡轻烟色掩缁帷香含膝简雅复三台故物贵重相传五两新胶干轻入用犹怨于潜旷远建业羸韦曜名方即求鸡木傅元佳致别染龟名恩加于兰署郎官礼备于松棂介妇汲妻衡弟所未窥观广记汉仪何尝着列况又元洲上苑青琐西垣雠字犹新疑签尚整帐中女史每袭清香架上仙人常持缥帙得于华近辱在庸虚岂知夜鹤频惊殊惭志业秋蛇屡绾不称精研唯忧物虚投蜡盘空设晋陵虽壤正握铜兵王诏徒深唯磨正砚捧受荣佩不任下情　　谢衣段启　　　　　　　　　张元晏某启某伏奉手诲伏蒙相公十九兄特以某叨宸奖赐及衣服段等捧戴尊念感激伏深况鹤纹价重龟甲样新纤华不让于齐纨轻楚能均于鲁缟掩新蒲之秀色夺寒兔之秋毫莫称顽姿难胜缛旨倍切肝肠之感永为裼袭之荣谨启　　谢赐钱启　　　　　　　　　　胡曾曾启曾业谢悬头道非刺股未能入洛安可下辽空怀逐鹿之心莫遇斩蛇之世囚拘翰墨困扼尘泥虚费宣毫枉销蜀缥不救锄兰之祸讵禳伐树之灾自叹龙钟谁知牛铎又以山东藩镇江表节廉悉用竖儒皆除迂吏胸襟龌龊情志荒唐入则粉黛绕身出则歌钟盈耳但自诛求白璧安能分减黄金虽设朱门何殊亡国徒开玉帐无异荒墟遂使□戚无扣角之歌邹阳乏曳裾之地伏惟相公英风独振伟量孤标推葛亮之秤心负姜维之斗胆内安宗庙外却蛮彝鱼水贤良埙箎骨内桃李满于衢路金帛遍于风尘六合之中一人而已是以昨者不度庸陋辄有干祈方虞按剑之悖然敢望梦刀之莞尔俄颁清俸遽恤白衣朝乏半千夕盈五万岂期庸蹇忽忝遭逢不是孟尝讵听冯谖之铗若非赵胜那知毛遂之锥遇既重于西河知亦深于北海感恩泣处未成泉客之珠抚己哭时空抱荆山之玉限以程远陈谢末由感激生成不任死所　　为柳珪谢京兆公启　　　　　李商隐某启伏蒙荣示赐及前件衣服段及束绢等谨依处分捧受讫伏以大人自处通班弥修俭德田园惟恐芜没子弟不免饥寒去岁成名首春归觐虽才非张载未刊剑阁之铭而志慕胡威敢问荆州之绢岂意相公复以简书召署筐篚加恩古者赎百里奚纔持五羖诮程不识犹惜一钱况某碌碌无奇庸庸自守敢邀厚币来自雄藩品目难名珍纤可玩仰李膺之德尚未登门读戴圣之书己惊润屋下情无任戴荷悚惧之至谨启　　献河东公启　　　　　　　　　前人某启伏蒙示及赐钱三十五万以备行李谨依荣示捧领讫伏以古求良材必有礼币一束刍皆堪贶美五羖皮未曰轻赍况某迹忝诸生名非前哲尚遥玉帐已赉金钱访蜀郡之卜人悬之莫竭遇河间之□女数且难穷未草檄以愈风不执鞭而获富敢将润屋且以腾装戴荷之诚寄喻无地　　端午日上所知剑启　　　　　　前人商隐启五金铸卫形威邪神剑一口银装漆鞘紫锦囊盛传自道流颇同古制未遇良工之鉴常为下客所弹龙藻虽繁鹈膏稍薄敢因五日仰续千龄厕玉玦于君侯拟象环于夫子所冀更蒙千灌重许三卿使武士让锋佞臣丧魄无荆王之遇敌手以麾城有汉相之策勋腰而上殿嘉辰祝愿平日祷祠伏惟恩怜特赐容纳谨启　　端午日上所知衣服启　　　　　前人商隐启右件衣服等弄杼多□纫针未至浼李固之奇表累王衍之神锋敢恃深恩窃陈善祝伏愿永延松寿常庆蕤宾远比赵公三十六年当国近同郭令二十四考中书肝膈所藏神明是听仰尘尊重实用兢惶谨启　　谢张宽夫送□栮颂　　　　宋黄庭坚菜茹之品□栮君乖龙割耳□脱□张子羞我助贫□桑鹅楮鸡不足云曲肱一饱南风熏万事于我如浮云　　与赵帅书　　　　　　　　　　朱熹熹衰病之余灾患踵至殊不自堪伏蒙问恤良以为感又蒙轸其乏绝割清俸以周之仰仞眷存尢切愧荷但穷巷书生蔬食菜羹自其常分不知后生辈以为创见便尔传说致误台慈以为深忧亟加救接至于如此在熹之义岂当复有辞避实以近日偶复粗可支吾未敢虚辱厚意谨己复授来使且以归纳万一他日窘急有甚于今当别禀请以卒承嘉惠也　　馈朱约山岁礼　　　　　　　文天祥岁无多子惊爆竹之倏来盘有五辛喜屠苏之末至眷时大老萃止繁禧喧枥马散林鸦遥传岁颂卧笼兔横盘鲤聊见乡风　　回人馈岁　　　　　　　　　　前人一壑栖迟不觉岁年之晚五云飞坠顿生草木之春分四老之玉尘起初平之白石某官阳和着物寿极当霄门有垂车换桃符新句庭多戏彩沸爆竹欢声犹推椒柏之芳散作茅茨之宠某肃登嘉贶祗佩盛心叹巷北椰榆吾痴未醒祝尊前强健翁醉何妨　　回人馈岁　　　　　　　　　　前人官居家节坐阅垒茶兵卫清香特分滫瀡来使华于千乘杂候馈之八珍唤醒春意之缤纷倍觉寒声之辟易歌椒颂而怀杜甫隃赞凝森持梅花以谢广平莫酬清绝　　谢送礼物　　　　　　　　　　前人捧檄江城喜囿二天之照折梅驿使欢传千里之音煌煌麾节之夏盟纚纚云仍之新好某宫谊隆金石香溢芝兰谁将西归怀之好音莫殚深谢诗曰不匮永锡尔类惟戴殊知蕝礼将忱腼颜匪报　　谢严东平赐马启　　　　　　元康
微劳亡有敢及三命之荣小已奚堪遽冒千金之赏所赐厚矣何愧如之伏念晔材素无良器非致远徒勉厉驽之志莫成率骥之功无所取哉确然大耳诗书废弃难追韩愈之飞黄乡里归来亦乏少游之款段敢忘代劳之骏足孰怜负俗之陈人贲然来思念不到此兹盖伏遇相公秉鞭作牧如驭临民名高齐驷之无称德大鲁駉之有颂小者大者絷之维之虽病颡之驹谓何饰矣至泛驾之马亦在驭焉不图衰朽之踪曲被闲驰之惠自矜光宠获免徒行敢曰据鞍效马伏波之矍铄恐其亸鞚有杜工部之损伤感佩良深染濡奚罄　　与安宣慰　　　　　　　　明王守仁某得罪朝廷而来惟窜伏阴□幽谷之中以御魍魉则其所宜故虽夙闻使君之高谊经旬月而不敢见若甚简抗者然省愆内讼痛自削责不敢比数于冠裳则亦逐臣之礼也使君不以为过使廪人馈粟庖人馈肉圉人代薪水之劳亦宁不贵使君之义而谅其为情乎自惟罪人何可以辱守土之大夫惧不敢当辄以礼辞使君复不以为罪昨者又重之以金帛副之以鞍马礼益隆情益至某益用震悚是重使君之辱而甚逐臣之罪也愈有所不敢当矣使者坚不可却求其说而不得无已其周之乎周之亦可受也敬受米二石柴炭鸡鹅悉受如来数其诸金帛鞍马使君所以交于卿士大夫者施之逐臣殊骇观听敢固以辞伏惟使君处人以礼恕物以情不至再辱则可矣　　与徐少初县尹　　　　　　　唐顺之某罪隶之余礼不宜复齿于缙绅交际之间是以每远引而去之窃以为姓名不通于诸公久矣兹又辱巡仓巡江二公之赐令人愧悚益不自胜欲作书辞谢又难于为说是以敢有所请教于执事也夫诸公之赐其名则币帛果酒也而叩其实则白金也欲以辞币帛果酒为说则悖于其实欲以辞银为说则悖于其名是以措词之难也古者礼存平币帛之先后世以币帛为礼此其实则既亡矣而其名尚存也若夫市道之交则钱货而已矣虽然如公古道君子也如诸公古道君子也岂不欲行古之道而以市道欤岂以为若某辈人者其好洁操行之心不能胜其嗜利无耻之心故币帛虚名也金钱实利也而特以此厚之欤不然其特以此愧之欤顽鄙之人可以省矣是诸公所以廉顽也某罪隶也赐之币帛不敢当赐之金钱不敢当岂其能自处以廉乎盖古之所谓不敢也然而为哓哓者窃惧名实之乱也公古道君子必且有以教我矣某山野鄙人于当道诸公辱顾不敢答辱赐不敢拜非以为简也礼不敢也答与拜既不敢不答不拜又鄙心所甚不自安也向曾奉渎乞命吏人于乡官揭帖中除去贱名以安编氓之分岂未蒙亮察耶恃在知爱乞如前所渎则上官可以不知鄙人姓名而交际之间可以泯然无迹矣附渎　　与吕通判竹屿书　　　　　　　前人执事佐郡六年清苦直方之节众共知之而山人之知之也独深执事亦谓山人臭味之相同也日夕所以拳拳于山人者亦深且厚今执事行有日矣山人非仁人也不能赠执事以言山人贫也不能赠执事以财而缱绻之情不能自已聊具鹿靴一双奉将别意靴者履也易不云乎素履之往独行愿也伏望执事谨其素履独行所愿不以夷险二其心不以终始渝其度用于世则为羔羊素丝之风不用于世则励蔬食饮水之志履道坦坦为天地间一完人此其所得较之坏名毁节以苟一时之富贵者虽在卿相知执事必不以彼易此矣山人敢以致爱助之意　　与安子介书　　　　　　　　　前人谨具布被一端奉为令爱送嫁之需布被诚至质且陋矣然以之而厕于刺绣结缯绫绮销金缀翠元朱错陈之间则如苇箫土鼓而与朱弦玉磬金钟大镛相答响乃更足以成文又如贵介公子张筵邀客珠履貂冠狐裘豹□联翩杂坐既美且都而有一山泽被褐老人逍遥曳杖其间乃更足以点风景而不失其为质且陋也且夫桓少君之事兄之所以养成闺行而出乎习俗之外者岂足多让古人哉素辱知爱敢以家之所常用者为献而侑之以辞不然亦愿兄受之而以畀之媵仆之用可也　　与白伯主事　　　　　　　　　前人曩与先公获承联佩之交遂蒙解带之惠顾向也趋朝于弱冠人已讶其垂带悸兮今也甘丘壑于衰年吾诚自知不称其带对尘匣而叹仰思故人不衣冠而处俯惭身世若以自珍则祇为韫□而藏若以相奉则可谓不失旧物且吾子春卿济美已是世官而君家通天满箧岂无遗带虽然受之于白氏之春卿而还之于白氏之春卿则是良弓之楚失而楚得也以此既赠人之带而俪彼所传家之带则是灵剑之双离而双合也况吾与子以通家之久契辱道谊之新知则是带也非特表屡世往还之情亦以着古人韦弦之义窃愿吾子视所不下两如见乎父师束以立朝一矢心于忠孝　　与万思节佥事　　　　　　　　前人万子思节官江西而余适与之偕至广信赠小磁瓶四枚为别万子职当外巡饶信饶公私磁器所出外巡莅焉而余乃以此为赠可谓担水河头卖矣虽然古有宰端溪不持一砚者吾将赠砚于端溪宰可也万子盖亦其人哉若莅饶则有磁器莅湖则有丹砂雌黄莅广则有名香珍药此士大夫以为家常茶饭官箴之所不责而励志之士之所慎也岂惟官箴之所不责世之高明特达者闻此等言语亦以为琐屑而迂阔矣白沙先生曰人须有凤凰翔于千仞之气要自至粗至微者而充之万子素不吾迂也故吾言云耳　　与赵寻斋巡抚　　　　　　　　前人古之义士有一言相信而千金不辞者矣公古人也亦以古人待仆者也百金之赐辞之岂足为廉而受之岂足为滥所以屡承命而不敢当者岂其与古异义哉鄙人固陋自中进士三十年不曾敢受常州府库一分银子今老且待尽矣不欲又破此戒此心事也故敢直言于公不然公未必不以仆为自□也仆与公以心相信久矣不在今日也又不在此物之受与辞也若公欲致相爱之意则一纻一绢远以相寄仆当裁以为衣常如见公可也冒渎悚仄悚仄亦知公之必能见亮也余情容前途更具　　答金前淙郡守　　　　　　　　前人窃惟交际之间有于义虽无可不可而于心有不安然心之所安不安即义之所可不可也胙之赐与受于义无可不可者然而心之所不安则亦不敢不达于左右也春间承明公过厚赐以鹿猪羊三首于时谓偶一见赐不为常格遂不敢固辞今复蒙赐如前仆既远出不能面拜辞于使者老父之心亦甚不安于此而不可以代仆为辞是以又复如春祭之受之也夫胙者昔人所谓饮福受胙者也明公神人之主也明公之尽力于神人者至矣牲体贵首牲贵鹿坛庙之祭奉牲首以献于祭主是神之所福也祭主熟而飨之以妥嘉福神人之心安焉顾仆何人乃僭食此非惟人病其饕餮而神亦且谴之自往时得与科第郡邑诸公以常例赐胙仆每赧然对之以为身非陪祭何功何德可消受此然常例赐胙者不过三数斤猪羊肉耳仆之心犹不安焉然而不敢辞者以为与众同之而于义又无甚不可不欲苟违众以甚矫激之议也赐同于众者既不可辞矣赐异于众者复偃然而受之此何说乎以此特布鄙怀于左右此后复以常例见赐所谓三数斤猪羊肉者则必不敢辞当每岁两餍饱焉以至没齿其深戴诸公之惠常例之外更加毫末必不敢当冀安此心而谢神谴云耳　馈遗部艺文二
诗
　　墉风木瓜三章
　大序木瓜美齐桓公也卫国有狄人之败出处于　漕齐桓公救而封之遗之车马器服焉卫人思之　欲厚报之而作是诗也投我以木瓜报之以琼琚匪报也永以为好也投我以木桃报之以琼瑶匪报也永以为好也投我以木李报之以琼玖匪报也永以为好也　　郑风女曰鸡鸣末章知子之来之杂佩以赠之知子之顺之杂佩以问之知子之好之杂佩以报之　　秦风渭阳二章
我送舅氏曰至渭阳何以赠之路车乘黄
我送舅氏悠悠我思何以赠之琼瑰玉佩
　　徐人歌
　刘向新序曰延陵季子将聘晋带宝剑以过徐君　徐君观剑不言而色欲之季子未献也然其心已　许之使反而徐君已死季子于是以剑带徐君墓　树而去徐人为之歌曰延陵季子兮不忘故脱千金之剑兮带丘墓
　　奉报赵王惠酒　　　　　　北周庾信梁王修竹园冠盖风尘喧行人忽枉道直进桃花源稚子还羞出荆妻倒闭门始闻传上命定是赐中尊野垆然树叶山杯捧竹根风池还更暖寒谷遂长暄未知稻粱雁何时能报恩　　正旦蒙赵王赉酒　　　　　　　前人正旦辟恶酒新年长命杯柏叶随铭至椒花逐颂来流星向□落浮蚁对春开成都已救火蜀使何时回　　卫王赠桑落酒奉答　　　　　　前人愁人坐狭邪喜得送流霞跂催酒熟停杯待菊花霜风乱飘叶寒水细澄沙高阳今日晚应有接斜　　答王司空饷酒　　　　　　　　前人今日小园中桃花数树红开君一壶酒细酌对春风未能扶毕卓犹足舞王戎仙人一捧露判不及杯中　　孟仓曹步趾领酒酱二物满器见遗老夫　　　　　　　　　　　　　　　唐杜甫楚岸通秋屐胡□面夕畦籍糟分汁滓瓮酱落提携饭粝添香味朋来有醉泥理生那免俗方法报山妻　　太子张舍人遗织成褥段　　　　前人客从西北来遗我细织成开缄风涛涌中有掉尾鲸逶迤罗水族琐细不足名客云充君褥承君终宴荣空堂魑魅走高枕形神清领客珍重意顾我非公卿留之惧不祥施之混柴荆服饰定尊卑大哉万古程今我一贱老短褐更无营煌煌珠宫物寝处祸所婴叹息当路子干戈尚纵横掌握有权柄衣马自肥轻李鼎死岐阳实以骄贵盈来瑱赐自尽气豪直阻兵昔闻黄金多坐见悔吝生奈何田舍翁受此厚贶情锦鲸卷还客始觉心和平振我□席尘愧客茹藜羹　　谢严中丞送青城山道士乳酒一瓶　　　　　　　　　　　　　　　　前人山瓶乳酒下青云气味浓香幸见分鸣鞭走送怜渔父洗盏开尝对马军　　野人送朱樱　　　　　　　　　前人西蜀樱桃也自红野人相赠满筠笼数回细写愁仍破万颗匀圆讶许同忆昨赐沾门下省退朝擎出大明宫金盘玉筋无消息此日尝新任转蓬　　赠卢同　　　　　　　　　　　韩愈先生结发憎俗徒闭门不出动一纪至令邻僧乞米送仆县令能不耻俸钱供给公私余时致薄少助祭祀劝参留守谒大尹言语纔及辄掩耳　　刘二十八以文石枕见赠仍题绝句以将厚意　　因持璧州鞭酬谢兼广为四韵　　元稹枕截文琼珠缀篇野人酬赠璧州鞭用长时节君须策泥醉风云我要眠歌眄彩霞临药执陪仙仗引炉烟张骞却上知何日随会归期在此年　　钱湖州以箬下酒李苏州以五酘酒相次寄到　　无因同饮聊咏所怀　　　　　白居易劳将箬下忘忧物寄与江城卖酒翁铛脚三州何处会瓮头一盏几时同倾如竹叶盈樽绿饮作桃花面上红莫怪殷勤醉相忆曾陪西省与南宫　　寄蕲州簟与元九因题六韵　　　前人笛竹出蕲春霜刀劈翠筠织成双锁簟寄与独眠人卷作筒中布舒为席上珍滑如铺薤叶冷似卧龙鳞清润宜乘露鲜华不受尘通州炎瘴地此物最关身　　元九以绿丝布白轻褣见寄制成衣服以诗报　　知　　　　　　　　　　　　　前人绿丝文布素轻褣珍重京华手自封贫友远劳君寄附病妻亲为我裁缝□花白秋云薄衫色青于春草浓欲着却休知不称折腰无复旧形容　　谢王郎中见赠琴鹤　　　　　　顾况此琴等焦尾此鹤方胎生赴节何徘徊理感物自并独立江海上一弹天地清朱弦动瑶华白羽飘玉京因想羡门辈眇然四体轻子乔翔邓林王母游层城忽如启灵署鸾凤相和鸣何由玉女□去食琅玕英　　谢汾州田大夫寄茸毡卜萄　　　姚合筐封紫卜萄筒卷白茸毛卧暖身应健含消齿免劳衾衣□不称梨栗鄙难高晓起题诗报寒澌满笔毫　　答友人惠牙簪　　　　　　　章孝标牙簪不可忘来处隔炎荒截得半环月磨成四寸霜晓辞梳齿腻秋入发根凉好是纱巾下纤纤锥出囊　　早春以橘子寄鲁望　　　　　皮日休个个和枝叶捧鲜彩凝犹带洞庭烟不为韩嫣金丸重直是周王玉果圆剖似日魂初破后弄如星髓未销前知君多病仍中圣尽送寒苞向枕边　　奉和鲁望谢惠巨鱼之半　　　　前人钓公来信自松江三尺春鱼拨剌霜腹内旧钩苔染涩腮中新饵藻和香冷鳞中断榆钱破寒骨平分玉筋光何事贶君偏得所祗缘同是越航郎　　袭美以纱巾见惠继以雅音因次韵酬谢　　　　　　　　　　　　　　　陆龟蒙薄如蝉翅背斜阳不称春前赠女灭
反渔具
郎初觉顶
寒生远吹预忧头白透新霜堪窥水槛澄波影好拂花墙亚□香知有芙蓉留自戴欲峨烟雾访黄房　　以竹夹膝寄赠袭美　　　　　　前人截得篔筜冷似龙翠光横在暑天中堪临薤簟闲凭月好向松卧跂风持赠敢齐青玉案醉吟偏称碧荷筒添君雅具教多着为着西斋谱一通　　袭美将以绿罽为赠因成四韵　　前人三径风霜利若刀襜褕吹断蓬蒿病中祇白悲龙具世上何人识羽袍狐貉近怀珠履贵薜萝遥羡白巾高陈王轻暖如相遗免致衰荷效广骚　　尚书惠蜡面茶　　　　　　　　徐夤武夷春暖月初圆采摘新芽献地仙飞鹊印成香蜡片啼□溪走木兰船金槽和碾沈香末冰□轻翠缕烟分赠恩深知最异晚铛宜煮北山泉　　谢主人惠绿酒白鱼　　　　　　前人早起雀声送喜频白鱼芳酒寄来珍馨香乍揭春风瓮拨剌初辞夜雨津樽阔最宜澄桂液网□殊未损霜鳞不曾垂钓兼亲酝堪愧金台醉饱身　　白酒两瓶送崔侍御　　　　　　前人雪化霜融好泼醅满壶冰冻向春开求从白石洞中得携向百花岩畔来几夕露珠寒贝齿一泓银水冷琼杯湖边送与崔夫子谁见嵇山尽日颓　　谢朱常侍寄贶蜀茶剡纸二首　崔道融瑟瑟香尘瑟瑟泉惊风骤雨起炉烟一瓯解却山中醉便觉身轻欲上天百幅轻明雪未融薛家凡纸漫深红不应点染闲言语留记将军盖世功　　以端溪砚酬张员外水精珠兼和来篇
　　　　　　　　　　　　　　　　徐铉请以端溪润酬君水玉明方圆虽异器功用信俱呈自得山川秀能分日月精巾箱各珍重所贵在交情　　谢人惠琴材　　　　　　　　　谢邈风撼桐丝带月明羽人乘醉截秋声七弦妙制饶仙品三尺良材称道情池小未开春浪泛岳低犹欠暮云生何因乞与元中术临化无妨膝上横　　谢僧寄拄杖　　　　　　　　　前人峭壁□啼采处深一枝奇异出孤岑感师千里寄来意发我片云归去心外冷敲檐冻折溪边闲点戏鱼沉他年必借相携力蹇步犹能返故林　　送筇杖与刘湛然道士　　　宋王禹偁有客遗竹杖九节共一枝鹤胫老更长龙骨干且奇我问何所来来从西南夷我年三十七血气未全衰况在紫微垣动为簪笏羁倚壁如长物岁月无所施寸心空爱惜惜此来天涯忽承明主诏来谒太乙祠再见刘先生气貌清且羸持此以为赠所谓得其宜少助橘童力好引花鹿随步月莫离手看山聊搘颐微物懒致书故作筇竹诗　　谢长安孙舍人寄惠蜀笺　　　　魏野彩笺一轴敌琼瑰喜见亲题手自开远胜浣花人寄到贵从视草客分来百张重迭霞初卷千色参差锦乍裁红药篇章方雅称老夫无用拟封回　　寄致政太傅侍中曾鲁公　　　文彦博　近以王屋山所产灵寿杖为献伏蒙尊恕不责轻　浼仍贶雅章并惠古鉴吟绎捧玩不能释手辄成　拙诗一首以答来贶天坛小有洞神仙称福地草木尽翘秀灵寿特珍异孑立无附枝挺生出群类既不假矫揉复不烦削治制杖待时用训鸠循古义献于君子堂达此野人意所献虽已微其意亦有谓愿公稍扶持与国同安置匪惟布私诚兹乃出公议岂图一羽轻复委千钧赐报之以宝鉴百炼精明致副之以雅章二南风格备蔀屋天光照陋躯表衮贲何以称尊贶传家为重器何以继希声陈诗言鄙志　　燕枝板浣花笺寄合州徐职方　　石介合州太守鬓将丝闻说欢情尚不衰板与歌娘拍新调笺供狎客写芳辞木成文理差差动花映溪光瑟瑟奇名得只从嘉郡树样传仍自薛涛时奇章磊磊驰声价江令翩翩落酒□几首诗成卷鱼子谁人唱罢泣燕枝红牙管好同□置紫竹笙宜一处施愿助风流向樽席杏花况是未离披　　谢欧阳永叔赠绢　　　　　　梅尧臣昔公处贫我处困我无金玉可助公今公既贵我尚窘公有缣帛周我穷古来朋侪义亦小子贡不顾颜渊空复闻韩孟最相善身仆道途哀妻童　　谢李审言遗酒　　　　　　　　前人大梁美酒斗千钱欲饮尝被饥窘煎经时一滴不入口漱齿费尽华池泉昨日灵昌兵吏至馈壶曾不候报笺赤泥圻封倾瓦盎母妻共尝婢流涎邻家卜萄未结子引蔓垂过高墙巅当街买杏已黄熟独堆百颗充盘筵老年牙□不喜肉况乃下箸无腥膻空肠易醉忽酩酊倒头梦到上帝前赐臣苍龙跨入月不意正值姮娥眠无人来顾傍玉兔便取作腊下九天拔毛为笔笔如椽狂吟一埽一百篇其间长句寄东郡东郡太守终始贤切莫汲竭滑公井留酿此醑时我传　　次韵答宣城张主簿遗鸦山茶　　前人昔观唐人诗茶咏鸦山嘉鸦衔茶子生遂同山名鸦重以初枪旗采之穿烟霞江南虽盛产处处无此茶纤嫩如雀舌煎烹比露芽竞收青蒻焙不重漉酒纱顾渚亦颇近蒙顶来以遐双井鹰掇爪建溪春剥葩日铸弄香美天目犹稻麻吴人与越人各各相斗夸传买费金帛爱贪无彝华甘苦不一致精粗还有差至珍非贵多为赠勿言些如何烦县僚忽遗及吾家雪贮双砂罂诗琢无玉瑕文字搜怪奇难于抱长□明珠满纸上剩畜不为奢玩久手生胝窥久眼生花尝闻茗消肉应亦可破瘕饮啜气觉清赏重叹复嗟叹嗟既不足吟诵又岂加我今实强为君莫笑我耶　　□公遗碧霄峰茗　　　　　　　前人到山春已晚何更有新茶峰顶应多雨天寒始发芽采时林樾静蒸处石泉嘉持作衣囊秘分来五柳家　　刘元忠遗金橘　　　　　　　　前人南方生美果具体橘包微韩弹有轻薄楚萍知是非甘香奉华俎咀嚼破明玑欲换虀盐腹盈□忽我归　　谢判府王宣徽惠酒　　　　　　邵雍自得花枝向远邻只忧轻负一番春无何宠贶酒双榼少室山人遂不贫　　谢王胜之学士寄莱石茶酒器　　前人东山有石若琼玖匠者追琢可盛酒君子得之惜不用殷勤远寄林下叟林叟从来用瓦盏惊惶不敢擎上手重诫儿童无损伤缄藏复以待贤友未知贤友何时归男子功名未成就朝廷先从忧者言方今莫如二虏丑汉之六郡限辽西唐之八州隔山后自余瓜沙甘与凉中原久而不能有奈何更饵以金帛重困吾民犹掣肘若非堂上出奇兵安得阃外拉余朽直可逐去此腥膻西出玉门北逾口城下狐狸既不存路上豺狼自无走太阳烜赫耀天衢氛妖接变匿尘垢功成不肯受上赏印解黄金大于斗乞洛辞君出圜门归鞍暖拂天街柳千官如壁遮道留仰面弄鞭不回首乡人夹路迎大尹醉拥旌幢锦光溜下车拜墓还政余不访公门访亲旧始知此器用有时吾当为君献眉寿　　谢君实惠山蔬八品　　　　　　前人八品山蔬尽药萌何山采得各标名山翁惊受霜台贶即命山妻亲自烹　　王胜之谏议见惠文房四宝内有巨砚尢佳因　　以谢之　　　　　　　　　　　前人铜雀或尝闻未尝闻金雀始愧林下人识物不甚博金雀出何所必出自灵岳剪断白云根分破苍岑角既为之巨砚遂登于纶阁水贮见温润墨发如瀺濯下喜鉴开案前惊月落见赠何殷勤欲报须和璞胡为不且留洪化用斟酌胡为不且留贤人用选擢胡为不且留奸人用诛削胡为不且留生灵用安泊则予何人哉拜贶徒惊矍须是笔如椽方能无厚怍　　谢人惠笔　　　　　　　　　　前人爱重寄文房殷勤谢远将兔毫刚且健筠管直而长静录新诗□闲抄旧药方自余无所用足以养锋铓　　谢君实端明惠牡丹　　　　　　前人霜台何处得奇葩分送天津小隐家初讶山妻忽惊走寻常只惯插葵花　　谢人惠石□　　　　　　　　　前人谁将天柱峰快刀割一半泉漱痕微清云抱色犹见权门不能移富室不能转则予何人哉当阎君之献　　莱石茶酒器寄邵先生　　　　王益柔宝刀切石如春泥雕剜成器青玻璃吾尝阅视得而有惜不自用长提前时过君铜驼陌门巷深僻无轮蹄呼儿烹茶酌白酒陶器自称藿与藜爱君居贫趣闲放一语不涉青云梯嗟予都城走尘土日远樽杓愁盐虀缄封不启置墙角顿撼时作琼瑶嘶争如特寄邵高士书帙几杖同幽栖荷锄剩治田间秽抱瓮勤灌园蔬畦明年春酒或共酌为我扫石临清溪　　奉答尧夫先生金雀石砚诗　　　前人般阳有山名金雀山发清辉产奇璞望气尝言玉宝藏贾胡几遣良工度金刚宝钻竞穷搜百里青苍困镵凿琼瑰未获得研材温润还将六美学有若玉徽琴面莹有如金弹陶轮着规天矩地形制毓中或辟流外圭角晴气暖墨花香笺襞毫奔光照灼吾生嗜好惟四物累载裒鸠盈机格先生闭户日着书朝餐每不餍藜藿高闳梁肉虽有余孰敢就门赒隐约先生固自尝有言不忍将身作沟壑先生崖岸高莫攀持此谓宜无见却一留为惠固已多敢冀新诗旋踵作精深雅健迫风骚使我忧荒忽惊矍还如甘露醒心昏更似神篦除眼膜先生精义已入神准易时容见涯略　　遗李太博家新生鸭脚　　　　欧阳修北人见鸭脚南人见胡桃识内不识外疑若橡栗韬鸭脚类绿李其名因叶高吾乡宣城郡每以此为劳种树三十年结子防山猱剥核手无肤持置官省曹今喜生都下荐酒压卜萄初闻帝苑夸又复主第褒累累谁采掇玉□上金鳌金鳌文章宗分赠我已叨岂无异乡感感此微物遭一世走尘土鬓颠得霜毛　　宋君以建昌霜橘见寄报以蛤蜊　　　　　　　　　　　　　　　孔平仲赠我以海昏清霜之橘报君以淮南紫唇之蛤橘肤软美中更甜蛤体坚顽口长合开花结子幸采摘没水藏泥岂蕲得二物同时有不同赋形与性由天公请君下筋聊一饱莫索珠玑向此中　　答象之谢惠黄精　　　　　　　韩维仙经着灵药兹品上不刊服之岁月久衰羸反童颜岩居有幽子乘时斸苍山溪泉濯之洁秋阳暴而干九蒸达晨夜候火不敢安持之落城市谁复着眼看富贵异所嗜口腹穷甘酸贫贱固不暇锥刀乃其干坐使至灵物委弃同草菅惟君冲旷士敦然守高闲食之易为力天和中自完故以此为馈其容几一箪报吾三百言浩浩驰波澜何以谕珍重如获不死丹方当烦燠时把玩毛骨寒他年灵气成与子骖双鸾　　象之以山药见赠　　　　　　　前人龙山有游客赠药满筠笼叶渍沙泉碧苗分石窦红斸应侵晓露来喜及春风却笑丹砂远辛勤勾漏翁　　襄柑分馈景仁以诗将之　　　　前人荆州解绶十经春回梦春林绕汉滨霜气轻寒催绀实渚波余润作甘津僧园采掇宁论数客路奔驰竟占新雪意垂收高会缺分金聊助席前珍　　元珍以诗送绿石砚所谓玉堂新样者
　　　　　　　　　　　　　　　　前人玉堂新样世争传况以蛮溪绿石镌嗟我长来无异物愧君持赠有佳篇久埋瘴雾看犹湿一取春波洗更鲜还与故人袍色似论心于此亦同坚　　次韵酬刘太虚惠端砚　　　　王庭珪端溪之水深莫测千夫挽绠下取石溪翁采得归不眠夜□鹄卵出苍璧君从何处得此宝赠我暂作玉堂客况无健笔写银钩墨汁徒翻老鸦黑　　丁公默送蝤蛑　　　　　　　　苏轼溪边石蟹小如钱喜见轮囷赤玉盘半壳含黄宜点酒两螯斫雪劝加餐蛮珍海错闻名久怪雨腥风入坐寒堪笑吴兴馋太守一诗换得两尖团　　送牛尾狸与徐使君　　　　　　前人风卷飞花自入帷一樽遥想破愁眉泥深厌听鸡头鹘酒浅欣□牛尾狸通印子鱼犹带骨披绵黄雀漫多脂殷勤送去烦纤手为子磨刀削玉肌　　乐全先生生日以铁拄杖为寿　　前人二年相伴影随身踏遍江湖草木春擿石旧痕犹在眼闭门高节欲生鳞畏涂自卫真无敌捷径争先却累人远寄知公不嫌重笔端犹自斡千钧　　谢宋汉杰送李承晏墨　　　　　前人老松烧尽结轻花妙法来从北李家翠色冷光何所似墙东鬓发堕寒鸦　　以双刀遗子由子由有诗次其韵　前人宝刀匣不见但见龙雀镮何曾斩蛟蛇亦未切琅玕胡为穿窬辈见之要领寒吾刀不汝问有愧在其肝念此刀自藏包之虎皮斑湛然如古井终岁不复澜不忧无所用忧在用者难佩之非其人匣中自长叹我老众所易屡遭非意干惟有王元通□庭秀芝兰知子后必大故择刀所便屠狗非不用一岁六七刓欲试百炼刚要须更泥蟠作诗铭其背以待知者看　　和钱安道寄惠建茶　　　　　　前人我官于南今几时尝尽溪茶与山茗胸中似记故人面口不能言心自省为君细说我未暇试评其略差可听建溪所产虽不同一一天与君子性森然可爱不可慢骨清肉腻和且正雪花雨脚何足道啜过始知真味永纵复苦硬终可录汲黯少戆宽饶猛草茶无赖空有名高者妖邪次顽矿体轻虽复强浮沉性滞偏工呕酸冷其间绝品岂不佳张禹纵贤非骨鲠葵花玉不易致道路幽崄隔云岭谁知使者来自西开缄磊落收百饼嗅香嚼味本非别透纸自觉光□□□糠团凤友小龙奴隶日注臣双井收藏爱惜待佳客不敢包裹钻权幸此诗有味君勿传空使时人怒生瘿　　扬州以土物寄少游　　　　　　前人鲜鲫经年秘醽醁团脐紫蟹脂满腹后春莼茁滑如酥先社姜芽肥胜肉凫子累累何足道点缀盘餐亦时欲淮南风俗事瓶罂方法相传竟留畜且同千里寄鹅毛何用孜孜饫麋鹿　　东川清丝寄鲁冀州戏赠　　　　前人鹅溪清丝清如冰上有千岁交枝藤藤生谷底饱风雪岁晚忽作龙蛇升嗟我虽为老侍从骨寒只受布与缯□头锦衾未还客坐觉芒刺在背膺岂知髯卿晚乃贵福禄正似川方增醉中倒着紫绮裘下有半臂出缥绫封题不敢妄裁剪刀尺自有佳人能遥知千骑出清晓积雪未放浮尘兴白须红带柳丝下老弱空巷人相登但放奇纹出领袖吾髯虽老无人憎　　次律兄饷鱼鱼不至而诗至颇类南海使君送　　酒辄成绝句　　　　　　　　沈与求冯虚公子骑鲸后乌有先生控鲤初可是凡鱼亦仙去空余一纸腹中书　　牛酥行　　　　　　　　　　晁端友　有邓其姓者守关中以牛酥百斤遗梁师成江子　我端友作牛酥行有客有客官长安牛酥百斤手自煎倍道奔驰少师府望尘且欲迎归轩守阍呼语不必出已有人居第一先其多乃复倍于此台颜顾视初怡然昨朝所献虽第二桶以淳漆丽且坚今君来迟数又少青纸封题难胜前持归定惭辽东豕努力明年□头市　　谢陈昌国惠酒　　　　　　　郭祥正欲泻琼浆洗我忧百壶分送不知休醉来一觉还乡梦看尽江南二十州　　戏和文潜谢穆父松扇　　　　黄庭坚猩毛束笔鱼网纸松柎织扇清相似动摇怀袖风雨来想见僧前落松子张侯哦诗松韵寒六月火云烝肉山持赠小君聊一笑不须射雉额黄间　　双井茶送子瞻　　　　　　　　前人人间风月不到处天上玉堂森宝书想见东坡旧居士挥毫百斛泻明珠我家江南摘云腴落硙霏霏雪不如为公唤起黄州梦独载扁舟向五湖　　以双井茶送孔常父　　　　　　前人校经同省并门居无日不闻公读书故持茗□浇舌本要听六经如贯珠心知韵胜舌知腴何似宝云与真如汤饼作魔应午寝慰公渴梦吞江湖　　谢景文惠浩然所作廷珪墨　　　前人廷珪赝墨出苏家麝煤添泽纹乌柳枝瘦龙印香字十袭一日三摩挲刘侯爱我如桃李挥赠要我书万纸不意神禹治水圭忽然入我怀袖里吾不能手抄五车书亦不能写论付官奴便当闭门学水墨洒作江南骤雨图　　以右军书数种赠丘十四　　　　前人丘郎气如春景晴风暄百果草木生眼如霜鹘齿玉冰拥书环坐爱明松花泛砚摹真行字身藏□秀劲清问谁学之果兰亭我昔颇复戏墨卿银钩虿尾烂箱赠君铺案粘曲屏小字莫作痴冻蝇乐毅论胜遗教经大字无过瘗鹤铭官奴作草欺伯英随人作计终后人自成一家始逼真卿家小女名阿潜眉目似翁有精神试留此书他日学往往不减卫夫人　　长句谢陈适用惠送吴南雄所赠纸　　　　　　　　　　　　　　　　前人庐陵政事无全牛恐是汉时陈太丘书记姓名不肯学得纸无异夏得裘琢诗包纸送赠我自状明月非暗投诗句纵横剪宫锦惜无阿买书银钩蛮溪切藤卷盈百侧厘羞滑羞白想当鸣杵砧面平桄榔叶风溪水碧千里鹅毛意不轻瘴衣腥腻北归客君侯谦虚不自供胡不赠世文章伯一涔之水容牛蹄识字有数我自知小时双钩学楷法至今儿子憎家鸡虽然嘉惠敢虚辱煮泥续尾成大轴写心与君心莫传平生落魄不问天樽前花底幸好戏为君绝笔谢风烟己无商颂猗那手请续南华内外篇　　谢黄师是惠碧瓷枕　　　　　　张耒巩人作枕坚且青故人赠我消炎蒸持之入室凉风生脑寒发冷泥丸惊梦入瑶都碧玉城仙翁支颐饭未成鹤鸣月高夜三更报秋不劳桐叶声我老□书睡苦轻绕□惟有书纵横不如华堂伴玉屏宝钿攲斜云髻倾　　次韵罗正之惠绵扇　　　　　　秦观吴扇新翻制素绵名郎持赠意俱圆有人充户修明月无女乘鸾向紫烟供奉宜升清暑殿动摇合作御风仙谁知挥却青蝇辈功在春蚕一觉眠　　谢韩干送丝糕　　　　　　　　陈造玉颗莹澈珠就磋吴乡早□计莫过无乃风露秀结异移种昆仑之木禾君家厨妇穷百技三舂九淅付重罗银丝万寻忽萦积中疏外洁生搓挼扶桑仙蚕大如盎缫之本供织女梭悦惊万喙斗新巧作冰茸雪网窠即今拟形供食事纤手幻出千絇多倒甑入筋第三绝色香兼味皆可歌周官宾祭珍糍饵有此便具理则那诗翁物色及粔籹得此来前当见诃鲙盘谩诧金缕饤汤饼徒夸银线窝琼酥玉腻信非匹胡麻崖蜜仍相和感君泛爱记衰朽回首一笑分余波腐儒口实长作累馋□之名定不磨金山别去每挂梦老眼复见还双摩婪酣得饱问便腹如汝平生相负何更从公子乞方法日当饫之老涧薖买田二顷不种秫未怕酒客来操戈　　宣甫以栟榈茶刷见惠　　　　　苏颂装橐分余具茶筒使拂尘制时工匪易得处赏尤频常与轮槽并宜为焙匣珍斋中延客语供办未应贫　　遗贾耘老蟹　　　　　　　　　沈偕黄□稻熟坠西风肥入江南十月雄横跪蹒跚钳齿白圆脐吸胁斗膏红虀须园老香研柚羹藉庖丁细擘□分寄横塘溪上客持螯莫放酒杯空　　谢王子予送橄榄　　　　　　黄庭坚方怀味谏轩中果忽见金盘橄榄来想共余甘有瓜葛苦中真味晚方回　　顺老寄菜花干戏作长句　　　　韩驹道人禅余自锄菜小摘黄花日中晒峨嵋脯久不来曲糁姜丝典型在封题寄我纸作囊中有巴蜀斋厨香起炊晓甑八月白配此春盘一掬黄　　谢人惠紫竹杖　　　　　　　欧阳澈王猷珍重惠龙孙策险扶危价莫论烂醉悬钱过酒肆狂吟步月打僧门虚心尚有凌云操劲节元无染泪痕寄语香山居士道朱藤虽好未为尊　　山行憩田舍老父出迎以黄柑白酒为饷　　　　　　　　　　　　　　　　孙觌藜杖扶来雪满簪谆谆语好意弥深酒倾白堕杯行玉橘破黄包坐饤金醉起莫辞田父肘甘余须识野人心□□不尽遮留意挽袖丁宁更一临　　建昌守朱宜伯寄酒小诗为谢　　前人爱酒渊明望白衣传闻骑吏款柴扉为怜渔父鸣鞭送欲使山翁倒载归泪向琵琶弦上落心随蝴蝶梦中飞一杯属我宽愁病免使黎侯咏式微　　苏子翼送黄精酒　　　　　　　朱弁仙经何物堪却老较功无如太阳草龙衔鸡衔名虽异菟公羊公事可考苏君真是神仙裔橘井阴功贯穹昊云笈书成数万言银阙珠宫用心早独知此物有奇效福地名山为储宝不惮林泉新□掘斥去杵臼谢筛捣况从高士论□更课公田收秫稻一朝灵液浮瓮盎三冬浩气生襟抱且欣软饱得浇肠漫说逆流工补脑眼碧那愁散黑花发白故应还翠葆贾傅只嫌松醥陋刘堕敢夸桑落好直须五斗论解酲宁待三杯乃通道谁知万里落旄人亦许匏尊自倾倒为君唤回雪窖春八载羇愁供一埽曼倩宜分此日桃安期莫诧他年枣何烦更采石斛花已觉容颜不枯槁根连石室喜入梦句拟桐溪愧摛藻平生我亦爱书扎朱髓绿肠勤探讨幸君汲引成此志鹤驾骎骎望仙岛吞腥啄腐非夙心岁晚兹言良可保　　谢傅参议彦济惠□用山谷韵　黄公度北方九月霜宾盘无生菜岭南信地暖穷冬竹萌卖君念庾郎贫栗供庖宰中有岁寒姿经时久不坏前身渭川侯千亩偿宿债珍可配天花贱不数石芥早薤与晚菘奴仆望宾介文园酒渴余想不厌姑嘬预恐吹作竹明日东风噫急须驱童倾筐携采采　　谢胡子远郎中惠蒲大韶墨报以龙涎心字香　　　　　　　　　　　　　　　杨万里墨家者流老蒲仙碧梧采花和麝烟华阳墨水煎胶漆太阴元霜作肌骨龙尾磨饥饮鼠须落点髹几几不如夷甫清瞳光敌日一见墨卿惊自失后来夔州有梁杲尔来黟州有吴老亦追时好得时名竟为蒲生竖降旌吴墨往往元尚白梁墨湿湿黐粘壁南宫先生来自西惠然赠我四元圭我无鹊返鸾回字我无金章玉句子得君此赠端何似兀者得僧得安得玉案双鸣珰金刀绣段底物偿送以龙涎心字香为君兴云绕明　　谢人送兰　　　　　　　　　　朱熹幽独尘事屏婉娩秋兰滋芳馨不自媚掩抑空相思晤对日方永披丛露未稀翛然发孤咏九畹陈悲诗　　其二淹留阅岁序契阔心怀忧独卧寄僧闾一室空山秋徘徊起顾望俯仰谁为俦伊人远赠问孤根亦绸缪芳馨不我遗三载娱清幽愧无琼琚报厚意竟莫酬瞻彼南陔诗使我心忧忧　　寄谢刘彦集菖蒲之贶　　　　　前人君家兰社久萋萋近养菖蒲绿未齐乞与幽人伴岑寂小风露日低迷　　余评事惠龙团兽炭香璎凫实且许以百丈山　　楮衾而未至　　　　　　　　　姚勉青禽衔云落蓬壶风檐快读光眉须百朋珍贶罗庭隅一一皆可当清娱建溪龙焙香云腴香璎巧制来东吴鬅鬠兽炭奇形模辟邪天禄狮熊貙王家舄种君家凫晴沙暖抱明月珠雅意下照仙人□矮醉兀诗情孤蒲团松拂烧红炉蜗庐积冻春潜驱侍儿金珞香玉肤月铛煮雪煎春酥前笑玩娇黄雏能言直可贡上都其波及晋皆君余独欠一幅横云铺王孙醉拥红氍毹楮生长揖非吾徒藤□纸张恰此须能供梅花清梦无　　罗浮梁弥仙游烂柯山赠以曲筇方笠
　　　　　　　　　　　　　　　李昂英葛坡龙竹东坡笠合伴山人到洞天柯烂想应留斧在凭君试问石桥仙　　寄夏思道惠示缣帛　　　　　释如璧忆昔南方木叶下祝融逗遛不退舍闾阎未简卒岁材明月满门自宜夜而今身在天中央日月寒暑遵故常西风今日我为政冥冥尘沙何可当浮云倚势不解事浓阴数日酿秋思卧病但作仲卿泣载酒谁问子云字故人千里知我寒书来遗我帛数端拣丝织作经纬称长细广幅尺度宽染人暴练勿设色衣被皎皎识君德　　占云馆马上持玉带赠馆伴使叶少蕴
　　　　　　　　　　　　　　　韩缴如高丽副使

泣涕汍澜欲别离此生无复再来期谩将宝玉陈深意莫忘故人见物时　　中运使寄酒清明日到以诗谢之
　　　　　　　　　　　　　　金张孝纯芳樽到日恰清明似与佳辰默计程拟助林园延胜赏肯容桃李落繁英老来官爵浑无味闲里杯盘却有情见说使车临岱麓倘能相过共飞觥　　伯坚惠新茶绿橘香味郁然便如一到江湖之　　上戏作小诗二首录
一首
　　刘着
连溪玉饼号无双双井为奴日铸降忽听松风翻蟹眼却疑春雪落寒江　　谢安巨济赠纸百幅　　　　　朱自牧百幅溪笺远见羞故人佳饷若为酬幸将晚节收鱼网未得良工起凤楼柿叶学书差足慰芸香辟蠹会须求挥毫不见云烟落愚贾操金愧暗投　　虞舜卿送橙酒　　　　　　　李纯甫屏山持律不作诗砚尘笔秃萦蛛丝枯肠燥吻思法当以酒疏瀹之何物督邮风味恶掁触闲愁无处着苦思新酿压橙香世间那有扬州鹤乞诗送酒并柴门瀛洲仙裔令公孙肺肠愤痒芒角出倾泻长句如翻盆怪汝胸中云梦大老我眼皮危塞破径呼短李与黔王快取锦囊收玉唾　　送丽酒丽橙与秀实御史　　　阎长言骢马朝回画合深遥知春意领梅心丽橙娇软丽尊小聊助风流对浅斟　　谢张使君梦弼馈春肉　　　　元德明牙猪肋厚一尺玉盐花入深蒸脱骨韭芽蓼甲春满盘走送茅斋慰幽独山人食贫才一粥几被艾生嘲苜蓿食前方丈非素怀颇忆悬貆绕高屋呼来邻叟共一饱为说使君方继肉饥民待哺今几家无策赞君惭此腹区区一肉见歌咏说食书生良未足却愁今夕梦寐间有物踏破园蔬绿　　谢人惠二小漆冠　　　　　　岳行甫规制新翻出杜郎最宜闺子夜烧香不争宝髻峨宫样自与霓裳配道装细拢翠鬟云易满浅衔牙栉月难藏水衡双寄非无意要买杨枝恼孟光　　七月六日承贞居先生远寄周钟铣间有文象　　凫之形则考工记所谓凫氏为钟者也击之与　　夷则合而是日又适立秋古物之来岂偶然哉　　辄成小诗拜贶之辱　　　　元赵孟俯故人赏我趣遗我凫氏钟制与周礼合试叩声舂容是日新秋节夷则还为宫悬之西楣下浮磬俨在东金石互相应间以丝与桐八音虽未备古乐将无同鼎尊铎觯卣罗列见古风揖让于其间令我怀周公作诗报嘉贶庶以开群聋　　感遇　　　　　　　　　　　　滕斌赠客黄金羁劝客白玉□昔我亦为客得此慨不辞小草戏其出槟榔笑其饥相识何所无所乐心相知平生数公子腰下珊瑚枝冥冥或相隔寤寐恍见之无丝绣平原无金铸锺期秋风山阳笛泪落不自持　　其二赠我火浣布报君吉光裘一笑结意气呼酒黄鹤楼神交岂待语与子为天游携手阆风观濯发扶桑洲下视侠少年笑嬉藏怨尢世无羊左烈风雪且自谋东井不可酌天驷岂服辀　　李惟中学士自西台侍御召入以未央宫瓦砚　　为贶作诗谢之　　　　　　　许有壬汉家作宫法紫微金铺玉户明华榱甄官陶瓦极能事铅丹细捣咸阳泥一朝神雀去不返秋风禾黍惊离离谷陵且变此宜尽一二时出农夫犁人间购求作珍玩洗刷篆籀分毫厘西台执法好事者砻磨为砚尢瑰奇体呈全璧径尺许沼开新月才一眉坚如铁石润如玉墨声瑟瑟松风吹惠然匣送感高义但惜所与非所宜公才真是谪仙裔善事利器方相资嗟余芜学忝词馆虽有此器无能为世传铜雀亦佳品搜黄壤今无遗高皇垂统四百载老瞒何物敢等夷爱人屋上乌亦好况兹适用逾端溪楮生毛颖贺得友坐令几案增光辉代言挥制固多愧玉堂风月犹能诗　　酬崔御史送熊掌　　　　　　　虞集熊掌来东国分甘到老夫鸾刀寒断节翠釜暖柔肤兔脱中山醢鱼藏丙穴腴藜肠浑未厌玉食恐时须　　谢吴宗师惠墨　　　　　　　　前人念我衰年不废书锦囊古墨送幽居明尘影丹同熟元圃云英玉不如敢谓文章胜虎豹秖应笺注到虫鱼研磨不尽人间老传与儿孙尚有余　　三用韵答巢翁就以奎章赐墨赠之
　　　　　　　　　　　　　　　　前人邻父长思长史书不辞频谒恼巢居临池三月元霜尽对月千篇白雪如赋敌洛波翔翠羽歌成湘浦媵文鱼故分泸石松烟色犹是奎章旧赐余　　酬书巢送□埽　　　　　　　　前人积雨苍苔路不分松花尽日落纷纷尘埃满袖归来晚谁与柴门埽白云　　以琼扇一握奉致黄明府　　　　范□拾得炎州雪一团殷勤持赠比琅玕情知已是秋风后留作明年九夏寒　　酬西竺上人惠茶　　　　　　　杨镒香茗天然味真从西竺来叶沉云景见花破雪痕开有分思禅榻无心觅酒杯乘风欲归去时复问蓬莱　　谢王宜远饷黄雀　　　　　　　刘诜野田秋阴稻穗垂山禽来啄日以肥斑斑背点楚雁色煌煌腹借仓庚衣稍饥作阵带雨下既饱联翅穿云飞土人携网巧觇伺或布一网无脱遗高明购买贵初出但取悦口宁论赀馔美鲜净凝琥珀入酒潋□明琉璃诗人尤喜体质滑锡以美号柔绵披嗟哉群百性命易一旦鼎镬鱼贯随物惟有美足取害复以贪得忘罟维头颅万里奉包篚幸免远贡遭明时吾徒纵食诚有愧扪腹何以酬相知　　彭琦初用坡翁纸帐韵惠建昌纸衾次韵二首　　为谢录
一首
　　　　　　　前人
雪绵揉碎密萦连清卧梅花性更便茸暖何须蛮客帐座寒但少广文毡升红日那知晓梦压白云疑近天但恐少陵茅屋漏雨宵沾破不成眠　　谢冯仁伯惠双鸡　　　　　　成廷珪可人送我双鹍鸡五色毛羽生方齐下堂呼儿解其缚意欲飞上茅檐栖山家得鸡如得凤宁与野雉论高低吾欲洗鼎试灵药白昼听尔云间啼　　谢静远惠纸　　　　　　　　　顾瑛蜀郡金花新着样剡溪玉板旧齐名荷君寄我黟川雪犹带涟漪泻月声　　谢静远惠蜜梅　　　　　　　　前人江南烟雨未全黄谁使青酸堕蜜房□媚已能知魏证典刑时复见中郎　　祝丹阳以古琴见惠且寄以诗次韵答之复以　　史略一本为谢　　　　　　　　李存凉风萧萧吹井桐佳怀如宝千不逢二年踪迹走阛阓面目土炭心盲聋萁荄岂异伏枥马云汉独羡高飞鸿诗琴远寄心甚厚金玉备具相玲珑大珠沉渊炯不动朗月照水清欲空亦知庐阜入幽梦幻此三迭银河风纷纷醉里不知老有此二美谁吾同弹琴固可消世虑作诗乃或令人穷未知祝仙古岩下往往遇会方瞳翁聊将史略报深意并问马首何时东　　中秋碧云师送蟹　　　　　　　张宪天风吹绽黄金粟檐前老兔飞寒玉客不记是中秋但觉邻家酒浆熟泖田秋霁稻未镰苇箔竹断收团尖红膏溢齿嫩乳滑脆美簇簇橙丝甜无肠公子夸矍铄两戟前驱终受缚靥心昼暖白玉脐夔牟夜泣红铜壳生风度亦可怜且对霜娥供大嚼酒后高歌遶碧云九峰一夜霜华落　　徐叔度遗纨扇　　　　　　　　戴良团团七华扇名在制久缺感君裂纨素与蒙却烦暍入手讶如珪映容疑学月玩之炎气消握之微风发却愿暑长在无使君暂歇　　演法师惠纸帐　　　　　　　　张昱银灯夜照白纷纷四面光摇白縠文隔枕不闻巫峡雨绕□惟走剡溪云风和柳絮何因到月与梅花竟不分塞北江南风景别却思毡帐旧从军　　赋谢陆继之紫蟹黄柑之贶　　　倪瓒阖闾城外皆秋水斜日维舟方醉眠携手故人惊梦里送书飞雁落尊前黄柑开裹烦相赠紫蟹倾筐也可怜忆尔独居湖上宅晴奇石昼生烟　　鹤年弟尽弃纨绮故习清心学道特遗楮帐资　　其淡薄之好仍侑以诗　　　吉雅谟丁谁捣霜藤万杵匀制成鹤帐隔尘氛香生芦絮秋将老梦熟梅花夜未分枕上不迷巫峡雨□头常对剡溪云竹炉松火茶烟暖一段清贞尽属君　　赠董明府惠炭　　　　　　　谢应芳范叔寒多正不禁乌薪重惠比乌金赊来脱粟忙炊粒留得焦桐好制琴环堵一龛春盎盎丽谯三鼓夜沉沉砚池冰释龙香暖写我朝来抱膝吟　　谢良夫惠茶　　　　　　　　释可继欲谱茶经唤陆郎三泉何事水汤汤金芽尚带先春露玉髓空遗旧日香清苦家风搜肺腑乱离符谶说旗枪闭门读罢先天易惊觉王孙出醉乡　　宪副郁公惠青布及诗酬以白纻并赋诗答之　　　　　　　　　　　　　　明何乔新湘川别后几星霜青布殷勤远寄将展玩尚涵江气润裁成长带殿花香诗人莫刺蜉蝣羽骚客空夸薜荔裳白纻愧非琼玖报池亭聊用纳新凉　　佩之馈石首鱼有诗次韵奉谢　李东阳夜网初收晓市开黄鱼无数一时来风流不斗莼丝品软烂偏宜豆乳堆碧分香怜冷冽金鳞出浪想崔嵬高堂正忆东邻送诗句情多不易裁　　谢原博惠□迭前韵　　　　　　前人翠笼青□一时开为有清风竹巷来原博居
修竹巷
池凤羽
毛应比秀箨龙鳞甲漫成堆袜材有派分洋谷锦无心斗马嵬莫笑北人曾煮箦久从湘客问烹裁　　佩之惠□干自称玉版老师谓原博冬□为吴　　山少俊迭韵奉谢　　　　　　　前人玉版山深石路开东轩真被笼盛来饱谙南国烟霞味不入长安酒肉堆老觉禅心终苦淡瘦看诗骨共崔嵬丛林年少休相笑脱却缁衣更懒裁　　谢于乔送杨梅干无诗用前韵奉索
　　　　　　　　　　　　　　　　前人深夜柴门阖更开杨梅香送满罂来霜干浅带层冰结红烂纷成万粟堆坐爱春盘装磊落忆从秋树采崔嵬莫教俗却先生馈佳句重烦答后裁　　答王闲斋惠酒　　　　　　　　陈琛搔首江楼正独醒新愁高起百丈城解围何处来衣白剪插名花向眼青　　谢戴梁冈吏部惠绿豆酒　　　　前人寂寞枯肠不可搜望乡时倚夕阳楼千山红树重遮目一夜清霜欲上头杳渺好音闻过雁依稀春梦见盟鸥羡君绿豆堪浇渴不数人间万户侯　　谢济之送银杏　　　　　　　　吴宽错落朱提数百枚洞庭秋色满盘堆霜余乱摘连柑子雪里同煨有芋魁不用盛囊书复写料非钻核意无猜却愁佳会终难继乞与山中几树栽　　谢姜宽送芋子　　　　　　　　费宏芋魁相送满筠笼应念冰盘苜蓿空此日蹲鸱真损惠当年黄独漫哀穷蒸时不厌葫芦烂煨处还思柮红自是菜根滋味好万钱谁复羡王公　　元旦后一日刘德仪送酒　　　　沈周使者双瓶至蓬门向晚开停肩慰泥滑解羃省香来染指怜佳味挑灯引细杯明朝携小榼江上候新梅　　钱王孙饷蟹不减陈君肥杰酒而剥之特旨　　　　　　　　　　　　　　　　徐渭鲰生用字换霜螯待诏将书易雪糕并是老饕营口腹省教半李夺蛴螬百年生死鸬鹚杓一壳元黄玳□膏不有相知能饷此止持虀脯下村醪　　酬刘子古镜　　　　　　　　　陆俸古镜不自惜遥兼千里音悬之照肝胆奚啻双南金图质凝精光螭盘古铭深明月入我怀聊复理吾簪与君别几时鬓发雪已盈冉冉悲年暮悠悠空陆沉愿言保不缺报君久要心　　酬惟乔赠巾　　　　　　　　　薛蕙野巾初着日心赏竟朝曛试正行窥水从欹卧看云坐翻嫌月露出每避尘纷顾影还相笑风流愧使君　　酬惟乔惠鹿　　　　　　　　　前人怜此园中鹿君侯赠野夫涂艰常近患物□益妨躯林薮空相忆藩篱坐自拘忍甘充玉馔愿为束生刍　　刀赠程自邑　　　　　　　　　郑作昔客汴上来曾遗西番刀出鞘试齹齹口吹断毫毛裹以白鹿皮缠以青丝绦不逢拂拭人尘埃甘自韬把赠惭吾老功名看汝豪　　朱最峰两度惠诗扇过奖草此奉赠兼致不敢　　当之意　　　　　　　　　　来知德细雨春城净畹兰美人远远赠琅玕官清不独甘尘甑句古多应学建安祇为泥泞妨马足肯将咫尺隔诗坛去年绘箑犹珍袭一匣琼瑶墨未干　　其二
五岳关心鬓欲皤一生活计紫芝歌文光那得高于斗安乐应知小有窝苦雨黄梅沿径落啼花谢豹背人过诗成自笑重回首水碧山青匝地莎　　友人馈粟书感　　　　　　　程嘉燧年去贫来不自由暗伤颜面向交游他乡且斗孤身健此日徒悬四壁愁纸裹已空难爱惜瓶储欲罄未知谋何缘忽致监河粟莫是枯鳞尚有求　　答江似孙谢遗锦衾　　　　　　前人曾无文绮赠交欢聊尔同裯恋一寒长枕正思裁十幅高眠尽可拥三竿休嫌吟苦蒙时污应笑书痴画处刓博得新诗酬锦段衙斋传比练裙看　　又
故衾何意托交欢得共高人寤寐宽不分秋风破茅屋从教夜雪满长安空□独枕琴三尺远札相遗绮一端早晚平津谁与报布衣思庇九州寒　　受之贻我盆中古桧报以短歌　沈春泽冬冬叩门惊坐起一札传来香雾泚乃是钱郎贻我书古桧忽从庭下徙虬枝铁干不似人间来柏叶松身何足拟君言尔有凉月台移傍朱阑故可喜又言吾家童子不好事坐见苍髯委蝼蚁捧缄抚桧三叹息我知君意不止此君何不贻我一树花花随风雨三更死又何不贻我一东书恨杀人情薄于纸古桧亭亭傲岁寒沈郎不受人怜应似尔感君此意宁可辞着意护持推小史日高不厌置苔阶寒来莫更添梅水他年老作博望槎往问支机我与子　　以吴丝酬李于鳞　　　　　　王世贞故人三径新蓬蒿雁门太守徒尔劳斗酒风尘白日薄缄书海岱青天高念欲报之吴缟带何以遗余秦复陶千秋衣被各无限世途往往称绨袍　　华从龙以鱼橘见寄　　　　　李攀龙多少人间事谁能便作书罢官君更早谢客我何疏八月来吴橘三江下楚鱼因风裁数字一问子云庐
　馈遗部艺文三
词
　　踏莎行
谢人
寄梅花
　　宋周紫芝
鹊报寒枝鱼传尺素晴香暗与风微度故人还寄陇头春凭谁为作梅花赋　柳外朱桥竹边深坞何时却向君家去便须倩月与徘徊无人留得花常住　　南唐浣溪沙谢馈名
花鲜蕈
辛弃疾
  </div>
  <div class="pagination">
   <span class="current-page">
    1
   </span>
   <a href="交谊典馈遗部_page2.html">
    2
   </a>
   <a href="交谊典馈遗部_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
