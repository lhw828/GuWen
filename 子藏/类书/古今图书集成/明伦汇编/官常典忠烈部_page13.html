<!DOCTYPE html>
<html>
 <head>
  <meta charset="utf-8"/>
  <title>
   官常典忠烈部 - 第 13 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典忠烈部 - 第 13 页/共 50 页
  </h1>
  <div class="content">
   按宋史忠义传佑其先密州人后渡淮居庐州佑为人刚毅质直累官至庐州驻札御前游击中军统领改权江西路副总管咸淳十年以合门宣赞舍人为江西都统是冬大元丞相伯颜下鄂州留右丞阿里海牙守之而将大兵东下明年二月朱&amp;#孙遣高世杰取鄂阿里海牙以兵逆击执世杰荆江口兵尽溃半入江西江西制置黄万石招集之且募宁都广昌南剑义兵千余人尽以属佑十一月大兵至隆兴刘盘兵败乃婴城自守万石时移治抚州将遁惧佑不从乃调佑兵援盘且戒以勿战未至隆兴盘已降都统夏骥率所部兵溃围出已而元帅张荣实吕师夔提兵逼抚州佑率众逆之进贤坪兵来呼曰降者乎斗者乎佑曰斗者也麾其兵突战进至龙马坪大兵围之数重矢下如雨佑告其部曰今日死日也若力战或有生理众咸愤厉自辰战至日昃佑面中矢拔之复战又身被四矢三枪众皆死仅余数十人佑乃挥双刀砍围南走前渡桥马踏板断遂被执众见其勇戒勿杀舆归隆兴元帅宋都曰壮士也欲降之系之月余终不屈尝骂万石为卖国小人使我志不得伸宋都命刘盘吕师夔坐城楼引佑楼下以金符遗之许以官佑不受语侵盘师夔益不逊又令佑子说之曰父死子安之佑斥曰汝行乞于市第云密都统子谁不怜汝也怡然自解其衣请刑遂死观者皆泣下　　尹玉
按宋史忠义传玉宁都人以捕盗功为赣州三寨巡检秩满城居从文天祥勤王及天祥至平江调玉同淮将张全广将朱华拒大兵战于伍牧全等军败以淮广军先遁曾全胡遇谢荣曾玉以赣州四指挥军亦遁唯玉残军五百殊死战玉手杀数十人箭集于胄如猬毛援绝力屈遂被执大军横四枪于其项以梃击之死余兵犹夜战杀人马蔽田间无一降者质明生还者四人赠玉濠州团练使官其二子赠田二顷以恤其家　　陈照
按宋史忠义传照字光伯常州人少工词赋登第为丹徒县尉历两淮制置司参议官大军仓曹寿春府教授复入帅幕改知胊山县仍兼主管机宜文字寻丁母忧归北兵至常守赵与鉴走匿郡人钱以城降淮民王通居常州阴以书约刘师勇许为内应朝议乃以姚希得子知常州师勇复常州走钱执安抚戴之泰等遂迎以入以照久任边知兵辟为通判或谓照曰今辟难有辞矣照曰乡邦沦没何可坐视与其偷生而苟全不若死之愈也遂墨衰而出凡可以备御无不为之入常甫十余日大军攻常照等率义兵御战自夏徂冬不能下以功加带行提辖文思院常将张彦攻吕城兵败而降因尽言常城中虚实遂急攻之照等昼夜城守招之不下丞相伯颜自将围其城照与持以忠义协力固守再加太府寺丞照干办诸军粮料院常将士皆转五官城益急常兵阻壕水为阵矢尽亦不降城破死之照犹敛兵巷战家人请曰城东北门围未合可走常熟入临安也照曰去此一步非死所矣日中兵至死焉事上追赠龙图阁待制希得赠太师照直宝章阁并官其子　　姚
按宜兴县志参政希得子先知某州德佑元年家居宜兴适元兵围常州守赵与鉴遁州人王良臣等以城降与陈照等谋起民兵二万复之事闻授带行军器监簿知常州既而伯颜会兵围城与照刘师勇王安节等力战固守伯颜招降百端终不听伯颜怒命降人王良臣等役民运土为垒并人筑之且杀人煎油作炮焚牌杈日夜夹攻城中甚急而等守志益坚力屈城陷与照安节皆死之　　赵与　　　　杨义忠
按宁国县志与知县德佑元年五月癸酉元伯颜兵至宁国与率众城守出战死之诏赠直文华阁与以山县弱兵而当百战焱勇之敌忠义所感至使遗民奋勇为义而吏有杨义忠者率民固守久之又出战而死盖身亡而城存者两月令死于邑而吏民又死于令前僵后继无一生降特书之以为人臣守土死节之劝云　　程洙
按休宁县志洙汊口人淳佑进士授贵池主簿称廉谨调上元抚字尽诚及代遮留不得发德佑乙亥元兵攻建康守臣出走都统徐荣旺开门迎降伯颜入建康百官投牒以次降附人咸劝之洙仰天叹曰吾受宋官二十余年岂忍移节以偷生乃嘱后事于子彻沐浴缢而死洙生平好吟咏忠义之言悉形于诗有南&amp;#诗集彻领乡荐任国谕克世其学　　朱昌祚
按霍丘县志昌祚邑庠生乙亥正月八日贼突至令君以公事出人心惶惶昌祚奋臂而起率众登陴誓效死守及城陷犹执殳格斗身被数枪骂不绝口而死阖庠生员等上其状于当道业蒙旌恤　　姚舜元
弟舜宾　侄
应龙　子兴龙

按苏州府志舜元字景瑞嘉定人少拳勇以武功为保义郎平江府东南副将守吴淞德佑改元冬元师下平江时姚氏为邑巨民乐归附舜元语弟舜宾侄应龙曰国家德泽在人大本未去收合散亡以应内援外事可图也未几元师偏将东徇会黄雾四塞袭兵猝至舜元与舜宾应龙子兴龙俱死之　　梅宽夫
按处州府志宽夫字伯大缙云人调慈溪尉德佑初摄知县事率义勇应文天祥至常州同尹玉战死之尝师滕璘得考亭之学所著裕堂讲义刻于乡校　　徐子中按南昌郡乘子中字益之丰城人子端之弟由承务郎监黄花镇德佑初元兵陷当涂子中阖门死之　　王安节按宋史忠义传安节节度使坚之子也少从其父守合州有功安节等兄弟五人皆受官坚为贾似道所忌出知和州郁郁而死安节至咸淳末为东南第七副将德佑初似道溃师芜湖列城皆降不降者亦弃城遁时安节驻兵江陵即走临安上疏乞募兵为捍御授合门祗候浙西添差兵马副都监收兵入平江合张世杰兵战凤凰港有功转三官刘师勇复常州攻走王良臣师勇还平江以安节与张詹守常已而良臣导大兵攻常常城素恶安节等筑栅以守相拒两月不下大元丞相伯颜自将攻之屡遣使召降亦不下丞相怒麾兵破其南门安节挥双刀率死士巷战臂伤被执有求其姓名者安节呼曰我王坚子安节也降之不得乃杀之　　赵希洎
从子
必向

按宋史忠义传希洎宗室子居宜春历官至户部尚书咸淳中迕丞相贾似道出领广东转运使德佑元年制置使黄万石檄其勤王得溃卒数百道经庐陵邵守邀其军遂与从子必向避地赣州乱定归里时袁守聂嵩孙希洎内&amp;#也勉之内款不能屈文天祥兵败以失言与必向俱被囚辞节愈厉家人馈食则碎器覆诸地俱不食据榻而死　　包圭
按武进县志圭晋陵人性沈毅有筹略德佑元年元兵围常郡守姚等闻圭名以便宜推择知武进县圭慷慨视事时城中食且尽与等厉兵拒守城陷遇害圭犹敛兵巷战被执大骂不屈死之　　清溪二生
按江南通志清溪二生贵池人德佑元年元兵陷城通判赵昴发死之时有二生抚昂发尸而哭旋跳入弄水亭下而死二生姓名不传　　王彦明
按黄州府志彦明守蕲州元兵压境彦明力战以粮乏不屈率家属乘大舟于城西中流凿舟沉水死州人立庙祀之　　刘师勇
按合肥县志师勇庐州人以战功官环卫鲁港师溃贾似道欲东入海师勇赞之入扬州图再举似道然之姚复常州似道命师勇以淮兵取吕城朝廷加师勇和州防御使助守常州而以张彦守吕城合兵拒元军战失利彦马弱陷淖中被执吕城失守常州势益孤元军置彦城下招降师勇以大义斥彦彦惭退又遣范文虎谕师勇伏弩射走之常州受围数月援兵绝有群鸱飞鸣绕城恶为不祥俄而城陷师勇拔寨战且行忽其弟马堕堑不能出师勇举手与诀而去淮军数千人皆斗死有妇人伏积尸下&amp;#淮兵六人反背相拄杀敌数十人乃殪师勇从二王至海上见时事不可为忧愤卒　　胡应炎
父聪
兄应发

按明高启忠烈传应炎字焕卿常州晋陵人宋枢密副使宿八世孙父聪淮南节度计议官咸淳中应炎登进士第授溧水尉未赴元丞相伯颜南伐师次常境知府赵与鉴遁朝廷以姚知府事复命将军王安节都统制刘师勇将杂守之等至常见应炎喜曰君吾剧孟也得君敌不足破矣署节度判官应炎归告聪及兄应发弟应登曰吾家世受国恩今戎马在郊王室将危是吾立功之秋也父母兄弟当奉以出避吾身许国不得复徇家矣聪应发&amp;#曰吾与汝虽父子兄弟然于国则皆臣也图报之意彼此同之岂可临难而独免乎乃命应登侍母及护妻子出城嘱曰善避以存吾宗不幸城亡吾必死之今与汝诀矣既应命即选民之壮勇者三千人自将乘城为画曰吾州京师北门不可失守然城卑堑狭兵皆市人非素所抚循者敌兵锐且众乘胜远来其锋不可当恐未易与战也宜树木栅傅城益调粟缮械为守计然之初与鉴遁时其客王虎臣盗郡印自称知府诣伯颜军门献之伯颜不知其诈命还守常而遣兵及城等已先至不得入反以民叛告伯颜怒命元帅唆都率步骑二十余万围之应炎与安节师勇分门出战各累大捷杀其将校甚众功上进直秘阁围且久元兵多伤毙唆都请益师伯颜遂以西域诸部兵来会攻围益急饷援俱绝唆都以栅坚不可拔剽近野得妇人刳乳煎膏沃其上发火矢射之火炽栅焚又运机石击楼堞尽毁食尽唆都侦知之遣使呼应炎语谕使出降应炎骂之且截纸缕置盂中若汤饼状者以筋引示之曰吾食甚足若欲得城需金山长也金山长盖谚语谓无其期唆都闻之曰能破城者金山长老也世呼寺主僧为长老故云即趋召金山僧至军问以攻城之策僧不知为计周行视城曰是城龟形也东南其首西北其尾攻尾则首愈缩其法当攻首从之城遂陷师勇遁安节死之应炎率民巷战至孔子庙前众溃犹手刃数人力屈遂就擒唆都让之曰若即尝多杀吾将校者邪应炎曰吾欲杀汝何将校也恨力不及耳唆都怒腰斩之时年二十七兵入屠城聪应发皆被杀　　王贵行
按洪雅县志贵行洪雅人宋末为德兴丞元兵至县令率吏民迎降贵行叹曰大丈夫不能忘君以事人乃具衣冠赴水死德兴人因名其地为洪雅山　　莫谦之　万安僧按宋史忠义传谦之常州宜兴僧人也德佑元年纠合义士捍御乡闾诏为溧阳尉是冬没于战阵赠武功大夫时万安僧亦起兵举旗曰降魔又曰时危聊作将事定复为僧旋亦败死　　徐道明
按宋史忠义传道明常州天庆观道士也为管辖赐紫德佑元年北兵围城道明谒郡守姚请曰事急矣君侯计将安出曰内无食外无援死守而已道明亟还慨然告其徒曰姚公誓与城俱亡吾属亦不失为义士乃取观之文籍置石函藏坎中兵屠城道明危坐&amp;#香读老子书兵使之拜不顾诵声琅然以刃胁之不为动遂死焉
　忠烈部名臣列传二十三
　　宋七
　　尹谷
按宋史忠义传谷字耕叟潭州长沙人性刚直庄厉初处郡学士友皆严惮之宋以词赋取士季年惟闽浙赋擅四方谷与同郡邢天荣董景舒欧阳逢泰诸人为赋体裁务为典雅每一篇出士争学之由是湘赋与闽浙颉颃中年登进士第调常德推官知崇阳县所至廉正有声丁内艰居家教授不改儒素日未出授诸生经及朱氏四书士虽有才思而不谨饬者摈不齿诸生隆暑必盛服端居终日夜灭烛始免巾帻早作必冠而后出帷行市中市人见其举动有礼相谓曰是必尹先生门人也诘之果然晚入李庭芝制幕用荐擢知衡州需次于家潭城受兵帅臣李芾礼以为参谋共画备御策时城中壮士皆入卫临安所余军仅四百五十人老弱大半芾纠率民丁奖励以义人殊死战三月城不下大军断绝险要援兵不至谷知城危与妻子诀曰吾以寒儒受国恩典方州谊不可屈若辈必当从吾死耳召弟岳秀使出以存尹氏祀岳秀泣而许之已乃积薪扃户朝服望阙拜已先取历官告身焚之即纵火自焚邻家救之火炽不可前但于烈焰中遥见谷正冠端笏危坐阖门少长皆死焉芾闻之命酒酹谷曰尹务实男子也先我就义矣务实谷号也初潭士以居学肄业为重州学生月试积分高等升湘西岳麓书院生又积分高等升岳麓精舍生潭人号为三学生兵兴时三学生聚居州学犹不废业谷死诸生数百人往哭之城破多感激死义者　　李芾　于兴　杨震　沈忠　顾应猋　陈亿　　孙　安仁　陈毅按宋史忠义传芾字叔章其先广平人曾祖椿徙家衡州遂为衡人芾生而聪警少自树立名其斋曰无暴弃魏了翁一见礼之谓有祖风易其名曰肯斋初以荫补南安司户辟祁阳尉出振荒即有声摄祁阳县县大治辟湖南安抚司幕官时盗起永州招之岁余不下芾与参议邓垧提千三百人破其巢禽贼魁蒋时选父子以归余党遂平摄湘潭县县多大家前令束手不敢犯芾稽籍出赋不避贵势赋役大均入朝差知德清县属浙西饥芾置保伍振民活数万计迁主管酒库所德清有妖人扇民为乱民蜂起附之至数万人遣芾讨之盗闻其来众立散归除司农寺丞历知永州有惠政永人祠之以浙东提刑知温州州濒海多盗芾至盗息遂以前官移浙西时浙西亦多盗群穴太湖中芾迹得其出没按捕之盗亦骇散作虎丘书院以祠尹焞置学官亲为学规以教之学者甚盛咸淳元年入知临安府时贾似道当国前尹事无巨细先关白始行芾独无所问福王府有迫人死者似道力为营救芾以书往复辨论竟置诸法尝出阅火具民有不为具者问之曰似道家人也立杖之似道大怒使台臣黄万石诬以赃罪罢之大军取鄂州始起为湖南提刑时郡县盗扰民多奔窜芾令所部发民兵自卫县与一皂帜令曰作乱者斩帜下民始帖然乃号召发兵择壮士三千人使土豪尹奋忠将之勤王别召民兵集衡为守备未几似道兵溃芜湖乃复芾官知潭州兼湖南安抚使时湖北州郡皆已归附其友劝芾勿行曰无已即以身行可也芾泣曰吾岂昧于谋身哉第世受国恩虽废弃中犹思所以报者今幸用我我以家许国矣时其所爱女死一恸而行德佑元年七月至潭潭兵调且尽游骑已入湘阴益阳诸县仓卒召募不满三千人乃结溪峒蛮为声援缮器械峙刍粮栅江修壁命刘孝忠统诸军吴继明自湖北至陈义陈元自戍蜀归芾奏请留之戍潭推诚任之皆得其死力大元右丞阿里海牙既下江陵分军戍常德遏诸蛮而以大兵入潭芾遣其将于兴帅兵御之于湘阴兴战死九月再调继明出御兵不及出而大军已围城芾慷慨登陴与诸将分地而守民老弱亦皆出结保伍助之不令而集十月兵攻西壁孝忠辈奋战芾亲冒矢石以督之城中矢尽有故矢皆羽败芾命括民间羽扇羽立具又苦食无盐芾取库中积盐席焚取盐给之有中伤者躬自抚劳日以忠义勉其将士死伤相藉人犹饮血乘城殊死战有来招降者芾杀之以徇十二月城围益急孝忠中&amp;#风不能起诸将泣请曰事急矣吾属为国死可也如民何芾骂曰国家平时所以厚养汝者为今日也汝第死守有后言者吾先戮汝除夕大兵登城战少却旋蚁附而登衡守尹谷及其家人自焚芾命酹之因留宾佐会饮传令犹手书尽忠字为号饮达旦诸宾佐出参议杨震赴园池死芾坐熊湘阁召帐下沈忠遗之金曰吾力竭分当死吾家人亦不可辱于俘汝尽杀之而后杀我忠伏地扣头辞以不能芾固命之忠泣而诺取酒饮其家人尽醉乃遍刃之芾亦引颈受刃忠纵火焚其居还家杀其妻子复至火所大恸举身投地乃自刎幕属茶陵顾应猋安仁陈亿孙皆死潭民闻之多举家自尽城无虚井缢林木者累累相比继明等以城降陈毅溃围将奔闽中道战死事闻赠端明殿大学士谥忠节芾初至潭遣其子裕孙出曰存汝以奉祀也其孙辅叔时亦亲迎于温皆得不死二王悉诏入闽官之芾为人刚介不畏强御临事精敏奸猾不能欺且强力过人自旦治事至暮无倦色夜率至三鼓始休五鼓复起视事望之凛然犹神明而好贤礼士即之温然虽一艺小善亦惓惓奖荐之平生居官廉及摈斥家无余赀　　姜才按宋史忠义传才濠州人貌短悍少被掠入河朔稍长亡归隶淮南兵中以善战名然以来归人不得大官为通州副都统时淮多健将然骁勇无逾才才知兵善骑射抚士卒有恩至临阵军律凛凛其子当战回白事才望见以为败也拔剑驰逐几杀之贾似道出师才以兵属孙虎臣为先锋相拒于丁家洲大军设炮架彀车弩江滨中流数千艘旌旗联亘鼓行而下才奋兵前接战锋已交虎臣遽过其妾所乘舟众见之欢曰步师遁矣于是诸军皆溃才亦收兵入扬州大兵乘胜攻扬州才为三迭阵逆之三里沟战有功又与元帅战扬子桥日暮兵乱流矢贯才肩才拔矢挥刀而前所向辟易已而大军筑长围自扬子桥竟瓜洲东北跨湾头至黄塘西北至丁村务欲以久困之时德佑元年也明年正月宋亡二月五奉使及一合门宣赞舍人持谢太后诏来谕才发弩射却之复以兵衍击五奉使于召伯堡大战而退未几瀛国公至瓜洲才与庭芝泣涕誓将士出夺之将士皆感泣乃尽散金帛犒兵以四万人夜捣瓜洲战三时众拥瀛国公避去才进战至浦子市夜犹不退阿朮使人招之才曰吾宁死岂作降将军邪四月才以兵攻湾头栅五月复攻之骑旋泞而止乃舍骑步战至四鼓全师以归扬食尽才时出运米真州高邮以给兵六月护饷至马家渡万户史弼将兵击夺之才与战达旦弼几殆阿朮驰兵来援乃得免去庭芝以在围久召才计事屏左右语久之第闻才厉声云相公不过忍片时痛耳左右闻之俱汗下才自是以兵护庭芝第期与俱死七月益王在泰州以龙神四厢都指挥使保康军承宣使召才与庭芝东至泰州将入海阿朮以兵追及围泰州使使者招之降才不听阿朮驱扬兵士妻子至城下会才疽发背不能战诸将遂开门降都统曹安国入才卧内执之以献阿朮爱其忠勇欲降而用之才肆为谩言阿朮责庭芝不降才曰不降者才也复愤愤不已阿朮怒呙之扬州才临刑夏贵出其旁才切齿曰若见我宁不愧死邪　　刘子荐　黄文政按宋史忠义传子荐字贡伯吉州安福人父梦骥以进士历官知澧州没于王事子荐以父任为湘乡尉以获盗功调抚州司录有诉王应亨殴死荷担黄九者狱成矣子荐阅受书疑而驳之俄烈风迅雷辟狱户裂吏揳杀人者实孔目冯汝能非应亨也狱遂白得免死者八人事闻颁谕天下之为理官者改知赣县监行在左藏库通判常德府知融州陛辞度宗慰之曰广郡雕瘵赖卿抚摩子荐对曰臣当推行德化以安其民至官以廉静着闻主管仙都观广西经略司檄为参议官德佑二年十一月北兵至静江权经略使马塈遣子荐提猺兵药弩手守城东门势不支时瀛国公已入燕子荐取笏书其上云我头可断膝不可屈登城北望再拜取所衣袍瘗之语左右曰事急不可为吾有以死守或讽子荐遁去子荐曰死事义也何以遁为竟死之有黄文政者淮人戍蜀军溃间道走静江马塈邀与同守城破文政被执大诟不屈大军断其舌以次劓刖之文政含胡叱咄比死不绝声　　徐道隆
子
载孙

按宋史忠义传道隆字伯谦婺州武义人父焕知南雄道隆以任入官累官潭州判官权知全州荆湖制置使汪立信奏辟道隆为参议官立信迁兵部尚书道隆与宾客千许人俱去江陵赵孟傅为制置使以道隆参其军事遂为提点刑狱时文天祥既至平江溃卒四出为浙西患苦安吉尤甚有旨命道隆措置乃枭其首乱者于市牛监军遁范文虎程鹏飞管景模俱遣书诱降道隆焚书斩使大兵至临平皋亭山令间道入援时水陆皆有屯军道绝不通议由大湖经武康临安县境勤王即日乘舟出临湖门泊宋村郡守赵良淳既缢死德佑二年正月朔旦追兵及道隆江陵亲从军三百人殊死战矢尽枪槊折一军尽没道隆见执舰内间守者少怠赴水死长子载孙亦赴水死余兵有脱归者言于朝命赠官赐谥厚恤其家立庙安吉官其子孙越三日宋亡　　邓得遇
按宋史忠义传得遇字达夫邛州人淳佑十年进士调宁远主簿改知南昌县通判隆兴府监行在藏库出知昭州迁广西提点刑狱逾年摄经略事兼知静江府德佑元年长沙被兵得遇遣都统马骥马应骐赴援骥潜叛而还得遇斩之军事悉委之应骐未几马塈代阃议事不合二年移治苍梧静江破得遇朝服南望拜辞书幅纸云宋室忠臣邓氏孝子不忍偷生宁甘溺死彭咸故居乃吾潭府屈公子平乃吾伴侣优哉悠哉吾得其所遂投南流江而死　　徐应镳
子
琦崧

按宋史忠义传应镳字巨翁衢之江山人世为衢望族咸淳末试补太学生德佑二年宋亡瀛国公入燕三学生百余人皆从行应镳不欲从乃与其子琦崧女元娘誓共焚子女皆喜从之太学故岳飞第有飞祠应镳具酒肉祀飞曰天不佑宋社稷为墟应镳死以报国誓不与诸生俱北死已将魂魄累王作配神主与王英灵永永无斁琦亦赋诗以自誓祭毕以酒肉饷诸仆诸仆醉卧应镳乃与其子女入梯云楼积诸房书籍箱笥四周纵火自焚一小仆未寐闻火声起至楼下穴牖视之应镳父子俨然坐立如庙塑像走报诸仆坏壁入扑灭火应镳不能死与其子女怏怏出户去仓卒莫知所之翌日得其尸祠前井中皆僵立瞠目面如生诸仆为具棺敛殡之西湖金牛僧舍益王立福州褒其节赠朝奉郎秘阁修撰后十年其同舍生刘汝钧率儒者五十余人收而葬之方家峪私谥曰正节先生　　赵与檡　方洪
按宋史忠义传与檡为嗣秀王德佑二年为浙闽广察访使益王之立舅杨亮节居中秉权与檡自以国家亲贤多所谏止遂犯忌嫉诸将俱惮之未几北兵逼浙东乃命与檡出瑞安与守臣方洪共任备御朝臣言与檡有刘更生之忠曹王皋之孝宜留辅以隆国本谮者益急卒遣之瑞安受围城中危急与洪誓以死守小校李雄夜开门纳外兵与檡洪率众巷战兵败被絷董文炳问之曰汝为秀王耶今能降乎与檡厉声曰我国家近亲今力屈而死分也尚何问为遂杀之洪亦伏节而死　　赵孟锦
按宋史赵与檡传有赵孟锦者少不羁游淮以军功为将佐北兵攻真州每战辄为士卒先守苗再成倚之为重北兵重舰驻江上孟锦乘大雾来袭俄雾解日已高北兵见其兵少逐之登舟失足坠水身荷重甲溺焉　　赵淮
按宋史忠义传淮丞相葵之从子也李全之叛屡立战功累官至淮东转运使德佑中戍银树坝兵败与其妾俱被执至瓜洲元帅阿朮使淮招李庭芝许以大官淮阳许诺至扬城下乃大呼曰李庭芝男子死耳毋降也元帅怒杀之弃尸江滨　　钱应高
按江宁府志赵淮传有钱应高者溧阳进士淮被执尝宿于其家闻淮死追之不及亦赴荆溪而死　　张琰按扬州府志琰字汝玉广陵人身七尺修&amp;#倜傥有节概宋末补州牙兵制置李庭芝溃围南赴行在元追及之麾下鸟兽散琰独斗死琰能诗多忠愤所发见谷音集　　李庭芝
按宋史本传庭芝字祥甫其先汴人十二世同居号义门李氏后徙随之应山县金亡襄汉被兵又徙随然特以武显庭芝生时有芝产屋楝乡人聚观以为生男祥也遂以名之少&amp;#异日能诵数千言而智识恒出长老之上王旻守随庭芝年十八告其诸父曰王公贪而不恤下下多怨之随必乱请徙家德安以避诸父勉强从之未浃旬旻果为部曲挟之以叛随民死者甚众嘉熙末江防甚急庭芝得乡举不行以策干荆帅孟珙请自效珙善相人且夜梦车骑称李尚书谒己明日庭芝至珙见其魁伟顾诸子曰吾相人多无如李生者其名位当过我时四川有警即以庭芝权施之建始县庭芝至训农治兵选壮士杂官军教之期年民皆知战守善驰逐无事则植戈而耕兵至则悉出而战夔帅下其法于所部行之淳佑初始去举进士中第辟珙幕中主管机宜文字珙卒遗表举贾似道自代而荐庭芝于似道庭芝感珙知己扶其柩葬之兴国即弃官归为珙行三年丧似道镇京湖起为制置司参议移镇两淮与似道议栅清河五河口增淮南烽百二十继知濠州复城荆山以备淮南皆切中机会开庆元年似道宣抚京湖留庭芝权扬州寻以大兵在蜀奏知峡州以防蜀江口朝廷以赵与为淮南制置李应庚为参议官应庚发两路兵城南城大暑中暍死者数万李窥其无谋夺涟水三城渡淮夺南城鄂兵解庭芝丁母忧去朝议择守扬者帝曰无如李庭芝乃夺情主管两淮制置司事庭芝再破兵杀将厉元帅夷南城而归明年复败于乔村破东海石圃等城又明年降徙三城民于通泰之间又破蕲县杀守将庭芝初至扬时扬新遭火庐舍尽毁州赖盐为利而亭户多亡去公私萧然庭芝悉贷民负逋假钱使为屋屋成又免其假钱凡一岁官民居皆具凿河四十里入金沙余庆场以省车运兼浚他运河放亭户负盐二百余万亭民无车运之劳又得免所负逃者皆来归盐利大兴始平山堂瞰扬城大元兵至则构望楼其上张车弩以射城中庭芝乃筑大城包之城中募汴南流民二万人以实之有诏命为武锐军又大修学为诗书俎豆与士行习射礼郡中有水旱即命发廪不足则以私财振之扬民德之如父母刘盘自淮南入朝帝问淮事盘对曰李庭芝老成谨重军民安之今边尘不惊百度具举皆陛下委任得人之效也咸淳五年北兵围襄阳急夏贵入援大败虎尾州范文虎总诸兵再入又败文虎以轻舠遁兵乱士卒溺汉水死者甚众冬命庭芝以京湖制置大使督师援襄阳文虎闻庭芝至贻书似道曰吾将兵数万入襄阳一战可平但无使听命于京阃事成则功归恩相矣似道喜即除文虎福州观察使其兵从中制之文虎日携美妾走马击球军中为乐庭芝屡欲进兵曰吾取旨未至也明年六月汉水溢文虎不得已始一出师未至鹿门中道遁去庭芝数自劾请代不允竟失襄阳陈宜中请诛文虎似道芘之止降一官知安庆府而贬庭芝及部将苏刘义范友信广南庭芝罢居京口未几大元兵围扬州制置印应雷暴死即起庭芝制置两淮庭芝请分淮西夏贵而已得专力淮东从之十年筑清河口诏以为清河军十二月大元兵破鄂诏大下勤王庭芝首遣兵为诸道倡德佑元年春似道兵溃芜湖沿江诸郡或降或遁无一人能守者庭芝率所部郡县城守有李虎者持招降榜入扬州庭芝诛虎焚其榜总制张俊出战持孟之缙书来招降庭芝焚书枭俊五人于市而日调苗再成战其南许文德战其北姜才施忠战其中时出金帛牛酒燕犒将士人人为之死斗朝廷亦以督府金劳之加庭芝参知政事七月以知枢密院事征入朝徙夏贵知扬州贵不至事遂已十月犬元丞相伯颜入临安留元帅阿朮军镇江以遏淮兵阿朮攻扬久不拔乃筑长围困之冬城中食尽死者满道明年二月饥益甚赴濠水死者日数百道有死者众争割啖之立尽宋亡谢太后及瀛国公为诏谕之降庭芝登城曰奉诏守城未闻有诏谕降也已而两宫入朝至瓜洲复诏庭芝曰比诏卿纳款日久未报岂未悉吾意尚欲固圉邪今吾与嗣君既已臣伏卿尚为谁守之庭芝不答命发弩射使者毙一人余皆退去姜才出兵夺两宫不克复闭城守三月夏贵以淮西降阿朮驱降兵至城下以示之旌旗蔽野幕客有以言觇庭芝者庭芝曰吾惟一死而已阿朮使者持诏来招降庭芝开壁纳使者斩之焚诏陴上已而知淮安州许文德知盱眙军张思聪知泗州刘兴祖皆以粮尽降庭芝犹括民间粟以给兵粟尽令官人出粟粟又尽令将校出粟杂牛皮曲&amp;#以给之兵有烹子而食者犹日出苦战七月阿朮请赦庭芝焚诏之罪使之降有诏从之庭芝亦不纳是月益王遣使以少保左丞相召庭芝庭芝以朱焕守扬与姜才将兵七千人东入海至泰州阿朮将兵追围之朱焕既以城降驱庭芝将士妻子至泰州城下裨将孙贵胡惟孝等开门降庭芝闻变赴莲池水浅不得死被执至扬州朱焕请曰杨自用兵以来积骸满野皆庭芝与才所为不杀之何俟于是斩之死之日扬之民皆泣下　　林琦
按宋史忠义传琦闽人也德佑二年大兵既迫临安琦于赭山结集忠义数千人捍御海道以功补宣教郎督府主管机宜文字充检院文天祥开府南剑琦佐其幕琦外文采内忠实数涉患难无怨怼辞及潮州移屯琦俱被执至惠州遁复执之北行赴水为吏所拔至建康以忧愤死　　曾如骥
按宝庆府志如骥字德称泰和人历官镇东制置江东安抚二司机宜文字所至皆有善政不为赫赫之名最后用吕文德等荐擢宝庆签判德佑二年元兵徇宝庆如骥遣弟如龙归曰吾既以身许国不得顾先人宗祀矣汝其图之弟泣与别复取考功印纸题其上曰谨将节义二字结果身命一宗了却神游何处澄江明月清风事亟书舍生取义一张于壁以明其志城将陷左右请迎降如骥叱之登城驱家口七人投滨江同死景炎改元太学生上书叙如骥功超五官赠敷文阁待制谥忠愍　　章如旦　张孝忠　黄万全
按饶州府志如旦字希周余干人性倜傥治春秋登咸淳进士起家东阳主簿至抚州佥判元兵围襄阳得江万里书言吕文焕降泣不食三日与安仁陈阳见提刑谢枋得会枋得与张练师议勤王帅大喜因与至弋阳将入神庙卜如旦曰今国家大势如此又何疑哉为臣子者尽忠孝而已枋得顾阳曰壮哉章希周也枋得起兵勤王以阳入抚州率黄松冈如旦人饶州率唐公宝二人皆不应德佑中元兵围饶州枋得集兵安仁如旦率福应乡黄万全孝诚乡曾和起兵迎之枋得至余干大悦后还安仁以如旦辅张孝忠待敌既而饶州降余干亦降元兵攻安仁至团湖孝忠战死如旦万全败走寻死　　谢徽明
子生
　进

按宋史谢枋得传枋得伯父徽明以特奏恩为当阳尉摄县事于天基节上寿大元兵奄至徽明出兵战死二子生进抱父尸亦死　　罗一理
弟
起潜

按南昌郡乘一理字循叟进贤人咸淳乡举谢枋得为江西招谕使举兵为宋恢复一理偕弟起潜赴义受禽不屈皆要斩起潜临刑顾一理曰今日得死所矣既殁面皆如生　　赵时践
按广德州志时践字容月宋永人爵从事郎初调广德军司户参军德佑元年摄建平县事二年冬十一月元兵南下先驱拥东门时践乃与缪霆起计事官署中夜叹曰事势如此覆亡可知诘朝惟有死耳霆起曰如家何时践应曰皮之不存毛将安附黎明指前溪曰吾已与家人诀怀石中矣因与霆起及县尉王君擢直学陈梦常登县楼槌鼓与敌遇敌入县势蹙遂与妻子仆妾九人赴溪潭死焉祀本县名宦祠　　邵按临海县志字叔鲁咸淳元年进士历本州教授德佑丙子元伯颜统兵入临安谢太后诏属郡无与元敌台守杨必大率先称降与推知州事王&amp;#不奉旨伯颜以偏师徇之城陷火侵学宫端坐而死　　王&amp;#从
子宾

按临海县志&amp;#字叔宝号大观初生时父梦人遗双玉故名登咸淳戊辰进士授国子博士德佑丙子权知台州事伯颜南下&amp;#与兵部侍郎仙居陈仁玉集义民增陴浚隍坚壁以守力不能支乃以郡章属杨芳春大书忠烈二字于门投左池以死元兵既入欲得&amp;#首其从子宾泣曰父死国忍复残之耶乃衣公冠袍据&amp;#座俟取其首以去　　何云
子
嵩

按绍兴府志云字仕龙诸暨人德佑间北兵至倾赀倡义筑栅率乡人抵御不支与其子嵩并死于难　　孙按宁波府志侍郎愿质子德佑中知临海县奉母在官元兵至母子俱陷难死　　丘必明
按南雄府志必明咸淳辛未进士累官韶州佥判德佑丙子元兵逼海关时东莞勇士熊飞领兵与元师战败还韶元师攻城城陷必明被执不屈元师杀之白血飞流韶人哀其忠节立祠祀之　　宋应龙　褚一正　胡拱辰
按宋史忠义传应龙馆生通兵出入行陈三十余年为谘议官寓泰州德佑二年六月甲寅大兵至泰州裨校孙贵胡惟孝尹端甫李遇春开门迎降应龙与其妻自缢于圃中是时提刑谘议褚一正字粹翁庐州人武举进士督战高沙被创竟殁于水知兴化县胡拱辰县破亦死之　　高应松
按宋史忠义传应松开庆元年进士繇衡州教授通判广德军召为国子监丞权礼部员外郎翰林权直北兵自涌金门入举朝奔窜从官留者九人应松其一也迁中书舍人直学士院寻迁权工部侍郎进端明殿学士签书枢密院事从瀛国公至燕绝粒不语越七日卒　　魏亨中
按衢州府志亨中至元丙子起义兵从陈宜中浮海以死至正十三年太原赵起岩来尹邑按图志得唐魏宋赵抃江景房程俱邹补之赵汝标及亨中七人因学东有亭三间遂葺以奉祀鲁贞为记　　张云
按吉水县志云敢勇军将官从文丞相勤王丞相奉使拘留北营云引众归乡里城已降云不胜愤丙子七月引部军夜袭营前击杀北军数百人不测其众寡与战于南栅门外适北军经过者来援云表里受敌天明赴江饮北军冲击之云遂溺而死　　吴观　陈非熊
弟非罴　非彪　非虎
　子圭　壆　侄墦　坑

按绍兴府志观字叔大新昌人尝为稽山书院山长与邑人陈非熊皆业儒有气节元兵入浙东恭帝北辕檄报相对恸哭即与协谋奉宋宗室赵节使图恢复集义勇千余缮城固守力战而死非熊弟非罴非彪非虎子圭壆侄墦坑数十辈皆被害惟子埙留新昌获免　　蔡蒙吉
按广东通志蒙吉程乡人生而&amp;#异八岁能诵五经十二应童子进士授韶州司户兼司法值元乱杨执中檄权梅州总管德佑二年元招讨使易正陷梅州蒙吉被执使其下陈一元守之因骂曰吾死国尔宁事汝邪暴其尸三日颜色如生一元异而瘗之明年三月文天祥复梅州始具棺殓还葬于乡　　高申甫
按仙居县志申甫字宜卿由武科除景陵令多惠政元兵至率民力战死之　　胡敬方
按南昌郡乘敬方分宁人任临江路佥判元兵至率众死守屡拒战诱之不肯降及城破元将张弘范执至瑞州拥桥不屈而死弘范函其首而去家人以身归葬焉　　栾凤元
按扬州府志凤元高邮人任诸暨知县方国珍叛总制谢再兴潜约袭城执凤元不屈与妻王素英俱被害州人收其尸葬苎萝山　　韩璧
按万年县志璧历任至松江府推官松江城破侪辈往往窜伏观成败璧独赴水死子亦继溺　　鲍廉
按处州府志廉龙泉人侍郎鲍度兄知临江军守城而死子志及志大俱登第　　林同　刘同祖
按福建通志同字子真福清人性慷慨好义时元兵将入同以其先世遹龙图学士埏知杭州瑑直宝章阁累世事宋不肯臣元又有刘同祖者其妻乃同女弟也同祖仕历督府监丞亦不肯臣元遂同谋起兵同祖即同宅开局募众已复取福州兴化南剑三郡未几三郡叛降于元同祖走他邑自经死元兵至同盛服坐堂啮指血书壁自誓亦不屈而死　　刘平　石元孙
按陕西通志平鄜延路副管勇敢善战所至辄克范雍召之为外援与石元孙合兵出战皆被执不屈而死赠朔方节度使谥壮武　　朱勇
按广元县志勇利州统制时与边人战于瓦亭被执临死骂不绝口庙赐忠节在宝峰寺东　　卓得庆
子规
　权

按福建通志得庆字善夫莆田人绍定初进士历着作郎以忤贾似道出知漳州景炎初除户部尚书值兵逼城与家人诀守家庙以死俄而甲士至得庆及二子规权俱被害　　熊飞　曾逢龙　夏正炎　许之鉴
按韶州府志飞东莞人有武略善骑射宋末以布衣勤王闻右丞相文天祥师出江西率兵往隶麾下遇元将黄世雄梁雄飞帅师入境遣将姚文虎至榴花村招降飞勒阵斩之世雄等出走新会令曾逢龙率兵与飞会入广州执降元通判李性道诛之没其家遂复韶广二州是年景炎改元之六月也元吕师夔张荣实入梅岭十月宋制置使赵溍遣飞与夏正炎为将督军校刘自立新会令曾逢龙御之逢龙战死于南雄飞退师还韶师夔等兵至围城飞夜出劫营不得前正炎登陴中矢死自立私以城降飞巷战败绩死时有许之鉴者城西人集兵千余人应熊飞赴义飞死走从文天祥于汀州加督府机宜事屯潮阳元兵突至力战五坡岭不支被执不屈死　　马塈　娄钤辖
按宋史忠义传塈宕昌人也一家父叔兄弟皆以忠勇为名将而塈与其兄&amp;#特显咸淳中塈知钦州徙知邕邕地接六诏安南旁通诸溪峒抚御少失宜往往召乱塈镇抚诸蛮及治关隘皆有条理大理不敢越善阐安南不敢入永平诸峒皆上帐册边陲晏然广西经略李兴上其功加合门宣赞舍人未几以左武卫将军征入朝已而宋亡塈因留静江总屯戍诸军护经略司印守城至元十四年平章阿里海牙攻广西塈发所部及诸峒兵守静江而自将三千人守严关凿马坑断岭道大兵攻严关不克乃以偏师入平乐过临桂夹攻塈塈兵败退保静江平章使人招降塈发弩射之攻三月塈夜不解甲前后百余战城中死伤相藉讫无降意城东隅稍卑大军阳攻西门以精兵夜决水攻东门破其外城塈闭内城城守又破之塈率死士巷战刀伤臂被执杀之断其首犹握拳奋起立逾时始仆静江破邕守马成旺及其子都统应麒以城降独塈部将娄钤辖犹以二百五十人守月城不下阿里海牙笑曰是何足攻围之十余日娄从壁上呼曰吾属饥不能出降苟赐之食当听命乃遗之牛数头米数斛一部将开门取归复闭壁大军乘高视之兵皆分米炊未熟生脔牛啖立尽鸣角伐鼓诸将以为出战也甲以待娄乃令所部入拥一火炮然之声如雷霆震城城皆崩烟气涨天外兵多惊死者火熄入视之灰烬无遗矣　　金应
按宋史忠义传应性少刚知义为天祥职书司入京补承信郎官路分天祥奉使被执左右皆散应独无畔志及脱走镇江至淮东以忧愤死焉　　陈埙
按绍兴府志埙痛父非熊死难屏居读书后至元十四年婺寇掠新昌邀击陈宣慰埙率人赴援闻宣慰死愤激决战皆没于败兵岭可谓世济忠烈云　　陈羍弟
年

按宋史忠义传羍字肇芳一字伟节饶州安仁人父诗川以武功补沭阳令咸淳元年父子同举进士调滁州司户参军父丧免改荆阃粮料院又以母忧去调胊山主簿制置使印应雷辟入幕德佑元年秋羍繇海道归杭授南安军教授不就还家羍少与谢枋得游会枋得起兵安仁首拔入幕执安仁令李景景羍里人也景请得以家赀二万赎罪羍曰普天之下莫非王土家财独非朝廷钱耶声其罪斩之景子率乡民五千报怨羍度势不敌引兵趋信州会守吏遁去羍闻于朝就摄郡事益王即位羍入觐迁宗正寺簿太府寺丞领江东安抚使出上饶接应郡县所部才千余人屯火烧山越数月战溃被执至豫章元帅怜其才羁縻馆留之遁去后三年复起兵寻败入积烟山中自刭死所著有鹤心集其诗多讥刺当时之士大夫弟年同时被执死焉　　萧雷龙
按宋史忠义传雷龙字显辰建昌新城人景定三年进士调临安府学教授通判衢州及州守弃城遁朝命雷龙权知府事北兵薄城下不降脱去还建昌建昌已降雷龙与同里人黄巡检起兵时大兵四合雷龙度不可支与黄巡检及麾下数人奔入闽未出境为同安武人徐浚冲获送县权县尹刘圣仲素与雷龙有怨杀之后圣仲北来泊舟小孤山有巨舰冲前建大旗书曰萧知府兵继见雷龙坐船上圣仲大呼有顷不见以惊死　　林空斋
按宋史忠义传空斋永福人失其名父同官至监丞空斋举进士历知县解官家居益王立张世杰围泉州乃率乡人黄必大刘同祖即其家开忠义局起义兵复永福县时王积翁以安福送款世杰然实密约北兵至屠永福必大同祖等走他邑空斋盛服坐堂上啮指血书壁云生为忠义臣死为忠义鬼草间虽可活吾不忍生尔诸君何为者自古皆有死俄见执不屈而死　　吴楚材
子
应登

按宋史忠义传楚材名炎以字行建昌南城人德佑元年建昌降明年春楚材还其乡领村纠集民兵时江西制置使黄万石走邵武遂繇邵武守靖德请于万石乞济师万石不许而授楚材迪功郎权制置使计议官以安之且戒勿兴兵楚材不听二月己亥自领村率众晨炊蓐食将攻城钲鼓震动甫至近郊之龟湖北兵三道蹴之夺其长梯铁钩因进攻领村拒以木栅不得入事闻益王元帅府承制迁楚材宣议郎带行大社令知建昌军俾聚军图再举万石匿其命楚材既失利且乏援大元兵诱降其众多解去楚材走光泽为人所执及其子应登以献郡遣录事娄南良讯之曰汝何为错举楚材抗声曰不错不错如府录所为乃大错耳府录受宋官爵今乃为敌用事还思身上绿袍自何而得吾一鄙儒特为忠义所激为国出力事虽不成正不错也南良愧而语塞及吴浚为江西制置招讨使斩楚材父子传首诸邑益王立于福州闻而哀之赠官朝奉郎即邵武境上立庙赐名忠勇　　邹
按宋史忠义传字凤叔吉水人后徙永丰少慷慨有大志以豪侠鸣从文天祥勤王补武资至将军益王立改寺丞领江西招谕副使聚兵宁都得数万改授江西安抚副使复兴国永丰二县进兵部侍郎兼江东西处置副使及永丰败继从天祥间关岭道未几复出开督府分司永丰兴国境上北兵骤至大战脱身走至潮州及天祥被执自杀当是时从天祥勤王死事者与刘子俊等凡十有九人　　刘子俊
按宋史忠义传子俊字民章庐陵人尝中漕试少与文天祥同里闬相友善天祥开督府兴国子俊诣府计事补宣教郎带行军器监簿兼督府机宜空坑兵败子俊收兵保洞源接应郡县寻入广与大兵遇战溃复招集散亡与邹同趋潮州天祥兵败子俊被执自诡为天祥意使大兵不穷追天祥可间走也未几别队执天祥至相遇于途各争真赝至大将前始得其实乃烹子俊　　陈文龙
&lt;/div&gt;
    &lt;div class="pagination"&gt;
&lt;a href="官常典忠烈部_page12.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典忠烈部_page8.html"&gt;8&lt;/a&gt;&lt;a href="官常典忠烈部_page9.html"&gt;9&lt;/a&gt;&lt;a href="官常典忠烈部_page10.html"&gt;10&lt;/a&gt;&lt;a href="官常典忠烈部_page11.html"&gt;11&lt;/a&gt;&lt;a href="官常典忠烈部_page12.html"&gt;12&lt;/a&gt;&lt;span class="current-page"&gt;13&lt;/span&gt;&lt;a href="官常典忠烈部_page14.html"&gt;14&lt;/a&gt;&lt;a href="官常典忠烈部_page15.html"&gt;15&lt;/a&gt;&lt;a href="官常典忠烈部_page16.html"&gt;16&lt;/a&gt;&lt;a href="官常典忠烈部_page17.html"&gt;17&lt;/a&gt;&lt;a href="官常典忠烈部_page18.html"&gt;18&lt;/a&gt;&lt;span&gt;...&lt;/span&gt;&lt;a href="官常典忠烈部_page14.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
