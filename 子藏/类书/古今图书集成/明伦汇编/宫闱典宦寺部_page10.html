<!DOCTYPE html>
<html>
<head>
    <meta charset="UTF-8">
    <title>宫闱典宦寺部 - 第 10 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宫闱典宦寺部 - 第 10 页/共 11 页</h1>
    <div class="content">按宋史宦者传文应开封人给事掖庭积迁至入内副都知仁宗初亲政与宰相吕夷简谋以张耆夏竦陈尧佐范雍赵积晏殊钱惟演皆章献后所任用悉罢之退以语郭后后曰夷简独不附太后邪但多机巧善应变耳由是并夷简罢夷简素与文应相结使为中诇久之乃知事由郭后夷简遂怨后及再相杨尚二美人方宠尚美人于仁宗前有语侵后后不胜忿批其颊仁宗自起救之误中其颈仁宗大怒文应乘隙遂与谋废后且劝以爪痕示执政夷简以怨力主废事因奏仁宗出谏官竟废后为净妃以所居宫名瑶华皆文应为夷简内应也郭后既废杨尚二美人益宠专夕仁宗体为之弊或累日不进食中外忧惧杨太后亟以为言仁宗未能去文应早暮入侍言之不已仁宗厌其烦强应曰诺文应即以毡车载二美人出二美人涕泣词说云云不肯行文应骂曰宫婢尚何言驱使登车翌日以尚氏为女道士居洞真宫杨氏别宅安置既而仁宗复悔废郭后有复后之意文应大惧会后有小疾挟太医诊视数日乃言后暴崩实文应为之也累至昭宣使恩州团练使时谏官劾其罪请并其子士良出之以文应领嘉州防御使为秦州钤辖改郓州士良罢御药院为内殿崇班始杨尚二美人之出宫也左右引陈氏女入宫父号陈子城杨太后尝许以为后宋绶不可王曾吕夷简蔡齐相继论谏陈氏女将进御士良闻之遽见仁宗仁宗披百叶择日士良曰陛下阅此岂非欲纳陈氏女为后邪仁宗曰然士良曰子城使大臣家奴仆官名也陛下纳其女为后无乃不可乎仁宗遽命出之文应后徙相州钤辖卒赠邠州观察使　　任守忠
按宋史宦者传守忠字稷臣荫入内黄门累转西头供奉官领御药院坐事废久之复故官稍迁上御药供奉初章献后听政守忠与都知江德明等交通请谒权宠过盛仁宗亲政出为黄州都监又谪监英州酒税稍迁潭州都监徙合流镇西鄙用兵又为秦凤泾原路驻泊都监以功再迁东染院使内侍押班出为定州钤辖加内侍副都知累迁宣政使洋州观察使为入内都知仁宗未有嗣属意英宗守忠居中建议欲援立昏弱以侥大利及英宗即位拜宣庆使安静军留后守忠又语言诞妄交乱两宫于是知谏院司马光论守忠离间之罪为国之大贼民之巨蠹乞斩于都市英宗犹未行宰相韩琦出空头敕一道参政欧阳修已签赵概难之修曰第书之韩公必自有说琦遂坐政事堂立守忠庭下曰汝罪当死贬保信军节度副使蕲州安置取空头敕填与之即日押行琦意以为少缓则中变也守忠久被宠幸用事于中人不敢言其过及贬中外快之久之起为左武卫将军致仕卒年七十九　　杨守珍
按宋史宦者传守珍字仲宝开封祥符人为入内黄门习书史学兵家方略善射家僮过堂下一发贯髻人服其精选为环庆路走马承受公事契丹谋入塞为镇定高阳关行营同押先锋事会许民周继宗为人诬告与外夷交通干证者六十人辞服遣守珍覆问悉辨理出之徙真定保赵等州驻泊都监邕桂等十州安抚都监从曹克明降抚水州蛮筑二栅以扼其要天禧初擒盗于青灰山累迁西京作坊使带御器械永兴军兵马钤辖徙真定邠宁路为内侍省内侍押班提点内弓箭军器库进内圜使右班都知领瑞州刺史尝侍仁宗苑中命乘马驰射赏其便习赐锦袍□酒卒赠原州防御使　　蓝继宗
按宋史宦者传继宗字承祖广州南海人事刘鋹为宦者归朝年十二迁为中黄门从征太原传诏营陈间多称旨秦州并边有大小洛门寨自唐末陷西羌雍熙中温仲舒谕酋豪使献其地徙众渭北言者以为生事请罢仲舒太宗遣继宗往按视还奏二寨据要害产良木不可弃帝悦复使继宗劳赐仲舒累迁西京作坊副使勾当内东门元德太后章穆皇后葬为按行园陵使车驾北征勾当留司皇城司车驾谒诸陵近陵旧乏水继宗疏泉陵下百司从官皆取以济擢入内副都知为天书扶侍都监诏与李神佑第东封扈从内臣之劳而入内供奉官范守逊等诉其不公罢都知祀汾睢复为天书扶侍都监再迁东染院使明年领会州刺史进崇仪使勾当皇城司修玉清昭应宫与刘承珪典工作宫成迁洛苑使高州团练使充都监坐章穆皇后陵隧艺贬如京使典修景灵宫进南作坊使复修会灵祥源观车驾幸亳州管勾留司大内公事提举在京诸司库务勾当三班院修国史院为赵德明加恩使德明与继宗射继宗每发必中德明遗以所乘名马为内侍省右班都知迁入内都知仁宗即位迁左骐骥使忠州防御使永定陵修奉钤辖历昭宣宣政宣庆使累上章求致仕特免入朝拜舞及从行幸顷之复固请罢都知以景福殿使邕州观察使家居养疾卒赠安德军节度使谥僖靖继宗事四朝谦谨自持每领职未久辄请罢家有园池退朝即亟归同列或留之继宗曰我欲归种花卉弄游鱼为乐尔景福殿置使自大中祥符间至继宗授者纔三人养子元用元震元用终左藏库使梓州观察使元震以兄荫补入内黄门转高班给事明肃太后禁中夜火后拥仁宗登西华门左右未集元震独传呼宿卫以功迁高品为三陵都监条列防守法其后诸陵以为式历群牧都监监三馆秘阁积官皇城使累迁入内副都知忠州防御使仙韶院火元震救护火以时息诏褒之赐袭衣金带卒赠镇海军留后元震养子五人不畜阉子　　石全彬
按宋史宦者传全彬字长卿以知颙奏补入内小黄门累迁西头供奉官仁宗使致香币于南海密诏察所过州县吏治民俗还具以对帝以为忠谨陕右群盗杀凤州巡检遣往擒灭之元昊叛全彬监鄜州兵救延州解围去经略使明镐言其勇略善将得边人情除并代州都监加内侍押班进钤辖徙鄜延还为押班侬智高寇广南以为湖南江西路安抚副使出桂林请于宣抚使狄青愿独当一队以自效于是使将佐方兵力战于邕州南方平领绵州防御使张贵妃居宁华殿合命全彬提举妃薨治丧过制皆刘沆王洙与全彬共为之数月进宫苑使利州观察使给两使留后奉俄为入内副都知知制诰刘敞封还词命居三月复授之转领信武军留后为永昭陵钤辖时去永定复土四十二年有司多亡其籍全彬以心计办治迁福延宫使提点奉先院熙宁中卒年七十六赠太尉定武军节度使谥曰恭僖　　张惟吉
按宋史宦者传惟吉字佑之开封人初补入内黄门迁殿头高阳关路走马承授公事护塞滑州天台埽役迁西头供奉官监在京榷货务知嘉州张约以赃败诏与御史王轸往劾其狱还领内东门司为修奉章献章懿太后二陵承受时议复用李谘榷茶筭缗法乃以惟吉为内殿崇班复监榷货务凡内侍领内东门次迁勾当御药院而惟吉纔进官众以为薄惟吉欣然就职再□以羡余迁承制为赵元昊官告使还言元昊骄僭势必叛请预饬边备及元昊寇延州遣按视延鄜环庆两路器甲并访攻守利害敌既退夏竦韩琦谋自鄜延深入乘虚击之命惟吉募并汾骁勇副以土兵轻赍赴河外惟吉以为我师当持重伺变不宜驰赴不测以自困已而元昊果引去还奏称旨领皇城司迁内侍省押班群牧都监简陕西冗兵领军头引见司迁供备库使尽汰军头司军校之罢癃者同提举在京诸司库务领恩州刺史为入内都知商湖决为澶州修河都钤辖转运使施昌言请亟塞崔峄以为岁民困役宜缓命惟吉按视言河可塞而民诚困财用不足宜少待之从其议迁如京使果州团练使复领皇城司卒惟吉任事久颇见亲信而言弗阿徇张贵妃薨将治丧皇仪殿诸宦官皆以为可独惟吉曰此事干典礼须翼日问宰相既而宰相不能执议惟吉深以为非赠昭信军节度观察留后逾月又赠保顺军节度使谥忠安养子若水字益之以惟吉奏补小黄门给事章惠太后殿转入内高品王师平贝州征侬贼皆以干敏选为走马承受贼平以劳进官三迁环庆路钤辖讨环州解乜臼族复有功历带御器械内侍押班副都知熙宁初造神臂弓成神宗御延和殿临阅置铁甲七十步俾卫士射未有中者若水自请射连中彻札建庆寿宝慈两宫典领工作再迁嘉州防御使以病解职领辉州观察使提举四园苑诸司库务卒赠天平军留后　　卢守勤按宋史宦者传守勤字君锡开封祥符人自入内内品累迁礼宾使邠宁环庆路钤辖还为入内内侍省押班领昌州刺史明道中改葬章懿太后而旧藏有水以守勤尝典葬事罢为永兴军兵马钤辖徙鄜延路再迁六宅使加贵州团练使进荣州防御使兼邠宁环庆路安抚都监元昊寇保安军守勤率兵击走之特迁左骐骥使移陕西钤辖初刘平石元孙被执守勤抚膺涕泣不敢出又尝易蕃官马延州通判计用章劝范雍弃城将保鄜州雍欲遣安抚都监李康伯往说贼不肯行贼去而守勤用章更相论奏知制诰叶清臣以守勤拥兵观望请正其罪并按二人守勤夺防御使为湖北都监用章除籍配雷州本城康伯均州都监久之复恩州防御使迁利州观察使历真定府定州北京路钤辖以左卫大将军致仕卒赠保顺军节度使谥安恪养子昭序　　王守规
按宋史宦者传守规真定栾城人入内都都知守忠之弟守忠事真宗谨愿慎密眷遇最厚明道时守规为小黄门禁中夜半火守规先觉自寝殿至后苑皆击去其锁乃奉仁宗及皇太后至延福宫回视所经处已成煨烬翌日执政候起居帝曰非王守规导朕至此几不与卿等相见以功迁入内殿头选治京城水决汴河于公贾村决蔡河于四里桥水患以息加带御器械积官至宣庆使康州防御使内侍右班副都知卒年六十七赠昭武将军留后　　张茂则
按宋史宦者传茂则字平甫开封人初补小黄门五迁至西头供奉官干当内东门禁庭夜有盗茂则首登屋以入既获贼迁领御药院仁宗不豫中夜促召茂则趋入扶卫左右或欲掩宫门茂则曰事无可虑何至使中外生疑耶帝疾间欲处以押班恳求补外转宫苑使果州团练使为永兴路兵马钤辖入为内侍押班再迁副都知熙宁初同司马光相视恩冀深瀛四州生堤及六塔二股河利害进入内都知上元夜宫中火督众即扑灭诏曰宫禁不惊帑藏如故惟忠与力予固嘉之赐以窄衣金带累乞退休言受国厚恩廪食过量积而未请者七年乞令三司毁券诏褒之仍进其官哲宗即位迁宁国军留后加两省都都知卒年七十九茂则性俭素食不重味衣裘累十数年不易绍圣论元佑人以茂则尝预任使追贬左监门卫将军崇宁中入党籍　　李舜举
按宋史宦者传舜举字公辅开封人世为内侍曾祖神福事太宗以信谨终始舜举少补黄门仁宗使督工冶金为器既成有羡数并上之帝嘉其不欺出为秦凤路走马承受英宗立奏事京师会帝不豫内谒者止之宫门舜举曰天子新即位使者从边方来不得一见而去何以慰远人谒者以闻亟召对帝意良悦因言承受公事以察守将不法为职而终更论最乃使帅臣保任乞免之遂删旧制熙宁中历干当内东门御药院讲筵阁实录院郭逵讨交州以为广西干当公事军中之政得与讲画或疾置入朝禀受成算会逵贬亦降左藏库副使以文思院使领文州刺史带御器械进内侍押班制置泾原军马五路师出无功议再举李宪督馈粮言受密诏自都转运使以下乏军兴者皆听斩民惩前日之役多死于冻馁皆惮行出钱百缗不能雇一夫相聚立栅山泽不受调吏往逼呼辄殴击解州至械县令以督之不能集舜举入奏其事乃罢兵退诣中书王珪迎劳之曰朝廷以边事属押班及李留后无西顾之忧矣舜举曰四郊多垒此卿大夫之辱相公当国而以边事属二内臣可乎内臣正宜供禁庭洒扫之职岂可当将帅之任闻者代珪惭焉转嘉州团练使沈括城永乐遣舜举计议被围急断衣襟作奏曰臣死无所恨愿朝廷勿轻此贼寻以死闻赠昭信军节度使谥曰忠敏舜举资性安重与人言未尝及宫省事颇览书传能文辞笔札在御药院十四年神宗尝书李舜举公忠奉上恭勤检身始终惟一以安以荣十九字赐之　　梁从吉按宋史宦者传从吉字君佑开封人补入内高班王则反奉命宣慰还言小寇无多虑诸将之兵足以剪除若得重臣统其事不崇朝可平矣于是仁宗以文彦博为安抚招讨使贼平又奏请分河北为路每路以一帅府统之遂建魏镇定瀛四帅熙宁初为邠宁环庆路驻泊兵马钤辖夏人寇大顺城围庆州七寨从吉率兵八百余人与战获其酋领又讨平宁州叛卒以功升都钤辖累官皇城司从高遵裕至宁武督士卒攻城身被创甚进入内押班迁永州团练使为副都知元佑中卒赠成德军节度使谥曰敏恪　　甘昭吉按宋史宦者传昭吉字佑之开封人初以内侍殿头为英韶州巡检捕盗有功再迁内殿崇班京东路都巡检齐州武卫小校冯坦率营卒二百突入州厅事欲为变昭吉单骑驰往戒所从将士操兵在外先独见乱卒谕以祸福令推首恶自赎众疑沮不敢动已而操兵者皆入即共执十余人告曰此诱我者也昭吉立杀之纵其余去州以无事特迁供备库副使带御器械后内侍省押班阙仁宗记前功特以授之迁入内副都知英宗即位之夕昭吉直禁中翊卫有劳自文思副使超迁供备库使康州刺史昭吉奏曰臣本孤微无左右之举而先帝知臣朴直自小官拔用至此分当从葬今愿得洒扫陵寝足矣帝爱其忠特授永昭陵使加如京使还朝表辞职以左龙武军大将军致仕卒昭吉敦实慎密人士称之　　李宪
按宋史宦者传宪字子范开封祥符人皇佑中补入内黄门稍迁供奉官神宗即位历永兴太原府路走马承受数论边事合旨干当后苑王韶上书请复河湟命宪往视师与韶进收河州加东染院使干当御药院复战牛精谷拔珂诺城为熙河经略安抚司干当公事按视鄜延军制行至蒲中会木征合董毡鬼章之兵攻破踏白城杀景思立围河州诏趣赴之宪驰至军先是朝廷出黄旗书敕谕将士如用命破贼者倍赏于是宪晨起帐中张以示众曰此旗天子所赐也视此以战帝实临之士争呼用命以进督诸将傍山焚族帐即日通路至河州贼余众保踏白官军出与战大破之进至余川又破贼堡十余木征率酋长八十余人诣军门降捷闻以功加昭宣使嘉州防御使还为入内内侍省押班干当皇城司安南叛副赵招讨未行建言朝廷置招讨副使军士须共议至节制号令即宜归一宪□之由是屡纷辨遂罢宪而令乘驿计议秦凤熙河边事诸将皆听节度于是御史中丞邓润甫御史周尹蔡承禧彭汝砺极论其不可又言鬼章之患小用宪之患大宪功不成其祸小有成功其祸大章再上弗听冷鸡朴诱山后生羌扰边木征请自效众以为不可宪曰何伤乎羌人天性畏服贵种听之往木征盛装以出众耸视皆无斗志师乘之杀获万计斩冷鸡朴董毡惧即遣使奉贽效顺加宣州观察使宣政使入内副都知又迁宣庆使时用兵连年度支调度不继诏宪兼经制财用裁冗费什六岁运西山巨木给京师营缮赐瑞应坊园宅一区元丰中五路出师讨夏国宪领熙秦军至西市新城复兰州城之请建为帅府帝又诏宪领兵直趣兴灵董毡亦称欲往宜乘机协力入扫巢穴若兴灵道阻即过河取凉州乃总兵东上平夏人于高川石峡进至屈吴山营打啰城趋天都烧南牟府库次葫芦河而还宪既不能至灵州董毡亦失期师无功宪欲以开兰会邀功弥责同知枢密院孙固曰兵法期而后至者斩况诸路皆至而宪独不行不可赦帝以宪犹有功但令诘擅还之由宪以馈饷不接为辞释弗诛复上再举之策兼陈进筑五利且从之会李顺举入奏具陈师老民困状乃罢兵趣宪赴阙道赐银帛四千为泾原经略安抚制置使给卫三百进景福殿使武信军留后使复还熙河仍兼秦凤军马夏人入兰州破西关降宣庆使宪以兰州乃西人必争地众数至河外而相羊不进意必大举乃增城守堑壁楼橹具备明年冬夏人果大入围兰州步骑号八十万众十日不克粮尽引去又诏宪遣间谕阿里骨结等且选骑度河与贼遇破之坐妄奏功状罢内省职事哲宗立改永兴军路副都总管提举崇福宫御史中丞刘挚论宪贪功生事一出欺罔避兴灵会师之期顿兵以城兰州遗患至今永乐之围逗留不急赴援降宣州观察使又贬右千牛卫将军分司南京居陈州卒年五十一绍圣元年赠武泰军节度使初谥敏恪改忠敏宪以中人为将虽能拓地降敌而罔上害民终贻患中国云　　王中正
按宋史宦者传中正字希烈开封人因父任补入内黄门迁赴延福宫学诗书历算仁宗嘉其才命置左右庆历卫士之变中正援弓矢即殿西督捕射贼悉就擒时年甫十八人颇壮之迁东头供奉官历干当御药院鄜延环庆路公事分治河东边事破西人有功带御器械神宗将复熙河命之规度还言熙河譬乳虎抱肉乘爪牙未备可取也遂从王韶入熙河治城壁守具以功迁作坊使嘉州团练使擢内侍押班吐蕃围茂州诏率陕西兵援之围解自石泉至茂州谓之陇东路土田肥美西羌据有之中正不能讨乃因吐蕃入寇言其路经静州等族榛僻不通迩年商旅稍往来故外蕃因以乘间县至绵与茂道里均而龙安有都巡检缓急可倚仗请割石泉隶绵而窒其故道从之陇东遂不可得还使熙河经画鬼章进昭宣使入内副都知元丰初提举教畿县保甲将兵捕贼盗巡检献民兵伍保法请于村□及县以时阅习悉行其言复往鄜延环庆经制边事诏凡所须用度令两路取给无限多寡既行又称面受诏所过募禁兵愿从者将之主者不敢违问罪西夏以中正签书泾原路经略司事诏五路之师皆会灵州中正失期粮道不继士卒多死命权分屯鄜延并边城寨以俟后举自请罢省职迁金州观察使提举西太一宫坐前败贬秩元佑初言者再论其将王师二十万公违诏书之罪刘挚比中正与李宪宋用臣石得一为四凶又贬秩两等久之提举崇福宫绍圣初复嘉州团练使卒年七十一　　刘惟简
按宋史宦者传惟简开封人由入内黄门积官至昭宣使康州刺史高阳关路兵马都监为入内押班英宗初立惟简自河北来朝请对寝门内谒者难之独引见皇太后惟简立福宁殿下雨沾衣不退帝起坐帏中望见呼问曰诸路如汝者几人何以独来对曰陛下新即位臣来自边塞未瞻天表不敢辄还不知其他帝叹曰小臣知所守如此识其姓名屏间他日神宗览所题屏擢干当延福宫自是蒙亲信交人叛诏驰驿至桂州审视事势还言帅臣刘彝贪功生事罪当诛干德狂童颈不足系帝信之郭逵赵南征以为行营承受逵被谪惟简亦夺一官陕西五路师还受命抚犒士卒以疾先还者不赐惟简心知其不便至庆州疏言士卒不幸以将臣上违圣略粮食不继逃生以归其情可贷今同立庭中而不预赐恐患生仓卒帝用其言均予之又使案阅河北保甲振济京西水灾参定诸陵荐献既而为言者所劾摈不用哲宗在藩时惟简奔走服勤及亲政召至左右以内侍押班卒赠昭化军留后　　李继和
按宋史宦者传继和开封人以父任为内侍黄门庆历中为河北西路承受保州兵叛塞城门距守官军重围之不得入继和独上南关门密呼所结内应者谕以祸福众言俟李昭亮至即斩关自归已而果然贼平迁两秩王则反贝州为城下走马承受沙苑阙马诏秦州置场以券市之继和领职不数月得马千数而人不扰旧制内侍入仕三十年始得磨勘至是乃令以劳进官者无拘于年环州弓箭手岁时给酒州将不与众喧诉亟阖府门不敢出继和步入众中譬晓之曰汝曹为一杯酒遂丧躯命乎众悟散去事闻擢带御器械累迁宣庆使文州团练使入内副都知卒子从善援例求赠官神宗曰此弊事也继和无军功何必赠自是为定制云　　苏利涉
按宋史宦者传利涉字公济祖保迁自广州以阉人从刘鋹入朝利涉初为入内内品庆历中卫士之变以护卫有劳赏激加等英宗为皇子利涉给事东宫及即位迁东头供奉官欲以为颍王府都监力辞干当御药院迁供备库使帝不豫侍医药最勤言辄流涕及帝崩乞与医官同贬三上表待罪不许神宗即位授达州刺史历内侍押班副都知转海州团练使僊韶院火营救甚力赐袭衣金带卒年六十四赠奉国军节度使谥曰勤僖利涉尝干当皇城司循故事厢卒逻报不皆以闻后石得一代之事无巨细悉以奏往往有缘飞语受祸者人始以利涉为贤　　宋用臣
按宋史宦者传用臣字正卿开封人为人有精思强力以父荫隶职内省神宗建东西府筑京城建尚书省起太学立原庙导洛通汴凡大工役悉董其事性敏给善传诏令故多访以外事同列悉藉以进朝士之乏廉节者往往谄附之权势震赫一时积劳至登州防御使加宣政使元佑初言者论其罪降为皇城使谪监滁州太平州酒税四年主管灵仙观绍圣初召为内侍押班进瀛州刺史徽宗即位迁蔡州观察使入内副都知为永泰陵修奉钤辖卒陵下赠安化军节度使谥僖敏谥议谓用臣为广平宋公有天子念公之劳久徙于外之语丰稷论奏以为凡称公者皆须耆宿大臣与乡党有德之士其曰念公之劳久徙于外斯乃古周公之事于用臣非所宜言也止令赐谥论者是之　　石得一
按宋史宦者传得一开封人为内侍黄门累官内殿承制神宗时带御器械管干龙图天章宝文阁皇城司四迁入内副都知元佑初领成州团练使罢内省职御史刘挚言得一顷管皇城恣其残刻纵遣逻者所在□布张□设网以无为有以虚为实朝廷大吏及富家小人飞语朝上暮入狴犴上下惴恐不能自保至相顾以目者殆十年坐降左藏库使卒绍圣中赠随州观察使　　高居简
按宋史宦者传居简字仲路世本番禺人以父任为入内黄门护作温成原庙奉神物以精办称超转殿头领后苑事坐奉使梓夔路多占驿兵降高品历领龙图天章宝文阁内东门司干当御药院神宗即位御史张唐英言其资性憸巧善迎合取容中丞司马光亦言其久处近职罪恶已多祖宗旧制干当御药院官至内殿崇班以上即须出外今陛下独留四人中外以此窃议况居简顷在先朝依凭城社物论切齿及陛下继统乃复先自结纳使宠信之恩过于先帝愿明治其罪以解天下之惑于是罢为供备库使稍迁带御器械进内侍押班以文思使领忠州刺史卒赠辉州观察使居简闻外廷议论必以入告省中目为高直奏仁宗时常使南海遇广州火救者不力居简督众护军资甲仗二库赖以获全事闻诏褒之　　程昉按宋史宦者传昉开封人以小黄门稍迁西京左藏库副使熙宁初为河北屯田都监河决枣强酾二股河导之使东为锯牙下以竹落塞决口加带御器械河决商胡北流与御河合为一及二股东流御河遂浅淀昉以开浚功迁宫苑副使又塞漳河作浮梁于洺州兼外都水丞诏相度兴修水利河决大名第五埽昉议塞之因疏塘水溉深州田又导葫芦河自乐寿之东至沧州二百里塞孟家口开干宁军直河作桥于真定之中渡又自卫州王供□导沙河入御河以广运路累迁达州防御使制置河北阿防水利御史盛陶言昉挟第五埽之功专为己力假朝廷威福恐动州县所开共城河颇废人户水硙久无成功又议开沁河因察访官按行始知不便漳河滹沱之役水占邢洺赵深祁五州之田王广廉孔嗣宗钱勰赵子几皆尝论奏其奸欺之状则多置挞口指决河所侵便为淤田其事权之盛则举官废吏惟其所欲悖慢豪横则受圣旨者三受提点刑狱司牒者十二故有违拒小人误当赏擢骄暴自肆愿遣官代还仍行究治神宗曰王安石以昉知河事故加任使令开漳河用工七百万滹沱八九百万已议体量矣始安石欲兴水利骤用昉昉挟安石势而慢韩琦后安石觉其虚诞亦疏之以忧死赠辉州观察使遂罢都大制置河防水利司　　陈衍
按宋史宦者传衍开封人以内侍给事殿庭累官供备库使梁惟简荐诸宣仁圣烈皇后主管高韩王宅领御药院内东门司宣仁山陵为按行使俄以左藏库使文州刺史出为真定路都监御史来之邵方力诋元佑政事首言衍在垂帘日怙宠骄肆交结戚里进退大臣力引所私俾居耳目之地张商英亦论衍交通宰相御服为之赐珠结托词臣储祥为之赐膳盖指吕大防苏轼也衍坐贬监郴州酒税务惟简以援引张士良梁知新以党附皆得罪已又编管白州徙配朱崖章惇起狱诬元佑诸老大臣云结衍辈以谋废立士良尝与衍同在宣仁后合自郴州召之使实其说士良至但言宣仁弥留之际衍尝可否二府事及用御宝付外而已鍜炼无所得安惇蔡京乃奏衍疏隔两宫斥随龙内侍十余人于外以剪除人主腹心羽翼意在动摇大逆不道乃诏处死令广西转运使程节□其刑　　李祥
按宋史宦者传祥开封人为入内黄门资骁锐善骑射用材武中选授泾原仪渭同巡检从景思立于河湟以功迁内殿崇班为河州驻泊兵马都监从郭逵讨交趾驻富民江贼兵大至与泾原将姚兕力战败之迁皇城使镇戎军沿边都巡检使从刘昌祚征灵武议功加沂州团练使或言所部兵失亡多降简州刺史权熙河兰会路都监总岷州兵夏人攻兰州祥赴援保险待变数日卤彻围去复团练使进阶州防御使从种谊袭鬼章有功升兵马都钤辖在熙河二十余年以宣庆使内侍押班卒　　冯世宁
按宋史宦者传世宁字静之以入内黄门累迁昭宣使忠州团练使入内押班扬国公主寝疾哲宗欲夜出问讯世宁执言不可帝虽微忤卒为之改容再迁景福殿使明州观察使至副都知崇宁新官名世宁首知入内内侍省事禁中夜火使宿卫士扑灭之既定令自他途出盖不欲使知宫省曲折也徽宗赏叹进感德军留后政和初以内客省使彰化军留后致仕世宁出入禁闼六十年循谨无过卒年六十七赠开府仪同三司谥曰恭节　　童贯
按宋史宦者传贯少出李宪之门性巧媚自给事宫掖即善策人主微指先事顺承徽宗立置明金局于杭贯以供奉官主之始与蔡京游京进贯力也京既相赞策取青唐因言贯尝十使陕右审五路事宜与诸将之能否为最悉力荐之合兵十万命王厚专阃寄而贯用李宪故事监其军至湟川适禁中火帝下手札驿止贯毋西兵贯发视遽纳中厚问故贯曰上趣成功耳师竟出复四州擢景福殿使襄州观察使内侍寄资转两使自兹始未几为熙河兰湟秦凤路经略安抚制置使累迁武康军节度使讨溪哥藏征复积石军洮州加检校司空颇恃功骄恣选置将吏皆捷取中旨不复关朝廷寖咈京意除开府仪同三司京曰使相岂应授宦官不奉诏政和元年进检校太尉使契丹或言以宦官为上介国无人乎帝曰契丹闻贯破羌故欲见之因使觇国策之善者也使还益展奋庙谟兵柄皆属焉遂请进筑夏国横山以太尉为陕西河东河北宣抚使俄开府仪同三司签书枢密院河西北两房不三岁领院事更武信武宁护国河东山南东道剑南东川等九镇太傅泾国公时人称蔡京为公相因称贯为媪相将秦晋锐师深入河陇薄于萧关古骨龙谓可制夏人死命遣大将刘法取朔方法不可贯逼之曰君在京师时亲授命于王所自言必成功今难之何也法不得已出塞遇伏而死法西州名将既死诸军恟惧贯隐其败以捷闻百官入贺皆切齿然莫敢言关右既困夏人亦不能支乃因辽人进誓表纳款使至授以誓诏辞不取贯强馆伴使固与之还及境弃诸道上旧制熟羌不授汉官贯故引拔之有至节度使者弓箭手失其分地而使守新强禁卒逃亡不死而得改隶他籍军政尽坏政和元年副郑允中使于辽得燕人马植归荐诸朝遂造平燕之谋选健将劲卒刻日发命会方腊起睦州势甚张改江浙淮南宣抚使即以所聚兵师诸将讨平之　　梁师成
按宋史宦者传师成字守道慧黠习文法稍知书初隶贾详书艺局详死得领睿思殿文字外库主出外传道上旨政和间得君贵幸至窜名进士籍中积迁晋州观察使兴德军留后建明堂为都监既成拜节度使加中太一神霄宫使历护国镇东河东三节度至检校太傅遂拜太尉开府仪同三司换节淮南时中外泰宁徽宗留意礼文符瑞之事师成善逢迎希恩宠帝本以隶人畜之命入处殿中凡御书号令皆出其手多择善书吏习仿帝书杂诏旨以出外庭莫能辨师成实不能文而高自标榜自言苏轼出子是时天下禁诵轼文其尺牍在人间者皆毁去师成诉于帝曰先臣何罪自是轼之文乃稍出以翰墨为己任四方□秀名士必招致门下往往遭点污多置书画卷轴于外舍邀宾客纵观得其题识合意者辄密加汲引执政侍从可阶而升王黼父事之虽蔡京父子亦谄附焉都人目为隐相所领职局至数十百黼造伐燕议师成始犹依违卒乃赞决又荐谭稹为宣抚燕山平策勋进少保益通贿谢人士入钱数百万以献颂上书为名令赴廷试唱第之日侍于帝前嗫嚅升降其小吏储宏亦豫科甲而执□养之役如初李彦括民田于京东西所至倨坐堂上监司郡守不敢抗礼有言于帝师成适在旁抗声曰王人虽微序于诸侯之上岂足为过言者惧而止师成貌若不能言然阴贼险鸷遇间即发家居与黼邻帝幸黼第见其交通状已怒朱□又以应奉与黼轧因乘隙攻之帝罢黼相师成由是益绌郓王楷宠盛有动摇东宫意师成能力保护钦宗立嬖臣多从上皇东下师成以旧恩留京师于是太学生陈东布衣张炳力疏其罪炳指之为李辅国且言宦官表里相应变恐不测东复论其有异志攘定策功当正典刑帝迫于公议犹未诵言逐之师成疑之寝食不离帝所虽奏□亦侍于外久未有以发会郑望之使金营还帝命师成及望之以宣和殿珠玉器玩复往先令望之诣中书谕宰相至则留之始诏暴其罪责为彰化军节度副使开封吏护至贬所行次八角镇缢杀之以暴死闻籍其家　　杨戬
按宋史宦者传戬少给事掖庭主掌后苑善测伺人主意自崇宁后日有宠知入内内侍省立明堂铸鼎鼐起大晟府龙德宫皆为提举政和四年拜彰化军节度使首建期门行幸事以固其权势与梁师成埒历镇安清海镇东三镇由检校少保至太傅遂谋撼东宫有胥吏杜公才者献策于戬立法索民田契自甲之乙乙之丙展转究寻至无可证则度地所出增立赋租始于汝州浸淫于京东西淮西北括废堤弃堰荒山退滩及大河淤流之处皆勒民主佃额一定后虽冲荡回复不可减号为西城所筑山泺古巨野泽绵亘数百里济郓数州赖其蒲鱼之利立租算船纳直犯者盗执之一邑率于常赋外增租钱至十余万缗水旱蠲税此不得免擢公才为观察使宣和三年戬死赠太师吴国公而李彦继其职彦天资狠愎密与王黼表里置局汝州临事愈剧凡民间美田使他人投牒告陈皆指为天荒虽执印券皆不省鲁山阖县尽括为公田焚民故券使田主输租佃本业诉者辄加威刑致死者千万公田既无二税转运使亦不为奏除悉均诸别州京西提举官及京东州县吏刘寄任辉彦李士渔王浒毛孝立王随江惇吕坯钱棫宋宪皆助彦为虐如奴事主民不胜忿痛前执政冠带操笏迎谒马首献媚花朝夕造请宾客径趋谒舍不敢对之上马而彦处之自如发物供奉大抵类朱□凡竹数竿用一大车牛驴数十头其数无极皆责办于民经时阅月无休息期农不得之田牛不得耕垦殚财靡刍力竭饿死或自缢辕轭间如龙鳞薜荔一本辇致之费逾百万喜赏怒刑祸福转手因之得美官者甚众颍昌兵马钤辖范寥不为取竹诬刊苏轼诗文于石为十恶朝廷察其捃摭亦令勒停当时谓朱□结怨于东南李彦结怨于西北靖康初诏追戬所赠官爵彦削官赐死籍其家刘寄以下十人皆停废复范寥官　　邵成章
按宋史宦者传成章钦宗朝内侍也帝入青城命成章卫皇太子赴宣德门称制行事太子北去成章留于汴康王将即位元佑太后遣成章奉乘舆服御至南京从幸扬州金人掠陕西京东诸郡群盗起山东黄潜善汪伯彦匿不以闻及张遇焚真州去行在六十里帝亦不之知也成章上疏条具潜善伯彦之罪曰必误国且申潜善等使闻之帝怒除名南雄州编管侍御史马伸言成章缘上书得罪今是何时以言为讳久之帝思成章忠直召赴行在其徒忌之谮于帝曰邵九伯来陛下无欢乐矣遂止之于洪州金人入洪闻其名访求得之谓之曰知公中正能事吾主可坐享富贵成章不应胁之以威亦不从金人曰忠臣也吾不忍杀遗之金帛而去　　阙礼
按宋史宦者传礼高宗朝宦者淳熙末积官至亲卫大夫保信军承宣使孝宗颇亲信之后命提举重华宫孝宗崩光宗疾不能执丧枢密赵汝愚等请建储以安人心光宗御批又有念欲退闲语丞相留正惧纳禄去人心愈摇汝愚遣戚里韩胄因内侍张宗尹以禅位之议奏太皇太后曰此岂可易言明日汝愚再遣胄附宗尹以奏未获命而胄退与礼遇礼知其意问之胄不以告礼指天自誓不言胄遂白其事礼即入宫泣告太后以时事可忧之状且曰留丞相已去所恃者赵知院耳今欲定大计而无太皇太后之命亦将去矣太后惊曰知院同姓也事体与他人异礼曰知院未去恃有太后耳今有请不许计无所出亦惟有去而已知院去天下将若何太后悟遂命礼传旨胄以谕汝愚约明日太后垂帘上其事又明日嘉王入行禫祭汝愚即帘前进呈御批太后遂命王即皇帝位寻除礼入内内侍省都知又差兼重华慈福宫承受充提举皇城司迁中侍大夫礼不以功自居乞致仕不许乞免推恩又不许南渡后内侍可称者惟邵成章与礼云
　宦寺部列传七
　　宋三
　　蓝珪　康履
按宋史宦者传蓝珪康履初皆为康王府都监入内东头供奉官尝从康王使金人行营及开元帅府并主管机宜文字朝廷遣人趣师入援履等请王留相州王叱之而行既即位二人俱恃恩用事履尤妄作威福大将如刘光世等多曲意事之帝知之诏内侍不许与统兵官相见违者停官编隶履终无所忌惮与内侍曾择凌忽诸将或踞坐洗足立诸将于左右声喏甚至马前故疾之者众俄迁内侍省押班金州观察使帝在扬州金兵卒至帝驰马出门百官不戒备从行者惟履等五六人自是履等益自衒愈有轻外朝心及幸浙道吴江其党竞以射鸭为乐比至杭州江下观潮中官供帐赫然遮道统制苗傅等切齿曰此辈使天子至此犹敢尔邪傅幕客王世修亦疾中官恣横以告武功大夫刘正彦正彦曰会当共除之王渊跻枢管正彦以为由宦者所荐愈不平谋遂决伏兵斩渊遣兵围履家分捕中官凡无须者皆杀之履驰入白帝傅等至厉声曰陛下信任中官凡中官所主者皆得美官王渊遇贼不战交康履得枢密中官在外者已诛更乞康履蓝珪曾择等诛之以谢三军帝不忍除傅等官以安之傅等曰欲迁官第须控两匹马与内侍何必至此帝问百官策安出主管浙西机宜文字时希孟曰中官之为患至此极矣不除之天下之患未已军器监叶宗谔言陛下何惜一康履不以慰三军帝不得已遣人执履至履望帝呼曰大家何独杀臣遂以付傅即腰斩之枭其首帝幸睿圣宫傅等留内侍十五人奉左右寻捕珪择等皆编置远州择昭州行一程追还斩之傅等诛赠履官谥荣节召珪等还中书舍人季陵言中官复召其党与相贺气焰益张中外切齿不报珪至自武功大夫擢内侍省押班慈宁宫建命提点事务寻升内侍省都知及迎太后命充都大主管太后既还宫珪奏应干补授恩乞听慈宁宫施行从之珪初与履同进而骄横不及履故幸以寿终　　冯益
按宋史宦者传益康王邸旧人也王即位自入内东头供奉官迁至干办御药院寻兼干办皇城司恃旧恩骄恣帝幸浙东益与御前右军都统制张俊争渡以语侵俊且诉于帝事下御史台侍御史赵鼎言明受之变起于内侍覆辙不可不戒事乃已绍兴三年授武功大夫康州防御使带御器械时帝用侍御史常同言诏皇城司并隶台察益言非祖宗旧制帝为追寝前诏特迁宣政使益自言藩邸旧吏乞加恩遂升明州观察使内厩旧有骐骥院官益请别置御马院自领其事又擅穿皇城便门侍御史沈与求以为言赵鼎等皆患之会刘豫揭榜山东言益遣人收买飞鸽因有不逊语张浚请斩益以释谤帝不许鼎言事关国体当解职加罚帝喜曰闻益交关外事渐不可长与祠放归浚意未息鼎解之益自是家居廪祠者十四年先是伪柔福帝姬之来自称为王贵妃季女益自言尝在贵妃合帝遣之验视益为所诈遂以真告及事觉益坐验视不实送昭州编管寻以与皇太后连姻得免十九年卒于家　　蓝安石
按宋史蓝珪传有安石者与珪同姓为内侍省副都知至景福殿使湖州观察使卒赠保宁军节度使谥良恪渡江后中官赠谥自安石始　　康谞
按宋史康履传有名谞者与履同姓为内侍省押班亦亲幸用事与知合门事蓝公佐善每邀公佐至其直舍必纵饮大醉薄暮乃归尝漏泄禁中语刘光远被劾谞与内侍陈永锡受其金力为营救言官劾之帝诏永锡与祠谞送吏部后累官至均州观察使卒赠保信军节度使谥忠定　　张去为
按宋史宦者传去为内侍张见道养子也初为韦太后宅提点官累迁至安德军承宣使带御器械又迁内侍省押班时见道为入内内侍省押班父子并充景福殿使去为寖有宠请以一官回授见道帝嘉而许之其后见道以保康军承宣使致仕而去为与秦桧王继先俱用事升延福宫使累迁至入内内侍省都知恃恩干外朝谋议金兵将至遣使来出慢言以相惧去为阴沮用兵进幸蜀之计宰相陈康伯力非之帝悟而止侍御史杜莘老乞斩去为以作士气先是去为取御马院西兵二百人髡其顶发都人骇之莘老复劾其罪帝不得已令去为致仕莘老亦出补外及内禅诏落致仕提举德寿宫行移如内侍省仍铸印赐之修宫有劳又特迁安庆军承宣使初安恭后入宫去为实进之后崩上皇又遣去为传旨立谢贵妃为后故亦贵重然至死不复涉朝廷事　　甘□
按宋史宦者传□内侍押班泽之子泽之死□累迁亦至押班干道中帝颇亲□□以此用事临安尹胡与可为小官时丏贷于临安富民马氏不如欲衔之至是马以鬻官盐逾格系狱与可讽有司以私盐论御史陈升卿决狱平反之□之子妇与可女也乃阴为与可地谮升卿于帝前谓为豪民马请事所得至万缗上疑遂论罪马流严州升卿由是罢去时曾觌以使弼领京祠王抃以知合门兼枢密都承旨□为入内押班相与盘结士大夫无耻者争附之既而觌死抃逐独□在朱熹力言之帝曰□乃德寿宫所荐谓有才耳熹曰奸人无才何以动人主□用事二十年招权市贿黄由对策亦颇及之后帝察其奸遂抵之罪籍其赀竟以废死弟昺淳熙末干办内东门司带御器械光宗朝累迁至亲卫大夫保康军承宣使提举佑神观庆元初为内侍省都知帝过寿康宫昺有力焉迁官二秩颇贵宠　　王德谦
按宋史宦者传德谦初为嘉邸都监颇亲幸孝宗大渐光宗以疾久不朝重华宫黄由时为王府赞读奏读嘉王诣重华宫问疾既得旨德谦固请覆奏王斥之遂行孝宗崩王在丧次中外汹汹王以告直讲彭龟年龟年以为建储则人心安须白中宫乃可即谕德谦奏之皇太后德谦不听强之既而无报王即位德谦累迁昭庆军承宣使内侍省押班赐居第骄恣逾法服食拟乘舆出入或以导驾灯笼自奉为人求官赃以巨万计泄其事者祸立至故外朝多附之中书舍人吴宗旦事之尤谨夜则易服造谒德谦求为节度使先荐宗旦为刑部侍郎直学士院将使草麻宗旦先备草示之引天宝同光为比德谦喜制出参政何淡不肯署谏议大夫刘德秀率台谏论列宰相京镗复以为言命遂寝韩胄与德谦争用事德谦屡以计胜胄挤之诏与外祠台谏又交章论驳侍御史姚愈言吴宗旦尝草德谦制遂罢其官愈又率同列力攻德谦诏送广德军居住寻以临安尹劾其赃滥僭拟诏降团练使移居抚州他事勿问中书舍人高文虎请改为安置台谏复言其奸诡乞自今不以赦移虽特旨亦许执奏帝用其言德谦遂坐废斥以死　　陈源
按宋史宦者传源淳熙中提举德寿宫颇有宠俄带浙西副总管给事中赵汝愚言内侍不当干军政遂罢源恃恩专恣本宫书史徐彦通者为源掌家务不数岁官至经武大夫甄士昌源□役也工理发奏补承信郎又补临安府都吏李庚以官使之窥伺府事孝宗闻而恶之十年春诏源应奉日久特落阶官与京祠给事中宇文价封还录黄改外祠台官黄洽等又劾之乃谪源建州居住籍其赀进德寿宫彦通除名道州编管士昌庚皆抵罪言者犹未已移源郴州源有园名小隐其制视禁□有加高宗以赐王才人光宗即位复召还绍熙四年自拱卫大夫永州防御使除入内内侍省押班帝以疾不朝重华宫源与内侍杨舜卿林亿年数有间言宁宗即位命三人俱事光宗于泰安宫御史章□论其离间君亲乞行诛窜以慰寿皇在天之灵诏罢源等官源抚州亿年常州居住舜卿任便居住庆元二年以生皇子恩源亿年许自便舜卿与内祠给事中汪义端驳之乃移源婺州亿年湖州义端再驳舜卿内祠反坐外补其后源等卒听自便亿年养娼女以别业源在贬所与妓滥俱以淫媟闻人疑其非宦者云　　董宋臣
按宋史宦者传宋臣理宗朝宦者淳佑中以睿思殿祗候特转横行官宝佑三年兼干办佑圣观侍御史洪天锡劾之不报天锡坐左迁大理少卿开庆初大元兵驻江上京师大震宋臣赞帝迁幸宁海军签判文天祥上疏乞诛宋臣又不报景定四年自保康军承宣使除入内内侍省押班寻兼主管太庙往来国信所同提点内军器库翰林院编修敕令所都大提举诸司提点显应观主管景献太子府事会天祥以著作佐郎兼景献府教授义不与宋臣联事上书求去天祥出知瑞州言者论宋臣不置帝曲为谕解庇之秘书少监汤汉上封事亦言宋臣十余年来声焰熏灼其力能去台谏排大臣至结凶渠以致大祸中外惶惑切齿而陛下方为之辨明大臣方为之和解此过计也愿收还押班等除命不胜宗社之幸疏入帝亦不之省六月命主管御前马院及酒库既卒帝犹命特转节度使其见宠爱如此　　金
　　梁珫
按金史宦者传珫本大家奴随元妃入宫以阉竖事海陵珫性便善迎合特见宠信旧制宦者唯掌掖庭宫闱之事天德三年始以王光道为内藏库使卫愈梁安仁皆以宦官领内藏海陵谓光道等曰人言宦者不可用朕以为不然后唐庄宗委张承业以军竟立大功此中岂无人乎卿等宜悉此意帑藏之物皆出民力费十致一当纠察奸弊犯者必罚无赦宦者始与政事而珫委任尤甚累官近侍局使及营建南京宫室海陵数数使珫往视工役是时一殿之费已不可胜计珫或言其未善即尽撤去虽丞相张浩亦曲意事之与之均礼海陵欲伐宋珫因极言宋刘贵妃绝色倾国海陵大喜及南征将行命县君高师姑儿贮衾褥之新洁者俟得刘贵妃用之议者言珫与宋通谋劝帝伐宋征天下兵以疲敝中国海陵至和州闻珫与宋人交通有状谓珫曰闻汝与宋国交通传泄事情汝本奴隶朕拔擢至此乃敢尔邪若至江南询得实迹杀汝亦未晚也又谓校书郎田与信曰尔面目亦可疑必与珫同谋者皆命执于军中海陵遇弒珫与信皆为乱军所杀　　宋珪
按金史宦者传珪本名乞奴燕人也为内侍殿头宣宗尝以元夕欲观灯戏命乞奴监作乞奴谇语云社稷弃之中都南京作灯戏有何看邪宣宗微闻之杖之二十既而悔之有旨宣谕哀宗放鹞后苑鹞逸去敕近侍追访之市中一农民臂此鹞近侍不敢言宫中所逸者百方索之农民不与与之物直仅乃得事闻哀宗欲送其人于有司乞奴从旁谏曰贵畜贱人岂可宣示四方哀宗恶其大讦又杖之寻亦悔赐物慰遣之及哀宗至归德马军元帅蒲察官奴为变杀左丞李蹊参政石盏女鲁欢以下从官三百余人仓皇之际哀宗不得已以官奴权参知政事既为所制含恨欲诛之未能也及官奴往亳州珪阴与奉御吾古孙爱实纳兰忔答护卫女奚烈完出范陈僧王山儿等谋诛之官奴自亳还哀宗御临漪亭诏参政张天纲及官奴议事官奴入见珪等即从旁杀之及其党阿里合白进习显及蔡城破哀宗自缢于幽兰轩珪与完颜斜烈焦春和等皆从死　　潘守
按金史宦者传守内侍也素称知书南迁后规益甚多及哀宗自蒲城走归德道次民家守进栉曰愿陛下还宫之日无忘此草庐中更加俭素以济大业上闻其言凄惋咨嗟久之　　元
　　李邦宁
按元史宦者传邦宁字叔固钱塘人初名保宁宋故小黄门也宋亡从瀛国公入见世祖命给事内庭警敏称上意令学国书及诸蕃语即通解遂见亲任授御带库提点升章佩少监迁礼部尚书提点太医院使成宗即位进昭文馆大学士太医院使帝尝寝疾邦宁不离左右者十余月武宗立命为江浙行省平章政事邦宁辞曰臣以奄腐余命无望更生先朝幸赦而用之使得承乏中涓高爵厚禄荣宠过甚陛下复欲置臣宰辅臣何敢当宰辅者佐天子共治天下者也奈何辱以寺人陛下纵不臣惜如天下后世何诚不敢奉诏帝大悦使大臣白其言于太后及皇太子以彰其善帝尝奉皇太后燕大安阁阁中有故箧问邦宁曰此何箧也对曰此世祖贮裘带者臣闻有圣训曰藏此以遗子孙使见吾朴俭可为华侈之戒帝命发箧视之叹曰非卿言朕安知之时有宗王在侧遽曰世祖虽神圣然啬于财邦宁曰不然世祖一言无不为后世法一予夺无不当功罪且天下所入虽富苟用不节必致匮乏自先朝以来岁赋已不足用又数会宗藩资费无算旦暮不给必将横敛掊怨岂美事邪太后及帝深然其言俄加大司徒尚服院使遥授丞相行大司农领太医院事阶金紫光禄大夫太庙旧尝遣官行事至是复欲如之邦宁谏曰先朝非不欲亲致飨祀诚以疾废礼耳今陛下继成之初正宜开彰孝道以率先天下躬祀太室以成一代之典循习故弊非臣所知也帝称善即日备法驾宿斋宫且命邦宁为大礼使礼成加恩三代曾祖颐赠银青光禄大夫司徒谥敬懿祖德懋赠仪同三司大司徒谥忠献父撝赠太保开府仪同三司谥文穆仁宗即位以邦宁旧臣赐钞千锭辞弗受国学将释奠敕遣邦宁致祭于文宣王点视毕至位立殿户方辟忽大风起殿上及两庑烛尽灭烛台底铁鐏入地尺无不拔者邦宁悚息伏地诸执事者皆伏良久风定乃成礼邦宁因惭悔累日初仁宗为皇太子丞相三宝奴等用事畏仁宗英明邦宁揣知其意言于武宗曰陛下富于春秋皇子渐长父作子述古之道也未闻有子而立弟者武宗不悦曰朕志已定汝自往东宫言之邦宁惭惧而退仁宗即位左右咸请诛之仁宗曰帝王历数自有天命其言何足介怀加邦宁开府仪同三司为集贤院大学士以疾卒　　朴不花
按元史宦者传不花高丽人亦曰王不花皇后奇氏微时与不花同乡里相为依倚及选为宫人有宠遂为第二皇后居兴圣宫生皇太子爱猷识理达腊于是不花以阉人入事皇后者有年皇后爱幸之情意甚胶固累迁官至荣禄大夫资正院使资正院者皇后之财赋悉隶焉至正十八年京师大饥疫时河南北山东郡县皆被兵民之老幼男女避居聚京师以故死者相枕籍不花欲要誉一时请于帝市地收瘗之帝赐钞七千锭中宫及兴圣隆福两宫皇太子皇太子妃赐金银及他物有差省院施者无筭不花出玉带一金带一银二锭米三十四斛麦六斛青貂银鼠裘各一袭以为费择地自南北两城抵卢沟桥掘深及泉男女异圹人以一尸至者随给以钞舁负相踵既覆土就万安寿庆寺建无遮大会至二十年四月前后瘗者二十万用钞二万七千九十余锭米五百六十余石又于大悲寺修水陆大会三昼夜凡居民病者予之药不能丧者给之棺翰林学士承旨张翥为文颂其事曰善惠之碑于是帝在位久而皇太子春秋日盛军国之事皆其所临决皇后乃谋内禅皇太子而使不花喻意于丞相太平太平不答二十年太平乃罢去而独搠思监为丞相时帝益厌政不花乘间用事与搠思监相为表里四方警报将臣功状皆抑而不闻内外解体然根株盘固气焰熏灼内外百官趋附之者十九又宣政院使脱欢与之同恶相济为国大蠹二十三年监察御史也先帖木儿孟也先不花傅公让等乃劾奏朴不花脱欢奸邪当屏黜御史大夫老的沙以其事闻皇太子执不下而皇后庇之尤固御史乃皆坐左迁治书侍御史陈祖仁连上皇太子书切谏之而台臣大小皆辞职皇太子乃为言于帝令二人皆辞退而祖仁言犹不已又上皇帝书言二人乱阶祸本今不芟除后必不利汉唐季世其祸皆起此辈而权臣藩镇乘之故千寻之木吞舟之鱼其腐败必由于内陛下诚思之可为寒心臣愿俯从台谏之言将二人特加摈斥不令以辞退为名成其奸计海内皆知陛下信赏必罚自此二人始将士孰不效力寇贼亦皆丧□天下可全而有以还祖宗之旧若优柔不断彼恶日盈将不可制臣宁饿死于家誓不与同朝牵联及祸语具陈祖仁传会侍御史李国凤亦上书皇太子言不花骄恣无上招权纳赂奔竞之徒皆出其门骎骎有赵高张让田令孜之风渐不可长众人所共知之独主上与殿下未之知耳自古宦者近君亲上使少得志未有不为国家祸者望殿下思履霜坚冰之戒早赐奏闻投之西夷以快众心则纪纲可振纪纲振则天下之公论为可畏法度为不可犯政治修而百废举矣由是帝大怒国凤祖仁等亦皆左迁时老的沙执其事颇力皇太子因恶之而皇后又谮之于内帝以老的沙母舅故封为雍王遣归国已而复以不花为集贤大学士崇正院使皇后之力也老的沙至大同遂留孛罗帖木儿军中是时搠思监朴不花方倚扩廓帖木儿为外援怨孛罗帖木儿匿老的沙不遣遂诬孛罗帖木儿与老的沙谋不轨二十四年诏削其官使解兵柄归四川孛罗帖木儿知不出帝意皆搠思监朴不花所为怒不奉诏宗王不颜帖木儿等为表言其诬枉而朝廷亦畏其强不可制复下诏数搠思监朴不花互相壅蔽簧惑主听之罪屏搠思监于岭北窜朴不花于甘肃以快众愤而复孛罗帖木儿官爵然搠思监朴不花皆留京城实未尝行未几孛罗帖木儿遣秃坚帖木儿以兵向阙声言清君侧之恶是月十二日驻于清河帝遣达达国师问故往复者数四言必得搠思监朴不花乃退兵帝度其势不可解不得已执两人畀之其兵乃退朴不花遂为孛罗帖木儿所杀事具搠思监孛罗帖木儿传　　明一
　　郑和
按明外史宦官传和云南人世所谓三保太监者也初事燕王于藩邸从举兵有功累擢太监有智略知兵习战帝疑建文帝遁海外欲踪迹之且欲耀兵异域示中国富强乃命和及其侪王景弘等通使西洋造大舶修四十四丈广十八丈赍金银珠宝币帛以永乐三年六月统将士二万七千八百余人大舶六十二自苏州刘家河泛海至福建复自福建五虎门扬帆首达占城以次遍历诸蕃国颁天子诏宣示威德因给赐其君长及诸大臣不服则以武慑之五年九月和等还诸国使者随和朝见和献所俘旧港贼首帝大悦爵赏有差旧港者故三佛齐国也其酋陈祖义凶暴剽掠商旅和使使招谕祖义诈降而潜谋邀劫和觉预为备祖义率众至大败被擒众五千尽馘至是献俘诏戮于都市六年九月复命和偕景弘等往赉诸国诸国皆恭顺如初独锡兰山国王亚烈苦奈儿侮慢不敬谋杀和和觉而去及和归复经其地遂诱和至国中索金币不得则潜遣兵五万余驰劫和舟而伐木拒险绝和归路和谓其下曰贼大众既出国内虚且谓我军孤不能战出其不意反袭之可得志不然吾属无□类矣众然之乃遣人由他道至舟令尽力固拒而躬率所统二千余人疾驰攻破其城生擒亚烈苦奈儿及其妻子官属劫和舟者闻之急还城官军复大破之全师而还九年六月献俘于朝帝赦不诛释归国更立其国之贤者海外诸邦益服中国威德是时交趾已破灭郡县其地诸邦益震詟来者日多十年十一月复命和等往使至苏门答剌既颁赐其王宰奴里阿必丁而其前伪王子苏干剌者方谋弒主自立且怒和赐不及己率兵数万邀击官军和率众及其国兵与战贼败奔追擒之喃渤利并俘其妻子以十三年七月还朝帝大喜诛苏干剌赉诸将士有差十四年冬满剌加古里等十九国咸遣使朝贡辞还复命和等偕往赐其君长和将命绝域三擒贼魁威震海外凡所号令罔敢不服从而蕃人利中国货物益互市通商往来不绝十七年七月和等还京十九年春阿丹祖法儿等十六国朝贡将还帝复命和同往明年八月和等还以其贡使来二十二年正月旧港酋长施济孙请袭宣慰使职命和赍敕印往赐之比还而成祖已晏驾洪熙元年二月仁宗命和以下蕃诸军守备南京南京设守备自和始也宣德五年六月帝以践阼岁久而诸蕃国远者犹未朝贡议复遣使颁诏行赏仍命和偕王景弘往乃复历忽鲁谟斯等十七国而还和经事三朝先后七奉使所历占城瓜哇真腊旧港暹罗古里满剌加渤泥苏门答剌阿鲁柯枝大葛兰小葛兰西洋琐里琐里加异勒阿拨把丹南巫里甘把里锡兰山喃渤利彭亨急兰丹忽鲁谟斯比剌溜山孙剌木骨都束麻林剌撒祖法儿沙里湾泥竹步榜葛剌天方黎伐那孤儿凡三十余国自古奉使绝侥擒王摧敌数建奇勋未有若和之盛者也自宣德以还声教渐不及远殊方时有至者要不如永乐时而和亦老且死不复能奉使矣自和后凡将命海表者莫不盛称和以夸外蕃故俗传三保太监下西洋为明世盛事云　　刘永诚
按明外史郑和传永诚者永乐中为偏将累从成祖北征宣德正统中再击兀良哈后监镇甘凉战沙漠有功景泰末掌团营英宗复辟勒兵从官其嗣子聚锦表佥事成化时殁聚后以征西功封宁晋伯　　侯显按明外史宦官传显永乐初为司礼少监帝闻乌思藏僧尚师哈立麻有道术善幻化欲致一见因通迤西诸蕃乃命显赍书币往迓选壮士健马护行元年四月奉使陆行数万里至四年十二月始与其僧偕来诏驸马都尉沐昕迎之帝延见奉天殿宠赉优渥仪仗鞍马什器多以金银为之道路烜赫五年二月建普度大斋于灵谷寺为高帝高后荐福或言卿云天花甘露甘雨青鸟青狮白象白鹤及舍利祥光连日毕见又闻梵呗天乐自空而下帝益大喜廷臣表贺学士胡广等咸献圣孝瑞应歌诗乃封哈立麻万行具足十方最胜圆觉妙智慧善普应佑国演教如来大宝法王西天大善自在佛领天下释教给印诰制如诸王其徒三人亦封灌顶大国师再宴奉天殿显以奉使劳擢为太监六年正月始遣中官送哈立麻归后帝闻西僧尚师昆泽思巴亦有道术征至京礼而封之与哈立麻亚由是诸藏僧徒络绎奉贡封王者五封大国师国师者不可悉数其徒利中国财物益往来不绝有司供亿车马人徒西鄙为告病时郑和已下西洋傅安陈诚已通西域独西蕃尼八剌地涌塔二国未通声教并欲臣服之十一年春命显赍敕行颁赐其君长尼八剌王沙的新葛大喜遣使随显入朝表贡方物诏封国王赐诰印十三年七月帝欲通榜葛剌诸国复命显率舟师以行其国即东印度之地去中国绝远其王赛弗丁礼使者甚恭旋遣使贡麒麟及诸方物帝大悦锡予有加榜葛剌之西有国曰沼纳朴儿者地居五印度中古佛国也其王亦不剌金数举兵相侵赛弗丁惧使使告于朝十八年九月命显往赐金币谕令罢兵亦不剌金听命帝广通四裔奉使者多用中贵西洋则郑和王景弘西域则李达迤北则海童而西蕃多以属显宣德二年二月宣宗以初登大宝未尝通使外蕃遣显赐诸蕃并及尼八剌地涌塔二国显遍历乌斯藏必力工瓦灵藏思达藏颁赐阐化阐教赞善辅教四主及二国君长而还途遇寇劫督将士力战多所斩获还朝录功升赏者四百六十余人显有才辨强力敢任五使绝域未尝辱命威名与郑和亚　　金英　兴安
按明外史宦官传金英者宣宗朝司礼太监也亲信用事宣德七年赐英及范弘免死诏辞极褒美英宗立与兴安□贵幸其后王振擅权英不敢与抗正统十四年夏旱命英理刑部都察院狱囚筑坛大理寺英张黄盖中坐尚书以下左右列坐自是六年一审录制皆如此九卿抑于内臣之下议者非之其秋英宗北狩中外大震郕王使英安等召廷臣问计侍读徐珵倡议南迁安叱之令扶珵出大言曰敢言迁者斩遂入告太后劝郕王任于谦治战守或曰叱珵者英也王即帝位也先入寇至德胜帝敕安与李永昌同于谦石亨总理军务永昌亦司礼近侍也景泰元年十一月英犯赃罪下狱论死帝令禁锢之终景帝世废不用独任安也先遣使议和请迎上皇朝议报使帝不怿令安出呼群臣曰公等欲报使孰可者孰为文天祥富□词色交厉尚书王直面折之安始语塞及遣都给事中李实往敕书不及迎上皇实惊走白内阁遇安安复诟曰若奉黄纸诏行耳他何预若事及易储人遂疑安预谋矣安知于谦贤力护之谦尝病须竹沥安劝帝幸万岁山伐竹赐之或言太过安曰为国分忧如于公者宁有二人英宗复辟尽磔景帝所用太监王诚舒良张永王勤等谓其与王竑构邪议易太子且与于谦王文谋立外藩于是给事御史皆言安与诚良等为党明知逆谋不谏沮首鼠观望宜与诚良同罪帝宥之但夺其职任是时中官坐诛者甚众安仅获免云安溺奉释教临殁遗命舂骨为灰以供浮屠　　范弘
按明外史宦官传弘交趾人初名安永乐中英国公张辅平黎季牦以交童之美秀者还选为奄弘及王瑾阮安阮浪等与焉既长占对娴雅成祖爱之教令读书遂博涉经史善笔札侍仁宗于东宫历长随奉御宣德改元金英荐之宣宗为易名累迁司礼太监寻偕英受免死诏又偕英及御用太监王瑾同赐银记正统时英宗眷弘尝目之曰蓬莱吉士弘因以自号十四年从征殁于土木丧归葬香山永安寺弘建也　　王瑾
按明外史范弘传瑾初名陈芜宣宗为皇太孙时朝夕给事及即位赐姓名从征汉王高煦还参预四方兵事赏赉累巨万数赐银记曰忠肝义胆曰金貂贵客曰忠诚自励曰心迹双清又赐以两宫人官其养子王椿其受宠眷英弘莫逮也至景泰时始卒　　阮安按明外史范弘传安奉成祖命营北京城池宫殿及百司府廨目量意营悉中规制工部奉行而已正统时重建三殿治杨村河□有功景泰中复治张秋河道卒囊无十金　　阮浪
按明外史范弘传浪至景帝时始为御用监少监英宗居南宫浪入侍赐镀金绣袋及镀金刀浪以赠门下皇城使王瑶瑶饮锦衣卫指挥卢忠所忠险人也见袋刀异常制醉瑶而窃之携告尚衣监高平平令校尉李善上变言浪传上皇命送瑶袋刀使结中外应谋复位景帝怒下浪瑶诏狱忠证之浪瑶皆磔死词终不及上皇英宗复辟忠为柳州卫千户平以太监镇守宁夏帝特遣人收磔之赠浪太监自弘以下四人皆产自绝域入侍内廷然祸福迥绝瑾遭际贵显既卒傔从咸赐官爵秩民间慕之遂多腐身熏子者　　王振
按明外史宦官传振蔚州人少选入内书堂侍英宗东宫为局郎初太祖禁中官预政自永乐后渐加委寄然犯法辄置极典宣宗时袁琦令阮巨队等出外采办觉琦磔死巨队等骈斩西市又廉裴可烈等不法立诛之命司礼监王瑾榜谕诸中官中官以是畏法及英宗立年少振狡黠得帝欢遂越金英等数人掌司礼监以帝未习政事虑文臣欺蔽劝帝用重典于是大臣下狱者不绝而振亦因以市权然是时太皇太后贤方委政内阁杨士奇杨荣杨溥振心惮之未敢逞至正统七年太皇太后崩荣已先卒士奇以子稷论死不出溥老病仅能画诺新阁臣马愉曹鼐势轻振遂跋扈不可制作大第皇城东建智化寺穷极土木之工兴麓川之师委任王骥西南骚动侍讲刘球谏不听因雷震球复应诏陈得失语刺振振下球狱使指挥马顺支解之大理少卿薛瑄祭酒李时勉素不礼振振摭他事陷瑄几死时勉至荷校国子监门御史李铎巡光禄遇振不跪謪戍铁岭卫驸马都尉石璟詈其家奄振怒其贱己同类下璟狱恶霸州知州张需禁饬牧马校卒逮之并坐需举主王铎又械户部尚书刘中敷侍郎吴玺陈□于长安门所忤恨辄加罪谪内侍张环顾忠锦衣卫卒王永心不平以匿名书暴振罪状事发磔于市不覆奏武功卫指挥使华嵩与振侄争娼当杖赎特命髡其首漆之枷教坊门充大同卫军帝方以天下事听振威福刑赏莫由朝廷公侯勋戚呼曰翁父迁擢视金多寡工部郎中王佑以善谄擢本部侍郎兵部尚书徐晞等多至屈膝其从子山林悉荫都督指挥等官私党马顺郭敬陈官唐童等咸肆行无忌振自谓威无不加遂构衅瓦刺竟以此败瓦刺者元裔也十四年其太师也先以二千人贡马号三千振以为诈减马直其使者恚而去秋七月也先遂大举入寇振挟帝亲征廷臣交谏弗听至宣府大风雨复有谏者振益虓怒成国公朱勇等白事咸膝行进尚书邝野王佐忤振意罚跪草中其党钦天监正彭德清以天象谏振终弗从八月己酉帝驻大同振益欲北镇守太监郭敬密告曰北必堕敌计振始惧班师至双寨雨甚振初议道紫荆关由蔚州邀帝幸其第既恐蹂乡稼复改道宣府军士纡回奔走壬戌始次土木瓦剌兵追至师大溃帝蒙尘振亦为乱兵所杀败报闻百官恸哭都御史陈鉴等廷奏振罪请灭其族给事中王竑等立击杀马顺及毛王二中官郕王命脔王山于市振无少长皆斩籍其家得金银六十余库玉盘百珊瑚高六七尺者二十余株他珍玩无算并诛陈官唐童先是郭敬镇大同岁造箭镞数十瓮以振命遗瓦剌瓦剌辄以良马报振及敬西宁侯宋瑛驸马都尉井源为前锋遇敌阳和敬又挠使败及是逃归亦坐诛英宗复辟用太监刘言赐振祭葬祀之智化寺赐祠曰旌忠而振门下曹吉祥复以夺门功有宠颛政　　曹吉祥
按明外史宦官传吉祥滦州人素依王振正统初征麓川为监军征兀良哈与成国公朱勇太监刘永诚分道又与宁阳侯陈懋等征邓茂七于福建吉祥每出辄选达官跳荡卒隶帐下师还畜于家故家多藏甲景泰中分掌京营后与石亨结率兵迎英宗复位迁司礼太监总督三大营嗣子钦从子铉铎等皆官都督钦寻进昭武伯门下厮养乞恩冒滥者无虚日多至千百人朝士亦有依附希进者其权势与石亨埒时□称曹石二人恶言官有言共谮于帝乃命吏部尚书王翱察核年三十五以上者留不及者调用于是给事何□等十三人改州判官御史吴祯等二十三人改知县会有风雷雨雹之变帝乃悟悉还其职未几二人争宠有隙御史杨瑄张鹏劾之吉祥乃复与亨合乘间诉帝帝为下瑄等诏狱而逮治阁臣徐有贞李贤等事具贤等传承天门灾帝命阁臣岳正草罪已诏诏语激切吉祥亨复诉正谤讪帝又谪正势焰益张朝野侧目然帝英察见其所为多私意稍稍疑及李贤力言夺门非是帝始大悟疏吉祥无何石亨败随亨冒升赏者悉自首改正独从吉祥者如故而吉祥以亨与己同功一体内不自安乃日犒诸达官金钱谷帛恣所用诸达官恐吉祥败而己随黜退也皆愿尽力效死钦问客冯益曰自古有宦官子弟可为天子乎益曰君家魏武其人也钦大喜因为反谋天顺五年七月钦私掠家人曹福来为言官所劾帝令锦衣指挥逯杲察之急而降敕遍谕群臣钦惊曰前降敕遂捕石将军今复尔殆矣谋遂决是时甘凉告警帝命怀宁侯孙镗西征未发吉祥使其党掌钦天监太常少卿汤序择是月庚子昧爽钦拥兵入而己以禁兵应之谋定钦召诸达官夜饮时镗及恭顺侯吴瑾俱宿朝房达官马亮恐事败逸出走告瑾瑾趣镗由长安右门隙投疏入帝急絷吉祥于内而敕皇城及京城九门闭弗启钦知亮逸中夜驰往逯杲家杀杲使甲士杀都御史寇深于西朝房斫伤李贤于东朝房钦示贤以杲头曰杲激我也遂攻东西长安门不得入纵火门内守卫者拆河壖石塞诸门贼往来叫呼门外镗遣二子急召西征军击钦于东长安门钦走攻东安门道杀瑾复纵火火将尽门内取薪益之火势炽贼不敢入及天渐曙钦党稍稍散去镗勒兵逐钦斩铉镗子軏斫钦中膊钦乃走突安定诸门门尽闭窜归家拒战会大雨如注镗督诸军大呼入钦投井死遂杀铎尽屠吉祥家越三日磔吉祥于市汤序冯益及吉祥姻娅达官皆伏诛马亮以告反者授都督英宗始任王振继任吉祥凡两致祸乱其他宦者若跛儿干亦失哈喜宁韦力转牛玉率凶狡　　跛儿干
按明外史曹吉祥传跛儿干本降蕃给事宫禁数十年及土木之败即助敌反攻射内使黎定既又为敌使至京有所需索景帝执而诛之　　亦失哈
按明外史曹吉祥传亦失哈广西人也镇守辽东敌犯广宁亦失哈禁制官军不使出击时辽东百户施带儿被获于敌数为敌使张彼声势又为脱脱不花致意于亦失哈正统十四年冬逃归巡按御史刘孜鞫治之因劾亦失哈并及他不法十余事景帝命诛带儿而置亦失哈不问　　喜宁
按明外史曹吉祥传喜宁亦降蕃正统中御用监太监也镇守辽东太监王彦卒英宗命宁检阅其家财私取财物无算为彦妻吴氏所诉诏宥宁罪而追田园盐引给主余物悉入官宁负宠侵太师英国公张辅使弟胜率家奴自宫者毁辅佃户居室殴家人妻堕孕死事发宥胜赎徒戍其自宫者于南丹卫帝因敕礼部尽收功臣私蓄阉奴入官土木之役宁从帝陷于敌辄为也先画策邀求赏赐导以入边寇掠尚书于谦授策边将使人擒宁会上皇知宁谋患之言于也先使宁还京索礼物而命校尉袁彬以密书报宣府宁至独石遂为参将杨俊所诱擒至京文武大臣给事御史交章劾其罪诏群臣杂治具服景泰元年三月磔于市　　韦力转
按明外史曹吉祥传韦力转者性淫毒正统中镇守大同多过恶景泰元年大同参将许贵奏力转衔军妻不与宿杖死其军又与养子妻淫戏射杀养子下巡按御史覆勘有验都察院请再覆从之既而释不罪天顺元年工部侍郎霍瑄先以参政掌大同府事至是奏前事且言力转僭用金器若王者及强娶所部女为妾诸不法事帝怒遣人执之下锦衣卫狱力转亦奏瑄与都御史年富侵盗官物且强娶所部女子十三人为妾都察院请收瑄与力转面质帝命俱宥之　　怀恩
按明外史宦官传恩高密人本戴氏子宣宗杀兵部侍郎戴纶恩父太仆卿希文纶族父也因纶故并籍恩方幼被宫为小黄门赐名怀恩宪宗朝掌司礼监汪直理西厂梁芳韦兴等用事恩班在前性忠鲠无所挠诸奄咸敬惮之员外郎林俊论芳及僧继晓下狱帝欲诛之恩固争帝怒投以砚曰若助俊诎我恩免冠伏地号哭帝叱出恩遣人告镇抚司曰汝曹谄芳倾俊俊死汝曹何以生径归称疾不起帝寻遣医视恩卒释俊会星变罢诸传奉官御马监王敏请留马房传奉者帝许之敏谒恩恩大骂曰我曹坏国政故星变今甫欲正之乃复为汝坏天雷击汝矣敏自愧恨死进宝石者章瑾求为锦衣镇抚恩不可曰镇抚掌诏狱奈何以贿进当是时尚书王恕独以直谏名恩每叹曰天下忠义斯人而已宪宗末惑万贵妃言欲易太子恩固争帝不怿斥居凤阳孝宗立召归仍掌司礼监力劝帝逐万安用王恕一时正人汇进恩之力也卒赐祠额曰显忠　　覃吉
按明外史怀恩传吉以老奄侍太子太子年九岁吉口授四书章句及古今政典宪宗赐太子庄田吉劝毋受曰天下皆太子有也太子偶从内侍读佛经吉入太子惊曰老伴来矣亟手孝经吉跪曰太子诵佛书乎曰无有孝经耳吉顿首曰甚善佛书诞不可信也　　汪直
按明外史宦官传直大藤峡猺种也初给事万贵妃于昭德宫迁御马监太监成化十二年黑眚见宫中妖人李子龙以符术结太监韦含私入大内事发伏诛帝心恶之锐欲访外事直为人便黠帝因令易服将校尉一二人密出伺察人莫知也独都御史王越与结欢明年设西厂以直领之列官校刺事南京镇监覃力朋进贡还以百艘载私盐骚扰州县武成县典史诘之力朋击典史折其齿射杀一人直廉得以闻逮治论斩力朋后得幸免而帝以此谓直能擿奸直乃任锦衣百户韦瑛为心腹屡兴大狱建宁卫指挥杨故少师荣曾孙也与父泰为仇家所告方行勘逃入京匿姊夫中书董玙所玙为请瑛瑛阳许而驰报直直即捕玙考讯三琶之琶者锦衣酷刑也骨节皆寸解绝而复苏不胜苦妄言寄金于兵部主事叔父士伟直不复奏请捕士伟下狱并掠其妻孥狱具死狱中泰论斩士伟等皆谪官郎中武清乐章行人张廷纲参政刘福等皆无故被收案自诸王府边镇及南北河道所在校尉罗列民间斗詈鸡狗辄置重法直每出随从甚众公卿值者皆避道兵部尚书项忠不避迫辱之权焰出东厂上五月大学士商辂与万安刘翊刘吉奏其状帝震怒命司礼太监怀恩覃昌黄高至阁下厉色传旨言疏出谁意辂等言汪直坏朝廷事辂等同心一意为国除害无有先后翊慷慨饮泣言誓不与直共戴天恩遂据实以奏顷之复传旨劳辂等翌日尚书忠诸大臣疏亦入帝不得已乃罢西厂使怀恩数直罪而宥之令归御马监调韦瑛边卫散诸旗校还锦衣中外大悦帝犹宠直不衰直因言阁疏出司礼监黄赐陈祖生意为杨报复帝即斥赐祖生于南京御史戴缙者九年秩满不得迁怨望窥帝旨盛称直功其年六月复诏直开西厂以千户吴绶为镇抚直焰愈炽未几直令东厂官校诬奏项忠且讽言官郭镗冯贯等论忠违法事帝命三法司锦衣卫会问众知出直意无敢违遂勒忠为民而左都御史李宾失直旨亦褫职寻讽镗等劾免刑部尚书董方及尚书薛远侍郎滕昭程万里等大学士辂亦罢去乃以所善王越为兵部尚书兼左都御史陈钺为右副都御史巡抚辽东十五年秋诏直巡边率飞骑日驰数百里御史主事等官迎拜马首棰挞守令劾戍江南巡抚牟俸各边都御史畏直服櫜鞬迎谒供张百里外至辽东陈钺郊迎蒲伏厨传独盛左右皆有贿直大悦惟河南巡抚秦纮与直抗礼而密奏直巡边扰民帝弗省兵部侍郎马文升方抚谕辽东直至不为礼又轻钺直遂陷文升坐戍由是直威势倾天下矣直年少喜兵陈钺讽直征伏当加立边功自固直听之用抚宁侯朱永总兵而自监其军师还永封保国公钺晋右都御史直加禄米王越又使直诈称亦思马因犯边诏永同越西讨直为监军越袭威宁海大克封威宁伯直再加禄米永无功而还已伏当加寇辽东亦思马因寇大同杀掠甚众辽东巡按强珍发钺奸状直右钺谪珍于是天下恶直者指王越陈钺为二钺小中官阿丑工俳优一日为直状武冠操两钺趋帝前旁人问之曰吾将兵惟仗此两钺耳问何钺曰王越陈钺也帝听然而笑稍稍悟然廷臣犹未敢攻直也会东厂尚铭获贼得厚赏直忌且怒铭不告铭惧乃廉得其所泄禁中秘语奏之且尽发王越交通不法事帝始疏直十七年秋命直偕越往宣府御敌敌退直请班师不许徙镇大同而尽召将吏还独留直越直既久镇不得还宠日衰给事御史交章奏其苛扰大伤国体请仍罢西厂得旨朝廷自有处置阁臣万安遂具奏力言之而大同巡抚郭镗复言直与总兵许宁不和恐□边事帝乃调直南京御马监降诏切责罢西厂不复设中外欣然给事御史遂争言直罪请诛之以示戒帝乃降直奉御而褫逐其党王越戴缙吴绶等陈钺已致仕不问韦瑛后亦坐他事诛缙由御史不数年至南京工部尚书越钺颇以材进缙无他能工侧媚而已西厂废尚铭遂专东厂事闻京师有富室辄以事罗织得重贿乃已卖官鬻爵无所不至帝寻觉之谪充南京净军籍其家辇送内府数日不尽而陈准代为东厂准素善怀恩既代铭诫诸校尉曰有大逆告我非是若勿预也都人安之
　宦寺部列传八
　　明二
　　梁芳
按明外史宦官传芳者宪宗朝内侍也贪黩谀与韦兴比而谄万贵妃务为淫巧日进美珠珍宝悦妃意其党钱能韦眷王敬等争假采办名出监大镇帝以妃故不问也妖人李孜省僧继晓皆由芳进共为奸利每以中旨授人官累数千人名传奉官有白衣躐至太常卿者陕西巡抚郑时论芳被黜陕民哭送之帝闻颇悔斥传奉官十人系六人狱诏自后传旨授官者俱覆奏然不罪芳也刑部员外郎林俊劾芳及继晓帝怒下之狱已星变言者复数十人俱不报居久之帝视内帑见累朝金七窖俱尽谓芳及韦兴曰糜费帑藏实由汝二人兴不敢对芳独曰建显灵宫及诸祠庙为陛下祈万年福岂糜费耶帝不怿曰吾不汝瑕后之人将与汝计矣芳大惧遂说贵妃劝帝废太子而立兴王帝许之会泰山累震占者言应在东朝帝惧乃止孝宗立言官交章论之谪芳居南京寻下狱兴亦斥退正德初群奄复荐兴司香太和山兼分守湖广行都司地方尚书刘大夏给事中周玺御史曹来旬谏不听兴遂复用而芳卒废以死　　钱能按明外史宦官传能芳党也宪宗时郑忠镇贵州韦朗镇辽东能镇云南□恣纵而能尤横贵州巡抚陈宣劾忠因请尽撤诸镇监帝不允而云南巡按御史郭阳顾上疏誉能请留之云南云南与安南壤接旧制安南贡道出广西后请改由云南弗许也能诈言安南捕盗兵入境请遣指挥使郭景往谕其王诏从之能遂令景由云南入以玉带彩缯犬马属景遗王安南报能礼甚厚景又绐其贡使改道云南而己先归能复遣景与指挥卢安等往干崖孟密诸土司索货宝至逼淫曩罕弄女孙许奏授宣抚未返安南使者至边吏格之不得入乃去朝廷未之知也后三年事发诏巡抚都御史王恕廉之恕捕景景赴井死械其同行者送京且劾能再遣刑部郎中锺蕃往按事皆实帝宥能而命置其党九人于法时指挥姜和李祥潜匿不就逮能复上疏为二人求宥帝曲从之巡按御史甄希贤复劾能因索守矿千户三人金意不满擅杖千户一人死事下都察院会王越为都御史素附中贵人事亦寝而帝以恕故不得已召能归安置南京其后恕为南京参赞尚书能复夤缘得同守备然心惮恕讫不敢肆久之卒　　韦眷
按明外史钱能传眷王敬亦芳党眷为广东市舶太监纵贾人通诸番聚珍甚富请以广南均徭户六千隶市舶布政使彭韶争之诏给其半韶寻调贵州眷又诬奏布政使陈选被逮道卒自是人皆惩韶选莫敢逆眷者弘治初眷因结蔡用妄举李文贵□纪太后族降左少监撤回京事详纪太后传　　王敬
按明外史钱能传敬好左道信妖人王臣帝尝命敬使南方挟臣同行臣遂教敬伪为诏括书画古玩聚白金十万余两至苏州召诸生使录妖书且辱之诸生大哗巡抚王恕以闻东厂尚铭亦发其事诏斩臣于被害州县黜敬充孝陵卫净军　　陈准
按大政纪东厂自尚铭弄权害人中外切齿准直隶顺德人为人平恕清俭及铭败代掌厂事令军校曰大逆者告我非此则有司之事也毋与焉由是中外安之久之有欲入人罪并籍没其家者令准按之准不忍逡巡屡日整衣冠闭门自缢死士论惜之　　何鼎按明外史宦官传鼎余杭人一名文鼎性忠直弘治初为长随上疏请革传奉官为侪辈所忌寿宁侯张鹤龄兄弟出入宫禁尝侍内庭宴帝如□鹤龄倚酒戴帝冠且与宫人戏鼎心怒他日鹤龄复窥御帷鼎持大瓜欲击之张皇后衔鼎鼎奏言二张私入禁掖无人臣礼皇上若用臣臣必有以报后遂激帝怒下鼎锦衣狱问有主使乎鼎曰有问谁耶曰孔子孟子也给事中庞泮御史吴山及尚书周经主事李昆进士吴宗周先后论救俱不纳后竟使太监李广杖杀鼎帝追思之赐祭勒其文于碑是时中官多守法奉诏出镇者福建邓原浙江麦秀河南蓝忠宣府刘清皆廉洁爱民兵部上其事赐敕旌励　　萧敬
按明外史何鼎传司礼太监萧敬者历事英宗宪宗谙习典故善鼓琴帝尝语刘大夏曰萧敬朕所顾问然未尝假以权也独李广蒋琮得帝宠任后二人俱败而敬至世宗朝九十余始卒　　李广
按明外史宦官传广孝宗时太监也以符箓祷祀蛊帝帝颇信其术皇亲以下皆父事广广因为奸弊矫旨授传奉官如成化间故事四方争纳贿赂又擅夺畿内民田专盐利巨万起大第引玉泉山水前后绕之给事中叶绅御史张缙等交章论劾帝任广如故十一年广劝帝建毓秀亭于万岁山亭成幼公主殇未几清宁宫灾日者言广建亭犯岁忌太皇太后恚曰今日李广明日李广果然祸及矣广惧自杀既死帝疑广有异书使使即其家求之得赂籍以进多文武大臣名馈黄白米各千百石帝惊曰广食几何广家亦甚隘岂能容是米哉左右曰黄米者黄金白米者白银也帝怒下法司究交结广者于是给事御史疏纠武臣保国公朱晖以下八人文臣吏部尚书屠滽以下二十余人寿宁侯张鹤龄为解帝寝勿治广初死时司设监太监为请祠额葬祭及是大学士刘健等言广罪恶显着尚蒙恩泽非国典帝乃罢给祠额犹赐祭　　蒋琮
按明外史宦官传琮大兴人事孝宗掌印绶监有小才伪为正论以迎合帝指李孜省遣戍遇赦琮言孜省罪大不可宥械入京掠死帝韪之命守备南京沿江芦场旧隶三厂成化初江浦县田多沉于江而濒江生沙洲六县民请耕洲补沉江田洲与芦场近又瓦屑坝废地及石城门外湖地故给民承业输租守备厅皆不隶三厂太监黄赐为守备时受奸民献俱指为芦场尽收其利民已失业而岁额租课仍责偿之民孝宗立县民相率诉于朝下南京御史姜绾等覆按琮始至移御史使断归三厂弘治二年绾等劾琮与民争利且用揭帖抗诏旨刑部尚书何乔新请行南京法司勘从之琮条辨绾疏而泛及御史刘恺方岳等及南京诸司违法事且言绾与乔新及主事曾望宏皆李孜省同乡代为报复其年星变给事中韩重请斥琮及太监郭镛范麒麟等以弭天怒会太监陈祖生奏户部主事卢锦给事中方向私种南京后湖田亦发南法司勘后湖者洪武时置黄册库其中令主事给事中各一人守之百司不得至岁久湖塞锦向于湖滩稍种蔬伐苇给公用故为祖生所奏勘未竟适郭镛奉使两广道南京亦乘舟往观焉御史孙纮等因劾镛擅游禁地镛怒归诉于帝言锦向违法事多府尹杨守随勘锦向失出御史不劾奏独绳内臣帝乃遣太监何穆大理寺少卿杨谧再勘后湖田而绾琮更讦奏不止因令穆等并核之明年穆谧奏湖田事实褫锦职谪守随向以下官有差又勘琮不当受献地私嘱勘官所讦御史违法及乔新望宏为孜省奸党皆诬绾等劾琮亦多不实□宜逮治诏独逮绾等命琮所占官房酒楼地悉归之官御史伊宏给事中陈璚等皆言不宜以一内臣而置御史十人于狱不听狱上绾等俱鑴级调外宥琮不问时刘吉窃柄素恶南京御史劾己故兴此狱尚书王恕李敏给事中赵竑御史张宾先后言琮绾同罪异罚失平亦不纳琮由是益无忌久之琮复劾郎中姜性修运河不法帝命给事中任纶郎中盛弘御史刘玮往勘琮又奏纶等潜易故案并言兵部员外郎袁侵蚀船价罪亦连性性疏辨会广洋卫指挥石文通亦奏琮僭侈杀人掘聚宝山伤皇陵气及殴杀商人占役军匠侵夺官地私造马船诸罪再遣使核治事皆实琮免死充孝陵净军性亦罢归　　刘瑾
按明外史宦官传瑾兴平人本谈氏子也幼自宫投中官刘姓者以进因冒其姓孝宗时坐法当死得免居常郁郁切齿廷臣武宗即位掌钟鼓司慨然慕王振之为人性狠戾有口辨与马永成高凤罗祥魏彬丘聚谷大用张永等相要结日以鹰犬歌舞角抵之戏与帝狎导帝微行帝大欢乐之人号八虎寻改瑾内官监总督团营帝渐信用瑾孝宗遗诏罢中官监枪及各城门监局瑾皆格不行而劝帝令内臣镇守者各贡万金奏置皇庄渐增至三百余所畿内大扰外廷知八人诱帝游宴大学士刘健谢迁李东阳骤谏不听尚书张升给事陶谐胡煜杨一瑛张襘御史王涣赵佑南京给事御史李光翰陆昆等皆疏论之不听五官监候杨源以星变陈言帝意颇动终不能改也健迁等遂连疏争之未下会户部尚书韩文率诸大臣请诛瑾等帝乃使司礼太监陈宽李荣王岳至阁议遣瑾等居南京三反健等执不可尚书许进曰过激将有变健等不从王岳者素謇直与太监范亨徐智心嫉八人具以健等语告帝且言阁臣议是健等方约文及诸九卿诘朝伏阙面争而岳从中应之诛瑾等吏部尚书焦芳驰白瑾瑾乃率永成等夜伏帝前环泣帝心动瑾因曰害奴等者王岳也帝曰何也瑾曰岳结阁臣欲制上出入故先去所忌耳且鹰犬何损万几若司礼监得人左班官安敢如此帝大怒立命瑾掌司礼监永成骤掌东厂大用掌西厂而夜收岳及亨智充南京净军旦日诸臣入朝将伏阙知事已变于是健迁东阳皆求去帝独留东阳而令焦芳入阁追杀岳亨于途棰智折臂时正德元年十月也寻以他事革韩文职举朝大骇给事中吕翀刘请留健迁不报守备南京武靖伯赵承庆传翀疏示府尹陆珩珩遍示诸司尚书林瀚见而叹息南京给事中戴铣等御史薄彦徽等合疏言元老不可去宦竖不可任瑾激帝怒尽逮之给事中六人御史十五人并翀悉予杖而鑴珩瀚官勒致仕削承庆半禄南京副都御史陈寿御史陈琳王良臣主事王守仁复以救铣等谪杖有差瑾既得志乃毛举官僚细过散布校尉远近侦伺使人救过不赡因颛擅威福悉遣党奄分镇各边叙大同功迁擢官校至一千五百六十余人又传旨授锦衣官数百员通鉴纂要成瑾诬诸翰林纂修官誊写不谨皆被谴而命文华殿书办官张骏等改誊及进呈超拜官秩骏由光禄卿擢礼部尚书他授京卿者数人装潢匠役悉授官不与誊写者亦窜名显擢山西布政俞俊当罢贿瑾即留任诬主事王纶御史潘镗为刘大夏王岳党勒致仕杖杨源至死用枷号法枷给事中吉时御史王时中郎中刘绎张玮尚宝卿顾璇副使姚祥参议吴廷举等□摭小故枷濒死始释而戍之其余枷死者无数逮郎中李梦阳下狱几僇死锦衣狱徽纆相属恶锦衣佥事牟斌善视狱囚也予杖锢之南京大臣张敷华杨守随张升闵珪等相继罢去瑾每奏事必侦帝弄鹰犬时帝厌之亟麾去曰吾用若何事乃混我自此大小事皆瑾专决不复白帝二年三月瑾召群臣跪金水桥南宣示奸党大臣则大学士刘健谢迁尚书韩文杨守随张敷华林瀚部曹则郎中李梦阳主事王守仁王纶孙盘黄昭词臣则检讨刘瑞言路则给事中汤礼敬陈霆徐昂陶谐刘艾洪吕翀任惠李光翰戴铣徐蕃牧相徐暹张良□葛嵩赵士贤御史陈琳贡安甫史良佐曹闵王弘任诺李熙王蕃葛浩陆昆张鸣凤萧干元姚学礼黄昭道蒋钦薄彦徽潘镗王良臣赵佑何天衢徐珏杨璋熊卓朱廷声刘玉等皆海内号忠直者也又令六科寅入酉出使不得息以困苦之令文臣毋辄予封诰锦衣指挥杨玉劾府丞周玺轻武臣不用申状瑾怒杖杀玺御史李高副使张天衢兰州知州姜闳与游击徐谦互讦瑾右谦戍高等又更旧制凡群臣奉使不得过家给假逾十日者停职任皆以痛绳文吏宁王宸濠图不轨赂瑾求复护卫瑾予之濠反谋遂成瑾不学每批荅章奏皆持归私第与妹婿礼部司务孙聪华亭大猾张文冕相参决文冕聪不文辞率鄙冗焦芳为色之东阳俯首而已侍郎郝志义卒其子序请恤瑾恶志义勿予且罪序又以序所坐轻杖谪刑部主事李璋以失出削御史金洪恤刑主事赵廉籍又以论劾过当褫故御史吕镗有罪人溺水死乃坐御史匡翼之罪尝求学士吴俨金不应怒又听都御史刘宇谗怒御史杨南金时方大计外吏瑾忽批奏尾并落俨南金职夺魏家店民田为皇庄夺无锡县田与魏国公徐擅授播州土司杨斌为四川按察使用私人文贵为大同巡抚贵请太仓金筑墩台入瑾者三之一越次擢王琼吏部侍郎贿不足旋改南京擢行太仆丞陈玑为太仆丞至令奴婿闾洁督山东学政瑾威权益盛公侯勋戚以下莫敢钧礼每私谒相率跪拜诸章奏先具红揭投瑾号红本然后上通政司号白本皆称刘太监而不名都察院奏谳误名瑾瑾怒詈之都御史屠滽恐率属跪谢乃已三年瑾托言边仓刍粟多朽腐奏每岁九月遣使察核于是都御史周南张鼐马中锡汤全刘宪布政以下官孙禄冒政方矩华福金献民刘逊郭绪张翼郎中刘绎王荩等并以赦前罪被逮下锦衣狱追补边粟宪至瘐死又察盐课杖巡盐御史王润逮前运使宁举杨奇等察内甲字库谪尚书王佐以下百七十三人复创罚米法尝忤瑾者皆擿发输边故尚书雍泰马文升刘大夏韩文许进都御史杨一清李进王忠侍郎张缙给事中赵士贤任良□御史张津陈顺乔恕聂贤曹来旬等数十人悉破家死者系其妻孥其年夏御道有匿名书诋瑾所行事瑾矫旨召百官跪奉天门下瑾立门左诘责日暮收五品以下官尽下狱其明日大学士李东阳申救瑾亦微闻此书乃内臣所为始释诸臣而主事何釴顺天推官周臣进士陆伸已暍死矣是日太监李荣以冰瓜啖群臣瑾见而恶之瑾欲令武士于各官家收□太监黄伟曰彼为此事虽妻子不知安肯留□瑾乃已伟见僵仆者数人复言书所指皆为国为民事挺身自承虽死不失为好男子奈何枉累他人瑾怒即日传旨荣私宅间住伟南京间住时东厂西厂缉事人四出道路惶惧瑾复立内行厂尤酷烈中人以微法无得全者又悉逐京师佣令寡妇尽嫁丧不葬者焚之万姓汹汹几致乱追论岑猛叛事谪戍刘大夏潘蕃革伏羌伯毛锐禄秩又逮前御史葛浩陆昆至再杖之系靖海卫百户张琮等追籽粒籍故通政强珍家其二子论死都给事中许天锡欲劾瑾惧弗克怀疏自缢给事中周钥勘事归道淮安贷金赂瑾度弗给自刭而御史储珊奉使独以所劾多升俸明年瑾奏于朝阳门建元明宫夺猫竹厂地以益之方广数百顷毁庐舍发冢墓无算瑾追怨刘健谢迁不已会浙江举怀才抱德之士余姚周礼徐子元许龙上虞徐文彪瑾曰何余姚隐士之多也矫旨下四人狱坐充军罚布政按察诸官米而以迁籍余姚革其职仍令余姚人毋授京官且并革健职张彩言于瑾曰今天下所馈遗公者非必皆私财也往往贷京师归则以库金偿公何为敛怨贻患瑾然之会御史欧阳云马昊胡节郑宣给事中吴仪邵天和沈照侍郎张鸾少监李宣锦衣指挥同知赵良等以故事入赂瑾皆举发致罪乃遣给事御史十四人分道盘察令下有司争厚敛以补帑所遣人率阿瑾意专务搏击给事中李淳御史仇惠察延绥劾尚书顾佐锺韩文以下三十九人御史乔岱察浙江急责盐运使杨奇以下二十七人逋课奇死至鬻其女孙而给事中安奎潘希曾御史赵时中阮吉张彧刘子厉以无重劾下狱奎彧枷且死李东阳疏救始释为民希曾等亦皆杖斥给事中曾大显降浙江布政司照磨御史刘金降桃源县丞仍各予杖亦皆以盘察忤瑾意也瑾又矫旨籍故都御史钱钺徙谪其妻子籍礼部侍郎黄景坐充军分徙其家人毋令同地后又籍故尚书秦纮株及巡抚朱钦罚米凡瑾所逮捕一家犯邻里皆坐或瞰河居者以河外居民坐之屡起大狱□号遍道路先是焦芳以其子黄中殿试不得一甲怒瑾亦恶翰林官素不下己及孝宗实录成翰林预纂修者当迁秩芳说瑾翰林官当扩充政事于是侍讲吴一鹏编修顾清等十六人俱调南京六部是时内阁焦芳刘宇吏部尚书张彩兵部尚书曹元锦衣卫指挥杨玉石文义皆为瑾腹心变更旧制令天下巡抚入京受敕输瑾赂延绥巡抚刘盂不至逮下狱宣府巡抚陆完后至吏部劾之几得罪既赂乃令试职视事都指挥以下求迁者瑾□书片纸曰某授某官兵部即奉行不敢复奏边将失律赂入即不问有反升擢者镇西将军曹雄至为子娶瑾侄以相倚重都给事中李宪御史颜正等竞奔走其门诋刘健谢迁刘大夏等为奸邪请追夺封诰瑾大喜追夺者凡数十人瑾又遣其党丈边塞屯地户部侍郎韩福丈辽东诛求苛刻边军不堪焚公廨守臣谕之始定给事中高淓丈沧州所劾治六十一人至劾其父高铨以媚瑾五年刑部谳占城国使人亚刘谋逆狱上刘本江西万安人瑾忽矫旨言江西土俗刁敝如彭华李裕尹直等咸干物议其裁乡试额五十名仍禁授京秩如余姚以焦芳恶华故也瑾又自增陕西乡试额至百名亦为芳增河南额至九十名以优其乡士云其年帝大赦瑾峻刑自如刑部尚书刘璟无所弹劾瑾诟之璟惧劾其属王尚宾等三人瑾乃喜给事中郗夔核榆林功惧失瑾意自缢死给事中屈铨祭酒王云凤皆请编瑾行事着为律令大理评事罗侨独抗疏指斥时政瑾怒鑴秩去四月安化王置鐇反檄数瑾罪瑾始惧匿其檄而起都御史杨一清太监张永为总督讨之初刘健等纠八虎瑾尤狡猾为七人所推及专政七人有所请瑾俱不应永成大用等俱怨瑾又欲逐永永以谲免及永出师还与一清言欲诛瑾一清为画策永意遂决瑾好招致术士有俞日明等妄言瑾从孙二汉当大贵瑾因是遂谋不轨兵仗局太监孙和数遗以甲仗两广镇监潘午蔡昭又为造弓弩瑾皆藏于家会瑾兄都督同知景祥死京师私语籍籍谓瑾将以八月十五日俟百官送葬因作乱适永捷疏至将以是日献俘瑾使缓其期欲俟成事并禽永或以告永遂先期入献俘毕帝置酒劳永瑾等皆侍及夜瑾退永出寘鐇檄因奏瑾不法十七事帝已被酒俛首曰瑾负我永曰此不可缓缓则奴辈皆虀粉陛下安所归乎永成等亦助之乃命长随四人往帝乘马随后瑾出遂执之夜开东华门系于菜厂分遣官校封其内外私第次日晏朝后帝出永奏示内阁降瑾奉御谪居凤阳及帝亲籍其家得伪玺一穿宫牌五百及衣甲弓弩衮衣玉带诸违禁物又所常持扇内藏利七首二金银数百万珠玉宝玩无数始大怒曰奴果反趣付狱于是六科给事中谢讷十三道御史贺泰等列奏瑾十九大罪请加诛僇命百官鞫于午门外瑾具服诏磔于市枭其首榜狱词处决图示天下怨家争购其肉有生啖之者二汉等十五人及石文义杨玉张文冕等俱就戮张彩狱毙磔其尸曹雄韩福充军其党自阁臣焦芳刘宇曹元而下尚书毕亨朱恩等共六十余人皆降谪已廷臣奏瑾所变法吏部二十四事户部三十余事兵部十八事工部十三事诏悉厘正如旧制　　谷大用
按明外史宦官传大用者瑾掌司礼监时提督西厂分遣官校远出侦事江西南康民吴登显等三家五月五日为竞渡校归白大用诬以擅造龙舟籍其家天下皆重足屏息建鹰房草场于安州夺民田无数瑾诛大用辞西厂未几帝复欲用之大学士李东阳力谏乃止六年刘六刘七反命大用总督军务偕伏羌伯毛锐兵部侍郎陆完讨之大用驻临清召边将许泰郄永江彬刘晖等入内地听调遣久之无功会贼过镇江狼山遇飓风舟覆陆完兵至歼之遂封大用弟大□为永清伯而先时平置鐇时其兄大宽已封高平伯矣其义子冒升赏者不可胜纪在军中无他长视官军破贼则争取子女金帛贼逸则割良民首上功先后费帑金二百余万世宗立以迎立功赐金币给事中阎闳极论之寻降奉御居南京已召守康陵嘉靖十年籍其家　　魏彬
按明外史谷大用传彬当瑾时总三千营瑾诛代掌司礼监其年叙宁夏功封弟英镇安伯马永成兄山亦封平凉伯彬益贵显用事与江彬婚相倚为奸利太监张忠于经苏进等皆彬党也世宗立彬不自安为英辞伯爵诏改都督同知世袭锦衣指挥使给事中杨秉义徐景嵩吴岩皆言彬附和逆瑾结姻江彬宜置极典帝宥不问已而御史复论之始令闲住　　张忠按明外史宦官传忠霸州人正德时为御马监太监性凶暴侍豹房数谈武艺诱帝巡幸边塞结霸州盗张茂为弟所剽掠半入忠家茂因得入豹房侍帝蹴鞠河间府参将袁彪捕茂急忠为置酒召彪使茂偕坐属彪曰此我弟也毋相厄又谓茂曰袁将军许尔矣尔自今勿犯河间彪畏忠唯唯而已宁王宸濠谋逆忠先与臧贤钱宁等受其赂及贤宁败忠独免帝南征次良乡忠邀帝幸其第会都御史王守仁奏捷至忠及江彬劝帝纵宸濠使再战而帝自禽之帝亦欲溯湖湘浮江汉遍览苏杭江浙之胜闻忠等言大悦至南京乃命忠偕许泰往捕余党忠益恣行威虐杀僇无辜民不胜扰　　张雄
按明外史宦官传雄者以司礼太监侍豹房有宠与张忠张锐□恣肆用事时号三张宸濠欲结纳雄锐赂伶人臧贤以通锐赂太监商忠少监卢明以通雄馈各万计自是相问遗不绝濠有所奏请二人必助成之以至于叛初雄怨其父听后妻言逐己致使自宫既贵拒父不得见同侪劝之乃召父至垂帘杖之已相抱泣奏授父千户寻超授右都督后张永发宸濠结纳事忠明俱论斩雄下狱　　张锐
按明外史宦官传锐掌东厂又侍豹房恃宠恣横势焰熏灼尝因捕妖言刘学孟贵功加禄米至一百二十石内官秩止四品加禄十二石准文一级百二十石则十级矣其坏乱祖制如此每缉事先令逻卒诱愚氓为奸已乃捕之得贿则释所获不可胜纪挠诸司权稍拂意即中以祸人尤畏之是时侍帝豹房者又有孙和刘养佛保赵林马英刘拳周昂等而于经吴经苏进尤亲于经性贪黩诱帝开皇店于九门及通州宣大诸镇侵牟不訾建香山碧云寺极其巍焕特邀帝幸焉又为帝治御女药帝因此阳痿十余年不入大内遂至绝嗣后忤旨命安置内书堂受翰林约束自是不得见帝而死　　吴经
按明外史张锐传经从帝南巡先至扬州夺民居壮丽者改为提督府密侦诸寡妇处女在所夜半诈言驾至令通衢燃炬经遍入所侦家略诸妇女以出纳府中号哭震远近寻分送院寺许以金赎贫者或忿恚自经　　苏进
按明外史张锐传进侍帝于豹房最为亲旦夕不离左右首导帝巡幸帝南征还寝疾豹房惟进及陈敬二人侍语之曰朕病不可为矣尔等与张锐可召司礼监以朕意达皇太后天下事重其与辅臣议处之前此事由朕自□非若曹所能预也世宗立用御史王钧萧淮等言张忠于经苏进发孝陵卫充军张雄张锐等下都察院鞫治悉革其弟侄爵荫海内快焉他若刘祥廖堂王堂史宣杜甫者皆于武宗时奉使贪横所至为民害者也　　刘允
按明外史宦官传允者武宗朝司设太监也正德十年奉敕往乌思藏迎番僧号活佛者赐法王金印以珠琲为旛盖黄金为器皿所赍珠宝金币以百余万计内府积贮为空廷臣交谏不听舟至临清运艘为之阻截比入峡连属二百余里住成都岁余治入番供具又以数十万计公私匮竭既至其僧惧中国诱诛不敢出允怒欲胁之为番人所袭尽亡其宝赂器甲将校死者二人士卒数百人伤者半之允得良马走免及归武宗已崩允遂获罪　　张永
按明外史宦官传永保定新城人武宗初总神机营与刘瑾为党居八虎之一既见瑾行事遂恶之为人多智颇好附正人正德五年三月瑾言于帝将黜永居南京永觉之直趋帝前诉瑾陷己帝召瑾质之语相橕永拳殴瑾帝令谷大用等置酒为解由是与瑾不合安化王寘鐇反帝令永及右都御史杨一清往讨临发帝戎服幸东华门送永命兵部给金关防金瓜钢斧以行宠遇甚盛瑾益心忌而帝方向永无以间也及师出置鐇已擒永遂率五百骑抚定余党还次灵州与一清言欲奏瑾不法事一清曰彼在帝左右公言能保必入乎不如以智图之因为画诛瑾策语详一清传永大喜曰善及驰还遂奏诛瑾于是英国公张懋兵部尚书王敞等奏永辑宁中外两建奇勋宜锡封爵遂封永兄富为泰安伯弟容为安定伯天下皆颂永功涿州男子王豸涅刺龙形及人王字于足永以为妖禽之兵部尚书何鉴请加恩永帝下廷臣议永欲身自为侯引刘马儿郑三保故事以风廷臣刘马儿者刘永诚郑三保者郑和也阁臣辩二人非身受永意沮乃佯辞免恩泽吏部尚书杨一清因言宜听永让以成其贤会永同类方忌之事竟已久之库官吴纪盗库金七千为御用监丘聚所发纪言受永指永坐闲住九年北寇大入塞命永督宣府大同延绥军御之寇退乃还宁王宸濠反都御史王守仁既禽之矣帝听张忠等言南征命永率边兵二千人先行守仁槛车送宸濠永以帝意遮守仁欲纵宸濠归鄱阳湖俟帝至与战守仁执不可至杭州诣永永拒不见守仁叱门者径入大呼曰我王守仁也来与公议国家事何拒我永见守仁忠愤慷慨为气慑守仁因极言江右荼毒已甚王师至乱将不测永大悟乃曰永以群小在侧欲保护圣躬故来耳非欲攘功也虽然公所槛与俱来者宜归我守仁曰吾何用此即以宸濠付永而与永偕还江西时张忠等已从大江趋南昌辱知府伍文定方穷治逆党见永及守仁至大沮永留数旬促忠同归械宸濠献于南京是时微永江西几再乱忠等屡谮守仁赖永营救始解武宗崩永提督九门防奸制变着辑宁劳世宗立御史萧淮等奏谷大用丘聚辈蛊惑先帝党恶为奸并及永永复闲住未几淮复劾永前在江西擅权纳贿故纵逆党辄以私忿械系无辜今虽多辨释而瘐死含□者尚不可数计宜置法典以谢天下乃降永奉御司香孝陵嘉靖八年大学士杨一清张璁等奏言永定置鐇诛刘瑾扈武宗南征使江彬不敢萌异志功大不可泯帝乃起永掌御用监提督团营兼神机营操练未几卒当世宗朝张佐鲍忠麦福黄锦皆由兴邸旧人入掌司礼或督东厂并历二三十年无大过恶故宦官之祸独嘉靖一朝少杀云　　李芳
按明外史宦官传芳穆宗朝内官监太监也帝初立芳以能持正见信任初世宗时匠役徐杲以营造躐官工部尚书修芦沟桥所侵盗万计隆庆元年二月芳劾之时杲已削官乃下狱遣戍杲属冒太仆少卿者一人苑马卿二人布政司参议二人郎中一人员外郎三人鸿胪丞光禄署正等衔以百数芳悉奏请裁汰冗冒为清而是时司礼诸阉有滕祥孟冲陈洪者方有宠争倾国帑饰奇技淫巧以悦帝意作鳌山灯导帝为长夜饮数不视朝芳切谏帝不悦祥等复媒孽之帝遂怒落职闲住二年十一月复命杖芳八十下刑部狱监禁待决尚书毛恺等言芳罪状未明臣等莫知所置诘非所以示天下公帝曰芳事朕无礼其锢之芳锢祥等益横前司礼太监黄锦已革荫锦死祥奏用其侄浦袭原荫工部尚书雷礼世宗时以土木容悦至是知公论不予劾祥事事掣肘如传造箱柜采办漆器修补坛庙乐器祥辄自加征糜费巨万而工厂存留大木斩截任意用违其材臣礼力不能争乞早赐罢帝不罪祥而令礼致仕冲传旨下海户王印于镇抚司论戍充军法司不预闻肃怀王薨辅国将军缙其季父也求袭冲纳其厚贿为之内主礼部引故事执不可给事中周诗御史刘良□等皆争之帝不听竟封为肃王洪尤贪肆窃柄内阁大臣亦有因之以进者三人所糜国帑无算帝享太庙皆冠进贤冠服祭服以从爵赏辞谢与六卿埒廷臣论劾者太常少卿周怡以外补去给事中石星李已陈吾德御史詹仰庇尚宝丞郑履淳皆廷杖削籍三人各荫锦衣官至二十人而芳独久系狱四年四月刑科都给事中舒化等以热审届期请释芳等部议芳等二十五人已瘐死其六存者并宜释放诏释芳充南京净军其他获释者九人　　冯保
按明外史宦官传保深州人嘉靖中为司礼秉笔太监隆庆元年提督东厂兼掌御马监事时司礼掌印者缺保以次当得之适不悦于穆宗大学士高拱荐御用监陈洪代保由是疾拱及洪罢保愈欲得之而拱复荐用孟冲冲故掌尚膳监者例不当掌司礼保疾拱弥甚乃与张居正深相结谋去之会居正亦欲去拱专柄两人交益固穆宗得疾保属居正豫草遗诏草成遣使授保适为拱所见面责居正曰我当国奈何独与中人具遗诏居正面赤但曰公宥我容我改过拱亦益恶保思逐之穆宗甫崩保言于后妃斥孟冲而夺其位又矫遗诏令与阁臣同受顾命及帝登极保升立宝座旁不下举朝大骇保既掌司礼又督东厂兼总内外势益张拱以主少国疑虑为社稷患乃讽六科给事中程文等十三道御史刘良□等交章历数其奸而给事中雒遵陆树德又特疏论列拱意疏下即拟旨逐保保乃匿其疏而亟与居正定谋遂逐拱去初穆宗崩拱于阁中大恸曰十岁太子如何治天下保闻立遣其党谮于后妃曰拱斥太子为十岁孩子如何作人主后妃大惊太子闻之亦色变故保之谗言易入乃拱去而保之憾犹未释万历元年正月有王大臣者伪为内侍服入干清宫被获下东厂保欲缘此族拱与居正谋令家人辛儒饮食之纳刃其袖中俾言拱怨望遣刺帝大臣许之逾日锦衣都督朱希孝等会鞫大臣疾呼曰许我富贵乃掠治我耶希孝惧不敢鞫而罢会廷臣杨博葛守礼等保持之居正亦迫众议微讽保保意稍解乃以生漆酒喑大臣而移送法司坐斩拱获免由是举朝皆恶保而不肖者多因之以进慈圣太后遇帝严保倚太后势数挟持帝帝甚畏之时与小内竖戏见保入辄正襟危坐曰大伴来矣所昵孙海客用为干清宫管事牌子屡诱帝夜游别宫小衣窄袖走马持刀又数进奇巧之物帝深宠幸保皆言于太后后召帝切责帝长跪受教惶惧甚保属居正草帝罪已手诏令颁示阁臣词过挹损帝年已十八览之内惭然迫于太后不得不下居正乃上疏切谏又缘保意劾去司礼秉笔孙德秀温太及掌兵仗局周海而令诸内侍俱自陈由是保所不悦者斥退殆尽时八年十一月也保善琴能书帝初甚重之屡赐牙章曰光明正大曰尔惟盐梅曰汝作舟楫曰鱼水相逢曰风云际会所以待之甚隆后保益横肆即帝有所赏罚非出保口无敢行者帝积不能堪而保内倚太后外倚居正帝不能去也然保亦时引大体内阁产白莲翰林院有双白燕居正以进保使使谓居正曰主上冲年不可以异物启其玩好又能约束其子弟不敢肆恶都人亦以是称之居正固有才其所以得委任专国柄者由保为之左右也然保性贪其私人锦衣指挥徐爵内官张大受恃势招权利罔厌大臣亦多与通保居正内外相隔爵为交关语言且数用计使两人相疑旋复相好两人皆在爵术中事与筹画爵夜至禁门守卫者不敢诘其横如此居正之夺情及杖吴中行等保有力焉及居正死其党虑有更张咸结保自固居正以遗疏荐其座主潘晟入阁保即遣官召之御史雷士桢王国给事中王继光相继言其不可用晟中途疏辞内阁张四维度申时行不肯为晟下拟旨允之帝即报可保时病起诟曰我小恙遽无我耶皇长子生保欲封伯爵四维以无故事难之拟荫弟侄一人都督佥事保怒曰尔由谁得今日而负我御史郭惟贤请召用吴中行等保责其党救谪之吏部尚书王国光罢保辄用其乡人梁梦龙代爵大受等犹窃权如故然是时太后久归政保失所倚而帝又积怒保东宫旧阉张鲸张诚乘间陈其过恶请令闲住帝犹畏保曰若大伴上殿来我如何处置鲸曰既有旨保安敢复入帝悟乃从之会御史李植江东之弹章入遂谪保奉御南京安置其弟佑从子邦宁并官都督亦削职大受及其党周海何忠等八人悉贬小火者司香孝陵已而尽籍其家保金银百余万珠宝瑰异称是庄田宅舍亦皆没入复逮佑邦宁下狱悉瘐死大受等所籍亦不赀内库为之充牣爵下诏狱与大受子皆烟瘴永戍保之发南京也太后问故帝曰老奴为张居正所惑无他过行且召还时潞王将婚所需珠宝未备太后间以为言帝曰年来无耻臣僚尽货以献张冯二家其价骤贵虽仅一二费赀数万太后曰已籍矣必可得帝曰奴黠猾先窃而逃未能尽得也其时御史毛在劾锦衣都督刘守有奉命籍罪人家与其僚属张昭庞清冯昕等多所隐没昭等亦下诏狱保竟卒于南京说者谓帝之好货由张冯二家所籍多故后多行籍没之法云　　张鲸
按明外史宦官传鲸新城人太监张宏名下也内竖初入宫必投一大珰为主谓之名下云冯保用事鲸害其宠为帝画策害保宏侦知之谓鲸曰冯公前辈且有骨力不宜去之鲸不听既谮逐保宏遂代保掌司礼监而鲸掌东厂宏无过恶颇着贤声万历十二年卒张诚代掌司礼监十八年鲸罢东厂诚兼掌之二十四年春以诚联姻武清侯擅作威福降奉御司香孝陵籍其家弟侄张勋等皆削职治罪鲸性刚果帝倚任之其在东厂兼掌内府供用库印颇为时相所惮而其用事司房邢尚智招权受赇万历十六年冬御史何出光劾鲸及其党鸿胪序班尚智与锦衣都督刘守有相倚为奸专擅威福罪当死者八赃私未易缕指帝命鲸策励供事而削尚智守有职余党法司提问给事中陈尚象吴文梓杨文焕御史方万策崔景荣复相继论列报闻法司奏鲸等赃罪尚智论死鲸被切责不罪给事中张应登再疏论之不听御史马象干疏争并劾内阁阿纵大学士申时行等自请赐罢吏部尚书杨巍等乞将鲸正法以泄众忿帝不听时行等辞而命下象干诏狱时行及同官许国王锡爵皆上疏申救帝乃留象干疏于中给事中李沂复抗疏攻鲸且谓帝纳鲸金宝故宽鲸罪帝大怒言沂等为张居正冯保报复下沂诏狱狱上命杖六十削其官时行等力救不听鲸迫众论乞罢乃命私家闲住时论颇谓张诚与鲸交恶朝臣有所恃以故力攻之已而南京御史俞咨禹请正鲸罪帝报已有旨南京兵部尚书吴文华率南九卿请罪鲸而宥言者不听文华遂乞休去未几帝复召鲸入给事中陈与郊御史贾希夷南京吏部尚书陆光祖给事中徐常吉御史王以通等皆言鲸随进随退为国家大忧俱不报最后大理评事雒于仁上酒色财气四箴指鲸以贿复进帝怒甚召申时行等入毓德宫命治于仁而召鲸至令时行等传谕责训之鲸宠由是渐衰尚智后减死充军　　陈增
按明外史宦官传增神宗朝矿税太监也帝心颇好利左右数以利尝之万历十二年房山县民史锦奏请开矿通政司倪光荐为上之帝下抚按查勘不果行十六年中使祠五台山还言紫荆关外广昌灵丘有矿砂可作银冶帝闻之心喜以大学士申时行等言不得已命塞矿洞十八年易州民周言张世才复言阜平房山各产矿砂请遣官开矿时行等仍执不可至二十年宁夏用兵费帑金二百余万其冬朝鲜用兵首尾八年费帑金七百余万二十七年播州用兵又费帑金二三百万三大征踵接国用大匮而二十四年干清坤宁两宫灾二十五年皇极中极建极三殿灾营建乏资计臣蒿目矿税由此大兴其遣官自二十四年始是时千户仲春复请开矿廷臣皆言非便帝决意行之阁臣赵志皋张位陈于陛沈一贯不能沮或曰位盖默赞其事云其后言矿者争走阙下中使四出真保蓟永则王亮昌黎迁安则田进昌平横岭涞水珠宝窝山则王忠真定复益以王虎并采山西平定稷山浙江则曹金后代以刘忠陕西则赵钦山西则张忠河南则鲁坤广东则李凤李敬云南则杨荣辽东则高淮江西则潘相福建则高采湖广则陈奉而增奉敕开采山东他若通湾天津临清湖口仪真苏杭皆有税监两淮则有盐监广东则有珠监或专遣或兼摄大珰小监纵横绎骚吸髓饮血以供进奉大率入公帑者不及什一而天下萧然生灵涂炭矣二十四年增始至山东即劾福山知县韦国贤帝为逮问削职益都知县吴宗尧抗增被陷几死诏狱巡抚尹应元奏增二十大罪亦罚俸已复命增兼征山东店税与临清税监马堂相争帝为和解使堂税临清增税东昌增势益横其党内阁中书程守训中军官同治等自江南北至浙江大作奸弊称奉密旨搜金宝募人告密诬大商巨室藏违禁物所破灭什伯家杀人莫敢问御史刘曰梧具以状闻盐务少监鲁保亦奏守训等阻塞盐课帝俱弗省久之凤阳巡抚李三才劾守训奸赃增惧因搜得守训违禁珍宝及赃银四十余万闻于朝命械入京鞫治乃论死增肆恶山东十年至三十三年始死　　陈奉
按明外史宦官传奉御马监奉御也万历二十七年二月命征荆州店税兼采兴国州矿洞丹砂及钱厂鼓铸事奉兼领数使恣行威虐每托巡历鞭笞官吏剽劫行旅商民恨剌骨乃伺奉自武昌抵荆州时聚数千人噪于涂竞掷瓦石奉走免遂诬襄阳知府李商耕黄州知府赵文炜荆州推官华□荆门知州高则巽黄州经历车任重等煽乱帝为逮□任重而谪商耕等官兴国州奸人漆有光讦居民徐鼎等掘唐相李林甫妻杨氏墓得黄金巨万腾骧卫百户仇世亨奏之帝命奉括进内库奉因毒拷责偿且悉发境内诸墓巡按御史王立贤言所掘墓乃元吕文德妻非林甫妻奸人讦奏语多不雠请罢不治而停他处开掘不报二十八年正月奉奏武昌民千余于去年腊月蜂涌臣署抛砖击臣仅以身免二月南京吏部主事吴中明奏湖广激变情形言奉吓诈官民僭称千岁其党至直入民家卧房奸淫妇女或掠入税监府内王生员之女沈生员之妻皆被逼辱以致士民公愤涌至万余甘与奉同死抚按三司护之数日仅而得全而巡抚支可大曲为蒙蔽天下祸乱将何所底大学士沈一贯亦言陈奉入楚始而武昌一变继之汉口黄州襄阳武昌宝庆德安湘潭等处变经十起几成大乱乞大沛弘仁以收楚民之心帝皆置不问奉复使人开榖城矿不获胁其库金为县民所逐武昌兵备佥事冯应京劾奉十大罪奉随奏疏诬之即降应京杂职奉又开枣阳矿知县王之翰以显陵近执不可奉劾之翰并及襄阳通判邸宅推官何栋如给事中田大益御史李以唐等合疏为之翰等言帝不听缇骑逮讯并追逮应京应京素有惠政民号哭往送切齿恨奉奉又榜列应京罪状于衢众复相聚万余围奉公署誓必杀奉奉逃匿楚王府众乃投奉党耿文登等十六人于江以巡抚可大护奉燔其辕门事闻一贯及给事中姚文蔚等请撤奉不报而御马监监丞李道方督理湖口船税亦奏奉水沮商舟陆截贩贾征三解一病国剥民帝始从道言召奉归而用一贯请革可大职以工部侍郎赵可怀代奉在湖广二年惨毒备至及去金宝财物巨万计可大惧为民所掠多与徒卫巡按立贤议留奉行囊简其数上闻监司力沮之乃已可怀已入境亦使人导之出疆楚民无不恨可大可怀者奉至京师给事中陈维春郭如星复极言其罪帝不怿降二人杂职三十二年始释应京归之翰卒瘐死当奉劾商耕等时临清民亦噪而逐马堂马堂者天津税监也兼辖临清始至诸亡命从者数百人白昼手银铛夺人产抗者辄以违禁罪之僮告主者畀以十之三中人之家破者大半远近为罢市州民万余纵火焚堂署毙其党三十七人皆黥臂诸偷也事闻诏捕首恶株连甚众有王朝佐者素仗义慨然出曰首难者我也勿累无辜临刑神色不变知府李士登恤其母妻临清民立祠以祀后十余年堂擅往扬州巡盐御史徐缙芳劾其九罪不问
　宦寺部列传九
　　明三
　　高淮
按明外史宦官传淮尚□监监丞也神宗宠爱诸税监自大学士赵志皋沈一贯尚书李戴赵世卿杨俊民都御史温纯巡抚魏允贞李三才给事中包见捷御史王业弘等先后谏不下百余疏悉寝不报而诸税监有所纠劾朝上夕下辄加重谴以故诸税监益骄而淮及梁永尤甚淮自万历二十七年春承命采矿征税于辽东委官廖国泰尝虐民激变淮诬系诸生数十人巡按杨宏科救之不报参随杨永恩婪贿事发奉旨会勘卒不问淮辽东总兵马林不为淮下淮劾其抗法帝为削林职给事中侯先春救之遂戍林而謪先春杂职巡按何尔健与淮互讦奏淮遣人邀截于路责其役而锢之狱匿疏不以闻给事中孙善继劾之不报淮请复辽东马市巡抚赵楫力争始得寝三十一年夏淮率家丁三百余张飞虎帜金鼓震天声言欲入大内谒帝遂潜住广渠门外给事中田大益孙善继姚文蔚等言淮于春寒雪拥时统家丁数百沿边搜括士民取金至数十万今又声言入京即求镇守阳骇军民之耳目阴夺将吏之兵权招纳诸亡命降人动摇山岳意欲何为吏部尚书李戴刑部尚书萧大亨皆劾淮擅离信地挟兵潜住京师乃数百年未有之事御史袁九皋刘四科孔贞一给事中梁有年等各疏劾淮不报巡抚楫劾淮罪恶万端且无故打死指挥张汝立亦不报淮因上疏自称镇守协同关务尚书大亨迁兵部争曰镇以保岩疆关以讦奸宄淮职止税监不应妄干帝心护淮谬曰朕固命之矣淮自是益募死士时时出塞射猎发黄票龙旗走朝鲜索冠珠貂马数与边将争功山海关内外咸被其毒又扣除军士月粮三十六年四月前屯卫军尽甲而噪誓食淮肉六月锦州松山军复变淮所遣承舍吴守政自刭淮惧内奔大学士朱赓言未逾月而辽境四乱皆淮所致饥军合叛众臣不知辽事之终矣淮既逃死遂卸罪于同知王邦才参将李孟阳言二人逐杀钦使劫夺御用钱粮二人皆逮问边民益哗蓟辽总督蹇达再疏暴淮罪乃召归而以通湾税监张兼领其事孟阳竟死狱中邦才至四十一年乃释　　梁永
按明外史宦官传永御马监监丞也万历二十七年二月命往陕西征收名马货物税监故不典兵永独畜马五百匹招致亡命用桀黠千户乐纲出入边塞富平知县王正志发其奸并劾矿监赵钦帝庇永钦逮正志瘐死诏狱中渭南知县徐斗牛廉吏也永遣役责赂坐渭南听事诟斗牛棰毙县吏卒斗牛愤恨自缢死巡抚贾待问奏之帝顾使永会勘永反劾西安同知宋贤使诸生许显忠等倡乱并劾待问有私请皆勘帝从之惟宥待问永又请兼镇守职衔又请率兵巡花马池庆阳诸盐池征其课督抚交章沮之皆不报永缘是帅诸亡命具旌盖鼓吹巡行陕地尽发历代陵寝搜摸金玉旁行劫掠擅铸兵器私匿军士千余战马五百所至邑令皆逃杖死县丞郑思颜指挥刘应聘诸生李洪远等纵乐纲等宣淫占掠私宫良家子数十人税额之外增耗数倍蓝田等七关岁得十万七岁所入以七十万计复用奸人胡奉言索咸阳冰片五十斤羊毛一万斤麝香二十斤知县宋时际怒勿予咸宁人道行遇盗迹之税使役也知县满朝荐捕得方鞫讯永反诬时际朝荐劫税银系其役三十四年二月帝命逮时际而以朝荐到官未久镌秩一级陕西巡抚顾其志尽发其奸且言永闻有诏撤税使不胜怏怏遣爪牙四出嚣张致万众惊异共图杀永大学士沈鲤朱赓奏曰秦民疾永甚矣乞械永归以安众心帝悉置不报而释时际勿逮复朝荐官会御史余懋衡方按陕西永惧使纲鸩懋衡几死讼于朝言官攻永者数十疏御史王基洪言永必反帝皆不问而永部下诸亡命乃稍稍散其渠魁王九功石君章等赍重宝辎軿盈路诈为上供物持剑戟弓弩结阵以行而永所遣人解马匹者已乘邮传先发九功等急驰欲追及与同出关时朝荐惩前盗选民兵侦逻见邮传去久而九功等后至无验遂与格斗追至渭南殪数人尽夺其装御史懋衡以捕盗杀伤闻永大窘听乐纲谋使人系疏发中驰奏言九功等各贡名马橐金珠宝石睛绿铎针诸物而咸宁知县朝荐承余御史指伏兵渭南遮劫之脔君章等诬以盗帝见永奏怒曰御史鸩无恙而朝荐代为报复且劫贡物敕逮朝荐而令抚按护永等还京　　杨荣按明外史宦官传荣尚膳监监官也万历二十七年春命采矿云南并使监税既至妄奏阿瓦猛密诸番愿内属其地有宝井多睛绿珍瑰之属可岁益数十万愿赐专敕领其事帝许之既而荣所进不得什一乃诬知府熊铎侵匿下法司又请诏丽江土知府木增献地听开采巡按御史宋兴祖言太祖令木氏世守兹土限石门以绝西域守铁桥以断吐蕃奈何自撤藩蔽生远人心不报荣由是愈怙宠诬劾寻甸知府蔡如川赵州知州甘学书皆下诏狱已又诬劾云南知府周铎下法司提问百姓恨荣入骨相率燔税厂杀委官张安民荣犹弗悛恣行威虐杖毙数千人三十四年正月怒操捕指挥使樊高明后期榜掠绝斤枷以示众又以求马不获系指挥使贺瑞凤且言将尽捕六卫官于是指挥贺世勋韩光大等率□民万人焚荣第杀之投火中并杀其党二百余人事闻帝为不食者数日欲逮问守土官大学士沈鲤揭争且密属太监陈矩剖示帝乃止诛首凶世勋等而用巡抚陈用宾议令四川税使丘乘云兼摄云南事是时帝所遣中官无不播虐逞凶者湖口税监李道劾降九江府经历樊圃充又劾逮南康知府吴宝秀星子知县吴一元降临江知府顾起淹山西税监孙朝劾降夏县知县韩熏给事中程绍救之鑴绍一秩给事中李应策等复救之遂削绍熏职朝寻讦巡抚魏允贞阻挠指为枭獍允贞竟罢去广东税监李凤劾逮乡官通判吴应鸿等凤与珠池监李敬相仇巡按李时华恃敬援抗疏劾凤给事中宋一韩言凤干没五千余万他珍宝称是吏部尚书李戴等言凤酿祸致潮阳鼓噪粤中人争欲杀之帝不问而敬恶亦不减于凤采珠七八年岁得珠近万两其后珠池盗起而所采珠仅二百余两敬乃疏请罢采诏令封池山西矿监张忠劾降夏县知县袁应春又劾逮西城兵马戴文龙江西矿监潘相激浮梁景德镇民变烧焚厂房饶州通判陈奇可谕散之相反劾逮奇可相檄上饶县勘矿洞知县李鸿昧爽饱食与相偕往而戒邑人敢以食物市者死相竟日饥渴惫而归乃螫鸿罢其官横岭矿监王虎以广昌民变烧毁生祠并及银矿劾降易州知州孙大祚苏杭织造太监兼管税务孙隆激民变遍焚诸札委税官家隆急走杭州以免有司捕乱者民葛成独承论死久之遇赦得生福建税监高采荐布政使陈性学立擢巡抚居闽十余年广肆毒害四十二年四月万众汹汹欲杀采采率甲士二百余人入巡抚袁一骥署露刃劫之令谕众退复挟副使李思诚佥事吕纯如等至私署要盟始释一骥复拘同知陈豸于署者久之事闻帝召采还命出豸而一骥由此罢他若山东张河南鲁坤四川丘乘云辈皆为民害迨帝崩始下遗诏罢矿税撤诸中使还京　　陈矩
按明外史宦官传矩安肃人万历中为司礼秉笔太监二十六年提督东厂为人平恕识大体尝奉诏收书籍中有侍郎吕坤所著闺范图说帝以赐郑贵妃妃自为序锓诸木时国本未定或作闺范图说跋名曰忧危竑议大指言郑妃欲夺储位坤阴助之并及张养蒙魏允贞等九人语极妄诞逾三年皇太子立及三十一年十一月甲子昧爽自朝房至勋戚大臣门各有匿名书一帙名曰续忧危竑议言郑妃与大学士朱赓戎政尚书王世扬三边总督李汶保定巡抚孙玮少卿张养志锦衣都督王之桢千户王名世王承恩等相结谋易太子其言益妄诞不经矩获之以闻大学士赓奏亦入帝大怒劾矩及锦衣卫大索必得造妖书者时大狱猝发缉校交错所株连甚众医沈令誉百户刘柏僧达观等俱逮系之桢欲陷锦衣指挥周嘉庆首辅沈一贯欲陷次辅沈鲤侍郎郭正域俱使人属矩矩正色拒之已而百户蒋臣捕皦生光至生光者京师人素无行尝伪作富商包继志诗有郑主乘黄屋之句以胁国泰及继志金及是被讯备楚毒妻妾子弟皆掠治无完肤生光惟言前罪当死后罪实□矩心念生光即□然狱无主名上必怒甚恐辗转攀累无已时礼部侍郎李廷机复以生光前诗与妖书词合遂定狱具爰书上生光坐凌迟死鲤正域嘉庆及株连者皆赖矩得全时论称之三十三年掌司礼监督厂如故帝欲杖建言参政姜士昌赖矩谏止云南民杀税监杨荣帝欲尽捕乱者亦以矩言获免明年奉诏虑囚平反多又明年卒赐祠额曰清忠自冯保张诚张鲤相继获罪其党有所惩不敢大肆帝亦恶其党盛有犯不贷有缺多不补迨晚年用事者寥寥东厂狱中至生青草帝常膳旧以司礼轮供后司礼无人干清宫管事牌子常云独办以故侦卒稀简中外相安惟四方采榷者帝实纵之故致渔利于下云　　王安
按明外史宦官传安雄县人为内侍出冯保名下万历二十二年陈矩荐于帝命为皇长子伴读时郑贵妃谋易树子数使人摭皇长子过安善调护贵妃无所得比太子立久而东宫有梃击事贵妃心惧安属草劝太子下令旨释群臣疑以安贵妃帝乃悦光宗即位擢司礼秉笔太监遇之甚厚安信用其客中书汪文言文言使安言于帝行诸善政发帑金济边起用直臣邹元标王德完等中外翕然称贤大学士刘一给事中杨涟御史左光斗等皆重之初西宫李选侍怙宠凌熹宗生母王才人安内忿不平及光宗崩选侍与心腹阉李进忠等谋挟皇长子自重安发其谋于涟涟即偕一等入临安绐选侍抱皇长子出择吉即位选侍无所挟不得已移别宫宫帏大定熹宗心德之言无不纳安为人刚直而疏又善病不能数见帝魏忠贤始进自结于安名下魏朝朝日夕誉忠贤安信之及安怒朝与忠贤争客氏也勒朝退安势遂孤忠贤客氏日得志心忌安天启元年五月帝命安掌司礼监安辞客氏劝帝从其请与忠贤谋杀之忠贤犹豫未忍客氏曰尔我孰若西李而欲遗患耶忠贤意乃决嗾给事中霍维华论安降充南海子净军而以刘朝为南海子提督使杀安刘朝者李选侍私阉故以移宫盗库下狱宥出者既至绝安食安窃取篱落中芦菔之三日犹不死乃扑杀之安死三年忠贤遂诬东林诸人与安结党兴大狱清流之祸烈矣庄烈帝立赐祠额曰昭忠　　魏忠贤
按明外史宦官传忠贤者肃宁人也少无赖善马射尤好博尝与悍少年博不胜为所苦恚而自宫变姓名曰李进忠其后乃复姓赐名忠贤云忠贤自万历中选入宫隶太监孙暹与其侪徐应元等博益甚数负暹大窘走四川丐于税监丘乘云乘云闻其无行也怒幽之既而释归夤缘入甲字库渐饶给乃求为皇长孙母王才人典膳因魏朝朝故隶王安数为安称忠贤安亦善遇之长孙乳媪曰客氏素私侍朝所谓对食者也及忠贤入又通焉客氏遂薄朝而爱忠贤忠贤益市珍膳玩好因以献长孙导之游戏得长孙欢光宗崩长孙嗣立是为熹宗忠贤客氏并有宠未逾月封客氏奉圣夫人荫其子侯国兴弟客光先及忠贤兄钊俱锦衣千户忠贤寻自惜薪司迁司礼秉笔太监兼提督宝和三店忠贤不识字例不当入司礼以夤缘得之天启元年诏赐客氏香火田叙忠贤入皇祖陵功御史王心一谏不听及帝大婚御史毕佐周刘兰请遣客氏出外大学士刘一亦言之帝恋恋不忍舍曰皇后幼赖媪保护俟皇祖大葬议之忠贤欲颛客氏妒魏朝逐之又忌王安持正与客氏谋杀诸南海子尽斥安名下诸人客氏淫而很忠贤不知书颇强记猜忍阴毒好谀帝深信任此两人两人愈相结用司礼监王体干及李永贞石元雅涂文辅等为羽翼宫中人莫敢忤既而客氏出复召入御史周宗建侍郎陈邦瞻御史马鸣起给事中侯震旸先后力诤俱被诘责给事中倪思辉朱钦相王心一复言之并谪外尚未指及忠贤也忠贤乃始劝帝选武阉炼火器建立内操密遣掌班刘荣结大学士沈为援又日引帝为倡优声伎狗马射猎使□于淫乐不恤国政刑部主事刘宗周直劾忠贤帝大怒赖大学士叶向高救仅得免于是徐大化霍维华孙杰首附忠贤孙杰遂劾去刘一及尚书周嘉谟以立效忠贤始树党外廷矣然是时叶向高韩爌方辅政邹元标赵南星王纪高攀龙等皆居大僚左光斗魏大中黄尊素等在言路皆力持清议忠贤未克逞二年叙庆陵功荫忠贤弟侄锦衣卫指挥佥事给事中惠世扬尚书王纪论沈交通客魏俱被谴去会初夏雨雹周宗建言雹不以时忠贤谗慝所致修撰文震孟太仆少卿满朝荐相继言之亦俱黜三年春引其私人魏广微为大学士令御史郭巩讦宗建一元标及杨涟周朝瑞等保举熊廷□党邪误国宗建驳巩受忠贤指挥御史方大任助宗建攻巩忠贤皆不胜其秋诏忠贤及客氏子国兴所荫锦衣官并世袭兵部尚书董汉儒给事中程注御史汪泗论交谏勿从忠贤由是益无忌增置内操万人出入皆衷甲虑妃嫔白其罪复与客氏谋矫诏赐光宗选侍赵氏死裕妃张氏有娠令客氏谮于帝饿死复道中又革成妃李氏封皇后张氏娠会有疾客氏使宫婢以计堕其胎帝由此乏嗣他所害宫嫔冯贵人等太监王国臣刘克敬马鉴等甚众禁掖事秘莫详也是冬兼掌东厂事四年给事中傅櫆结忠贤甥傅应星为兄弟诬奏中书汪文言并及左光斗魏大中下文言镇抚狱将大行罗织掌镇抚刘侨受叶向高教止坐文言无株及者忠贤大怒削侨籍而以许显纯代是时御史李应升以内操谏给事中霍守典以忠贤乞祠额谏御史刘廷佐以忠贤滥荫谏给事中沈惟炳以立枷谏忠贤皆矫旨诘责于是副都御史杨涟愤甚劾忠贤二十四大罪疏上忠贤惧求解于韩爌爌不应遂趋帝前泣诉且辞东厂而客氏从旁为剖析体干等争翼之帝懵然不辨也遂温谕留忠贤而于次日下涟疏严旨切责涟既绌魏大中及给事中陈良训许誉卿等御史刘璞杨玉珂帅众等太常卿胡世赏祭酒蔡毅中等抚宁侯朱国□南京兵部尚书陈道亨侍郎岳元声等七十余人交章论忠贤不法向高及礼部尚书翁正春请遣忠贤归私第以塞谤帝不许当是时忠贤愤甚欲尽杀异己者顾秉谦因阴籍所忌者姓名授忠贤使以渐斥逐王体干复昌言用廷杖威胁廷臣未几工部郎中万上疏刺忠贤忠贤使群阉捽至阙下立杖死御史林汝翥误笞一火者惧而亡忠贤疑汝翥匿向高所使群阉噪而索之向高遂致仕去汝翥寻得又予杖廷臣俱大詟已忠贤党御史陈九畴因会推山西巡抚劾吏部员外郎夏嘉遇给事中魏大中党太常卿谢应祥获推皆黜去忠贤又罢吏部尚书赵南星左都御史高攀龙而令别推可吏部都察院者既推上又矫旨责吏部侍郎陈于廷及杨涟左光斗党比削籍又谪御史袁化中房可壮文选郎中张光前已又谪给事中许誉卿陶崇道陈良训逐韩爌及兵部侍郎李邦华一时正人去国纷纷若振槁乃矫中旨召用例转科道以朱童蒙郭允厚为太仆少卿吕鹏云孙杰为大理丞复霍维华郭兴治为给事中徐景濂贾继春杨维垣为御史而起徐兆魁王绍徽乔应甲徐绍吉阮大铖陈尔翌张养素李应荐李嵩杨春懋等为之爪牙未几复用拟戍崔呈秀为御史呈秀乃造天鉴同志诸录王绍徽亦造点将录皆以邹元标顾宪成叶向高刘一等为魁尽罗入不附忠贤者统号曰东林党人献于忠贤忠贤喜于是群小益求媚忠贤攘臂攻东林矣御史张讷以其兄朴求巡抚不得也怨赵南星追劾之并及史记事丁元荐等二十余人皆获谴朱童蒙先为巡抚周起元所劾给事中李鲁生右童蒙劾起元削其籍御史梁梦环知忠贤恨未已再劾汪文言五年春乔应甲十疏讦东林李三才及张问达赵南星曹于汴段然诸人顾秉谦等擿湖广江西山东福建乡试录中语谪主考顾锡畴丁干学等八人徐大化讦涟光斗等党同伐异工部主事曹钦程诬劾东林党周宗建等四人并缘饰忠贤意丑正恶直无所不至忠贤实騃无他长既得志特恨东林诸人数论其罪耳于辛亥癸亥京察熊廷□封疆梃击红丸移宫三案无预也其党欲藉忠贤力翻局倾诸正人遂相率称义儿且云东林将害翁以故忠贤甘心东林而刘廷元冯三元范济世岳骏声李鲁生李恒茂张文熙刘徽等竞搏击善类为报复汪文言逮至下镇抚司拷死许显纯具爰书词连赵南星杨涟等二十余人忠贤令顾秉谦票旨削籍遣戍有差而逮涟左光斗魏大中周朝瑞袁化中顾大章等六人至牵入熊廷□案中显纯掠治备楚毒皆死于狱又杀廷□而缓弃广宁者王化贞死御史倪文焕先忤忠贤惧请攻东林以自赎遂讦吏部郎周顺昌等又讦御史夏之令等之令亦盆死既而御史陈睿谟徐扬先石三畏卢承钦王珙陈以瑞刘弘光给事中赵兴邦苏绍先尚宝卿吴殿邦等复先后攻尚书李宗延侍郎公鼐等削逐至四十余人又以中旨削尚书张问达等十余人以熊廷□故杖其姻御史吴裕中至死朝署一空而特召亓诗教刘述祖等为御史私人悉不次超擢于是忠贤之党遍要津矣当是时东厂番役横行所缉访无论虚实辄糜烂戚臣李承恩者宁安大长公主子也家藏公主赐器忠贤诬以盗乘舆服御物论死中书吴怀贤读杨涟疏击节称叹奴告之毙怀贤籍其家武弁蒋应阳为廷□讼□立诛死民间偶语或触忠贤辄被禽僇甚至剥皮刲舌所杀不可胜数道路以目其年叙门功加恩三等荫都督同知又荫其族叔魏志德都督佥事擢傅应星为左都督且旌其母而以魏良卿佥书锦衣卫掌南镇抚司事六年春忠贤复从霍维华杨所修言修三朝要典以顾秉谦黄立极冯铨为总裁施凤来杨景辰孟绍虞曾楚卿副之率极意诋娸暴扬党人罪恶二月卤簿大驾成荫都督佥事浙江太监李实送空印疏至忠贤使李永贞伪为实奏诬劾前应天巡抚周起元及江浙里居诸臣高攀龙周宗建缪昌期周顺昌黄尊素李应升等并逮治攀龙赴水死顺昌等六人至显纯鞫治如杨涟等皆死苏州民见顺昌逮不平殴杀二校尉巡抚毛一鹭为捕颜佩韦等五人悉诛死刑部尚书徐兆魁治狱视忠贤所怒即坐大辟当给事惠世扬斩御史方震孺绞东厂缉户部主事李柱明盗官榖亦坐斩又戍斥黄龙光熊明遇毛士龙等数十人御史徐复阳请毁讲学书院以绝党根御史卢承钦请立东林党碑海内皆屏息丧气霍维华遂教忠贤冒边功矣辽阳男子武长春游妓家有妄言东厂禽之许显纯掠治故张其辞云长春敌间不获且为乱赖厂臣忠智立奇勋诏封忠贤侄良卿为肃宁伯赐宅第庄田颁铁券吏部尚书王绍徽言忠贤勋绩下逮其侄宜上崇其先诏赠忠贤四代如本爵忠贤又矫诏遣其党太监刘应坤陶文纪用镇山海关收揽兵柄再叙功荫都督同知世袭锦衣卫指挥使各一人浙江巡抚潘汝桢奏请为忠贤建祠仓场总督薛贞言草场火以忠贤救得无害于是颂功德者相继诸祠皆自此始矣编修吴孔嘉与宗人吴养春有雠诱养春仆告其主隐占黄山养春父子瘐死忠贤遣主事吕下问评事许志吉先后往徽州籍其家株蔓残酷知府石万程不忍削发去徽州几乱扬州知府刘铎诒游僧扇中有阴霾国是非句实欧阳晖书也东厂获僧并逮铎事白矣其党都督张体干复诬铎代李承恩谋释狱结道士方景阳诅忠贤铎竟斩西市又以睚□怨诬新城侯子锦衣王国兴论斩并黜主事徐石麟诬泰宁侯陈良□恭顺侯吴汝引受京营将士贿追入官御史门克新诬吴人顾同寅孙文豸诔熊廷□坐妖言律斩又逮侍郎王之采毙于狱凡忠贤所宿恨若韩爌张问达何士晋程注等虽已去必削籍重或充军死必追赃破其家或忠贤偶忘之其党必追论前事激忠贤怒当此之时内外大权一归忠贤帝性机巧好驰马射狐兔水戏尤好亲斧锯椎凿髹漆之事积岁不倦每引绳削木时忠贤辄令王体干辈奏事帝厌之谬曰朕已悉矣汝辈好为之忠贤因是得擅威福尝骤马过帝前不下帝射杀其马不谢也岁必数出坐文轩羽幢青盖四马若飞笙鼓铙吹鸣镝之声轰隐黄埃中锦衣玉带□而握刀者夹车左右驰自厨传优伶蹴鞠舆皂随者动以数万望之若卤簿南游涿州至琉璃河祭水归历西山碧云寺谒孙暹墓士大夫遮道拜伏凡有章奏其党遣急足驰请然后下客氏既日夜侍帝所而内竖自王体干等外又有李朝钦王朝辅孙进王国泰梁栋等三十余人为左右拥护外廷交臣则崔呈秀田吉吴纯夫李龙倪文焕主谋议号五虎武臣则田尔耕许显纯孙云鹤杨寰崔应元主杀僇号五彪又吏部尚书周应秋太仆少卿曹钦程等号十狗又有十孩儿四十孙之号而为呈秀辈门生者又不可数计自内阁六部至四方总督巡抚遍置死党独心忌张皇后其年秋诬后父张国纪纵奴不法矫中宫旨冀摇后帝为致奴法而诮让国纪忠贤未慊复使顺天府丞刘志选御史梁梦环交发国纪罪状并言后非国纪女会王体干危言沮之乃止其冬三殿成李永贞奏忠贤功吏部尚书周应秋亦奏如永贞言忠贤遂进上公加恩三等魏良卿时已晋肃宁侯矣特晋宁国公食其禄如魏国公例再加恩荫锦衣指挥使一人同知一人工部尚书薛凤翔奏给赐第已而太监陶文奏筑喜峰隘口成督师王之臣奏筑山海城刑部尚书薛贞奏大盗王之锦狱南京修孝陵工竣甘镇奏捷蕃育署丞张永祚获盗并言忠贤区画方略忠贤又自奏三年缉捕功诏书褒奖半岁中所荫锦衣指挥使四人同知三人佥事一人授其侄希孟世袭锦衣同知甥傅之琮冯继先并都督佥事而擢崔呈秀弟凝秀为蓟镇副总兵名器僭滥于是为极时忠贤建置益广先使其同类尽镇蓟辽山西宣大诸厄要地总兵梁柱朝杨国栋等岁时赂名马珍玩勿绝七年春复以崔文升总漕运李明道总河道胡良辅镇天津文升故侍光宗药为东林所攻者也海内争望风献谄诸督抚大吏阎鸣泰刘诏李精白姚宗文等争颂德立祠汹汹若不及下及武夫贾竖诸无赖子亦各建祠穷极工巧雕镂绘画高插云汉攘夺民田庐斩伐墓木莫敢控诉而监生陆万龄至请以忠贤配孔子以忠贤父配启圣公初潘汝贞首上疏御史刘之待会□迟一日即削籍而蓟州道胡士容以不具建祠文遵化道耿如杞入祠不拜皆下狱论死故天下风靡章奏无巨细辄颂忠贤宗室若楚王华煃中书朱慎勋戚若丰城侯李永祚廷臣若尚书邵辅忠李养德曹思诚总督张我续及孙国桢张翌明郭允厚杨维和李时馨汪若极何廷枢杨维新陈维新陈尔翼郭如闇郭希禹徐溶辈词累牍不顾羞耻忠贤亦时加恩泽以报之所上疏咸称厂臣不名大学士黄立极施凤来张瑞图票旨亦必曰朕与厂臣无敢名忠贤者忠贤好行小惠每出辄赈赐贫乏修治京南桥梁道路奏蠲天启六七年香料杂税愚民每为所惑山东产麒麟巡抚李精白图象以闻立极等票旨云厂臣修德故仁兽至其诬罔若此瑞王惠王桂王帝叔父也忠贤趣令就国仪物礼数刻意贬损其党反盛言忠贤能节省为国家帝即下诏褒赉前后赐奖敕无筭诰命皆拟九锡文是年自春及秋忠贤冒款汪烧饼擒阿班歹罗铁等功积荫锦衣指挥使至十有七人其族孙希孔希孟希尧希舜鹏程姻戚董芳名王选杨六奇杨祚昌皆至左右都督及都督同知佥事等官又加客氏弟光先亦都督魏抚民又从锦衣改尚宝卿而忠贤志愿犹未极会袁崇焕奏宁远捷忠贤乃令周应秋奏封其从孙鹏翼为安平伯再叙三大工功封从子良栋为东安侯加良卿太师鹏翼少师良栋太子太保因遍赉诸廷臣用呈秀为兵部尚书兼左都御史独绌崇焕功不录时鹏翼良栋皆在襁褓中未能行步也良卿至代天子飨南北郊祭太庙于是天下皆疑忠贤窃神器矣客氏居宫中胁持皇后残虐宫嫔每出入侍卫赫弈照衢路凡忠贤浊乱朝纲毒痡海内者客氏为内主也秋八月熹宗崩信王入居宫中王素稔忠贤恶深自儆备及即位其党自危杨所修杨维垣先攻崔呈秀以尝帝主事陆澄原钱元□员外郎史躬盛遂交章论忠贤帝犹未发于是嘉兴贡生钱嘉征劾忠贤十大罪一并帝二蔑后三弄兵四无二祖列宗五□削藩封六无圣七滥爵八掩边功九脧民十通关节疏上帝召忠贤使内侍读之忠贤大惧急以重宝啖信邸太监徐应元求解应元故忠贤博徒也帝知之斥应元十一月遂安置忠贤于凤阳寻命逮治忠贤行至阜城闻之与李朝钦偕缢死乃磔其尸悬首河间笞杀客氏于浣衣局魏良卿侯国兴客光先等并弃市籍其家客氏之籍也于其家得宫女八人盖潜扲出外将效吕不韦所为人尤疾之崇祯二年命大学士韩爌等定逆案始尽逐忠贤党东林诸人复进用其后温体仁薛国观辈相继柄政潜倾正人为翻逆案地讫北京覆没忠贤余党渐尽而阮大铖杨维垣虞廷陛虞大复郭如暗陈以瑞徐复阳等卒肆毒江左至于灭亡　　李永贞
按明外史宦官传永贞通州人万历中为坤宁宫内侍犯法被系者十八年光宗立得释复执役坤宁宫魏忠贤用事引其党诸栋史宾等为秉笔永贞入栋幕与忠贤掌班刘荣为死友栋死荣荐之忠贤令入文书房天启三年升司礼秉笔匝月五迁与王体干石元雅涂文辅共为忠贤腹心凡章奏入永贞等先阅视钤识窾要白忠贤议行魏广微所献东林点将同志诸录永贞等各置小册袖中遇忠贤有处分则争出袖中册告曰此某录中人也以故诸正人无得免者永贞性贪很自体干以下往往相忿争督三殿工治信王邸所侵没金钱无算庄烈帝初立永贞阳引退行金体干及司礼王永祚王本政各五万求援三人者畏永贞反复自首于帝永贞愈惧遂亡去会有旨谪显陵净军其兄成求永贞不得缢死既而获永贞改谪凤阳寻以伪草李实奏逮入京伏诛　　刘若愚按明外史宦官传若愚司礼监陈矩名下也善书好学有文魏忠贤初屏居私第李永贞取入内直房主笔札永贞多密谋若愚心识之而巳不敢与外廷通忠贤败若愚为御史杨维垣所劾充孝陵净军已御史刘重庆以李实诬高攀龙等七人事劾实实辨疏系空印乃忠贤逼取之令永贞填书者庄烈帝验疏墨果压朱遂诛永贞并坐若愚大辟久之始得减等若愚当忠贤时禄赐未尝一及既幽囚痛己之□抑而恨王体干涂文辅石元雅辈之得漏网也作酌中志以自明凡四卷二十三条　　涂文辅
按明外史宦官传文辅魏忠贤党也初为客氏子侯国兴授读天启元年选入谄附魏忠贤用为司礼秉笔太监历掌御马监总督太仓节慎二库夺故宁安长公主第为廨署曰户工总部出入驺从常数百人部郎以下皆庭参无敢违者势焰出群奄上庄烈帝立复附徐应元寻谪南京死　　崔文升
按明外史涂文辅传文升郑贵妃宫中近侍也光宗立夤缘升司礼监秉笔掌御药房贵妃进美女四人帝幸焉既而有疾文升以大黄下之疾益剧不复视朝外廷汹汹皆疑文升受贵妃指谋危帝给事中杨涟言陛下哀毁之余万几劳瘁文升宜补而伐用药乖误又构造流言谓侍御蛊惑所致既益陛下之疾又损令名陛下奈何置贼臣肘腋间哉未几帝服鸿胪丞李可灼红丸遂崩言者交攻可灼及阁臣方从哲惟御史郑宗周焦源溥冯逢皋傅宗龙李希孔少卿高攀龙直斥文升而给事中魏大中御史吴甡谓文升罪浮可灼下廷议可灼坐充军文升谪南京而已及魏忠贤柄政召文升总督漕运兼管河道崇祯元年撤回御史吴焕复劾之言文升引进可灼罪在不赦又为逆贤心腹控扼江淮擅系绅士剥军虐民几致大乱宜亟置重典疏甫上文升即结同党伏宫门号哭声彻御座帝大怒立逮文升及其党各杖一百发充孝陵净军　　王体干
按明外史宦官传体干昌平州人谀柔辟中深阻不测熹宗初为尚膳太监迁司礼秉笔兼掌御用监事天启元年五月司礼掌印太监卢受被谪王安以次当代安以病辞体干急谋于客魏攘其位而置安于死由此一意附忠贤为之尽力故事司礼掌印者位在东厂上体干独避忠贤处其下故忠贤一无所忌得遂其凶谋杨涟劾忠贤疏上帝使体干诵之体干视疏中招权罔上等语皆置不读帝遂切责涟工部郎中万被杖体干属锦衣使田尔耕痛杖之委顿又被群珰击竟死宁安长公主子李承恩忤忠贤下狱体干奉敕热审笞承恩其阿媚多若此忠贤不识字体干与李永贞等为谋主遇票红文书及改票动请御笔体干独奏忠贤默不言也及忠贤冒陵工殿工边功等赏赉体干与永贞梁栋辈均受爵荫一门锦衣官各数人尝疑选人钱受益黄愿素为翰林钱谦益御史黄尊素之弟欲并禁锢闻者嗤之庄烈帝立体干尚掌司礼监逆案成坐谄附革职籍其家　　张彝宪
按明外史宦官传彝宪初为司礼太监庄烈帝即位时惩魏忠贤祸败尽撤诸方镇守中官委任大臣既而以廷臣竞门户兵败饷绌不能赞一策乃复思用内侍崇祯三年九月同日遣四人监视边镇王坤宣府刘文忠大同刘允中山西彝宪以有心计令钩校户工二部出入发帑金为建署名曰户工总理其权视外总督内团营提督焉给事中宋可久冯元飙宋鸣梧李世祺常自裕吴南灏阮震亨御史姜思睿李柄张应辰刑部主事杜麟征皆言用刑余之人大辱国主事冯元扬言即用毋令得荐举帝悉不听吏部尚书闵洪学率朝臣具公疏争帝曰苟群臣殚心为国朕何事乎内臣莫敢对南京侍郎吕维祺上疏责辅臣不能匡救大学士周延儒等因请撤还礼部侍郎李孙宸亦以召对力奏帝俱不能用也而给事中魏呈南京御史李曰辅至以论内臣被谴由是彝宪遂按行两部踞尚书公座敕郎中以下谒见工部侍郎高弘图不为下抗疏乞归削籍去主事金铉亦以为言旋以他事斥去彝宪愈骄纵凡边镇请军器故勒不发管盔甲主事孙肇兴等恐军需迟滞因劾其□国奉旨令回奏罪至遣戍南京主事周镳亦切谏立命褫职七年春朝觐彝宪请令天下官亲投会计册山西提学佥事袁继咸极言不可弗听其夏彝宪期工部尚书周士朴批发太仆寺金士朴不赴帝诘之士朴曰臣堂上官不宜下行监督事且不敢废太祖制未几士朴竟罢去明年八月帝下诏曰往以廷臣不职故委寄内侍今兵制粗立军饷稍清其尽撤监视总理彝宪乃入直内廷又明年命守备南京寻卒　　高起潜
按明外史宦官传起潜内侍中稍号知兵帝委任之崇祯五年孔有德耿仲明据登州反命起潜偕其同官吕直督诸将金国奇祖大弼等军东征名曰监视明年贼平还京时流贼大炽命太监陈大金阎思印谢文举孙茂霖等为内中军分入大帅曹文诏左良玉张应昌诸营名曰监军其在边镇者悉名监视起潜亦出监宁锦诸军已而诸内监多侵□军资临敌辄拥精兵先遁诸将缘是皆无功八年诏尽撤诸镇内臣惟起潜监视如故九年七月大清兵从天寿山后逾山大入帝复遣太监李辅国许进忠等分守紫荆倒马诸关孙惟武刘元斌防马水河兵部尚书张凤翼出督援军宣大总督梁廷栋亦引兵南特命起潜为总监给帑金三万赏功牌千以司礼太监张云汉韩赞周副之九月大清兵还出冷口起潜不敢近去四日乃入石门割死人首三级报功明年起潜行部视师令监司以下悉用军礼见永平道刘景耀关内道杨于国疏争被黜十一年冬京师被兵宣大总督卢象升入援与兵部尚书杨嗣昌议事不合起潜比嗣昌亦与象升左致象升孤军战没起潜又匿不言状朝士疾之十七年闯贼日急帝仍令监宁前诸军中道弃关走福王立江南召为京营提督后降于大清
　　王承恩
按明外史宦官传承恩太监曹化淳名下也累官司礼秉笔太监崇祯十七年三月李自成犯阙帝命承恩提督京营是时事势已去城陴守卒寥寥贼架飞梯攻西直平则德胜三门而自成设座彰义门外秦晋二王左右席地坐太监杜勋者镇宣府降贼方侍自成呼城上人请入城见帝承恩与监视太监曹化淳等缒之上同入大内勋盛称贼势请上自为计诸内臣请留勋勋曰贼挟二王为质不反则二王危乃纵之出复缒下语守城诸珰曰吾曹富贵固在也兵部尚书张缙彦奏言化淳等将贼勋夜缒入疑有奸乞立赐推问帝召对手书遣缙彦上城按之缙彦诘勋安在化淳等云勋事已奏闻拂衣径去承恩见贼坎墙急发炮击之连毙数人而化淳等饮酒自若帝召承恩令亟整内官备亲征晡时彰义门启贼尽入或曰化淳献之夜分内城陷天将曙帝崩于寿皇亭承恩即自缢其下福王时谥忠愍本朝赐地六十亩建祠立碑旌其忠附葬故主陵侧初帝疑廷臣不足办贼悉以内侍分守各镇监视九门迨贼至各镇及守门诸大珰皆降无何我大清兵大破自成于山海关自成奔入京令群贼各执守城白杨杖尽逐诸内竖无贵贱皆号泣徒跣败面流血走出京城门贼遂捆载诸珰及勋戚大臣家金帛珠宝以亿万计亟西遁　　方正化
</div>
    <div class="pagination">
<a href="宫闱典宦寺部_page9.html">上一页</a><span>...</span><a href="宫闱典宦寺部_page5.html">5</a><a href="宫闱典宦寺部_page6.html">6</a><a href="宫闱典宦寺部_page7.html">7</a><a href="宫闱典宦寺部_page8.html">8</a><a href="宫闱典宦寺部_page9.html">9</a><span class="current-page">10</span><a href="宫闱典宦寺部_page11.html">11</a><a href="宫闱典宦寺部_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
