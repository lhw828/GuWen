<!DOCTYPE html>
<html>
<head>
    <meta charset="UTF-8">
    <title>官常典宗人府部 - 第 4 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典宗人府部 - 第 4 页/共 4 页</h1>
    <div class="content">按金史本传崇成本名仆灰泰州司属司人昭祖元孙也大定十八年收充奉职改东宫入殿小底转护卫二十五年章宗为原王充本府祗候郎君明年上为皇太孙复为护卫上即位授河间府判官以忧去职起服为宿直将军累迁武卫军都指挥使泰和三年卒赙赠有加崇成谨饬有守宿卫二十余年未尝有过故久侍密近云　　永元
按金史本传永元字惇礼本名元奴幼聪敏日诵千言皇统元年试宗室子作诗永元中格善左氏春秋通其大义天德初授百女山世袭谋克海陵伐宋已渡淮军士多亡归而契丹叛由是疑宗室益甚已杀永元弟檀奴阿里白永元与弟耶补儿逃匿得免世宗即位于辽阳与耶补儿俱来归上慰劳甚厚授宗正丞改符宝郎为滦州刺史授世袭猛安乞以谋克与耶补儿诏许之转棣州防御使泰宁军节度使张弘信通检山东专以多得民间物力为功督责苛急永元面责弘信曰朝廷以差调不均立通检法今使者所至以残酷妄加农民田产棰击百姓有至死者市肆贾贩贸易有赢亏田园屋宇利入有多寡故官子孙闭门自守使与商贾同处上役岂立法本意哉弘信无以对于是棣州赋税得以实自占迁震武军节度使大定六年丁母忧起复崇义军节度使徙顺义军朔州西境多盗而猾吏大姓□狱讼暋乱赋役永元剔其宿奸百姓安之坐卖马与驿人取赢利及浚州防御使斡论坐纵孳畜践民田俱解职顷之永元起为保大军节度使历昭义绛阳震武军迁济南尹北京副留守宁国家婢丑底与咸平人化胡有奸丑底于主印处绐取印署空纸与化胡遂写作永元宁国生日时辰诬告永元宁国谋逆诏有司鞫问乃丑底意望为良使化胡为之上曰化胡与丑底有奸造作恶言诬害宗室化胡斩丑底处死改兴中尹为彰德军节度使卒官年五十一丧过中都遣使致祭赙银三百两彩十端绢百匹永元历典大藩多知民间利害所至称治相棣顺义政迹尤着其民并为立祠　　衷
按金史本传衷本名丑汉中都司属司人世祖曾孙祖霸合布里封郓王父悟烈官至特进大定中收充合门祇候授代州宣锐军都指挥使岁旱州委祷雨于五台灵潭步致其水雨随下人为刻石纪之四迁引进使兼典客署令改尚辇局使扈从北幸赐□马二以旌其勤寻为夏国王李仁孝封册使历宁海蠡州刺史入为大睦亲府丞除顺义军节度使陛辞赐金币特宠异之移镇镇西泰和六年致仕卒衷孝悌贞谨深悉本朝婚礼皇族婚嫁每令衷相之治复有能称其在宁海蠡州平赋役无扰民立石颂遗爱大安初追赠辅国上将军　　齐
按金史本传齐本名扫合穆宗曾孙父胡八曾宁州刺史大定中以族改充司属司将军授同知复州军州事累迁刑部员外郎上谕曰本朝以来未尝有内族为六部郎官者以卿历职廉能故授之先是复州合厮罕关地方七百余里因围猎禁民樵捕齐言其地肥衍赋民开种则公私有益上然之为弛禁即牧民以居田收甚利因名其地曰合厮罕猛安章宗立改户部员外郎出为磁州刺史治以宽简未尝留狱属邑武安有道士视观宇不谨吏民为请邻郡王师者代主之道士忿夺其利告王私置禁铜器法当徒县令恶其为人反坐之具狱上齐审其诬又以王有德不忍坐之问同寮无以对齐曰道士同请即同居也当准首俱释其罪其宽明大体皆此类也磁名郡刺史皆朝廷遴选郡人以前政有声如刘徽柔程辉高德裕皆不及也河北提刑司以治状闻明昌三年始议置诸王傅颇难其选乃以齐傅充王王将至任郡猛安迎接齐峻却之王怪问故曰三国藩辅猛安皆总戎职于王何利焉却之以远嫌也王悦服王府家奴为不法辄发还本猛安终更无敢犯者明年授山东东西路副统军兼同知益都府事有惠爱郡人为之立碑转彰化军节度使六年移利涉军召见劳慰有加诏留守上京承安二年致仕卒齐明法识治体所至有声内族中与丞相承晖并称云　　阿喜
按金史本传阿喜宗室子好学问袭父北京路筈柏山猛安听讼明决人信而爱之察廉能除彰国军节度副使改上京留守判官提刑司奏彰国军治状迁同知速频路节度使改归德军历海邳二州刺史皆兼总押军马宋统领刘文谦以兵犯宿迁阿喜迎击破之复破戚春夏兴国舟兵万余人斩夏兴国于阵迁镇国上将军再赐银币为元帅左监军纥石烈执中前锋渡淮破宝应天长二县师还迁同知归德府事改泗州防御使丁母忧起复大安二年改华州防御使迁镇南军节度使贞佑二年改知大名府充马军都提控历横海安化军节度使充宣差山东路左翼都提控寻知济南府事徙沁南军节度使迁河南统军使兼昌武军节度使卒　　惟镕
按金史麻颇传蛮睹袭父麻颇猛安蛮睹卒子扫合袭扫合卒子撒合辇袭撒合辇卒子惟镕袭惟镕本名没烈字子铸骈胁多力喜周给人至宁初守杨文关有功兼都统护漕运贞佑二年佩金牌护亲军家属迁汴遥授同知祁州军州事充提控贞佑三年破红袄贼于大沬堌惟镕入自北门诸军继进生获刘二祖功最迁泰安军节度副使改遂王府尉都水少监东平府治中坐误以刃伤同知府事纥石烈牙吾塔当削降殿年仍从军自效讨花帽贼于曹济间行省蒙古纲奏其功复前职迁邳州经略使卒子从杰袭猛安累功遥授镇南军节度副使　　庆山奴
按金史本传内族庆山奴名承立字献甫统军使拐山之子平章白撒之从弟也为人仪观甚伟而内恇怯无所有至宁初宣宗自彰德赴阙庆山奴迎见于台城宣宗喜遣先还中都观变宣宗既即位以承立为西京副留守权近侍局直长进官五阶赐钱五千贯且诏曰汝虽授此职姑留侍朕遇阙赴之仍给汝副留守禄此朕特恩宜知悉也贞佑初迁武卫军副都指挥使兼提点近侍局胡沙虎专权僭窃尝为宣宗言之后胡沙虎伏诛庆山奴愈见宠幸以为殿前右副都点检三年大元兵围中都诏以庆山奴为宣差便宜都提控率所募兵往援俄为元帅右都监行帅府事兼前职四年知庆阳府事兼庆原路兵马都总管以所获马□进诏谕曰此皆军士所得即以与之可也朕安用哉后勿复进因令遍谕诸道帅府焉兴定元年正月大元兵及夏人回经宁州庆山奴以兵邀击败之以功进元帅左都监兼保大军节度使行帅府事于鄜州二年五月夏人率步骑三千由葭州入寇庆山奴以兵逆之战于马吉峰杀百余人斩酋首二级生擒数十人获马三十余匹三年四月夏人据通秦寨庆山奴遣提控纳合买住讨之夏人以步骑二万逆战买住击败之夏人由葭芦川遁去凡斩首八百级俄而复攻寨据之庆山奴率兵与战斩首五千级复其寨诏赐庆山奴金带一将士赏赉有差四年四月破夏兵于宥州斩首千余级遂围神堆府庆山奴四面攻之士卒方登陴援兵大至复击走之正大四年李全据楚州诏以庆山奴为元帅同总帅完颜讹可将兵守盱眙且令城守勿出战已而全军盱眙界二帅迎敌大败死者万余人委弃资仗甚众时军无见粮转输不继民疲奔命愁叹盈路诸相不肯正言枢密判官白华拜章乞斩之以谢天下不报降为定国军节度使又以受赂夺一官八年正月凤翔破两行省徙京兆居民于河南令庆山奴以行省守之时京兆行省止有病卒八百瘦马二百承立惧不能守屡上奏请还每奏一帖附其兄白撒一书令为地朝廷不许十月庆山奴弃京兆还朝留同知干州军州事保义军提控苟琪守之庆山奴行至閺乡哀宗遣近侍裴满七斤授以黄陵冈从宜不听入见未几代徒单兀典行省事于徐州九年正月自徐引兵入援选精锐一万五千与徐帅完颜兀论统之将趋归德义胜军总领侯进杜政张兴等率所部三千人降大兵庆山奴留睢州三日不敢进闻大兵且至惧此州不可守退保归德二月行次杨驿店遇小乃军遂溃兀论战死庆山奴马踬被擒惟元帅郭恩都尉乌林荅阿督率三百余人走归德大兵以一马载庆山奴拥迫而行道中见真定史帅承立问曰君为谁史帅言我真定五路史万户也承立曰是天泽乎曰然曰吾国已残破公其以生灵为念及见大帅忒木诱之使招京城不从又偃蹇不屈左右以刀斫其足折亦不降即杀之议者以承立累败不能解其军职死有余责而能以死报国亦足称云初睢州刺史张文寿闻大兵将至迁旁县居民入城大聚刍粟然无固守意日夜谋走以自便既而闻承立入援即以州事付其僚佐托以应援徐兵夜启关挈家走归德庆山奴以为行部郎中死杨驿俄大兵围睢州以无主将故残破之甚也兀论丞相赛不之侄元光间例以诸帅为总领兀论以丞相故独不罢金朝防近族而用□属故白撒承立兀论辈皆腹心倚之　　承裕按金史本传承裕本名胡沙颇读孙吴书以宗室子充符宝祗候除中都左警巡副使通括户籍百姓称其平迁殿中侍御史改右警巡使彰德军节度副使刑部员外郎转本部郎中历会州惠州刺史迁同知临潢府事改东北路招讨副使以病免起为西南招讨副使泰和六年伐宋迁陕西路统军副使俄改通远军节度使陕西兵马都统副使与秦州防御史完颜璘屯成纪界宋吴曦兵五万由保岔姑苏等谷袭秦州承裕璘以骑兵千余人击走之追奔四十里凡六战宋兵大败斩首四千余级诏承裕曰昔乃祖乃父戮力戎旅汝年尚少善于其职故命汝与完颜璘同行出界昔汝自言得兵三万足以办事今以石抹仲温朮虎高琪及青宜可与汝军相合计可六万斯亦足以办矣仲温高琪兵道险阻汝兵道甚易也自秦州至仙人关纔四百里耳从长计画以副朕意诏完颜璘曰汝向在北边以干勇见称顷以过失逮问有司近知与宋人奋战故特赦免仍充副统如能佐承裕立功业朕于官赏岂复吝惜闻汝临事颇黠若复自速罪且不赦汝矣宋吴曦使其将冯兴杨雄李珪以步骑八千入赤谷承裕璘及河州防御使蒲察秉鋐逆击破之宋步兵保西山骑兵走赤谷承裕遣部将唐括按荅海率骑二百驰击宋步兵甲士蒙括挺身先入乘之宋步兵大溃追奔至皂郊城斩二千余级猛安把添奴追宋骑兵杀千余人斩杨雄李瑾于阵冯兴仅以身免承裕进兵克成州八年罢兵迁河南东路统军使兼知归德府事俄改知临潢府事赐金带重币十端银百五十两大安初召为御史中丞三年拜参知政事与平章政事独吉思忠行省戍边乌沙堡之役不为备失利朝廷独坐思忠诏承裕主兵事八月大元大兵至野狐岭承裕丧气不敢拒战退至宣平县中土豪请以土兵为前锋以行省兵为声援承裕畏怯不敢用但问此去宣德间道而已土豪嗤之曰溪涧曲折我辈谙知之行省不知用地利力战但谋走耳今败矣其夜承裕率兵南行大元兵踵击之明日至会河川承裕兵大溃承裕仅脱身走入宣德大元游兵入居庸关中都戒严识者谓金之亡决于是役卫绍王犹薄其罪除名而已崇庆元年起为陕西安抚使至宁元年迁元帅右监军兼咸平府路兵马都总管与契丹留可战败绩改同判大睦亲府事辽东宣抚使贞佑初改临海军节度使卒　　思烈按金史本传内族思烈南阳郡王襄之子也资性详雅颇知书史自五六岁入宫充奉御甚见宠幸世号曰自在奉御当宣宗入承大统胡沙虎跋扈思烈尚在髫□尝涕泣跪抱帝膝致说曰愿早诛权臣以靖王室帝急顾左右掩其口自是帝甚器重之后由提点近侍局迁都点检天兴元年汴京被围哀宗以思烈权参知政事行省事于邓州会武仙引兵入援于是思烈率诸军发自汝州过密县遇大元兵不用武仙阻涧之策遂败绩于京水语在武仙传中京留守元帅左监军任守真死之上闻罢思烈行省之职以守中京无何大兵围中京未能下崔立遣人监思烈子于中京城下招之使降思烈不顾令军士射之既而知崔立己以汴京归顺病数日而死初思烈会武仙等军入援即与仙论议不同仙以思烈方得君每假借之思烈谓仙本无入援意特以朝廷遣一参政召兵迫于不得已乃行耳然仙知兵颇以持重为事思烈急于入京不听仙策于是左右司员外郎王渥乃劝思烈曰武仙大小数百战经涉不为不多兵事当共议思烈疑其与仙有谋几斩之渥自以无愧于内不惧也已而思烈果败渥殁于阵
　宗人府部艺文一
　　宗正箴　　　　　　　　　　汉扬雄巍巍帝尧钦亲九族经哲宗伯礼有攸训属有攸籍各有育子世以不错昔在夏时太康不恭有仍二女五子家降晋献悖统宋宣乱序齐桓不嗣而亡其宗绪周讥戎女鲁喜子同高作秦祟而扶苏被凶宗庙荒墟魂灵靡附伯臣司宗敢告执主　　刘虞传论　　　　　　　　　后汉书论曰自帝室王公之冑皆生长脂腴不知稼穑其能厉行饬身卓然不群者或未闻焉刘虞守道慕名以忠厚自牧美哉乎季汉之名宗子也若虞无间同情共力纠人完聚□保燕蓟之饶缮兵昭武以临群雄之隙舍诸天运征乎人文则古之休烈何远之有　　宗室世系表序　　　　　　　　宋史昔者帝王之有天下莫不众建同姓以树蕃屏其不得以有国者则亦授之土田使帅其宗氏辑其分族故继别之宗百世不迁岂惟赖其崇奖维持以成不拔之基哉盖亲亲之仁为国大经理固然也周官宗伯掌三族之别以辨亲□于是叙昭穆而礼法之隆杀行焉此世系之所以不可不谨也后世封建废而宗法坏帝王之裔至或杂于民伍伦为皂隶甚可叹也宋太祖太宗魏王之子孙可谓蕃衍盛大矣支子而下各以一字别其昭穆而宗正所掌有牒有籍有录有图有谱以叙其系而第其服属之远近列其男女婚姻及官爵叙迁而着其功罪生死岁月虽封国之制不可以复古而宗法之严恩礼之厚亦可概见然靖康之变往往沦徙死亡于兵难南渡所存十无二三而国之枝叶日以悴矣今因载籍之旧考其原委作宗室世系表　　宗室表序　　　　　　　　　　金史古者太史掌叙邦国之世次辨其姓氏别其昭穆尚矣金人初起完颜十二部其后皆以部为氏史臣记录有称宗室者有称完颜者称完颜者亦有二焉有同姓完颜盖□族若石土门迪古乃是也有异姓完颜盖部人若欢都是也大定以前称宗室明昌以后避睿宗讳称内族其实一而已书名不书氏其制如此宣宗诏宗室皆称完颜不复识别焉大定泰和之间袒免以上亲皆有属籍以叙授官大功以上薨卒辍朝亲亲之道行焉贞佑以后谱牒散失大概仅存不可殚悉今掇其可次第者着于篇其上无所系下无所承者不能尽录也
　宗人府部艺文二
诗
　　宗亲会乐歌　　　　　　　　晋张华族燕明礼顺餟食序亲亲骨肉散不殊昆弟岂他人本枝笃同庆棠棣着先民于皇圣明后天覆弘且仁降礼崇亲戚旁施协族姻式宴尽酣娱饮御备羞珍和乐既宣洽上下同欢欣德教加四海敦睦被无垠　　别李义　　　　　　　　　　唐杜甫神尧十八子十七王其门道国及舒国实惟亲弟昆中外贵贱殊余亦忝诸孙丈人嗣王业之子白玉温道国继德业请从丈人论丈人领宗卿肃穆古制敦先朝纳谏诤直气横乾坤子建文章比河间经术存温克富诗礼骨清虑不喧洗然遇知己谈论淮湖奔忆昔初见时小襦绣芳荪长成忽会面慰我久病魂三峡冬春交江山云雾□正宜且聚集恨此当离樽莫怪执杯迟我衰涕唾烦重问子何之西上岷江源愿子少干谒蜀都足戎轩误失将帅意不如亲故恩少年早归来梅花已飞翻努力慎风水岂惟数盘餐猛虎卧在岸蛟螭出无痕王子自爱惜老夫困石根生别古所嗟发声为尔吞　　送李卿　　　　　　　　　　前人
王子思归日长安已乱兵沾衣问行在走马向承明暮景巴蜀僻春风江汉清晋山虽自弃魏阙尚含情　　哀王孙　　　　　　　　　　　前人长安城头头白乌夜飞延秋门上呼又向人家啄大屋屋底达官走避胡金鞭断折九马死骨肉不待同驰驱腰下宝玦青珊瑚可怜王孙泣路隅问之不肯道姓名但道困苦乞为奴已经百日窜荆棘身上无有完肌肤高帝子孙尽隆准龙种自与常人殊豺狼在邑龙在野王孙善保千金躯不敢长语临交衢且为王孙立斯须昨夜东风吹血腥东来橐□满旧都朔方健儿好身手昔何勇锐今何愚窃闻太子已传位圣德北服南单于花门面请雪耻慎勿出口他人狙哀哉王孙慎勿□五陵佳气无时无　　送李睢阳　　　　　　　　　　王维将置酒思悲翁使君去出城东麦渐渐雉子斑槐阴阴到潼关骑连连车迟迟心中悲宋又远周间之南淮夷东齐儿碎碎织练与素丝游人贾客信难持五谷前熟方可为下车闭合君当思天子当殿俨衣裳大官尚食陈羽觞彤庭散绶垂鸣珰黄纸诏书出东厢轻纨迭绮烂生光宗室子弟君最贤分忧当为百辟先布衣一言相为死何况圣主恩如天鸾声哕哕鲁侯旗明年上计朝京师须忆今日斗酒别慎勿富贵忘我为　　赐周世子有炖纯孝歌
有
序
明成祖
　朕闻至孝足以动天地感鬼神匹夫匹妇一念诚　切金石可贯豚鱼可孚载之方策信不诬也矧于　生死之际所处尤甚古今孝子欲代父死者几何　人哉建文用谗者诬构尔父逮尔父子至京备极　苦辱有炖不忍父之无辜遂自承伏言父不知状　以死自期略无怖色建文由是窜尔云南穷困万　状终无悔辞兹非能处生死之际庶几古人之至　孝也欤朕遵古道惇明信义匹夫匹妇尚褒显之　况尔朕之犹子骨肉至亲志行纯诚造次不易其　言颠沛不改其义生死存亡不慑其志富贵贫贱　无几微动于颜色流离道路羁囚瘴疠克全尔生　至有今日实由尔父慈子孝天地鬼神护相之也　是用作歌以释尔心以诏来世歌曰维我皇考建树宗藩巩固基图实衍实安我有令弟分封于周带砺河山永孚于休孝友之道称于考妣人无间言以及兄弟建文嗣位信彼憸人谗言勃兴构弟于屯父子羁累家邦荡析欲诬以法陷之大逆维尔嫡长孔孝且仁笃爱其亲弗顾其身陈词恳诉为父释愆言竟弗通孰不尔怜父既贬斥尔益兴嗟蛮烟瘴雾各窜天涯有若编氓囚辱奴隶见者歔欷闻者出涕衣不掩体通食穴墙幽忧连岁艰苦备尝天运循环过眼倏忽善恶之报纤毫不忒我亦遇难奉天举兵拯尔沉沦宗社之灵遣使南来归尔万里父子相见惊乎悲喜彝伦载叙骨肉重欢俯仰天地永矢弗喧天报尔忱捷于响影我表尔孝着之歌咏曾参闵损名教所称尔则效之聿骏有声效法古人仪刑太祖永奠宗藩光华海宇
　宗人府部纪事
册府元龟晋扶风王亮为卫将军武帝诏宗室戚属国之枝叶欲令奉率德义为天下式然处富贵而能慎行者寡召穆公纠合兄弟而赋棠棣之诗此姬氏所以本支百世也亮为宗师所当施行皆谘之于师时宗室殷盛无相统摄乃以亮为宗师使训道规察凡宗室中有不遵礼法大者正以义方小者随事闻奏陈南康愍王昙朗子方庆少清警涉猎书传及长有干略天嘉中权兼宗正卿魏书彭城王勰传高祖为家人书于勰曰教风密微礼政严严若不深心日劝何以敬诸每欲立一宗师肃我元族汝亲则宸极位乃中监风标才器实足师范屡有口□仍执冲逊难违清挹荏苒至今宗制之重舍汝谁寄便委以宗仪责成汝躬有不遵教典随事以闻吾别肃治之若宗室有愆隐而不举锺罚汝躬纲维相厉庶有劝改吾朝闻夕逝不为恨也勰翌日面陈曰奉诏令专主宗制纠举非违臣闻其身正不令而行其身不正虽令不从臣处宗乏长幼之顺按物无国士之礼每因启请已蒙哀惜不谓今诏终不矜免犹愿圣慈赐垂蠲遂高祖曰汝谐往钦哉山堂肆考后魏世祖谓崔浩曰天下诸杜何处为最欲取一人以为宗正浩曰中书博士杜铨今为诸杜之最即命召之及见器貌雅世祖谓浩曰此真吾所欲也拜为宗正唐书蒋乂传李锜诛诏宗正削一房属籍宰相召乂问一房自大功可乎答曰大功锜之从父昆弟其祖神通有功配飨于庙虽裔孙之恶而忘其勋不可自□可乎曰□者锜昆弟其父若幽死社稷今以锜连坐不可执政然之故罪止锜及子息无旁坐者柳芳传芳子登登子璟文宗开成初为翰林学士初芳永泰中按宗正谍断自武德以昭穆系承撰永泰新谱二十篇璟因召对帝叹新谱详悉诏璟□摭永泰后事缀成之复为十篇户部供笔札禀料册府元龟高宗永徽二年召宗正卿李博文问曰比问诸亲何以得有除属者对曰以属□降尽故除总三百余人帝曰朕追远之感实切于怀诸亲服属虽□理不可降并宜依旧编入属籍谈宾录裴谞为史思明所得伪授御史中丞时思明残杀宗室谞阴缓之全活者数千百人册府元龟代宗永泰二年宗正卿吴王祇奏上皇室永嘉新谱二十卷太常博士柳房撰也房精于谱学按宗正谱牒自武德以来宗支昭穆相承撰皇室谱二十卷因话录李尚书益有宗人庶子同名俱出于姑臧公时人谓尚书为文章李益庶子为门户李益而尚书亦兼门地焉尝姻族间有礼会尚书归笑谓家人曰大堪笑今日局席两个坐头总是李益册府元龟穆宗长庆元年宗正寺奉准贞元二十一年□宗子陪位放五百七十人出身今年□放三百人伏缘人数至多不沾恩泽白身之辈将老村闾乞降特恩更放二百人出身许之云溪友议文宗元年秋诏礼部高侍郎锴复司贡籍曰夫宗子维城本枝百代封爵承袭无令废绝常年宗正寺解送人恐有浮薄以忝科名在卿精拣艺能勿妨贤路其所试赋则准常规诗则依齐梁体格乃试琴瑟合奏赋霓裳羽衣曲诗主司先进五人其一诗最佳者则李肱也次则王股日斜见赋肱以宗室德行素明人才俱美乃以榜元及第霓裳羽衣曲诗任用韵李肱诗曰开元太平时万国贺丰岁梨园献旧曲玉座流新制凤管递参差霞衣竞摇曳燕罢水殿空辇余春草细蓬壶事已久仙药功无替讵肯听遗音圣明知善继上披文曰近属如肱者其不忝乎有刘安之识可令着书执马孚之正可以为傅秦嬴统天下子弟同匹夫根本之不深固曹冏所深非也评曰李君文章精练行义昭详策名于睿哲之朝得路于韦萧之室然止于岳齐二牧未登大任其有命焉五代史李鏻传鏻唐宗室子也庄宗即位拜鏻宗正卿以李琼为少卿献祖懿祖墓在赵州昭庆县唐国初建鏻琼上言献祖宣皇帝建初陵懿祖光皇帝启运陵请置台令县中无赖子自称宗子者百余人宗正无谱牒莫能考按有民诣寺自言世为丹阳竟陵台令厚赂宗正吏鏻琼不复详考遂补为令民即持绛幡招置部曲侵夺民田百余顷以谓陵园壖地民诉于官不能决以闻庄宗下公卿博士问故唐诸帝陵寝所在公卿博士言丹阳在今润州而竟陵非唐事鏻不学无知不足以备九卿坐贬司农少卿宋史英宗本纪帝濮安懿王允让第十三子母曰仙游县君任氏明道元年正月三日生于宣平坊第初王梦两龙与日并堕以衣承之及帝生赤光满室或见黄龙游光中四岁仁宗养于内宝元二年豫王生乃归濮邸帝天性笃孝好读书不为燕嬉慢服御俭素如儒者每以朝服见教授曰师也敢弗为礼时吴王宫教吴充进宗室六箴仁宗付宗正帝书之屏风以自戒张洞传洞权开封府推官转度支员外郎诏讯祈国公宗说狱宗说恃近属贵骄不道狱具英宗以为辱国不欲暴其恶洞曰宗说罪在不宥虽然陛下将惩恶而难暴之独以其坑不辜数人置诸法可矣英宗喜曰卿知大体洞因言唐宗室多贤宰相名士盖其知学问使然国家本支蕃衍无亲□一切厚廪之不使知辛苦婢妾声伎无多寡之限至灭礼义极嗜欲贷之则乱公共之法刑之则伤骨肉之爱宜因秩品立制度更选老成教授之宗室缘是怨洞痛诋訾言上亦起藩邸赖察之不罪也赵安仁传安仁孙君锡改宗正丞时增诸宗院讲书教授官而逐院自备缗钱为月馈贫者或不能以时致宗师辄移文督取君锡言国家养天下士于太学尚不较其费安有教育宗室令自行束修之理诏悉从官给孔文仲传文仲进礼部员外郎有言皇族唯杨荆二王得称皇叔余宜各系其祖若唐人称诸王孙之比文仲曰上新即位宜广敦睦之义不应□间骨肉议遂寝彭汝砺传汝砺为监察御史里行宗室以女卖婚民间有司奏罢之汝砺言此虽疏属皆天家子孙不可使闾阎之贱得以货取愿更着婚法山堂肆考赵安仁兼宗正卿真宗以安仁旧德大僚特令知寺事自是多所规制重修玉牒属籍却扫编景德四年诏皇侄武信军节度使惟吉立班在镇安军节度使石保吉之上惟吉保吉俱带平章事而保吉先拜真宗令史馆检讨故事准唐武德中诏宗姓宜在同品官之上从之梦溪笔谈宗子授南班官世传王文正太尉为宰相日始开此议不然也故事宗子无迁官法唯遇稀旷大庆则普迁一官景佑中初定祖宗并配南郊宗室欲缘大礼乞推恩使诸王宫教授刁约草表上闻后约见丞相王沂公公问前日宗室乞迁官表何人所为约未测其意答以不知归而思之恐事穷且得罪乃再诣相府沂公问之如前约愈恐不复敢隐遂以实对公曰无他但爱其文词耳再三嘉奖徐曰已得旨别有措置更数日当有指挥自此遂有南班之授近属自初除小将军凡七迁则为节度使遂为定制诸宗子以千缣谢约约辞不敢受予与刁亲旧刁尝出表□以示予石林燕语唐宗正卿皆以皇族为之本朝踵唐故事而止命同姓庆历初始置太宗正司以北海郡王允□为知大宗正事其后相承皆以宗室领治平元年英宗以宗数倍多于前乃命增置同知大宗正事一员亦以怀州团练使宗惠为之迄今以为故事熙宁三年复置丞二员以命外官燕翼贻谋录国初宗室尚少隶宗正寺仁宗景佑三年以宗室众多特置大宗正司以皇兄宁江军节度使允让知大宗正事仍诏自今于祖宗后各择一人为之尚贤而不以齿纠正违失凡宗室奏陈先委详酌而后闻不得专达其后又以宗室出居外州于西京置西外宗正司南京置南外宗正司矣宗室年五岁则官为廪给此祖宗旧法也皇佑二年判大宗正事允让请自三岁廪给仁宗以为太过三月甲辰诏宗室三岁以上官为给食今又复以五岁为限矣老学庵笔记王荆公作相裁损宗室恩数于是宗子相率马首陈状诉云均是宗庙子孙且告相公看祖宗面荆公厉声曰祖宗亲尽亦须祧迁何况贤辈于是皆散去合璧事类元丰七年以宗景知大宗正事先是宗景父允□司宗久故神宗复选而用之使谕其母曰先王久司宗正德及皇属今命而子继之却扫编宗室令畤少有俊名一时名士多与之游元佑间执政荐之帘前欲用以为馆职曰令畤非特文学可称吏能亦自精敏其为人材实未易得宣仁后曰皇亲家惺惺者直是惺惺但不知德行如何不如更少待于是遂止言行录田画字承君人物雄伟议论慷慨俱有前辈风入为大宗正丞宰相曾布欲收置门下不能屈可谈本朝置大宗正寺治宗华室濮邸最亲嗣王最贵于属籍最尊世世知大宗正事自宗晟迄宗汉皆安懿王子兄弟相继宗子尽死诸孙仲增复嗣爵判宗正谨厚练敏宗子率从其教诲崇宁初分置敦宗院于三京以居□□选宗子之贤者莅治院中或有尊行治之者颇以为难令郯初除南京敦宗院登对上问所以治宗子之略对曰长于臣者以国法治之幼于臣者以家法治之上称善进职而遣之郯既至宗子率教未尝扰人京邑颇有赖焉合璧事类崇宁元年蔡京请宗室非袒免以下两世欲分于西京南京近辅或沿流便郡居止每处置敦宗院差文武臣各一员管干南渡后光宗即位改为睦宗院赵仲忽入判大宗正事徽宗赐之甲第及建贤懋功之阁以示宠仲忽鲠亮端毅动循礼法立宗正司法式续会要政和二年知西外宗正事士暕奏废两京睦宗院宗子有文艺行实众所共知者许宗正考实以闻挥麈后录秦会之尝对外舅自言靖康末与莫俦俱在金寨粘罕二太子者谓搜寻宗室有所未尽俦陈计于粘罕乞下宗正寺取玉牒其中有名者尽行根刷无能逃矣会之在傍曰尚书之言误矣譬如吾曹人家宗族不少有服属虽近而情好极□者有虽号同姓而恩义反不及异姓者多矣平时富贵既不与共一旦祸患乃欲与之均以人情揆之恐无此理粘罕曰中丞之言是由此异待之燕闲常谈靖康之变金人尽欲得京城宗室有献计者谓宗正寺玉牒有籍可据以取则无遗矣金人立命取籍苍黄间玉牒所有吏已持至南熏门亭子矣会金使以事暂还此夜惟监交物官数人在焉户部邵泽民溥其一也遽索视之每揭三二板则掣取一板投之火炉中叹曰力不能遍存之得预名被者可以免计一籍中掣取而者无虑十二三俄顷使至吏举籍以授之遂按籍以取凡京城宗室获免者无数挥麈三录赵叔近者宗室子登进士第有材略建炎初为两浙提刑统兵平钱塘之乱擢直龙图阁时大驾驻维扬以抡选守秀州治绩甚着或有言其贪污者免所居官拘系于郡遣朱芾代其任芾到官未久颇肆残酷军民怨愤有茶酒小卒徐明者帅其众囚芾迎叔近复领州事叔近知事不可遏登厅呼卒徒安慰而告之曰新守暴虐不恤致汝辈为此我当为汝等守印请于朝别差慈祥恺悌之人来抚此一方群卒俯伏不敢猖獗奏牍未及彻阍而朝廷已闻诏遣大军往讨之矣先是王渊在京为小官时狎露台周娼者艳甚乱后为叔近所得归家渊每对人切齿是时适渊为御营司都统制张韩俱为渊部曲渊命张提师以往张素以父事渊拜辞于庭渊云赵叔近在彼张默解其指将次秀境叔近乘凉舆以太守之仪郊迎于郡北沈氏园张即叱令供状方下笔而群刀悉前断其右臂叔近号呼曰我宗室也众云汝既从逆何云宗室已折首于地秀卒见叔近被杀始忿怒返戈婴城以距敌纵火殴略一郡之内喋血荼毒翌日破关诛其首恶虽曰平定然其扰尤甚凯旋行阙第功行赏焉张于乱兵中获周娼以献于渊渊劳之曰处置甚当但此妇人吾岂宜纳君当自取之张云父既不取某焉敢耶时韩在旁渊顾曰汝留之无嫌也韩再拜而受之既归韩甚以宠嬖为韩生子韩既贵盛周遂享国封之荣朝廷后知叔近之死于不幸诏特赠集英殿修撰制词云士有以权济事当时赖之未几奸人图之于今公议归之此朕所深悼者也可无愍典以光泉壤哉尔属籍之英吏能优裕昨者嘉禾适所临典旁近部狂寇三发悉赖尔以定一方帖然而适与祸会可谓真不幸矣御史以冤状闻朕用衋伤追荣论撰式表忠勤尚或有知歆此休命官其二子高宗实录绍兴五年帝诏复置宗正寺丞一员仍除仪王伟以伟收得宗枝事迹谙晓编类修纂籍属次第清波杂志绍兴十一年程克俊进呈乞以贡院所考合格宗室善能特令附正奏名殿试以示劝奖从之高宗曰天族之贵溺于燕安往往自陷非法若以邦典绳之则非所以示敦睦之恩置不问又无以立国家之法唯择其好学从善者稍加崇厉以风厉其余是亦教化之术也宗室取应赐出身自此始善能居无锡惠山其后三四任州县以选调终中兴会要绍兴二十六年知西外宗正事士术言西门两外宗师相去不远钤束训导事体一同有未便者理宜商议望许两司宗官每年一次往来商议职事从之玉照新志隆兴三年赵汝愚廷试第一时外舅为刑部侍郎胪传既归明清启云适曾称贺否宗室魁天下今日刱见可谓盛事礼宜为庆外舅击节云班行中无人举此今无及矣太息久之玉堂杂记淳熙三年九月二十五日锁院付下中书门下省熟状赵伯圭除使相提举洞霄宫必大奏按故事宗室戚里或前宰执带节度使多充宫观使若至使相自领使无疑昨史浩以使相提举宫观者误也恐自此遂以为例今据士樽钱忱等例皆是以使相充宫观使在外任便居住者合取旨改正一更四点进入上批可依士樽等体例除宫观使金史石琚傅宗室子或不胜任官事世宗欲授散官量与廪禄以赡足之以问宰臣曰于前代何如琚对曰尧亲九族周家内睦九族皆帝王盛事也
　宗人府部杂录
</div>
    <div class="pagination">
<a href="官常典宗人府部_page3.html">上一页</a><a href="官常典宗人府部.html">1</a><a href="官常典宗人府部_page2.html">2</a><a href="官常典宗人府部_page3.html">3</a><span class="current-page">4</span>
    </div>
    <div class="pagination"><a href="index.html">返回目录</a></div>
</body>
</html>
