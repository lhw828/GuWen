<!DOCTYPE html>
<html>
 <head>
  <meta charset="utf-8"/>
  <title>
   官常典宗人府部 - 第 3 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典宗人府部 - 第 3 页/共 4 页
  </h1>
  <div class="content">
   按三国吴志本传虑字子智权长子宣太子登弟也少敏惠有才艺权器爱之黄武七年封建昌侯后二年丞相雍等奏虑性聪体达所尚日新北方近汉宜进爵称王权未许久之尚书仆射存上疏曰帝王之兴莫不褒崇至亲以光群后故鲁卫于周宠冠诸侯高帝五王封列于汉所以藩屏本朝为国镇卫建昌侯虑禀性聪敏才兼文武于古典制宜正名号陛下谦光未肯如旧群寮大小咸用于邑方今奸寇恣雎金鼓未弭腹心爪牙惟亲与贤辄与丞相雍等议咸以虑宜为镇军大将军授任偏方以光大业权乃许之于是假节开府治半州虑以皇子之尊富于春秋远近嫌其不能留意及至临事遵奉法度敬纳师友过于众望年二十嘉禾元年卒无子国除　　孙邻
按三国吴志孙贲传贲子邻年九岁嗣都亭侯代领豫章进封都乡侯在郡垂二十年讨平叛贼政绩修理召还武昌为绕帐督时太常潘浚掌荆州事重安长陈留舒燮有罪下狱浚尝失燮欲置之于法论者多为有言浚犹不释邻谓浚曰舒伯膺兄弟争死海内义之以为美谭仲膺又有奉国旧意今君杀其子弟若天下一统青盖北巡中州士人必问仲膺继嗣答者云潘承明杀燮于事何如浚意即解燮用得济邻迁夏口沔中督威远将军所居任职赤乌十二年卒子苗嗣苗弟旅及叔父安熙绩皆历列位　　孙韶
按三国吴志本传韶字公礼伯父河字伯海本姓俞氏亦吴人也孙策爱之赐姓为孙列之属籍后为将军屯京城初孙权杀吴郡太守盛宪宪故孝廉妫览戴员亡匿山中孙翊为丹阳皆礼致之览为大都督督兵员为郡丞及翊遇害河驰赴宛陵责怒览员以不能全权令使奸变得施二人议曰伯海与将军□远而责我乃耳讨虏若来吾属无遗矣遂杀河使人北迎扬州刺史刘馥令住历阳以丹阳应之会翊帐下徐元孙高傅婴等杀览员韶年十七收河余众缮治京城起楼橹修器备以御敌权闻乱从椒丘还过定丹阳引军归吴夜至京城下营试攻惊之兵皆乘城传檄备警欢声动地颇射外人权使晓喻乃止明日见韶甚器之即拜承烈校尉统河部曲食曲阿丹徒二县自置长吏一如河旧后为广陵太守偏将军权为吴王迁扬威将军封建德侯权称尊号为镇北将军韶为边将数十年善养士卒得其死力常以警疆场远斥候为务先知动静而为之备故鲜有负败青徐汝沛颇来归附淮南滨江屯候皆撤兵远徙徐泗江淮之地不居者各数百里自权西征还都武昌韶不进见者十余年权还建业乃得朝觐权问青徐诸屯要害远近人马众寡魏将帅姓名尽具识之所问咸对身长八尺仪貌都雅权欢悦曰吾久不见公礼不图进益乃尔加领幽州牧假节赤乌四年卒子越嗣至右将军越兄楷武卫大将军临成侯代越为京下督楷弟异至领军将军奕宗正卿恢武陵太守天玺元年征楷为宫下镇骠骑将军初永安贼施但等劫□弟谦袭建业或白楷二端不即赴讨者□数遣诘楷楷常惶怖而卒被召遂将妻子亲兵数百人归晋晋以为车骑将军封丹阳侯　　孙桓
按吴志本传桓字叔武河之子也年二十五拜安东中郎将与陆逊共拒刘备备军众甚盛弥山盈谷桓投刀奋命与逊戮力备遂败走桓斩上兜道截其径要备逾山越险仅乃得免忿恚叹曰吾昔初至京城桓尚小儿而今迫孤乃至此也桓以功拜建武将军封丹徒侯下督牛渚作横江坞会卒　　晋
　　司马休之
按晋书谯刚王逊传逊子闵王承承子烈王无忌无忌子敬王恬恬四子尚之恢之允之休之休之字季豫少仕清涂以平王恭庾楷功拜龙骧将军襄城太守镇历阳桓元攻历阳休之婴城固守及尚之战败休之以五百人出城力战不捷乃还城携子侄奔于慕容超闻义军起复还京师大将军武陵王令曰前龙骧将军休之才干贞审功业既成历阳之战事在机捷及至势乖力屈奉身出奔犹鸠集义徒崎岖险阻既应亲贤之举宜委分陕之重可监荆益梁宁秦雍六州军事领护南蛮校尉荆州刺史假节到镇无几桓振复袭江陵休之战败出奔襄阳宁朔将军张畅之高平相刘怀肃自沔攻振走之休之还镇御史中丞王桢之奏休之失戍免官朝廷以豫州刺史魏咏之代之征休之还京师拜后将军会稽内史御史中丞阮歆之奏休之与尚书虞啸父犯禁嬉戏降号征卤将军寻复为后将军及卢循作逆加督浙江东五郡军事坐公事免刘毅诛复以休之都督荆雍梁秦宁益六州军事平西将军荆州刺史假节以子文思为乱上疏谢曰文思不能聿修自贻罪戾忧惧震惶惋愧交集臣御家无方威训不振致使子侄愆法仰负圣朝悚赧兼怀胡颜自处请解所任归罪阙庭不许后以文思事怨望遂结雍州刺史鲁宗之将共诛执政时休之次子文宝及兄子文祖并在都收付廷尉赐死刘裕亲自征之密使遗休之治中韩延之书曰文思事意远近所知去秋遣康之送还司马君者推至公之极也而了无愧心久绝表疏此是天地所不容吾受命西征止其父子而已彼土侨旧为之驱逼一无所问往年郗僧施谢邵任集之等交构积岁专为刘毅规谋所以至此今卿诸人一时逼迫本无纤衅吾虚怀期物自有由来今在近路是诸贤济身之日若六军相临交锋接刃兰艾杂揉或恐不分故白此意并可示同怀诸人延之报曰闻亲率戎马远履西畿阖境士庶莫不恇骇何者莫知师出之名故也辱来疏始委以谯王前事良增叹息司马平西体国忠贞款怀待物以君有匡复之勋家国蒙赖推德委诚每事询仰谯王往以微事见劾犹自逊位况以大过而当默然也但康之前言有所不尽故重使胡道申白所怀道未及反已奏表废之所不尽者命耳推寄相与正当如此有何不可便及兵戈自义旗以来方伯谁敢不先相谘畴而径表天子可谓欲加之罪其无辞乎刘裕足下海内之人谁不见足下此心而复欲诳国士天地所不容在彼不在此矣来言虚怀期物自有由来今伐人之君人以利真可谓虚怀期物自有由来矣刘藩死于阊阖之门诸葛弊于左右之手甘言诧语方伯袭之以轻兵遂使席上靡款怀之士阃外无自信诸侯以是为得算良可耻也吾诚鄙劣尝闻道于君子以平西之至德宁可无授命之臣乎假令天长丧乱九流浑浊当与臧洪游于地下耳裕得书叹息以示诸佐曰事人应如此矣宗之闻裕向荆州自襄阳就休之共屯江陵使文思及宗之子轨以兵距裕战于江津休之大败遂与宗之俱奔于姚兴后裕平姚泓休之将奔于魏未至道死　　司马允之
按晋书谯刚王逊传逊子闵王承承子烈王无忌无忌子敬王恬恬四子尚之恢之允之休之允之字季度出后叔父愔袭爵广晋伯历位辅国将军吴国宣城谯梁内史王恭庾楷桓元等内伐也会稽王道子命允之兄弟距楷破之元兴初与兄恢之同徙广州于道被害义军起追赠太常卿从弟康之以子文惠袭爵宋受禅国除　　宋
　　刘遵考
按宋书本传遵考高祖族弟也曾祖淳皇曾祖武原令混之弟官至正员郎祖岩海西令父涓子彭城内史遵考始为将军振武参军预讨卢循封乡侯自建威将军彭城内史随高祖北伐时高祖诸子并弱宗室唯有遵考长安平定以督并州司州之北河东北平阳北雍州之新平安定五郡诸军事辅国将军并州刺史领阿东太守镇蒲□关中失守南还除游击将军迁冠军将军晋帝逊位居秣陵宫遵考领兵防卫高祖初即大位下推恩之诏曰遵考服属之亲国戚未远宗室无多宜蒙宠爵可封营浦县侯食邑五百户以本号为彭城沛三郡太守景平元年迁右卫将军元嘉二年出为征虏将军淮南太守明年转使持节领护军入直殿省出为使持节督雍梁南北秦四州荆州之南竟陵顺阳襄阳新野随六郡诸军征虏将军宁蛮校尉雍州刺史襄阳新野二郡太守遵考为政严暴聚敛无节五年为有司所纠上不问赦还都七年除太子右卫率加给事中明年督南徐兖州之江北淮南诸军事征虏将军南兖州刺史领广陵太守又征为侍中领后军将军徙太常九年迁右卫将军加散骑常侍十二年坐厉疾不待对免常侍以侯领右卫明年复本官十五年又领徐州大中正太子中庶子本官如故其年监徐兖二州豫州之梁郡诸军事前将军徐兖二州刺史未之镇留为侍中领左卫将军明年出为使持节监豫司雍并四州南豫州之梁郡弋阳马头荆州之义阳四郡诸军事前将军豫州刺史领南梁郡太守二十一年坐统内旱百姓饥诏加赈给而遵考不奉符旨免官起为散骑常侍五兵尚书迁吴兴太守秩中二千石二十五年征为领军二十七年索虏南至瓜步率军出江上假节置三十年复出为使持节监豫州刺史元凶弒立进号安西将军遣外监徐安期仰捷祖防守之遵考斩安期等起义兵应南谯王义宣义宣加遵考镇西将军夏侯献率众至瓜步承候世祖又坐免官孝建元年鲁爽臧质反起为征虏将军率众屯临沂县仍除吴兴太守明年征为湘州刺史未行迁尚书左仆射三年转丹杨尹加散骑常侍复为尚书右仆射领太子右卫率明年又除领军将军加散骑常侍五年复迁尚书右仆射金紫光禄大夫常侍如故明年转左仆射常侍如故又领徐州刺史大中正崇宪太仆前废帝即位迁特进右光禄大夫常侍太仆如故景和元年出督南豫州诸军事安西将军南豫州刺史太宗即位以为侍中特进右光禄大夫领崇宪太仆给亲侍三十人崇宪太后崩太仆解余如故泰始五年赐几杖大官四时赐珍味疾病太医给药固辞几杖后废帝即位进左光禄夫大余如故元徽元年卒时年八十二追赠左光禄大夫开府仪同三司侍中如故谥曰元公遵考无才能直以宗室不远故历朝显遇年老有疾失明子澄之顺帝升明末贵达澄之弟琨之为竟陵王诞司空主簿诞作乱以为中兵参军不就絷系数十日终不受乃杀之追赠黄门郎诏吏部尚书谢庄为之诔遵考从弟思考亦被遇历朝官极清显为豫章会稽太守益徐州刺史凡经十郡三州泰始元年卒于散骑常侍金紫光禄大夫时年七十五追赠特进常侍光禄如故　　梁
　　萧昱
按梁书萧景传昱字子贞景第四弟也天监初除秘书郎累迁太子舍人洗马中书舍人中书侍郎每求自试高祖以为淮南永嘉襄阳郡并不就志愿边州高祖以其轻脱无威望抑而不许迁给事黄门侍郎上表曰夏初陈启未垂采照追怀□惧实战□心臣闻暑雨祁寒小人犹怨荣枯宠辱谁能忘怀臣藉以往因得预枝戚之重缘报既杂时逢坎壈之运昔在齐季义师之始臣乃幼弱粗有识虑东西阻绝归赴无由虽未能负戈擐甲实衔泪愤懑潜伏东境备履艰危首尾三年亟移数处虽复饥寒切身亦不以冻馁为苦每涉惊疑惶怖失魄既乖致命之节空有项领之忧希望开泰冀蒙共乐岂期二十余年功名无纪毕此身骸方填沟壑丹诚素愿溘至长罢俯自哀怜能不伤叹夫自媒自衒诚哉可鄙自誉自伐实在可羞然量己揆分自知者审陈力就列宁敢空言是以常愿一试屡成千请夫上应元象实不易叨锦不轻裁诚难其制过去业鄣所以致乖筭测圣监既谓臣愚短不可试用岂容久居显禁徒秽黄枢忝窃稍积恐招物议请解今职乞屏退私门伏愿天照特垂允许臣虽叨荣两宫报效无地方违省闼伏深恋悚高祖手诏答曰昱表如此古者用人必前明试皆须绩用既立乃可自退之高昔光武兄子章兴二人并有名宗室就欲习吏事不过章为平阴令兴为缑氏宰政事有能方迁郡守非直政绩见称即是光武犹子昱之才地岂得比类焉往岁处以淮南郡既不肯行续用为招远将军镇北长史襄阳太守又以边外致辞改除招远将军永嘉太守复云内地非愿复问晋安临川随意所择亦复不行解巾临郡事不为薄数有致辞意欲何在且昱诸兄递居连率相继推毂未尝缺岁其同产兄景今正居藩镇朕岂厚于景而薄于昱正是朝序物议次第若斯于其一门差自无愧无论今日不得如此昱兄弟昔在布衣以处成长于何取立岂得任情反道背天违地孰谓朝廷无有宪章特是未欲致之于理既表解职可听如启坐免官因此杜门绝朝觐国家庆吊不复通普通五年坐于宅内铸钱为有司所奏下廷尉得免死徙临海郡行至上虞有赦追还且令受菩萨戒昱既至恂恂尽礼改意蹈道持戒又精洁高祖甚嘉之以为招远将军晋陵太守下车励名迹除烦苛明法宪严于奸吏优养百姓旬日之间郡中大化俄而暴疾卒百姓行坐号哭市里为之喧沸设祭奠于郡庭者四百余人田舍有女人夏氏年百余岁扶曾孙出郡悲泣不自胜其惠化所感如此百姓相率为立庙建碑以纪其德又诣京师求赠谥诏赠湘州刺史谥曰恭　　北魏
　　元均
按魏书阳平王熙传熙长子他他子显显子世遵世遵弟均字世平累迁通直常侍征虏将军以河梁立义之功封安康县开国伯食邑五百户除散骑常侍平东将军卒赠使持节征东将军青州刺史出帝时复赠骠骑大将军仪同三司冀州刺史均六子　　元忻之按魏书阳平王熙传均长子忻之性粗武幼有气力释褐定州平北府中兵参军稍迁尚书右中兵郎以河渚起义之勋赐爵东阿侯初孝庄之图尔朱荣元天穆也忻之密启临事之日乞得侍立手斩二人及荣之死百寮入贺忻之独蒙劳问庄帝崩于晋阳忻之内惧及齐献武王起义河北忻之奔赴后废帝时除散骑常侍大丞相右长史出帝初袭先封安康县开国伯除抚军将军北徐州刺史便道之州属樊子鹄据瑕丘反遂于中途遇害以死王事追赠使持节都督定殷二州诸军事骠骑大将军司空公定州刺史谥曰文贞　　元禹
按魏书阳平王熙传均弟禹容貌魁伟起家司空参军转符玺郎太常丞镇远将军东海太守带峒峿戍主禹颇好内学每云晋地有福孝昌末遂诣尔朱荣建义元年与荣同入洛除中军将军金紫光禄大夫封鄄城县开国伯邑五百户为并州东面大都督镇乐平荣死之后为土民王恶毡起义杀之后赠征西将军雍州刺史子长渊袭　　元法寿
按魏书阳平王熙传吐万弟锺葵早卒长子法寿侍御史中散累迁中散大夫出除龙骧将军安州刺史法寿先令所亲微服入境观察风俗下车便大行赏罚于是境内肃然更满还朝吏人诣阙诉乞肃宗嘉之诏复州任后征为太中大夫加左将军迁平东将军光禄大夫建义初于河阴遇害赠车骑将军相州刺史子庆始大司农丞与父同时见害赠前将军广州刺史　　北齐
　　高灵山
按北齐书本传长乐太守灵山字景嵩神武族弟也从神武起兵信都终于长乐太守赠大将军司空谥曰文宣子懿卒于武平镇将无子文宣帝以灵山从父兄齐州刺史建国子伏护为灵山后　　隋
　　杨处纲
按隋书本传处纲高祖族父也生长北边少习骑射在周尝以军功拜上仪同高祖受禅赠其父锺葵为柱国尚书令义城县公以处纲袭焉授开府督武候事寻为太子宗卫率转左监门郎将后数载起授右领军将军处纲虽无才艺而性质直在官强济亦为当时所称寻拜蒲州刺史吏民悦之进位大将军后迁秦州总管卒官谥曰恭弟处乐官至雒州刺史汉王谅之反也朝廷以为有二心废锢不齿　　唐
　　李汉
按唐书淮阳壮王道元传道元六世孙汉字南纪少事韩愈通古学属辞雄蔚为人刚略类愈愈爱重以子妻之擢进士第累迁左拾遗敬宗侈宫室舶贾献沈香亭材帝受之汉谏曰以沈香为亭何异瑶台琼室乎是时王政谬僻汉言切多所救补坐婞讦出佐兴元幕府文宗立召为屯田员外郎史馆修撰论次宪宗实录书宰相李吉甫事不假借子德裕恶之会李宗闵当国擢知制诰稍进御史中丞吏部侍郎初德裕贬袁州汉助为排挤后德裕复辅政汉坐宗闵党出为汾州刺史宗闵再逐改州司马诏有司不二十年不得用然不数岁徙绛州长史遂不复振太中时召拜宗正少卿卒始汉为中丞表孔温业为御史及汉晚见召温业已为中丞每燕集人以为荣　　李戡按唐书渤海敬王奉慈传奉慈七世孙戡字定臣幼孤年十岁所即好学大寒掇薪自炙夜无然膏默念所记年二十明六经举进士就礼部试吏唱名乃入戡耻之明日径返江东隐阳羡里阳羡民有斗争不决不之官而诣戡以辨凡论着百篇常恶元和有元白诗多纤艳不逞而世竞重之乃集诗人之类夫古者断为唐诗以讥正其失云平卢节度使王彦威表为巡官府迁还洛阳卒
　宗人府部名臣列传三
　　辽
　　耶律敌禄
按辽史本传敌禄字阳隐孟父楚国王之后性质直多膂力察割作乱敌禄闻之入见寿安王慷慨言曰愿得精兵数百破贼党王嘉其忠穆宗即位为北院宣使上以飞狐道狭诏敌禄广之明年将兵援河东至太原与汉王会于高平击周军败之仍降其众忻代二州叛将兵讨之会耶律挞烈至败周师于忻口师还卒　　耶律蒲古
按辽史本传蒲古字提隐太祖弟苏之四世孙以武勇称统和初为涿州刺史从伐高丽有功开泰末为上京内客省副使太平二年城鸭绿江蒲古守之在镇有治绩五年改广德军节度使寻迁东京统军使□政严肃诸部慑服九年大延琳叛以书结保州夏行美执其人送蒲古蒲古入据保州延琳气沮以功拜惕隐十一年为子铁骊所杀　　耶律信先
按辽史本传信先兴宗以其父瑰引为刺血友幼养于宫善骑射重熙十四年为左护卫太保同知殿前点检司事十八年兼右祗候郎居班详稳上问所欲信先曰先臣瑰引与陛下分如同气然不及王封倘使蒙恩地下臣愿毕矣上曰此朕遗忘之过追封燕王是年从萧惠伐夏败于河南例被责清宁初为南面林牙卒　　耶律良
按辽史本传良字习捻小字苏着帐郎君之后生于干州读书医巫闾山学既博将入南山肄业友人止之曰尔无仆御驱驰千里纵闻见过人年亦垂暮今若即仕已有余地良曰穷通命也非尔所知不听留数年而归重熙中补寝殿小底寻为燕赵国王近侍以家贫诏乘厩马迁修起居注会猎秋山良进秋游赋上嘉之清宁中上幸鸭子河作捕鱼赋由是宠遇稍隆迁知制诰兼知部署司事奏请编御制诗文目曰清宁集上命良诗为庆会集亲制其序顷之为敦睦宫使兼权知皇太后宫诸局事良闻重元与子涅鲁古谋乱以帝笃于亲爱不敢遽奏密言于皇太后太后托疾召帝白其事帝谓良曰汝欲间我骨肉邪良奏曰臣若妄言甘伏斧锧陛下不早备恐堕贼计如召涅鲁古不来可卜其事帝从其言使者及门涅鲁古意欲害之羁于帐下使者以佩刀断帟而出驰至行宫以状闻帝始信乱平以功迁汉人行宫都部署咸雍初同知南院枢密使事为惕隐出知中京留守事禾几卒帝嗟悼遣重臣赙祭给葬具追封辽西郡王谥曰忠成　　耶律特么
按辽史本传特么季父房之后重熙间为北□累迁六部秃里太尉大安四年为倒挞岭节度使顷之为禁军都监是冬讨磨古斯斩首二千余级十年复讨之既捷授南院宣徽使寿隆元年为北院大王四年知黄龙府事薨　　耶律仙童
按辽史本传仙童仲父房之后重熙初为宿直官累迁惕隐都监以宽厚称蒲奴里叛仙童为五国节度使率师讨之擒其帅陶得里又击乌隗叛降其众改彰国军节度使拜北院大王清宁二年知黄龙府事迁侍卫亲军马步军都指挥历忠顺武定二军节度使致仕封蒋国公咸雍初徙封许国卒　　耶律阿息保
按辽史本传阿息保字特里典五院部人祖胡劣太子时徙居西北部世为招讨司吏阿息保慷慨有大志年十六以才干补内史天庆初转枢密院侍御金人起兵城境上遣阿息保问之金人曰若归阿□敢不听命阿息保具以闻金兵陷宁江州边兵屡败遣阿息保与耶律章奴等赍书而东冀以胁降阿息保曰臣前使依诏开谕略无所屈将还谓臣曰若所请不遂无相见今臣请独往不听将行别萧得里底曰不肖适异国必无生还愿公善辅国家既至阿息保见执久乃遁归及天祚败绩迁都巡捕使六年从阿□讨耶律章奴加领军卫大将军阿□将兵而东阿息保送至军乃还天祚怒其专鞭之三百寻为奚六部秃里太尉后阿□反阿息保以偏师进击临阵坠马被擒因阿□有旧得免时阿□颇好杀阿息保谓曰欲举大事何以杀为由是全活者众会阿□败乃还以战失利囚中京数岁保大二年金兵至中京始出狱寻为敌烈皮室详稳是时魏王淳僭号屡遣人以书来招阿息保封书以献因陈曰东兵甚锐未可轻敌及石辇铎之败天祚奔窜召阿息保不时至疑有二心并怒为淳所招杀之初阿息保知国将亡前后谏甚切及死以非罪人尤惜之　　宋一
　　赵德彝
按宋史魏悼王廷美传魏王子德彝字可久太祖召鞠于宫中德隆卒授右千牛卫大将军封长宁郡侯代兄德隆判沂州时年十九飞蝗入境吏民请坎瘗火焚之德彝曰上天降灾守臣之罪也乃责躬引咎斋戒致祷既而蝗自殪儒生乙恕者郊居肄业一日有尸横舍下所司捕恕抵狱将置于法德彝疑其冤命他司按之无异因令缓刑以俟未几果获杀人者恕遂得释进封郡公淳化四年为右监门卫大将军迁左武卫大将军改封广平部民诣阙乞留有诏嘉奖真宗初召还咸平二年命判滁州与德恭并留不遣三年授徐州刺史累迁保信军节度观察留后大中祥符八年卒年四十九上临奠废朝三日赠昭信军节度使追封信都郡王谥安简　　赵孚
按宋史赵安仁传安仁字乐道河南洛阳人曾祖武唐虢州刺史父孚字大信周显德初举进士调补开封尉干德中为浦江令持父丧服阕摄永宁令会亲征太原部送本邑粮馈民怀其惠列状以闻即真授其任擢宗正丞开宝中初置衣库令孚主之俄坐事连逮抵罪语见赵普传太宗即位起为国子监丞知袁州还知开封府司录参军事受诏与殿中侍御史柴成务供奉官葛彦恭殿直郭载行视黄河分南北岸按行复遥堤以纾湍决孚言治遥堤不如分水势于是建议于澶滑二州立分水之制时决河未平重惜民力而寝焉朝廷议行封禅孚上封禅颂召拜秘书丞赐绯鱼受诏鞫开封狱得其非辜者即日授推官迁监察御史出知舒州改殿中侍御史雍熙中诏询文武御戎之策孚奏议曰臣愚以为不可干戈不劳飞挽为万世之利者敢献其说惟明主择之古者兵交使在其间虽飞矢在上走驿在下盖信义不可废也昔苗民逆命帝乃诞敷文德而有苗格又仲尼曰有能一日克己复礼天下归仁只如并门一方历代难取圣襟英断一举成功当其逆城危于累卵生聚怀伏而陛下犹遣通事舍人薛文宝入城谕之日者北边来宾全燕犹梗再兴军旅将复土疆臣窃计屯戍边陲故非获已暴露原野岂是愿为欲望朝廷通达国信近鉴唐高祖之降礼远法周古公之让地圣人以百姓之心为心君子见几而作谕以祸福示以恩威议定边疆永息征战养民事天济时利物莫过于此臣又计彼虽嗜好不同然去危就安厌劳喜逸亦人情之所同也上嘉之雍熙中廷策贡士而安仁预为考会赐金紫因顾安仁问孚年几安仁曰臣父年六十二上曰孚名士也亟召对亦赐金紫明年卒　　赵安仁
按宋史本传安仁字乐道河南洛阳人生而□悟幼时执笔能大字十三通经传大旨早以文艺称赵普沈伦李昉石熙载咸推奖之雍熙二年登进士第补梓州榷盐院判官以亲老弗果往会国子监刻五经正义板本以安仁善楷隶遂奏留书之历大理评事光禄寺丞召试翰林以著作佐郎直集贤院赐绯时王侯内戚家多以铭诔为托太宗制九弦琴五弦阮时多献赋颂上嘉文物之盛悉阅览订其工拙时称安仁李谔杨亿辞雅赡召诣中书奖谕翌日改迁太常丞真宗即位拜右正言预重修太祖实录上出师大名安仁上疏曰臣以为有急务者三大要者五急务三者其一激励戎臣举劝惩之典其二振救边民行优恤之惠其三车驾还京重神武之威大要五者其一选将略其二持兵势其三求军谋其四修军政其五爱民力咸平三年同知贡举未几知制诰副夏侯峤巡抚江南还知审刑院尝有将校笞所部卒死罪议大辟安仁以军中之令非严不整遂获免死继判尚书刑部兼制置群牧使同知三班审官院景德初翰林学士梁颢召对询及当世台阁人物上称安仁文行寻颢卒即以安仁为工部员外郎充翰林学士初孚极陈和好之利至是安仁从幸澶州会北边请盟首命安仁撰答书又独记太祖时聘问书式辽使韩杞至首命接伴凡觐见仪制多所裁定馆舍夕饮杞举橙子曰此果尝见高丽贡安仁曰橘橙产吴楚朝廷职方掌天下图经凡他国所产靡不知也今给事中吕佑之尝使高丽未闻有橙柚杞失于夸诞有愧色杞既受袭衣之赐且以长为解将辞复左衽安仁曰君将升殿受还书天颜咫尺如不衣所赐之衣可乎杞乃服以入及姚东之至又命安仁接伴东之谈次颇矜兵强战胜安仁曰老氏云佳兵者不祥之器圣人不得已而用之胜而不美而美之者是乐杀人也乐杀人者不得志于天下东之自是不敢复言王继忠将兵陷没不能死节而反事之东之屡称其材安仁曰继忠早事藩邸闻其稍谨不知其他其敏于酬对切中事机类如此时论翕然称其得体上益器之自是有意柄用安仁又集和好以来事宜及采古事作戴斗怀柔录三卷以献二年春又与晁□等同知贡举三年以右谏议大夫参知政事俄修国史大中祥符初议封禅与王钦若并为泰山经度制置使判兖州礼毕复拜工部侍郎内外书诏有切要者必经其裁进秩刑部五年以兵部侍郎仍兼修史奉祀又同知礼仪院八年知贡举三典春闱择士平允是故独无讥诮上再赐诗嘉之寻知兼宗正卿旧制官闱令凡有议奏与寺连署上以安仁旧德俾知寺以次列状取裁寺掌玉牒属籍梁周翰始创其制而未备安仁重加详定又为仙源积庆图皆统例精简奏置修玉牒官事具职官志国史成迁右丞是夏又为景灵宫副使屡得对言事尝奏曰方今治定功成固轶前代陛下尚亲庶政旰食忘倦然而君临之大所宜分饬有司为式于天下遂诏诸司掌常务有条例者母或奏禀天禧二年改御史中丞请给御宝印历书三院御史弹纠事五月暴疾卒年六十一废朝赠吏部尚书谥文定以其子温瑜为大理寺丞良规为奉礼郎承裕为正字安仁质直纯□无所矫饰宽恕谦退与物无竞虽家人仆使未尝见其喜愠女弟适董氏早寡取归给养其甥董灵运尚幼躬自训导为毕婚娶幼少与宋元舆同学元舆门地贵盛待安仁甚厚元舆蚤卒家绪寖替安仁屡以金帛济之善训诸子各授一经尤嗜读书所得禄赐多以购书虽至显宠简俭若平素时阅典籍手自雠校三馆旧阙虞世南北堂书钞惟安仁家有本真宗命内侍取之嘉其好古手诏褒美尤知典故凡近世典章人物之盛悉能记之喜诲诱后进成其声名当世推重之有集五十卷温瑜后为国子博士　　赵良规
按宋史赵安仁传良规字元甫父安仁奏为秘书省正字同判太常寺张知白荐之召试赐进士及第用王曙举擢集贤校理兼宗正丞预修会要坐宗正吏盗太庙神御物出通判蕲州徙河南府知泰滁二州历京西陕西路提点刑狱荆湖南路转运使奏罢马氏时所赋丁口米数万石权判三司开拆司度支勾院直集贤院知庐州积官至光禄卿罢职初与张宪掌禹锡齐郭张子思并为太常少卿兼馆职当进谏议大夫而执政靳之止迁卿故事卿不兼职故皆罢未几皆还之改直秘阁同宗正事迁秘书监知同陕相三州陕岁饥百姓请阁残税二分为官伐芟以给河埽或以为须报乃可行良规曰若尔无及矣檄县遂行而以擅命自劾进太子宾客权判殿中省迁尚书工部侍郎判本部知濠州卒良规所至州郡为政不甚力然善委任佐属禄赐多分赠族人余皆输之酒家子君锡　　赵允弼
按宋史镇王元偓传元偓子允弼八岁召入禁中令皇子致拜允弼不敢当御楼观酺得与皇子并坐皇子即位是为仁宗允弼累迁武宁军节度使兼侍中判大宗正事封北海郡王英宗时拜中书令徙王东平神宗即位拜太保凤翔雄武军节度使朝朔望熙宁二年丁母忧悲痛不胜丧固辞起复母葬有日而允弼病笃顾诸子以不得终大事为恨薨帝临哭之恸辍朝三日赠太师尚书令兼中书令追封相王谥孝定允弼性端重时然后言诸宫增学官员允弼已贵犹日至讲席延伴读官读孟子一节领宗正三十年与濮安懿王共事相友爱为宗属推敬　　赵克继
按宋史魏王廷美传魏王子德恭德恭子承庆承庆子克继善楷书尤工篆隶宗正荐之仁宗亲临试及令临蔡邕古文法写论语诗书复诏与士朝分隶石经帝曰李阳冰唐室之秀今克继朕之阳冰也训子弟力学一门登儒科者十有二人尝进所集广韵字源帝称善藏之秘阁元佑五年以定武军节度观察留后卒赠开府仪同三司建国公谥章靖　　赵克己
按宋史魏王廷美传魏王子德恭德恭子承寿承寿子克己晓音律尝作雅乐图乐曲以献侍宴大清楼进所学虞世南书赐器加等终右千牛卫大将军赠深州防御使饶阳侯　　赵叔韶
按宋史魏悼王廷美传魏王子承寿承寿子克己克己子叔韶字君和庆历六年与诸宗子帝前临真宗御书选第一皇佑初进所为文召试学士院中等赐进士及第自太子右监门率府副率迁右领军卫将军入谢命坐赐茶仁宗曰宗子好学者颇多独尔以文章第进士前此盖未有也朕欲天下知属籍有贤者宜勿忘所学叔韶顿首谢既退又出九经赐之迁右屯卫大将军至和中上书求试烦剧加领贺州刺史终和州防御使赠镇东节度观察留后会稽郡公　　赵师民按宋史本传师民字周翰青州临淄人九岁能属文举进士第孙奭辟兖州说书领诸城主簿师民学问精博奭自以为不及夏竦尤所奇重称为盛德君子论其文行愿回两子恩授以京秩除齐州推官青州教授天平军节度推官年五十来京师近臣张观宋郊王尧臣庞籍韩琦明镐列荐为国子监直讲兼润冀二王宫教授改著作佐郎宗正寺主簿加崇文院检讨崇正殿说书迁宗正丞会赵元昊反罢进讲师民上书陈十五事一曰咨辅相二曰命将帅三曰柬侍从四曰择守宰五曰治军旅六曰修边防七曰求谏诤八曰延讲诵九曰革贡举十曰久官政十一曰谨财用十二曰不遗年十三曰容诽谤十四曰除忌讳十五曰慎出令因献劝讲箴明年春帝遂御迎阳门召近臣观图画复命讲读经史师民见朝廷厌兵屈意以招元昊内不能平乃上言请任方面以图报效迁天章阁侍讲同知贡举进待制同判宗正寺尝讲诗如彼泉流曰水之初出喻王政之发顺行则通通故清洁逆乱则壅壅故浊败贤人用则王政通而世清平邪人进则王泽壅而世浊败幽王失道用邪绌正正不胜邪虽有善人不能为治亦将相牵而沦于污浊也帝曰水何以喻政对曰水者顺行而润下利万物故以喻政此于比兴义最大后讲论语问修文德曰文者经天纬地之总称君人之道抚之以仁制之以义接之以礼讲之以信皆是帝曰然其所先者无若信也曰信者天下之大本仁义礼乐皆必由之此实至道之要复问钻燧改火曰古之圣王举动必顺天时所以四时变火随木色近世渐务苟简以为非治具而遂废之至其万事皆不如古又问子夏子张所言交道孰胜曰圣哲之道舍覆广大与天地参善者有以进德恶者俾之改行子张之言为优他日读汉记问长安城众莫能知共推师民因陈自古都壅年世旧址所在若画诸掌帝悦曰何其所记如此在经筵十余年甚见器异尝盛夏属疾家居帝飞白书团扇为和平字赐以寄意累请补郡除龙图阁直学士知耀州帝自写诗宠行目以儒林旧德将行上疏曰近睹太阳食于正朔此虽阴阳之事亦虑是天意欲以感动圣心臣非瞽史不知天道但率愚意言之其月在亥亥为水水为正阴其日在丙丙为正阳月掩日阴侵阳下蔽上之象也诗曰十月之交朔日辛卯又曰彼月而微此日而微谓以阴奸阳失其□也又曰百川沸腾山冢崒崩高岸为谷深谷为陵谓下陵上侵其权也又曰皇父卿士番惟司徒家伯冢宰仲允膳夫棸子内史蹶维趣马楀维师氏谓大小之臣有不得其人者也宗周之间时王失德今而引喻盖事有所譬固当不讳凡天之示象由人君有失不然则下蔽其上古人君之失不过暴虐怠慢奢侈纵改不师古始舍是何失道之有今圣心慈仁恭勤俭约自检动循典礼如此自非下蒙上邪挠正使主恩不下究而谁之咎欤望陛下朝夕咨于丞弼心膂之臣洎左右近侍耳目之官其忠而纯者与之慎东内外百执事及州县牧宰使主恩究于下不为群邪所蔽塞则亿兆之幸也三迁刑部郎中复领宗正卒师民淳静刚敏举止凝重幼丧父哀感不畜婢妾年四十四始婚志尚清远专以读书为事性极慈恕勤于吏治政有惠爱尝奏蠲陜西旱租又欲论榷酤诸弊会仁宗不豫而止尝患近世官失其守作正官名议多不载有集三十卷子彦若试中书舍人　　赵君锡按宋史赵安仁传安仁子良规良规子君锡字无愧性至孝母亡事父良规不违左右夜则寝于傍凡衾裯薄厚衣服寒温药石精粗饮食旨否栉发剪爪整冠结带如内则所载者无不亲之及登进士第以亲故不愿仕良规每出必扶掖上下至杂立仆御中尝从谒文彦博彦博异其容止问而知之语诸子令视以为法良规没调知武强县从韩琦大名幕府彦博及吴充在枢管更荐之为检校吏房文字徙知大宗正丞加秘阁校理改宗正丞时增诸宗院讲书教授官而逐院自备缗钱为月馈贫者或不能以时致宗师辄移文督取君锡言国家养天下士于太学尚不较其费安有教育宗室令自行束修之理诏悉从官给历开封府推官元佑初迁司勋右司郎中太常少卿擢给事中论蔡确章惇有罪不宜复职大河不可轻议东回请亟罢修河司以省邦费宽民力苏轼出知杭州君锡言轼之文追攀六经蹈藉班马知无不言壬人畏惮为之消缩公论倚重隐如长城今飘然去国邪党必谓朝廷稍厌直臣且将奉隙复进实系消长之机不若留之在朝用其善言则天下蒙福听其谠论则圣心开益行其诏令则四方风动为利博矣进刑部侍郎枢密都承旨拜御史中丞即上疏劝哲宗亲讲学广谘问为躬政之渐君锡素有志行后随人低昂无大建明初称苏轼之贤遇贾易劾轼题诗怨谤即继言轼负恩怀逆无礼先帝愿亟正其罪宣仁后览之不悦曰君锡全无执守复以吏部侍郎天章阁待制知郑陈澶三州河南府徙应天因清明出郊具奠谒杜衍张□张方平赵概王尧臣蔡抗蔡挺之茔邀七家子孙陪祭于侧时人传其风义绍圣中贬少府少监分司南京卒年七十七绍兴六年赠徽猷阁直学士　　赵宗景
按宋史镇王元偓传元偓子允弼允弼子宗景以相州观察使同知大宗正事神宗以其父允弼司宗久故选用之宗景事母孝居丧如不能胜居第火冒急赴家庙不恤其他火亦不为害元佑中累迁彰德军节度开府仪同三司检校司空封济阴郡王宗景丧其夫人将以妾继室先出之于外而托为良家女且纳焉坐夺开府既而还之绍圣四年薨年六十六赠太师循王谥曰思　　赵子淔
按宋史本传子淔字正之燕王五世孙父令铄官至宝文阁待制子淔以荫补承务郎累迁少府监主簿改河南少尹时治西内子淔有干才漕使宋□器之或事有未便子淔辄力争□每改容谢之除蔡河拨发纲运官会夏旱河水涸转饷后期贬秩一级提举三门白波辇运事除直秘阁丁内艰起复累进龙图阁秘阁修撰除陕西转运副使初蔡京铸夹锡钱民病壅滞子淔请铸小铁钱以权之因范格以进徽宗大说御书宣和通宝四字为钱文既成子淔奏令民以旧铜钱入官易新铁钱旬日易得百余万□帝手札以新钱百万□付五路均籴细麦命子淔领其事民苦限迫诣子淔诉者日数百人子淔奏请宽其期民便之会蔡京再相言者希京意论子淔乱钱法落职奉祠靖康初复秘阁修撰金人侵洛子淔奔荆南溃兵祝靖盛德破荆南城子淔匿民家靖等知之来谒言京城已破子淔泣说之曰君辈宜亟还都城护社稷取功名无贪财扰州县也皆应曰诺子淔因草檄趣之翌日靖等遂北行绍兴元年召见复徽猷阁直学士知西外宗正司改江西都转运使时建督府军须浩繁子淔运饷不绝以功进宝文阁直学士再知西外宗正司三京新复除京畿都转运使以疾辞卒于家年六十七子淔幼警悟苏轼过其家抱置膝上谓其父曰此公家千里驹也及长善谈论工诗然崇宁大观间土木繁兴子淔每董其役识者鄙之　　赵子崧按宋史本传子崧字伯山燕懿王后五世孙登崇宁五年进士第宣和间官至宗正少卿除徽猷阁直学士知淮宁府汴京失守起兵勤王道阻未得进闻张邦昌僭位以书白康王宜遣师邀金人河上迎请两宫问罪僭逆若议渡江恐误大计遂与知颍昌府何志同等盟传檄中外已而闻金人退引兵襄邑遣范埙徐文中诣济王请王进兵南京且言国家之制无亲王在外者主上特付大王以元帅之权此殆天意亟宜承制号召四方豪杰则中原可传檄而定王命子崧充大元帅府参议官东南道都总管邦昌家在庐州子崧檄通守赵令儦几察之且请捕诛其母子以绝奸心又言自围城以来朝命隔绝乞下诸路凡有事宜并取大元帅府裁决伪檄毋辄行宣抚使范讷逗挠营私所宜加罪宜蠲被兵州县租经理淮南荆浙形势之地毋为群盗所据檄止诸路毋受邦昌伪赦移书责邦昌曰人臣当见危致命今议者籍籍谓劫请倾危之计实由阁下不然金人何坚拒孙傅之请而卒归于阁下也敌既远去宜远反正若少迟疑则天下共诛逆节虽悔无及矣又遗书王时雍曰诸公相与亡人之国方且以为佐命功臣不知平日所学何事会邦昌遣使迎王次第白子崧子崧即贻王书曰似闻谓以京师残破不可复入止欲即位军中便图迁徙臣窃惑焉夫欲致中兴当谨举措宜先谒宗庙觐母后明正诛赏降霈四方若京师果不可都然后徐议所向遂传檄京师奏于隆佑太后曰诸路先闻二圣北迁易姓改国恐间有假讨逆之名以窃据州郡者乞速下明诏谕四方以迎立康王之意庶几人心慰安奸宄自消矣寻以所部兵会济州康王即位子崧请放诸路常平积欠钱又言台谏为人主耳目近年用非其人率取旨言事请遵旧制听学士中丞互举范祖禹常安民上官均先朝言事尽忠请录其子帝皆可其奏因建三屯之议一屯澶渊一屯河中陕华一屯青郓间以张声势万一敌骑南侵则三道并进可成大功除延康殿学士知镇江府两浙路兵马钤辖上章论王时雍徐秉哲吴幵莫俦范琼胡思王绍王及之颜博文余大均等逼迁上皇取太子辱六宫捕宗室窃禁物都人指为国贼伏望肆诸市朝以为臣子之戒时滑州两经残破子崧荐傅亮可任除亮滑州通判黄潜善沮之命遂寝贼赵万犯镇江子崧遣将击万于丹徒调乡兵乘城为备顷之官军败归乡兵惊溃子崧率亲兵保焦山寺贼据镇江初昌陵复土司天监苗昌裔谓人曰太祖后当再有天下子崧习闻其说靖康末起兵檄文颇涉不逊子崧与御营统制辛道宗有隙道宗求得其文上之诏御史往案其狱情得帝震怒不欲暴其罪坐以前擅弃城降单州团练副使谪居南雄州绍兴二年赦复集英殿修撰而子崧已卒于贬所　　赵子栎
按宋史本传子栎燕懿王后五世孙登元佑六年进士第靖康中为汝州太守金人再渝盟破荆湖诸州独子栎能保境土李纲言于朝迁宝文阁直学士寻提举万寿观绍兴七年卒　　赵子砥
按宋史本传子砥艺祖后令□之子也仕至鸿胪丞北迁至燕山久之欲遁归乃遣其徒朱国宝王孝安至中京求得上皇宸翰怀之以归建炎二年六月至行在帝命辅臣召问于都堂子砥言金人讲和以用兵我国敛兵以待和往者契丹主和议女真主用兵十余年间竟灭契丹今复蹈其辙譬人畏虎虎以肉食尽终必食人若设陷□待之庶能制虎因复故官已而赐对称旨命知台州卒　　赵子昼
按宋史本传子昼字叔问燕王五世孙少警敏强记工书翰累官宪州通判宣和初充详定九域图志编修官出知泽州改密州诏为刑部员外郎以忧去建炎四年迁吏部员外郎寻用大宗正士荐迁尚书左司员外郎兼权货务岁收茶盐香钱六百九万余缗以功进秩一阶试太常少卿集太常因革礼八十篇为二十七卷上言复春分祀高禖礼除权礼部侍郎迁徽猷待制枢密都承旨以公族为侍从又改官制后都承旨用文臣皆自子昼始衢严信饶之民生子多不举子昼请禁绝之累求补外迁徽猷阁直学士知秀州既而奉祠以归寓于衢绍兴十二年卒年五十四　　赵子潚
按宋史本传子潚字清卿秦康惠王后孝靖公令奥之子也七岁而孤家贫力学登宣和中进士第调真州刑曹掾与守争狱事解官去改衢州推官胡唐老奇其才任之属时多故子潚佐唐老缮完城具苗刘兵至城下不能攻以功进一秩累官吏部郎中求补外迁户部郎中总领江淮军马钱粮诸司馈礼月以千缗悉归之公帑除直秘阁两淮转运副使朝廷遣人检沙田芦场欲概增租额子潚以承买异冒占力止之时议者言田之并太湖者被水患宜分道诸浦注之江诏子潚往案视还言太湖当数州巨浸岂松江一川所能独泄昔人于常熟北开浦二十四以达大江又开浦十于昆山东南以入海今皆湮塞宜加疏浚从之遂浚常熟东栅至雉浦入于泾谷又疏凿福山塘至尚市桥北注大江分杀其势水患用息明州守赵善继治郡残酷子潚率诸监司劾罢之除直敷文阁知临安府吏不能欺禁权家僦人子女为仆妾者诏权户部侍郎升华文阁待制复知临安府调三衙卒修筑都城不扰而办金主亮渝盟子潚献助军钱十五万缗特迁一秩帝幸建康充行宫留守参谋官扈跸还复知临安府金人来议和子潚谓事情叵测宜以军礼待之孝宗嗣位志图恢复子潚练兵习为鹅鹳鱼丽阵上观于便殿嘉之赐金带擢敷文阁直学士移知明州沿海制置使台谏王十朋王大宝抗疏留之帝曰朕委以防海行召还矣初海寇以赂通郡胥吏吏反为之用匿其踪迹贼遂大炽商舶不通子潚以礼延土豪俾率郡胥分道入海告之曰用命者有厚赏不则杀无贷胥众震恐争指贼处悉禽获凡豪猾为贼囊橐者穷治之海道遂平升龙图阁直学士知福州岁饥告籴旁郡米价顿平民赖以济进龙图阁学士移知泉州吏有掠民女为妾者其妻□悍杀而磔之贮以缶抵其兄兴化掾安廨中妾父诣郡诉吏不决子潚访知状亟遣人往兴化果得缶以归狱遂决其发擿概类此干道二年卒于官年六十六　　赵士晤
按宋史本传士晤字公美濮安懿王曾孙也天资警敏儿时俨如成人比弱冠为右监门卫大将军贵州团练使从上皇北迁次洺州东与诸宗室议欲遁还据城谋未就而金人围合皆散走士昭乘驴西亡夜半盗敓驴去徒步疾趋迟明抵武安酒家语人曰我皇叔也邑官闻之来谒资以衣冠鞍马因募得少壮百余人从至磁州招集义兵以解洺围旬日间得胜兵五千人归附者数万时洺州守臣王麟欲叛降敌军民怒杀之推统制韩一为主士晤夜半薄城下力战破围翌日入城部分守御敌治壕堑树鹿角示以持久士晤砺将士死守飞火炮碎其攻具以计生得其首领敌乃解围去以功迁权知洺州仍兼防御使建炎二年金人再犯洺粮尽援绝众不能守乃拥士晤出城由白家滩抵大名府诏赴行在绍兴五年迁泉州观察使再迁平海军承宣使知南外宗正事时泉邸新建向学者少士晤奏宗子善轸文艺卓绝众所推誉乞免文解由是人知激劝迁节度使未拜而卒年四十六赠少师追封和义郡王淳熙中谥忠靖于不流历临安绍兴帅治有声　　赵士
按宋史本传士字仰夫太宗五世孙初以荫补官累转太子率府副率建炎初隆佑太后幸洪州敌奄至百司散走士至一大船中见二帝御容负以走遇溃兵数百同行至山中众欲聚为盗士出御容示之曰盗不过求食为朝夕计耳孰若仰给州县士以近属谕之必从如此则今日不饥饿后日不失赏是一举而两得也众听命乃走谒太后虔州会虔民作乱乡兵在外为应与官军相持士诣执政谓当请太后急肆赦人知免死庶可安集又宜急谕城中城中定则外寇可弭譬如服药心腹已安外御风湿乃余事耳赦既下城中遂定迁右监门卫大将军惠州防御使绍兴二十一年卒赠建宁军承宣使追封建安郡王　　赵士
按宋史本传士□太宗之后商濮王之裔也从上皇俱北迁乘间变姓名入僧寺中落发衣僧衣以行抵会稽扈驾循幸以覃恩转千牛卫将军奉朝请而卒　　赵不群按宋史本传不群字介然太宗六世孙宣和中量试授承事郎靖康初宰济南章丘县县当山东海北之冲不群募效用五千人增城浚濠为战守备敌攻围两月不能下迁维州通判升直秘阁通判镇江府辟充两浙宣抚司主管机宜文字高宗在越诏改郴州时群盗出没湖湘间不群严备御盗不能犯进直显谟阁移知鼎州充湖北兵马副钤辖既而朝廷虑郴失守复留不群于郴会岳飞破曹成成遁因犯郴不群乘城固守拒郄之进直宝文阁移知宣州军需以时办而民不扰进秩二阶知庐州郦琼叛拥不群北去寻释之以归帝召见问琼叛故不群曰由刘锜除制置琼等以为图己兼抚谕后时故叛帝悔之除知荆南府累迁两浙路转运副使卒于官　　赵不尤
按宋史本传不尤有武力靖康之难与王明募义兵与金人战雄张河南北盗皆避其锋曰此小使军也高宗即位引众归补武翼郎从岳飞平金寇飞死桧夺其兵遣守横州而卒子善悉进士登第累官敷文阁直学士两浙转运副使　　赵不
按宋史本传不字仁仲嗣濮王宗晖曾孙也父士圃从上皇北迁遥拜集庆军节度使不初补保义郎绍兴二十七年登第易左宣义郎调婺州金华丞治县豪何汝翼械请于郡编隶他州邑人慑服除永州通判郡岁输米倍收其赢民病之不言于守损其数帅司檄不录靖州狱辨出冤者数十百人靖人德之绘其像以祠除知开州开在巴东俗鄙陋不为兴学俾民知孝义郡有盐井旧长吏必遣所亲监之私其利不罢遣盐利倍入郡计用饶以羡余代民输夏秋两税及天申节银绢在开二年民绝斗争夜户不闭诸司交荐以比古循吏转夔州转运判官开人数千遮城门不得行至夔民病上供银时部使者以亲故摄大宁盐场专其利不斥去而盐获羡余乃出钱市羡盐数十万斤易米得三万余斛运抵湖北市银以归代诸郡纳上供银省□钱十五余万改成都路转运判官适岁饥不行抵泸南贷官钱五万□遣吏分籴比至下令曰米至矣富民争发粟米价遂平双流朱氏独闭籴邑民群聚发其廪不抵朱氏法籍其米黥盗米者民遂定永康军岁治都江堰笼石蛇绝江遏水以灌数郡田吏盗金减役夫堰不固而圮田失水故岁屡饥不躬视操板筑绳吏以法乃出令民业耕者田主贷之事末作者富民振之老幼疾患者官为粥视全活数百万黎州青羌奴结儿反制司调兵往戍属不给饷故事富人出粮而下户以力致于边不曰民饥不可扰也以籴余米发卒运之已而朝廷命不摄制司初官兵败前制使遣人赂奴结儿以和不曰奴结儿吐蕃小种也今且和若大族何不听会酋豪梦束畜列率数千人入汉地二百余里成都大恐不静以镇之召僚属饮夜遣步将领飞山军径赴沉黎又徙绵州兵戍邛州为后援戒之曰坚守勿动密檄诸蕃部生获吐蕃一人赏十缣杀一人二缣于是邛部川首领崖袜合诸部落大破吐蕃于汉源斩梦束畜列首来献凡十有六日而平嘉州虚恨蛮入寇不标吐蕃百境上蛮惧一夕遁去不乃令缘边家出丁夫一人分戍诸堡复其家不罢归蜀人送者自成都至双流遮道不得行未几除成都提刑改陕西路转运判官廷臣荐其贤诏授右监门卫大将军惠州防御使知大宗正事非常制也吏白承受奏请须用中贵人不曰有司不存乎罢不用中贵人或请见辄谢出之进明州观察使俄升招庆军承宣使金人完颜烈来聘充馆伴副使金使从者旧见馆使皆对揖不不为礼宴玉津园不连射皆中使者惊服不以文行训勉族属荐其秀杰者奏新学宫增广弟子员仿大学校定法置自讼斋使有过者读书其中人人感励淳熙十四年卒年六十七赠开府仪同三司封崇国公不性笃孝生七岁遭父北迁每思慕涕泣长力学母曹氏止之答曰君父雠未报非敢志富贵也登第时已入仕法当超两秩请回授其母母封法止令人高宗嘉其志特封郡夫人居官所至有声立朝好言天下事蜀中武帅操重权不请复置安抚司相维而治其论王抃不宜拣选诸路军王友直不可为副都指挥使尤人所难言者遇大旱一日九疏劝上求直言通下情退而燔其□时布衣上书狂悖多抵罪不谓太上皇帝不罪言者此宜书之御座右帝悚然可之既嘉其忠谅每宴禁中帝饮之酒顾谓皇太子曰此贤宗室也一日坐待漏院有给事中白英国公借击球马不正色曰上惟一皇孙万一马惊堕斩汝辈无益也马竟不可得所敬者朱熹张栻栻死为请谥又请用熹其好尚如此　　赵善俊
按宋史本传善俊字俊臣太宗七世孙父不衰闽路兵马钤辖善俊初补承节郎绍兴二十七年登第换左承务郎调南城丞改昭信军签判奇之虞允文亦荐其有边帅才除干办诸司审计司知郴州敷奏称旨留为太府寺丞寻摄帅知庐州会岁旱江浙饥民麋至善俊括境内官田均给之贷牛种僦屋以居死者为给槥人至如归州城旧毁于兵善俊葺完之因言异时恃焦湖以通馈餫今既堙涸宜募乡兵保孤姥二山治屋以储粟敌或败盟则吾城守有余饷道无乏矣又增筑学舍新包拯祠春秋祀之人感其化累迁龙图阁直学士移知建州建俗生子往往不举善俊痛绳之给金谷损己俸以助其费再知庐州首言和好不可恃当高坡浚池以为备复芍陂七门堰农政用修免责属邑坊场河渡羡钱百姓德之以父忧去服阕起知鄂州适南市火善俊亟往视事弛竹木税发粟振民开古沟创火巷以绝后患僚属争言用度将不足善俊曰吾将瘠己肥人乃省燕游车骑鼓吹之费郡计用饶代输民役钱再知建州岁饥民群趋□家发其廪监司议调兵掩捕善俊曰是趣乱也谕许自新平米价民乃定邑尉入盗十三人死罪以希赏善俊辨其冤徙知隆兴府移江西转运副使时朝廷议减月桩钱善俊言及州不及县则县仍迫乞于民犹不减也宜一路通裁其额下之漕臣科郡县轻重均减之又奏和买已是白科从而折变益加糜费其数反重于正绢并乞蠲减黥卒遇赦还者刺充铺兵可除民害所言多见用转湖南帅郴桂地绝远守多非才善俊谓宜精其选代输潭州经总制钱停醴陵渌水渡钱加秘阁修撰移知镇江府丁母忧终丧而卒年六十四善俊风仪秀整喜功名尤好论事孝宗时日中有黑子地屡震每以饬边备为戒孝宗英武独运缺相者累年善俊极言相位不可无人尤人所难言者　　赵叔近
按宋史本传叔近悼王元孙荣良公克类之子也建炎元年为秀州守杭卒陈通反诏辛道宗将西兵讨之兵溃为乱抵秀州城下叔近乘城谕以祸福乱兵乃去未几差权两浙提刑叔近招通通听命叔近以素队数十人入贼城众犹不解甲叔近置酒推诚待之遂皆感服城中稍定叔近奏通初无叛心止缘叶梦得赏不时给遂至纷争今已就招请赦其徒二百余人帝许之台谏皆言不可遂寝叔近还秀州已而王渊兵至杭诈传呼云赵秀州来通郊迎渊遂诛之初渊在汴京狎娼周氏周氏后归叔近渊□之乃诬叔近通贼夺职拘于州以朱芾代之芾肆残虐军民怨愤小卒徐明率众囚芾迎叔近领郡事叔近不得辞因抚定之请择守于朝奏未达朝廷命张俊致讨俊渊部曲也辞行渊谓之曰叔近在彼俊谕意领兵至郡叔近出迎俊叱令置对方操笔群刀遽前断其右臂叔近呼曰我宗室也俊曰汝既从贼何云宗室语未竟已折首于地徐明等见叔近死遂反戈婴城纵火驱掠翌日俊斩关入捕明等诛之取周氏归于渊绍兴九年御史言叔近之冤赠集英殿修撰　　赵叔向按宋史本传叔向魏王之系也方汴京破时叔向潜出之京西金人退引众屯青城入至都堂叱王时雍等速归政置救驾义兵其后为部将于涣上变告叔向谋为乱诏刘光世捕诛之　　赵善誉
按宋史本传善誉字静之父不倚太宗之后也善誉幼敏慧力学干道五年试礼部第一初调昌国簿摄邑事劝编户裒金买田以助嫁娶丧葬捕得海盗全党守欲上其功善誉曰奈何以人命希赏守益贤之荐于朝授两浙运干改知抚州临川县县尝预借民赋善誉阅籍发逋负按籍征催卒以时办集遂罢预借改常州添差通判史浩言其贤诏赴部堂审察累迁大理丞湖北常平茶盐提举会大旱善誉通融诸郡常平计户振贷嗣岁麦禾倍收民争负以偿奏罢税场十余渡四十五民便之俾诸郡售田委郡文学董其入以给计偕者移潼川路提刑转运判官遂宁守徐诩乏廉声部使者以其故御史宽假之善誉过遂宁诩出迎善誉抑使循廊诩大沮郡人闻之争讼其过善誉劾诸朝宰相王淮善诩寝其章善誉径以闻罢诩又以羡赀给诸郡置庄民生子及娠者俱给米威惠并孚宗子寓蜀者少业儒善誉即郡庠立学以教之人始感励引年乞祠归处一室以图书自娱无疾而卒年四十七时淳熙十六年也善誉早失怙恃抚育诸季备至居官廉靖自将多所著述郭雍朱熹尝取其易说云　　赵希言
按宋史本传希言字若讷惠王令元孙也淳熙十四年第登调衢州司户合郡民以计表其坊里摽其户数为图献于守守才之西安令不职守檄希言摄邑漕善令会严州请复乌龙岭税场檄希言往访之俾令得复职希言力陈乌龙场不当复漕怒曰衢已复孔步章戴二场何乌龙独不可复希言谓二场当并罢去漕不能夺二场竟亦废改吉州司理属邑有诬人以杀人罪者吏治之急囚诬服希言鞫得实檄县他捕乃得真盗用杨万里周必大荐授临安府司法改淮西总所干办移书约诸郡纲必时发至即受纳无滞留始至军库见钱不满千□此去库钱充溢知临安仁和县辟学宫四百余亩适大旱蝗集御前芦场中亘数里希言欲去芦以除害中使沮其策希言驱卒燔之临平塘堤决希言督役亲捧土投石兵民争奋堤成因筑重堤后不复决民病和买绢折钱重希言节公费代其输除大社令迁枢密院编修官兼右司上言诸将但务城守敌来不拒去不复追异时之忧殆不止保江而已宜谕诸将一军受围诸军共守敌不渡淮则均受赏以战为守毋以守为守迁宗正丞请南班得与轮对许之累迁秘书丞著作郎军器少监皆兼右司又充密院检详为宰属枢掾凡六年奉祠去嘉定十七年卒年六十一赠资政殿大学士封越国公谥忠宪子与权登进士第再中刑法科官至开府仪同三司　　赵希怿
按宋史本传希怿字伯和燕王八世孙登淳熙十四年进士第赵汝愚帅福建希怿为属吏尝言治人如修身治政如理家爱民如处昆弟取古今官着惠爱者缉为一编曰是吾师矣汝愚嘉之荐于宪辛弃疾弃疾尚气僚吏不敢与可否希怿独尽言无所避属邑候官苦税重每不登额希怿稽核公帑羡钱以足之弃疾亦荐其能汝愚当国调江东运司干办同寅有坐胄党者诸司莫敢荐希怿贤其人请以荐己者荐之改太平州通判先是盗黥而逃者捕得处死希怿言强盗特贷命而辄逃者斩今黥罪致死非法之平也自是皆减死论迁江西茶盐提举岁饥恶少聚劫希怿将自临按幕属力止之不听曰希怿不出饥民终不得食且召乱矣遂行发粟赈给禽首谋者治之其党遂散升本路帅兼漕事黑风峒罗世传寇郴阳奸民潜通贼阴济以粮希怿捕治之贼乏食乃去未几李元砺寇郴陈廷佐寇南安复诱罗世传与合劫掠至龙泉有何光世者能知贼动息希怿授光世计俾诱世传诛元砺以自赎功未竟移知平江府其后世传果缚元砺以献廷佐势孤亦降移知太平州希怿为倅日习知其民利病遂损折市价减榷酤额以苏民力已而乞祠迁端明殿学士换昭信军节度使开府仪同三司致仕嘉定五年卒年五十八赠少保封成国公
　宗人府部名臣列传四
　　宋二
　　赵彦橚
按宋史本传彦橚字文长悼王七世孙祖训之在忠义传彦橚登干道二年进士第尉乐清会大旱令循故事祷雨而责租益急彦橚曰损敛已责所以招和气何祷为已而果雨累官福建路运干属邑负振盐本钱数千万累岁不能偿彦橚白其长蠲之庆元初知晋陵县岁饥彦橚振恤有方所活几二十万又以羡钱为五等户代输擢监登闻检院时韩胄方柄用朝士悉趋其门彦橚切叹惋出知汀州州民叶姓者啸聚汀赣间彦橚遣将捕戮之迁广西提刑诸郡鬻官盐取息之六以奉漕司后增至八分彦橚复其旧以苏民力朝廷从之冑死诏户部侍郎兼枢密院检详士大夫前与兵议者坐冑党将并逐之彦橚叹曰士方以伪学废今又以兵端斥去苟欲锢士何患无名每见帝必言才难迁湖广总领旧士卒物故大将不落其籍而私其月请彦橚置别籍稽核之或传军中有怨言彦橚曰不乐者主帅耳何损士卒持之三年挂虚籍者赢三万额减钱百万缗用度以饶比去余七百万而诸路累积逋负犹四百万尽蠲之知平江府郡之昆山并大海盗出没莫可踪迹彦橚奏分其半置嘉定县屯兵以守转宝谟阁待制卒于官年七十一　　赵彦倓
按宋史本传彦倓字安卿彭城侯叔褧曾孙也父公广饶州太守彦倓初调溧阳尉邑民潘氏兄弟横邑中号三虎畜僮仆数百邑官莫敢谁何彦倓白其守治之缚潘氏昆弟正其罪改扬州司户摄狱掾有告主藏吏盗钱余千万治之急吏泣请死彦倓察其情屏人问则诸吏共贷也乃许自首免罪一日而毕改平江府推官摄宜兴县县自中兴后预借民明年税民挟此得慢其令彦倓请禁预借邑遂易治知临安于潜县县胥往往通台省吏得肆其奸彦倓执其黠者械送府台省吏从中救之彦倓力争竟抵胥罪浮桥屡以水败彦倓梁以石民免溺死升临安府通判开禧初知兴国军岁旱蝗而军需益急属邑令吴格负上供银尤多彦倓坐累贬秩格愧谢彦倓曰属时多艰宜宽民力以崇根本何谢为溃卒据外城为变彦倓募能斩捕者赏之既而各斩首以献散其余党累迁湖南运判徭人罗孟传反累岁不能平彦倓谓帅臣曰徭人雠杀乃其常情况主断不平是激之使叛也能遣谍者离其党与俾还自相雠破之易矣帅从其计遂降孟传寻知绍兴府楮价轻彦倓权以法民便之复鹿鸣礼置兴贤庄以资其费筑捍海石塘亦置庄以备增筑会旱饥民聚陂湖中彦倓取死囚羃首刖足徇于众曰此劫菱藕者也遂散其众乃第民高下损其税有差免输湖籍田米举缗钱四十万以助荒政民赖以济诏改太府少卿迁显谟阁知太平州调江西转运使嘉定十一年卒于官年六十四　　赵彦逾按宋史本传彦逾字德先魏悼王后崇简国公叔寓曾孙也绍兴三十年登第淳熙五年知秀州累迁太府少卿四川总领将入境利西帅吴挺遣属吏安丙来迓彦逾见即喜其人从容问之曰太尉统众六万得无虚籍乎丙以情告彦逾遗挺书俾损虚籍数千以宽四川之赋挺不敢隐改知镇江府郡适旱饥彦逾节浮费发粟赈籴民赖以济迁户部侍郎工部尚书孝宗崩光宗疾不能持丧枢密赵汝愚议请立嘉王为皇帝欲倚殿帅郭杲为用遣中郎将范任告之杲不应时中外汹汹彦逾见汝愚对泣汝愚密告以翊戴之议彦逾大喜力赞其决郭杲尝被诬彦逾为白于帝杲德之遂驰告杲曰彦逾与枢密第能谋之耳太尉为国虎臣当任其责杲未及对彦逾急责之杲许诺遂领兵为卫宁宗即位汝愚谓彦逾曰我辈宗臣不当言功会留正免相汝愚登右揆彦逾以端明殿学士出知建康兼江东安抚使未行改四川安抚制置使兼知成都府彦逾为政不扰蜀人便安之以定策勋累迁资政殿大学士嘉泰间知明州兼沿海制置使嘉定间乞祠以归寻卒彦逾始与汝愚协济大计冀汝愚引己共政及外除颇觖望乃疏当时名臣上之目为汝愚党帝曰是疑汝愚其两入蜀皆有声然吴氏世守武兴兼利西安抚操重权吴挺卒朝廷用丘议并利西安抚于东路以革世将之弊而彦逾奏复利西安抚乃领以武帅其后吴曦因之以生变人以是咎彦逾云　　赵崇宪
按宋史赵汝愚传汝愚长子崇宪字履常淳熙八年以取应对策第一时汝愚侍立殿上降再拜以谢孝宗顾近臣曰汝愚年几何已有子如此越三年复以进士对策擢甲科上谓执政曰此汝愚子岂即前科取应第一人者耶崇宪初任为保义郎监饶州赡军酒库换从事郎抚州军事推官汝愚帅蜀辟书写机宜文字改江西转运司干办公事监西京中岳庙汝愚既贬死海内愤郁崇宪阖门自处居数年复汝愚故官职多劝以仕改奉议郎知南昌县事奉行荒政所活甚众升籍田令制曰尔先人有功王室中更谗毁思其功而录其子国之典也崇宪拜命感泣陈疏力辞以为先臣之冤未悉昭白而其孤先被宠光非公朝所以劝忠孝厉廉耻之意俄改监行在都进奏院复引陈瓘论司马光吕公着复官事申言之乞以所陈下三省集议若先臣心迹有一如言者所论即近日恩典皆为冒滥先臣复官赐谥与臣新命俱合追寝如公论果谓诬蔑乞昭示中外使先臣之谗谤既辨忠节自明而宪圣慈烈皇后拥佑之功德益显然后申饬史馆改正诬史垂万世之公又请正赵师召妄贡封章之罪究蔡琏与大臣为仇之奸毁龚颐正续稽古录之妄诏两省史官考订以闻已而吏部尚书兼修国史楼钥等请施行如章从之及诬史未正复进言其略谓前日史官徒以权臣风旨刊旧史焚元□略无留难今诏旨再三莫有慨然奋直笔者何小人敢于为恶而谓之君子者顾不能勇于为善耶闻者愧之其后玉牒日历所卒以重修龙飞事实进呈因崇宪请也未几赠汝愚太师封沂国公擢崇宪军器监丞改太府监丞迁秘书郎辞弗许寻为着作佐郎兼权考功郎官尝因闵雨求言乃上封事谓今日有更化之名无更化之实人才国之元气而忠鲠摈废之士死者未尽省录存者未悉褒扬言论国之风采其间输忠亡隐有所规益者岂惟奖激弗加盖亦罕见施用偷安取容无所建明者岂惟黜罚弗及或乃遂阶通显至若勉圣学以广聪明教储贰以固根本戒宰辅大臣同寅尽瘁以济艰难责侍从台谏思职尽规以宣壅蔽防左右近习窃弄之渐察奸憸余党窥伺之萌皆恳恳为上言之请外知江州郡民岁苦和籴崇宪疏于朝永蠲之且转籴旁郡谷别廪储之以备岁俭瑞昌民负茶引钱新旧累积为十七万有奇皆困不能偿死则以责其子孙犹弗贷会新券行视旧价几倍蓰崇宪叹曰负茶之民愈困矣亟请以新券一偿旧券二诏从之受赐者千余家刻石以纪其事修陂塘以广溉灌凡数千所提举江西常平兼权隆兴府及帅漕司事迁转运判官仍兼帅事初汝愚捐私钱百余万创养济院俾四方宾旅之疾病者得药与食岁久寖移为它用崇宪至寻修复立规约数十条以愈疾之多寡为赏罚弃儿于道者亦收鞠之社仓久敝访其利害而更张之以兵部郎中召寻改司封皆固辞遂直秘阁知静江府广西经略安抚静江之属邑十地肥硗略等而阳朔修仁荔浦之赋独倍焉自张栻奏减之余人犹以为病崇宪请再加蠲减诏递损有差三县民立祠刻石琼守非才激黎峒之变乃劾去之改辟能者代其任萝蔓峒者仍岁寇钞为暴实民何向父子阴诱导之崇宪捐金缯付小校使系以来置之法因严民彝交通之禁使边民相什伍寇至则鸣鼓召众先后掩击俘获者赏不至者有惩先是部内郡邑有警辄移统府兵戍之在宜州者百人古县半之崇宪谓根本单虚非所以窒奸萌乃于其地各置兵如戍兵之数而敛戍者以归邕为边要害地自狄青平侬智高所以设扞防者甚至岁久寖弛而溪峒日强崇宪条上其议朝廷颇采其言然未及尽用也崇宪天性笃孝居父丧月余始食食小祥始茹果实终丧不饮酒食肉比御犹弗入者久之　　赵汝谈
按宋史本传汝谈字履常生而□悟年十五以大父恩补将仕郎登淳熙十一年进士第丞相周必大得其文异之语参知政事施师点曰是子他日有大名于世调汀州教授改广德军添差江西安抚司干办公事尝从朱熹订疑议十数条熹嗟异之佐丞相赵汝愚定大策汝愚欲骤以词掖处之力辞去持祖母服汝愚去国其弟汝谠力上疏乞留汝愚斩冑闻者吐舌兄弟罹党祸斥去寻调安庆府教授差浙东安抚司干办公事丁母忧免丧召为大社令时胄用事炽甚汝谈痛愤登坛读祝大呼胄及陈自强名自强不能堪他日指汝谈曰末坐白□者何人汝谈不为动以参知政事李璧荐召试馆职擢正字是时吴曦叛上下束手或请就以曦为王其人造汝谈汝谈诘之曰孰欲王曦者可斩其人面发赤不能对遂以言去主管崇道观添差通判嘉兴府与郡守王介志合改知无为军与光州守柴中行安丰守陆峻俱称循吏时金人内变有旨令献料敌备边二策其料敌之策曰祸乱犹在河北未遽至河南盖豪雄择形势大盗窥货宝金帛重器俱聚河北河南无大川为之险欲起安所凭且金素以河南近我置守多完颜氏亲党其下亦令蕃汉错居所以防虑备尽纵彼丧乱守将欲叛则自叛何至相率尽反然有天下者自不容易一日废备岂以金人存亡之为吾缓急哉其备边之策曰今边州大抵无城缺兵少粮铠仗不足若使自办何所取资□诸朝廷安得力给若仿古藩封拔用英杰守郡则并租税市榷之利尽与之免其共贡上不置监临下悉听选辟民得自赋兵得自募凡百悉听所为其有功者亦不遽徙就峻爵秩增异车服给美田宅官其子孙凡可优宠无不极至使内为公卿虽贵曾不如守边之乐如此则有才者争自奋励缓急必能出死力报上于后河南二十余年犹为金守宋沿边诸郡权大削兵事无肯任责者汝谈之言若蓍龟然改湖北提举常平振饥尽力知温州改知外宗正作诗勉其族属皆望风而化迁江西提举常平宁宗崩以哀痛得疾贺理宗表力寓劝戒陈硕曰此谏书也数□祠授江西转运判官辞不获命之官一月以言者罢先是汝谈因疾去官言者谓其傲睨轩冕不乐为世用至是弥远不与祠乃杜门著述端平初以礼部郎官召入对言倚用老成广集忠智访求众敝之原辟取可行之策以饬积蠹之蛊而成终泰之功者愿加圣心焉又言大佞似忠大奸似圣未免信向而擢任之始未见甚失久乃寖至差讹则纲维之臣将不能不执议论之士将不得不言执之坚宁不疑其侵权言之数宁不意其卖直至是则不特是非邪正易位而黜陟予夺失中多矣又曰外之得以窒吾听杂吾目扰吾天君者以吾未得虚一而静之理也苟得之导我声色而不能入投我宝货而不能中扇我以功名而不能动凝然湛然孰得干之哉改秘书少监兼权直学士院时集议出师汝谈反复言不可轻战而和尤非计既而三京收复虽前言用兵不便者亦喜汝谈独有忧色未几洛师败朝论始服其先见迁宗正少卿兼权直兼编修国史检讨实录兼崇政殿说书因讲论语而言汉元帝恭俭无过惟以刚不克改明不能绎优柔不断而汉业遂衰权吏部侍郎升侍读兼直学士院兼同修国史院同修撰以所注易进讲时朝议履亩称楮汝谈言非便迕时宰意京师军变宰相乞贬秩上已允汝谈奏恐失体持不可草答诏以为贬秩易审举措难宰相滋不悦以言去国提举崇禧观起知婺州四辞不允至郡力□祠召赴行在四辞权礼部侍郎兼学士院力辞兼直时金兵新破三阃增秩称提官楮四郡获赏汝谈独蹙额登对首疏言边面无可倚仗乞超越拘挛简拔俊杰如吴用周瑜鲁肃晋任祖逖陶侃故事使之各分方面连数十城推毂授权尽归赐履巴蜀一人荆襄一人两淮各一人一切便宜行事不复更从中御庶几伸缩由己机用出心盖推广乡者备边之策且曰臣之此策行于开禧未用兵之前决不至罹今日之患其论楮法尤中时弊上称叹久之且谓卿文学高世宜代予言力辞何为卒以老祈免章四上免兼直改侍讲数日仍兼直学士院五辞权给事中权刑部尚书及卒转两官遗表上又转四官汝谈天资绝人沈思高识自少至老无一日去书册其论易以为为占者作书尧舜二典宜合为一禹功只施于河洛洪范非箕子之作诗不以小序为信礼记杂出诸生之手周礼宜傅会女主之书要亦卓绝特立之见为文章有天巧笃于伦谊而忘仇怨御史王益祥尝劾之后汝谈官其乡益祥愧不敢见汝谈乃数过之相得欢甚尝论议韩非李斯皆有荀卿之才惟其富贵利欲之心重故世得而贱之惟卿独能守其身不苟希合士何可不自重哉所著有易书诗论语孟子周礼礼记荀子庄子通鉴杜诗注　　赵汝述按宋史本传汝述字明可太宗八世孙曾祖士说从二帝北迁临河骂敌而死汝述登淳熙十一年进士第调南剑州顺昌尉嘉定六年诏主管官告院自是常兼宰士累迁将作少监权侍立修注官八年除起居郎兼密院都承旨俄迁兵部侍郎以母忧去服阕改刑部侍郎迁尚书知平江府卒汝述为尉应诏上封事论议恳恻立朝荐引多知名之士然为时相所亲躐跻通显人亦以此少之　　赵希錧
按宋史本传希錧字君锡旧名希□登庆元二年进士第改赐今名少扶父丧归道遇寇左右骇散希錧拊棺恸哭不慑寇义而去学于陈傅良徐谊既举进士调汀州司户峒寇李元砺方起汀人震惧郡会僚佐议守城希錧下坐无一语守异之曰不言得无有所见乎希錧曰守城非策也距城三十里有关曰古城若悉精锐以扼其冲贼不足虑矣守以付希錧人为危之希錧至关审形明间申令谨分画粗定贼已遣谍窥关希錧得谍诘之纵其举火相示而羸师以误之夜半贼数百衔枚突至希錧严兵以待贼且至始命矢石俱下贼无一免余党闻风而遁希錧引还老稚罗拜相属希錧由他道以避之事闻诏升州推官治疑狱决滞讼摄下邑弭乱卒去之日军民遮道泣送者数十里调主管夔州路转运司帐司疏大宁盐井利病使者上诸朝民便之改知玉山县未行召对希錧首言民力困于贪吏军力困于偾帅国家之力则外困于归附之卒内困于浮沉之费次论四蜀铨科举之弊次论大宁盐井本末宁宗嘉纳之授大理寺丞迁大宗正丞权工部郎官宗姓多贫而始生有训名为人后有过礼吏受赇亡艺莫敢自陈希錧白其长推行之会朝议燕邸近属赴朝参者少命希錧易班希錧力辞弗克特换授吉州刺史提举佑神观未几廷臣言宗姓换班人尝举进士请视朝士听轮对于是希錧次对时首论今日多事之际而未有办事之人朝绅清选也以缄默为清重以刻薄为举职以无所可否为识体阃寄重任也以大言为有志以使过为知恩臣非敢厚诬天下以为无人患在选择未得其道器使未当其才尔授成州团练使赐金带令服系以宝玺推恩进和州防御使理宗即位进潭州观察使以公族近邸恩特加厚又进安德军承宣使希錧引对言初政急务莫先于明道总治统收人心上为动容越明年论祠祭不蠲禁卫不肃慈明宫上寿升节度封信安郡公卒遗奏闻上震悼辍视朝赐含敛赠以金帛希錧风资凝重□抱魁垒扬人之善不记人之过急人之难不忘人之恩居官祁寒盛暑未尝谒告衣食取裁足而已追封信安郡王　　赵汝谠按宋史本传汝谠字蹈中少俶傥有轶材智略出人上龙泉叶适尝过其家汝谠年少衣短后衣不得避适劝之曰名门子安可不学汝谠惭自是终身不衣短后衣折节读书与兄汝谈齐名天下称为二赵以祖遗恩补承务郎历泉州市舶务利州大军仓属从臣荐宗室之贤者监行在右藏西库韩冑谋逐赵汝愚汝谠兄弟昌言非是且上言讼汝愚冤冑惧其词直使其党胡纮再攻汝愚以汝谠兄弟受汝愚厚恩私属为之画策惑乱天听为言斥使去国坐废十年调华亭浦东盐场弃职去辟浙西安抚司幕官调签书昭庆军节度判官皆不赴以前官改镇东军登嘉定元年进士第为大社令迁将作监簿大理司农丞与史弥远不合请外改湖南提举常平易江西寻提点刑狱瑞州大姓幸氏贪徐氏田不可得强取其禾终不与诬以杀婢置徐狱徐诉其冤汝谠以反坐法黥窜幸氏籍其家幸氏走告急于中宫徙汝谠湖南既至则表直臣龚夬墓浏阳有豪民罗氏夺民田汝谠复惩以法迁知温州卒汝谠常言宗子不忘君孝子不辱身临难则功业当如朱虚立身当如子政　　赵必愿
按宋史本传必愿字立夫广西经略安抚崇宪之子也未弱冠丁大母忧哀毁骨立服阕以大父汝愚遗表补承务郎开禧元年铨监平江府粮料院调常熟丞嘉定七年举进士知崇安县剖判如流吏不能困修学政立催科法列户名为三等以三期为约足者旌之未足者宽以趣之逾期不纳者里胥程督之民皆感怿愿输革胥吏鬻盐之敝擅发光化社仓活饥民帅怒逮吏欲惩之必愿曰刍牧职也吏何罪束担俟谴帅无以诘而止旧有均惠仓无所储必愿捐缗钱增籴至二千石力主义役之法乡选善士任以推排入资买田助役则勉有产之家有感化者出己田以倡遂遍行一邑上下便之台府以闻下其式八郡四十八县秩满民共立祠刻石授湖广总所干办公事丁父忧居丧尽礼遗书问学于黄干服除差充两浙运司主管文字再考特差充提领安边所主管文字差知全州陛辞奏乞下道江二州访周惇颐之后知常州改知处州陈折帛纳银之害皆得请移泉州罢白土课及免差吏榷铁讽诸邑行义役秋旱力讲行荒政乞拨永储广储二仓米振救差主管官告院越五日诏依旧主管官告院兼知台州一循大父之政察民疾苦抚摩雕瘵修养济院建陈祠政教兼举端平元年以直秘阁知婺州至郡免催绍定六年分小户绫罗钱三万缗有奇立淳良顽慢二籍劝惩人户措置广惠仓及诸仓积谷奏乞宽减内帑绫罗申省免用旧例预解诸色窠名钱罢开化税场迁太府寺丞寻迁度支郎中诏以汝愚配享宁宗从必愿请也兼右司郎中引见疏言陛下英明密运断出于独固欲一切转移之然而大权若在我或者犹有下移之疑众正若巳开或者犹有旁径之疑策免二相销天变也去者固难以复留留者恐终于引去虚鼎席以待故老疑者或意其未必来而况在数千里之外贵次补以任大政疑者或意其不敢专而况于不安其位中书政之本也今果何时尚可含糊意向以启天下之疑乎亲擢台谏开言路也用之未久者何为轻于易去去之未几何为使之复来召于外服者不知果能用之而必坚除目周行者不知果能听之而无讳乎朝廷除授军国赏罚本至公也今有姓名未达于庙堂而迁擢忽由于中出斥逐三衙竟不指名罪状而人始得以疑陛下矣一除目之颁一号令之出虽未必由于阉宦而人或疑于阉宦虽未必由于私谒而人或疑于私谒虽未必由于戚畹宗邸而人或疑于戚畹宗邸夫天下者祖宗之天下也非陛下所私有也陛下虽有去弊之心而动涉可疑之迹陛下亦何乐于此时论伟之三京兵败边事甚亟诏条上守御计必愿言十事下哀痛之诏合江淮之兵救江陵之急节财用之宜縻议和之使抚无归之民处北来之众置镇抚之使择帅阃之代拔未用之将皆切于边要政府议楮币日轻欲令诸州再用印及他为称提之法必愿力争不可嘉熙元年贻书政府论边防事宜授右司郎中火灾必愿应诏上封事曰开边稔祸之刑牵制而未行激变弃城之戮姑息而未举京襄沦没祖宗之基业莫能保淮蜀蹂躏赤子之冤魂无所依履亩之令下而加以抑配称提之法严而重以告讦民无盖藏每有转壑之忧士不宿饱常有思乱之志又曰台谏给舍骨鲠之论莫容左右便嬖浸润之言易入春夏常享阔略于原庙之尊节钺隆恩殷勤于邸第之贵又曰必也正故相专国之罪严贪夫徇国之诛思室鬼高明之瞰先编氓后亲贵去木妖竞治之衅尚坚故革奢华戒宴殿无度之燕酣节内庭不急之营缮又论济王及国本事迁左司郎中又迁司农少卿兼左司转对言正气日消月沮驯至今日非惟缙绅不肯论事下至草茅之士皆结舌矣端平初年沉疴方去新病未作陛下犹勤于咨访如恐不及今疾攻心腹决裂将溃乃不求瞑眩之剂以起其殆甚可惑也又曰毋使人臣以指斥怀疑毋致陛下以厌言得谤时直士相继去故必愿及之兼敕令所删修官拜司农卿兼职如故翼日改宗正少卿仍兼删修敕令兼国史编修实录检讨寻兼左司迁太府卿仍兼编修检讨迁宗正少卿诏依旧太府卿仍兼职且兼中书门下检正诸房公事转对言中才庸主惟其无所知觉故其言不可入而败亡随之陛下作敬天之图朝夕对越谓宜天意可回而荧惑失度郁攸煽灾迫近禁门几毁左藏烟埃方息白昼陨星贯日之虹胁阳之雹迭见层出陛下观时察变何由致此今日之事动无良策惟在侧身修行祈天永命而已迁起居舍人兼职仍旧大水上封事曰海潮毁隘浸迫禁城灾异之来理不虚发必上畏天戒下修人事易沴召和转移于陛下方寸间耳又曰周官国有大事则举大询之理今日之事迫矣谓宜合众谋屈群策上而搢绅下而刍荛各陈所见择其可用之策以授任事之臣庶几千虑一得以成天下人不因之意暂兼权右郎官言财非天雨鬼输岂可轻施妄用长此不已必至颠覆异时或得罪今之大夫不能为国生财程异皇甫镈之徒乘间捷出推敲□剥以术相胜凿空取办以计巧取事掊敛献羡余间架□钱之令下而唐祚愈促矣愿陛下精思熟虑约己爱民必如勾践之卧薪尝胆必如卫文公之帛衣布冠可也权吏部右侍郎乞免兼检正从之兼国史修撰时边事急必愿应诏言宜敕彭大雅自重庆领王青之兵东下以复夔责李安民及归峡二守以自效调一将督中流之师以伐其顺流之谋调一将自间道出鼎澧之后以折其捣虚之锋调一将助芮兴之势以备江陵之急又宜下湖南遣飞军及团结民兵之类守沅江益阳江以防冲突长沙尽收江上民船无资敌用区画皆中事机暂兼权侍左侍郎李宗勉每称其平允暂兼权户部侍郎兼同详定敕令请立国本请亲祷雨迁户部侍郎暂兼给事中先是钱相常缴陈洵益赠节使不行必愿复缴奏曰李韶向为殿中侍御史疏论洵益乞予外祠以绝窥伺陛下不行其言复夺其职韶不能自安径求外补今召之不至正以此故若超赠洵益又缴驳不行韶愈无来期矣陛下忍于去一贤从官而不忍于沮一已死之内侍则何以兴起治功振扬国势欲望寝洵益节钺趣韶供职于是必愿三以疾乞祠不许权户部尚书疏言端平元年洛师轻出明年德安失襄阳失又明年固始失定远失六安失郢复荆门失蜀道蹂成都破又明年夔峡徙浮光降又明年滁阳歼越二年寿春弃明年真阳扰安丰危成都遗烬靡有孑遗又曰去冬安丰危而复安特天幸尔君臣动色太平自贺雷作于雪宴之先期蜀警于大宴之□命戒心一弛赫鉴已随之矣又乞谕太府丞核户部收支数目庶见多寡盈虚之实有余则储之以待朝廷之取拨阙则助之以示宫府之一体二疏迕丞相史嵩之乞免官乞祠皆不许以司谏郑起潜论列以宝谟阁直学士奉祠辞职名不许淳佑五年以文华阁直学士知福州福建安抚使三辞不许闽人闻必愿至忻然叹羡必愿平易以近民忠信以厚俗恻怛以勤政行乡饮酒旌退士奖高年裁僧寺实封之数尤留意武事甫入境即以军礼见戎帅申明左翼军节制事宜措置海道修水教士卒知劝居官四年累乞归及命召又三辞皆不许卒遗表上赠银青光禄大夫必愿才周器博心平量广而又早闻家庭忠孝之训师友正大之言故所立卓然可称云　　赵与欢
按宋史本传与欢字悦道燕懿王八世孙嘉定七年进士调会稽尉改建宁司户参军中明法科摄浦城县丁父忧作善庆五规示子孙免丧迁大理评事转对言天变民情国威三事又言死囚以取会驳勘动涉岁时类瘐死而干证者多毙逆旅宜精择宪臣悉使详覆果可疑则亲往鞫正必情法轻重可闵始详审奏迁籍田令久之拜宗正寺簿历军器监司农寺丞迁宗正丞兼权都官郎官改仓部权度支以直宝章阁知安吉州郡计仰榷醋禁网峻密与欢首捐以予民设铜钲县门欲诉者击之冤无不直有□民愬幼子察之非其本心姑逮其子付狱徐廉之乃二兄强其父析业与欢晓以法开以天理皆忻然感悟又婺媪仅一子亦以不孝告留之郡听日为馔俾亲馈晨昏以礼未周月母子如初二家皆画像事之丧母朝廷屡起之不可议使守边授淮西提点刑狱弗能夺再期以刑部郎官召乞终禫奉祠复半载乃趍朝自恢复退师又议纳使与欢言在朝迎合政出多门必得智识气节之士布列中外可也兼权检正迁宗正少卿兼权户部侍郎寻兼知临安府浙西安抚使同详定剖决明畅罪者咸服郊祀之夕大风雷与欢言国本未定又陈弭盗固本之策有以刑罚术数言于帝者与欢言导民有本如臣待罪天府岂遽能及民惟其真实相孚待以不扰数月而庭讼弥寡人心本善有感必从或谓厉以威待以术者非知本之论且言朝令夕改非以示作新旁蹊曲径非以肃纪纲帝为悚然又建言秦刻颂有端平法度语明年改元嘉熙襄蜀残破或望风弃地召见便殿言韩琦当仁宗朝犹昼夜泣血今主忧臣辱矣因具言防边之道其后多见施行与欢招刺三千人为忠毅军又言禁卫虚籍及京口诸郡悉宜募兵统以郡将财先瞻军余始上供乞省不急之费荐文武士四十人迁户部侍郎兼权兵部尚书论边事至深切星变上章请罢大火力言灾变之烈谓臣罪擢发莫数犹欲以去国为言少悟上听愿祗畏天威思以实德及民始自上躬痛加节约广推振恤五请窜于是中书方大琮言与欢素自洁修疏财轻爵人所共知不幸遇此观其待罪之章恳切至到未尝不叹其知义也乞俞所请使小大之臣皆知引咎乃收一阶寻复之与欢请先叙复同降官属又言艰难不可为之时当慷慨厉志深为人才兵力思迁户部尚书兼权吏部累匈祠不许论楮币自嘉定以一易二失信天下尝出内帑收换屡称提而折阅益甚尝请两界并展十年勿议造新责州县毋以损污抑沮至是遂请不立界限以绝其疑所以区画者甚备其后诏宰相遍询侍从与欢又以前说陈之有欲以端平钱当五行使与欢谓开禧尝以二当三何救于楮且曰士大夫不清白奉法恪意扶持虽日易一法无救于楮而国非其国矣法削国弱能独享□贵乎每言端平以来窜赃吏禁包苴戒奔竞戢横敛而风俗沈痼自若或口仁义而身市井率以欺君为常肥家为乐遂临事乏使而小人得从旁乘间窃取官爵矣疏乞别邪正警偷惰奖用恬退质直之士以绝躁竞浮靡之习内廷有关于除授者必斥暗室有涉于谤议者必思清心寡欲以革酣歌黩货之风其机皆自陛下始又言军政弛而尺籍不明总兵者或缘功赏开嫌隙内则班行惟求速化守牧类多贪庸楮事日非浮冗不节指陈无虚日大风震雷数见因具陈边事且言人才国用民力兵威愿乘此机加意根本勿徒困精神于除授老岁月于行移委公道于私情付事功于无可奈何也迁吏部尚书讲筵言膏雨不降星变频仍在京物价腾踊民士躁在外兵权涣散流民充斥登崇元老并建宰辅谓宜风采振扬而事势若此士大夫未必任天下之责天下未必知陛下之志力求归田会潮汐啮堤执政道帝意留治之手诏云忠正廉勤无如卿者授端明殿学士知临安府浙西安抚使江堤竣事狱空力□罢依旧端明殿学士提举万寿观提领户部财用兼侍读兼修国史实录院修撰奉朝请出关遣使趣还会饥民相携溺死帝仍付临安府事恩例视执政与欢涕泣奉诏亟榜谕曰今申奏振救宜忍死须臾各全性命伫沐圣恩都人相谓毋死与欢上则祈哀公朝下则推诚劝分甘雨随至米商来集流移至者有以济之力求纳禄授资政殿学士提举万寿观兼侍读监修国史实录院修撰奉朝请与欢至浙江上召还即日绝江去帝为怅然与欢三为府尹尽力民事都人称赵端明必以手加额曰赵佛子也久之以旧职知温州政事必亲吏不敢欺刱水寨修贡院以侍读召辞不许入对言爵禄之滥因及国本事五□归又不许进春秋解升大学士荐士六十人史嵩之将复入相而人言不已帝以问与欢言嵩之老师费财私昵贪富过立名誉必不宜复用时嵩之犹子璟卿诵言其过忽毙而杜范刘汉弼徐元杰三贤暴死人皆疑嵩之致毒与欢请优恤汉弼元杰家帝从之而请优恤手诏则与欢所拟入也又请以兵财分任辅臣在讲筵言以坏证付庸医仅支残息徒运巧心天下事尚堪再误耶时相忌之寻授安德军节度使开府仪同三司万寿观使日食应诏言事益切月赐内帑与欢辞不取帝书安贫乐道植节秉忠字赐之建储未定乃申言之又言人才乏使赃吏不悛民昔流而南今流而北盗昔伏于远今伏于近体认不真贤否无别国将谁与立邪愿富一代之储使小人无间可投以绝隐伏之祸帝为改容袁士宋斌少从黄干李燔登朱熹之门学禁方严羁旅困沮年且八十与欢延之事以父行奏乞用旌礼布衣故事死葬西湖上岁一祭焉帝逐二谏臣与欢力争之五乞免朝请三乞致仕俱不允赐泰卦诗忠邪辨自是国事皆缕缕言之有不胜书盖其爱君忧国本诸天性拜少傅卒遗表犹不忘规正帝震悼辍朝赙赠有加诏有司治葬赠少师追封奉化郡王谥清敏累赠太师手注六经及仁皇训典详释又有高宗宝训要释奏议诗文百卷与欢尝谓士大夫有贪声则虽奇才奥学徒以□国害民尔故敛之夕而金带犹质钱民家云　　赵汝腾
按宋史本传汝腾字茂实宗室子也居福州宝庆二年进士历官差主管礼兵部架阁迁籍田令召试馆职授秘书省正字升校书郎寻升秘书郎兼史馆校勘轮对言节用先自乘舆宫掖始兼玉牒所检讨官以直焕章阁知温州进直徽猷阁江东提点刑狱又进直宝文阁差知婺州召赴阙迁起居舍人兼权中书舍人升起居郎时暂兼权吏部侍郎兼国史编修实录检讨兼同修国史实录院同修撰兼侍讲迁吏部侍郎兼侍讲权工部尚书兼权中书舍人皆兼同修撰以左司谏陈垓论罢召为礼部尚书兼给事中兼修国史实录院修撰入奏言前后奸谀之臣伤善害贤自取穹官要职何益于陛下而深损于圣德兴利之臣移东就西顺适宫禁自遂溪壑无厌之欲何益于陛下而深戕于国脉则陛下私惠群小之心可以息矣又言陛下有用君子之名无用君子之实兼直学士院拜翰林学士兼知制诰兼侍读辞归故里累召力辞以龙图阁学士知绍兴府浙东安抚使召至阙以端明殿学士提举佑神观兼翰林学士承旨知泉州知州南外宗正事复提举佑神观兼侍读兼翰林学士承旨景定二年卒遗表上特赠四官　宗人府部名臣列传五
　　金一
　　掴保
按金史本传昭祖族人掴保者从昭祖耀武于青岭白山还至姑里甸昭祖得疾寝于村舍洞无门扉乃以车轮当门为蔽掴保卧轮下为扞御已而贼至刃交于轮辐间掴保洞腹见膏恐昭祖知之乃然薪取膏以为炙问之以阙
五字
知之遂中夜启行
　　拔达　盆纳
按金史本传谢库德之孙拔达谢夷保之子盆纳皆佐世祖有功盆纳勇毅善射当时有与同名者尝有贰志目之曰恶盆纳天会十五年拔达赠仪同三司盆纳赠开府仪同三司在世祖时欢都冶诃及劾者拔达盆纳五人者不离左右亲若手足元勋之最着者也明昌五年皆配飨世祖庙廷　　冶诃
按金史本传冶诃系出景祖居神隐水完颜部为其部勃堇与同部人把里勃堇斡泯水蒲察部胡都化勃堇厮都勃堇泰神忒保水完颜部安团勃堇统八门水温迪痕部活里盖勃堇俱来归金之为国自此益大肃宗拒桓已再失利世祖命欢都冶诃以本部谋克之兵助之冶诃与欢都常在世祖左右居则与谋议出则莅行阵未尝不在其间天会十五年赠银青光禄大夫明昌五年赠特进谥忠济与代国公欢都特进劾者开府仪同三司盆纳仪同三司拔达俱配享世祖庙廷冶诃子阿鲁补骨讹古乃散荅散荅子蒲查　　胡十门
按金史本传始祖兄弟三人保活里之后为神土懑迪古乃别有传胡十门者曷苏馆人也父挞不野事辽为太尉胡十门善汉语通契丹大小字勇而善战高永昌据东京招曷苏馆人众畏高永昌兵强且欲归之胡十门不肯从召其族人谋曰吾远祖兄弟三人同出高丽今大圣皇帝之祖入女直吾祖留高丽自高丽归于辽吾与皇帝皆三祖之后皇帝受命即大位辽之败亡有征吾岂能为永昌之臣哉始祖兄阿古乃留高丽中胡十门自言如此盖自谓阿古乃之后云于是率其族属部众诣撒改乌蠢降营于□回山之下永昌攻之胡十门力战不能敌奔于撒改及攻开州胡十门以粮饷给军后攻保州辽将以舟师遁胡十门邀击败之降其士卒赏赐甚厚以为曷苏馆七部勃堇给银牌一木牌三天辅二年卒赠监门卫上将军再赠骠骑卫上将军子钩空尝从攻显州领四谋克军破鱼梁务功最以其父所管十部为曷苏馆都勃堇有合住者亦称始祖兄苗裔但不知与胡十门相去几从耳　　朮鲁
按金史本传朮鲁宗室子从郑王斡赛败高丽于曷懒取亚鲁城克宁江州收黄龙府出河店之役达鲁古城之役护步荅冈之役皆力战有功东京降为本路招安副使败辽兵破同刮营苏州汉民叛走朮鲁追复之以功为谋克天辅四年卒年四十一皇统中赠镇国上将军　　习室
按金史石土门传石土门子习室康宗时高丽筑九城于曷懒甸习室从斡赛军太祖攻宁江州习室摧锋力战授猛安后从斜也克中京袭辽主于鸳鸯泺略定山败夏将李良辅兵与娄室俱获辽帝于余睹谷宗翰伐宋与银朮可围守太原明年攻襄垣下潞城降西京至汴元帅府以怀孟北阻太行南濒河控制险要使习室统十二猛安军镇抚之于是殄平寇盗招集流亡四境以安天会五年薨熙宗时赠特进大定间谥威敏世宗思太祖太宗创业艰难求当时群臣勋业最著者图像于衍庆宫辽王斜也金源郡王撒改辽王宗干秦王宗翰宋王宗望梁王宗弼金源郡王习不失金源郡王斡鲁金源郡王希尹金源郡王娄室楚王宗雄鲁王阇母金源郡王银朮可隋国公阿离合懑金源郡王完颜忠豫国公蒲家奴金源郡王撒离喝兖国公刘彦宗特进斡鲁古齐国公韩企先并习室凡二十一人初海陵罢诸路万户置苏滨路节度使世宗时近臣奏请改苏滨为耶懒节度使不忘旧功上曰苏滨耶懒二水相距千里节度使治苏滨不必改石土门亲管猛安子孙袭封者可改为耶懒猛安以示不忘其初　　斡鲁古勃堇
按金史本传斡鲁古勃堇宗室子也太祖伐辽使斡鲁古阿鲁抚谕斡忽忽赛两路系辽女直与辽节度使挞不也战败之斩挞不也酷辇岭阿鲁台罕等十四大弯皆降斡忽忽赛两路亦降与辽都统实娄战于咸州西败之斩实娄于阵与娄室克咸州□满忽吐以所部降于斡鲁古邻部户七千亦来归遂与辽将喝补战破其军数万人太祖嘉之以为咸州军帅斡鲁伐高永昌于东京斡鲁古以咸州军佐之辽秦晋国王耶律捏里来伐迪古乃娄室婆卢火等将二万众合斡鲁古咸州兵往击之胡突古尝叛入于辽居于东京南永昌据东京太祖索之以归斡鲁古伐永昌以便宜署胡突古为千户散都鲁讹鲁补皆无功亦以便宜除官及以便宜解权谋克斛拔鲁黄哥达及保等职皆非其罪太祖闻之尽复斛拔鲁等谋克胡突古等皆罢去太祖闻斡鲁古军中往往阙马而官马多匿于私家遂检括之耶律捏里佛顶遗斡鲁古书请和斡鲁古以捏里书并所答书来上且请曰复有书问宜如何报之诏曰若彼再来请和汝当以阿□等叛亡索而不获至于交兵我行人赛剌亦不遣还若归赛剌及送阿□等则和好之议方敢奏闻仍恐议和非实无失备御耶律捏里军蒺藜山斡鲁古以兵一万戍东京太祖使迪古乃娄室复以兵一万益之诏曰辽主失道肆命徂征惟尔将士当体朕意拒命者讨之服者抚安之毋贪俘掠毋肆杀戮所赐捏里诏书可传致也诏捏里曰汝等诚欲请和当废黜昏主择立贤者副朕吊伐之意然后可议和约不然当尽并尔国其审图之捏里复书斡鲁古云降去人痕孛见还则当送阿□等上曰痕孛等乃交兵之后来降阿□则平日以罪亡去其事特异复诏捏里令此月十三日送阿□至显州各遣重臣议疆场事斡鲁古等攻显州知东京事完颜斡论以兵来会即以兵三千先度辽水得降户千余遂薄显州郭药师乘夜来袭斡论击走之斡鲁古等遂与捏里等战于蒺藜山大败辽兵追北至阿里真陂获佛顶家属遂围显州攻其城西南军士神笃逾城先入烧其佛寺烟焰扑人守陴者不能立诸军乘之遂拔显州于是干懿豪徽成川惠等州皆降干州后为闾阳县辽诸陵多在此禁无所犯徙成川州人于同银二州居之捏里再以书来请和斡鲁古承前诏以阿□为言答之驻军显州以听命赐斡鲁古等马十匹诏曰汝等力摧大敌攻下诸城朕甚嘉之辽主未获人心易摇不可恃战胜而失备御辽双州节度使张崇降斡鲁古以便宜命复其职仍令世袭斡鲁古久在咸州多立功亦自恣劾里保双古等告斡鲁古不法事辽帝在中京可追袭而不追袭咸州粮草丰足而奏数不以实攻显州获生口财畜多自取捏里孛剌束等亦告孛革瞢葛麻吉窝论赤闺阿剌本乙剌等多取生口财畜遂以阇哥代为咸州路都统阇哥亦宗室子也既代斡鲁古治咸州初迪古乃娄室奏攻显州新降附之民可迁其富者于咸州路其贫者徙内地于是诏使阇哥择其才可干事者授之谋克其豪右诚心归附者拟为猛安录其姓名以闻饥贫之民官赈给之而使阇母为其副统云久之辽通祺双辽四州之民八百余家诣咸州都统降上曰辽人赋敛无度民不堪命相率求生不可使失望分置诸部择善地以处之太祖召斡鲁古自问之斡鲁古引伏阇哥鞫窝论等诏降斡鲁古为谋克而禁锢窝论等天辅六年讨贼于牛心山道病卒天眷中赠特进天德二年配享太祖庙庭大定十五年谥庄翼　　婆卢火
按金史本传婆卢火安帝五代孙太祖伐辽使婆卢火征迪古乃兵失期杖之后与浑黜以四千人往助娄室银朮哥攻黄龙府辞勒罕辙孛得兄弟直□里部人尝寇耶懒路穆宗遣婆卢火讨之至阿里门河辞勒罕伪降遂略马畜三百而去复元勒部掠二十五寨太祖复使婆卢火讨之婆卢火渡苏衮河招降旁近诸部因籍丁壮为军至特膝吴水辙孛得伪降复叛去执而杀之婆卢火至特邻城围之辞勒罕遁去婆卢火破其城执其妻子辞勒罕遂降曰我之马牛财货尽矣何以为生婆卢火与之马十匹直□里部产良马太祖使纥石烈阿习罕掌其畜牧婆卢火及子婆速俱为谋克天辅五年摘取诸路猛安中万余家屯田于泰州婆卢火为都统赐耕牛五十婆卢火旧居按出虎水自是徙居泰州而遣拾得查端阿里徒欢奚挞罕等俱徙焉唯族子撒剌喝尝为世祖养子独得不徙太祖取燕京婆卢火为右翼兵出居庸关大败辽兵遂取居庸萧妃遁去都监高六等来送款乞降习古乃追萧妃至古北口萧妃已过三日不及而还上令婆卢火胡实赉率轻骑追之萧妃已远去获其从官统军察剌宣徽查剌并其家族及银牌二印十有一及迭剌叛婆卢火石古乃讨平之其群官率众降者就使领其所部太宗以空名宣头及银牌给之同时有婆卢火者娄室平陕西婆卢火绳果监战后为平阳尹西南路招讨使终于庆阳尹泰州婆卢火守边屡有功太宗赐衣一袭并赐其子剖叔八年以甲冑赐所部诸谋克天会十三年加同中书门下平章事天眷元年驻乌骨迪烈地薨赠开府仪同三司谥刚毅子剖叔袭猛安天眷二年为泰州副都统子斡带广威将军婆速官特进子吾札忽　　拔离速按金史本传拔离速银朮可弟天辅六年宗翰在北安州将会斜也于奚王岭辽兵奄至古北口使婆卢火浑黜各领兵二百击之浑黜请济师宗翰欲自往希尹娄室曰此易与耳请以千人为公破之浑黜以骑士三十人前行至古北口遇其游兵逐入山谷辽人以步骑万余迫战亡骑五人浑黜退据关口希尹娄室至拔离速讹谋罕胡实海摧锋奋击大破之斩馘甚众尽获甲胄辎重希尹与撒里古独裴满突捻败其伏兵杀千余人获马百余匹娄室拒夏人出陵野岭留拔离速以兵二百据险守之银朮可围太原近县先已降宋军来救太原者复据太谷祁县拔离速阿鹘懒复取之宋姚古军隆州谷拔离速败之张灏兵出汾州又击走之天会四年克太原拔离速为管勾太原府路兵马事复与娄室败宋兵于文水遂从宗翰围汴与银朮可略地襄邓入均州还攻唐蔡陈三州皆破之克颍昌府遂与泰欲马五袭宋康王于扬州康王渡江入于建康天会十五年迁元帅左都监宗弼再定河南撒离喝经略陕西至泾州拔离速大破宋军于渭州渭州德顺军皆降陕西平迁元帅左监军加金吾卫上将军卒谥敏定　　习古乃
按金史本传习古乃亦书作实古乃尝与银朮可俱往辽国取阿□还言辽人可取之状太祖始决意伐辽矣婆卢火取居庸关萧妃自古北口出奔太祖使习古乃追之不及后为临潢府军帅讨平迭剌其群臣率众降者请使就领诸部太宗赐以空名宣头及银牌使以便宜授之获辽许王莎逻驸马都尉萧乙辛辽梁王在纥里水雅里自立不知果在何处至是始知之于是徙辽降人于泰州时暑未可徙习古乃请姑处之岭西及习古乃筑新城于契丹周特城诏置会平州乌虎里部人迪烈划沙率部族降朝廷以挞仆野为本部节度使乌虎为都监习古乃封还挞仆野等宣诰以便宜加挞仆野散官填空名告身授之及录上降附有劳故官八百九十三人朝廷从之于是迪烈加防御使为本部节度使划沙加诸司使为节度副使知迪烈底部事挞离荅加左金吾卫上将军节度副使知突鞠部事阿枲加观察使为本部节度其余迁授有差以庞葛城之城分赐乌虎里迪烈底二部及契丹人其未垦者听任力占射久之领咸州烟火事天辅六年完颜慎思所部及其余未置猛安谋克户口命习古乃通阅具籍以上天会十年改南京路军帅司为东南路都统司习古乃为都统移治东京镇高丽　　宗亨
按金史本传金源郡王习不失子宗亨本名挞不也性忠谨天辅初以宗室子充护卫擒宗盘宗隽有功加忠勇校尉迁昭信校尉尚□局直长三年升本局副使丁父忧时宗正官属例以材选宗亨在选中遂起复为淑温特宗室将军改会宁府少尹历登州刺史改献州刺史泽州定为特满群牧使同知北京路转运使改泽州定国军节度使海陵庶人南伐以本职领武阳军都总管过淮世宗即位以手诏班赐宗亨宗亨得诏即入朝大定二年授右宣徽使未几为西北路兵马都统以讨契丹右副元帅仆散忠义与窝斡遇于花道宗亨与左翼万户蒲察世杰等以七谋克军与之战失利及窝斡败其党括里扎八率众南奔宗亨追及之扎八诈称降宗亨信之扎八诡曰括里走愿往邀宗亨不听乃大纵军士取贼所弃囊橐人畜多自有之括里扎八亡入于宋坐是降为宁州刺史　　彀英
按金史本传彀英本名挞懒幼警敏有志胆初丱角太祖见而奇之年十六父银朮可授以甲使从伐辽常为先锋授世袭谋克宗翰自太原还西京银朮可围守之彀英在行间屡有功宋兵数万救太原至南关银朮可与弟拔离速完颜娄室等击之当隘巷间一卒挥刀向拔离速彀英以刀断其腕一卒复从旁以枪刺之彀英断其枪追杀之拔太原下河东诸州攻汴京皆有功与都统马五徇地汉上至上蔡以先锋破孔家军睿宗攻开州彀英先登流矢中其口睿宗亲视之创未愈强起之攻大名府第功宗弼第一彀英次之攻东平彀英居最拔离速袭宋康王于扬州彀英为先锋拔离速追宋孟后于江南彀英前行趋潭州宋大兵在常武彀英以选兵薄其城败千余人明日城中出兵来战彀英以五百骑败之获马二百匹遂攻常武拔离速以诸军为大阵居其后彀英以五百骑为小阵当前行即麾兵驰宋军宋军乱遂大败之拔离速观其周旋叹赏之其后河东郡县多叛彀英以先锋攻绛州克之复攻沁州飞炮击其右胁舁归营中诸军攻沁州三日不能下别将骨强起彀英指麾士卒遂克之摄河东路都统从左监军移剌余睹招西北诸部彀英将骑三千五百平其九部获生口三千马牛羊十五万以先锋破宋吴山军再战再胜遂□宋兵于隘死者不可胜计宋兵遁去宗弼再取和尚原彀英以本部破宋五万人遂夺新叉口宗弼留兵守之是夜大雪道路皆冰和尚原宋兵势重不可径取宗弼用彀英策入自傍近高山丛薄翳荟间出其不意遂取和尚原彀英请速入大散关自以本部为殿以备伏兵宗弼至仙人关彀英先攻之宗弼止之彀英不止宗弼以刀背击其兜鍪使之退彀英曰敌气已沮不乘此而取之后必悔之已而果然宗弼叹曰既往不咎乃班师彀英殿且战且却遂达秦中齐国初废元帅右监军撒离喝驰驿抚治诸郡至同州故齐观察使李世辅出迎阳坠马称折臂舁归撒离喝入城世辅诈使通判献甲以壮士十人被甲上厅事世辅自壁后突出执撒离喝彀英方索马于外变起仓卒不得入城门已闭皆有兵卫至东门合荅雅领骑三十余与彀英遇遂斩门者出而世辅拥众自西门出彀英与合荅雅袭之一进一退以缀世辅使不得速世辅虑救兵至乃要撒离喝与之盟勿使追之留撒离喝于道侧彀英识其声与骑而归除安远大将军摄太原尹四境咸治兼摄河东南北两路兵马都总管朝廷以河南陕西与宋已而复取之师至耀州宋人每旦出城张旗阅队抵暮而还道隘骑不得逞彀英请兵五百薄暮先使五十人趋山巅令之曰旦日视敌出举帜指其所向乃以余兵伏山谷间明日城中人出阅如前山巅旗举伏兵发宋兵争驰入城彀英麾军登城拔宋帜立金军旗帜宋军后者望见之不敢入遂降城中人亦降宋吴玠拥重兵据泾州泾原以西多应之元帅撒离喝欲退守京兆俟河南河东军彀英曰我退守吴玠必取凤翔京兆同华据潼关吾属无类矣撒离喝曰计将安出彀英曰事危矣不如速战我军阵泾之南原宋兵必自西原来彀英与斜补出各以选骑五百摧其两翼元帅当其中击之可以得志监军拔离速曰二子当其左右拔离速愿当其中元帅据冈阜多张旗帜为疑兵可以得志撒离喝从之吴玠兵果自西原来彀英斜补出击其左右自旦至午吴玠左右军少退拔离速当其前冲击之遂败玠军僵尸枕籍大涧皆满自此蜀人丧气不敢复出关陕遂定历行台吏部工部侍郎从宗弼巡边迁刑部尚书转元帅左都监天德二年迁右监军元帅府罢改山西路统军使领西北西南两路招讨兵马坐无功降临海军节度使历平阳太原尹正隆末为中都留守兼西北面都统讨契丹撒八驻军归化州世宗即位于辽阳使彀英侄阿鲁瓦持诏往归化命彀英为左副元帅就遣使召陕西统军徒单合喜宣大定改元诏赦于西南西北招讨司河东河北山东诸路州镇调猛安军屯京畿阿鲁瓦见彀英彀英犹豫未决士卒皆欲归世宗彀英不得已乃受诏以元帅令下诸路亟泥马槽二万具诸路闻之以为大军且至然后遣人宣赦所至皆听命大定元年十一月彀英以军至中都同知留守璋请至府议事彀英疑璋有谋乃阳许诺排节仗若将往者遂率骑从出施仁门驻兵通州见世宗于三河诏彀英以便宜规措河南陕西山东边事二年正月至南京遂复汝颍嵩等州县授世袭猛安入拜平章政事罢为东京留守未行改济南尹初彀英宿将恃功在南京颇黩货不恤军民诏使问以边事彀英不答谓诏使曰尔解何事待我到阙奏陈及召入竟无一语及边事者在相位多自专己所欲辄自奏行之除留守辄忿忿不接宾客虽近臣往亦不见上怒遂改济南上数之曰朕念卿父有大功于国卿旧将亦有功故改授此职卿宜知之若复不悛非但不保官爵身亦不能保也彀英顿首谢久之改平阳尹致仕起为西京留守以母忧去官寻以本官起复俄复为东京历上京诏曰上京王业所起风俗日趋诡薄宗室聚居号为难治卿元老大臣众所听服当正风俗检制宗室持以大体十五年致仕久之史臣上太宗睿宗实录上曰当时旧人亲见者惟彀英在诏修撰温迪罕缔达往北京就其家问之多更定焉十九年薨年七十四最前后以功被赏者十有一金为两二百五十银为两六千五百绢为匹八百绵为两二千马三百十有四牛羊六千五百奴婢百三十人　　宗宪
按金史本传金源郡王撒改子宗宪本名阿懒颁行女直字书年十六选入学太宗幸学宗宪与诸生俱谒宗宪进止恂雅太宗召至前令诵所习语音清亮善应对侍臣奏曰此左副元帅宗翰弟也上嗟赏久之兼通契丹汉字未冠从宗翰伐宋汴京破众人争趋府库取财物宗宪独载图书以归朝廷议制度礼乐往往因仍辽旧宗宪曰方今奄有辽宋当远引前古因时制宜成一代之法何乃近取辽人制度哉希尹曰而意甚与我合由是器重之挞懒宗隽唱议以齐地与宋宗宪廷争折之当时不用其言其后宗弼复取河南陕西地如宗宪策以捕宗盘宗隽功授昭武大将军修国史累官尚书左丞熙宗从容谓之曰向以河南陕西地与宋人卿以为不当与今复取之是犹用卿言也卿识虑深远自今以往其尽言无隐宗宪拜谢遂摄门下侍郎初熙宗以疑似杀左丞相希尹久之察其无罪深闵惜之谓宗宪曰希尹有大功于国无罪而死朕将录用其孙如之何宗宪对曰陛下深念希尹录用其孙甚幸若不先明死者无罪生者何由得仕上曰卿言是也即日复希尹官爵用其孙守道为应奉翰林文字皇统五年将肆赦议覃恩止及女直人宗宪奏曰莫非王臣庆幸岂可有间耶遂改其文使均被焉转行台平章政事天德初为中京留守武安军节度使封河内郡王改太原尹进封巨鹿郡王正隆例夺王爵再迁震武武定军节度使世宗即位遣使召之诏曰叔若能来宜速至此若为纥石烈志宁白彦敬所遏亦不烦叔忧宗宪闻世宗即位先已弃官来归与使者遇于中都遂见上于小辽口除中都留守即遣赴任诏与元帅完颜彀英同议军事明年改西京留守八月改南京仆散忠义自行台朝京师宗宪摄行台尚书省事召为太子太师上谓宗宪曰卿年老旧人更事多矣皇太子年尚少谨训导之俄拜平章政事太子太师如故诏以太子实录赐宗宪及平章政事完颜元宜左丞纥石烈良弼判秘书监温王爽各一本移剌高山奴前为宁州刺史以贪污免世宗以功臣子孙宗族中无显仕者以为秘书少监是时母丧未除有司奏其事宗宪曰高山奴傲狠贪墨不可致之左右世宗曰朕以其父祖有功尔既为人如此岂可玷职位哉追还制命因顾右丞苏保衡参政石琚曰此朕之过举不可不改卿等当尽心以辅朕也有司言诸路猛安谋克怙其世袭多扰民请同流官以三十月为考诏下尚书省议宗宪乃上议曰昔太祖皇帝抚定天下誓封功臣袭猛安谋克今若改为迁调非太祖约臣谓凡猛安谋克当明核善恶进贤退不肖有不职者其弟侄中更择贤者代之上从其议进拜右丞相大定六年薨年五十九上辍朝悼惜者久之命百官致奠赙银一千五百两重彩五十端绢五百匹　　蒲查
按金史本传蒲查自上京梅坚河徙屯天德初为元帅府扎也使于四方称职按事能得其实领猛安皇统间除同知开远军节度使斥候严整边境无事正隆初为中都路兵马判官是时京畿多盗蒲查捕得大盗四十余人百姓稍安改安化军节度副使大定六年领行军万户充邳州刺史知军事领本州万户管所屯九猛安军昌武军节度使山东副都统撒改南征元帅府以蒲查行副统事入为太子少詹事再迁开远军节度使袭伯父骨猛安历婆速路兵马都总管西北路招讨使卒蒲查性廉洁忠直临事能断凡被任使无不称云　　阿鲁补
按金史冶诃传阿鲁补冶诃之子为人魁伟多智略勇于战未冠从军下咸州东京辽人来取海州从勃堇麻吉往援道遇重敌力战斩首千级从斡鲁古攻豪懿州以十余骑破敌七百进袭辽主阿鲁补徇北地招降营帐二十四民户数千时已下西京阇母攻应州未下退营于州北十余里夜遣阿鲁补率兵四百伺敌城中果出兵三千来袭阿鲁补道与之遇斩首百余获马六十后辽兵三万出马邑之境以千兵击之斩其将于阵天会初宋王宗望讨张觉于平州闻应州有兵万余来援遣阿鲁补与阿里带迎击之斩馘数千而还复从其兄虞划率兵三千攻干州虞划道病卒代领其众至干州降其军及营帐三十获印四十与仆虺攻下义州宗望伐宋与郭药师战于白河宗望命阿鲁补以二谋克先登奋战赏赉特异至汴破淮南援兵斩其二将大军退次孟阳姚平仲夜以重兵来袭阿鲁补适当其中力战败之既还闻大名开德合兵十万余来争河至河上知去敌尚远乃以轻兵夜发诘旦至卫县遇敌斩首数千级余皆溃去师次邢州滹沱桥已焚阿鲁补先以偏师营于水上比军至而桥成宗望嘉其功出真定库物赏之为长胜军千户及再伐宋从宗望破敌于井陉遂下栾城师自大名济河阿鲁补屯于洺州之境时康王留相州大名府以兵来攻我营阿鲁补乘夜以骑二百潜出其后反击败之居数日敌复来苏统制以兵二万先至阿鲁补乘其未集以三百骑出战大败其众生擒苏统制杀之大军既克汴京攻洺州败大名救兵遂下洺州从挞懒攻恩州还洺人复叛阿鲁补先至城下城中出兵来战败之执其守佐遂与蒲鲁欢取信德军梁王宗弼取开德阿鲁补以步兵五千赴之大名境内多盗命阿鲁补留屯其地贼犯莘县闻阿鲁补至即溃去追袭一昼夜至馆陶及之皆俘以归从宗弼袭康王既渡淮阿鲁补以兵四千留和州总督江淮间戍将以讨未附郡县遂攻下太平州隳其城庐州叛以偏师讨之败其骑六千擒三校明日复破敌二万于慎县斩首五百张永合步骑数万来战阿鲁补兵止二千敌围之阿鲁补溃围力战竟败之追杀四十里获马三百而还再攻庐州与迪古不败敌万众于拓皋至庐州骑兵五百出战败之斩其二校师还宗弼趋陕西道闻大名复叛遣阿鲁补经略之独与译者至城下招之大名果降翌日下令民间兵器悉上送官于是吏民安堵如故为大名开德路都统齐国建阿鲁补屯兵于汴城外天会十五年诏废齐国已执刘麟阿鲁补先入汴京备变明年除归德尹割河南地与宋入为燕京内省使宗弼复河南阿鲁补先济河抚定诸郡再为归德尹河南路都统宋兵取河南地宗弼召阿鲁补与许州韩常颍州大陈州赤盏晖皆会于汴阿鲁补以敌在近独不赴而宋将岳飞刘光世等果乘间袭取许颍陈三州旁郡皆响应其兵犯归德者阿鲁补连击败之复取亳宿等州河南平阿鲁补功最皇统五年为行台参知政事授世袭猛安兼合扎谋克改元帅右监军婆速路统军归德军节度使累阶仪同三司其在汴时尝取官舍材木构私第于恩州至是事觉法当议勋议亲海陵尝在军中恶阿鲁补诏曰若论勋劳更有过于此者况官至一品足以酬之国家立法贵贱一也岂以亲贵而有异也遂论死年五十五阿鲁补以将家子从征伐屡立功历官有惠爱得民心及死人皆惜之大定三年赠仪同三司诏以其子为右卫将军袭猛安及亲管谋克赐银五百两重彩二十端绢三百匹　　骨
按金史本传骨冶诃子善骑射有材干从讨桓散达乌春窝谋罕留可之叛皆有功从太祖伐辽骨从军战宁江州出河店破辽主亲军皆以力战受赏袭其父谋克领秦王宗翰千户攻下中西两京宗翰伐宋围太原未下宗翰还西京骨以右翼军佐银朮可守太原是时汾州团柏榆次岚宪潞皆有兵来援骨凡四战皆破之大军围汴骨引万户军屡败其援兵宪潞等州复叛骨引兵复取之并收抚保德火山而还后领军镇夏边在职十二年天会八年授世袭猛安天眷初为天德军节度使致仕累迁开府仪同三司卒年八十五子喜哥袭猛安加宣武将军　　讹古乃
按金史本传讹古乃冶诃子资质魁伟年十四隶秦王宗翰军中常领兵行前为侦候及大军袭辽主讹古乃以甲骑六十追辽招讨徒山获之又以七骑追获辽公主牙不里以献有军来为辽援方临阵中有跃马而出者军帅谓之曰尔能为我取此乎讹古乃曰诺果生擒而还问其名曰同瓜盖北部中之勇者也讹古乃善驰驿日能千里及伐宋屡遣将命以行天会八年从秦王在燕闻余睹反于西北秦王令讹古乃驰驿以往讹古乃黎明走天德及至日未曛也皇统元年以功授宁远大将军豪剌唐古部节度使五年授千户六年迁西北路招讨使九年再迁天德尹西南路招讨使天德二年召见四年迁临洮尹加金紫光禄大夫卒官年五十三　　挞懒
按金史本传特进挞懒宗室子年十六事太祖未尝去左右出河店之役太祖欲亲战挞懒控其马而止之曰主君何为轻敌臣请效力即挺枪前手杀七人已而枪折骑士曳而下者九人太祖壮之曰诚得此辈数十虽万众不能当也及战于达鲁古城辽兵一千阵于营外太祖遣挞懒往击之挞懒冲出敌阵大败其众攻临潢府春泰州中西二京皆有功天辅六年授谋克天会四年从伐宋屡以功受赏明年再举至汴宗望闻宋人会诸路援兵于睢阳遣挞懒与阿里刮将兵二千往拒之败其前锋军三万于杞县又破三寨擒宋京东路都总管胡直孺南路都统制隋师元及其三将并直孺二子遂取拱州降宁陵复破二万于睢阳进取亳州闻宋兵十万且至会宗望益兵四千合击大败之其卒二千阵而立驰之不动即麾军去马击之尽殪擒其将石瑱而还帅府嘉其功赏赉优渥睿宗驻兵熙州分遣诸将略地挞懒以军五百入六盘山十六寨降其官八十余民户四千获马二千匹皇统中累加银青光禄大夫天德初加特进授世袭猛安卒年六十五海陵迁诸陵于大房山以挞懒尝给事太祖命作石像置睿陵前　　宗贤
按金史本传宗贤本名赛里习不失之孙也从都统杲取中原袭辽帝于鸳鸯泺宗翰使挞懒袭耶律马哥都统使蒲家奴及赛里等以兵助之蒲家奴使赛里斜野裴蒲胡挞达鲁古厮列耶律吴十等各率兵分行招谕获辽留守迪越家人辎重并降群牧官木卢瓦得马甚多使逐水草牧之赛里等趋业迭遂以偏师深入敌邀击之撒合战没蒲家奴至旺国崖西赛里兵会之累官至左副点检天眷二年方捕宗隽赛里坐会饮其家夺官爵未几复官皇统四年授世袭谋克转都点检封豳国公拜平章政事进拜右丞相兼中书令进拜太保左丞相监修国史罢为左副元帅无何复为太保左丞相左副元帅如故进太师领三省事兼都元帅监修国史出为南京留守领行台尚书省事复为左副元帅兼西京留守再为太保领三省事复为左丞相兼都元帅赛里自护卫未十年位兼将相常感激思自效以报朝廷虽于悼后为母党后专政大臣或因之以取进用赛里未尝附之皇太子济安薨魏王道济死熙宗未有嗣子赛里劝熙宗选后宫以广继嗣不少顾忌于后后以此怨之与海陵同在相位未尝少肯假借海陵虽尊而心惮赛里外以属尊加礼敬而内常忌之海陵知悼后怨赛里因与后共力排出之赛里亦不以是少变胙王常胜死熙宗纳其妻宫中顷之杀悼后及妃数人将常胜妻为后未果也及海陵弒熙宗诡以熙宗将议立后召诸王大臣赛里闻召以为信然将入宫谓人曰上必欲立常胜妻为后我当力争之及被执犹以为熙宗将立常胜妻而先杀之也曰谁能为我言者我死固不足惜独念主上左右无助尔遂遇害　　思敬按金史本传思敬本名撒改押懒河人金源郡王神土懑之子辞不失弟也初名思恭避显宗讳改焉体貌雄伟美须髯纯直有材干年十一从其父谒见太祖太祖在纳邻淀方猎因诏从猎射黄羊获之太祖赐以从马宗翰自太原伐宋从其兄习室攻太原宗翰取河南思敬从完颜活女涉渡河下洛阳围汴皆有功师还隶辽王宗干麾下太宗幸东京温汤思敬权护卫押卫卒百人从行领谋克从征朮虎麟有功遂充护卫天眷二年以捕宗盘宗隽功迁显武将军熙宗捕鱼混同江网索绝曹国王宗敏乘醉鞭马入江手引系网大绳沉于水中熙宗呼左右救之仓卒莫有应者思敬跃入水引宗敏出熙宗称叹赏赉甚厚擢右卫将军袭押懒路万户授世袭谋克七年召见赐以袭衣□马钱万贯及归复遣使赐弓剑是年入为工部尚书改殿前都点检无何为吏部尚书天德初为报谕宋国使宋人以旧例请观钱塘江潮思敬不观曰我国东有巨海而江水有大于钱塘者竟不往使还拜尚书右丞罢为真定尹用廉封河内郡王徙封巨鹿丁母忧起复本官改益都尹正隆二年例夺王爵改庆阳尹大定二年授西南路招讨使封济国公兼天德军节度使俄为北路都统佩金牌及银牌二西北路招讨使唐括孛古底副之将本路兵二千会孛古底视地形冲要或于狗泺屯驻伺契丹贼出没之地置守御远斥候贼至则战不以昼夜为限诏孛古底曰尔兵少思敬未至不得先战仆散忠义败窝斡于陷泉诏思敬选新马三千备追袭窝斡入于奚中思敬为元帅右都监以旧领军入奚地张哥宅会大军讨之败伪节度特末也获二百余人贼降将稍合住与其党神独斡执窝斡并其母徐辇妻子弟侄家属及金银牌印诣思敬降思敬献俘于京师赐金百两银千两重彩四十端玉带□马名鹰拜右副元帅经略南边驻山东罢为西京留守复拜右副元帅仍经略山东初猛安谋克屯田山东各随所授地主散处州县世宗不欲猛安谋克与民户杂处欲使相聚居之遣户部郎中完颜让往元帅府议之思敬与山东路总管徒单克宁议曰大军方进伐宋宜以家属权寓州县量留军众以为备御俟边事宁息猛安谋克各使聚居则军民俱便还奏上从之其后遂以猛安谋克自为保聚其田土与民田犬牙相入者互易之三年四月召还京师以为北京留守赐金鞍勒马七年召为平章政事先是省并猛安谋克及海陵时无功授猛克者皆罢之失职者甚众思敬请量才用之上从其请思敬前为真定尹其子取部民女为妾至是其兄乞离异其妾畏思敬在相位不敢去诏还其家九年拜枢密使上疏论五事其一女直人可依汉人以文理选试其二契丹人可分隶女直猛安其三盐泺官可罢去其四与猛安同勾当副千户官亦可罢其五亲王府官属以文资官拟注教以女直语言文字上皆从之其后女直人试进士夹谷衡尼厖古鉴徒单镒完颜匡辈皆由此致宰相实思敬启之也久之上谓思敬曰朕欲修熙宗实录卿尝为侍从必能记其事迹对曰熙宗时内外皆得人风雨时年谷丰盗贼息百姓安此其大概也何必余事上大悦世宗喜立事故其从谏如此大定十三年薨上辍朝亲临丧哭之恸曰旧臣也赙赠加厚葬礼悉从官给孙吾侃朮特大定二十四年除明威将军授速滨路宝邻山猛安　　神土懑
按金史本传神土懑本诸宗室赠银青光禄大夫胡速鲁改子也年十五事太宗为左奉宸皇统二年充护卫除武器署丞累官肇州防御使大定初除元帅右都监与咸平尹吾扎忽率秦州兵及曷懒路兵千五百人会临潢尹移室懑讨契丹契丹犯临潢移室懑死攻之不能克乃引众东行神土懑表乞济师十二月甲辰世宗次海滨县得奏上曰神土懑吾扎忽军不少可以从长攻袭矣会右副元帅谋衍以大军至神土懑改曷速馆节度使隶右翼与纥石烈志宁败贼于长泺战霿河皆有功改婆速路兵马都总管卒
　宗人府部名臣列传六
　　金二
　　胡石改
按金史本传胡石改宗室子也从太祖攻宁江败辽兵于达鲁古城破辽主亲兵皆有功辽军来援济州胡石改与其兄实古乃以兵迎击败之还攻济州中流矢战益力克其城军中称其勇从攻春泰州降之并降境内诸部族其不降者皆攻拔之辽主西走胡石改追至中京获其宫人辎重凡八百两有思泥古者复以本部叛去胡石改以兵五百追及之获其亲属部人以远德州复叛胡石改以兵五千克其城从娄室击败敌兵二万于归化之南并降归化从取居庸关并燕之属县及其山谷诸屯移失部既降复叛去胡石改引兵追及战败之俘获甚众泽州诸部有逃者皆追复之又败叛人于临潢诛其酋领而安抚其人民天眷二年迁永定军节度使改武定军徙汴京留守天德三年授世袭猛安卒年六十八　　麻吉
按金史本传麻吉银朮可之母弟也年十五隶军中从破高丽兵下宁江州平系辽女直克黄龙府皆身先力战以功为谋克继领猛安破奚兵千余自斡鲁古攻下咸信渖州及东京诸城麻吉皆有功都统杲取中京与稍合胡拾答别降楚里迪部屯兵高州以兵援蒙刮孛堇大破敌兵复败恩州兵五万人讨平辽人聚中京山谷者降三千余人战于高州境上伏矢射之中目遂卒麻吉大小三十余战所至皆捷皇统中赠银青光禄大夫谥毅敏子沃侧　　吾札忽
按金史本传吾札忽善骑射年二十以本班祗候郎君都管从征伐有功授修武校尉皇统二年权领泰州军平陕西至泾州大破宋兵于马西镇超迁宁远大将军袭猛安复以本部军从宗弼权都统正隆末从海陵伐宋契丹反与德昌军节度使移室懑同讨契丹许以便宜从事大定初除咸平尹驻军泰州俄改临潢尹摄元帅左都监与广宁尹仆散浑坦俱从元帅右都监神土懑解临潢之围契丹引众东行吾札忽追及于窊历山押军猛安契丹忽剌叔以所部助敌攻官军官军失利泰州节度使乌里雅来救未至临潢与敌遇乌里雅败仅以数骑脱归敌攻泰州其势大振城中震骇将士不敢出战敌四面登城押军猛安乌古孙阿里补率军士数人持刀循城应敌力战斫刈甚众敌乃退泰州得完吾札忽乃使谋克蒲卢浑徙百姓旁邑及险厄之地以俟大军明年聚甲士万三千于济州会元帅谋衍败窝斡于长泺战霿河战陷泉皆有功改胡里改节度使卒吾札忽性聪敏有才智善用军常出敌之不意故能以寡敌众而所往无不克号为鹘军云　　阿邻
按金史宗雄传宗雄子阿邻颖悟辩敏通女直契丹大小字及汉字幼时尝入宫熙宗见而奇之曰是儿他日必能宣力国家年十八授定远大将军为顺天军节度使天德二年用廉迁益都尹兼山东东路兵马都总管历泰宁定海镇西安国等军节度海陵南伐以为神勇武平等军都总管由寿州道渡淮与劝农使移剌元宜合兵三万为先锋是岁十月至庐州与宋将王权军十余万战于柘皋镇渭子桥败之至和州南复与王权军八万余会战又败之追杀至江上斩首数千级上即位于辽阳海陵死大军北还将渡淮而舟楫甚少军士争舟不得亟渡阿邻得生口知可涉处识以柳枝命本部涉济既至北岸而诸军之争渡者果为宋人邀击之及入见上闻阿邻淮上战功又以全军还迁兵部尚书监督经画征窝斡诸军粮饷授以金牌一银牌四窝斡败还至懿州以疾卒丧至京师上命致祭于永安寺百官赴吊赙银五百两重彩三十端绢百匹　　合住
按金史本传合住曷速馆苾里海水人也仕辽领辰复二州汉人渤海子蒲速越袭父职再迁静江中正军节度使佩金牌为曷速馆女直部长子余里也与胡十门同时归朝屡以粮饷助伐高永昌及高丽新维后从宗望伐宋以功迁真定府路安抚使兼曹州防御使佩金牌授苾里海水世袭猛安长子布辉　　沃侧按金史麻吉传麻吉子沃侧年十七隶军中从拔离速击辽将马五败之麻吉死领其职宗望伐宋至河上宋兵屯于河外以二舟来伺我师乃遣沃侧率勇士数辈以一舟往迎之尽俘以还袭康王于江淮间沃侧皆与焉师还驻东平及废齐屯兵河北招降旁近诸营多获畜产兵仗军帅嘉之赏以甲马从攻陕西为右翼都统攻城破敌皆与有功师还正授谋克迁华州防御使属关中岁饥盗贼充斥沃侧募兵讨平之部以无事郡人列状丐留不报未畿除迪列部族节度使改迭剌部用廉入为都水使者秩满同知燕京留守事为西北路招讨使撒八秩满已数月冒其俸禄不即解去沃侧发其事撒八反沃侧遇害　　璋按金史斡者传斡者子神土懑神土懑子璋本名胡麻愈多勇略通女直契丹汉字年十八左副元帅撒离喝引在麾下以事如京师见梁王宗弼与语宗弼悦之皇统六年父神土懑卒宗弼奏璋可袭谋克诏从之天德三年充牌印祗候以罪免夺其谋克寓居中都海陵伐宋左卫将军蒲察沙离只同知中都留守佩金牌掌留府事世宗即位于辽阳璋劝沙离只归世宗沙离只不从璋与守城军官乌林荅石家奴乌林荅愿徒单三胜蒲察蒲查等以兵晨入留守府遂杀沙离只及判官漫捻撒离喝推宗强子阿琐为留守璋行同知留守事遣石家奴佩沙离只金牌与愿蒲查中都转运使左渊子贻庆大兴少尹李天吉子盘奉表如东京贺即位世宗嘉之以愿蒲查为武义将军充护卫贻庆赐及第授从仕郎盘充合门祇候就以璋为同知中都事璋以杀沙离只自摄同知留守世宗因而授之心常不自安遂与兵部尚书可喜谋因世宗谒山陵作乱大定二年上谒山陵璋等九人会于可喜家说万户高松不从璋知事不成乃与可喜共执斡论诣有司陈上诛可喜李惟忠等以璋为彰化军节度使宋将吴璘出散关宝鸡以西诏璋赴元帅都监徒单合喜军前任使于是宋人据原州宁州刺史颜盏门都以兵四千攻之不克宋将姚良辅以兵十万至原州权副统完颜习尼列以千骑援门都兵而姚良辅兵多诸将皆不敢与战及璋至军会平凉泾州潘原长武等戍兵合二万人璋使押军猛安石抹许里阿补以兵二千军于城北习尼列以兵三千军于城西北十里麦子原皆据高阜为阵璋以本部兵阵于城西姚良辅出自北岭先遣万人攻许里阿补自以军九万阵麦子原下捍以剑盾行马外列骑士步卒居其中敢死士锁足行马间持大刀为拒分为八阵而别以骑二千袭璋军璋方出迎战习尼列来报曰宋之重兵皆在麦子原矣璋遣万户特里失乌也以押军猛安奚庆喜照撒兵二千援许里阿补遣撒屋出崔尹以兵二千益习尼列许里阿补与宋人接战良久败之宋兵在麦子原者最坚习尼列与移剌补奥屯撒屋出崔尹仆根撒屋出以兵五千沿壕为伏余兵皆舍马步战击其前行骑士走之于是行马以前冲以长枪行马以后射以劲弓良辅兵稍挫习尼列乘胜麾兵撒其行马破其七阵良辅复整兵出习尼列少却而璋已破城下宋兵与习尼列会使仆根以伏兵击良辅习尼列亦整兵与战奋击之大破良辅军斩首万余级坠壕死者不可胜数锁足行马者尽殪之获甲矢万余器仗称是良辅亦中两创脱去遂围原州穴其西城城圮宋人宵遁璋等入原州宋戍军在宝鸡以西闻之皆自散关遁去京兆尹乌延蒲离黑宁州刺史赤盏胡速鲁改已去德顺州宋吴璘复之都监合喜以璋权都统与习尼列将兵二万救德顺璋率骑兵前行与璘骑兵二万战于张义堡遂沙山下败之追北四十余里璘军遇隘不得前斩首数十级璋至德顺璘据城北险要为营璋亦策营与璘相望可三里许两军遇于城东凡五接战璘军败走璋追至城下璘军已据城北冈阜与其城上兵相应以弩夹射璋军璋军佯却城中出兵来追璋反□与战大败之合喜遣统军都监泥河以兵七千来会与璘军复战败之璘遣兵据东山堡欲树栅璋与习尼列泥河议曰敌若据东山堡此城亦不可拔宜急击之于是璋先据要地习尼列以兵逼东山堡璘兵恃濠相拒短兵接璘兵退走习尼列追击之璘城北营兵可六千人登北冈来战璋之汉军少却伤者二百人璘遂焚璋军攻城具璋率移剌补猛安兵逾北冈击走之璘军隔小堑射璋军移剌补少却习尼列望见北原火发乃止攻东山堡亟与将士来赴引善射者先登率刘安汉军三百人击败之璘军皆走险璘以军三万据险作三阵皆环以剑盾行马璋遣万户石抹迭勒由别路自后击之特里失乌也移剌补以二千人当其前以强弓射之璘兵大败堕沟壑者甚众璋军度涧追之斩数千级而还璘军虽败犹恃其众都监合喜使武威军副总管兵古查剌来问策诸将皆曰吴璘恃险不善野战我退军平凉彼必弃险就平地然后可图也璋曰不然彼恃其众非特恃险也昔人有言宁弃千军不弃寸地故退兵不如济师我退军平凉彼军深入吾地固垒以拒我则如之何查剌还报合喜于是亲率四万人赴之吴璘诘旦乘阴雾晦冥分兵四道来袭战于城东离而复合者数四汉军千户李展率麾下兵先登奋击之璘军阵动璋乘胜踵击璘军复败追至北冈璘走险璋急击之杀略殆尽璘分半军守泰州合喜驻军水洛城东自六盘山至石山头分兵守之断其饷道璘乃引归宋经略使荆皋以步骑三万自德顺西去璋以兵八千习尼列以兵五千追击之习尼列兵乃出其前还自赤觜遇其前锋败之于高赤崖下复与其中军战自日昃至暮乃罢荆皋乘夜来袭营为退军八十里明日习尼列追之璋兵至上八节宋兵据险为阵璋舍马步战地险不得接相拒至曙宋兵动璋乘之追至甘谷城习尼列兵亦至宋兵宵遁璋遂班师习尼列追至伏羌城不及而还上使御史中丞达吉视诸军功状达吉旧与璋有隙故损其功诏璋将士赏比诸军半之璋兼陕西路都统进官一阶及元帅府上功璋居多诏达吉削官两阶杖八十解职上复赏璋及将士如诸军以璋为西北路招讨使召为元帅左都监兼安武军节度使赐以弓矢衣带佩刀改益都尹左都监如故宋人弃海州遁去焚官民庐舍且尽璋至海州得所弃粮三万六千余石安集其人复其屯戍五年宋人约和罢三路都统复置陕西路统军司璋为统军使上曰监军合喜年老故授卿此职边境无事且召卿矣以本官兼京兆尹召为御史大夫璋奏窃观文武百官有相为朋党者今在台自臣外无女直人乞不限资考量材奏拟上曰朋党为谁即纠治之朕选女直人未得其人岂以资考为限论其人材而已顷之璋奏曰太祖武元皇帝受天明命太宗皇帝奄定宋土自古帝王之兴必称受命当制大金受命之宝以明示万世上曰卿言正合朕意乃遣使夏国市玉十八年受命宝成奏告天地宗庙社稷上御正殿改大兴尹为贺宋正旦使十三年璋受命使宋既行上遣人驰谕璋曰宋人若不遵旧礼慎勿付书如不令卿等入见即持书归若迫而取之亦勿赴宴其回书及礼物一切勿受璋至临安宋人请以太子接书不从宋人就馆迫取书璋与之且赴宴多受礼物有司以闻上怒欲寘之极刑左丞相良弼奏曰璋为将大破宋军宋人雠之久矣将因此陷之死地未可知也今若杀璋或者堕其计中耳上以为然乃杖璋百五十除名副使客省使高翊杖百没入其所受礼物后岁余上念璋有征伐功起为景州刺史迁武定军节度使授山东西路蒲底山拿兀鲁河谋克改临洮尹十九年卒　　宗叙按金史本传宗叙本名德寿阇母第四子也奇伟有大志喜谈兵天德二年充护卫授武义将军明年授世袭谋克擢御院通进迁翰林待制兼修起居注转国子司业兼左补阙正隆初转符宝郎在宫职五年皆带剑押领宿卫迁太宗正丞以母忧去官以本官起复未几迁侍卫亲军马军都指挥使改左骁骑都指挥使明年海陵幸南京宗叙至汴契丹撒八反宗叙为咸平尹兼本路兵马都总管以甲仗四千付之许以便宜宗叙出松亭关取牛递于广宁闻世宗即位将归之广宁尹按荅海弟燕京劝宗叙乃还兴中白彦敬纥石烈志宁使宗叙奉表降宗叙见世宗于梁鱼务授宁昌军节度使明年二月契丹攻宁昌宗叙止有女直渤海骑兵三十汉兵百二十人自将击之遇贼千余骑汉兵皆散走宗叙与女直渤海三十骑尽锐力战身被二创所乘马中箭而仆遂为所执居百余日会贼中有临潢民移剌阿塔等盗马授之得脱归宗叙陷贼久尽得其虚实见元帅完颜谋衍平章政事完颜元宜谓之曰贼众乌合无纪律破之易尔于是帅府欲授军职宗叙见谋衍贪卤掠失事几欲归白上不肯受职曰我有机密须面奏是夕乃遁去至广宁矫取驿马驰至京师而帅府先事以闻上遣中使诘之曰汝为节度不度众寡战败被获幸得脱归乃拒帅府命辄自乘传赴都朕姑置汝罪可速还军并力破贼宗叙附奏曰臣非辞难者事须面奏不得不来遂召入乃条奏贼中虚实及诸军进退不合事机状诏大臣议皆以其言为然是时已诏仆散忠义代谋衍为元帅进讨于是拜宗叙为兵部尚书以本职领左翼都统率宗宁乌延查剌乌林荅剌撒兵各千人号三万佐忠义军至花道遇贼与战右翼都统宗亨先败走忠义亦引却宗叙勒本部遮击之麾帐下士三百舍马步战贼不得逞大军整列复至合势击之贼遂败去而元帅右监军纥石烈志宁率军至追及窝斡于陷泉大破之复与志宁及徒单克宁追至七渡河复大败之元帅忠义遂留宗叙自从贼平入为右宣徽使宋兵据海州将谋深入诏以宗叙为元帅右监军往御之宗叙驻山东分兵据守要害敌不得西寻奉诏与左副元帅纥石烈志宁参议军事四年宗叙入朝奏曰暑月在近顿兵边陲飞挽颇艰乞俟秋凉进发上从其请及还军授以成算赐袭衣弓矢九月渡淮宗叙出唐邓比至襄阳屡战皆捷明年宋人请和军还除河南路统军使河决李固渡分流曹单之间诏遣都水监梁肃视河决宗叙言河道填淤不受水故有决溢患今欲河复故道卒难成功幸而可塞他日不免决溢山东非曹单比若沿河数州骤兴大役人心动摇恐宋人乘间扇诱构为边患梁肃亦请听两河分流以杀水势遂止不塞十年召至京师拜参知政事上曰卿奏黄河利害甚合朕意朕念百姓差调官吏为奸率敛星火所费倍蓰委积经年腐朽不可复用若此等类百孔千疮百姓何以堪之卿参朝政择利而行以副朕心及与上论南边事宗叙曰南人遣谍来多得我事情我遣谍人多不得其实盖彼以厚赏故也上曰彼以厚利资谍人徒费其财何能为也十一年奉诏巡边六月至军中将战有疾诏以右丞相纥石烈志宁代宗叙还七月病甚遗表朝政得失及边防利害力疾使其子上之薨年四十六上见其遗表伤悼不已辍朝遣宣徽使敬嗣晖致祭赙银千两彩四十端绢四百匹　　宗宁按金史本传宗宁本名阿土古系出景祖太尉阿离合懑之孙性勤厚有大志起家为海陵征南都统战瓜洲渡功最历祁州刺史大定二年为会宁府路押军万户擢归德军节度使时方旱蝗宗宁督民捕之得死蝗一斗给粟一斗数日捕绝移镇宁昌军改知临潢府事移天德军世宗尝谓宰臣曰宗宁志虑虽浅然所至人皆爱之即命为行军右翼都统为贺宋正旦使累迁兵部尚书授降州路和团猛安烈里没世袭谋克出知大名府事徙镇利涉军俄同签大睦亲府事宗宁多病世宗欲以凉地处之俾知咸平诏以其子符宝郎为韩州刺史以便养无几入授同判大睦亲府事拜平章政事明昌二年薨宗宁居家约俭如寒素临事明敏其镇临潢邻国有警宗宁闻知乏粮即出仓粟令以牛易之敌知得粟即遁去边人以窝斡乱后苦无牛宗宁复令民入粟易牛既而民得牛而仓粟倍于旧其经画如此　　宗道
按金史本传宗道本名八十上京司属司人系出景祖太尉讹论之少子也通周易孟子善骑射大定五年充合门祇候累除近侍局使右丞相乌古论元忠左将军仆散揆等尝燕集有所窃议宗道即密以闻世宗嘉之授右卫将军出为西南路副招讨章宗即位改同知平阳府事陕西路副统军左宣徽使移剌仲方举以自代除西北路招讨使故事诸部驾马八百余匹宗道辞不受诸部悦服边鄙顺治提刑司察廉召为殿前右副都点检寻除陕西路统军使以镇静得军民心特迁三阶兼知京兆府事时夏旱俾长安令取太白湫水步迎于远郊及城而雨是岁大稔人以为精意所感刊石纪之承安二年为贺宋正旦使寻授河南路统军使泗州民张伟获宋人王万言彼界事情宗道疑其冤乃廉问得实万楚州贾人伟负万货五千余贯三年不偿万理索为伟所诬乃坐伟而归万时人服其明后乞致仕朝廷知非本心改知河中府有惠政民立像于层观以时祭之移知临洮以病解泰和四年卒赠龙虎卫上将军　　崇成
  </div>
  <div class="pagination">
   <a href="官常典宗人府部_page2.html">
    上一页
   </a>
   <a href="官常典宗人府部.html">
    1
   </a>
   <a href="官常典宗人府部_page2.html">
    2
   </a>
   <span class="current-page">
    3
   </span>
   <a href="官常典宗人府部_page4.html">
    4
   </a>
   <a href="官常典宗人府部_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
