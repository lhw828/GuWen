<!DOCTYPE html>
<html>
<head>
    <meta charset="UTF-8">
    <title>宫闱典皇后部 - 第 2 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宫闱典皇后部 - 第 2 页/共 16 页</h1>
    <div class="content">哀帝兴宁三年二月东海王即位秋七月壬子立皇后庾氏按晋书废帝本纪云云
孝武帝宁康二年八月以长秋将建权停婚姻按晋书孝武帝本纪云云宁康三年秋八月立皇后王氏大赦加文武位一等按晋书孝武帝本纪云云安帝隆安元年二月戊子立皇后王氏
按晋书安帝本纪云云
义熙九年夏四月壬戌罢临沂湖熟皇后脂泽田四十顷以赐贫人按晋书安帝本纪云云
恭帝元熙元年春正月壬辰立皇后褚氏
按晋书恭帝本纪云云
　　宋
宋定皇后谒庙服及玺绶之制
按宋书礼志皇后谒庙服□大衣谓之袆衣皇后金玺黄赤绶四采黄赤缥绀武帝永初元年八月辛未追谥妃臧氏为敬皇后按宋书武帝本纪云云文帝元嘉元年九月丙子立妃袁氏为皇后
按宋书文帝本纪云云
元嘉三十年四月孝武帝即位五月乙酉立妃王氏为皇后按宋书孝武帝本纪云云
废帝景和元年冬十一月壬寅立皇后路氏
按宋书废帝本纪云云
明帝泰始元年冬十二月戊寅立皇后王氏
按宋书明帝本纪云云
泰豫元年四月后废帝即位六月乙巳立皇后江氏按宋书后废帝本纪云云顺帝升明二年冬十月壬寅立皇后谢氏减死罪一等五岁刑以下悉原按宋书顺帝本纪云云
　　南齐
高帝建元四年三月武帝即位夏四月辛卯追尊穆妃裴氏为皇后按南齐书武帝本纪云云
武帝永明十一年七月郁林王即位冬十月立皇后何氏按南齐书郁林王本纪云云
明帝永泰元年七月东昏侯即位十一月戊子立皇后褚氏赐王公以下钱各有差按南齐书东昏侯本纪云云
　　梁
梁自高祖及太宗世祖皆不立后
按梁书后妃传序高祖拨乱反正深鉴奢逸恶衣非食务先节俭配德早终长秋旷位嫔嫱之数无所改作太宗世祖出自储藩而妃□先殂又不建椒阃武帝天监元年夏四月景寅追尊皇妣为献皇后追谥妃郗氏为德皇后按梁书武帝本纪云云
太清三年五月辛巳简文帝即位癸未追谥妃王氏为简皇后按梁书简文帝本纪云云
敬帝绍泰元年冬十月戊午立妃王氏为皇后按梁书敬帝本纪云云　　陈
武帝永定元年十月追尊皇妣董太夫人曰安皇后追谥前夫人钱氏号为昭皇后立夫人章氏为皇后按陈书武帝本纪云云永定三年六月文帝即位九月乙亥立妃沈氏为皇后按陈书文帝本纪云云
文帝天康元年四月废帝即位秋八月丁酉立妃王氏为皇后按陈书废帝本纪云云
宣帝太建元年春正月甲午立妃柳氏为皇后按陈书宣帝本纪云云太建十四年正月丁巳后主即位己巳立妃沈氏为皇后按陈书后主本纪云云
　　北魏
魏始立中宫及立后必铸金人以卜吉凶而立之按魏书后妃传叙魏章平思昭穆惠炀烈八帝妃后无闻太祖追尊祖妣皆从帝谥为皇后始立中宫又魏故事将立皇后必令手铸金人以成者为吉不成则不得立也道武帝天兴三年三月戊午立皇后慕容氏
按魏书道武帝本纪云云
太武帝延和元年春正月丙午立皇后赫连氏三月丁未追赠夫人贺氏为皇后按魏书太武帝本纪云云
文成帝太安二年春正月乙卯立皇后冯氏
按魏书文成帝本纪云云
孝文帝太和十七年夏四月戊戌立皇后冯氏按魏书孝文帝本纪云云太和二十一年秋七月甲午立昭仪冯氏为皇后按魏书孝文帝本纪云云宣武帝景明二年九月己亥立皇后于氏
按魏书宣武帝本纪云云
永平元年秋七月甲午以夫人高氏为皇后
按魏书宣武帝本纪云云
孝明帝熙平二年诏侍中定皇后车辂之制
按魏书孝明帝本纪不载　按隋书礼仪志熙平二年孝明帝诏侍中崔光与安丰王延明博士崔瓒采其议大造车服定制五辂皇后之车亦十二等一曰重翟以从皇帝重翟羽
为车蕃
祀郊禖享先皇朝皇太后二
曰厌翟以祭阴社
次其
羽也
三曰翟辂以采桑
翟羽
饰之
四曰
翠辂以从皇帝见宾客
翠羽
饰之
五曰雕辂以归宁
刻诸
末也

六曰篆辂以临诸道法门
篆诸
饰也
六辂皆钖面朱总（
总以
朱丝为之置马勒直两耳与两镳也）
金钩七曰苍辂以适命妇家八曰
青辂九曰朱辂十曰黄辂十一曰白辂十二曰元辂五时常出入则供之六辂皆疏面缋总以画
绘为之

孝静帝兴和元年夏五月甲戌立皇后高氏乙亥大赦天下按魏书孝静帝本纪云云
　　北齐
北齐定皇帝纳后及元日中宫朝会之礼
按隋书礼仪志后齐皇帝纳后之礼纳采问名纳征讫告圆丘方泽及庙如加元服是日皇帝临轩命太尉为使司徒副之持节诣皇后行宫东向奉玺绶册以授中常侍皇后受册于行殿使者出与公卿己下皆拜有司备迎礼太保太尉受诏而行主人公服迎拜于门使者入升自宾阶东面主人升自阼阶西面礼物陈于庭设席于两楹间童子以玺书版升主人跪受送使者拜于大门之外有司先于昭阳殿两楹间供帐为同牢之具皇后服大严绣衣带绶佩加幜女长御引出升画轮四望车女侍中负玺陪乘卤簿如大驾皇帝服衮冕出升御座皇后入门大卤簿住门外小卤簿入到东上合施步障降车席道以入昭阳殿前至席位姆去幜皇后先拜后起皇帝后拜先起帝升自西阶诣同牢坐与皇后俱坐各三饭讫又各酳二爵一□奏礼毕皇后兴南面立皇帝御太极殿王公以下拜皇帝兴入明日后展衣于昭阳殿拜表谢又明日以榛栗枣修见皇太后于昭阳殿择日群官上礼又择日谒庙皇帝使太尉先以太牢告而后□见群庙　又元日中宫朝会陈乐皇后袆衣乘舆以出于昭阳殿坐定内外命妇拜皇后兴妃主皆跪皇后坐妃主皆起长公主一人前跪拜贺礼毕皇后入室乃移幄坐于西厢皇后改服褕狄以出坐定公主一人上寿讫就坐御酒食赐爵□如外朝会文宣帝天保元年夏六月丁亥诏立王后李氏为皇后按北齐书文宣帝本纪云云
孝昭帝皇建元年冬十一月丁亥立妃元氏为皇后按北齐书孝昭帝本纪云云武成帝河清元年春正月景戌立妃胡氏为皇后按北齐书武成帝本纪云云河清四年夏四月景子传位于皇太子诏皇太子妃斛律氏为皇后按北齐书武成帝本纪云云
后主武平三年八月庚寅废皇后斛律氏为庶人戊子拜右昭仪胡氏为皇后十二月辛丑废皇后胡氏为庶人按北齐书后主本纪云云
武平四年二月乙巳拜左皇后穆氏为皇后
按北齐书后主本纪云云
　　北周
武帝保定五年诏遣百官迎皇后于突厥
按周书武帝本纪保定五年二月辛酉诏陈国公纯柱国许国公宇文贵神武公窦毅南安公杨荐等如突厥逆女天和三年皇后至自突厥诏赦罪加恩
按周书武帝本纪天和三年三月癸卯皇后阿史那氏至自突厥甲辰大赦天下亡官失爵□听复旧宣政元年六月宣帝即位闰月乙亥立妃杨氏为皇后按周书宣帝本纪云云
宣帝大象元年临轩立天元帝后又立正阳宫皇后寻立四皇后按周书宣帝本纪大象元年夏四月壬戌朔临轩立妃朱氏为天元帝后秋七月丙申纳大后丞司马消难女为正阳宫皇后尊天元帝太后李氏为天皇太后壬子改天元帝后朱氏为天皇后立妃元氏为天右皇后妃陈氏为天左皇后大象二年二月加四皇后概以天大为号三月又置天中大皇后按周书宣帝本纪大象二年二月壬午尊天元皇太后为天元上皇太后天皇太后李氏曰天元圣皇太后癸未立天元皇后杨氏为天元太皇后天皇后朱氏为天大皇后天右皇后元氏为天右大皇后天左皇后陈氏为天左大皇后正阳宫皇后直称皇后三月甲辰初置天中大皇后立天左大皇后陈氏为天中大皇后立妃尉迟氏为天左大皇后　　隋
隋制皇后受群臣贺又定谒庙之服
按隋书礼仪志隋中宫朝会仪如后齐而又有皇后受群臣贺礼则皇后御坐而内侍受群臣拜以入承令而出群臣拜而罢　又按志皇后谒庙服□大衣盖嫁服也谓之袆衣皂上皂下文帝开皇元年立皇后独孤氏制五辂凡从祭亲桑归宁临幸吊问则乘之按隋书文帝本纪开皇元年二月景寅立王后独孤氏为皇后　按礼仪志开皇元年内史令李德林奏周魏舆辇乖制请皆废毁高祖从之唯留魏太和时仪曹令李韶所制五辂齐天保所遵用者又留魏熙平中太常卿穆绍议皇后之辂其从祭则御金根车亲桑则御云母车□驾四马归宁则御紫罽车游行则御安车吊问则御绀罽軿车□驾三马于后着令制五辂　皇后重翟青质金饰诸末朱轮金根朱牙其箱饰以重翟羽青油纁朱里通幰绣紫帷朱丝络网绣紫络带八銮在衡钖鞶缨十二就金方釳插翟尾朱总总以朱为之如马缨而
小着马勒在两耳两镳也
驾苍龙受册从
郊禖享庙则供之　厌翟赤质金饰诸末轮画朱牙其箱饰以次翟羽紫油纁朱里通幰红锦帷朱丝络网红锦络带其余如重翟驾赤亲桑则供之　翟车黄质金饰诸末轮画朱牙其车侧饰以翟羽黄油纁黄里通幰白红锦帷朱丝络网白红锦络带其余如重翟驾黄归宁则供之诸鞶缨之色皆从车质　安车赤质金饰紫通幰朱里驾四马临幸及吊则供之炀帝大业元年春正月壬辰立妃萧氏为皇后按隋书炀帝本纪云云
　皇后部汇考二
　　唐
唐定皇帝纳后及卤簿车舆服饰之制
按唐书礼乐志皇帝纳皇后制命太尉为使宗正卿为副吏部承以戒之前一日有司展县设案陈车舆于太极殿廷如元日文武九品朝集蕃客之位皆如冠礼设使者受命位于大横街南道东西上副少退北面侍中请中严群臣入就位使副入立于门外道东西面黄门侍郎引幡节中书侍郎引制书案立于左延明门内道北西面北上乃奏外办皇帝衮冕御舆出自西房即御座使副入就位典仪曰再拜在位者皆再拜侍中前承制降诣使者东北西面曰有制使副再拜侍中宣制曰纳某官某氏女为皇后命公等持节行纳采等礼使副又拜主节立于使者东北西面以节授黄门侍郎侍郎以授使者付于主节立于后中书侍郎引制书案立于使者东北以制书授使者置于案典仪曰再拜在位者皆再拜使副出持节者前导持案者次之侍中奏礼毕皇帝入在位者以次出初使副乘辂鼓吹备而不作从者乘车以从其制书以油络网犊车载之其日大昕使副至于次主人受于庙若寝布神席于室户外之西莞筵纷纯加藻席画纯南向右雕几使副立于门西北上持幡节者立于北少退制案立于南执雁者又在其南皆东面主人立于大门内西面傧者北面受命于左出立于门东西面曰敢请事使者曰某奉制纳采傧者入告主人曰臣某之女若如人既蒙制访臣某不敢辞傧者出告入引主人出迎使者于大门外之南北面再拜使者不答主人揖使副先入至于阶使副入导以幡节案雁从之幡节立西阶之西东面使者由阶升立于两楹间南面副在西南持案及执雁者又在西南皆东面主人升阼阶当使者前北面立持案者以案进授使者以制书节脱衣使者曰有制主人再拜宣制主人降诣阶间北面再拜稽首升进北面受制书以授左右使者授雁主人再拜进受雁以授左右傧者引答表案进立于主人后少西以表授主人主人进授使者退复位再拜节加衣谒者引使副降自西阶以出制文以版长一尺二寸博四寸厚八分后家答版亦如之问名使者既出遂立于内门外之西东面主人立于内门内东厢西面傧者出请事使者曰将加卜筮奉制问名傧者入告主人曰臣某之子若如人既蒙制访臣某不敢辞傧者出告入引主人出迎使者以入授主人制书答表皆如纳采使副降自西阶以出立于内门外之西东面主人立于东阶下西向傧者出请事使者曰礼毕傧者入告主人曰某公奉制至于某之室某有先人之礼请礼从者傧者出告使者曰某既得将事敢辞傧者入告主人曰先人之礼敢固以请傧者出告使者曰某辞不得命敢不从傧者入告遂引主人升立于序端掌事者彻几设二筵东上设甒醴于东房西牖下加杓羃坫在尊北实觯二角柶二笾豆各一实以脯醢在坫北又设洗于东南主人降迎使者西面揖先入使副入门而左主人入门而右至阶主人曰请某位升使者曰某敢辞主人又曰固请某位升使者曰某敢固辞主人又曰终请某位升使者曰敢终辞主人升自阼阶使副升自西阶北面立主人阼阶上北面再拜受几于序端掌事者内拂几三奉两端西北向以进主人东南向外拂几三振袂内执之掌事者一人又执几以从主人进西北向使者序进迎受于筵前东南向以俟主人还东阶上北面再拜送使者以几跪进北面跪各设于坐左退于西阶上北面东上答拜立于阶西东面南上赞者二人俱升取觯降盥手洗觯升实醴加柶于觯覆之面叶出房南面主人受醴面柄进使者筵前西北面立赞者执觯以从使者西阶上北面各一拜序进筵前东南面主人又以次授醴使者受俱复西阶上位主人退复东阶上北面一拜送掌事者以次荐脯醢于筵前使者各进外筵皆坐左执觯右取脯擩于醢祭于笾豆之间各以柶祭醴三始扱一祭又扱再祭兴各以柶兼诸觯上躐降筵于西阶上俱北面坐啐醴建柶各奠觯于荐遂拜执觯兴主人答拜使者进升筵坐各奠觯于荐东降筵序立于西阶上东面南上掌事者牵马入陈于门内三分庭一在南北首西上又掌事者奉币篚升自东阶以授主人受于序端进西面位掌事者一人又奉币篚立于主人之后使者西阶上俱北面再拜主人进诣楹间南面立使者序进立于主人之西俱南面主人以币篚授使者使者受退立于西阶上东面执币者又以授主人主人受以授使副使副受之退立于使者之北俱东面主人还东阶上北面再拜送使者降自西阶从者讶受币篚使者当庭实揖马以出牵马者从出使者出大门外之西东面立从者讶受马主人出门东西面再拜送使者退主人入立于东阶下西面傧者告于主人曰宾不顾矣主人反于寝使者奉答表诣阙纳吉使者之辞曰加诸卜筮占曰日从制使某也入告主人之辞曰臣某之女若如人龟筮云吉臣预在焉臣某谨奉典制其余皆如纳采纳征其日使者至于主人之门外执事者入布幕于内门之外元纁束陈于幕上六马陈于幕南北首西上执事者奉谷珪以□俟于幕东西面谒者引使者及主人立于大门之内外傧者进受命出请事使者曰某奉制纳征傧者入告主人曰奉制赐臣以重礼臣某祗奉典制傧者出告入引主人出迎使者入执事者坐启□取珪加于元纁牵马者从入三分庭一在南北首西上执珪者在马西俱北面其余皆如纳采册后前一日守宫设使者次于后氏大门外之西尚舍设尚宫以下次于后氏合外道西东向障以行帷其日临轩命使如纳采奉礼设使者位于大门外之西东向使副及内侍位于使者之南举册案及宝绶者在南差退持节者在使者之北少退俱东向设主人位于大门外之南北面使者以下及主人位于内门外亦如之设内谒者监位于内门外主人之南西面司赞位于东阶东南掌赞二人在南差退俱西向又置一案于合外使副乘辂持节备仪仗鼓吹备而不作内仆进重翟以下于大门之外道西东向以北为上诸卫令其属布后仪仗使者出次就位主人朝服立于东阶下西面傧者受命出请事使者曰某奉制授皇后备物典册傧者入告主人出迎于大门外北面再拜使者不答拜使者入门而左持节者前导持案者次之主人入门而右至内门外位奉册宝案者进授使副册宝内侍进使者前西面受册宝东面授内谒者监持入立于合外之西东面跪置于案尚宫以下入合奉后首饰袆衣傅姆赞出尚宫引降立于庭中北面尚宫跪取册尚服跪取宝绶立于后之右西向司言司宝各一人立于后左东向尚宫曰有制尚仪曰再拜皇后再拜宣册尚仪曰再拜皇后又再拜尚宫授皇后以册受以授司言尚服又授以宝绶受以授司宝皇后升坐内官以下俱降立于庭重行相向西上司赞曰再拜掌赞承传皆再拜诸应侍卫者各升立于侍位尚仪前跪奏曰礼毕皇后降坐以入使者复命其遣使者奉迎其日侍中版奏请中严皇帝服冕出升所御殿文武之官五品以上立于东西朝堂奉迎前一日守宫设使者次于大门之外道右设使副及内侍次于使者次西俱南向尚舍设宫人次于合外道西奉礼设使副持案执雁者持节者及奉礼赞者位如册后又设内侍位于大门外道左西面设宫人以下位于堂前使副朝服乘辂持节至大门外次宫人等各之次奉迎尚仪奏请皇后中严傅姆导皇后尚宫前引出升堂皇后将出主妇出于房外之西南向文武奉迎者皆陪立大门之外文官在东武官在西皆北上谒者引使者诣大门外位主人立于内门外堂前东阶下西面傧者受命出请事使者曰某奉制以今吉辰率职奉迎傧者入告主人曰臣谨奉典制傧者出告入引主人出门南北面再拜谒者引入至内门外堂西阶使者先升位于两楹间南面副在西持案执雁者在西南俱东面主人升东阶诣使者前北面立使副授以制书曰有制主人再拜使者宣制主人降诣阶间北面再拜稽首升进北面受制书主人再拜北面立使副授以雁主人再拜进受仍北面立傧者引二人对举答表案进主人以表授使副再拜降自西阶以出复门外位奉礼曰再拜赞者承传使副俱再拜使者曰令月吉日臣某等承制率职奉迎内侍受以入传于司言司言受以奏闻尚仪奏请皇后再拜主人入升自东阶进西面诫之曰戒之敬之夙夜无违命主人退立于东阶上西面母诫于西阶上施衿结帨曰勉之敬之夙夜无违命皇后升舆以降升重翟以几姆加景内宫侍从及内侍导引应乘车从者如卤簿皇后车出大门外以次乘车马引从同牢之日内侍之属设皇后大次于皇帝所御殿门外之东南向将夕尚寝设皇帝御幄于室内之奥东向铺地席重茵施屏障初昏尚食设洗于东阶东西当东溜南北以堂深后洗于东房近北设馔于东房西牖下豆各二十四簠簋各二豋各三俎三尊于室内北牖下元酒在西又尊于房户外之东无元酒坫在南加四爵合□器皆乌漆□以匏皇后入大门鸣钟鼓从永巷至大次前回车南向施步障尚仪进当车前跪请降车皇后降入次尚宫引诣殿门之外西向立尚仪跪奏外办请降坐礼迎皇帝降坐尚宫前引诣门内之西东面揖后以入尚食酌元酒三注于尊尚寝设席于室内之西东向皇帝导后升自西阶入室即席东向立皇后入立于尊西南面皇帝盥于西洗后盥于北洗馔入设酱于席前菹醢在其北俎三设于豆东豕俎特在北尚食设黍于酱东稷稻粱又在东设湆于酱南设后对酱于东当特俎葅在其南北上设黍于豕俎北其西稷稻粱设湆于酱北尚食启会却于簠簋之南对簠簋于北加匕箸尚寝设对席于馔东尚食跪奏馔具皇帝揖皇后升对席西面皆坐尚食跪取韭菹擩醢授皇帝取菹擩醢授皇后俱受祭于豆间尚食又取黍实于左手遍取稷稻粱反于左手授皇帝又取黍稷稻粱授皇后俱受祭于豆间又各取胏绝末授帝后俱祭于豆间尚食各以胏加于俎司饰二人以巾授皇帝及皇后俱涗手尚食各跪品尝馔移黍置于席上以次授胏脊帝后皆食三饭卒食尚食二人俱盥手洗爵于房入室酌于尊以授帝后俱受祭尚食各以肝从皆奠爵振祭哜之尚食皆受实于俎豆各取爵皆饭尚仪受虚爵奠于坫再酳如初三酳用□如再酳尚食俱降东阶洗爵升酌于户外进北面奠爵兴再拜跪取爵祭酒遂饮卒爵奠遂拜执爵兴降奠于篚尚仪北面跪奏称礼毕兴帝后俱兴尚宫引皇帝入东房释冕服御常服尚宫引皇后入幄脱服尚宫引皇帝入尚食彻馔设于东房如初皇后从者馂皇帝之馔皇帝侍者馂皇后之馔　按仪卫志皇后出尚仪版奏请中严尚服率司仗布侍卫司宾列内命妇于庭西向北上六尚以下诣室奉迎尚服负宝内仆进车于合外尚仪版奏外办驭者执辔皇后乘舆以出华盖侍卫警跸内命妇从出门皇后升车从官皆乘马内命妇宫人以次从清游队旗一执者一人佩横刀引夹皆二人佩弓箭横刀骑次金吾卫折冲都尉一人佩横刀弓箭领骑四十亦佩横刀夹折冲执□二十人持弩四人佩弓箭十六人持□刀二人次虞候佽飞二十八人骑佩弓箭横刀夹道分左右以属黄麾仗次内仆令一人在左丞二人在右各书令史二人骑从次黄麾一执者一人夹道二人皆骑次左右厢黄麾仗厢皆三行行百人第一矩戟五色氅执者黄地白花綦袄冒第二戈五色氅执者赤地黄花綦袄冒第三锽五色旛执者青地赤花綦袄冒左右卫左右威卫左右武卫左右骁卫左右领军卫各三行行二十人每卫以主帅六人主之皆豹文袍冒执石装长刀骑唯左右领军卫减三人每卫果毅都尉一人被绣袍各一人从左右领军卫有绛引幡引前者三掩后者三次内谒者监四人给事二人内常侍二人内侍少监二人骑分左右皆有内给使一人从次内给使百二十人平巾帻大口□绯裲裆分左右属于宫人车次偏扇团扇方扇皆二十四宫人执之衣彩大□裙襦彩衣革带履分左右次香蹬一内给使四人轝之居重翟车前次重翟车驾四马驾士二十四人次行障六次坐障三皆左右夹车宫人执之服同执扇次内寺伯二人领寺人六人执御刀服如内给使夹重翟车次腰轝一执者八人团雉尾扇二夹轝次大伞四次雉尾扇八左右横行为二重次锦花盖二单行次小雉尾扇朱画团扇皆十二横行次锦曲盖二十横行为二重次锦六柱八分左右自腰轝以下皆内给使执之次宫人车次绛麾二分左右次后黄麾一执者一人夹二人皆骑次供奉宫人在黄麾后次厌翟车翟车安车皆驾四马驾士各二十四人四望车驾士二十二人金根车驾牛驾士十二人次左右厢衙门各二每门二人执四人夹皆赤綦袄黄袍冒骑次左右领军卫厢皆一百五十人执殳赤地黄花綦袄冒前属于黄麾使后尽卤簿厢各主帅四人主之皆黄袍冒执石装长刀骑折冲都尉二人检校殳仗皆一人骑从次衙门一尽卤簿后殳仗内正道每门监门校尉二人主之执银装长刀厢各有校尉一人骑佩银横刀往来检校御马减大驾之半皇后将还三严内典引引外命妇出次就位司宾引内命妇出次序立大次之前既外办驭者执辔皇后乘舆出次华盖警跸侍卫如初内命妇以下乘车以从车驾入内典引引外命妇退驾至正殿门外车驾南向尚仪前奏请降车将士还　按车服志皇后之车六重翟车者受册从祀飨庙所乘也青质青油纁朱里通幰绣紫络带及帷八鸾镂钖鞶缨十二就金鋄方釳树翟羽朱总厌翟车者亲桑所乘也赤质紫油纁朱里通幰红锦络带及帷翟车者归宁所乘也黄油纁黄里通幰白红锦络带及帷三车皆金饰末轮画朱牙箱饰翟羽朱丝络网鞶缨色皆从车质安车者临幸所乘也制如金路紫油纁朱里通幰四望车者拜陵吊丧所乘也青油纁朱里通幰金根车者常行所乘也紫油纁朱里通幰　又按志皇后之服三袆衣者受册助祭朝会大事之服也深青织成为之画翚赤质五色十二等素纱中单黼领朱罗縠褾蔽膝随裳色以緅领为缘用翟为章三等青衣革带大带随衣色裨纽约佩绶如天子青□舄加金饰鞠衣者亲蚕之服也黄罗为之不画蔽膝大带革带舄随衣色余同袆衣钿钗袒衣者燕见宾客之服也十二钿服用杂色而不画加双佩小绶去舄加履首饰大小华十二树以象衮冕之旒又有两博鬓　又按志皇后玺金为之藏而不用封令书以内侍省印高祖武德元年六月备法驾迎皇高祖宣简公已下神主祔于太庙追谥妃窦氏为太穆皇后陵曰寿安按唐书高祖本纪云云武德九年八月甲子太子即皇帝位丙子立妃长孙氏为皇后按唐书太宗本纪云云
高宗永徽元年春正月丙午立妃王氏为皇后按唐书高宗本纪云云永徽六年废王皇后为庶人立宸妃武氏为皇后按唐书高宗本纪永徽六年十月己酉废皇后为庶人乙卯立宸妃武氏为皇后十一月己巳皇后见于太庙是冬皇后杀王庶人按旧唐书高宗本纪冬十月己酉废皇后王氏为庶人立昭仪武后为皇后大赦天下十一月丁卯朔临轩命司空绩左仆射志宁册皇后文武群官及番夷之长奉朝皇后于肃义门显庆五年皇后宴亲族会命妇
按唐书高宗本纪显庆五年三月丙午皇后宴亲族邻里于朝堂会命妇于内殿赐从官五品以上并州长史司马勋一转妇人八十以上版授郡君赐毡衾粟帛龙朔元年五月丙申皇后请禁天下妇人为俳优之戏诏从之按唐书高宗本纪不载　按旧唐书高宗本纪云云干封元年禅于社首以皇后为亚献按唐书高宗本纪干封元年正月戊辰封于泰山庚午禅于社首以皇后为亚献按旧唐书高宗本纪麟德三年正月戊辰车驾至泰山己巳帝升山行封禅之礼庚午禅于社首祭皇地祇以太穆太皇太后文德皇太后配飨皇后为亚献越国大妃燕氏为终献上元元年三月己巳皇后亲蚕八月壬辰皇帝称天皇皇后称天后按唐书高宗本纪云云
开耀元年以天后崇节俭诏廷臣
按唐书高宗本纪不载　按旧唐书高宗本纪春正月己亥诏雍州长史李义元曰朕思还淳返朴示天下以质素其异色绫锦并花间裙衣等糜费既广俱害女工天后我之匹敌常着七破间裙岂不知更有靡丽服饰务遵节俭也中宗神龙元年二月甲子皇后韦氏复于位大赦赐酺三日八月壬戌追册妃赵氏为皇后乙亥皇后见于庙按唐书中宗本纪云云
景龙二年皇后行墨敕斜封以庆云见于裙上大赦加恩按唐书中宗本纪是岁皇后妃主昭容卖官行墨敕斜封按旧唐书中宗本纪景龙二年二月皇后自言衣箱中裙上有五色云起令画工图之以示百僚乃大赦天下乙酉帝以后服有庆云之瑞大赦天下内外五品已上母妻各加邑号一等无妻者听授女天下妇人八十已上版授乡县郡等君景龙三年有事南郊皇后登坛亚献
按唐书中宗本纪景龙三年十一月乙丑有事于南郊以皇后为亚献大赦赐文武官阶爵入品者减考免关内今岁赋赐酺三日按旧唐书中宗本纪十一月乙丑亲祀南郊皇后登坛亚献左仆射舒国公韦巨源为终献景龙四年韦后及安乐公主反
按唐书中宗本纪景龙四年正月丙寅及皇后微行以观灯二月庚戌及后妃公主观三品以上拔河六月皇后及安乐公主散骑常侍马秦客反按旧唐书中宗本纪景龙四年五月乙丑皇后请加嗣王三品丁卯前州司兵参军燕钦融上书言皇后干预国政安乐公主武延秀宗楚客等同危宗社帝怒召钦融廷见扑杀之时安乐公主志欲皇后临朝称制而求立为皇太女由是与后合谋进鸩六月壬午帝遇毒崩于神龙殿睿宗景云二年正月乙丑追册妃刘氏窦氏为皇后按唐书睿宗本纪云云先天元年八月庚子内禅丁未立皇太子妃王氏为皇后按唐书睿宗本纪云云
元宗开元十二年七月己卯废皇后王氏为庶人十月庶人王氏卒按唐书元宗本纪云云
开元二十年中书令萧嵩奏上新礼定纳后册后及临轩册后群臣命妇朝贺先蚕卤簿服饰诸仪制按唐书元宗本纪不载　按旧唐书元宗本纪开元二十年九月乙巳中书令萧嵩奏上开元新礼一百五十卷制所司行用之皇帝纳后
卜日告圆丘方泽□如加元服仪其祝文临时撰临轩命使将行纳采制命太尉为使者宗正卿为副使吏部承以戒之问名纳征纳吉告
期并奉迎并同使
前一日尚舍奉御设幄座
</div>
    <div class="pagination">
<a href="宫闱典皇后部.html">上一页</a><a href="宫闱典皇后部.html">1</a><span class="current-page">2</span><a href="宫闱典皇后部_page3.html">3</a><a href="宫闱典皇后部_page4.html">4</a><a href="宫闱典皇后部_page5.html">5</a><a href="宫闱典皇后部_page6.html">6</a><a href="宫闱典皇后部_page7.html">7</a><span>...</span><a href="宫闱典皇后部_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
