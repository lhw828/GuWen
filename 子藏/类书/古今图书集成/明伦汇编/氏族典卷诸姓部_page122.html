<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 122 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 122 页/共 899 页</h1>
    <div class="content">按万姓统谱万字经远吴人绍定中为定海令孜孜抚字率以躬行为先甫月余百废具兴举筑塘扞海浚河垦田问俗行县无间寒暑所至辄理词讼咸得其情未期卒于官民哀悼之　　金
　　卢孝俭
按金史卢孝俭传孝俭宣德州人登天眷二年第调宪州军事判官补尚书省令史累官太原少尹用廉进官二阶迁同知广宁尹累迁山东东路转运使孝俭素褊躁与同僚王公谨失欢其子尝私用官帑孝俭不知也既而改河北西路转运使公谨发其事孝俭闻被逮莫测所以行至章丘自缢死　　卢彦伦
按金史卢彦伦传彦伦临潢人辽天庆初萧贞一留守上京置为吏以材干称府以彦伦荐于朝授殿直勾当兵马公事为团练使勾当留守司公事天辅四年彦伦从留守挞不野出降授夏州观察使权发遣上京留守事师还挞不野以城叛彦伦乃率所部逐挞不野未几辽将耶律马哥以兵取临潢彦伦拒守者七月会援兵至敌解围去因赴阙天会二年知新城事改静江军节度留后知咸州烟火事未几迁静江军节度使天眷初行少府监兼都水使者充提点京城大内所改利涉军节度使未阅月还复为提点大内所彦伦性机巧能迎合悼后意由是颇见宠用岁余迁侍卫亲军马步军都指挥使为宋国岁元使改礼部尚书加特进封郇国公天德二年出为大名尹年诏彦伦营造燕京宫室以疾卒　　卢玑
按金史卢彦伦传彦伦子玑字正甫以荫补合门祗候累迁客省使兼东上合门使改提点太医教坊司天充大定十五年宋主生日副使迁同知宣徽院事丁母忧起服太府监改开远军节度使入为右宣徽使章宗即位转左宣徽使致仕明昌四年起复左宣徽使改定武军节度使复为左宣徽使致仕泰和初诏玑天寿节预宴二年元妃李氏生皇子满三月章宗以玑老而康强命以所策杖为洗儿礼物泰和六年卒年八十　　卢克忠
按金史卢克忠传克忠贵德州凤集人高永昌据辽阳克忠走诣金源郡王斡鲁降斡鲁克东京永昌走长松岛克忠追获之收国二年授世袭谋克其后定燕伐宋皆与有功除登州刺史改刺澶州天德间同知保大军节度使大定二年除北京副留守转陈州防御使后以靖难军节度使致仕卒　　卢庸
按金史卢庸传庸字子宪蓟州丰润人大定二十八年进士调唐州军事判官再调定平县令补尚书省令史除南京转运副使改中都户籍判官察廉迁礼部主事累官凤翔治中大安三年改干州刺史入为吏部郎中至宁元年改陕西按察副使贞佑二年进官四阶迁按察转运使三年改定海军节度使山东乱不能赴按察使劾之当夺两官庸以病请致仕兴定三年卒　　卢亨嗣
按金史卢彦伦传彦伦子玑玑子亨嗣字继祖以荫补合门祗候内供奉调同监平凉府醋务改同监天山盐场丁母忧服阕监莱州酒课累迁监丰州任丘汲县东平酒务课最迁白登县令明昌四年行六部差规措军前粮料入为典给直长改西京户籍判官历官西京中都太仓使中都户籍判官尚酝署丞丁父忧大安初复为典给署丞兼太子家令崇庆元年迁同知顺天军节度使事是时兵兴征调烦急亨嗣以办最迁定远大将军入为户部员外郎贞佑二年迁莒州刺史三年山东宣抚司讨杨安儿亨嗣行六部兵罢还州兴定二年卒　　元
　　卢挚
按万姓统谱挚涿州人仕至翰林学士博学有文思元初称能诗者必以刘因卢挚为首挚所著有疏斋集　　卢世荣
按元史卢世荣传世荣大名人阿合马专政世荣以贿进为江西榷茶运使后以罪废有桑哥者荐世荣有才术世祖召见奏对称旨至元二十一年起安童为右丞相以世荣为右丞世荣既骤被显用即日奉旨整治钞法遍行中外官吏奉法不虔者加以罪世荣居中书纔数月恃委任之专肆无忌惮视丞相犹虚位也左司郎中周戭与世荣稍不合坐以废格诏旨奏而杀之朝中凛凛监察御史陈天祥上章劾之世祖时在上都御史大夫玉速帖木儿以其状闻世祖始大悟诛世荣刲其肉以食禽獭　　卢琦
按元史卢琦传琦字希韩惠安人登至正二年进士第十二年稍迁至永春县尹讼息民安威惠行于境外十四年安溪寇数万人来袭永春琦闻召邑民喻之众皆踊跃争奋琦率以攻贼大败之明日贼复倾巢而至又破之贼遂遁去时兵革四起列郡皆不宁独永春晏然无异承平时十六年改调宁德县尹而去　　明
　　卢熊
按明外史卢熊传熊字公武其先武宁人后徙昆山父观笃学有至行熊通贯经史工文章尤精篆籀元季为吴县学教谕洪武初以故官迫赴京授工部照磨寻以善书擢中书舍人迁兖州知州时兵革之余闾阎雕敝会营鲁王府又浚兖州河大役并兴熊竭心调度事集而民不扰后以簿录刑人家属坐累死　　卢熙按明外史卢熊传熊弟熙字公暨亦善笔札以荐授雎州同知中原甫定岁复洊饥熙与民休息惟恐伤之明年行知州事适御史衔命搜旧军籍民充之雎民当入伍者千人檄熙追送熙令民自实得尝隶尺籍者数人畀之御史怒熙乃自诣御史曰州军籍尽此矣迫之民且散独有同知在耳请以充役御史怒斥去坚立不动竟不能夺乃罢去熙卒于官　　卢有常
按河南通志有常渑池人少颖敏善属文洪武初以才行卓越荐累任山东右布政使　　卢显　卢敬
按浙江通志显敬鄞人洪武初年父祥卿以世职命督造海运船已而船破运折逮狱将就戮其长子显诣阙请代弟敬曰兄显佐父周旋运事造船之谋臣敬独知之臣罪当死上廉得其冤遂两释焉　　卢祥
按畿辅通志祥房山人洪武中历官刑部侍郎才能着称从征有功升本部侍郎卒于官　　卢逊华
按平和县志逊华号养斋明初以选才授漳浦令因募兵讨贼被伤卒　　卢文政
按万姓统谱文政江夏人自幼嗜学温雅异常领洪武己卯乡荐为吏部主事累官太仆寺丞致仕年八十余手不释卷亲笔百家之言以启后所著有历代一览　　卢信
按万姓统谱信黄岩人洪武末由乡荐历官句容县丞转刑部主事恪勤不怠累迁员外郎中官至山东布政使左参议　　卢何生
按万姓统谱何生字永迪南丰人洪武间知溧阳县以洗冤泽物自任治事&#月刑政为清有刺事官校过县挟势索贿赂何生密以闻上立诛之由是贤何生县积逋税万计民贫无从出何生谕富家代输又令籍荒田以为己业逋皆完有不悦者屡言其短上不听益劳勉之　　卢原质
弟
原朴

按明外史方孝孺传卢原质字希鲁宁海人孝孺姑子也由进士授编修历官太常少卿建文时屡有建白燕兵至原质不屈被杀弟原朴偕死福王时赠原质礼部尚书谥节愍　　卢迥
按名山藏臣林外记卢迥或曰珙仙居人喜饮酒歌诗不屑曲谨以户部侍郎不屈长讴而就刑　　卢渊
按万姓统谱渊新建人永乐中贡入太学擢兵部主事寻升员外郎大着才猷特迁本部侍郎端重谨饬始终不渝凡所谋为深惬众意卒赐葬祭赠本部尚书谥恭顺　　卢珍
按邵阳县志珍永乐中以贡授兴化主簿催科仁恕修河有功　　卢彬
按万姓统谱彬字文质长安人笃学过人宣德进士授兵部主事时朝廷命将伐麓川彬督饷因擒数贼余皆奔溃升贵州参议西水酋为乱彬单骑出见谕以祸福咸听抚化贵地宁静历山西参政　　卢中
按蒲圻县志中字守正厥考贵贤训子义方奉训惟谨习礼经正统九年中乡试魁选明年登商辂榜进士授刑部主事历员外郎郎中居常布衣蔬食无重帛兼味遇权珰贵戚屹然峻绝陟浙江参议行李萧然人称其廉朴　　卢祥
按广东通志祥字仲和东莞人正统戊午领乡荐壬戌登进士授南京礼科给事中多所论建六年丁外艰服阕补吏科未几以言事谪蒲州判官天顺改元擢礼科都给事中章疏剀切多见听纳戊寅擢南京太仆寺少卿寻以内艰归甲申起补顺天府丞寻转佥都御史巡抚延绥至则威武备肃纲纪正赏罚屡以捷闻成化丁亥冬谢归祥博学有才识以气节自高历仕所至有冰蘗声　　卢鉴
按济宁州志鉴指挥正统己巳从征也先力战死之　　卢雍按万姓统谱雍字廷佐江宁人天顺丁丑进士自武库主事历官湖广左布政使皆有政绩居父丧庐于墓侧三年有产芝之异诏以孝旌其门　　卢秋
按万姓统谱秋新淦人任监察御史天顺六年巡抚真定等府振扬宪纪识达时务一道慑服修真定县学并建府学尊经阁读书楼以励士子一载满军民具疏保留不果人到于今称之　　卢玑
按浙江通志玑字舜用松阳人天顺甲申进士廷策万言切中时弊李贤当国欲罗致之不屈上疏请正宫闱名分不报复劾权奸谪戍铜鼓汪直临边讽使见之玑曰此膝不屈于人久矣益厉志理学其辟元刘谧三教平心论可与佛骨表并垂不朽人诵其风节云　　卢瑀
按明外史李俊传成化二十一年正月朔申刻有星西流化白气声如雷帝颇惧诏求直言俊率六科诸臣上疏言甚切给事中卢瑀贬长沙通判终广平知府瑀为刑科给事中疏蠲淮扬逋课十余万清西北勒市战马宿弊尝触帝怒杖之迁工科都给事中因星变获谴　　卢亨
按商河县志亨成化丁未进士任兵科给事中历升太常寺正卿进阶嘉议大夫天性忠厚未尝与人相忤居谏垣十余载多所谏议正德间值逆瑾用事欲亨往见许以美秩亨不屈即上章致仕　　卢浚
按浙江通志浚成化丁未进士初任工部主事擢刑部郎中恤刑南直出知黄州府一日舟行江上会狂风起舟师急呼楠木大王浚讯得故撰文投江中期三日必以木来届期大集工俟于江须臾一巨木自樊口逆水昂首奔至浚命缚之登岸时值修葺学宫以为左柱江患遂息转守南安邵武二府以耿介忤上司去　　卢纶
按广东通志纶增城人弘治壬戌进士授行人奉命押蛮使蛮献之金辞弗受蛮益重之还除户科给事中迁兵科左奉命稽大同诸饷检诸不法中官忌之出为四川参政适大饥遂出官帑广赈活者数万进兵备副使时贼首御马子久为蜀患千户文献集亡命有异志纶俱勒兵诛之晋宪使适杨廷和当国子侄怙势横行纶置之三尺廷和祈免竟不徇衔之而罢　　卢宅仁
按广东通志宅仁字伯居四会人登弘治进士授都水主事管济宁闸河议修仲家浅诸闸咸底绩时逆瑾擅权有所需同列曲徇宅仁独不应几蹈于祸历云南副使以边功受赏转福建按察使丁内艰服除补广西复以父丧去终丧竟不起居乡恂恂宽严有体其着咏亦工当时称其为博雅君子　　卢钺
父
达

按山西通志钺大同人三岁失母父达誓不再娶以子托寡嫂杨氏抚育遂云游不返钺八岁一日忽痛哭曰母既死矣宁独无父杨氏以始末告之至正德四年钺以监生授河南左长史弃官不就惓惓以寻父为念遍历多方数载弗获后至平凉祷于神夜恍&#梦一叟指境内翠屏山曰汝父在此下次晨趋访见一老人名杨誉者与梦中相似语其故启土视之柩木将腐易棺函骸扶榇将归适兵围平凉缚钺欲杀询其故莫不嗟叹因相语曰此中有孝子害之不义遂解围去抚按以实奏闻赐卢达为义夫赠承务郎卢钺为孝子封亚中大夫旌其门　　卢琼
按明外史马录传卢琼字献卿浮梁人正德六年进士由固始知县入为御史世宗即位疏请尽撤天下镇守中官寻争兴献王皇号嘉靖改元出按畿辅桂萼疾台谏排己考察京官既竣令科道互纠劾琼言交相批抵报复非盛世事夺俸三月琼竟以劾勋贵谪戍边赦还卒隆庆初复职赠光禄少卿　　卢怀
按夏津县志正德辛未秋寇陷高唐鄃尹张翰谋谍之怀请行众以为不可翰知怀素勇且义竟遣怀行怀行二十里遇贼与斗斩一贼首并获其马还翰曰怀为我挫贼锋矣顷贼拥众至邑人因易之协力固守城赖以完　　卢雍
按吴县志雍字师邵越来溪人正德辛未进士授御史武宗北狩宣府欲建行宫雍上疏罢役清戎畿内再按四川时上命取材及迎佛骨俱道川境雍计画苦心民得不扰迁本省提学副使未任卒所著有古园集　　卢昌
按莱阳县志昌生员城陷与弟林咸被执弟兄让死贼怒先刃咸昌大骂死　　卢福安
按江西通志福安余干人以吏员授巡检时交趾叛福安当其冲夜梦神语见红绿二旗攻之必胜次日如其言三战三捷事闻超升兵部主事逾时贼复炽遂战死　　卢襄
按苏州府志襄字师陈吴县人雍弟幼颖异受易于兄又为都宪徐源所知源抚山东遂携以往比归又游王文恪门造诣日深嘉靖癸未登进士授刑部主事改兵部升礼部员外郎迁职方郎中寻改武选操切强执为时所忌被诬逮系诏狱赖上圣明卒白升陕西右参议时抱疾赴陕闻父讣疾剧抵家卒年五十一自号五坞山人所著有五坞草堂集石湖文略　　卢勋按万姓统谱勋字汝立号后屏缙云人嘉靖壬辰进士历南京工部尚书赠太子少保　　卢宗哲
按德州志宗哲字浚卿德州卫人其先家涞水中嘉靖乙未进士上亲试庶吉士得三十人宗哲居首授翰林院检讨升南国子监司业考满严分宜欲笼致之宗哲曰某来考绩不来讲迁官也乃以为南尚宝徙通议居三年召为太常提督四译馆擢南太仆计马蕃息入为光禄卿久之推户部侍郎分宜居中不报请告归　　卢孝达
按万姓统谱孝达字兆周东阳人嘉靖乙未进士历布政司左参政　　卢璧
按江宁县志璧字国贤嘉靖戊戌进士擢南户部主事升彰德知府改汉阳升苑马少卿天性孝友亲丧衣不解带者半载哀毁骨立居官常禄外秋毫无取　　卢岐嶷按长泰县志岐嶷字希稷号璧山嘉靖甲辰登进士尹浙之归安邑力节冗耗听断精敏迁户部主政改兵部郎诘戎政饬武学条上平倭三策为萋菲所中外谪久之迁江西臬转云南参议豻叛岐嶷提兵深入招降论功超擢宪长当事者构而&#之归　　卢应坊按万姓统谱应坊襄子也少失父事母以孝闻力学甚苦以易简于乡与国之俊士习业其所为未尝不由礼言恂恂不出口退让如将不胜而操谅履贞见不善义形于色乡人子矫妄为名造作语言而行污市人尝称嫉之所著书皆以劝谕德义不为谀言　　卢镗按明外史俞大猷传卢镗汝宁卫人嘉靖时由世荫历福建都指挥佥事为都指挥朱纨所任纨自杀镗亦论死寻赦免以故官备倭福建迁都指挥击贼嘉兴败绩戴罪寻擢参将分守浙东滨海诸郡贼掠诸县指挥闵溶等败死镗夺职戴罪旋以荐擢协守江浙副总兵倭犯江北镗驰援破之又败北洋倭复流劫江北巡抚李遂劾镗纵贼镗已擢都督佥事为江南浙江总兵官夺职视事以通政唐顺之荐复职如初寻以诛汪直功进都督同知倭复犯浙东水陆十余战斩首千四百有奇总督胡宗宪以荡平闻镗复增俸赉金镗擢用由宗宪宗宪败给事中丘&#劾镗八罪逮治免归　　卢廷器
按昌乐县志廷器性勇烈有才技嘉靖中以把总出击倭子璇请从已而父子俱没于军有旨褒恤荫其子赐祠祭之后廷器妻李氏死子珍又庐墓三年廷器孙文灿死妻刘氏又自缢以殉其夫盖一门世笃其烈也　　卢俊杰
按大冶县志俊杰果城里人居家孝友尤慷慨倡义嘉靖中邑苦加赋乃裹粮负版直走京师叫阍陈情极言邑小赋重民贫累苦状疏下属抚按勘报而会俊杰死遂未有能继其志者　　卢维桢
按漳浦县志维桢字司典号瑞峰隆庆戊辰成进士授太常博士擢吏部郎遍历四司久主铨衡迁太仆光禄卿升太常卿请册立大典晋大理卿疏论巡抚李材罪晋户工二部左右侍郎以忤当道意致仕归万历间赠尚书　　卢楠
按明外史卢楠传楠字少楩浚县人家素封输赀为国学生博闻强记好使酒骂座常为具召邑令日晏不至楠大怒撤席灭炬而卧令至楠不具宾主礼会楠役夫被搒他日墙压死令即捕楠论死系狱楠居狱中益读所携书作幽鞫放招二赋词旨沉郁谢榛携入京师见诸贵人泣诉其冤状平湖陆光祖选得浚令因榛言平反其狱楠出走谒榛榛方客赵康王所王立召见楠礼为上宾诸宗人以王故争客楠楠酒酣骂座如故及光祖为南京礼部郎楠往访之还益落魄嗜酒病三日卒　　卢龙云
按广东通志龙云字少从南海人生有异征幼而颖悟万历丙子举于乡癸未成进士授马平知县补邯郸令治行为诸郡邑最复补长乐以性鲠直不能俯仰权要遂左迁江右藩幕直指冯闻其才名聘往分考名士尽出其门寻转南廷尉晋户部员外郎出榷扬州升贵州参议时苗猖獗恩威并及慑服有法所着有四留堂稿尚论全篇易经补义谈诗类要诸书　　卢洪春按明外史卢洪春传洪春字思仁东阳人父仲佃广西布政使洪春举万历五年进士授旌德知县擢礼部祠祭主事十四年十月帝久不视朝洪春上疏直谏疏入帝震怒廷杖六十斥为民洪春废于家久之卒光宗嗣位赠太仆少卿　　卢一诚
按福州府志一诚字诚之福清人万历癸未进士授行人曹局闲无所事日闭户读书十年而始晋南度支郎又三年而出为潮州守寻以病卒所著有四书讲述学者多宗为指南云　　卢谦
按明外史卢谦传谦字吉甫庐江人万历三十二年进士授永丰知县擢御史出为江西右参政引疾归崇祯八年二月流贼犯庐江士民具财帛求免贼伪许之俄袭陷其城谦服命服危坐中门贼至欲屈之骂贼贼怒杀之赠光禄卿　　卢化鳌
按漳浦县志化鳌字尔腾万历丙辰进士历兰溪婺源旌德三邑令升户部主事寻改吏部魏珰忌之值杨涟左光斗之狱并诬化鳌遂削籍归崇祯初起化鳌原职旋以清慎升文选郎中以病乞归着易传及四书讲意　　卢安世
按明外史朱燮元传卢安世贵州赤水卫人万历四十年举于乡为富顺教谕天启初奢崇明反遣贼逼取县印署令弃城走安世收印率壮士击贼复城用大学士孙承宗言超擢佥事监军讨贼屡战有功五年四月总督朱燮元上言进贵州右参议迁四川副使遵义监军又数有功崇祯初予世荫武职进右参政久之解官归卒　　卢明诹
按浙江通志明诹黄岩人万历进士授太常博士擢刑科给事中疏请召还直臣张栋等二十余人留中不报因给假归复补吏科转户部右给事疏请起用阁臣王家屏尚书沈鲤员外邹元标等时家屏方以谏言忤旨归由是失上意会枚卜铨部首列家屏选可顾宪成坐谪明诹复疏救之上益怒命降杂职用迨逯中立疏进竟削籍后抚按交章推荐不起卒加赠光禄卿　　卢象升
按明外史卢象升传象升字建斗宜兴人祖立志仪封知县象升白&#而臞膊独骨负殊力少读张巡岳飞传辄叹息曰吾得为斯人足矣举天启二年进士授户部主事督临清仓蠹弊悉去由员外郎稍迁大名知府崇祯二年京师戒严募士万人入卫事定还郡明年进右参政兼副使整饬大名广平顺德三府兵备又明年举治行卓异进按察使治兵如故象升虽文士善射将略能治军六年山西贼流入畿辅象升击破之是年冬贼渡河残河南明年破郧阳六县命象升以右佥都御史抚治郧阳连战皆捷斩寇几尽八年五月湖广巡抚唐晖失事擢右副都御史驰代之其年八月命总理江北河南山东湖广四川军务兼湖广巡抚未几解巡抚任进兵部侍郎加督山西陕西军务得将士心战辄有功迁兵部左侍郎总督宣大山西军务丁外艰廷议夺情留任象升四疏恳请帝哀之特起陈新甲制中令象升候代乃墨衰从事寻进兵部尚书新甲至兵入蓟辽诏象升勤王三赐上方剑督山西总兵杨国柱诸军入援时杨嗣昌夺情任中枢与总监中官高起潜主和议象升心非之与两人议不合象升益自奋而事多为起潜挠愤甚疏请分兵嗣昌定议宣大山西三帅属象升关宁诸路属起潜象升名督天下兵实不及二万进至巨鹿南贾庄起潜拥关宁兵相距五十里象升乞援起潜不应象升被围三重麾兵力战自辰迄未炮尽矢穷象升犹奋斗身中四矢三刃手格杀数十人乃死一军尽亡赠太子少师兵部尚书世荫锦衣千户福王时追谥忠烈　　卢经
按同安县志经字得一天启乙丑进士初授行人典黔试升侍御史出按中州有宗室莱阳王者以受献拿一诸生到府楚掠经甫下车即明断其曲竟以此获谴下狱陈子壮李汝璨特疏申救得论戍放归卒年七十九　　卢世
按德州志世字德水茂之孙生九岁而孤哀毁如成人事母及兄姊以孝友闻中天启乙丑进士授户部主事乞侍养归服阕补礼部改御史攒漕运时久旱河竭盗贼纵横条议上闻皆中肯綮报竣移疾趣归京师之变世与其乡人擒斩伪牧倡义讨贼后数年卒于家　　卢大受
按邵阳县志大受字德华以贡仕罗田训导崇祯八年流贼陷城大受死之事闻赠国子监学正　　卢若腾
按同安县志若腾字牧洲崇祯庚辰进士授兵部主事升宁波巡海疏纠权珰洁己惠民后归隐以励节终　　卢学古
按明外史卢学古传学古夏县人举于乡授衡水知县迁承天府同知摄荆门州事崇祯十五年十二月李自成寇荆门学古誓死守贼环攻四日无援城陷学古骂贼不绝口剖腹而死　　卢象观
按明外史卢象升传象升弟象观字幼哲举崇祯十五年乡试第一明年成进士后殉国难赴水死　　卢弘引按平度州志弘引广平人崇祯间来任州同署本州事值兵变士民逃窜城破被执出言大詈惟求速死遂遇害　　卢应祯
按肥城县志应祯登癸未进士初授南昌府推官明慎折狱升工部主事历员外郎中久着廉勤执持不挠升陕西参议寻迁雁门关副使　　卢泾材
按长洲县志泾材字渭生早负才名尤工古文词甲申时阁部史可法辟为军谘监纪指陈国事切中款要后兵溃以身殉国与同官归昭皆死于扬州　　卢夏起按锺祥县志夏起字嗣媺性恬静自爱以文行称崇祯末选举贤良方正授横州判居官有能声　　卢凤来
按崇阳县志凤来字桐甫中丙午科性刚介初任仁和谕淬砺诸生陟遂平令以清白着晋开封通判调扬州寻归家所著有鸣岐存稿　　卢廷相
按沾化县志廷相字上卿任四川马湖府照磨清慎廉明为当路所重会横江乱领兵征讨深入不毛身督战无怖色斩五级士卒殊死斗偶山路狭援兵后至被伤死事闻赠本府经历荫一子　　卢奇
按永州府志奇字廷才进士授高安令历官枢曹出守金华迁两淮运使奇初聘张氏女及笄而瞽女父请改盟奇弗允竟妻焉邑人咸称孝友

　卢姓部列传一
　　秦
　　卢生
按史记秦始皇本纪三十二年始皇之碣石使燕人卢生求羡门高誓三十五年卢生说始皇曰臣等求芝奇药仙者常弗遇类物有害之者方中人主时为微行以辟恶鬼恶鬼辟真人至人主所居而人臣知之则害于神愿上所居宫毋令人知然后不死之药殆可得也于是始皇乃令行所幸有言其处者罪死侯生卢生相与谋曰始皇为人天性刚戾自用起诸侯并天下意得欲从以为自古莫及己专任狱吏狱吏得亲幸博士虽七十人特备员弗用丞相诸大臣皆受成事倚办于上上乐以刑杀为威天下畏罪持禄莫敢尽忠上不闻过而日骄下慑伏谩欺以取容天下之事无大小皆决于上日夜有呈不得休息贪于权势至如此未可为求仙药于是乃亡去始皇闻亡乃大怒使御史悉案问诸生坑之咸阳　　卢敖
按唐书宰相世系表秦有博士敖
　　汉
　　卢绾
按汉书卢绾传绾丰人也与高祖同里绾亲与高祖太上皇相爱高祖为布衣时有吏事避宅绾常随上下及高祖初起沛绾以客从入汉为将军常侍中从东击项籍以太尉常从出入卧内封为长安侯项籍死使绾别将与刘贾击临江王共尉还从击燕王臧荼皆破平时诸侯非刘氏而王者七人上欲王绾为群臣觖望及掳臧荼乃下诏立绾为燕王立六年以陈豨事见疑而败豨者宛句人也汉十年秋豨反上自击豨破之其裨将降言燕王绾使范齐通计谋豨所上使使召绾绾称病又使辟阳侯审食其往迎绾绾恐閟匿辟阳侯归具报上怒使樊哙击绾绾悉将其宫人家属骑数千居长城下候伺幸上病愈自入谢高祖崩绾遂将其众亡入匈奴匈奴以为东胡卢王居岁余死胡中高后时绾妻与其子亡降会高后病不能见舍燕邸高后竟崩绾妻亦病死　　卢它人
按汉书卢绾传孝景帝时绾孙它人以东胡王降封为恶谷侯传至曾孙有罪国除按功臣表作它
之侯二年薨谥简

　　卢种
按汉书功臣表后元元年亚谷侯种嗣七年薨（按亚恶古　通用）

　　卢漏
按汉书功臣表建元五年亚谷康侯漏嗣七年薨　　卢贺按汉书功臣表元光六年亚谷侯贺嗣三十九年延和二年坐受卫太子节掠死　　卢俊
按无锡县志俊字仲卿哀帝时为御史稍迁丞相司直王莽执政左迁新陂令寻召为司徒俊欲遁归遂见迫胁仰天叹曰吾汉人也愿为汉鬼不能事两姓饮药而卒　　后汉
　　卢芳
按后汉书卢芳传芳字君期安定三水人居左谷中王莽时天下咸思汉德芳由是诈自称武帝曾孙王莽末起兵更始至长安征芳为骑都尉使镇抚安定以西更始败三水豪杰共计议以芳刘氏子孙宜承宗庙乃共立芳为将军西平王使使与匈奴结和亲单于乃使句林王将数千骑迎芳芳与兄禽弟程俱入匈奴单于遂立芳为汉帝以程为中郎将初五原人李兴随昱代郡人闵堪各起兵自称将军建武四年单于与李兴等和亲告兴欲令芳还汉地为帝五年李兴闵堪引兵迎芳入塞都九原县掠有五原朔方云中定襄雁门五郡并置守令十二年芳攻云中其将随昱留守九原欲胁芳降芳亡入匈奴十六年芳复入居高柳与闵堪兄林使使请降乃立芳为代王使和集匈奴芳上疏谢罪冀望阙庭诏报芳朝明年正月其冬芳入朝有诏止令更朝明岁芳自道还忧恐乃复背叛匈奴遣数百骑迎芳及妻子出塞芳留匈奴中十余年病死　　卢植
按后汉书卢植传植字子干涿郡涿人身长八尺二寸音声如锺少事马融能通古今学好研精而不守章句融外戚豪家多列女倡歌舞于前植侍讲积年未尝转眄融以是敬之学终辞归阖门教授性刚毅有大节常怀济世志建宁中征为博士熹平四年九江蛮反四府选植才兼文武拜九江太守蛮寇宾服以疾去官会南夷反叛以植尝在九江有恩信拜为庐江太守植深达政宜务存清静弘大体而已岁余复征拜议郎转为侍中迁尚书中平元年黄巾贼起四府举植拜北中郎将持节以护乌桓战破贼帅张角斩获万余人角等走保广宗植筑围凿&#造作云梯垂当拔之帝遣小黄门左丰诣军观贼形埶或劝植以赂送丰植不肯丰还言于帝曰广宗贼易破耳卢中郎固垒息军以待天诛帝怒遂槛车征植减死罪一等及皇甫嵩讨平黄巾盛称植行师方略复为尚书帝崩大将军何进谋诛中官乃召并州牧董卓以惧太后植知卓凶悍难制必生后患固止之进不从及卓至果陵虐朝廷议欲废立群僚无敢言植独抗议不同卓怒罢会将诛植植素善蔡邕邕时见亲于卓往请植事又议郎彭伯谏卓卓乃止但免植官而已植以老病求归惧不免祸遂隐于上谷不交人事冀州牧袁绍请为军师初平三年卒　　魏
　　卢毓
按魏志卢毓传毓字子家涿郡涿人十岁而孤以学行见称文帝为五官将召毓署门下贼曹崔琰举为冀州主簿时天下草创多逋逃故重士亡法罪及妻子亡士妻白等始适夫家数日未与夫相见大理奏弃市毓驳之由是为丞相法曹议令史转西曹议令史魏国既建为吏部郎文帝践阼徙黄门侍郎出为济阴相梁谯二郡太守帝以谯旧乡故大徙民充之以为屯田而谯土地硗瘠百姓穷困毓愍之上表徙民于梁国就沃衍失帝意遂左迁毓使将徙民为睢阳典农校尉毓心在利民躬自临视择居美田百姓赖之迁安平广平太守所在有惠化青龙二年入为侍中在职三年多所驳争诏以毓为吏部尚书毓于人及选举先举性行而后言才齐王即位赐爵关内侯时曹爽秉权将树其党徙毓仆射以侍中何晏代毓顷之出毓为廷尉司隶毕轨又枉奏免官众论多讼之乃以毓为光禄勋爽等见收毓复为吏部尚书加奉车都尉封高乐亭侯转为仆射高贵乡公即位进封大梁乡侯毋丘俭作乱大将军司马宣王出征毓纲纪后事加侍中正元三年疾病逊位迁为司空固推骠骑将军王昶光禄大夫王观司隶校尉王祥诏使使者即授印绶进爵封容城侯甘露二年薨谥曰成侯孙藩嗣　　卢洪
按魏略太祖使卢洪赵达抚军主刺举军中谣曰不畏曹公但畏卢洪　　晋
　　卢钦
按晋书卢钦传钦字子若范阳涿人也祖植汉侍中父毓魏司空钦清淡有远识魏大将军曹爽辟为掾爽弟尝有所属请钦白爽子弟不宜干犯法度爽深纳之而罚其弟除尚书郎爽诛免官后为侍御史累迁琅邪太守宣帝为太傅辟从事中郎出为阳平太守征拜散骑常侍大司农迁吏部尚书进封大梁侯武帝受禅以为都督沔北诸军事平南将军入为尚书仆射加侍中奉车都尉领吏部咸宁四年卒子浮嗣　　卢珽
</div>
    <div class="pagination">
<a href="氏族典卷诸姓部_page121.html">上一页</a><span>...</span><a href="氏族典卷诸姓部_page117.html">117</a><a href="氏族典卷诸姓部_page118.html">118</a><a href="氏族典卷诸姓部_page119.html">119</a><a href="氏族典卷诸姓部_page120.html">120</a><a href="氏族典卷诸姓部_page121.html">121</a><span class="current-page">122</span><a href="氏族典卷诸姓部_page123.html">123</a><a href="氏族典卷诸姓部_page124.html">124</a><a href="氏族典卷诸姓部_page125.html">125</a><a href="氏族典卷诸姓部_page126.html">126</a><a href="氏族典卷诸姓部_page127.html">127</a><span>...</span><a href="氏族典卷诸姓部_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
