<!DOCTYPE html>
<html>
 <head>
  <meta charset="utf-8"/>
  <title>
   官常典漕使部 - 第 1 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典漕使部 - 第 1 页/共 4 页
  </h1>
  <div class="content">
   漕使部名臣列传一
　　汉
　　萧何
按史记萧相国世家汉二年汉王与诸侯击楚何守关中侍太子治栎阳为法令约束立宗庙社稷宫室县邑辄奏上可许以从事即不及奏上□以便宜施行上来以闻关中事计户口转漕给军汉王数失军遁去何常兴关中卒辄补缺上以此专属任何关中事汉三年汉王与项羽相距京索之间上数使使劳苦丞相鲍生谓丞相曰王暴衣露盖数使使劳苦君者有疑君心也为君计莫若遣君子孙昆弟能胜兵者悉诣军所上必益信君于是何从其计汉王大说汉五年既杀项羽定天下论功行封群臣争功岁余功不决高祖以萧何功最盛封为酇侯所食邑多功臣皆曰臣等身被坚执锐多者百余战少者数十合攻城略地大小各有差今萧何未尝有汗马之劳徒持文墨议论不战顾反居臣等上何也高祖曰诸君知猎乎曰知之知猎狗乎曰知之高帝曰夫猎追杀兽兔者狗也而发踪指示兽处者人也今诸君徒能得走兽耳功狗也至如萧何发踪指示功人也且诸君独以身随我多者两三人今萧何举宗数十人皆随我功不可忘也群臣皆莫敢言列侯毕已受封及奏位次皆曰平阳侯曹参身被七十创攻城略地功最多宜第一上已挠功臣多封萧何至位次未有以复难之然心欲何第一关内侯鄂君进曰群臣议皆误夫曹参虽有野战略地之功此特一时之事夫上与楚相距五岁常失军亡众逃身遁者数矣然萧何当从关中遣军补其处非上所诏令召而数万众会上之乏绝者数矣夫汉与楚相守荥阳数年军无见粮萧何转漕关中给食不乏陛下虽数亡山东萧何常全关中以待陛下此万世之功也今虽亡曹参等百数何缺于汉汉得之不必待以全奈何欲以一旦之功而加万世之功哉萧何第一曹参次之高祖曰善于是乃令萧何赐带剑履上殿入朝不趋　　宋一
　　王明
按宋史本传明字如诲大名成安人历迁荆湖转运使开宝三年大举南征以明为随军转运使山路险绝舟车不通但以丁壮数万人转递供亿不阙每下一郡一城必先保其簿书守其仓库既而贺州未下明入与主帅计曰当急取之恐援兵至则我师胜负未可知诸将颇犹豫明乃擐甲冑率所部护送辎重卒百人拥丁夫数千畚锸皆作堙其堑直抵城门城中惧开门纳款遂据有之因抵广州贼众十余万拒战是夕大风发屋折木众乃惊惧明与都部署潘美等谋命丁夫数千人人持二炬间道先捣贼垒大军蓐食阵以待之俄而万炬皆发焚其栅贼惊果来犯大军因迎击之贼大败斩首数万刘鋹以城降广州平为本道转运使太祖嘉其功擢授秘书少监领韶州刺史充转运使俄以潘美尹崇珂为岭南转运使以明为副使明□历部内视民疾苦旧无名科敛悉条奏除之岭表遂安七年代归帝召见劳问赐袭衣金带鞍勒马　　刘蟠
按宋史本传蟠字士龙滨州渤海人汉干佑二年举进士解褐益都主簿宋初历安远军及河阳节度推官保义军掌书记干德五年召拜监察御史典染院事初苏晓掌京城市征颇干集及卒选蟠代之冬命为太宗生辰使开宝七年与殿中丞刘德言同知淮南诸州转运事太平兴国初就迁仓部员外郎改转运使岁漕江东米四百万斛以给京师颇为称职秩满部内僧道乞留诏许再任赐金紫改驾部员外郎八年丁内艰时以诸州纲运留滞起复知京城陆路发运司事会河决韩村大发丁夫塞之命蟠调给其饷未几河塞朝廷方议封禅以蟠为东封水陆计度转运使会诏罢其礼俄迁工部郎中充河北水陆转运使改刑部郎中就充水陆转运使入判本部事籍田毕迁左谏议大夫淳化初兼同考京朝官差遣二年暴中风眩上遣太医视之赐以金丹卒年七十三赐钱十万给其丧事　　杨允恭
按宋史本传允恭汉州绵竹人太宗以缘江多贼命督江南水运因捕寇党行及临江军择骁卒拿轻舟伺下江贼所止夜发军城三鼓遇贼百余拒敌久之悉枭其首又趣通州境上蹑海贼贼系众舟张幕发劲弩短□允恭兵刃所向多为幕所萦□中允恭左肩流血及袖容色弥壮徐遣善泅者以绳连铁钩散掷之坏其幕士卒争进贼赴水死者大半擒数百人自是江路无剽掠之患以功转洛苑副使江淮两浙都大发运擘画茶盐捕贼事赐紫袍金带钱五十万先是三路转运使各领其职或廪庾多积而军士舟楫不给虽以官钱雇丁男挽舟而土人惮其役以是岁上供米不过三百万允恭尽籍三路舟卒与所运物数令诸州择牙吏悉集允恭乃办数授之江浙所运止于淮泗由淮泗输京师行之一岁上供者六百万淳化五年转西京作坊使　　樊知古
按宋史本传知古字仲师其先京兆长安人曾祖偁濮州司户参军祖知谕事吴为金坛令父潜事李景任汉阳石埭二县令因家池州知古尝举进士不第遂谋北归乃渔钓采石江上数月乘小舟载丝绳维南岸疾棹抵北岸以度江之广狭开宝三年诣阙上书言江南可取状以求进用太祖令送学士院赐试本科及第解褐舒州军事推官尝启于上言老母亲属数十口在江南恐为李煜所害愿迎至治所即诏煜令遣之煜方闻命即厚给赍装护送至境上七年召拜太子右赞善大夫会王师征江表知古为乡导下池州八年以知古领州事先是州民保险为寇知古击之连拔二寨擒其魁以献余皆溃散方议南征命高品石全振往湖南造黄黑龙船以大舰载巨竹□自荆南而下遣八作使郭守浚算率丁匠营之议者以为江涛险壮恐不能就乃于石碑口试造之移至采石三日桥成不差尺寸从知古之请也金陵平擢拜侍御史令乘传按行江南诸州询访利民复命知江东南路转运事数日改授江南转运使赐钱一百万先是江南诸州官市茶十分之八复征其余分然后给符听其所往商人苦之知古请蠲其税仍差增所市之直以便于民江南旧用铁钱十当铜钱之一物价翔踊民不便知古亦奏罢之先是李煜用兵权宜调敛知古悉奏为常额豫章洪氏尝掌升州榷酤逋铁钱数百万至是知古挟微时常辱于洪氏责偿铜钱以快意太宗即位授库部员外郎召归换金紫赐钱百万命为京西北路转运使太平兴国六年加虞部郎中就改知邠州移凤翔府入为盐铁判官出领荆湖转运使雍熙初迁比部郎中会河朔用兵分诸郡为两路以给漕挽迁知古为东路转运使迁驾部郎中赐钱五十万知古本名若水字叔清因召见上问之曰卿名出何书对曰唐尚书右丞倪若水亮直臣窃慕之上笑曰可改名知古知古顿首奉诏倪若水实名若冰知古学浅妄引以对人皆笑之端拱初迁右谏议大夫河北东西路转运使赐白金千两两路各置转运副使都转运使之名自知古始二年诏加河北西路招置营田使奏请修城木五百余万牛革三百万上曰万里长城岂在于此自古匈奴黄河互为中国之患朕自即位以来或疆埸无事则有修筑圩堤之役近者边烽稍警则黄河安流无害此盖天意更迭垂戒常令惕励然而预备不虞古之善教深沟高垒亦王公设险之义也所请过当不亦重困吾民乎乃诏有司量以官物给之会度支使李惟清上言河北军储无备请发河南十七军州转粟以赴太宗谓农事方殷岂可更兴此役惟清固以为请上遣正言冯拯乘传与知古计之知古即言河北军储可以均济足俟农隙令民转饷拯复命太宗曰不细筹之则民果受弊矣未几入朝奏事称旨拜给事中俄为户部使知古有才力累任转运使甚得时誉及在户部频以职事不治诏书切责名益减素与陈恕亲善恕时参知政事太宗言及计司事有乖违者恕具以告后因奏事知古遂自解上问从何得知曰陈恕告臣上怒恕泄禁中语且嫉知古轻侻故两罢之出知古知梓州未至改西川转运使知古自以尝任三司使一旦掌漕运□外郁郁不得志尝称足疾未尝按行郡县蜀中富饶罗纨锦绮等物甲天下言事者兢商榷功利又土狭民稠耕种不足给繇是兼并者益籴贱贩贵以规利淳化中青城县民王小波聚众为乱谓其众曰吾疾贫富不均今为汝辈均之附者益众遂攻陷青城县掠彭山杀其令齐元振巡检使张□与斗于江源县射小波中其额旋病创死□亦被杀众遂推小波妻弟李顺为帅初小波党与裁百人州县失于备御故所在□起至万余人攻蜀州杀监军王亮及官吏十余人陷□州害知州桑保绅通判王从式及诸僚吏逐都巡检使郭允能允能率麾下与战新津江口为贼所杀同巡检殿直毛俨徒步以身免贼势益张众至数万人陷永康军双流新津温江郫县纵火大掠留其党守之往攻成都烧西部门不利引去陷汉州彭州旋陷成都时已诏知梓州右谏议大夫张雍代知古为转运使雍未至知古与知府郭载及属官走东川诏复令掌两川漕运知古具伏擅离所部制置无状上特宥之以本官出知均州视事旬日忧悸卒年五十二上犹嗟悯赐其子汉公同学究出身知古明俊有吏干辞辨捷给及在西川不能弭盗而逃虽获宥终以惭死云　　任中正按宋史本传中正字庆之曹州济阴人父载右拾遗中正进士及第为池州推官历大理评事通判邵州改大府寺丞通判濮州以翰林学士钱若水荐迁秘书省著作佐郎通判大名府转运使陈纬徙陕西举中正自代太宗曰朕自知之召为秘书丞江南转运副使中正躯干颀长帝择大笏命内臣取绯衣之长者赐之至部岁大稔民出租赋平籴皆盈羡发运使王子舆欲悉调饷京师中正曰东南岁输五百余万而江南所出过半今岁有余或岁少歉则数不登患及吾民矣乃止擢监察御史两浙转运使民饥中正不俟诏发官廪赈之按晋州盛梁狱论如法迁殿中侍御史判三司凭由司既而有与梁善者密中之出为荆湖转运使　　李防
按宋史本传防字智周大名内黄人举进士为莫州军事推官随曹彬入契丹授忠武军节度推官括磁相二州逃户田增租赋十余万因请均定田税又请县有破逃五十户者令佐降下考百户殿三选二百户停所居官能招携者旌赏之改秘书省著作佐郎通判潞州迁秘书丞体量二浙民饥建言逃户田宜即召人耕种使人不敢轻去甽亩而官赋常在又请京师置折中仓听人入粟以江浙荆湖物偿之擢开封府推官请与判官间三五日即府司军巡院察□狱出为陕路转运副使先是沿江水递岁役民丁甚众颇废农作防悉以城卒代之会分川陕为四路徙防梓州路转运使累迁尚书工部员外郎为三司户部判官景德初江南旱诏与张知白分东西路安抚上言秦羲尝增江淮两浙荆湖榷酤钱民颇烦扰江南以岁饥权罢而淮南荆湖未被德音诏悉罢之仍诏羲等毋得复增榷酤之利遂为江南转运淮南旧不禁盐制置司请禁盐而官自鬻之使兵夫辇载江上且多漂失之患防请令商人入钱帛京师或输刍粮西北边而给以盐则公私皆利后采用之徙知应天府凿府西障口为斗门泄汴水淤旁田数百亩民甚利之又徙兴元府入为三司盐铁判官失举免官后起通判河南府徙知宿延亳三州为利州路转运使迁兵部郎中纠察刑狱擢右谏议大夫知永兴军进给事中复知延州更耀潞二州卒防好建明利害所至必有论奏朝廷颇施行之其精力过人防在江南晏殊以童子谒见防命赋诗使还荐之后至宰相　　范正辞按宋史本传正辞字直道齐州人父劳谦获嘉令正辞治春秋公羊谷梁登第调补安阳主簿开宝中判入等迁国子监丞知戎州改著作佐郎代还治逋欠于淄州转运使称其能转左赞善大夫就知淄州太宗征河东诸州部粮多不及期正辞所部长山县吏张秀督民输受钱二千即杖杀之郡中畏服太平兴国中改殿中丞通判棣深二州迁国子博士御史中丞刘保勋奏充台直会有言饶州多滞讼选正辞知州事至则宿系皆决遣之胥吏坐淹狱停职者六十三人会诏令料州兵送京师有王兴者怀土惮行以刃故伤其足正辞斩之兴妻诣登闻上诉太宗召见正辞廷辨其事正辞曰东南诸郡饶实繁盛人心易动兴敢扇摇苟失控驭则臣无待罪之地矣上壮其敢断特迁膳部员外郎充江南转运副使赐钱五十万饶州民甘绍者积财巨万为群盗所掠州捕系十四人狱具当死正辞按部至引问之囚皆泣下察其非实命徙他所讯鞫既而民有告群盗所在者正辞潜召监军王愿掩捕之愿未至盗遁去正辞即单骑出郭二十里追及之贼控弦持弰来逼正辞大呼以鞭击之中贼双目执之贼自刃不殊余贼渡江散走追之不获旁得所弃赃贼尚有余息正辞即载归令医傅药创既愈按其奸状伏法而前十四人皆得释端拱二年代归与洛苑副使綦仁择西京作坊副使尹宗谔同监折中仓先是令商人输米豆而以茶盐酬其直谓之折中复有言其弊罢之至是复置焉迁仓部员外郎同知幕府州县官考课改判刑部历户部盐铁二判官迁考功员外郎通判定扬杭三州真宗即位迁膳部郎中召判三司勾院俄复为盐铁判官咸平二年出为河东转运使三年以本官兼侍御史知杂事时李昌龄自忠武行军起知梓州董俨知寿州王德裔杨缄皆任转运使后失官宰畿邑正辞上言昌龄辈贪墨着闻愿陛下罢其民政诏追还俨敕余悉代之又言治民之官牧宰为急举吴奋等五人堪任大郡复请令奋等各举知县县令从之坐鞫任懿狱贬滁州团练副使会赦复为仓部考功员外郎通判郓州知淮阳军复膳部郎中以年老求监兖州商税大中祥符三年四月卒年七十五子识讽并进士及第　　胡则
按宋史本传则字子正婺州永康人果敢有材气以进士起家补许田县尉再调宪州录事参军时灵夏用兵转运使索湘命则部送刍粮为一月计则曰为百日备尚恐不支奈何为一月耶湘惧无以给遣则遂入奏太宗因问以边策对称旨顾左右曰州县岂乏人命记姓名中书后李继隆讨贼久不解湘语则曰微子几败我事一日继隆移文转运司曰兵且深入粮有继乎则告湘曰彼师老将归欲以粮乏为辞耳姑以有余报之已而果为则所料湘为河北转运使奏改秘书省著作佐郎签书贝州观察判官事后以太常博士提举两浙榷茶就知睦州徙温州岁余提举江南路银铜场铸钱监得吏所匿铜数万斤吏惧且死则曰马伏波哀重囚而纵之吾岂重货而轻数人之生乎籍为羡余不之罪改江淮制置发运使累迁尚书户部员外郎真宗幸亳还擢三司度支副使初丁谓举进士客许田则厚遇之谓既贵显故则骤进用至是谓罢政事出则为京西转运使迁礼部郎中部内民讹言相惊至遣使安抚乃定坐是徙广西路转运使有番舶遭风至琼州且告食乏不能去则命贷钱三百万吏白夷人狡诈又风波不可期则曰彼以急难投我可拒而不与邪已而偿所贷如期又按宜州重辟十九人为辨活者九人复为发运使累迁太常少卿干宁初坐丁谓党降知信州徙福州以右谏议大夫知杭州入权吏部流内铨坐失举复为太常少卿知池州未行复谏议大夫知永兴军徙河北都转运使以给事中权三司使通京东西陕西盐法人便之初则在河北殿中侍御史王沿尝就则假官舟贩盐又以其子为名祈买酒场至是张宗诲擿发之按验得实出则知陈州逾月授工部侍郎集贤院学士刘随上疏言则奸邪贪滥闻天下比命知池州不肯行今以罪去骤加美职何以风劝在位后徙杭州再迁兵部侍郎致仕卒则无廉名喜交结尚风义丁谓贬崖州宾客随散落独则间遣人至海上馈问如平日在福州时前守陈绛尝延蜀人龙昌期为众人讲易得钱十万绛既坐罪遂自成都械昌期至则破械馆以宾礼出俸钱为偿之昌期者尝注易诗书论语孝经阴符经老子其说诡诞穿凿至诋斥周公初用荐者补国子四门助教文彦博守成都召置府学奏改秘书省校书郎后以殿中丞致仕着书百余卷嘉佑中诏取其书昌期时年八十余野服自诣京师赐绯鱼绢百匹欧阳修言其异端害道不当推奖夺所赐服罢归卒　　李仕衡
按宋史本传仕衡字天钧秦州成纪人后家京兆府进士及第调鄠县主簿田重进守京兆命仕衡鞫死囚五人活者四人重进即其家谓曰子有阴施此门当高大之徙知彭山县就加大理评事迁光禄寺丞父益以不法诛仕衡亦坐除名后会赦寇准荐其材尽复其官领渭桥辇运通判邠州再迁秘书丞徙知剑州王均反仕衡度州兵不足守即弃城焚刍粟辇金帛东守剑门既而贼陷汉州攻剑州州空无所资即趋剑门仕衡预招贼众得千余人待之不疑贼将至与钤辖裴臻迎击之斩首数千级乃乘驿入奏擢尚书度支员外郎赐服绯鱼已而使者言仕衡尝弃城降监虔州税召还判三司盐铁勾院度支使梁鼎言商人入粟于边率高其直而售以解盐商利益博国用日耗请调丁夫转粟而辇盐诸州官自鬻之岁可得缗钱三十万仕衡曰安边无大于息民今不得已而调敛之又增以转粟挽盐之役欲其不困何可得哉不听遂行鼎议而关中大扰乃罢鼎度支使以仕衡为荆湖北路转运使徙陕西初岁出内帑缗钱三十万助陕西军费仕衡言岁计可自办遂罢给真宗谒陵寝因幸洛仕衡献粟五十万斛又以三十万斛馈京西朝廷以为材召为度支副使上言关右既弛盐禁而永兴同华耀四州犹率卖盐年额钱请减十之四诏悉除之累迁司封郎中为河北转运使又奏罢内帑所助缗钱百万建言河北岁给诸军帛七十万而民艰于得钱悉预假于里豪出倍偿之息以是工机之利愈薄方春民不足请户给钱至夏输帛则民获利而官用足矣诏优其直仍推其法于天下封泰山献钱帛刍粮各十万见于行宫迁右谏议大夫祀汾阴又助钱帛三十万乃命同林特提举西京陕西转运事权知永兴军进给事中逾月以枢密院直学士知益州顷之河北阙军储议者以谓仕衡前过助封祀费真宗闻之以为河北都转运使驾如亳州又贡丝绵缣帛各二十万后集粟塞下至巨万斛或言粟腐不可食朝廷遣使取视之而粟不腐也棣州污下苦水患仕衡奏徙州西北七十里既而大水没故城丈余南郊复进钱帛八十万先是每有大礼仕衡必以所部供军物为贡言者以为不实仕衡乃条析进六十万皆上供者二十万即其羡余帝不之罪谓王旦曰仕衡应猝有材人欲以此中之然朝廷所须随大小即办亦其所长也明年旱蝗发积粟赈民又移五万斛济京西迁尚书工部侍郎权知天雄军民有盗瓜伤主者法当死仕衡以岁饥奏贷之盗起淄青间迁刑部侍郎知青州前守捕群盗妻子置棘围中仕衡至悉纵罢之使去未几其徒有枭贼首至者入为三司使帝作宽财利论以赐之乃更陕西入粟法使民得受钱与茶旧市羊及木责吏送京师而羊多道死木至湍险处往往漂失吏至破产不能偿仕衡乃许吏私附羊免其算使得补死者听民自采木输官用入粟法偿其直迁吏部侍郎仁宗即位拜尚书左丞以足疾改同州观察使知陈州州大水筑大堤以障水患徙颍州复知陈州曹利用仕衡□也利用被罪降仕衡左龙武军大将军分司西京岁余改左卫大将军卒其后诸子诉其父有劳于国非意左迁诏追复同州观察使仕衡前后管计事二十年虽才智过人然素贫家赀至累巨万建大第长安里中严若官府子丕绪　　曹□叔
按宋史本传□叔字秀之亳州谯人初名熙尝梦之官府见□叔名遂更名□叔进士及第历威胜军判官渭州军事推官御史中丞蔡齐荐为台主簿改大理寺丞韩亿知亳州辟佥书节度判官事通判仪州韩琦文彦博荐其才徙夔州路转运判官夔峡尚淫祠人有疾不事医而专事神□叔悉禁绝之乃教以医药提点陕西路刑狱夏人纳款诏与户部副使夏安期转运使柳灏减戍卒吏员之冗者为开封府判官时御史宋禧鞫卫士狱于内侍省禧不能辨及狱具内侍使禧自为牒□叔言禧为制使辱命请置之法元昊死为夏国祭奠使除直史馆知凤翔府徙益州路转运使权度支副使侬智高寇岭南朝议以闽中久弛兵备擢天章阁待制知福州累迁右司郎中为陕西都转运使自庆历铸大铁钱行陕西民盗铸不已三司上榷铁之议□叔曰铁钱轻而货重不可久行况官自榷铁乎请罢铸诸郡铁钱以三铁钱当铜钱之一从之两川和买绢给陕西兵而蜀人苦于烦敛□叔为岁出本路缗钱五十万以易军衣之余者两川之民始无扰焉进龙图阁直学士知永兴军然年老渐昏耄事颇壅积人或嘲诮之卒于官　　张存按宋史本传存字诚之冀州人举进士为安肃军判官天禧中诏铨司以身言书判取士才得二人存预其选改著作佐郎知大名府朝城县寇准为守异待之御史中丞王曙屡荐为殿中侍御史迁侍御史仁宗初亲政罢百官转对存请复之又言前者曹修古辈同忤旨废黜布衣林献可因上封事窜恶地恐自今忠直之言与夫理乱安危之机蔽而不达因历引周昌朱云辛庆忌辛毗事以开帝意历京东陕西河北转运使户部度支副使西边动兵以天章阁待制为陕西都转运使黄德和之诬刘平也存奏言平与敌接战自辰至暮杀伤相当因德和引却以致溃败方贼势甚张非平搏战其势必不沮延州孤垒非平解围其城必不守身既陷没而不幸又为谗狡所困边臣自此无复死节矣朝廷采其说始遣文彦博按治由是平得直而德和诛元昊求款附议者犹执攻讨之策存建言兵役不息生民疲弊敌既有悛心虽名号未正颇羁縻之迁龙图阁直学士知延州以母老惮行徙泽州还为待制逾年知成德军复学士契丹与元昊结婚阴谋相首尾聚兵塞上而求关南存言河北城久不治宜留意乃以为都运使尽城诸州入知开封府复使河北王则反坐失察降知汀州存□李之弟李教因醉为妖言事觉自缢死或言教不死在贝州父母私属以存故得免御史案验无状犹夺职知池州又徙郴久之乃复职以吏部侍郎致仕凡十五年积迁礼部尚书存性孝友尝为蜀郡得奇缯文锦以归悉布于堂上恣兄弟择取常曰兄弟手足也妻妾外舍人耳奈何先外人而后手足乎收恤宗属嫁聘穷婺不使一人失所家居矜庄子孙非正衣冠不见与宾友燕接垂足危坐终日未尝倾倚枣强河决势逼冀城或劝使他徙曰吾家众所望也苟轻举动使一州吏民何以自安讫不徙卒年八十八谥恭安　　王鼎
按宋史王沿传沿子鼎字鼎臣以进士第累迁太常博士王尧臣领三司举勾当公事数上书论时政得失时天子患吏治多弛监司不举职而范仲淹等方执政择诸路使者令按举不法以鼎提点江东刑狱与转运使杨纮判官王绰竞擿发吏至微隐罪无所贷于是所部官吏怨之目为三虎仁宗闻之不说后傅惟几奉使江东戒以毋效三虎为也仲淹等罢鼎与纮绰皆为人所言时鼎提点两浙刑狱降知深州王则以贝州反深卒庞旦以其徒谋以元日杀军校劫库兵应之前一日有告者鼎夜出檄遣军校摄事外邑而阴为之备翌日会僚吏置酒如常叛党愕不敢动鼎刺得实徐捕首谋十八人送狱狱具候转运使至审决未至军中恟恟谋劫囚鼎因谓僚吏曰吾不以累诸君独命取囚桀骜者数人斩于市众皆失色一郡帖然转运使至囚未决者半讯之皆伏诛明年河北大饥人相食鼎经营赈救颇尽力徙建州其俗生子多不举鼎为条教禁止时盗贩茶盐者众一切杖遣之监司数以为言鼎弗为变徙提点河北刑狱治奸赃益急所劾举不避贵势召为开封府判官改盐铁判官累迁司封员外郎淮南两浙荆湖制置发运副使内侍杨永德奏请沿汴置铺挽漕舟岁可省卒六万鼎议以为不可永德横猾执政重违其奏乃命三司判官一员将永德就鼎议发八难永德不能复鼎因疏言陛下幸察用臣不宜过听小人妄有所改以误国计于是永德言不用居二年遂以为使前使者多渔市南物因奏计京师持遗权贵鼎一无所市独悉意精吏事事无大小必出于己凡调发纲吏度漕路远近定先后为成法于是劳逸均吏不能为重轻官舟禁私载舟兵无以自给则尽盗官米为奸有能居贩自赡者市人持以法不肯偿所逋鼎为移州县督偿之舟人有以自给不为奸而所运米未尝不足也入为三司盐铁副使数与包拯争议不少屈拯素强然无如之何迁刑部郎中天章阁待制河北都转运使徙使河东卒鼎性廉不欺尝任其子族人欲增年以图速仕鼎不可父死分诸子以财鼎悉推与其弟尝知临邛县转运使选摄新繁新繁多职田斗粟不以自入奉使契丹得千缣散之族人一日尽所至不扰唯市饮食日用物增直以偿事继母孝教育孤侄甚至自奉养俭约当官明敏强直不可挠所荐士多知名有终身不识者然性猜忌其行部至于药饵皆手自□鐍至潞州八义馆疾作不知人事左右遑遽发药奁悉无题识莫敢进以迄于卒初鼎与弟豫皆有才气好上书言事仁宗称之以为豫孟浪鼎所言多可用豫为人不事羁检以大理寺丞知伊阙县有异政弃官浮游江湖间殖货自给以卒　　魏瓘按宋史本传瓘字用之父羽奏补秘书省校书郎监广积仓知开封府仓曹参军持法精审明吏事上元起彩山阙前张灯与宦者护作宦者挟气视瓘年少辄诛索侵扰瓘密以闻诏杖宦者遣之瓘门人魏纲上疏诋天书流海岛瓘亦坐是停官复监邓州税鄂州茶以大理寺丞知衡山县通判寿州历知循随安州提点广南西路刑狱邕州獠户缘逋负没妇女为佣者一千余人悉奏还其家就除转运使刘鋹时计口以税虽舟居皆不免至是而雷化钦廉高州犹未除瓘为除之减柳州无名役四百人召权度支判官寻以罪降知洪州徙梓州路转运使还知蔡州潭州为京西转运使江淮制置发运使自主客郎中迁太常少卿知广州筑州城环五里疏东北门凿东西澳为水闸以时启闭焉拜右谏议大夫再任临江军判官史沆性险诐尝为瓘所劾免会广州封送贡余椰子煎等饷京师辄邀留之飞奏指以为珍货诏遣内侍发验无有沆坐不实废瓘亦降知鄂州未逾年复为陕西转运使徙河北以给事中知开封府政事严明吏民惮之内东门索命妇车得赂遗掖庭物付府验治狱未上内降释罪谏官吴奎言法当执奏而瓘不即奏行请以废法论降知越州侬智高寇广东西独广州城坚守不能下于是论筑城功迁工部侍郎集贤院学士复知广州兼广东经略安抚使给禁卒五千听以便宜从事属狄青已破贼召还纠察在京刑狱议者请开六塔河塞商胡北流宰相主其说命瓘按视还奏以为不可塞下溪州蛮彭士羲叛将发兵讨除进龙图阁直学士知荆南瓘以为五溪之险师行鸟道诸将贪功生事于国家何所利因条上三策以招徕为上守御为下攻取为失不报后卒如瓘议徙澶州滑州又徙邓州不行请老以吏部侍郎致仕卒瓘所至整办与人置对未尝屈史沆王逵以善讼名天下瓘既废沆又尝奏抵逵罪专任机数不称循吏　　张景宪
按宋史本传景宪字正国河南人以父师德任淮南转运副使山阳令郑昉赃累巨万亲戚多要人景宪首案治流之岭外贪吏望风引去徙京西东转运使王逵居郓专持吏短长求请贿谢如所欲景宪上其恶编置宿州熙宁初为户部副使韩绛筑抚宁罗兀两城帝命景宪往视始受诏即言城不可守固不待到而后知也未几抚宁陷至延安又言罗兀邈然孤城凿井无水将何以守臣在道所见师劳民困之状非一愿罢徒劳之役废无用之城严饬边将为守计令边郡召生羌与之金帛官爵恐黠羌多诈缓急或为内应宜亟止之陕西转运司议欲限半岁令民悉纳钱于官而易以交子景宪言此法行于蜀耳若施之陕西民将无以为命其后卒不可行加集贤殿修撰为河东都转运使议者欲分河东为两路景宪言本道地肥硗相杂州县贫富亦异正宜有无相通分之不便议遂寝改知瀛州上言比岁多不登民债逋欠今方小稔而官督使并偿道路流言其祸乃甚于凶岁愿以宽假帝从之仍下其事元丰初年知河阳时方讨西南蛮景宪入辞因言小丑跳梁殆边吏扰之耳且其巢穴险阻若动兵远征万一馈饷不继则我师坐困矣帝曰卿言是也然朝廷有不得已者明年徙同州以大中大夫卒年七十七景宪在仁宗朝为部使者时吏治尚宽独多深刺及熙宁以来吏治峻急景宪反济以宽方新法之行不劾一人居官不畏强御非公事不及执政之门自负所守于人少许可母卒一夕须发尽白世以此称之　　傅求
按宋史本传求字命之考城人进士甲科通判泗州淮水溢毁城朝廷遣中使护筑绝淮取土道远度用兵六十万求相汴堤旁有高埠夷之得土载以回舟省工费殆半徙大名府府守吕夷简委以事夷简入相荐其才擢知宿州提点江西益州刑狱为梓州路转运使夷獠寇合江钤辖司会兵掩击求驰往按所以状乃县吏冒取播州田獠故恐而叛即黥吏置岭南夷人闻之散去益州文彦博上其状进秩徙陕西关中行当十铁钱盗铸不可计求请变法时州县已散二百八十万缗亟下令更为当三民出不意荡产失业多自经死然盗铸遂止自康定用兵移税输边民力大困求令输本州而转钱以供边籴民受其惠而兵食亦足召为户部副使陇右蕃酋兰毡献古渭州地秦州范祥纳之请缮城屯兵又括熟户田诸羌靳之相率叛夏人欲得渭地又移文来索后帅张升以祥贪利生事请弃之诏求往视求以为城已讫役且已得而弃非所以强国威乃诏谕羌众反其田报夏人以渭非其有不应索正其封疆而还兵遂解进天章阁待制陕西都转运使加龙图阁直学士知庆州环之定边寨蕃官苏恩以小过疑惧而遁将佐议致讨泾原既出师境上求谓恩非素携二者乘以兵必起边患但遣裨将从十数卒扣其帐开以祸福恩感泣还寨如初入判太常寺权发遣开封府迁枢密直学士知定州复以龙图阁学士权开封求本有吏能干局至是春秋寖高且病瞶三司大将钱吉密杀妹为邻所告求不能决反坐告者又断狱数差失御史言其不胜任出知兖州卒年七十一　　任颛
按宋史本传颛字诚之青州寿光人举进士得同学究出身至卫尉丞上其文乃赐第擢盐铁判官陕西铸康定大铜钱颛曰怀五为一以一当十恐犯者众卒如其言夏人纳款遣使要请十一事甚者欲去臣称男颛押伴一切晓以义辞折而去又再遣使来欲自买卖且通青盐增岁赐诏许置榷场其议多颛所发出为京西转运使奏计京师元昊为下所杀遣杨守素来告哀守素乃始为元昊谋不称臣纳赐节者也仁宗记尝屈其使者复使押伴颛问守素其主所以死不能对讫去不敢肆改知凤翔府帝语辅臣颛宜备朝廷委任留判三司凭由司为谅祚册礼使采摭西夏风物山川道里出入攻取之要为治戎精要三篇上之进直史馆迁河东转运使帝尝以禁帑金帛赐河北亦欲与河东颛辞曰受委制财用而先有求不敢颛为使者每行部必择僚佐之贤者一人与俱凡事必与议未尝以胥吏自随人安其政入为盐铁副使擢天章阁待制侬贼犯岭外以知潭州宣抚司以宣毅卒有功檄补军校颛察其色动曰必有异志执按之具服为贼内应搜其家得所记潭事甚悉枭首以徇诏书褒激赐白金五百两进龙图阁直学士知渭州坐在潭日贱市死商珠降为待制时四路以边警闻渭独无所上朝廷疑斥候不密颛力言无他虞帝使觇之信乃还学士徙徐州以太子宾客致仕积官户部侍郎卒年七十八　　王举元
按宋史王化基传化基子举元字懿臣以上文章赐进士出身知潮州江水败堤盗乘间窃发举元夜召里豪计事盗既获乃治堤为河阴发运判官或言大河决将犯京师举元适入对具论地形证其妄已而果然历郡牧户部判官京东转运使沙门岛多流人守吏顾货橐阴杀之举元请立监以较赏罚自是全活者众徙淮南河东夏人来争屈野地举元从数骑度河设幕与之议示以赤心夏人咸服治平中又徙成都邙井盐岁入二百五十万为丹棱卓个所侵积不售下令止之盐登于旧召提举在京修造英宗劳之曰官庐舍害于水仅有存者卿究心公家毋惮其劳俄进盐铁副使拜天章阁待制知沧州改河北都转运使知永兴军庆人夏人屯境上有窥我意举元使二裨将以千骑扼其要害长安遣从事来会兵泾原戒勿轻举大将窦舜卿锐意请行不听举元曰不过三日卤去矣至期果去神宗以细札谘攻守策举元请省官减戍益备去兵勿营亭障舆论不合遂引疾求解徙陈州未行而卒官至给事中年六十二子诏　　陈安石
按宋史陈贯传贯子安石字子坚以荫锁厅及第嘉佑中为夔陕转运判官民畜蛊毒杀人捕诛其魁并得良药图由是遇毒者得不死提点陕西刑狱摄帅鄜延能用谍者敌动静□先闻尝敕边民戒严既而数万骑奄至无所获而去玺书嘉之历使京西河东淮南京东知苏州邠州河中府户部副使韩绛镇太原议行盐法与监司多不合加安石集贤殿修撰为河东都转运使议始定谓其僚曰兴事当有渐急则扰乃出盐付民而俾之券使随所得贸易鬻毕而归券私贩为减进天章阁待制官军西征时遣县令佐督饷安石谓文吏畏怯武人邀功乃但取敢行者申约束以防众溃曰事不豫警俟其犯而诛之是罔民也王中正帅东师而西报安石持四十日粮而师驻白草平弥月安石深念曰吾顿兵益久而秦甲未至倘不足于食将以乏军兴罪我即擅发民再饷乃以闻李舜举劾其专诏置狱于潞安石自麟州会逮俄而他路馈粮多不继神宗察其无罪赦之尚书省初建召为户部侍郎常与右曹李定同奏事帝目留之曰卿岂非在淮南日不肯保李定持服者乎对曰诏问臣臣不敢不以实奏帝曰以实事君朕所与也进吏部侍郎选人将改京官须次久临当引对率困于刑寺审问或沮以微文则一跌不复安石请罢再问以绝曩弊遂为后法出知永兴军邓襄陈郑州河阳至龙图阁直学士绍圣元年卒年八十一　　唐义问
按宋史唐介传介子义问字士宣善文辞锁厅试礼部用举者召试秘阁父介引嫌罢之熙宁中辟京西转运司管勾文字神宗览本道章奏知义问所为以其名访辅臣因黄好谦领使事谕之曰唐义问风力强敏行且用矣可面诏之寻以为司农管当公事方行手实法所在骚然义问言今造簿甫二岁民不堪命不宜复改为从曾孝宽使河东还奏事记利害纲目于笏帝取而熟视之历举以问应析如流帝喜曰欲见卿非今日也擢湖南转运判官一路敷免役钱又分户五等储其羡为别赋号家力钱义问奏除之移使京西文彦博守西都义问求罢去彦博告以再入相时尝荐其父晚同为执政相得甚欢故义问乃止时陕西大举兵多亡卒所至成聚义问请令诣官自陈给券续食人以为便会有不悦之者免归元佑中起知齐州提点京东刑狱河北转运副使属邑尉因捕盗误遗火盗逸去民家被焚讼尉故纵火郡守执尉抑使服义问辨出之方旱而雨用彦博荐加集贤修撰帅荆南请废渠阳诸寨蛮杨晟秀断之以叛即拜湖北转运使讨降之复寨为州进直龙图阁以集贤殿修撰知广州章惇秉政治弃渠阳罪贬舒州团练副使后七年复故官知颍昌府卒
　漕使部汇考
　　后汉
光武帝建武七年二月辛巳罢护漕都尉官
按后汉书光武帝本纪云云
　　晋
孝武帝太元六年春正月初置督运御史官
按晋书孝武帝本纪云云
　　宋
宋承晋制以都水使者兼督漕运
按宋书百官志都水使者一人掌舟航及运部秦汉有都水长丞主陂池灌溉保守河渠属太常汉东京省都水置河堤谒者魏因之汉世水衡都尉主上林苑魏世主天下水军舟船器械晋武帝省水衡置都水使者而河堤为都水官属有参军二人谒者一人令史减置无常员晋西朝有参军而无谒者谒者则江左置也怀帝永嘉六年胡入洛阳都水使者爰浚先出督运得免然则武帝置职便掌运矣江左省河堤　　唐
太宗贞观六年置舟□令以掌运漕
按唐书太宗本纪不载　按百官志注贞观六年置舟□署有令一人正八品下掌舟□运漕漕正一人府三人史六人监漕一人漕史一人典事六人掌固八人元宗开元二十七年以李适之为河北海运使按唐书元宗本纪不载　按会要开元二十七年十二月以李适之为幽州节度河北海运使天宝三载以长安令韦坚为水陆运使及江淮租庸转运等使按唐书元宗本纪不载　按食货志李齐物入为鸿胪卿以长安令韦坚代之兼水陆运使按册府元龟天宝三载左常侍兼陜州刺史韦坚开漕河自苑西引渭水因通渠至华阴县入渭引永丰仓及三门仓米以给京师名曰广运潭以坚为天下转运使初坚为长安令以干济称天宝元年擢为陕郡太守充水陆运使坚以漕运通于京师岁益巨万乃召水工审地脉于咸阳渭水作兴成堰截灞浐并渭而东至潼关永丰仓下与渭合遂于苑东望春楼下穿潭以通舟楫既成帝亲幸望春长乐宴群臣坚素备东京船数百艘于潭侧每船皆标榜曰某郡船中悉贮本郡货物连亘数里观者如堵帝甚欢下诏曰万代之利一朝而成将允□于永图岂苟求于纵观韦坚始终检校夙夜勤劳宜特与三品仍改授三品官判官以下节级酬奖所役人夫酬庸外放一年地税赐其潭以广运为名坚加银青光禄大夫左常侍其陕郡太守水陆运使及江淮租庸转运使并如故肃宗上元二年置丞掌运漕隐失
按唐书肃宗本纪不载　按百官志注上元二年置丞二人正九品下掌运漕隐失宝应元年始以盐铁转运使刘晏兼漕运
按唐书肃宗本纪不载　按旧唐书食货志宝应元年五月元载以中书侍郎代吕諲是时淮河阻兵飞挽路绝盐铁租赋皆溯汉而上以侍御史穆宁为河南道转运租庸盐铁使寻加户部员外迁鄂州刺史以总东南贡赋是时朝议以寇盗未戢关东漕运宜有倚办遂以通州刺史刘晏为户部侍郎京兆尹度支盐铁转运使盐铁兼漕运自宴始也德宗建中元年诏停转运租庸使以杜佑权勾当江淮水陆运使按唐书德宗本纪不载　按旧唐书德宗本纪建中元年春正月甲午诏东都河南江淮山南东道等转运租庸青苗盐铁等使尚书左仆射刘晏顷以兵车未息权立使名久勤元老集我庶务悉心瘁力垂二十年朕以征税多门乡邑雕耗听于群议思有变更将置时和之理宜复有司之制晏所领使宜停三月癸巳以韩洄判度支令郎中杜佑权勾当江淮水陆运使贞元二年以韩滉为江淮转运使专领诸道转运等使按唐书德宗本纪不载　按崔造传贞元二年造以给事中同中书门下平章事乃建言天下两税请委本道观察使刺史选官部送京师诸道水陆转运使度支巡院江淮转运使请悉停以度支盐铁务还尚书省六曹皆宰相分领于是齐映判兵部李勉刑部刘滋吏礼二部造户工二部又以户部侍郎元琇判诸道盐铁榷酒事吉中孚度支诸道两税事而浙江东西岁入米七十五万石方岁饥更以两税准米百万濠寿洪潭二十万责韩滉杜亚漕送东渭桥诸道有盐铁处仍置巡院岁尽宰相计最殿以闻造厚元琇故首命之时滉方领转运有宠于帝朝廷仰其须滉持不可改帝重违之复以滉为江淮转运使余如造请是秋江淮米大集帝美滉功以滉专领诸道盐铁转运等使造惧托疾辞位　　宋
宋制诸路置发运使副判官掌山泽财货转漕之事而都转运使掌一路财赋按宋史职官志发运使副判官掌经度山泽财货之源漕淮浙江湖六路储廪以输中都而兼制茶盐泉宝之政及专举刺官吏之事熙宁初辅臣陈升之王安石领制置三司条例建言发运使实总六路之出入宜假以钱货继其用之不给使周知六路之有无而移用之凡上供之物皆得徙贵就贱用近易远令预知在京仓库之数所当办者得以便宜蓄买以待上令稍收轻重敛散之权归于公上则国用可足民财不匮矣从之既又诏六路转运使弗协力者宜改择且许发运使薛向自辟其属又令举真楚泗守臣及兼提举九路坑冶市舶之事元佑中诏发运使兼制置茶事至崇宁三年始别差官提举茶盐政和二年罢转般仓六路上供米径从本路直达中都以发运司所拘纲船均给六路宣和初诏发运司视六路丰歉和籴上供乃祖宗旧制曩缘奸吏侵用籴本遂坏良法自今每岁加籴一百万石同年额输京三年方腊初平江浙诸郡皆未有常赋乃诏陈亨伯以大漕之职经制七路财赋许得移用监司听其按察于是亨伯收民间印契及鬻糟醋之类为钱凡七色是后州县有所谓经制钱自亨伯始六年诏复转般仓命发运判官卢宗原措置寻以靖康之难迄不能复渡江后惟领给降籴本收籴米斛广行储积以备国用绍兴二年用臣僚言省罢以其职事分委漕臣八年户部复言广籴储积之便再置经制发运使以徽猷阁待制程迈充使专掌籴事迈上疏以租庸常平盐铁铸各分于诸司而总于户部发运使无所用之固辞不行九年遂废发运司以户部侍郎梁汝嘉为经制使检察中外失钱物与催未到纲运措置籴买总领常平为职未几复以臣僚言分其责于逐路监司干道六年复置以户部侍郎史正志为两浙京潮淮广福建等路都大发运使是冬以奏课诞谩贬并废其职都转运使　转运使　副使　判官掌经度一路财赋而察其登耗有无以足上供及郡县之费岁行所部检察储积稽考帐籍凡吏□民瘼悉条以上达及专举刺官吏之事熙宁初诏河东河北陕西三路漕臣许乘传赴阙留毋过浃月既又诏三路漕臣令自辟属各二员以京朝官曾历知县者为之二年诏川陕闽广七路除堂选守臣外委转运司依四选例立格就注免赴选具为令元丰初诏河北淮南京东京西及陕右虽各析为两路许依未析时通治两路之事钱榖听其移用元佑初司马光请漕臣除三路外余路毋得过二员其属官溢员亦省之绍圣中诏淮浙江湖六路上供米计其远近分三限自季冬至明年八月以次输足大观中陕西漕臣以四员为额政和中又诏陕西以三员熙秦两路各二员宣和初又诏陕西以都漕两员总治于长安而漕臣三员分领六路中兴后置官掌一路财赋之入按岁额钱物斛斗之多寡而察其稽违督其欠负以供于上间诣所部则财用之丰欠民情之休戚官吏之勤惰皆访问而奏陈之有军旅之事则供馈钱粮或令本官随军移运或别置随军转运使一员或诸路事体当合一则置都转运使以总之随军及都运废置不常而正使不废若副使若判官皆随资之浅深称焉其属有主管文字干办官各一员文臣准备差遣武臣准备差使员多寡不一太祖建隆二年以卢俊为京东发运副使
按宋史太祖本纪不载　按玉海建隆二年九月癸酉以卢俊为京畿东路发运副使干德元年置诸道转运使
按宋史太祖本纪不载　按玉海干德元年以沈义伦为京西韩彦卿为淮南转运使诸道置转运始见此干德二年以何幼冲充京畿东南水陆发运使按宋史太祖本纪不载　按玉海云云开宝六年春正月丙辰置蜀水陆转运计度使按宋史太祖本纪云云太宗太平兴国三年置转运判官
按宋史太宗本纪太平兴国三年夏四月乙亥置诸道转运判官太平兴国七年诏别置水陆发运两司以王宾等掌其事按宋史太宗本纪不载　按王宾传太平兴国七年汴漕壅滞军食不给诏别置水陆发运两司以宾有心计会领演州刺史与儒州刺史许昌裔同掌其事雍熙四年并水陆发运为一司按宋史太宗本纪雍熙四年夏四月丁未并水陆发运为一司按燕翼贻谋录皇朝初下江南置水路陆路发运二司运江南之粟以赡京师其后以陆路不便悉从水路雍熙四年四月诏合水路陆路发运为一司以王继升主之董俨为同掌自此迄于宣和不改端拱元年三月癸未废水陆发运司
按宋史太宗本纪云云　按食货志端拱元年罢京城水陆发运以其事分隶排岸司及下卸司　按樊知古传知古端拱初迁右谏议大夫河北东西路转运使赐白金千两两路各置转运副使都转运使之名自知古始淳化五年秋七月癸亥置江淮两浙发运使
按宋史太宗本纪云云
真宗咸平四年诏转运使回日先具荐举奏绌若干议当否为赏罚按宋史真宗本纪不载　按查道传道知果州咸平四年代归赐绯鱼上言曰朝廷命转运使副不惟审度金谷盖以察廉郡县庶臻治平以召和气今观所至或匪尽公盖无惩劝之科致有因循之弊望自今每使回日先令具任内曾荐举才识者若干奏绌贪猥者若干朝廷议其否臧以为赏罚从之大中祥符九年八月丙子令江淮发运司留上供米五十万以备饥年按宋史真宗本纪云云
仁宗景佑元年诏转运使举官以领常平又以转运兼发运事按宋史仁宗本纪景佑元年七月壬子诏转运使与长史举所部官专领常平仓粟冬十月庚申罢淮南江浙荆湖制置发运使诏淮南转运兼发运事宝元元年八月丁卯复淮南江浙荆湖制置发运使按宋史仁宗本纪云云徽宗重和元年五月乙酉诏诸路选漕臣一员提举本路神霄宫按宋史徽宗本纪云云
　　金
金中都路设都转运司诸路设转运司掌赋税仓库出纳之事又设漕运司及提举以掌河仓漕运按金史百官志都转运司使正三品掌税赋钱谷仓库出纳权衡度量之制同知从四品副使正五品都勾判官从六品纪纲众务分判勾案惟南京勾判兼上林署丞户籍判官二员从六品旧止一员承安四年增置一员不许别差专管拘收征□等事支度判官二员从六品掌勾判分判支度案事盐铁判官一员从六品都孔目官二员勾稽文牍知法二员从八品
注
都勾案户籍案盐铁案支度案开拆案司吏女　直八人汉人九十人抄事一人译史三人通事一　人押递五十人监运诸物公使八十人惟中都路　置都转运司余置转运司省户度判官各一员南　京西京北京辽东山东西路河北东路则置女直　知法汉知法各一员山东东路河东南路北路河　北西路陕西东西路则置汉知法一员余官皆同　中都置女直司司吏辽东路十人西京北京山东　西路各五人余路皆四人译史辽东路三人余各　二人通事各一人汉人司司吏课额一百八十万　贯以上者五十人百五十万贯以上四十五人百　二十万贯以上四十人九十万贯以上三十五人　六十万贯以上三十人三十万贯以上二十五人　不及三十万贯二十人公使人各七十人押递南　京山东东西路河东南路河北西路各五十人西　京河东北路河北东路各四十人余路各三十人漕运司提举一员正五品景州刺史兼领掌河仓漕运之事同提举一员正六品勾当官从八品掌催督起运纲船　司吏六人分掌课使起运两科各设孔目官前后　行各一人儤使科掌吏户礼案起运科掌兵刑工　案公使八十一人押纲官七十六人景州依此置肇州以提举兼本州同知同提举兼州判章宗泰和八年十一月丁酉诏诸路按察使并兼转运使按金史章宗本纪云云
宣宗贞佑三年秋七月庚申置陈颍漕运提举官以户部勾当官往来督察按金史宣宗本纪云云　按河渠志贞佑三年既迁于汴以陈颍二州濒水欲借民船以漕不便遂依观州漕运司设提举官募船户而籍之命户部勾当官往来巡督　　元
元设京畿漕运使掌漕运事又设都漕运使掌御河上下等处督运其属秩各有差又诸仓各有监支纳等员而押纲官系之以运粮万户府掌之按元史百官志京畿都漕运使司秩正三品运使二员正三品同知二员正四品副使二员正五品判官二员正六品经历一员正七品知事一员从八品提控案牍兼照磨二员掌凡漕运之事世祖中统二年初立军所寻改漕运所至元五年改漕运司秩五品十二年改都漕运司秩五品十九年改京畿都漕运使司秩正三品二十四年内外分立两运司而京畿都漕运司之额如旧止领在京诸仓出纳粮斛及新运粮提举司站车攒运公事省同知运判知事各一员而押纲官隶焉延佑六年增同知副使运判各一员其后定置官员已上正官各二员首领官四员吏属令史二十一人译史二人回回令史一人通事一人知印二人奏差一十六人典吏二人其属二十有四　新运粮提举司秩正五品至元十六年始置管站　车二百五十辆隶兵部开设运粮埧河改隶户部　定置达鲁花赤一员都提举一员同提举二员副　提举一员吏目一员司吏八人奏差十二人　京师二十一仓秩正七品　万斯北仓
中统
二年置
　　万斯南仓
至元二
十四年置

　千斯仓
中统
二年置
　　　永平仓
至元十
六年置

　永济仓
至元
四年置
　　　惟亿仓
　既盈仓　　　　　　　　　　大有仓
并系皇
庆元年置

　屡丰仓　　　　　　　　　　积贮仓
并系皇庆
元年增置

　已上十仓每仓各置监支纳一员正七品大使二　员从七品副使二员正八品　丰穰仓
皇庆
元年置
　　　广济仓
皇庆
元年置

　广衍仓
至元二
十九年置
　大积仓
至元二
十八年置

　既积仓　　　　　　　　　　盈衍仓
至元二
十六年置

　相因仓
中统
二年置
　　　顺济仓
至元二
十九年置

　已上八仓每仓各置监支纳一员正七品大使一　员从七品副使二员正八品　通济仓
  </div>
  <div class="pagination">
   <span class="current-page">
    1
   </span>
   <a href="官常典漕使部_page2.html">
    2
   </a>
   <a href="官常典漕使部_page3.html">
    3
   </a>
   <a href="官常典漕使部_page4.html">
    4
   </a>
   <a href="官常典漕使部_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
