<!DOCTYPE html>
<html>
 <head>
  <meta charset="utf-8"/>
  <title>
   官常典忠烈部 - 第 17 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典忠烈部 - 第 17 页/共 50 页
  </h1>
  <div class="content">
   按余干县志士龙字天伟至正壬辰淮兵入余干倾家募壮士制戈甲从汤自愿起兵战多捷一日敌大集福应乡大田士龙率众攻之伏兵发战死时殁阵者二百人侄学凡五战斩四人死之　　李弁
按余干县志弁字宗礼先临川人徙居习泰乡项普寿陷饶州弁与章纶章黼于丰良岭起义寨保卫其民有膂力战必捷七月敌万余攻丰良上冠山岭树营弁曰贼欲赤吾土吾即败之执铁叉率众迎敌当锋者九人血战敌败生擒三百余人杀死千五百余人获骡马甲仗甚多十月攻进贤金家寨至官陂敌伏发死之弁好学治易为文万言立就　　胡振祖
按饶州府志振祖字振卿鄱阳人至正土兵起人多附之振祖独毅然树义旗纠乡民为保障计明年平章三旦八以官军驻歙元帅韩邦彦为前锋振祖往迎为乡导遂即以便宜假振祖同知浮梁州又明年复假判本路蕲兵复至元院判哈迷遁保德兴振祖率兵转战遇歙寇汪童众数万乃营大游山拒之相持兼旬累战不利马蹶被擒诱以降振祖曰我为国保民身可死膝不可屈因绐曰饥渴甚若有酒邪寇喜置酒振祖连酌微酣夺戟刺死数人就死　　汪伯正
按乐平县志伯正字以德少通春秋大义尚气节至正戊子冬贼方国珍倡乱聚众海上伯正谒辕门备陈御贼方略一曰严行伍以制胜二曰舒徭役以复逃逋三曰募勇敢以益兵势四曰严海道以杜奸细皆见采纳充军前参谋军事摄督海上左翼部伍与贼对垒擐甲挽弓鼓噪翼进大小七战国珍北退守海岛或劝拥艨艟大船跻其后伯正曰兵法不云穷寇勿追乎乃振旅而归录功授婺源州判官敕阶承信校尉壬辰徐寿辉遣伪将项普寿陷饶信新安诏伯正拒之五月红巾周伯颜来陷饶徽伯正引兵自五岭与平章三旦八平南兵合兵剿之平南兵多北人不便高险为红巾所邀三旦八仅以身免贼乘胜长驱入州伯正力战死之麾下李胜儿收骸骨葬于乌石山　　李恕
按吉水县志恕字尚忠少孤育于季父与从弟尚文友于无间共学有声元季举遗逸擢新州儒学正寻奉檄署州事有能名至正壬辰盗贼蜂起乃集民兵身督以战屡破贼斩获甚多广东帅府承制擢为新州判官独任城守贼愤甚率大队来攻兵力不支城遂陷恕力战死之仆从十余人皆战死无一降者　　张心禹　刘孟初按吉安府志心禹吉水人倜傥有志节壬辰盗起佐赵州知州刘震御之震命长子孟初同心禹率众直捣其穴乘胜深入伏发众心禹及孟初死之　　黄翊
按南昌郡乘翊字孟翔新建人通春秋工属文元末罢进士遂弃举业受大府辟为庐陵郡掾翊性刚劲不可回挠事碍于法辄抱案历阶而升摘其语与上官议反复相钩连上官怒斥之屹立不少动已而卒如翊言安城土豪暴甚州县畏之一旦杀人上下相目莫敢逮同列憎翊木强嗾使行豪树栅自固翊命去抵其门恶少年数十执刃哗而出翊叱曰汝欲反耶少年曰反则不反但汝足稍前即刳汝肠矣翊曰汝主自杀人何与尔事顾乃同灭族耶少年色动翊挺身呼而入曰汝即杀我少年皆投刃走翊坐堂上索豪豪知其事急出见求解且诱以重赂翊佯诺之与俱来置诸法人见翊咸戟手曰此健吏不可犯也至正壬辰大盗起蕲黄将及郡郡二千石与官皆散走翊独止孔子庙堂盗获之知为府掾强之仕使行官书翊骂曰死狗奴我死即死其能官于贼耶盗怒缚于树历一日意其自悔抽刀砺颈曰从则禄不从则血涴吾刃矣翊大骂甚于初贼砍首而去宋学士景濂为作吊忠文　　许晋
子
如璋

按辍&amp;#录至正壬辰秋七月红巾陷钱塘九月陷吴兴延陵冬十月陷江阴州州大姓许晋字德昭者有武略善格斗仲子如璋亦英勇遂相谋曰乌合之众败亡可待我族我里何忍坐累焉乃潜聚无赖恶少资以饮食保护邻井日有余党四散抄掠则诱使深入悉殪而埋之所居素隐僻贼无知寻闻官军驻近郊阴遣人约为内应十一月八日浙东宣慰元帅观孙统兵入城晋率所募应之官军少却晋弗之知尚与贼战于城北之祥符寺前会贼党自他所来掎其后如璋遂与家僮往救手刃数人破围而入偕父力战众寡不敌父子皆死明日官军复进攻贼遂溃家人得父子尸敛而葬之柩车相继于道见者无不坠泪乡之父老诔之曰父死于忠子死于孝私表其里曰忠孝郡上其事于朝不报　　夏璇
按黄州府志璇字希政历黄州行省都事至正壬辰兵变弃官入蕲屡为乱兵所胁义不辱自经妻刘氏携二子避乱沔岳间入明其孙原吉事累朝有大勋官少保户部尚书　　李清七
弟
清八

按黄州府志清七与弟清八居山以义烈名会妖人徐寿辉陷蕲水人多胁从知清七才求得为己用清七兄弟以为耻贼怒大索获之坚抗不屈而死今薛湖东立庙河中祀焉　　谷廷珪
按襄阳府志廷珪知襄阳县铁木哥兵入城官吏皆遁廷珪不去被执使降不屈死之　　张德
按襄阳府志德为襄阳县主簿铁木哥兵入城被执使降不屈死之　　孛朮远
按襄阳府志远为襄阳县尹贼起远以忠义自奋募兵与贼战被害妻亦死之　　陈元善
子光远
　光迪

按福建通志元善字长卿龙溪人至正间逃兵作乱凶渠薛祥执元善及其妻子欲胁之元善骂贼贼怒杀之妻郭氏子光远光迪皆不屈而死　　陈阳盈　汤成顺
按福建通志阳盈字子谦累官候官尉调泉州税课副使以忧归至正十二年寇攻州知州王伯颜檄阳盈率民兵拒敌奋不顾身遂陷阵贼胁之降阳盈执大义骂贼遂与义士汤成顺同遇害事闻赠敦武校尉　　叶景仁
按福建通志景仁字天德松溪人至正间由政和尉升浦城尹奉檄讨政和西里寨寇值岁饥出家赀饷兵率先入遇贼邀击败之擒戮渠魁抚其胁从者归里次日进攻贼悉众来拒景仁复败之乘胜深入后援不继为贼所执断其右膊大骂而死　　买住
按韶州府志住韶州路同知以廉介闻至正间郴寇陷乐昌攻韶州住跃马开门身先士卒大破群贼越二十三日复至再破之遂复乐昌乳源又督兵出剿余党有疾麾下劝其还军住厉声曰丈夫当以报国今群贼未灭纵死于家何益竟卒军中家无以敛郡人义而祀之　　张凤仪
按韶州府志凤仪任本路经历从同知买住出御郴寇买住死凤仪与战被执至湖南不屈死之　　邓可贤
按乳源县志可贤家世业儒元至正间郴寇攻乳源陷之可贤率民置寨固守以忠孝大节相勉且逋寇悖逆誓不可降寨不守即趋韶韶为父母邦舍此何适乎于是守御益坚遣子一源间道趋韶上方略同知买住遂率兵败贼由是贼深嫉之复攻寨两月粮尽水竭可贤力屈同子弟七人俱被执至湖南同日杀之寨破日居民四百无一降者部使刘鄂为之传邑人建祠祀之　　梁曾甫
按广东通志曾甫上海泮浦人今居顺德智勇绝伦至正举江西行省校番禺沙湾巡检及盗起乡人举曾甫才略足恃于是曾甫据形势立垒寨流逋四归尽散家财以饷士不足则质其田以继之乡人赖以安贼遣使说曾甫降曾甫斩以徇贼怒悉众攻曾甫遂遇害祀忠义祠　　王成
按海康县志成平河门军校素骁勇号帽儿王先西粤患猺成尝戴皮帽冲击莫当其锋人或有假其帽以战者贼望之必惊溃因号帽儿王至正壬辰猺复侵雷未至元帅张不儿罕孛温领兵邀击之贼乃间道径抵城下攻犯西门大恣焚掠势猖獗甚城几危罕孛温领军还与贼战成奋刃先驰连斩数馘贼知为成大溃城赖以安成乘胜追之余贼潜发成中毒矢死军民塑其像于黑神祠祀之　　周仁
按广东通志仁琼山人时疫族人死者众传染益烈仁独力扶护不忍弃去死者赖之以葬危者赖之以周仁亦无恙至正间为石山寨巡检与贼战裂死失尸　　范忠
按巴州志忠至正间为剑州万户明玉珍陷巴州擒之不屈投江而死　　彭文远
弟
大远

按龙泉县志文远至正辛卯徐寿辉破袁瑞临江攻吉安邑民罗邦并起剽掠壬辰行省命万户张详守龙泉辟文远为护兵巡检参军事癸巳春寇众逼城张夜具舟遁去文远留之不可与偕行至螺滩追骑及之文远大呼奋击手刃数人寇横槊刺之被擒其弟大远夺贼骑驰去之吉郡请兵郡檄泰和州权同知袁旭以兵收复太远为先锋涉南州河会风雨大作后队不及渡寇众蹴之擒大远及其家丁十九人与文远同日杀之　　月鲁不花
子老安
侄百家奴

按元史本传月鲁不花字彦明蒙古逊都思氏生而容貌魁伟咸以令器期之未冠父脱帖穆耳以千户职戍越因受业于韩性先生为文下笔立就粲然成章就试江浙乡闱中其选居右榜第一方揭晓试官梦月中有花象已而果符其名人以为异遂登元统元年进士第授将仕郎台州路录事司达鲁花赤县未有学乃首建孔子庙既又延儒士为之师以教后进丁外艰至正元年朝廷立行都水监以选为其监经历寻擢广东廉访司经历会廷议将治河决以行都水监丞召之比至改集贤待制除吏部员外郎奉命至江浙籴粟二十四万石至则第户产之高下以为籴之多寡不扰而事集既而军饷不给又奉命出籴于江浙召父老谕曰今天子宵衣旰食惟恐泽不下民而民不得其所耳然奈盗贼何夫讨贼者必先粮饷以我不汝扰故命我复来盖讨贼即所以安民耳父老其谓何众咸应曰公言是也不逾月粮事以毕丁母忧中书遣赙且起复不应未几太师右丞相脱脱南征辟从军事督馈饷馈饷用舒升吏部郎中寻拜监察御史首上疏言郊庙礼甚缺天子宜躬祀南郊殷祭太室继又上疏言皇太子天下之本当简老成重臣为辅导以成其德帝皆嘉纳之升吏部侍郎铨选于江浙时称其公允适朝廷有建议欲于河间长芦置局造海船三百艘者月鲁不花即为书具言其非便言入中书忤议者迁工部侍郎后分部彰德道过河间民遮拥拜谢曰微公言吾民其毙矣会方重选守令以保定密迩京畿除保定路达鲁花赤陛辞诏谕谆切保定岁输粮数十万石于新乡苦弗便月鲁不花请输京仓以便之俄除吏部尚书保定父老百数诣阙言乞留监郡以抚吾民遂以尚书仍知郡事会贼北渡河日修城浚濠为战守具廷议发五省八卫军出戍外镇月鲁不花疏愿留其兵护本郡遂兼统黑军数千人及团结西山八十二寨民义军势大张贼再侵境皆不利遁去升中奉大夫锡上尊四马百匹僚佐增秩有差别降宣敕俾赏有功者召还为详定使保定民不忍其去绘像以祀之去保定一月而城陷矣朝廷以月鲁不花夙负民望令入城招谕之扺城贼坚壁不出民多窃出谒拜者改大都路达鲁花赤有执政以故中书令耶律楚材先茔地冒奏与蕃僧为业者月鲁不花格之卒弗与转吏部尚书会剧贼程思忠据永平其佐雷帖木儿不花伪降事觉被擒杀之思忠壁守遂益坚诏令月鲁不花招抚之众悉难其行月鲁不花毅然曰臣死君命分也奈何先计祸福哉竟入城谕贼贼皆感泣罗拜纳降还迁翰林侍讲学士俄复为大都路达鲁花赤入见帝宣文阁有旨若曰朕以畿甸之民疲敝特选尔抚吾民尔毋峻威毋弛法或挟权以干汝于非法其即以闻视事之初帝及皇后皇太子皆遣使赐之酒有权臣以免役事来谒月鲁不花面斥曰圣训在耳不敢违转资善大夫拜江南行御史台中丞陛辞之日帝御嘉禧殿慰劳之且赐以上尊金币皇太子亦书成德诚明四大字赐之月鲁不花乃由海道趋绍兴为政宽猛不颇诏进阶一品为荣禄大夫既而除浙西肃政廉访使会张士诚浙西僭王号度弗可与并处谓侄同寿曰吾家世受国恩恨不能刺贼以报国矧乃与贼同处耶令同寿具舟载妻子而匿身木柜中蔽以&amp;#秸脱走至庆元士诚部下察知之遣铁骑百余追至曹娥江不及而返俄改山南道廉访使浮海北而往道阻还扺铁山遇倭贼船甚众乃挟同舟人力战拒之倭贼绐言投降弗纳于是贼即登舟攫月鲁不花令拜伏月鲁不花骂曰吾朝廷重臣宁为贼拜耶遂遇害当遇害时麾家奴那海刺杀首贼次子枢密院判官老安侄百家奴扞敌亦死之同舟死事者八十余人事闻朝廷赠摅忠宣武正宪徇义功臣银青荣禄大夫辽阳等处行中书省平章政事上柱国谥忠肃　　孙撝
按元史忠义传撝字自谦曹州人至正二年进士授济宁路录事张士诚据高邮叛或谓其有降意朝廷择乌马儿为使招谕士诚而用撝为辅行撝家居不知也中书借撝集贤待制给驿就其家起之撝强行抵高邮士诚不迓诏使撝等既入城反复开谕士诚等皆竦然以听已而拘之他室或日一馈食或间日一馈食欲以降撝撝唯诟斥而已乃令其党捶撝肆其陵辱撝不恤也及士诚徙平江撝与士诚部将张茂先谋将撝所授站马札子遣壮士浦四许诚赴镇南王府约日进兵复高邮谋泄执撝讯问撝骂声不绝竟为所害后贼中见失节者辄自相嗤曰此岂孙待制耶事闻赠翰林侍读学士中奉大夫护军追封曹南郡公谥忠烈赐田三顷恤其家　　石普
按元史忠义传普字元周徐州人至正五年进士授国史院编修官改经正监经历淮东西盗起朝廷方用兵普以将略称同佥枢密院事董钥尝荐其材会丞相脱脱讨徐州以普从行徐平录功迁兵部主事寻升枢密院都事从枢密院官守淮安时张士诚高邮普诣丞相面陈破贼之策且曰高邮负重湖之险地皆沮洳骑兵卒莫能前与普步兵三万保取之高邮既平则濠泗易破普请先驱为天下忠义倡丞相壮之命权山东义兵万户府事招民义万人以行而汝中柏者方用事阴沮之减其军半初令普便宜行事及行又使听淮南行省节制普行次范水寨日未夕普令军中具食夜漏三刻下令衔枚趋宝应其营中更鼓如平时抵县即登城树帜城上贼大惊溃因抚安其民由是诸将疾普功水陆进兵乘胜拔十余寨斩贼数百将抵高邮城分兵三队一趋城东备水战一为奇兵虞后一普自将攻北门遇贼与战贼不能支遁入城普先士卒蹑之纵火烧关门贼惧谋弃城走而援军望之按不进且忌普成功总兵者遣蒙古军千骑突出普军前欲收先入之功而贼以死扞蒙古军恇怯即驰回普止之不可遂为贼所蹂践率坠水中普军乱贼乘之普勒余兵血战良久仗剑大呼曰大丈夫当为国死有不进前者斩奋击直入贼阵中从者仅三十人至日西援绝被创堕马复步战数合贼益至贼指曰此必头目不可使逸须生致之普叱曰死贼奴我即石都事何云头目左胁为贼枪所中犹手握其枪斫贼死贼众攒枪以刺普普与从者皆力战俱死之　　盛昭
按元史忠义传昭字克明归德人由儒学官累迁淮南行省照磨会诏使往高邮不得达而还谬称贼已迎拜但乞名爵耳行省不虞其欺乃遣昭入高邮授所与士诚官士诚拒不听拘诸舟中昭语所从吏曰吾之止此有死而已既而官军逼高邮士诚授昭以兵使出拒官军昭叱曰吾奉命招谕汝汝拘留诏使罪不容斩又欲吾从汝为贼耶大骂不绝口贼怒先剜其臂肉而后磔之　　赵琏
仆
扬儿

按元史忠义传琏字伯器宏伟之孙也至治元年登进士第授嵩州判官再调汴梁路祥符县尹入为国子助教累迁湖广行省左右司郎中除杭州路总管杭于东南为剧郡地大民伙长吏多不称其职琏为人强毅开敏精力绝人吏莫不服其明决而不敢欺浙右病于徭役民充坊里正者皆破其家朝廷令行省召八郡守集议便民之法琏献议以属县坊正为雇役里正用田赋以均之民咸以为便有盗诱其同恶持刀出市斫人以索金市民乃户敛以予之人无敢言者琏曰此不可长也遣卒掩捕之尽戮诸市逾年召拜吏部侍郎杭人思之刻其政绩于碑历中书左司郎中除礼部尚书寻迁户部拜参议中书省事出为山北辽东道廉访使是时河南兵起湖广荆襄皆陷而两淮亦骚动朝廷乃析河南地立淮南江北行省于扬州以琏参知政事琏方病水肿即舆疾而行既至分省镇淮安又移镇真州会张士诚为乱突起海滨陷泰州兴化行省遣兵讨之不克乃命高邮知府李齐往招谕之士诚因请降行省授以民职且乞从征讨以自效遂移琏镇泰州琏乃趣士诚治戈船趋濠泗士诚疑惮不肯发又觇知琏无备遂复反夜四鼓纵火登城琏力疾扪佩刀上马与贼斗市衢贼围琏邀至其船琏诘之曰汝辈罪在不赦今既宥尔诛戮又锡以名爵朝廷何负于汝乃既降复反耶汝弃信逆天灭不旋踵我执政大臣岂为汝贼辈屈乎即驰骑奋击贼贼以槊撞琏坠地欲舁登其舟琏瞋目大骂遂死之其仆扬儿以身蔽琏亦俱死及乱定州民收其尸归殡于真州事闻赙钞三百锭仍官其子锜　　李齐
按元史忠义传齐字公平广平人家甚贫客于江南工辞章元统元年进士第一历佥河南淮西廉访司事移知高邮府有政声至正十年盗突入府驿取十二马去齐躬追谢长等杀之十一年州人秦观保造兵仗将图劫掠复获而行诛十三年泰州白驹场亭民张士诚为乱破泰州河南行省遣齐往招降被拘久之贼酋自相杀始纵齐来归泰州平贼徒尚&amp;#聚士诚复鼓变杀参知政事赵琏掠官库民财走入得胜湖俄陷兴化县行省以左丞偰哲笃偕宗王镇高邮使齐出守甓社湖夏五月乙未数贼入城一噪呼而省宪官皆遁齐急还救城贼已闭门拒我遂连兴化接得胜湖舟舰四塞蔓延入宝应县已而有诏凡叛逆者赦之诏至高邮不得入贼绐曰请李知府来乃受命行省强齐往至则下齐狱中齐益辩说士诚本无降意特迁延为缮饬计耳官军谍知之乃进攻城士诚呼齐使跪齐叱曰吾膝如铁岂肯为贼屈士诚怒扼之跪齐立而诟之乃曳倒捶碎其膝而呙之论者谓大科三魁若泰不华没海上李黼陨九江洎齐之死皆不负所学云　　杨乘
按元史忠义传乘字文载滨州渤海人至正初为介休县尹民饥散为盗乘立法招之使自新皆弃兵顿首愿为良民其后累官江浙行省左右司员外郎坐海寇掠漕粮舟免官寓居松江张士诚入平江其徒郭良弼董绶言乘于士诚士诚遣张经招乘乘曰良弼绶皆名臣今已失节顾欲引我以济其恶邪且让经平日读书云何经俯首不能对乘日与客痛饮竟日不言客问盍行乎乘曰乘以一小吏致身显官有死而已尚何行之有经促其行愈急乘乃整衣冠自经死年六十四　　韩因
按元史忠义传因字可宗汴梁人少习举子业负气不群盗据汝宁官军讨之久不下会朝廷诏救叛逆募可持诏入贼者即借以官因应命乃借因以唐州判官使焉贼渠恐其党心摇导因止于外纳诏不读诘问再三因答以恩宥宽大祸福所系甚切不听乃纵因归报因出乘马周贼屯大言曰汝辈好百姓何不出降归田里而甘从逆贼驱使耶众愕眙相顾或以告贼渠渠追因责其所言因极口肆詈贼怒寸割因　　王祯
按福建通志王伯颜长子祯袭父爵除绍兴路总管后张士诚陷郡祯亦死节　　刘良
按金华府志良侍郎辰之从父也仕元为常州万户府知事张士诚围常州援兵绝不至遣其子毅蜡书浮江间道抵江浙行省求救未及还而城陷良不屈阖门赴水死者十余人　　李棠卿
按饶州府志棠卿乐平人通书律有志操任无锡州亿丰仓使时高邮盗起浙省以便宜选嘉兴路照磨未至官张士诚入无锡棠卿抱印避草间士诚以仓印故购棠卿急度不能脱遣人怀印间道纳之行省寻被执索印诱以禄仕棠卿曰尔虽有禄吾惟有首士诚怒命缚之棠卿颜色自若士诚曰杀之成其名乃囚系仓所发愤卒浙省普佥宪以闻赠乐平州判官　　刘浚
按元史忠义传浚字济川其先兴州人曾祖海金进士第一人仕至河南府尹死于国难子孙遂家河南浚由廉访司书吏调连江县宁善乡巡检至正十三年江西贼帅王善寇闽官军守罗源县以拒之罗源与连江接壤势将迫浚妻真定史氏故相家女也有才识谓浚曰事急矣可聚兵以捍一方于是尽出奁中物募壮士百余命仲子健将之浃旬间众至数万贼寻破罗源分两道攻福州浚拒之辰山三战三捷俄闻福州陷众多溃去浚独帅健兵进遇贼于中麻突其阵斩前锋五人贼兵大至鏖战三时顷浚中箭堕马健下马掖之俱被获浚忿手大骂贼缚浚阶下先斫手一指骂弥厉再斫一指亦如之指且尽斫两腕次及两足浚色不少变骂声犹不绝遂割其喉舌而死健亦以死拒贼善义之舍健使敛浚尸瘗之健归请兵于帅府以复父雠弗听健尽散家赀结死士百人诈为工商流丐入贼中夜半发火大噪贼惊扰自相屠戮健手斩杀其父者张破四并擒善及寇首陈伯祥来献磔之事闻赠浚福建行省检校官授健古田县尹官为浚立祠福州北门外有司岁时致祭云　　朵里不花
子达
兰不花
　哈乞吴普颜　阿剌
　　不花　歹不花
按元史忠义传朵里不花字端甫蒙古人始为宿卫官累历显要擢辽阳行省右丞升平章政事陈友谅陷江西诏拜江西行省平章政事与平章政事阿儿浑沙等分道进讨遂泛海南下趋广东驻师揭阳降土寇金元佑招复循梅惠三州之寇承制官其酋长俾治贼以给兵食又别规粟四千石输送京师自是英肇钦连诸郡皆附且治兵由梅岭以图江西而元佑有异志托以镇服其土遮道固留先是制书命刘巨海佥广东元帅府事未发元佑窃取易其名私畀猺贼刘文远诱与偕乱事觉文远伏诛而元佑及其弟元泰子荣窜匿不获俄荣率外贼突入夺符信杀官吏变起仓卒众莫能支朵里不花与参政杨泰元等勒兵拒战而贼来益众朵里不花为枪所中创甚其子达兰不花率麾下力与抗死之朵里不花被执拥至太平桥骂不绝口遂为贼杀其妻卜颜氏妾高丽氏在侧不去皆大骂曰我平章遇尔父子厚矣尔父子何暴逆至此亦皆遇害其部将哈乞吴普颜阿剌不花歹不花等俱战死　　野峻台
按元史忠义传野峻台其父世延自有传由四川行省左右司郎中西行台监察御史河西廉访副使转黄州路总管湖广既陷朝廷察其材升四川行省参政命与平章咬住讨贼咬住军五千及分锐卒八百使野峻台为前驱贼方巴东县攻拔之是时归峡等州皆为贼所守野峻台破贼江上斩溺无筭已而归峡平又进拔枝江松滋两县乘胜趋江陵贼出阵清水门鏖战至夕贼退入城乃其门&amp;#咬住军至明贼出战三时顷咬住军止百步外不救贼飞枪刺之遂死事闻赠荣禄大夫陕西行省平章政事柱国追封凉国公谥忠壮　　洪世安
按临海县志世安字用之至正十三年方国珍陷台州世安率乡勇阻守三江贼猝至寡不敌众世安乃夜缚田中粟谷万余各插火炬贼以为兵众惧遁世安率众追斩十余里后贼诇知悉众来攻遂被执临死骂不绝口太祖遣朱亮祖平国珍至台访世安忠义欲官其子檥百户辞不受遂世免其徭　　董旭
按绍兴府志旭字太初新昌人公健之后也少负英气博通群书与迈里古思最友善古思欲兴师讨方国珍台臣怒其不禀命杀之旭作诗伤悼辞极哀楚已而国珍据台庆欲罗致幕下旭拒不受乃作诗以示意国珍复强之终不屈遂遇害　　杭和卿　缪忏
按太仓州志和卿钱塘人元开海运徙居太仓充漕户家厚赀方国珍入寇和卿散财谷募死士僧缪忏首应奋力格贼旬日杀贼数百枭首半泾上贼少沮民得间窜既冒雨复大战缪忏失足死和卿一家无少长皆遇害　　顾生
按绍兴府志生上虞人平生以忠义自许至正间鄞寇方国珍侵上虞时迈里古思守郡城帅兵讨之生聚乡兵出应与贼兵战于曹娥众寡不敌遂遇害里人瘗其尸于江岸后岸被涛上下皆啮而生冢独完人咸异之　　洪俊
按青田县志俊字克明至正间由儒士授温州竹木场提举庚寅方国珍寇温郡遁归往行省请讨未行匿于罗峰下国珍遣人获之俊骂不绝口引刀自刎　　徐伯龙按青田县志至正甲午贼起总管官王某将军抵南田怯不敢进徐伯龙诣军门请以己身先官军杀贼总管官授以松阳县尉牒明日战于南田自旦达暮数十合势阻伯龙大喊独刃直前斩数十伯龙为贼众所杀妻夏氏以贞节闻　　胡存道
按绍兴府志存道字师善诸暨人至正甲午辟为松江路学官苗兵入城纵火大掠独守学舍不去死之前一日有诗题壁郡人立祠绘像刻之于石　　彭庭坚
按元史忠义传庭坚字允诚温州瑞安人擢至正四年进士第授承事郎同知沂州争毁牛皇神祠驱邻郡上马贼免民横急征敛民甚便之俄以平反狱囚忤上官意遂弃去十年诏选守令以建宁路崇安县尹起庭坚于家属铅山寇周良窃发犯闽关庭坚御之有法寇不入境十一年升同知建宁路总管府事江西寇炽庭坚率民兵克复建阳又进兵平浦城十二年摄佥都元帅府事与邵武路总管吴按摊不花夹攻邵武庭坚设云梯火&amp;#昼夜攻击寇遁追斩渠凶董元帅铁和尚童昌邵武悉平总兵官江浙参政章嘉上功于朝升同知福建道宣慰使司副都元帅镇邵武冬寇陷建宁县十三年庭坚统建阳崇安浦城三县民兵次泰宁寇惧请降复建宁县还师邵武江浙行省檄庭坚节制建宁邵武二郡诸军十四年盗侵政和松溪江南行台中丞吴铎督军建宁檄庭坚至时镇抚万户岳焕隶麾下焕素悍纵卒为暴庭坚欲绳以法焕惧使部卒乘其不备诈为贼兵突入交锋众皆溃庭坚独留不去遂遇害死年四十三故吏张椿儒士夏志行江晃奉柩还崇安民哀泣如丧父母立祠像岁时祭祷数降灵响旁邑立祠亦如之南行台监察御史余观行部巡察获其贼斩之为上其事赠中奉大夫福建道宣慰使都元帅封忠愍侯　　潮海子民
安图
　黄绍　胡斗元　黄云
按元史忠义传潮海扎剌台氏由国子生入官为靖安县达鲁花赤至正十二年蕲黄贼起潮海与县尹黄绍同集义兵为御贼计未几贼兵数万由武宁来寇绍赴行省求援潮海独率众与战于象湖大破之乃起进士胡斗元涂渊舒庆远甘棠等谋画而以勇士黄云为前锋自二月至于八月战屡捷擒贼将洪元帅而贼党益盛黄云战死我军挫衄潮海遂被围寻为贼所执杀于富州子民安图袭父职为本县达鲁花赤十三年帅众败走贼将复县治十四年贼兵复至民安图迎战力竭贼执而呙之绍字仲先临川人登至正八年进士第以求援出靖安而道阻绝遇官军护绍得入龙兴而龙兴亦被围其后围解绍乃与民安图招谕叛境过建昌之高坪遇贼绍与战不胜正衣冠怒骂为贼所害斗元字元浩靖安人至正十年领江西乡荐第一下第署鳌溪书院山长贼至靖安掠斗元乡里斗元以乡兵击败之入县治与潮海共图战守及潮海被执贼胁之使降斗元骂不屈乃以土埋其腰不死又缚置暗室斗元仆墙以出逃入深山狂骂而死黄云抚州人寓靖安素以勇捷称每接战独以身当敌尝为数十人所围即奋身跃出至是身中数十枪喷血骂贼而死　　萧同善
按吉安府志同善万安人奉郡辟摄本县事壬辰盗起同善与其尉荆世杰集义士守御民赖以安甲午复攻城同善督众力战被执贼胁之跪大骂不屈贼裂其喉而死　　周宏
按迁安县志宏本县人知昌黎县程思忠作乱宏率其民赴永平城拒守城陷被执不屈七日不食骂不绝口而死
　忠烈部名臣列传二十九
　　元三
　　刘耕孙
弟焘孙
　子硕

按元史忠义传耕孙字存吾茶陵州人至顺元年进士授承事郎桂阳路临武县尹临武近蛮獠耕孙至召父老告之曰吾儒士也今为汝邑尹尔父老当体吾教训其子弟孝弟力田暇则事诗书毋自弃以干吾政乃为建学校求民间俊秀教之设俎豆习礼让三年文化大兴邑有茶课岁不过五锭后增至五十锭耕孙言于朝除其额历建德徽州瑞州三路推官所至详谳疑狱其政绩卓然者甚众至正十二年春蕲黄贼攻破湖南耕孙倾家赀募义丁以援茶陵贼至辄却故茶陵久不失守十五年转儒林郎宁国路推官岁饥劝富民发粟赈之活者万计会长枪琐南班程述谢玺等攻宁国耕孙分守城西南日署府事夜率兵乘城固守江浙行省遣参知政事吉尼哥儿来援至则兵已疲矣城恃有援不为备琐南班知之夜四鼓引众缘堞而上城遂陷耕孙力战遇害弟焘孙以国学生下第授常宁州儒学正湖南陷常宁长吏弃城走民奉印请焘孙为城守城赖以完者一年外援俱绝死之长子硕为武昌江夏县鲁湖大使起义兵援茶陵亦死之　　靳义
按太平府志义字处宜河南人至正十二年守太平宽仁勤敏溧水贼彭宾等寇郡地由东路分兵陆抵新市水抵三湖义募勇壮列营栅要害且战且抚贼败降境内晏然岁癸巳北郊产麦一茎两岐咸以为惠政所召陶安作文记之乙未六月明兵渡采石入北门时守城万户万钧与达鲁花赤普里罕忽里俱奔溧水耆士迎附义溺水死之事闻嘉其节命具棺厚葬　　王翕
按宣城县志翕宣城管军百户也至正乙未八月长枪贼锁南班等攻郡城将陷翕呼弟曰我受国恩遇难当死顾老母在汝等宜出避语讫即杀妻子焚其居自刎死　　张进九
按处州府志进九青田人世为农至正乙未八都贼起进九被缚使前诱众降进九怒呼曰诸人速来杀此八都贼贼加刀于颈令如言卒不屈骂不绝口竟被杀　　姚正叔
按吉安府志正叔安福人盗起愤之率乡闾击却之数年诸贼不得逞志安福皆正叔力也至正乙未袁贼悉锐进衡头背正叔者引贼直抵寨下正叔率所部力战至不能支举旗招援时监普利同知拥兵咫尺不救正叔死贼遂根盘正叔所居州东小桥头过者无不流涕　　福寿　达尼达思　贺方
按元史本传福寿唐兀人幼俊茂知读书尤善应对既长入备环卫用年劳授长宁寺少卿改引进使升知侍仪使进正使出为饶州路达鲁花赤擢淮西廉访副使入为工部侍郎佥太常礼仪院事拜监察御史改户部侍郎升尚书出为燕南廉访使又五迁为同知枢密院事至正十一年颍州以贼反告时车驾在上都朝堂皆犹豫未决欲驿奏以待命福寿独以谓比使得请还则事有弗及矣于是决议调兵五百遣卫官哈刺章忻都怯来讨之而后以闻顺帝善其处事得宜明年改也可札鲁忽赤未几出为淮南行省平章政事是时濠泗俱已陷师久无功福寿至督战甚急而上游贼势甚汹涌福寿乃议筑石头断江面守御有方众恃以为固十五年迁江南行台御史大夫先是集庆尝有警阿鲁灰以湖广平章政事将苗军来援事平其军镇扬州而阿鲁灰御军无纪律苗蛮素犷悍日事杀掳莫能治俄而苗军杀阿鲁灰以叛而集庆之援遂绝及高邮庐和等州相继沦陷而集庆势益孤人心益震恐且仓库无积蓄计未知所出于是民乃愿为兵以自守福寿因下令民多赀者皆助以粮饷激厉士众为完守计朝廷知其劳数赏赉焉十六年三月大明兵围集庆福寿数督兵出战尽闭诸城门独开东门以通出入而城中势不复能支城遂破百司皆奔溃福寿乃独胡&amp;#坐凤凰台下指麾左右或劝之去叱之曰吾为国家重臣城存则生城破则死尚安往哉达鲁花赤达尼达思见其独坐若有所为者从问所决留弗去俄而乱兵四集福寿遂遇害不知所在达尼达思亦死之又同时死者有治书侍御史贺方达尼达思字思明贺方字伯京晋宁人以文学名事闻朝廷赠福寿金紫光禄大夫江浙行省左丞相上柱国追封卫国公谥忠肃　　汪泽民按元史本传泽民字叔志徽之婺源州人宋端明殿学士藻之七世孙也少警悟家贫力学既长遂通诸经延佑初以春秋中乡贡上礼部下第授宁国路儒学正五年遂登进士第授承事郎同知岳州路平江州事以母年八十上书愿夺所授官一等或二等得近地以便养不允南归奉母之官州民李氏以赀雄其弟死妻誓不他适兄利其财嗾族人诬妇以奸事狱成而泽民至察知其枉为直之会朝廷征江南包银府檄泽民分办民不扰而事集寻迁南安路总管府推官镇守万户朵儿赤持官府短长郡吏王甲殴伤属县长官诉郡同僚畏朵儿赤托故不视事泽民独捕甲系之狱朵儿赤赂巡按御史受甲家人诉欲出之泽民正色与辨御史沮怍夜竟去乃卒罪王甲潮州府判官钱珍以奸淫事杀推官梁楫事连广东廉访副使刘珍坐系者二百余人省府官凡六委官鞫问皆顾忌淹延弗能白复檄泽民谳之狱立具人服其明迁信州路总管府推官丁母忧服除授平江路总管府推官有僧净广与他僧有憾久绝往来一日邀广饮广弟子急欲得师财且苦其棰楚潜往他僧所杀之明日诉官他僧不胜考掠乃诬服三经审录词无异结案待报泽民取行凶刀视之刀上有铁工姓名召工问之乃其弟子刀也一讯吐实即械之而出他僧人惊以为神调济宁路兖州知州孔子后衍圣公袭封职三品泽民建议以谓宜升其品秩以示褒崇宣圣之意廷议从之至正三年朝廷修辽金宋史召泽民赴阙除国子司业与修史书成迁集贤直学士阶太中大夫未两月即移书告老大学士和尚曰集贤翰林实养老尊贤之地先生何为遽去愿少留以副上意泽民曰以布衣叨荣三品志愿足矣遂以嘉议大夫礼部尚书致仕既归田里与门生故人相往返嬉游超然若忘世者十五年蕲黄贼陷徽州时泽民居宣州已而贼来犯宣州江东廉访使道童雅重泽民日就之询守御计城得无虞明年长枪军琐南班等叛来寇城或劝泽民去泽民曰我虽无官守故受国厚恩临危爱死非臣子节留不去凡战斗筹画多泽民参决之累败贼兵既而寇益众城陷泽民为所执使之降大骂不屈遂遇害年七十事闻赠资善大夫江浙行中书省左丞追封谯国郡公谥文节　　褚不华
子
伴哥
　不达失里
按元史忠义传不华字君实隰州石楼人沉默有器局泰定初补中瑞司译史授海道副千户转嘉兴路治中连拜南台西台监察御史迁河西道廉访佥事移淮东未几升副使汝颍盗发势张甚不华行郡至淮安极力为守御计贼至多所斩获且请知枢密院老章判官刘甲守韩信城相掎角为声援复上章劾总兵及诸将逗挠之罪朝廷录其功升廉访使阶中奉大夫甲有智勇与贼战辄胜贼惮之号刘铁头不华颇赖之总兵者闻不华劾己益恚嫉乃檄甲别将兵击贼冀以困不华甲去韩信城陷贼乃掘堑相衔揵水寨以围我既而天长青军叛普颜帖木尔所统黄军复叛贼皆挟之来攻不华知事危退入哈剌章营贼稍引去乃出抵杨村桥贼奄至杀廉访副使不达失里啖其尸不华以余兵入淮安时城之东西南三面皆贼惟北门通沭阳阻赤鲤湖指挥使魏岳杨暹驻兵沭阳淮安倚其刍饷而赤鲤湖为贼据沭阳之路又绝贼计孤城可取进栅南锁桥不华与元帅张存义出大西门会佥事忽都不花兵突贼栅殊死战贼败走追北二十余里城中食且绝元帅吴德琇运粮万斛入河竟为贼所掠德琇仅以身免贼与青军攻围日益急总兵者屯下邳相去五百里按兵不出凡遣使十九辈告急皆不听城中饿者仆道上即取啖之一切草木螺蛤鱼蛙燕乌及皮鞍革箱败弓之筋皆尽而后父子夫妇老更相食撤屋为薪人多露处坊陌生荆棘力既尽城陷不华犹据西门力斗中伤见执为贼所脔次子伴哥冒刃护之亦见杀时至正十六年十月乙丑也不华守淮安五年殆数十百战精忠大节人比之张巡云朝廷闻之赠翰林学士承旨荣禄大夫柱国追封卫国公谥曰忠肃赙钞二百锭以恤其家　　杨椿　陈普
按苏州府志椿字子寿其先少师栋由蜀来吴遂为吴人椿少聪敏读书过目成诵尤好为古文词丙申岁元总兵参政脱寅时守吴辟椿为参谋俾守娄门甫二日张士德寇郡兵至门下众溃去椿独擐甲冑持弓矢匹马突入以御之身被数枪度势不支且大骂兵以戟裂其口血被体骂不绝而死其妻王氏闻之披发徒跣冒锋镝寻尸三日不得几被刃者数回既又&amp;#踊抱城门柱大呼动地诉其魁曰人孰无夫妇汝等专务杀人而来邪抑欲为安民之计邪魁韪之禁其兵勿沮其往来乃得尸于张香桥下舆归葬之益哀毁不食翌日椿之神凭王大言曰我已死汝无他志期五日当取汝与吾子同归及期王果死子颖十五岁女满奴九岁皆一日亡其徒陈普字季周郡人也好学而文尚气节士德入吴兵踵普门使拜不肯屈且索妇女普骂曰若所为寇耳遂被数枪死　　张国冈按南陵县志国冈二十九都梅根乡人至正丙申双刀赵寇国冈亲率义兵对敌兵败被执逼降不屈贼以刀断其两膝而杀之临死骂不绝口　　胡善
按辍&amp;#录善字师善绍兴诸暨人泰定进士胡一中高弟子也至正乙未以宪佥赵荐举为松江儒学经师越明年二月苗寇至欲毁孔子庙善坐经席骂寇寇怒杀之庙得免于灾先是善以死自许题诗于壁曰领檄来司教临危要致身及难死果不诬祔祀于先贤堂　　阿都赤
按衡州府志阿都赤真定人授怀远大将军衡州新军万户达鲁花赤至正丙申八月偕元帅甄崇福与倪文俊对敌阿都赤奋不顾身遂死难已而湖南道验奏本官殒身殉国褒赠镇国上将军湖南都元帅云中郡公　　张文贵
按宣城县志文贵宣城百户至正十七年五月明兵下宁国路守将出降文贵仗节死妻妾亦自杀　　郑玉按元史忠义传玉字子美徽州歙县人幼敏悟嗜学既长覃思六经尤邃于春秋绝意仕进而勤于教学者门人受业者众所居至不能容学者相与即其地构师山书院以处焉玉为文章不事雕刻煅炼流传京师揭徯斯欧阳元咸加称赏至正十四年朝廷除玉翰林待制奉议大夫遣使者赐以御酒名币浮海征之玉辞疾不起而为表以进曰名爵者祖宗之所以遗陛下使与天下贤者共之者陛下不得私与人待制之职臣非其才不敢受酒与币天下所以奉陛下陛下得以私与人酒与币臣不敢辞也玉既不仕则家居日以着书为事所著有周易纂注十七年大明兵入徽州守将将要致之玉曰吾岂事二姓者耶因被拘囚久之亲戚朋友携具饷之则从容为之尽欢且告以必死状其妻闻之使语之曰君苟死吾其相从地下矣玉使谓之曰若果从吾死吾其无憾矣明日具衣冠北向再拜自缢而死
　　王士元
子
致微

按元史忠义传士元字尧佐恩州人泰定四年进士由棣州判官累迁知磁州值军兴馈饷需索日繁民不堪命士元心念其民力为区画至为将士陵辱诃责弗避也改知浚州州滨黄河尝经盗贼城堞不完市井空荒士元邑邑不得志而临事未尝易其素至正十七年贼复浚州州兵悉溃散士元坐堂上顾其子致微使避贼曰吾守臣居此职也若可逃生子侍立不忍去贼前问曰尔为谁士元叱曰我王知州也强贼识我否贼欲缚士元士元奋拳殴贼贼怒并其子杀之　　杨朴
按元史忠义传朴字文素河南人早以文学得推择为吏仕至滁州全椒县尹滁界庐江庐江陷于寇滁人震动行省参政也先总兵于滁不理军事唯纵饮至暮城门不钥寇入纵火犹张烛挥杯急逾城出走朴度必死乃尽杀其妻女朝服坐堂上盗欲降之朴指妻女示曰我已戕我属政欲死官守耳尚何云云乃连唾之贼絷朴倒悬树上而割其肉至尽犹大骂弗绝　　李士龙
按江阴县志士龙汴人父为江阴尉有贤能声士龙尚气节有膂力比壮于武艺无不精读书知大义以先锋从中书丞相脱脱南征累功徽州判官寻同知睦州兼义兵都元帅居移剌院判麾下抚农阅兵民赖以安长枪氏掠地至睦声言浙省丞相师诸将解体移剌某曰吾岂丞相敌哉潜退师士龙谍知其诈率所部由乌龙山督战获首将破其军有以敌号遗士龙者士龙斩以徇至锦沙泉知势不可为取所挟槊植地饮药仰誓曰吾报主尽矣勿令贼斫吾头遂倚马瞪目而逝时至正丁酉十月四日也年二十五　　乔彝　张&amp;#起　王佐　吴德新按元史忠义传彝字仲常晋宁人性高介有守一时名称籍甚至正十八年贼由绛州垣曲县袭晋宁城陷城中死者十二三彝整冠衣聚妻子家有大井彝坐井上令妻子婢辈循次投井中而己随赴之彝既死贼首王士诚使人即彝家邀致之至则彝已死矣贼平朝廷赠彝临汾县尹赐谥纯洁有张&amp;#起王佐者皆士人也并以不屈贼而死&amp;#起字傅霖汾州人累举不中尝用荐者征为国子助教居一岁免归盗既去晋宁复陷汾州&amp;#起与妻赴井死王佐字元辅晋宁人从父居上都教授里巷不与时俯仰会贼至仓卒不能避为所获欲降之佐傲岸自如诟贼不辍因见害又有吴德新者字止善建昌人工医留京师久之常往宁夏会盗至德新见执胁使降德新厉声曰我生为皇元人死作皇元鬼誓不从尔贼贼乃缚其两手加白刃颈上迫其畏屈德新骂不已乃曳之井上阳欲挤之德新偶得宽即自投井中仰骂贼贼下射矢贯其顶骂益力贼怒以长枪刺之然亦壮其志怜其死曰此真丈夫也以土埋井而去　　颜瑜　曹彦可
按元史忠义传瑜字德润兖州曲阜人兖国复圣公五十七代孙也以行谊用举者为邹及阳曲两县教谕至正十八年田丰起山东瑜携家走郓城道遇贼以刃来胁瑜曰尔何人瑜曰我东鲁书生也贼执瑜曰尔书生吾不尔杀可从我见主帅瑜骂曰尔贼何主帅耶贼怒欲杀瑜瑜无惧色复使之写旗瑜大诟曰尔大元百姓天下乱募尔为兵而反为叛逆我腕可断岂能为尔写旗从逆乎贼以枪刺瑜至死骂不绝口其妻子皆为所害又有曹彦可者亳州人会妖寇起里中多田野无赖子目不知书者既破亳揭帛于竿皆群趋彦可家之使写旗彦可力辞乃迫以刀斧彦可唾之曰我儒者知有君父宁死耳岂为汝写旗者耶贼怒遂见害年七十矣其家素贫又死于乱&amp;#殡其尸贼既定有司具以事闻中书为给赀以葬赐谥节愍　　全普庵撒里　哈海赤
&lt;/div&gt;
    &lt;div class="pagination"&gt;
&lt;a href="官常典忠烈部_page16.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典忠烈部_page12.html"&gt;12&lt;/a&gt;&lt;a href="官常典忠烈部_page13.html"&gt;13&lt;/a&gt;&lt;a href="官常典忠烈部_page14.html"&gt;14&lt;/a&gt;&lt;a href="官常典忠烈部_page15.html"&gt;15&lt;/a&gt;&lt;a href="官常典忠烈部_page16.html"&gt;16&lt;/a&gt;&lt;span class="current-page"&gt;17&lt;/span&gt;&lt;a href="官常典忠烈部_page18.html"&gt;18&lt;/a&gt;&lt;a href="官常典忠烈部_page19.html"&gt;19&lt;/a&gt;&lt;a href="官常典忠烈部_page20.html"&gt;20&lt;/a&gt;&lt;a href="官常典忠烈部_page21.html"&gt;21&lt;/a&gt;&lt;a href="官常典忠烈部_page22.html"&gt;22&lt;/a&gt;&lt;span&gt;...&lt;/span&gt;&lt;a href="官常典忠烈部_page18.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
