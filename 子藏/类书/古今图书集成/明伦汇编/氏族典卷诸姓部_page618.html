<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 618 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 618 页/共 899 页</h1>
    <div class="content">董陇西角音

　董姓部列传一
　　有虞氏
　　董父
按左传昭公二十九年蔡墨曰昔有飂叔安有裔子曰董父能扰畜龙以事帝舜帝赐之姓曰董封诸鬷川鬷夷氏其后也　　周
　　董狐
按左传宣公二年秋九月晋赵穿攻灵公于桃园宣子未出山而复太史书曰赵盾弒其君以示于朝宣子曰不然对曰子为正卿亡不越竟反不讨贼非子而谁孔子曰董狐古之良史也书法不隐　　董叔
按左传襄公二十一年栾桓子娶于范宣子生怀子怀子好施士多归之宣子畏其多士也使城着而遂逐之栾盈出奔楚宣子杀箕遗黄渊嘉父司空靖邴豫董叔邴师申书羊舌虎叔罴注
十子皆晋大夫栾
盈之党也
　　董安于
按左传定公十三年晋荀寅范吉射将作乱董安于告赵孟曰先备诸赵孟不可秋七月范氏中行氏伐赵氏之宫赵鞅奔晋阳冬十一月荀跞韩不信魏曼多奉公以伐范氏中行氏荀寅士吉射奔朝歌十二月赵鞅入于绛十四年梁婴父恶董安于谓知文子曰不杀安于使终为政于赵氏赵氏必得晋国盍以其先发难也讨于赵氏文子使告于赵孟曰范中行氏虽信为乱安于则发之是安于与谋乱也晋国有命始祸者死二子既伏其罪矣敢以告赵孟患之安于曰我死而晋国宁赵氏定将焉用生乃缢而死赵孟尸诸市而告于知氏曰主命戮罪人安于既伏其罪矣敢以告知伯从赵孟盟而后赵氏定祀安于于庙　　秦
　　董&#
按汉书陈胜传胜初立时铚人董&#特起将兵围东海守于郯　　董翳
按汉书项籍传羽分天下以王诸侯都尉董翳本劝章邯降故立翳为翟王王上郡　　董公
按汉书高帝本纪二年三月汉王至洛阳新城三老董公遮说汉王曰项羽无道放杀其主天下之贼也夫仁不以勇义不以力三军之众为之素服以告之诸侯为此东伐四海之内莫不仰德此三王之举也于是汉王为义帝发丧按尚友录董公
秦隐士史失其名

　　汉
　　董渫
按汉书功臣侯表渫初起以舍人从击秦为都尉入汉定三秦出关以将军定诸侯封成侯七年薨谥敬　　董赤按汉书功臣侯表孝惠元年成康侯赤嗣四十四年有罪免孝景中五年复封节氏侯八年薨　　董仲舒
按史记董仲舒传仲舒广川人治春秋孝景时为博士下帷讲诵三年不观于舍园其精如此为江都相废为中大夫居舍着灾异之记主父偃嫉之取其书奏之天子召诸生示其书仲舒弟子吕步舒不知其师书以为下愚于是下仲舒吏当死诏赦之仲舒为人廉直相胶西王胶西王闻仲舒有行善待之疾免居家卒　　董偃
按汉书东方朔传初帝姑馆陶公主堂邑侯陈午尚之午死主年五十余矣近幸董偃始偃与母以卖珠为事偃年十三随母出入主家左右言其姣好主因留第中至年十八而冠出则执辔入则侍内为人温柔爱人以主故诸公接之名称城中号曰董君安陵爰叔为董君昼求见上之策令主称疾不朝上往临疾问所欲主曰愿陛下回舆枉路临妾山林得献觞上寿娱乐左右上还主疾愈数日上临山林坐未定上曰愿谒主人翁主徒跣谢自引董君伏殿下再拜谒有诏赐衣冠上当是时董君见尊不名称为主人翁贵宠天下莫不闻郡国狗马蹴鞠剑客辐凑董氏　　董罢军按汉书功臣侯表建元四年成共侯罢军嗣五年薨　　董朝按汉书功臣侯表元光三年成侯朝嗣元狩三年坐为济南太守与城阳王女通耐为鬼薪　　董舍吾
按汉书功臣侯表舍吾以匈奴都尉降元狩四年封散侯十七年薨　　董安汉
按汉书功臣侯表太初三年散侯安汉嗣
　　董贤
按汉书功臣侯表散侯贤嗣征和三年坐祝诅上下狱病死　　董忠
按史记建元以来侯表忠父故颍川阳翟人以习书诣长安忠有材力能骑射给事期门与张章相知章语忠霍禹谋反忠以语杨恽共发觉忠封高昌侯　　董诎按汉书功臣侯表元康四年成侯渫元孙平陵公乘诎诏复家　　董宏
按汉书功臣侯表初元二年高昌炀侯宏嗣四十一年建平元年坐佞邪免二年复封故国三年薨　　董武按汉书功臣侯表元寿元年高昌侯武嗣二年坐父宏前为佞邪免　　董恭
按汉书董贤传贤父恭为御史云中侯征为霸陵令迁光禄大夫少府赐爵关内侯徙卫尉秩中二千石哀帝崩徙合浦　　董贤
按汉书董贤传贤字圣卿云阳人为太子舍人哀帝立随太子官为郎传漏殿下为人美丽自喜哀帝望见说其仪貌引上与语拜为黄门郎繇是始幸宠爱日甚为驸马都尉侍中出则参乘入御左右与上卧起尝昼寝偏藉上&#上欲起贤未觉不欲动贤乃断&#而起其恩爱如此封高安侯代丁明为大司马卫将军时贤年二十二虽为三公常给事中领尚书百官因贤奏事哀帝崩太后诏收大司马印绶罢归第即日贤自杀　　董宽信
按汉书董贤传贤弟宽信代贤为驸马都尉哀帝崩徙合浦　　后汉
　　董永
按汉书功臣侯表建武二年高昌侯永绍封
　　董宣
按后汉书董宣传宣字少平陈留圉人也初为司徒侯霸辟举高第累迁北海相到官以大姓公孙丹为五官掾丹新造宅而卜工以为当有死者丹乃令其子杀道行人置尸舍内以塞其咎宣收丹父子杀之丹宗党三十余人操兵诣府称&#宣尽杀之坐征诣廷尉狱光武特原宣左转怀令后为江夏太守坐免后特征为洛阳令时湖阳公主苍头白日杀人吏不能得主出行以奴骖乘宣驻军叩马大言数主之失叱奴下车因格杀之主即还宫诉帝帝大怒召宣欲棰杀之宣叩头曰陛下纵奴杀良人将何以理天下乎即以头击楹流血被面帝令小黄门持之使宣叩头谢主宣不从强使顿之宣两手据地终不肯俯因&#强项令出由是豪强震栗京师号为卧虎卒于官诏遣使者临视惟布被覆尸有大麦数斛敝车一乘帝伤之赐艾绶葬以大夫礼拜子并为郎中　　董钧
按后汉书董钧传钧字文伯犍为资中人习庆氏礼元始中举明经迁廪牺令病去官建武中举孝廉辟司徒府钧博通古今数言政事永平中为博士累迁五官中郎将后坐事左转骑都尉年七十余卒　　董黯按尚友录黯字叔达句章人仲舒六世孙事母孝比邻王寄之母以黯能孝讽寄寄忌之伺黯出辱其母黯恨之后母死斩寄首以祭母自陈于官和帝诏释其罪　　董班
按后汉书李固传梁冀畏固名德诛之露固尸于四衢令有敢临者加其罪南阳人董班往哭固而殉尸不肯去太后怜之乃听得襚敛归葬班由此显名三公并辟班遂隐身莫知所归注
楚国先贤传曰班字
季宛人少游太学宗事李固才高行美不交非类尝耦耕泽畔恶衣疏食闻固死星行奔赴哭泣尽哀司隶察状奏闻天子释而不罪班遂守尸积十日不去桓帝嘉其义烈听许送丧到汉中赴葬毕而还　　董勋按尚友录有人问勋元日饮屠苏酒从少者起何勋答曰俗以小者得岁故贺之老者失岁故罚之　　董永按湖广通志永青州千乘人少失母养父流寓孝感父亡无以葬乃从人贷钱一万曰后无钱还当以身作奴葬毕道遇一妇人求为永妻永与俱诣钱主令织缣三百匹以偿一月而毕辞永去乃曰我天之织女缘君至孝天帝令我助君偿债言讫凌空而去因名其地曰孝感　　董仲
按尚友录永子仲母即织女故仲生而灵异数篆符镇邪怪尝游京山潼泉以地多蛇毒书二符以镇之其害遂绝今篆石在京山　　董正
按广东通志正字伯和番禺人以学行知名公府辟命皆不就熹平末或劝之仕叹曰潜龙以不见为德君子以藏宝自完吾惟俟时何乃相迫邪建安中卒　　董扶按后汉书董扶传扶字茂安广汉&#竹人少游太学事同郡杨厚学图谶还家前后宰府十辟公车三征再举贤良方正博士有道皆称疾不就灵帝时大将军何进荐扶征拜侍中扶私谓太常刘焉曰京师将乱益州分野有天子气焉信之遂求为益州牧扶亦为蜀郡属国都尉相与入蜀后一岁帝崩天下大乱乃去官还家年八十二卒后刘备称天子于蜀皆如扶言　　董卓
按后汉书董卓传卓字仲颖陇西临洮人为兵马掾桓帝末为并州刺史河东太守中平元年拜东中郎将持节击张角军败边章韩遂等大盛朝廷复拜卓破卤将军章遂进兵卓与战大破之封斄乡侯五年拜前将军灵帝崩何进袁绍谋诛阉宦呼卓将兵入朝未至而何进败中常侍段珪等劫少帝及陈留王夜走卓闻少帝在北邙因往奉迎卓兵士大盛乃讽朝廷策免司空刘弘而自代之遂胁太后策废少帝立陈留王为帝卓迁太尉领前将军事更封郿侯寻进为相国卓讽朝廷拜为太师位在诸侯王上王允与吕布谋诛卓斩之尸于市卓素充肥守尸吏然火置卓脐中光明积日　　董旻
按后汉书董卓传卓弟旻为左将军封鄠侯王允诛卓使皇甫嵩攻旻于郿坞杀其母妻男女尽灭其族　　董璜按后汉书董卓传卓兄子璜为侍中中军校尉　　董祀按后汉书列女传陈留董祀妻同郡蔡邕女字文姬文姬为胡骑所获在胡中十二年曹操遣使以金璧赎之而重嫁于祀祀为屯田都尉犯法当死文姬诣曹操请之操乃原祀罪　　董承
按蜀志先主传袁术欲经徐州北就袁绍曹公遣先主督朱灵路招要击术先主未出时献帝舅车骑将军董承辞受帝衣带中密诏当诛曹公先主遂与承等同谋会见使未发事觉承等皆伏诛注
董承汉灵
帝母董太后之侄于献帝为丈人古无丈人之名故谓之舅也　　董和
按蜀志董和传和字幼宰南郡枝江人也其先本巴郡江州人汉末和率宗族西迁益州牧刘璋以为牛鞞江源长成都令迁益州太守先主定蜀征为掌军中郎将与诸葛亮并署左将军大司马府事和居官食禄外牧殊域内斡机衡二十余年死之日家无儋石之财　　董允
按蜀志董允传允字休昭和之子也先主立太子允以选为舍人徙洗马后主袭位迁黄门侍郎侍中领虎贲中郎将延熙六年加辅国将军七年以侍中守尚书令九年卒　　董恢
按蜀志董允传允尝与费袆胡济等共期游宴严驾已办而郎中襄阳董恢诣允修敬乃命解骖　　魏
　　董昭
按魏志董昭传昭字公仁济阴定陶人举孝廉除瘿陶长柏人令袁绍以为参军事领魏郡太守绍受谗将致罪于昭昭诣汉献帝上还印绶拜骑都尉天子在安邑昭从河内往拜议郎迁河南尹为冀州牧徙为徐州牧邺既定以昭为谏议大夫太祖表封千秋亭侯转拜司空军祭酒文帝践阼迁大鸿胪进封右乡侯徙封成都乡侯拜太常其年徙光禄大夫给事中七年拜太仆明帝即位进爵乐平侯转卫尉太和四年行司徒事六年拜真年八十一薨谥曰定侯　　董访按魏志董昭传文帝践阼二年赐昭弟访爵关内侯　　董胄按魏志董昭传昭薨子胄嗣历位郡守九卿
　　董寻
按魏志明帝本纪注魏略曰明帝徙长安钟铜人司徒军议掾河东董寻上书谏主者奏收寻诏勿问后为贝丘令清省得民心　　董遇
按魏志王朗传明帝时大司农弘农董遇等历注经传颇传于世注
魏略曰遇字季直性质讷而好学兴
平中关中扰乱与兄季中采梠负贩而常挟持经书投闲习读其兄笑之而遇不改建安初郡举孝廉稍迁黄门侍郎时帝委政太祖遇朝夕侍讲为天子所爱信二十二年诣邺转为冗散黄初中出为郡守明帝时入为侍中大司农数年病亡遇善治老子为作训注又善左氏传为作朱墨别异人有从学者遇不肯教云必当先读百遍言读书百遍而义自见从学者云苦渴无日遇言当以三余读之或问三余之意遇言冬者岁之余夜者日之余雨者晴之余也于是诸生稍从遇学　　吴
　　董袭
按吴志董袭传袭字元代会稽余姚人长八尺武力过人孙策入郡署门下贼曹拜别部司马迁扬武都尉彭虎平拜威越校尉迁偏将军曹公出濡须权使袭督五楼船住濡须口夜卒暴风船败袭死权改服临丧　　董奉
按吴志士燮传注葛洪神仙传曰燮尝病死已三日仙人董奉以一丸药与服以水含之捧其颐摇消之食顷即开目动手颜色渐复半日能起坐四日复能语遂复常奉字君异候官人　　晋
　　董宏
按蜀志董允传允孙宏晋巴西太守
　　董景道
按晋书董景道传景道字文博弘农人少好学千里追师所在昼夜诵读不与人交通明春秋三传京氏易马氏尚书韩诗皆精究大义三礼专遵郑氏永平中知天下将乱隐于商洛山毒虫猛兽皆绕其是以刘元海及聪屡征皆碍而不达刘曜时出山庐于渭汭曜征为太子少傅散骑常侍并固辞以寿终　　董京按晋书董京传京字威辇不知何郡人初与陇西计吏俱至洛阳被发吟咏常宿白社中时乞于市或见推排骂辱曾无怒色孙楚时为著作郎数就社中与语后数年遁去莫知所之于其寝处惟有一石竹子及诗二篇　　童养
按晋书董养传养字仲道陈留浚仪人也泰始初到洛下及杨后废养着无化论以非之永嘉中洛城东北步广里中地有二鹅出焉苍者飞去白者不能飞养闻叹曰昔周时所盟会狄泉即此地也今有二鹅苍者胡象白者国家之象可尽言乎顾谓谢鲲阮孚曰君等可深藏矣乃与妻荷担入蜀莫知所终　　董霸按贵州通志霸永嘉中以平乐太守破牂牁平夷地　　南齐　　董僧慧
按南史晋安王子懋传董僧慧丹阳姑孰人出自寒微而慷慨有节义好读书甚骁果元邈知其豫子懋之谋执之僧慧曰晋安举义兵仆实豫议古人云非死之难得死之难仆得为主人死不恨矣愿至主人大敛毕退就汤镬虽死犹生元邈义而许之还具白明帝乃配东冶言及九江时事辄悲不自胜子懋子昭基九岁以方二寸绢为书参其消息并遗钱五百以金假人崎岖得至僧慧睹书对钱曰此郎君书也悲恸而卒　　北魏
　　董英
按魏书董征传征祖英高平太守
　　董&#
按魏书董征传征父&#郡功曹
　　董谧
父
京

按魏书崔元伯传元伯清河东武城人同郡董谧谧父京俱以硕学播名辽海谧好学传父业中山平入朝拜仪曹郎撰朝觐飨宴郊庙社稷之仪　　董峦
子
景曜

按魏书田益宗传益州内附之后萧鸾遣宁州刺史董峦追讨之官军进击执峦并其子景曜送于行宫峦字仲舒营阳人高祖以为越骑校尉景曜为员外郎　　董征
按魏书董征传征字文发顿丘卫国人也好古学遍受诸经大义精练太和末为四门小学博士后世宗诏征教授京兆清河广平汝南四王特除员外散骑侍郎清河王怿为司空司徒引征为长流参军怿迁太尉征为仓曹参军出为沛郡太守加扬烈将军入为太尉司马俄加辅国将军未几以本将军除安州刺史入为司农少卿光禄大夫加平东将军寻以老解职永熙二年卒优赠散骑常侍都督相殷沧三州诸军事车骑大将军仪同三司尚书左仆射相州刺史谥文烈　　董吐浑
按魏书阎元明传东郡小黄县人董吐浑兄养事亲至孝三世同居闺门有礼景明初畿内大使王凝奏请标异诏从之　　董洛生
按魏书董洛生传洛生代人也居父丧过礼诏遣秘书中散温绍伯奉玺书慰之　　董绍
按北史董绍传绍字兴远新蔡鲖阳人少好学有文义起家四门博士累迁兼中书舍人豫州城人白早生以城南叛诏绍慰劳为贼锁禁送江东梁领军吕僧珍暂与绍言便相器重梁武闻之使听还国绍还后除洛州刺史萧宝夤反以拒宝夤功赏新蔡县男朱天光为关右大行台启为大行台从事天光败贺拔岳复请绍为其开府谘议参军及孝武西迁除御史中丞孝武崩周文与百官推奉文帝上表劝进前后再奏帝不许周文曰为文能动至尊惟董公耳乃命绍为第三表操笔便成表奏周文曰开进人意不当如此邪及登祚方任用之而绍议论朝廷赐死孙嗣　　隋
　　董纯
按隋书董纯传纯字德厚陇西成纪人少有膂力便弓马在周仕历司御上士典驭下大夫封固始县男从武帝平齐以功拜仪同进爵大兴县侯高祖受禅进汉曲县公累迁骠骑将军进位上开府拜左卫将军寻改封顺政县公汉王谅作乱并州以纯为行军总管河北道安抚副使从杨素击平之拜柱国进爵为郡公转左备身将军数年转左骁卫将军彭城留守出为汶山太守转榆林太守复为彭城留守有谮纯怯懦不能平贼帝大怒遣使锁纯诣东都有司希旨致纯死罪竟伏诛　　董展
按尚友录展字伯仁善画知名于时
　　董叔封
按万姓统谱叔封开皇四年为盐亭令有德爱政暇宴游凤皇山后人思之号为董叔山　　唐
　　董思恭
按万姓统谱思恭官至右史与许敬宗等撰瑶山玉五百卷　　董满
按万姓统谱满长兴人天宝三年父亡庐墓生芝九茎大中元年表其乡曰嘉瑞　　董廷兰
按唐书房管传琴工董廷兰出入管所管昵之廷兰藉管势数招赇谢为有司劾治　　董晋
按唐书董晋传晋字混成河中虞乡人擢明经拜秘书省校书郎待制翰林出从淮南崔圆府为判官还朝累迁祠部郎中大历中李涵持节送崇徽公主于回纥署晋判官还迁秘书少监德宗立授太府卿左散骑常侍兼御史中丞知台事出为华州刺史朱泚反晋走行在改国子祭酒宣慰恒州迁左金吾卫大将军改尚书左丞贞元五年以门下侍郎同中书门下平章事九年罢为礼部尚书以兵部尚书为东都留守李万荣死诏晋检校尚书左仆射为宣武节度副大使知节度事汴士素骄晋谦愿俭简事多循仍故军相安在军凡五年卒年七十六赠太傅谥曰恭惠　　董溪
按唐书董晋传晋子溪字惟深擢明经三迁万年令讨王承宗擢度支郎中为东道行营粮料使坐盗军赀流封州至长沙赐死　　董居中
按唐书董晋传晋子溪溪子居中善诗为张籍所称　　董邵南按韩昌黎集送董邵南序注邵南寿州安丰人举进士不得志去游河北将求用于诸镇故退之作此送之　　董平
按溧阳县志平唐永贞中进士累官门下中书侍郎太和末与贾餗等谋诛宦官事泄有甘露之变平殉其难后赐祭葬　　董昌
按唐书董昌传昌杭州临安人始籍土团军以功累擢石镜镇将中和三年刺史路审中临州昌率兵拒不得入即自领州事镇海节度使周宝表为刺史昌已破刘汉宏兵益强进义胜军节度使检校尚书右仆射始为治廉平人颇安之僖宗时天下贡赋不入独昌赋外献常参倍旬一遣以五百人为率率给一刀后期即诛朝廷赖其入故累拜检校太尉同中书门下平章事爵陇西郡王寖自侈大托神以诡众凡民讼不视狱但与掷博齿不胜者死用人亦取胜者下厌其虐乃劝为帝昌大喜干宁二年即伪位国号大越罗平建元曰天册自称圣人以次拜置诸官官属不徇昌旨者皆诛死镇海节度使钱镠讨之镠将顾全武等数败昌军昌去伪号复为节度使全武攻益急昌保子城镠将骆团入见绐言奉诏迎公居临安昌信之全武执昌还及江西斩之投尸于江传首京师夷其族发昌先墓火之　　董龙
按尚友录龙盩厔人家贫与里人共祀社众买牲牢龙撰文以祭祭毕分胙久之众不平逐出龙龙造泥饭以祭祭毕泣于树下将焚文有白鼠衔文入地穴掘之获白金一斗龙率众首官县令贤之表其闾曰义夫闾　　后唐
　　董璋
</div>
    <div class="pagination">
<a href="氏族典卷诸姓部_page617.html">上一页</a><span>...</span><a href="氏族典卷诸姓部_page613.html">613</a><a href="氏族典卷诸姓部_page614.html">614</a><a href="氏族典卷诸姓部_page615.html">615</a><a href="氏族典卷诸姓部_page616.html">616</a><a href="氏族典卷诸姓部_page617.html">617</a><span class="current-page">618</span><a href="氏族典卷诸姓部_page619.html">619</a><a href="氏族典卷诸姓部_page620.html">620</a><a href="氏族典卷诸姓部_page621.html">621</a><a href="氏族典卷诸姓部_page622.html">622</a><a href="氏族典卷诸姓部_page623.html">623</a><span>...</span><a href="氏族典卷诸姓部_page619.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
