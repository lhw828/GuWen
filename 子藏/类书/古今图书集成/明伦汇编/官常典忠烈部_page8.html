<!DOCTYPE html>
<html>
<head>
    <meta charset="UTF-8">
    <title>官常典忠烈部 - 第 8 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典忠烈部 - 第 8 页/共 50 页</h1>
    <div class="content">按唐书忠义传揆字圣圭刑部侍郎逖五世从孙也第进士辟户部巡官历中书舍人刑部侍郎京兆尹昭宗讨李克用以揆为兵马招讨制置宣慰副使既而更授昭义军节度使以本道兵会战克用伏兵刀黄岭执揆厚礼而将用之曰公辈当从容庙堂何为自履行阵也揆大骂不诎克用怒使以锯解之锯齿不行揆谓曰死狗奴解人当束之以板汝辈安知行刑者如其所言詈声不辍至死昭宗怜之赠左仆射　　史敬思按通鉴纲目唐僖宗中和四年五月李克用至汴州朱全忠固请入城馆于上源驿就置酒甚恭克用乘酒使气语颇侵之全忠不平薄暮罢酒从者皆醉宣武将杨彦洪密与全忠谋连车塞路发兵围驿而攻之克用醉不之闻亲兵薛志勤史敬思等十余人格斗侍者郭景铢扶克用匿&#下以水沃其面而告之克用始张目援弓而起须臾烟火四合会大雨震电天地晦冥志勤扶克用帅左右数人逾垣突围乘电光而行汴人扼桥力战得渡敬思为后拒战死　　杜让能弟彦林
　弘徽

按唐书杜如晦传如晦五世孙元绛子审权审权子让能字群懿擢进士第从宣武王铎府为推官以长安尉为集贤校理丧母以孝闻又辟刘邺牛蔚二府稍进兵部员外郎萧遘领度支引判度支按僖宗狩蜀奔谒行在三迁中书舍人召为翰林学士方关东兵兴调发绥徕书诏丛浩让能思精敏凡号令行下处事值机无所遗算帝倚重之从还京师再迁兵部尚书封建平县子李克用兵至帝夜出凤翔苍黄无知者让能方直徒步从十余里得遗马褫绅为靮乘之朱玫兵逼乘舆帝走宝鸡独让能从翌日孔纬等乃至俄而进狩梁是时栈道为山南石君涉所毁天子间关崄涩让能未尝暂去侧帝劳曰朕失道再违宗庙方艰难时卿不少舍朕盖古所谓忠于所事邪让能顿首曰臣世蒙国厚恩陛下不以臣不肖使扞牧圉临难苟免臣之耻也帝次褒中擢兵部侍郎同中书门下平章事于时嗣襄王熅即伪位强藩大镇附者已十八贡赋不输行在无以备赏劳卫兵往往乏食君臣抟手无他策让能建遣大使入河中以谕王重荣重荣果奉诏已而京师平进中书侍郎徙封襄阳郡公官吏多污伪署有司皆欲论死让能以胁从不足深治固争之多所全贷昭宗立进尚书左仆射晋国公赐铁券累进太尉李茂贞守凤翔自大顺后兵强恃有功不奉法朝廷弱弗能制会杨复恭走山南茂贞欲兼有梁汉请以师问罪未报而兵出帝忿其专然不得已从之山南平诏茂贞领兴元武定而以徐彦若为凤翔节度使分果阆州隶武定军茂贞怨不赴镇上章语悖慢又诒书让能诋责以为助守亮为乱抑忠臣夺己功其言丑肆京师匈惧日数千人守阙下候中尉西门重遂出请与茂贞凤翔地为百姓计答曰事出宰相我无预茂贞益怨帝怒诏让能计议且趣调发经月不就第时宰相崔昭纬阴结茂贞及王行瑜让能所言悉漏之茂贞乃以健儿数百杂市人候昭纬与郑延昌归第拥肩舆噪曰凤翔无罪幸公不加讨以震惊都辇昭纬曰上委杜太尉吾等何知市人不识孰为太尉即投瓦石妄击昭纬等走而免遂丧其印帝愈怒捕首恶诛之京师争避乱逃山谷间让能谏帝曰茂贞固宜诛然大盗适去凤翔国西门又陛下新即位愿少宽假以贞元故事姑息之不可使怨望帝曰今诏令不出城门国制挠弱贾生恸哭时也朕顾奄奄度日坐观此邪卿为我图之朕自以兵属诸王让能曰陛下欲削涤僭嫚刚主威隆王室此中外大臣所宜共成之不宜专任臣帝曰卿元辅休戚与我均何所避泣曰臣位宰相所以未乞骸骨者思有以报陛下敢计身乎且陛下之心宪祖心也但时有所未便他日臣蒙错之诛顾不足弭七国患然敢不奉诏景德二年以嗣覃王为招讨使神策将李鐬副之率师三万送彦若赴镇昭纬内畏有功密语茂贞曰上不喜兵一出太尉茂贞乃悉兵迎战盩厔覃王败乘胜至三桥让能曰臣固豫言之臣请归死以纾难帝涕下不能已曰与卿决矣再贬雷州司户参军茂贞尚驻兵请必杀之乃赐死年五十三弟彦林官御史中丞弘徽户部侍郎皆及诛帝痛之后赠太师子光乂次子晓不复仕晓入梁贵显于世　　王瑶
按山西通志瑶为绛州刺史李克用陷州瑶力拒死之　　安师建
按通鉴纲目昭宗干宁元年五月王建克彭州杀杨晟获其马步使安师建欲使为将师建泣谢曰师建誓与杨司徒同生死不忍复戴日月惟速死为惠再三谕之不从乃杀之　　黄岳
按十国春秋岳福州感德场人唐末由乡贡入太学黄巢寇闽避地者无所衣食岳好施予从之者如市太祖为威武节度使闻其名累辟为属力辞不就太祖受王封必欲起岳岳度不能拒遂投渊而死岳妻林曰夫能为忠臣妻独不能为忠臣妇乎亦投渊从之邦人为立祠祀于其地一云岳死时父母妻子二弟一白犬皆赴水死又来征岳者崇舒赵田四人亦死　　王师范
按青州府志师范青州人以忠义自许为淄青平卢节度使时朱温围凤翔师范见诏书曰吾属为帝室藩屏岂得坐视天子困辱虽力不足当死生以之遂起兵讨温求助于杨行密斩朱友宁于青州兵及淮南力不能支为温所族　　屠智　高渭
按十国春秋智字宝光其先河东人晋将军击之后也祖某避地澉川遂为海盐人智姿貌伟杰夙有勇略武肃王初起乡兵逐黄巢智仗剑相从数以筹画进得参幕府谋议董昌僭号智首劝讨贼昌诛以功授指挥使干宁四年同顾全武副王弟镇自海道救嘉兴生擒贼将杨胜顿金等二十余人计功遥领常州刺史明年春再迁越州指挥使光化元年衢州剌史陈岌叛智又同全武等讨平之三年调守湖州徐绾许再思之乱也刺史高彦遣子渭与智入援渭曰今日不利彦曰赴君父之难何日吉辰为智排案起曰违主命不忠畏缩不前无勇死忠死勇丈夫分也偕渭直抵灵隐山贼垒敌势方张合围数匝二人自朝至日晡转战数里身创百处时或奋刀一呼手搏贼魁数人即马上刃之矢尽援绝以空弓拒敌伏发竟同为所害时年五十有二武肃王悯其忠命以衣冠招魂而葬天佑三年特赠忠义军匡国功臣武康节度使银青光禄大夫检校尚书右仆射开府仪同三司上柱国　　马景
按十国春秋武信王世家唐昭宗天复二年汴兵攻凤翔李茂贞坚壁不出梁王全忠命季昌募勇敢士得骑士马景季昌授以计引见梁王景曰此行无还理愿录其后嗣梁王恻然止之景固请乃行景以数骑驰叩城门告曰汴兵将东前锋去矣岐人以为然开门出追汴军随景后以进杀其九千余人景死之岐后与汴和昭宗出赠景官谥曰忠壮　　张蟾
按山东通志蟾昭宗时为棣州刺史节度使王敬武自称留后陷棣州蟾死之　　邵播
按山东通志播昭宗时为棣州刺史朱全忠棣州播不屈死之　　刘康义
按青州府志康义益都人昭宗时为密州刺史杨行密陷其城康义死之　　董全祯
按饶州府志全祯德兴人天佑中为殿中御史封端公时朱温篡唐淮南节度使杨渥檄传兴复全祯兼八寨将领守分鄱阳群贼忽自浙至兵寡战败乃自断其首已而雷电晦冥如有戈甲甚盛贼大惊溃全祯犹于马上自挈其首以归未至家坠马死无何马亦毙后人念保奠之功立庙祀之　　廖匡齐
按十国春秋刘勍传文昭王时溪州刺史彭仕然引蛮兵寇辰澧州勍同匡齐帅兵捣溪州仕然走保山寨危岩斗绝不可猝登勍造作云梯栈围之三匝匡齐力战死　　刘存　陈知新
按十国春秋存泌阳人也骁悍善用兵事太祖积功至舒州团练使天复三年副李神福攻杜洪于鄂州不能下天佑元年神福还广陵存代为招讨使明年将兵迫鄂城下焚其城城中兵突围而出诸将请亟击之存曰击之复入则城愈固听其去城可取也是日城破禽洪送广陵太祖乃以存为鄂州观察使未几充西南面都招讨使取岳州乘胜与岳州刺史陈知新将舟师伐楚大败于浏阳存知新皆见执楚武穆王数闻二人名欲活之存与知新大骂曰昔岁宣城脱吾刃下今日之败乃天亡我我肯事汝以求活邪我岂负杨氏者武穆知不可屈乃杀之岳州复入于楚知新时以刺史为团练使积官光禄大夫检校尚书左仆射兼御史大夫　　袁杰
按无为州志杰字人杰素以忠义自许唐末盗起召集义兵为保障乡闾计后因抗敌不胜自刎而死身僵七日不仆贼弃其尸于河逆流而上将至黄金城母寻见之曰若是我儿呼之必动及呼之果动乡人神之因立庙以祀仍名其处为呼儿港
　忠烈部名臣列传十六
　　后梁
　　王彦章
按五代史死节传彦章字子明郓州寿昌人也少为军卒事梁太祖为开封府押衙左亲从指挥使行营先锋马军使末帝即位迁濮州刺史又徙澶州刺史彦章为人骁勇有力能跣足履棘行百步持一铁枪骑而驰突奋疾如飞而他人莫能举也军中号王铁枪梁晋争天下为劲敌独彦章心常轻晋王谓人曰亚次斗&#小儿耳何足惧哉梁分魏相六州为两镇惧魏军不从遣彦章将五百骑入魏屯金波亭以虞变魏军果乱夜攻彦章彦章南走魏人降晋晋军攻破澶州掳彦章妻子归之太原赐以第宅供给甚备间遣使者招彦章彦章斩其使者以自绝然晋人畏彦章之在梁也必欲招致之待其妻子愈厚自梁失魏博与晋夹河而军彦章常为先锋迁汝郑二州防御使匡国军节度使北面行营副招讨使又徙宣义军节度使是时晋已尽有河北以铁锁断德胜口筑河南北为两城号夹寨而梁末帝昏乱小人赵岩张汉杰等用事大臣宿将多被谗间彦章虽为招讨副使而谋不见用龙德三年夏晋取郓州梁人大恐宰相敬翔顾事急以绳内靴中入见末帝泣曰先帝取天下不以臣为不肖所谋无不用今强敌未灭陛下弃忽臣言臣身不用不如死乃引绳将自经末帝使人止之问所欲言翔曰事急矣非彦章不可末帝乃召彦章为招讨使以段凝为副末帝问破敌之期彦章对曰三日左右皆失笑彦章受命而出驰两日至滑州置酒大会阴遣人具舟于杨村命甲士六百人皆持巨斧载冶者具&#炭乘流而下彦章会饮酒半佯起更衣引精兵数千沿河以趋德胜舟兵举锁烧断之因以巨斧斩浮桥而彦章引兵急击南城浮桥断南城遂破盖三日矣是时庄宗在魏以朱守殷守夹寨闻彦章为招讨使惊曰彦章骁勇吾尝避其锋非守殷敌也然彦章兵少利于速战必急攻我南城即驰骑救之行二十里而得夹寨报者曰彦章兵已至比至而南城破矣庄宗彻北城为&#下杨刘与彦章俱浮于河各行一岸每舟&#相及辄战一日数十接彦章至杨刘攻之几下晋人筑垒博州东岸彦章引兵攻之不克还击杨刘战败是时段凝已有异志与赵岩张汉杰交通彦章素刚愤梁日削而嫉岩等所为尝谓人曰俟吾破贼还诛奸臣以谢天下岩等闻之惧与凝&#力倾之其破南城也彦章与凝各为捷书以闻凝遣人告岩等匿彦章书而上己书末帝初疑其事已而使者至军独赐劳凝而不及彦章军士皆失色及杨刘之败也凝乃上书言彦章使酒轻敌而至于败赵岩等从中日夜毁之乃罢彦章以凝为招讨使彦章驰至京师入见以笏画地自陈胜败之迹岩等讽有司劾彦章不恭勒还第唐兵攻兖州末帝召彦章使守捉东路是时梁之胜兵皆属段凝京师祇有保銮五百骑皆新募之兵不可用乃以属彦章而以张汉杰监之彦章至递坊以兵少战败退保中都又败与其牙兵百余骑死战唐将夏鲁奇素与彦章善识其语音曰王铁枪也举&#刺之彦章伤重马踣被擒庄宗见之曰尔常以孺子待我今日服乎又曰尔善战者何不守兖州而守中都中都无壁垒何以自固彦章对曰大事已去非人力可为庄宗恻然赐药以封其创彦章武人不知书常为俚语谓人曰豹死留皮人死留名其于忠义盖天性也庄宗爱其骁勇欲全活之使人慰谕彦章彦章谢曰臣与陛下血战十余年今兵败力穷不死何待且臣受梁恩非死不能报岂有朝事梁而暮事晋生何面目见天下之人乎庄宗又遣明宗往谕之彦章病创卧不能起仰顾明宗呼其小字曰汝非邈佶烈乎我岂苟活者遂见杀年六十一晋高祖时追赠彦章太师　　张源德按五代史死事传源德不知其世家或曰本晋人也少事晋无所称从李罕之以潞州叛晋降梁罕之遣源德见梁太祖太祖时源德自金吾卫将军为蔡州刺史梁贞明三年魏博节度使杨师厚卒末帝分魏相等六州为两镇惧魏军不从乃遣刘鄩将兵万人屯于魏以虞变魏军果叛迫其节度使贺德伦以魏博二州降晋当是时源德为鄩守贝州晋王入魏诸将欲先击贝州晋王曰贝城小而坚攻之难卒下且源德虽恃刘鄩之兵然与沧州相首尾今德州居其中而无备不如先取之则沧贝之势分而易图也乃先袭破德州然后以兵五千攻源德源德坚守不下晋军堑而围之已而刘鄩大败于故元城南走黎阳晋军攻破洺州而卫州刺史来昭邢州节度使阎宝皆以城降晋磁州刺史靳昭相州刺史张筠沧州戴思远皆弃城走当此时晋已先下全燕而镇定皆附于晋自河以北山以东四面千里六镇数十州之地皆归晋独贝一州围之逾年不可下源德守既坚而贝人闻晋已尽有河北城中食且尽乃劝源德出降源德不从遂见杀源德已死贝人谋曰晋围吾久吾穷而后降惧皆不免也乃告于晋曰吾欲被甲执兵而降得赦而后释之如何晋军许诺贝人三千出降已释甲晋兵四面围而尽杀之　　李殷锐　康君立
按山西通志殷锐为潞州刺史李克用寇潞州殷锐与昭义节度使康君立俱死之　　孟方立
按邢台县志方立邢州人少有勇力仕梁为昭义军节度使节制泽潞邢洺磁五州而治潞州后徙军于邢晋将安金俊攻磁方立往救之兵败驰还邢食尽饮鸩卒　　后唐
　　裴约
按五代史死节传约潞州之牙将也庄宗以李嗣昭为昭义军节度使约以裨将守泽州嗣昭卒其子继韬以泽潞叛降于梁约召其州人泣而谕曰吾事故使二十余年见其分财飨士欲报梁仇不幸早世今郎君父丧未葬违背君亲吾能死于此不能从以归梁也众皆感泣梁遣董璋率兵围之约与州人拒守求救于庄宗是时庄宗方与梁人战河上而已建大号闻继韬叛降梁颇有忧色及闻约独不叛喜曰吾于继韬何薄于约何厚而约能分逆顺耶顾符存审曰吾不惜泽州与梁一州易得约难得也尔识机便为我取约来存审以五千骑驰至辽州而梁兵已破泽州约见杀　　马全
按十国春秋前蜀马全历官至永平军节度使兼侍中随后主归唐唐同光四年后主罹秦川之祸六月蜀百官皆诣洛阳宰相王锴以下拜官有差全慨然曰国亡至此生不如死因不食卒　　夏鲁奇
按五代史死事传鲁奇字邦杰青州人也唐庄宗时赐姓名曰李绍奇其后庄宗赐姓名者皆复其故鲁奇初事梁为宣武军校后奔于晋为卫护指挥使从周德威攻刘守光于幽州守光将单廷珪元行钦以骁勇自负鲁奇每与二将斗辄不能解两军皆释兵而观之晋已下魏博梁将刘鄩军于洹水庄宗以百骑觇敌遇鄩伏兵围之数重几不得脱鲁奇力战手杀百余人身被二十余创与庄宗决围而出庄宗益奇之以为磁州刺史从战中都擒王彦章庄宗壮之赐绢千匹拜郑州防御使迁河阳节度使为政有惠爱徙镇忠武河阳之人遮留不得行父老诣京师乞留明宗遣中使往谕之鲁奇乃得去唐师伐荆南以鲁奇为招讨副使无功而还徙镇武信东川董璋反攻遂州鲁奇闭城拒之旬月救兵不至城中食尽鲁奇自刎死年四十九　　姚洪
按五代史死事传洪本梁之小校也自董璋为梁将洪尝事璋后事唐为指挥使长兴中遣洪将千人戍阆州董璋反遣人以书招洪洪得璋书辄投&#中后璋兵攻破阆州执洪璋曰尔为健儿我遇汝厚奈何负我耶洪骂曰老贼尔昔为李七郎奴得一脔残炙感恩不已今天子用尔为节度使何苦反耶吾能为国家死不能从人奴以生璋怒然镬于前令壮士十人刲其肉而食洪至死大骂明宗闻之泣下录其二子而厚恤其家　　王思同
按五代史死事传思同幽州人也其父敬柔娶刘仁恭女生思同思同事仁恭为银胡箓指挥使仁恭为其子守光所囚思同奔晋以为飞胜指挥使梁晋相拒于莘遣思同筑垒杨刘以功迁神武十军都指挥使累迁郑州防御使思同为人敢勇善骑射好学颇喜为诗轻财重义多礼文士然未尝有战功明宗时以久次为匡国军节度使徙镇雄武是时吐蕃数为寇而秦州无亭障思同列四十余栅以御之居五年来朝明宗问以边事思同指画山川陈其利害思同去明宗顾左右曰人言思同不管事能若是邪于是始知其材以为右武卫上将军京兆尹西京留守石敬塘讨董璋思同为先锋指挥使兵入剑门而后军不继思同与璋战不胜而却敬塘兵罢思同徙镇山南西道已而复为京兆尹西京留守应顺元年二月潞王从珂反凤翔驰檄四邻言奸臣幸先帝疾病贼杀秦王而立幼嗣侵弱宗室动摇藩方陈己所以兴兵讨乱之状因遣伶奴安十十以五弦谒思同欲因其欢以通意是时诸镇皆怀向背所得潞王书檄虽以上闻而不绝其使独思同执十十及从珂所使推官郝诩等送京师愍帝嘉其忠即以思同为西面行营马步军都部署三月会诸镇兵围凤翔破东西关城从珂兵弱而守甚坚外兵伤死者众从珂登城呼外兵而泣曰吾从先帝二十年大小数百战甲不解体金疮满身士卒固尝从我矣今先帝新弃天下而朝廷信用奸人离间骨肉我实何罪而见伐乎因恸哭士卒闻者皆悲怜之兴元张虔钊攻城西督战甚急士卒苦之反兵攻虔钊虔钊走羽林指挥使杨思权呼曰潞王吾主也乃引军自西门入降从珂而思同未知犹督战严卫指挥使尹晖麾其众曰城西军入城受赏矣何用战邪士卒解甲弃仗声闻数里遂皆入城降诸镇之兵皆溃思同挺身走至长安西京副留守刘遂雍闭门不纳乃走潼关从珂引兵东至昭应前锋追执思同从珂责曰罪可逃乎思同曰非不知从王而得生恐终死不能见先帝于地下从珂愧其言乃杀之汉高祖即位赠侍中　　张宪
按五代史唐臣传宪字允中晋阳人也为人沈静寡欲少好学能鼓琴饮酒庄宗素知其文辞以为天雄军节度使掌书记庄宗即位拜工部侍郎租庸使迁刑部侍郎判吏部铨东都副留守宪精于吏事甚有能政庄宗幸东都定州王都来朝庄宗命宪治鞠场与都击鞠初庄宗建号于东都以鞠场为即位坛于是宪言即位坛王者所以兴也汉鄗南魏繁阳坛至今皆在不可毁乃别治宫西为鞠场场未成庄宗怒命两虞候亟毁坛以为场宪退而叹曰此不祥之兆也初明宗北伐契丹取魏铠仗以给军有细铠五百宪遂给之而不以闻庄宗至魏大怒责宪驰自取之左右谏之乃止又问宪库钱几何宪上库簿有钱三万缗庄宗益怒谓其嬖伶史彦琼曰我与群臣饮博须钱十余万而宪以故纸绐我我未渡河时库钱常百万缗今复何在彦琼为宪解之乃已郭崇韬伐蜀荐宪可任为相而宦官伶人不欲宪在朝廷枢密承旨段徊曰宰相在天子面前事有非是尚可改作一方之任苟非其人则为患不细宪才诚可用不如任以一方乃以为太原尹北京留守赵在礼作乱宪家在魏州在礼善待其家遣人以书招宪宪斩其使不发其书而上之庄宗遇弒明宗入京师太原犹未知而永王存霸奔于太原左右告宪曰今魏兵南向主上存亡未可知存霸之来无诏书而所乘马断其秋岂非战败者乎宜拘之以俟命宪曰吾本书生无尺寸之功而人主遇我甚厚岂宜怀二心以幸变第可与之俱死尔宪从事张昭远教宪奉表明宗以劝进宪涕泣拒之已而存霸削发见北京巡检符彦超愿为僧以求生彦超麾下兵大噪杀存霸宪出奔沂州亦见杀　　张敬达
按五代史死事传敬达字志通代州人也小字生铁少以骑射事唐庄宗为厅直军使明宗时为河东马步军都指挥使领钦州刺史累迁彰国大同军节度使徙镇武信晋昌清泰二年契丹数犯边废帝以河东节度使石敬塘兼大同彰国振武威塞等军蕃汉马步军都总管屯于忻州屯兵聚噪遮敬塘呼万岁敬塘斩三十余人以止之废帝疑敬塘有异志乃以敬达为北面副总管以分其兵明年夏徙敬塘镇天平遂以敬达为大同彰国振武威塞等军蕃汉马步军都部署敬塘因此遂反即以敬达为太原四面招讨使六月兵围太原敬达为长城连栅云梯飞炮以攻之所为城栅将成辄有大风雨水暴至以坏之敬塘求救于契丹九月契丹耶律德光自雁门入旌旗相属五十余里德光先遣人告敬塘曰吾欲今日破敌可乎敬塘报曰大兵远来而贼势方盛要在成功不必速也使者未复命而兵已交敬达阵于西山契丹以羸骑三千革鞭木镫人马皆不甲胄以趋唐军唐军争驰之契丹兵走追至汾曲伏发断唐军为二其在北者皆死死者万余人敬达收军栅晋安契丹围之废帝遣赵延寿范延光等救之延寿屯团柏谷延光屯辽州相去皆百余里契丹兵围敬达者自晋安寨南长百余里阔五十里敬达军中望之但见穹庐连属如冈阜四面亘以毛索挂铃为警纵犬往来敬达军中有夜出者辄为契丹所得由是闭壁不敢复出延寿等皆有二心无救敬达意敬达犹有兵五万人马万匹久之食尽削木筛粪以饲其马马死者食之已而马尽副招讨使杨光远劝敬达降晋敬达自以不忍背唐而救兵且至光远促之不已敬达曰诸公何相迫邪何不杀我而降光远即斩敬达降契丹耶律德光闻敬达死哀其忠遣人收葬之　　沙守荣
按册府元龟守荣为弓箭库使应顺元年三月愍帝以潞王兵至出奔卫州遇镇州节度使石敬塘谕以潞王危社稷康义诚已下叛我无以自庇长公主见教逆尔于路谋社稷之计敬塘曰卫州王弘贽宿旧谙事且往弘贽图之敬塘驰骑而前见弘贽曰播迁至此危迫吾戚藩也何以图全弘贽曰天子避狄古亦有之然于奔迫之中亦有将相国家法物所以军民瞻奉不觉其亡也今宰执近臣从乎宝玉法物从乎询之无有弘贽曰大树将颠非一绳所维今以五十骑奔窜无一人将相拥从安能兴复大计所谓蛟龙失云雨也今六军将士总在潞邸矣公纵以戚藩念旧无奈之何遂与弘贽同谒于驿亭宣坐谋之敬塘以弘贽所陈以闻守荣前谓敬塘曰主上即明宗爱子公明宗爱婿富贵既同受休戚合共之今谋休戚藩欲期安复今翻索从臣国宝欲以此为辞为贼算天子乎乃抽佩刀刺敬塘亲将陈晖扞之守荣与晖军战而死　　后晋
　　王忠顺
按十国春秋董思安传思安与王忠顺友善朱文进既弒景宗署其党黄绍颇为泉州刺史思安因与忠顺及泉州军将留从效合谋复王氏遂杀绍颇迎天德帝从子继勋主军府事会南唐兵攻建州急思安与忠顺将兵赴难战数不利或说二人当以去就计思安曰吾辈世为王氏臣今危而叛去天下其谁容我麾下感其言无有叛者城陷忠顺力战死忠顺晋江人　　王令谦　潘知麟
按五代史安从进传从进畜异志王令谦潘知麟者皆从进牙将也常从从进最久知其必败切谏之从进遣子弘超与令谦游南山酒酣令人推堕崖死天福六年安重荣执杀契丹使者反迹见高祖为之幸邺郑王重贵留守京师宰相和凝曰陛下且北从进必反何以制之高祖以空名宣敕十数通授郑王有急则命将以往从进闻高祖北遂杀知麟以反郑王以空名敕授李建崇郭金海等讨之从进大败以数十骑奔还襄阳高祖遣高行周围之粮尽从进自焚死执其子弘受送京师斩之赠令谦忠州刺史知麟顺州刺史　　刘琼
按十国春秋琼固始人天德初为永平镇将南唐侵建州琼统兵入援师至镛州闻天德帝已降唐众兵欲推琼为王琼义不肯受自刎死部将收其尸葬山麓乡人建祠祀之　　翟进宗
按五代史死事传翟进宗张万迪者皆不知其何人也初皆事唐后事晋进宗为淄州刺史万迪为登州刺史杨光远反以骑兵数百胁取二刺史至青州万迪听命而进宗独不屈光远遂杀进宗出帝赠进宗左武卫上将军及光远平曲赦青州虽光远子孙皆见慰释而独不赦万迪暴其罪而斩之诏求进宗尸加礼归葬葬事官给以其子仁钦为东头供奉官　　沈斌按五代史死事传斌字安时徐州下邳人也少为军卒事梁为拱宸都指挥使后事唐从魏王继岌破蜀平康延孝以功为虢州刺史历随赵等八州刺史晋开运元年为祁州刺史契丹犯塞至于榆林过祁州斌以谓契丹深入晋地而归兵羸乏可击即以州兵邀之契丹以精骑&#门斌兵多死城中无备契丹将赵延寿留兵急攻之延寿招斌降斌从城上骂延寿曰公父子误计陷于契丹忍以其众残贼父母之邦斌能为国死尔不能效公所为也已而城陷斌自尽其家属皆没云　　王清
按五代史死事传清字去瑕洺州曲周人也初事唐为宁卫指挥使后事晋为奉国都虞候安从进叛襄州从高行周攻之逾年不能下清谓行周曰从进闭孤城以自守其势岂得久耶因请先登遂攻破之开运二年冬从杜重威战阳城清以力战功为步军之最加检校司徒是冬重威军中渡桥南卤军其北以相拒而卤以精骑并西山出晋军后南击栾城断晋饷道清谓重威曰晋军危矣今去镇州五里而守死于此营孤食尽将若之何请以步兵二千为先锋夺桥开路公率诸军继进以入镇州可以守也重威许之遣与宋彦筠俱前清与卤战败之夺其桥是时重威已有二志犹豫不肯进彦筠亦退走清曰吾独死于此矣因力战而死年五十三汉高祖立赠清太傅　　吴峦按册府元龟峦为复州防御使开运中权知贝州卤复南牧扰我河塞峦以城无戍兵为卤所陷遂死之　　皇甫遇按册府元龟遇为河阳节度使少帝即位赴阙开运二年卤南寇遇战于郓州兆津大捷卤溺死者步骑数千人以功领节滑台三年卤长率众屯邯郸遇与骑将安审琦慕容彦超御之遇渡漳河卤前锋大至遇引退转斗二十里至邺南榆林店遇谓审琦等曰彼众我寡走无生矣遂自辰及未血战百余合所伤甚众遇所乘马中镝而毙遇有纪纲杜知敏以马授遇遇得马复战久之稍解顾杜知敏已为寇所获谓彦超曰知敏仓皇之中以马授我义也安可使陷戎贼中遂与彦超跃马取知敏而还胡骑壮之俄而生军复合遇不能解时审琦已至安阳河谓首将张从恩曰皇甫遇未至必为寇骑所围若不急救则成擒矣从恩曰寇原至众无以枝梧将军独往何益审琦曰成败命也设若不济与之俱死假令贼不南来失此一将将何面目以见天子遂率铁骑北渡赴之寇见尘起谓救军并至乃引去遇与彦超中数枪得还时诸军叹曰二人皆猛将也朝廷累加至简较太师同中书门下平章事四年寇复至从杜重威营泞水重威送款遇不与其议及降心不平之时耶律氏欲遣遇先入汴辞之推张彦泽督其行私谓人曰自我身荷国恩位兼将相既不能死于军阵何颜以见旧主更命图之所不忍也明日行及赵郡平棘县遇驻其公舍顾从者曰我已信宿不食疾甚矣主辱臣死无复南行因绝吭而殒远近闻而义之　　后汉
　　杨涤
按十国春秋涤楚王希广将也涤为小门使于军中素无显名朗兵攻长沙急涤与步军指挥使吴宏二人相谓曰以死报国正其时矣各引兵出战宏出清泰门掠陈不利涤乃执大斧出长乐大呼索战曰杀来此尔我毕命日也自辰至午凡往复数十围朗兵小却涤方鼓勇进兵而许可琼有异心按军不救顷之涤士卒饥罢退就蓐食可琼举军投款未几而长沙陷矣将吏共诣恭孝王谒贺宏战血溅染盈袖直入见恭孝王曰不幸为许可琼所误今日死不愧先王矣会彭师嵩亦请死王前恭孝王叹曰皆铁石人也贷不死涤竟以抗师为朗人脔食左右莫不痛之　　史万山按册府元龟万山为深州刺史干佑三年春卤大入寇万山城守有功卤退周太祖遣薛方进率骑七百屯深州一日卤率数十骑侵周东门万山父子以卤兵不多乃率牙兵百余人袭卤卤伪退十余里而兵发万山血战急请救于方进方进勒兵不出万山死之　　后周
　　廖偃
按十国春秋偃一名仁勇天策学士匡图之子少倜傥喜奇节通左氏春秋班固汉书事武穆王父子自秘书郎为裨将戍衡山县会恭孝王为弟希崇所执希崇遣彭师嵩囚王衡山偃与其叔凝谋曰吾家世受马氏恩今王希萼长而被黜盍相与辅之乃择勇士百人执兵卫王遂筑行府与师嵩奉王为衡山王断江为界编竹为战舰王署师嵩武清节度使召募徒众数至万余人州县稍稍应之随遣判官刘虚己求援于唐唐将边镐帅水兵趣长沙恭孝王遂入朝于金陵偃师嵩俱从行而偃为部署辎重指挥使尤勤瘁恭孝王流涕曰吾逐于逆竖非偃尽忠岂能免祸至金陵唐中主召见叹奖之授偃左殿直军使莱州刺史使守道州以备南汉俄而朗州叛潭州亦溃偃所部多潭人中夜作乱偃率亲卒力战不能支极骂而死唐中主下诏哀悼赠右钦卫大将军宁州刺史谥曰节　　高彦晖
按畿铺通志彦晖渔阳人仕周为耀阶二州刺史太祖时从王师伐蜀为归州路先锋全师雄作乱彦晖讨之力战而死太祖闻而痛惜之　　史彦超
按五代史死事传彦超云州人也为人勇悍骁捷周太祖起魏时彦超为汉龙捷都指挥使以兵从太祖入立迁虎捷都指挥使戍于晋州刘旻攻晋州州无主帅知州王万敢不能拒彦超以戍兵坚守月余太祖遣王峻救之旻兵解去以功迁龙捷右厢都指挥使领郑州防御使周汉战高平彦超为前锋先登陷阵以功拜感德军节度使周兵围汉太原契丹救汉出忻代世宗遣符彦卿拒之以彦超为先锋战忻口彦超勇愤俱发左右驰击解而复合者数四遂殁于阵是时世宗败汉高平乘胜而进围城之役诸将议不一故久无成功世宗欲解去而未决闻彦超战死遽班师仓卒之际亡失甚众世宗既惜彦超而愤无成功忧忿不食者数日赠彦超太师优恤其家焉　　刘仁赡按五代史死节传仁赡字守惠彭城人也父金事杨行密为濠滁二州刺史以骁勇知名仁赡为将轻财重士法令严肃少略通兵书事南唐为左监门卫将军黄袁二州刺史所至称治李景使掌亲军以为武昌军节度使周师征淮先遣李谷攻自寿春景遣将刘彦贞拒周兵以仁赡为清淮军节度使镇寿州李谷退守正阳浮桥彦贞见周兵之却意其怯急追之仁赡以为不可彦贞不听仁赡独按兵城守彦贞果败于正阳世宗攻寿州围之数重以方舟载炮自淝河中流击其城又束巨竹数十万竿上施版屋号为竹龙载甲士以攻之又决其水寨入于淝河攻之百端自正月至于四月不能下而岁大暑霖雨弥旬周兵营寨水深数尺淮淝暴涨炮舟竹龙皆飘南岸为景兵所焚周兵多死世宗东趋濠梁以李重进为庐寿州都招讨使景亦遣其元帅齐王景达等列寨紫金山下为夹道以属城中而重进与张永德两军相疑不协仁赡屡请出战景达不许由是愤惋成疾明年正月世宗复至淮上尽破紫金山寨坏其夹道景兵大败诸将往往见擒而景之守将广陵冯延鲁光州张绍舒州周祚泰州方讷泗州范再遇等或走或降皆不能守虽景君臣亦皆震慑奉表称臣愿割土地输贡赋以效诚款而仁赡独坚守不可下世宗使景所遣使者孙晟等至城下示之仁赡子崇谏幸其父病谋与诸将出降仁赡立命斩之监军使周廷构哭于中门救之不得于是士卒皆感泣愿以死守三月仁赡病甚已不知人其副使孙羽诈为仁赡书以城降世宗命舁仁赡至帐前叹嗟久之赐以玉带御马复使入城养疾是日卒制曰刘仁赡尽忠所事抗节无亏前代名臣几人可比予之南伐得尔为多乃拜仁赡检校太尉兼中书令天平军节度使仁赡不能受命而卒年五十八世宗遣使吊祭丧事官给追封彭城郡王以其子崇赞为怀州刺史赐庄宅各一区李景闻仁赡卒亦赠太师寿州故治寿春世宗以其难&#遂徙城下蔡而复其军曰忠正军曰吾以旌仁赡之节也　　孙晟
按五代史死事传晟初名凤又名忌密州人也好学有文辞尤长于诗少为道士居庐山简寂宫常画唐诗人贾岛像置于屋壁晨夕事之简寂宫道士恶晟以为妖以杖驱出之乃儒服北之赵魏谒唐庄宗于镇州庄宗以晟为著作佐郎天成中朱守殷镇汴州辟为判官守殷反伏诛晟乃弃其妻子亡命陈宋之间安重诲恶晟以谓教守殷反者晟也画其像购之不可得遂族其家晟奔于吴是时李&#方篡杨氏多招四方之士得晟喜其文辞使为教令由是知名晟为人口吃遇人不能道寒暄已而坐定谈辩锋生听者忘倦&#尤爱之引与计议多合意以为右仆射与冯延己并为&#相晟轻延己为人常曰金&#玉杯而盛狗屎可乎晟事&#父子二十余年官至司空家益富骄每食不设几案使众妓各执一器环立而侍号肉台盘时人多效之周世宗征淮李景惧始遣泗州牙将王知朗至徐州奉书以求和世宗不答又遣翰林学士钟谟文理院学士李德明奉表称臣不答乃遣礼部尚书王崇质副晟奉表谟与晟等皆言景愿割寿濠泗楚光海六州之地岁贡百万以佐军而世宗已取滁扬濠泗诸州欲尽取淮南乃止因留使者不遣而攻寿州益急谟等见世宗英武非景敌而师甚盛寿春且危乃曰愿陛下宽臣五日之诛容臣还取景表尽献江北诸州世宗许之遣供奉官安弘道押德明崇质南还而谟与晟皆见留德明等既还景悔不肯割地世宗亦以暑雨班师留李重进张永德等分攻庐寿周兵所得扬泰诸州皆不能守景兵复振重进与永德两军相疑有隙永德上书言重进反世宗不听景知二将之相疑也乃以蜡丸书遗重进劝其反初晟之奉使也语崇质曰吾行必不免然吾终不负永陵一抔土也永陵者&#墓也及崇质还而晟与钟谟俱至京师馆于都亭驿待之甚厚每朝会入合使班东省官后召见必饮以醇酒已而周兵数败尽失所得诸州世宗忧之召晟问江南事晟不对世宗怒未有以发会重进以景蜡丸书来上多斥周过恶以为言由是发怒曰晟来使我言景畏吾神武愿得北面称臣保无二心安得此指斥之言乎亟召侍卫军虞候韩通收晟下狱及其从者二百余人皆杀之晟临死世宗犹遣近臣问之晟终不对神色怡然正其衣冠南望而拜曰臣惟以死报国尔乃就刑晟既死钟谟亦贬耀州司马其后世宗怒解怜晟忠悔杀之召拜钟谟卫尉少卿景已割江北遂遣谟还而景闻晟死亦赠鲁国公　　卢珖
按十国春秋珖世为闽人王氏建国避地尤溪保大四年置剑州于延平津以陈诲为刺史又取尤溪隶剑州以珖为守将及李仁达乱闽使其将陈匡弼袭尤溪珖拒之于东郊水亭战甚力邑人奔窜珖兵败乃曰吾受人邑为之守邑不守何用生大呼而前为匡弼将刘掉刀所杀邑人相与葬珖于杉岭珖五子四子从战俱殁季子幼弃艹中邻媪访其母送归金陵元宗下诏褒恤授季子总管复其家　　许光大
按十国春秋光大保大时为沿海都巡检居宁德县砚江江寇至光大持短兵接战遂殁于陈江水如血者三日尸随潮归乡人立庙祀之　　周弘祚
按十国春秋弘祚吴德胜节度使本之少子也保大时累官舒州刺史周师大举南侵陷舒州是时泰蕲光诸州文武相继奔降弘祚独慷慨不屈赴水死时人比之嵇绍死晋云　　张彦卿　郑昭业
按十国春秋彦卿不知何郡县人保大末为楚州防御使周世宗南侵师锐甚旬日间连破海泰二州及静海军元宗下令命焚东都官寺民庐徙其民渡江周世宗亲御旗鼓攻楚州自城以外皆已下发州民浚老鹳河遣齐云战舰数百自淮入江势如振霆烈焰彦卿独不为动及梯冲临城凿城为窟室实薪而焚之城皆摧圮遂陷彦卿犹列阵城内誓死奋击谓之巷斗日暮转至州廨长短兵皆尽彦卿取绳&#搏战与兵马都监郑昭业等千余人无一生降者周兵丧伤亦甚众周世宗怒尽屠城中诸民焚其室庐然得彦卿子光佑不杀也元宗嘉彦卿忠诏赠侍中　　李延邹按十国春秋延邹鄱阳人元宗时官濠州录事参军周师攻城急团练使郭廷谓谋送款令延邹草降表延邹责以忠孝不为具草廷谓愧其言然业已降必欲得表以兵胁之延邹投笔诟曰大丈夫死耳终不负国为叛臣作降表遂遇害元宗闻之悼惜召见其子命以官　　赵崇溥
按十国春秋崇溥史失其世系广政中为威武军都监时周将王景等连营围凤州而韩通复分兵城固镇以绝西川援兵未几城陷节度使王环既被执而崇溥及将士五千尽为周兵所掳崇溥坚不肯降饿数日而死　　韩通
按宋史太祖本纪恭帝即位改归德军节度检校太尉显德七年春北汉结契丹入寇命出师御之次陈桥驿军中知星者苗训引门吏楚昭辅视日下复有一日黑光摩荡者久之夜五鼓军士集驿门宣言策点检为天子或止之众不听迟明逼寝所太宗入白太祖起诸校露刃列于庭曰诸军无主愿策太尉为天子未及对有以黄衣加太祖身众皆罗拜呼万岁即掖太祖乘马太祖揽辔谓诸将曰我有号令尔能从乎皆下马曰惟命太祖曰太后主上吾皆北面事之汝辈不得惊犯大臣皆我比肩不得侵凌朝廷府库士庶之家不得侵掠用令有重赏违即孥戮汝诸将皆载拜肃队以入副都指挥使韩通谋御之王彦升遽杀通于其第建隆元年正月戊申赠韩通中书令命以礼收葬　　陆光图　暨彦赟
按十国春秋光图四会人生长华胄读书知大义历仕至合门副使后主时文武百官多入知内侍省光图独坚求外郡后主恶其意遂出为郴州刺史至郴周恤穷民招辑兵士民皆呼为陆父宋师临境光图遣兵栅骑田岭会雨涨黄溪溢宋将潘美顺流破栅光图同暨彦赟力战败绩被执抗骂不屈俱遇害其子孙多居端州　　李景威
按十国春秋景威荆州长阳人也仕贞懿王擢水手都指挥使继冲代保勖节镇景威时为帐下亲校会湖南张文表之乱周保权求救于宋宋命慕容延钊等往讨复诏江陵发水军赴潭州继冲遣景威将兵三千人以待未几宋师假道荆南声言兵过城外景威曰兵尚权谲城外之约其可信乎以臣观之直欲乘衅伐我耳方今精兵数万训练甚备莫若严兵整旅以御之臣虽不才愿尽以相付少监孙光宪固谓不可景威出而叹曰吾言不用大事去矣何用生为因扼吭而死宋太祖闻之曰忠臣也命王仁赡厚恤其家　　高彦俦
按十国春秋彦俦太原人父晖宣威军使彦俦从高祖来蜀累历军校为昭武军监押后主嗣位迁邛州刺史改马步军使会汉兵入大散关陷安都寨彦俦以所部先进汉人烧寨毁关避去彦俦尽锐追之复其寨而还未几彦俦领赵州刺史俄为奉銮肃卫都指挥副使改右骁锐马军都指挥使加匡圣马军都指挥使真拜武定军节度使周显德初王景向训攻凤州后主令彦俦出兵解围未至闻败军于唐仓因溃归观察判官赵玭闭关不纳以城归周彦俦遁归成都后主不之罪以为右奉銮肃卫都指挥使改功德使广政二十二年出授宁江军都巡检制置招讨使加宣徽北院事昭武军节度使及宋师至夔州彦俦谓副使赵崇济监军武守谦曰北军远来宜坚壁待之为上策守谦不从独领部下兵出战宋将刘光义曹彬顿兵白帝庙西遣骑将张廷翰等引兵与守谦战猪头铺守谦败走廷翰等乘胜登城光义率大军继至彦俦以所部将出拒战宋师已乘城而入彦俦惶骇失次不知计所出判官罗济劝令单骑归成都彦俦曰我昔已失天水今复不能守夔州纵人主不忍杀我亦何面目见蜀人哉济又劝其降彦俦曰老幼百口在成都若一身偷生举族何负吾今日止有死耳即解符印授济具衣冠望西北再拜登楼纵火自焚死后数日光义得其骨灰烬中以礼葬之　　李重进按济南府志重进乐陵人周太祖甥生于太原世宗朝为节度使加平章事恭帝即位镇淮南宋太祖受禅举兵不附赴火而死　　李筠
按十国春秋筠太原人善骑射初隶后唐秦王从荣麾下从荣难作筠骑从至天津桥射杀十数人已而弃马遁去清泰初应募为内殿直迁控鹤指挥使开运末契丹灭晋其将赵延寿闻筠勇悍召置帐下及延寿被执契丹将耶律解里者尚统二千骑留镇州筠与诸将谋伺间击之控鹤左厢都校白再荣持两端匿室中不时应筠拔佩刀破幕引臂逼再荣行杀伤相当解里遂城去高祖立于晋阳再荣以镇州送款授再荣留后而以筠为博州刺史郭威镇大名表筠先锋指挥使又为北面缘边巡检洎起兵入汴筠与郭崇威从战败慕容彦超于留子陂有功威革汉阼是为周太祖太祖论开国功迁筠昭义军节度使检校太傅同平章事居数年周累与世祖构兵筠以奇兵击败契丹之援晋阳者加兼侍中周恭帝立进太尉宋太祖受禅遣使加兼中书令谕以入朝筠即欲拒命左右为陈历数推迁之理不得已下拜及廷使者升阶置酒张乐遽索周太祖画像悬壁涕泣迸至宾佐殊惶骇告宋使曰令公被酒失其常性幸勿为讶未几遣牙将刘继冲等称臣于睿宗睿宗以蜡书约与伐宋筠虽外阳附宋而内实欲得甘心以报周也是时筠子守节为宋皇城使泣谏不听宋太祖又遣之谕旨曰归语汝父我未为天子时任自为之既为天子独不能臣我邪筠谋愈益急遂起兵从事闾丘仲卿献策曰大梁兵甲精锐难与争锋我孤军举事其势甚危倚援河东终未得力不如西下太行直抵怀孟塞虎牢据洛邑东向争天下计之上也筠曰吾周朝宿将与世宗义同昆弟禁卫皆旧人必倒戈归我况有儋珪枪拨汗马何忧天下哉儋珪筠爱将有勇力善用枪拨汗筠骏马日驰七百里故筠夸焉顷之使人杀泽州刺史张福据其城睿宗乃率兵来援筠以臣礼上谒于太平驿时睿宗兵卫寡弱筠内甚悔而事已不可中止睿宗乃封筠西平王召与语筠自陈受郭氏大恩敢爱死不寤周与汉为世雠也睿宗默然由是心疑之命宣徽使卢赞监其军筠益怏怏不自得留子守节守上党而自引众南向宋太祖遣石守信等讨之敕曰勿纵筠下太行急进师扼其隘破之必矣太祖遂亲征山路多石不可行太祖先于马上负数石群臣六军皆负之即日平为大道与守信等会破筠众于泽州南杀监军赞筠走还保泽州太祖亲督战拔其城筠赴火死时天会四年六月也筠性虽暴事母甚孝每怒将杀人母屏风后呼筠筠趋至母曰闻将杀人可免乎为吾曹增福尔遽舍之筠有爱妾刘氏欲俱死筠以其有娠麾令去　　江礼
按十国春秋礼清流人也周氏时任潭州判官干德元年宋师入湖南将吏多劝保权迎降礼独率乡兵二千人拒慕容延钊于湘阴力战而死清流人义之立祠以祀　　陈乔
按十国春秋乔字子乔庐陵玉笥人父浚仕吴官翰林学士烈祖代吴进兵部尚书乔幼敏悟文辞清丽事亲以孝闻浚殁收恤族党均财给之亲疏靡间以荫授太常奉礼郎烈祖颇器重之迁屯田员外郎转中书舍人保大末淮南兵兴元宗忧蹙不知所为陈觉李征古请以宋齐丘摄政元宗乃召乔草诏如觉征古所请乔请对排宫门人见泣曰社稷之重焉可假人今陛下署此则百官朝请皆归齐丘尺地一民俱非己有陛下纵脱屣万乘独不念中兴大业之艰难乎臣见淖齿李兑复作而让皇幽囚于丹阳是陛下所亲见者一旦垂涕求为田舍翁不可得矣元宗愕然曰微卿几落贼人彀中引乔入见后及诸子曰此忠臣也他日国家急难汝母子可托之我死无恨矣及齐丘暨党与皆死乔与齐丘素善独得不坐建隆二年元宗迁南都留辅太子监国后主嗣位历吏部侍郎翰林学士承旨枢密副使遂以门下侍郎兼枢密使贬制度改右内史侍郎兼光政院使辅政乔风度淹雅小心守法时誉归之宋太祖遣使征后主入朝后主且发矣以乔为介乔曰陛下与臣同受先帝顾命委以宗社大计今往必见留则国非己有悔将何及即死实腼彦于先帝臣请独任稽缓之责以拒宋命后主由是连年不朝皆乔为之主也已而宋师围金陵太祖又遣进奉使江国公从镒谕旨欲后主自归且命曹彬缓攻以俟之乔坚持不可刘澄以润州降后主方惶惑欲置其家不问乔愤切曰人臣受重寄开门延敌此岂可容悉取其父母妻子斩之常语后主势虽迫蹙臣节故不可隳也及城垂陷后主亲为降款属乔与清源郡公仲诣曹彬乔遽归府以款投承溜间略无降意后主趣之急乔入见曰自古无不亡之国降亦无由得全徒取辱耳臣请背城一战而死意欲与后主同殉国而口不忍言后主握乔手涕泣不能从乔曰如此则不如诛臣归臣以逆命之罪后主又不从乃掣手而去至政事堂召二亲吏解所服金带与之曰善藏吾骨遂自缢二吏撤榻瘗之乔为人孝弟廉介家无余财先丧其妻后主为娶国戚乔曰臣家素贫不能具六礼后主敕官帑贷之俾就昏成礼焉金陵平家人谋收葬求尸不得或见一丈夫衣黄半臂举手障而及得瘗所发视如所见咸以为乔魄不泯云　　张雄
按十国春秋雄淮人也周侵淮南民自相结为部伍以拒周师谓之义军而雄所将最有功元宗命为义军首领及割地徙之江南历袁汀二州刺史后主嗣位进为统军使仍守二州宋师入江南金陵危急雄谓诸子曰吾必死国难尔辈不从吾死非忠孝也诸子泣受命雄乃纠兵东下以救之至溧阳猝遇宋师遂与田钦祚战失利与其子力战俱死不同行者亦死于他陈父子八人无生存者国人哀之　　锺蒨
按十国春秋蒨字德林起家藩府从事累登台郎迁集贤殿学士保大九年为东都少尹交泰时齐王景达都督抚州朝廷慎选僚佐除观察判官检校屯田郎中后主时官勤政殿学士宋师入金陵蒨朝服坐于家兵及门举族死之　　呙彦
按十国春秋彦失其世系后主时官池州刺史已而入为将军金陵陷百官多送款迎降彦独与马承信承俊帅壮士数百巷战力屈而死　　廖澄
按十国春秋澄顺昌人少负忠义举梁开平二年进士邅迍不显烈祖时南奔累官至大理评事宋曹彬围金陵急校书郎林特劝澄同降澄曰吾久仕唐君臣之义不可废也乃豫以身后事遣苍头归报城陷遂从容更衣仰药死　　胡则　宋德明
按十国春秋则保大末为军校后主立进为诸军使未几官江州指挥使金陵陷曹彬迫后主以手书命郡县悉降书至江州刺史谢彦宾集将佐视之谋纳款则愤形于色亟出谓其下曰吾属世受李氏恩安可负之且都城久受围此书真伪不可辨刺史不忠欲污吾州尔辈能从我死忠义乎众皆曰善乃率同列宋德明等大哗入攻彦宾执而杀之众推则为刺史号令肃然则常从刘仁赡为寿州裨将尽得其城守方略于是日夜阅丁壮勒部伍为坚壁死守计宋太祖命南面行营招安巡检使曹翰攻之城带江负山楼橹高险不可破屡遣使谕降则誓死不从翰军死伤者无算诏书切责督战会则疾革不能起城始陷众犹巷斗雪涕奋击不少退则僵卧&#上翰执之数其违命之罪对曰犬吠非其主尔何怪也即舁至木驴上将磔之俄死腰斩其尸以徇杀宋德明而堕其城七尺使后不可守时宋右补阙张霁被命知江州与翰偕行既入城翰军士掠民家民诉于霁霁按法诛军士翰因发怒屠城死者数万人取尸投江流及井坎皆满因奏霁擅杀罪徙霁知饶州初宋太祖以则尽忠所事闻江州垂破遣使持诏谕翰尽赦拒命之人使者至适大风断渡比至已无&#类矣　　辽　　阿果达　酌古　高清明　海里
按续文献通考阿果达为遥辇帐详稳酌古为客省使高清明为勃海详稳海里为天云军详稳圣宗开泰中同萧排押等与押丽战于茶陀二河辽兵失利阿果达等皆死之　　韩绍勋
按辽史韩延徽传延徽孙绍勋仕至东京户部使会大延琳叛被执辞不屈贼以锯解之愤骂至死　　匹敌按辽史萧排押传排押弟恒德恒德子匹敌字苏隐一名昌裔生未月父母俱死育于禁掖既长尚秦晋王公主拜驸马都尉为殿前副点检统和八年改北面林牙太平四年迁殿前都点检出为国舅详稳九年渤海大延琳叛劫掠邻部与南京留守萧孝穆往讨孝穆欲全城降乃筑重城围之数月城中人阴来纳款遂擒延琳东京平以功封兰陵郡王十一年圣宗不豫先是钦哀与仁德皇后有隙以匹敌尝为后所爱忌之时护卫冯家奴上变诬弟浞卜与匹敌谋逆以皇后摄政徐议当立者公主窃闻其谋谓匹敌曰尔将无罪被戮与其死何若奔女直国以全其生匹敌曰朝廷讵肯以飞语害忠良宁死弗适他国及钦哀摄政杀之　　萧岩寿
按辽史本传岩寿乙室部人性刚直尚气仕重熙末道宗即位皇太后屡称其贤由是进用上出猎较岩寿典其事未尝高下于心帝益重之历文班太保同知枢密院事咸雍四年从耶律仁先伐阻卜破之有诏留屯亡归者众由是镌两官十年讨敌烈部有功为其部节度使大康元年同知南院宣徽使事迁北面林牙密奏乙辛以皇太子知国政心不自安与张孝杰数相过从恐有阴谋动摇太子上悟出乙辛为上京留守会乙辛生日上遣近臣耶律白斯本赐物为寿乙辛因私嘱白上臣见奸人在朝陛下孤危身虽在外窃用寒心白斯本还以闻上遣人赐乙辛车谕曰无虑弗用行将召矣由是反疑岩寿出为顺义军节度使乙辛复入为枢密使流岩寿于乌隗路终身拘作岩寿虽窜逐恒以社稷为忧时人为之语曰以狼牧羊何能久长三年乙辛诬岩寿与谋废立事执还杀之年四十九干统间赠同中书门下平章事绘像宜福殿岩寿廉直面折廷诤多与乙辛忤故及于难　　耶律撒剌
按辽史本传撒剌字董隐南院大王磨鲁古之孙性忠直沉厚清宁初累迁西南面招讨使以治称咸雍九年改北院大王未几为契丹行宫都部署大康二年耶律乙辛为中京留守诏百官廷议欲复召之群臣无敢正言撒剌独奏曰萧岩寿言乙辛有罪不可为枢臣故陛下出之今复召恐天下生疑进谏者三不纳左右为之震悚乙辛复为枢密使见撒剌让曰与君无憾何独异议撒剌曰此社稷计何憾之有乙辛诬撒剌与速撒同谋废立诏按无迹出为始平军节度使及萧讹都斡诬首竟遣使杀之干统间追封漆水郡王绘像宜福殿仍追赠三子官爵　　萧忽古
按辽史本传忽古字阿斯怜性忠直趫捷有力甫冠补禁军咸雍初从招讨使耶律赵三讨番部之违命者及请降来介有能跃驼峰而上者以儇捷相诧赵三问左右谁能此忽古被重铠而出手不及峰一跃而上使者大骇赵三以女妻之帝闻召为护卫时北院枢密使耶律乙辛以狡佞得幸肆行凶暴忽古伏于桥下伺其过欲杀之俄以暴雨坏桥不果后又欲杀于猎所为亲友所阻大康三年复欲杀乙辛及萧得里特等乙辛知而械系之考劾不服流于边及太子废徙于上京召忽古至杀之干统初追赠龙虎卫上将军　　萧速撒
按辽史本传速撒字秃鲁堇突吕不部人性沉毅重熙间累迁右护卫太保蒲奴里叛从耶律义先往讨执首乱陶得里以归清宁中历北面林牙彰国军节度使入为北院枢密副使咸雍十年经略西南边撤宋堡障戍以皮室军上嘉之大康二年知北院枢密使耶律乙辛权宠方盛附丽者多至通显速撒未尝造门乙辛衔之诬构速撒首谋废立按之无验出为上京留守乙辛复令萧讹都斡以前事诬告上怒不复加讯遣使杀之时方盛暑尸诸原野容色不变乌鹊不敢近干统间追封兰陵郡王绘像宜福殿　　耶律挞不也按辽史本传挞不也字撒班系出季父房父高家仕至林牙重熙间破夏人于金肃军有功优加赏赉挞不也清宁中补牌印郎君累迁永兴宫使九年平重元之乱以功知点检司事赐平乱功臣为怀德军节度使咸雍五年迁遥辈&#大康三年授北院宣徽使耶律乙辛谋害太子挞不也知其奸欲杀乙辛及萧特里得萧十三等乙辛知之令其党诬构挞不也与废立事杀之干统间追封漆水郡王绘像宜福殿　　挞不野按续文献通考挞不野为北路招讨使道宗大安九年西北夷磨古斯伪降既而乘虚来袭挞不野死之　　移敌蹇按辽史萧兀纳传天庆元年金兵来侵战于宁江州其孙移敌蹇死之　　和尚
弟
道温

按金史宗望传辽帝之奔阴山也辽节度使和尚与林牙马哥男慎思俱被擒都统杲使阿邻护送得里底和尚雅里斯等入京师得里底道亡太祖诛阿邻和尚弟道温为兴中尹太祖使谩都本以兵千人与和尚往招之和尚欲亡去不克至兴中城下以矢系书射城中教道温毋降事泄谩都本责之曰汝何反覆如此对曰以忠报国何反复之有虽死不恨乃杀之既而宗望军遇辽都统孛迭等道温在其中相与隔水而语宗望承制招之孛迭唯诺无降意宗望谓道温曰汝兄和尚因战而获未尝加罪后以叛诛能无痛悼道温曰吾兄辱于见获荣于死国宗望顾马和尚曰能为我取此乎对曰能遂以所部渡水击败其众直趋道温射中其臂获而杀之　　耶律丑哥
按元史耶律忒末传忒末父丑哥仕辽为都统辽亡不屈节夫妇俱死焉金主悯其忠义授忒末都统　忠烈部名臣列传十七
　　宋一
　　张业
按山西通志业云应行军都部署拔四州辽人复寰州业力战重伤为辽所获三日不食而死　　龚慎仪
按福建通志慎仪字世则邵武人开宝初奉太祖命往招刘鋹被执归除驾部郎中歙州刺史宜春贼卢绛陷歙且趋闽欲引慎仪为谋主慎仪厉声曰吾已受宋真命虽一日失援肯从贼反耶遂举家遇害　　秦传序子
奭

按宋史忠义传传序江宁人淳化五年充夔峡巡检使李顺之乱贼众奄至傅夔州城下传序督士卒昼夜拒战婴城既久危蹙日甚长吏皆奔窜投贼传序谓士卒曰吾为监军尽死节以守城吾之职也安可苟免乎城中乏食传序出囊&#服玩尽市酒肉以犒士卒慰勉之众皆感泣力战传序度力不能拒乃为蜡书遣人间道上言臣尽死力誓不降贼城坏传序赴火死传序家寄荆湖间子奭溯峡求父尸溺死人以为父死于忠子死于孝奏至太宗嗟恻久之录传序次子煦为殿直以钱十万赐其家煦卒复以煦弟昉为三班奉职　　康保裔
按宋史忠义传保裔河南洛阳人祖志忠后唐长兴中讨王都战殁父再遇为龙捷指挥使从太祖征李筠又死于兵保裔在周屡立战功为东班押班及再遇阵殁诏以保裔代父职从石守信破泽州明年攻河东之广阳获千余人开宝中又从诸将破契丹于石岭关累迁日骑都虞候转龙卫指挥使领登州刺史端拱初授淄州团练使徙定州天雄军驻泊部署寻知代州移深州又徙高阳关副都部署就加侍卫马军都虞候领凉州观察使真宗即位召还以其母老勤养赐以上尊酒茶米俄领彰国军节度出为并代都部署徙知天雄军并代列状请留诏褒之复为高阳关都部署契丹兵大入诸将与战于河间保裔选精锐赴之会暮约诘朝合战迟明契丹围之数重左右劝易甲驰突以出保裔曰临难无苟免遂决战二日杀伤甚众蹴践尘深二尺兵尽矢绝援不至遂殁焉时车驾驻大名闻之震悼废朝二日赠侍中以其子继英为六宅使顺州刺史继彬为洛苑使继明为内园副使幼子继宗为西头供奉官孙惟一为将作监主簿继英等奉告命谢曰臣父不能决胜而死陛下不以罪其孥幸矣臣等顾蒙非常之恩因悲涕伏地不能起上恻然曰尔父死王事赠赏之典所宜加厚顾谓左右曰保裔父祖死疆场身复战殁世有忠节深可嘉也保裔有母年八十四遣使劳问赐白金五十两封为陈国太夫人其妻已亡亦追封河东郡夫人保裔谨厚好礼喜宾客善骑射弋飞走无不中尝握矢三十引满以射筈镝相连而坠人服其妙屡经战阵身被七十创贷公钱数十万劳军殁后亲吏鬻器玩以偿上知之乃复厚赐焉继英仕至左卫大将军贵州团练使严于驭军厚于抚宗族其卒也家无余财方保裔及契丹血战而援兵不至惟张凝以高阳关路钤辖领先锋李重贵以高阳关行营副都部署率众策应遇契丹兵交战保裔为敌所覆重贵与凝赴援腹背受敌自申至寅力战敌乃退当时诸将多失部分独重贵凝全军还屯凝议上将士功状重贵喟然曰大将陷殁而吾曹计功何面目也上闻而嘉之重贵仕至知郑州领播州防御使改左羽林军大将军致仕凝加殿前都虞候卒赠彰德军节度使　　裴济
按宋史本传济字仲溥绛州闻喜人唐相耀卿八世孙后徙家河中济少事晋邸同辈有忮悍者济屡纠其过失被谮出补太康镇将未几谮济者坐法太宗知济可任会即位补殿直为天威军兵马监押及平太原征幽蓟济迎谒陪扈令监军易州契丹攻城不能下以劳迁西头供奉官太平兴国末江表盗起命为巡检迁崇仪副使召还迁崇仪使监戍兵于威卤军涂次镇州夜有贼骑扣城门大呼曰官军至矣州将然之促守吏开关济遽止之曰此必妄也及旦果有敌兵遁去太宗嘉之迁西上合门使定州都监就加行营钤辖寻知定州契丹三万骑来攻济逆击于徐河斩数千级获牛马铠仗甚众淳化初与周莹同判四方馆未几为镇州行营钤辖又与李继隆击贼于唐河济短兵陷阵贼大败走优诏褒美初继隆以济性刚不悦之及是役抚济恨相知之晚改四方馆使复知定州徙天雄军钤辖迁客省使复知定州至道二年改内客省使知镇州立春日出土牛以祭酌奠始毕有卒挟牛去济察其举止知欲为变亟命擒之果有窃发者数十人已劫间矣悉搜捕腰斩之军民肃然济在镇定凡十五年威绩甚着召还知天雄军咸平初李继迁叛以济领顺州团练使知灵州兼都部署至州二年谋缉八镇兴屯田之利民甚赖之其年清远军陷夏人大集断饷道孤军绝援济刺指血染奏求救甚急兵不至城陷死之上闻嗟悼特赠镇江军节度三子并优进秩济在诸使中甚有声望及没夏人皆惜之景德中济妻永泰郡君景氏卒特诏追封平阳郡夫人诸子给奉终丧子德谷虞部郎中德基至如京使德丰殿中丞　　梁仲保
按广西通志仲保宾州人勇鸷过人以三班奉职充本州团练宝元中知州吴元球以仲保豫平安化蛮之劳复请增给奖之侬智高引众向宾仲保迎战相持数日贼众益集仲保势孤竟死战所智高因陷宾城州人伤之立庙以祀　　任福
按河间府志福字佑之开封人咸平中为莫州刺史仁宗时累官侍卫马军都虞候康定二年与元昊战好水川身被十余矢有小校刘进者劝福自免福曰吾为大将兵败以死报国尔挥铁简挺身决斗枪中左颊绝其喉而死奏至帝震悼之赠武胜军节度使兼侍中　　葛怀敏
按河间府志怀敏霸之子以荫授西头供奉官累官知隰莫保三州太平兴国五年徙知沧州进泾原路兼招讨经略安抚庆历二年元昊寇镇戎军堕败遂与诸将皆遇害奏至帝嗟悼久之赠镇戎军节度使兼太尉谥忠隐　　耿傅
祖
昭化

按宋史任福传傅字公弼河南人祖昭化为蜀州司户参军盗据城欲胁以官昭化大骂至断手足不屈而死傅少喜侠尚气初以父荫为三班奉职换伊阳县尉历明州司理参军迁将作监丞知永宁县河南守宋绶荐其材迁通判仪州徙庆州时议进兵西讨以傅督一道粮馈会元昊入寇参任福行营军事遇敌姚家川诸将失利敌骑益至武英劝傅避去傅不答英叹曰英当死君文吏无军责奈何与英俱死朱观亦谓傅少避贼锋而傅愈前指顾自若被数创乃死始傅与观营笼落川夜作书遗福以其戒小胜前与敌大军遇深以持重戒之自写题观名以致福军中傅死后韩琦得其书于随军孔目官彭忠奏上之诏赠傅右谏议大夫官其子瑗为太常寺太祝璩为太常寺奉礼郎璋为将作监主簿珪试秘书省校书郎琬同学究出身　　马遂
按宋史忠义传遂开封人初隶龙卫军补散直改三班奉职为北京指使闻王则叛中夜叱&#晨起诣留守贾昌朝请击贼昌朝因使持榜入贝州招降则盛服见之遂谕以祸福辄不答遂将杀则而无兵仗自随时张得一在侧欲其助己目得一得一不动遂奋起投杯抵则扼其喉欧之流血而左右卒无助之者贼党攒刃聚噪至断一臂犹詈则曰妖贼恨不斩汝万段贼缚遂厅事前支解之则仓猝被欧骇伤病数日乃起事闻仁宗叹息久之赠宫苑使封其妻为旌忠县君赐冠帔官其子五人后得杀遂者骁捷卒石庆使其子剖心而祭之　　董元亨
按宋史忠义传元亨深州束鹿人累官至国子博士通判贝州王则据城叛是日冬至元亨方与州将张得一朝谒天庆观夜漏未尽变起仓猝众莫知所为元亨促马驰还坐厅事贼党十余人擐甲露刃排闼而入左右皆奔溃贼胁元亨曰大王遣我来索军资库钥元亨据案叱之曰大王谁也妖贼乃敢弄兵乎我有死耳钥不可得也贼将郝用继来索愈急曰库帑今日大王所有也可不上钥乎元亨厉声张目骂贼用遂杀之贼争入钥而去事闻仁宗曰守法之臣也赠太常少卿录其子孙三人贼平获郝用斩以祭元亨　　曹觐
按宋史忠义传觐字仲宾曹修礼子也叔修古卒无子天章阁待制杜杞为言于朝授觐建州司户参军为修古后皇佑中以太子中舍知封州侬智高叛攻陷邕管趋广州行至封州州人未尝知兵士卒纔百人不任战斗又无城隍以守或劝觐遁去觐正色叱之曰吾守臣也有死而已敢言避贼者斩麾都监陈晔引兵迎击贼封川令率乡丁弓手继进贼众数百倍晔兵败走乡丁亦溃觐率从卒决战不胜被执贼戒勿杀捽使拜且诱之曰从我得美官付汝兵柄以女妻汝觐不肯拜且詈曰人臣惟北面拜天子我岂从尔苟生邪速杀我幸矣贼犹惜不杀徙置舟中觐不食者两日探怀中印章授其从卒曰我且死若求间道以此上官贼知其无降意害之至死诟贼声不绝投尸江中时年三十五事闻赠太常少卿录其子四人妻刘避贼死于林峒追封彭城郡君加赐冠帔又赠修古尚书工部侍郎封修古妻陈颍川郡君当智高之反乘岭南无备县吏往往望风窜匿故贼所向辄下独觐与孔宗旦赵师旦能以死守后田瑜安抚广东乃为觐立庙封州　　张忠
按开封府志忠开封人以材武称累官英州团练使侬智高围广州忠不介冑而前会先锋遇贼奔忠手拉贼帅二人马陷泥遂中标枪死焉　　宋士尧
按广西通志士尧马平人皇佑中侬智高寇邕州士尧率兵往救邕与智高战不胜少休再战为所败被贼斩首士尧尸不堕驰马还营贼望见传以为异不敢逼后赠屯卫大将军　　潘盎
按广西通志盎苍梧人儒衣持翣言动不群或谓其有先知侬智高至苍梧索盎至问之曰君视吾形貌有异哉盎曰相止贼耳何异也又问曰梧城何日可下曰虽经岁亦不下复问吾欲奄有岭海长王南表何如曰殄灭不久何王之有智高大怒遂害之盎不为改容　　赵师旦　马贵
按宋史忠义传师旦字潜叔枢密副使稹之从子美容仪身长六尺少年颇涉书史尤刻意刑名之学用稹荫试将作监主簿累迁宁海军节度推官知江山县断治出己吏不能得民一钱弃物道上人无敢取以荐者改大理寺丞知彭城县迁太子右赞善大夫移知康州侬智高破邕州顺流东下师旦使人觇贼还报曰诸州守皆弃城走矣师旦叱曰汝亦欲吾走耶乃大索得谍者三人斩以徇而贼已薄城下师旦止有兵三百开门迎战杀数十人会暮贼稍却师旦语其妻取州印佩之使负其子以匿曰明日贼必大至吾知不敌然不可以去尔留死无益也遂与监押马贵部士卒固守州城召贵食贵不能食师旦独饱如平时至夜贵卧不安席师旦即卧内大鼾迟明贼攻城愈急左右请少避师旦曰战死与戮死何如众皆曰愿为国家死至城破无一人逃者矢尽与贵俱还据堂而坐智高麾兵鼓噪争入胁师旦师旦大骂曰饿獠朝廷负若何事乃敢反邪天子发一校兵汝无遗类矣智高怒并贵害之贼既去州人为立庙事平赠光禄少卿赠其母王长安县太君冠帔禄其子弟并从子三人师旦遇害时年四十二柩过江山江山之人迎师旦丧哭祭于路络绎数百里不绝　　王从政按宋史赵师旦传师旦同时有王从政者以东头供奉官合门祗候与侬智高战于太平场被执骂贼不已至以沸汤沃之终不屈而死赠信州刺史录其孙二人　　孔宗旦
按宋史忠义传宗旦鲁人为邕州司户参军侬智高未反时州有白气出庭中江水溢宗旦以为兵象度智高必反以书告知州陈珙珙不听后智高破横州即载其亲往桂州曰吾有官守不得去无为俱死也既而州破被执贼欲任以事宗旦叱贼且大骂遂被害始宗旦官京东与李师道徐程尚同等四人为监司耳目号为四瞠人多恶之其后立节如此知袁州祖无择以其事闻赠太子中允　　徐噩
按广西通志噩字伯殊以读书有奇略知名州里举于乡摄宜州讨欧希范有功授白州长史与侬智高力战于金城驿而死事闻赠大理寺丞　　郭恩
按开封府志恩开封人累官秦陇路兵马钤辖嘉佑中夏人入寇卧牛峰恩与力战被执不屈自杀赠同州观察使　　武英
按山西通志英字汉杰太原人为忻代巡检从任福破白波城迁泾原行营都监夏人入寇与福合诸将战张家堡斩首数百级敌弃羊马伪遁诸将皆趋利争进英以为前必有伏众不听已而伏发福等皆殁英犹力战自辰至申矢尽遇害赠邢州观察使　　苏缄子子明　子正
</div>
    <div class="pagination">
<a href="官常典忠烈部_page7.html">上一页</a><span>...</span><a href="官常典忠烈部_page3.html">3</a><a href="官常典忠烈部_page4.html">4</a><a href="官常典忠烈部_page5.html">5</a><a href="官常典忠烈部_page6.html">6</a><a href="官常典忠烈部_page7.html">7</a><span class="current-page">8</span><a href="官常典忠烈部_page9.html">9</a><a href="官常典忠烈部_page10.html">10</a><a href="官常典忠烈部_page11.html">11</a><a href="官常典忠烈部_page12.html">12</a><a href="官常典忠烈部_page13.html">13</a><span>...</span><a href="官常典忠烈部_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
