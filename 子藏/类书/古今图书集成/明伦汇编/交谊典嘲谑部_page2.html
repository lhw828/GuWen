<!DOCTYPE html>
<html>
<head>
    <meta charset="UTF-8">
    <title>交谊典嘲谑部 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>交谊典嘲谑部 - 第 2 页/共 4 页</h1>
    <div class="content">米
泥
去儒
如
何
得不饥侍御崔献可笑之思止以闻则天怒谓献可曰我知思止不识字我已用之卿何笑也献可具以鸡猪之事对则天亦大笑释献可则天朝诸蕃客上封事多获官赏有为右台御史者则天尝问张元一曰近日在外有何可笑事元一对曰朱前宜着绿绿仁杰着朱阎知微骑马马吉甫骑驴将名作姓李千里将姓作名吴杨吾左台胡御史右台御史胡元礼也蕃人为御史者寻授别敕则天初革命恐群心未附乃令人自举供奉官正员之外置里行拾遗补阙御史等至有车载斗量之咏有御史台令史将入台值里行数人聚立门内令史下驴驱入其间里行大怒将加杖罚令史曰今日过实在驴乞数之然后受罚里行许之乃数驴曰汝技艺可知精神极钝何物驴畜敢于御史里行诸里行羞赧而止朝野佥载秋官侍郎狄仁杰嘲秋官侍郎卢献曰足下配马乃作驴献曰中劈明公乃成二犬杰曰狄字犬旁火也献曰犬边有火乃是煮熟狗群居解颐秘书监贺知章有高名告老归吴中明皇嘉重之每事优异将行泣涕上问何所欲曰臣有男未有定名幸陛下赐之归乡里之荣上曰为道之要莫如信孚者信也履信思乎顺卿之子必信顺人也宜名之孚再拜而受命焉久而语人曰上何谑我也我是吴人孚乃瓜下为子岂非呼我儿瓜子也云溪友议贺秘监顾著作吴越人也朝英慕其机捷竞嘲之乃谓南金复生中土也每在班行不妄言笑贺知章曰钑镂银盘盛蛤蜊镜湖莼菜乱如丝乡曲近来佳此味遮渠不道是男儿顾况和曰钑镂银盘盛炒虾镜湖莼菜乱如麻汉儿女嫁吴儿妇吴儿尽是汉儿爷大唐新语姚崇为紫微令旧例给舍直次不让宰相崇以年位俱高不依其请令史持直簿诣之崇批其簿曰告直令史遣去又来必欲取人有同司命老人年事终不拟当给舍见之欢笑不复逼也后遂停宰相值宿元宗初即位邵景萧嵩韦铿并以殿中升殿行事既而景嵩俱加朝散铿独不沾景嵩二人多须对立于庭铿嘲之曰一双胡子着绯袍一个须多一鼻高相对厅前搽早立自言身品世间毛举朝以为欢笑后睿宗御承天门百僚备列铿忽风眩而倒铿既肥短景意酬其前嘲乃咏之曰飘风忽起团□回倒地还如着脚捶昨夜殿上空行事直为元非五品才时人无不讽咏本事诗开元中宰相苏味道与张昌龄俱有名暇日相遇互相夸诮昌龄曰某诗所以不及相公者为无银花合故也苏有观灯诗曰火树银花合星桥铁锁开暗尘随马去明月逐人来味道云子诗虽无银花合还有金铜钉昌龄赠张昌宗诗曰昔日浮丘伯今同丁令威遂相与拊掌大笑南楚新闻李泌赋诗讥杨国忠云青青东门柳岁晏心憔悴国忠诉之明皇上曰赋杨者讥卿赋李者为朕可乎开天传信记唐裴宽子谞复为河南尹谞素好诙谐尝有投牒误书纸背谞判云这畔似那畔那畔似这畔我也不辞与你判笑杀门前着靴汉又妇人同投状争猫儿状云若是儿猫儿即是儿猫儿若不是儿猫儿即不是儿猫儿谞大笑判其状曰猫儿不识主傍家搦老鼠两家不须争将来与裴谞遂纳其猫儿争者亦止焉启颜录华原令崔思诲口吃每共表弟杜延业递相戏弄杜尝语崔云延业能遣兄作鸡鸣但有所问兄即须报旁人云他口应须自由何处遣人驱使若不肯作何能遣之杜即云能得既而傍人即共杜私赌杜将一把谷来崔前云此是何物崔云□□旁人大笑因输延业唐路励行初任大理丞亲识并相贺坐定一人云兄今既在要职亲皆为乐谚云一人在朝百人缓带岂非好事答云非直唯遣缓带并须将却头众皆大笑御史台记唐萧諴初拜员外于朝列安闲自若侍御史王旭曰萧子从容省达韩琬应声答曰萧任司录早已免杖岂止今日方省挞耶闻者欢笑因话录元宗问黄幡绰是勿儿得人怜
是勿儿犹
言何儿也
对
曰自家儿得人怜（
时杨贵妃宠极中宫号禄山为子肃宗在春宫常危惧上闻幡绰言俛首久之）上又尝登苑北楼望渭水见一醉人临水卧问左右是何人左右不知将遣使问之幡绰曰是年满令史上问曰汝何以知对曰更一转入流上笑而止上又与诸王会食宁王对御坐歕一口饭直及龙颜上曰宁哥何故错喉幡绰曰此非错喉是歕嚏（幡绰优人假戏谑之言警悟时主解纷救祸之事甚众真滑稽之雄）周愿尝奉使魏州节度使田季安引之连辔路周一驴极肥季安指示愿曰此物大王世充应声答曰总是小窦建德李尚书选性严毅不好戏笑时愿知江西盐铁留后事将至李公戒从事曰周生好谐谑忝僭无礼幸诸贤稍庄以待之及愿至数燕李公寒温外不与之言周亦无由得发一日馔亲宾愿亦预焉李公有故人子弟来投落拓不事李公遍问旧时别墅及家僮有技者图书有名者悉云卖却李责曰郎君未官家贫产业从卖何至卖及书籍古画惆怅久之复问曰有一本虞永兴手写尚书此犹在否其人惭惧不敢言卖云暂将典钱愿忽言曰尚书大屯李公忘却先拒其谈谑之事遂问曰尚书何屯愿曰已遭尧典舜典又被此儿郎典李公兴怒之意大开自此更不拒周一日后洪之属邑民产一子有三首李公览状恶之久不怿愿曰留待长大令试头李纾侍郎好谐谑又服用华鲜尝朝回以同列入坊门有负贩者呵不避李骂云头钱价奴兵辄冲官长负者顾而言曰八钱价措大漫作威风纾乐采异语使仆者诱之至家为设酒馔徐问八钱之义负者答曰只是衣短七耳同列以为破的纾甚惭（下人呼举不正故云
短也）

姚岘有文学而好滑稽遇机即发姚仆射南仲廉察陜郊岘初释艰服候见以宗从之旧延于中堂吊讫未语及他事陜当两京之路宾客谒无时门外忽有投刺者云李过庭仆射曰过庭之名甚新未知谁家子弟客将左右皆称不知又问岘知之否岘初犹俯首嚬□顷之自不可忍敛手言曰恐是李趋儿仆射久方悟而大笑卢尚书弘宣与弟卢衢州简辞同在京一日衢州早出尚书问有何除改答曰无大除改惟皮遐叔蜀中刺史尚书不知皮是遐叔姓谓是宗人低头久之曰吾弭当家没处得卢皮遐来衢州为辩之皆大笑有人说李寰建节晋州表兄武恭性诞妄又称好道及蓄古物遇寰生日无饷遗乃箱擎一故皂袄子与寰云此是李令公收复京师时所服愿尚书功业一似西平寰以书谢后闻知恭生日箱擎一破职脂头饷恭曰知兄深慕高真求得一洪崖先生初得仙时头愿兄得道一如洪崖宾僚无不大笑余尝读谢绰宗拾遗录云江夏王义恭性爱古物常遍就朝士求之侍中何勖已有所送而王征索不已何甚不平尝出行于道遇狗枷败犊鼻乃命左右取之还以箱擎送之笺曰承复须古物今奉李斯狗枷相如犊鼻此颇与寰恭相类耳衢州视事际有妇人姓翁陈牒论田产称阿公阿翁在日下阿翁两字
言其大父也
坐客笑之因征其类余尝目睹者
王屋有梓人女曰阿家京中有阿辅洪州有阿姑蜀中有阿母洛中有阿郎皆因其姓亦堪笑也耕余博览卢杞遇冯盛于涂各一囊杞发盛囊有墨一枚杞大笑盛正色曰天峰煤和针鱼脑入金溪子手中录离骚古本比公日提绫文刺三百为名利奴顾当孰胜已而搜杞囊果是三百刺群居解颐安禄山败史思明继逆至东都遇樱桃熟其子在河北欲寄遗之因作诗寄去诗云樱桃一笼子半赤半已黄一半与怀王一半与周至诗成赞美之皆曰明公此诗大佳若能言一半周至一半怀王即与黄字声势稍稳思明大怒曰我儿岂可居周至之下周至即其傅也杜佑镇淮南进崔叔清诗百篇德宗语使者曰此恶诗焉用进时人呼准敕恶诗世说补卢相迈不食盐醋同列问之足下不食盐醋何堪迈笑曰足下终日食盐醋复又何堪北梦琐言李肇国史补云贞元末有郎官四人自行军司马赐紫而登粉署省中谑之为四君子也有一丞郎马上内逼急诣一空宅径登混轩斯乃大优穆刀绫空屋也优忽至丞郎惭谢之优曰侍郎他日内逼但请先访人闻之莫不绝倒唐裴晋公度风貌不扬自撰真赞云尔身不长尔貌不扬胡为而将胡为而相幕下从事逊以美之且曰明公以内扬为优公笑曰诸贤好信谦也幕僚皆悚而退李洸者渤海人昆仲皆有文章洸因旅次至江村宿于民家见覆斗上安锡佛一躯洸诡词以赞之民曰偶未庆赞为去僧院地远尔洸曰何必须僧只我而已民信之明发随分具斋餐炷香虔诚洸俯仰即称曰锡镴佛子柔□世尊斗上庄严为有十升功德念摩呵般若波罗蜜唐国史补国子司业韦聿皋之兄也中朝以为戏弄尝有人言九宫休咎聿曰我家白方常在西南二十年矣权相为舍人以闻望自处尝语同僚曰未尝以科第为资郑云逵戏曰更有一人遽问谁答曰韦聿者也满座绝倒郑云逵与王彦伯邻居尝有客来求医误造云逵门云逵知之延入与诊候曰热风颇甚客又请药方云逵曰某是给事中若觅国医王彦伯东邻是也客惊走而出自是京城有乖宜者皆曰热风或云即刘俯也进士何儒亮自外州至访其从叔误造郎中赵需宅白云同房会冬至需家致宴挥霍需曰既是同房便令引入就宴姊妹妻女并在座焉儒亮食毕徐出需细审之乃何氏子也需大笑儒亮岁余不敢出京师自是呼为何儒郎中太平广记仆射韩皋镇夏口尝病小疮令医付膏药不濡公问之医云天寒膏硬公笑曰韩皋实是硬卢氏杂说裴晋公度在相位日有人寄槐瘿一枚欲削为枕时郎中庾威世称博物召请别之庾捧玩良久白曰此槐瘿是雌树生者恐不堪用裴曰郎中甲子多少庾曰某与令公同是甲辰生公笑曰郎中便是雌甲辰太平广记汝南袁德师故给事高之子尝于东都买得娄师德故园地起书楼洛人语曰昔日娄师德园今乃袁德师楼唐国史补贞元末有郎官四人自行军司马赐紫而登郎署省中谑为四军紫杜阳杂编朱泚始乱长安源休姚令言等广陈图谶以坚泚意及为伪宰相日益自负休乃收图书贮仓廪作萧何事业或闻王师不利而喜色出面谓令言曰天下将定吾等之功岂后于萧何矣令言曰汉皇未弱于刘季休退语伪黄门侍郎蒋谏曰若度其才即吾为萧姚为曹耳识者闻之谓休不奈官职乔琳虽受伪官而性好谐谑因语旧僚曰源公真所谓火迫酇侯耳群居解颐元和初达官中外之亲重婚者已涉溱洧之讥就礼之夕傧相则有清河张仲素宗室李程女家索催诗仲素朗吟曰舜耕余草木禹凿旧山川程久之乃悟曰张九张九舜禹之事我知之矣群客大笑岭南地暖草菜经冬不衰故蔬圃之中栽种茄子宿根多二三年者渐长枝干乃成大树每夏秋熟时梯树摘之三年后树老子稀即伐去别栽嫩者又其俗入冬好食馄饨往往稍暄食须用扇至十月旦率以扇一柄相遗书中以吃馄饨为题故俗云踏梯摘茄子把扇吃馄饨岭南无问贫富之家教女不以针缕纺绩为功但穷庖厨勤刀杌而已善酰醢葅鲜者得为大好女矣俚民争婚聘者相与语曰我女裁袍补袄即的然不会若修治水蛇黄鳝即一条必胜一条矣李福妻裴氏性妒忌姬侍甚多福未尝敢属意镇滑台日有以女奴献之者福意欲私之而未果一日乘间言于妻曰某官巳至节度使矣然其所指使者率不过老仆夫人待某无乃薄乎裴曰然不知公意所属何人即指所献女奴裴许诺尔后不过执衣侍膳未尝得一缱绻福又嘱妻之左右曰设夫人沐发必当来报我既而果有以沐发来告者福即伪言腹痛且召其女奴既往左右以裴方沐不可遽闻即告以福所疾裴以为信然遽出发盆中问福所苦既业以疾为言即若不可忍状裴极忧之由是以药投儿溺中进之明日监军及从事悉来候问福即具以告之因言曰一事无成固当有分所苦者虚咽一瓯溺耳闻者莫不大笑全唐诗话施肩吾与崔嘏同年不睦嘏旧失一目以珠代之施嘲之曰二十九人及第五十七眼看花元和十五年也唐国史补于司空□撰顺圣乐每宴必使奏之其曲将半约缀皆伏独一卒舞其中幕客韦受笑曰何用穷兵独舞言虽恢谐一时亦有谓也本事诗诗人张祜未尝识白公白公刺苏州祜始来谒才见白白曰久钦籍尝记得君款头诗祜愕然曰舍人何所谓白曰鸳鸯钿带抛何处孔雀罗衫付阿谁非款头何邪张顿首微笑仰而答曰祜亦尝记得舍人目连变白曰何也祜曰上穷碧落下黄泉两处茫茫皆不见非目连变何邪遂与欢宴竟日摭言唐白居易初举未振以歌诗谒顾况况谑曰居易长安百物贵居大不易及读至赋得原上草送友曰野火烧不尽春风吹又生叹曰有句如此居大不难老夫前言戏之耳因话录唐北省班谏议在给事中上中书舍人在给事中下裴佶在谏议形质短小诸舍人戏之曰如此短何得向上裴佶曰若怪即曳向下着众人皆大笑后除舍人全唐诗话白乐天求马裴度赠以马因戏云君若有心求逸足我还留意在名姝引妾换马之事乐天答曰安石风流无奈何欲将赤骥换青娥不辞便送东山去临老何人与唱歌云溪友议张祜客于丹徒有朱檀者轻佻侮慢祜之篇咏后檀与祜卷欲其润饰之祜乃戏简二十字欣而不悟诗曰昔人有玉击之千里鸣今日睹斯文有当时声温州颜郎中儒士也不知弧矢之能张祜观其骑猎马上以诗戏之曰忽闻射猎出军城人着戎衣马带缨倒把角弓呈一箭满山狐兔当头行祜为东瓜堰官憾其牛户无礼实欲鞭笞但无不取给于其中也然无名秀士居多职事皆怯于祜钱塘酒徒朱冲和小舟经过祜令语曰张祜前称进士不亦难乎冲和乃自启名而赠诗嘲之祜平生傲诞至于公侯未如斯之挫也其诗曰白在东都元已薨兰台凤阁少人登冬瓜堰下逢张祜牛屎堆边说我能韦鹏翼戏题盱眙邵明府壁诗曰岂肯闲寻竹径行却嫌丝竹好娃声自从煮鹤烧琴后背却青山卧月明乐营子女席上戏宾客量三木乃书榜子示诸妓云岭南掌书记张保彻绿罗裙上标三棒红粉腮边泪两行叉手向前咨大使这回不敢恼儿郎时谓张书记文彩纵横比之何逊人才瑰伟有似元宗及罢府北归留诗戏诸同院闻者莫不大咍诗曰忆昔前年富贵时如今头脑尚依稀布袍破后思宫内锦□穿时忆御衣鹘子背攒高力士婵娥翻画太真妃如今憔悴离南海却似当时幸蜀归莆田县有染家巨富因醉殴兄至高标十木既归乡亲为会有柳逢秀才旅游掇席主人不乐柳生怒而题壁染人遂与束帛赎其诗诗曰紫缘终朝染因何不识非莆田竹木贵背负十柴归北梦琐言赵璘员外为裴坦相汉南从事璘甚陋裴公戏之曰赵公本不丑孩抱时乳母怜惜往往抚弄云作丑子作丑子因此一定裴公大咍薛侍郎昭纬气貌昏浊杜紫微唇厚温庭筠号温锺馗不称才名也薛侍郎未登第前就肆买鞋鞋主曰秀士脚第几对曰与昭纬作脚来来曾与立行第也杜德祥侍郎昆弟力困要举息利钱济急用召同坊富民到宅且问曰子本对是几钱其人拂袖而出孔纬拜官教坊优伶继至各求利市石野猪独先行到公有所赐谓曰宅中甚阙不得厚致若有诸野猪幸勿言也复有一伶继来公索其笛唤近阶指笛窍问之曰何者是浣溪纱孔笼子笛伶大笑之道士陈子霄登华山上方偶有颠扑宇文翰郎中致书戏之曰不知上得不得且怪垂之又垂斯皆清贤雅戏以之群居又何伤也嘉话录唐刘禹锡云李二十六丞相程善谑为夏口日有客辞焉李曰且更三两日客曰业已行矣舟船已在汉口李曰但相信住那汉口不足信其客胡卢掩口而退又因与裳以丞相留守石投店酒饮石收头子□者罚之石曰何罚之有程曰汝忙闹时把他堂印将去又何辞焉酒家谓重四为堂印盖讥石太和九年冬朝廷有事之际而登庸用也启颜录唐窦晓形容短小眼大露睛乐彦伟身长露齿彦伟先弄之云足下甚有功德旁人怪问彦伟曰既已短肉又复精进岂不大有功德窦即应声答曰公自有大功德因何道晓人问其故窦云乐工小来长斋又问长斋之意窦云身长如许口齿齐崖岂不是长斋众皆大笑全唐诗话魏扶大中初知礼闱入贡院题诗云梧桐叶落满庭阴锁闭朱门试院深曾是当年辛苦地不将今日负初心榜出无名子削为五言诗以讥之群居解颐咸通中优人李可及滑稽谐戏独出流辈虽不能托讽论然巧智敏捷亦不可多得尝因延庆节缁黄讲论毕次及优倡为戏可及褒衣博带摄齐以升坐称三教论衡偶坐者问曰既言博通三教释迦如来是何人对曰妇人问者惊曰何也曰金刚经云趺座而坐非妇人何云夫坐而后坐也上为之启齿又曰太上老君何人曰亦妇人也问者益以不喻乃曰道德经云吾有大患为吾有身及吾无身吾有何患倘非妇人何患于有娠乎上大悦又问曰文宣王何人也曰妇人也问者曰何以知之论语曰沽之哉我待价者也向非妇人奚待嫁为上意极欢赐予颇厚魏博节度使韩简性粗质每对文士不晓其说心尝耻之乃召一孝廉讲论语之为政篇翊日语从事曰近方知古人淳朴年至三十方能行立闻者大笑南中小郡多无缁流每宣德音须假作僧道陪位昭宗即位柳韬为容管宣告使赦下到下属州自来无僧道皆临事差摄宣时有一假僧不伏排位太守王弘大怪而问之僧曰役未到差遣偏并去岁已曾作文宣王今年又差作和尚闻者莫不绝倒自广南际海中数州多不立文宣庙有刺史不知礼将释奠即署二书吏为文宣王亚圣鞠躬于门外或进止不如仪即判云文宣王亚圣各决若干信州有一女子落拓贫屡好歌善饮酒居常衣食甚迫有人乞与州图因浣染为裙墨迹不落会邻过之出妓设酒良久一婢惊出云娘子误烧裙其人遽问损处婢曰正烧着大云寺门玉泉子卢肇丁棱之及第也先是放榜讫则须谒宰相其导启词语一出榜元者俯仰疾徐尢宜精审时肇首冠有故不至次及棱也棱口吃又形体小陋及引见则俯而致词意本言棱等登科而棱赭然发汗鞠躬移时乃曰棱等登棱等登竟不发其后语而罢左右皆笑翼日友人戏之曰闻君善筝可得闻乎棱曰无之友人曰昨日闻棱等登棱等登岂非筝之声乎明道杂志世传朱全忠作四镇时一日与宾佐出游全忠忽指一方地曰此可建一神祠试召一视地工验之而召工久不至全忠怒甚见于辞色左右皆恐良久工至全忠指地祝之工再拜贺曰此所谓干上龙尾地建庙固宜然非大贵人不见此地全忠喜薄赐而遣之工出宾僚或戏之曰尔若非干上龙尾当坎下驴头矣东北人谓砍伐为坎本事诗唐郎中张又新与虔州杨虞卿齐名友善杨妻李氏有德无容杨未尝介意敬待特甚张尝语杨曰我年少成美名不忧仕矣唯得美室平生之望斯足杨曰必求是但与我同好定谐君心张深信之既婚殊不惬心杨秉笏触之曰君何太痴言之数四张不胜其忿回应之曰与君无间以情告君君误我如是何为痴杨于是历数求名从宦之由曰岂不与君皆同邪曰然然则我得丑妇君讵不同邪张色解问君室何如我曰特甚张大笑遂如初张既成家乃为诗曰牡丹一朵直千金将谓从来色最深今日满栏开似雪一生辜负看花心摭言唐沈亚之尝客游为小辈所试曰某改令书俗各两句伐木丁丁鸟鸣嘤嘤东行西行遇饭遇羹亚之答曰如切如磋如琢如磨欺客打妇不当娄罗卢氏杂记交广间游客各求馆帖所至迎接甚厚赆路每处十千广帅卢钧深知其弊凡求馆帖者皆云累路馆驿供菜饭而已有客赍帖到驿驿司依帖供讫客不发驿吏曰恐后更有使客前驿又远此非宿处客曰食帖如何处分吏曰供菜饭而已客曰菜饭供了还我而已来驿吏相顾莫知所为客又迫促无计问吏曰不知而已大于驴小于骡若无可供但还我价值驿吏问每一而已其价几何客曰三五千驿吏遂敛送耳摭言唐卢肇举先达或问所来肇曰某袁民也或曰袁州出举人邪肇曰袁州出举人亦犹沅江出□甲九肋者盖稀矣又肇就江西解试为试官未送肇有启事谢曰巨鳌□赑首冠蓬山试官谓之曰某昨限以人数挤排虽获申展深□名第奉浼焉得翻有首冠蓬山之谓肇曰必知明公垂问大凡顽石处上巨鳌戴之岂非首冠邪一座闻之大笑唐章孝标及第后寄淮南李绅诗曰及第全胜十政官金汤渡了出长安马头渐入扬州郭为报时人洗眼看绅亟以一绝答之曰假金只用真金镀若是真金不镀金十载长安得一第何须空腹用高心卢氏杂说唐郎中南卓与李修古亲表昆弟李性迂僻卓常轻之李俄授许州从事奏官敕下时许帅方大燕忽递到开角有卓与李书遂执书喜白帅曰某与卓二十三表兄弟多蒙相轻今日某忝为尚书宾幕又奏署敕下遽与某书大奇及启缄云即日卓老不死生见李修古上除因帅请书看合座大笑李修古□甚松窗杂录曲江池本秦畤旧址唐开元中疏凿为胜境南即紫云楼芙蓉苑西即杏园慈恩寺花卉环周烟水明媚都人游赏盛于中和上已节即锡宴臣僚会于山亭赐太常教坊乐池备彩舟唯宰相三使北省官翰林学士登焉倾动皇州以为盛观裴休廉察宣城未离京值曲江池荷花盛发同省阁名士游赏自慈恩寺各屏左右随以小仆步至紫云楼见数人坐于水滨裴与朝士憩其旁中有黄衣半酣轩昂自若指诸人笑语轻脱裴意稍不平揖而问之吾贤所任何官率尔对曰喏即不敢新授宣州广德令反问裴曰押衙所任何职裴效之曰喏即不敢新授宣州观察使于是狼狈而走同座亦皆奔散朝士抚掌大笑不数日布于京华后于铨司访之云有广德令请换罗江矣宣皇在藩邸闻是说与诸王每为戏谈其后龙飞裴入相因书麻制回谓枢近曰喏即不敢新授中书门下平章事矣北梦琐言唐荆州衣冠薮泽每岁解送举人多不成名号曰天荒解刘蜕以荆州解及第号为破天荒尔来关图常翛皆荆人也率有高文连登上第图即戎校之子及第归乡都押衙辈为具张筵乃指盘上酱瓯戏老校曰要校卒为者其人以醋樽进之曰此亦校卒为者也席人大噱关图妻即常翛妹才思妇也有祭夫文行于世卢氏衣冠之盛而累代未尝知举干符中卢在中书以宗人无掌文柄者乃擢群从陕虢观察使卢渥司礼闱是年秋黄巢犯阙僖皇播迁举人星迸迨复京都裴贽连知三举渥有羡色赵崇戏之曰阁下所谓出腹不生养主司也摭言郑光业中表间有同人试者时举子率以白纸糊案子光业潜纪之曰新糊案子其白如银入试出试千春万春光业弟兄共有一巨皮箱凡同人投献词有可嗤者即投其中号苦海昆季或从容用资谐谑即命二仆舁苦海于前人阅一编皆极欢而罢光业尝言及第之岁策试夜一同人突入试铺为吴语谓光业曰必先必先可以相容否光业为辍半铺之地又曰必先必先谘仗取一杓水亦为取之又曰便干托煎一□茶得否欣然与之烹煎居二日光业状元及第其人首贡一启颇叙一宵之素略曰既蒙取水又使煎茶当时不识贵人凡夫俗眼今日俄为后进穷相骨头北梦琐言唐中书令王铎位望崇显率由文雅然非定乱才出镇渚宫为都统以御黄巢携姬妾赴镇而妻妒忌忽报夫人离京在道铎谓从事曰黄巢渐似南来夫人又自北至旦夕情味何以安处幕僚戏曰不如降黄巢王亦大笑洎荆州失守复把潼关黄巢传语云令公儒生非是我敌请自退避无污锋刃于是弃关随僖皇播迁于蜀再授都统收复京都大勋不成竟罹非命启颜录敬启白社官三老等切闻政本于农当须务兹稼穑若不云腾致雨何以税熟贡新圣上臣伏戎羌爱育黎首用能闰余成岁律吕调阳某乙等并景行维贤德建名立遂乃肆筵设席祭祀蒸尝鼓瑟吹笙弦歌酒燕上和下睦悦豫且康礼别尊卑乐殊贵贱酒则川流不息肉则似兰斯馨非直菜重芥姜兼亦果珍李柰莫不矫首顿足俱共接杯举觞岂徒戚谢欢招信乃福缘善庆但某乙索居闲处孤陋寡闻虽复属耳垣墙未曾摄职从政不能坚持雅操专欲逐物意移忆内则执热愿凉思酒如骸垢想浴老人则饱饫烹宰某乙则饥厌糟糠钦风则空谷传声仰惠则虚堂习听脱蒙仁慈隐恻庶有济弱扶倾希垂顾答审详咸望渠荷滴历某乙即稽颡再拜终冀勒碑刻铭但知悚惧恐惶实若临深履薄北梦琐言唐卢延让业诗二十五举方登第卷中有狐冲官道过狗触店门开之句租庸调张浚亲见此事每称赏之又有饿猫临鼠穴馋犬舐鱼砧句为中书令成汭所赏又有栗爆烧毡破猫跳触鼎翻为蜀王建所赏卢谓人曰平生投谒公卿不意得力于猫鼠狗子也人闻而笑之光化中朱朴自毛诗博士拜相而朴恃其口辩谓可立致太平由藩邸引导闻于昭宗遂有此拜对之日陈言数条每言臣必为陛下致之洎操大柄殊无所成自是恩泽日衰中外腾沸内宴日俳优穆刁陵作念经行者至前朗讽曰若是朱相即是非相翼日出官时人语曰博士为相自古有之君子不耻其言之不出耻躬之不逮况唐末丧乱天下阻兵虽负荷奇才不能为讨而朱朴一儒生恃区区之辩欲整其乱祇取辱焉宜其涓缕未申而黜放已至故大为识者之所嗤也唐干宁中荆南成令公汭曾为僧盗据渚宫寻即真命末年骋辩每事摽特初以澧朗旧在巡属为土豪雷满所据奏请割隶相国徐公彦若在中书不为处置由是衔之相国出镇番禺路由渚宫成令虽加接延而常怏怏馔后更席而坐诡辩锋起相国曰令公位尊方面自比桓文雷满者偏州一伙草贼耳令公不能加兵而怨朝廷乎成公赧焉而屈东海文雅高谈听之亹亹成令虽甚敬惮犹以岭外黄茅瘴患者发落而戏曰黄茅瘴望相公保重相国曰广海黄茅瘴不死成和尚盖讥成令曾为僧也终席渐耻之鉴戒录濠州西有高唐馆俯近淮水御史阎钦授宿此馆题诗曰借问襄王安在哉山川此地胜阳台今朝寓宿高唐馆神女何曾入梦来有李和风者至此又作诗曰高唐不是这高唐淮上江南各异方若向此中求荐枕参差笑杀楚襄王全唐诗话锺陵妓云英罗隐旧见之一日讥隐犹未第隐嘲之曰锺陵醉别十余春重见云英掌上身我未成名君未嫁可能俱是不如人北梦琐言卢沆自廉察入朝知举遇黄寇犯阙不及终场赵崇大夫戏之曰出腹不生养主司也初卢家未尝知举卢相耻之故拔沆为主文竟不果唐语林或有朝客讥宋济曰近日白袍子何太纷纷济曰盖因绯袍子紫袍子纷纷使然也北梦琐言皮日休曾谒归融尚书不见因撰夹蛇龟赋讥其不出头也而归氏子亦撰皮靸鞋贼递相谤诮全唐诗话皮日休贼龟诗嘲归氏曰硬骨残形知几秋尸骸终是不风流顽皮死后钻须遍都为平生不出头归氏以姓嘲日休云八片尖斜砌作球火中燖了水中揉一团闲气如常在惹踢招拳卒未休朝野佥载尚书右丞陆余庆转洛州长史其子嘲之曰陆余庆笔头无力觜头硬一朝受词诏十日判不竟送案稿下余庆得而读之曰是必那狗遂鞭之读书镜韩熙载性好谑浪有投贽大荒恶者熙载使妓炷艾熏之俟来即归之出乃嗅之曰子之卷轴何多艾气闻者大笑梦溪笔谈江南宋齐丘智谋之士也自以谓江南有精兵三十万士卒十万大江当十万而已当十万江南初主本徐温养子及僭号迁徐氏于海陵中主继统用齐丘谋徐氏无男女少长皆杀之其后齐丘尝有一小儿病闭合谢客中主置燕召之亦不出有老乐工且双瞽作一诗书纸鸢上放入齐丘第中诗曰化家为国实良图总是先生画计谟一个小儿抛不得上皇当日合如何海陵州宅之东至今有小儿坟数十皆当时所杀徐氏之族也马令南唐书李家明传建州王延政僭号元宗遣将平之俘延政于建康封鄱阳王命公卿宴其第延政吝于赐予家明谑之曰贱工无伎优赐叵当然告大王乞取一物延政曰汝何求家明曰大殷平天冠今已无用家明敢取为优服延政默然□恨而罢自是怏怏病卒陆游南唐书冯延己传延己负其材艺狎侮朝士尝诮孙忌曰君有何所解而为丞郎忌愤然答曰仆山东书生鸿笔藻丽十生不及君诙谐歌酒百生不及君谄媚险诈累劫不及君然上所以置君于王邸者欲君以道义规益非遣君为声色狗马之友也延己惭不能对马令南唐书汪台符传宋齐丘始字超回台符贻书诮之曰闻足下齐大圣以为名超亚圣以称字齐丘大惭改字子嵩史虚白传元宗即位画江为界虚白为割江赋以诮云舟车有限沿汀岛以俱闲鱼□无知尚浮游而不止陆游南唐书乔匡舜传匡舜知贡举放及第乐史辈五人多久滞名场者时称得人而少年轻薄子嘲之谓之陈橘成榜马令南唐书毛炳传炳丰城人也好学不能自给因随里人入庐山每与诸生曲讲苟获赀镪即市酒尽醉时彭会好茶而炳好酒或嘲之曰彭生说赋茶三斤毛氏传经酒半升炳闻之小哂而去南唐近事章齐一为道士滑稽无度善于嘲毁倡俚乐籍多称其词长曰齐二次曰齐三保大中任乐坊判官一旦暴疾齐一舌而终冯谧总戎广陵为周师所陷乃削发披缁以绐周人将图间道南归为识者所擒送至行在时锺谟亦使周人或讥之曰昔日旌旗拥出坐筹之将今朝毛发化为行脚之僧世宗甚悦因释罪归之终中书侍郎善谑集南唐冯谧尝对诸阁老言及元宗赐贺知章镜湖事因曰他日赐归得后湖足矣徐铉答曰主上尊贤下士岂爱一湖所乏者贺知章尔谧大惭宜春传信录彭伉唐征士构云之孙也伉妻即湛赍之姨伉举进士及第湛犹为县吏妻旋为置贺宴皆官人名流伉居客右一座尽倾湛至命饭于后阁湛无难色其妻忿然责之曰男子不能自励窘辱如此复何为哉湛感其言孜孜学业未数岁一举登第伉常侮之伉方跨长耳纵游郊郭忽有僮驰报湛郎及第伉失声而坠故友人谑曰湛郎登第彭伉落驴今落驴桥即其地也十国春秋吴越罗隐传隐作诗文及谑语常涉刺讥顾云依淮南高骈隐讥之夏饮于海风亭云曰青蝇被扇扇离席隐遽曰白泽遭钉钉在门隐在浙幕沈崧得新榜示隐隐题其末曰霸陵老将无功业犹忆当时夜猎归归田录故老能言五代时事者云冯相道和相凝同在中书一日和问冯曰公靴新买其直几何冯举左足示和曰九百和性褊急遽回顾小吏云吾靴何得用一千八百因诟责久之冯徐举其右足曰此亦九百于是哄堂大笑时谓宰相如此何以镇服百僚五代史刘岳传宰相冯道世本田家状貌质野朝士都笑其陋道旦入朝兵部侍郎任赞与岳在其后道行数反顾赞问岳道反顾何为岳曰遗下兔园册尔兔园册者乡校俚儒教田夫牧子之所诵也故岳举以诮道道闻之大怒徙岳秘书监贤奕编李茂贞居岐以地狭赋薄下令榷油因禁城门无内松薪以其可为炬也有优者笑曰臣请并禁明月南部新书王延彬独据建州称伪号一旦大设为伶官作戏辞云只闻有泗州和尚不见有五县天子群居解颐伪蜀王先主未开国前西域胡僧到蜀蜀人瞻敬如见释迦舍于大慈院蜀主复谒坐于厅士女就院不令止之妇女列次拜俳优王舍城扬言曰女弟勤礼拜愿后身面孔一似和尚蜀主大笑伪蜀王先主晏驾前来大秃鹙鸟游于摩诃池上顾敻时为上臣直于内禁遂潜吟二十八字咏曰昔日曾闻瑞应图万般征意不如无摩词池上分明见仔细看来是那胡十国春秋后蜀掌聿修传聿修春秋鲁党氏之后也性豪纵不羁历仕太子左赞善大夫与同官家述雅相亲爱两人皆滑稽聿修一日伺述酒瓮将竭叩门求饮既而尊罍果罄聿修书壁曰酒客干喉去惟存呷大夫顾敻传敻常于前蜀时见隶武秩者多拳勇之夫戏造武举谍以讥之人以为滑稽云谍曰大顺年侍郎李咤叱下进士及第三十余人姜癞子张打胸李嗑咀李破肋李吉了樊忽雷王号□郝牛矢陈波斯罗蛮子等试亡命泽贼到处不生草诗马令南唐书彭利用广陵人也显德中周师下淮南遂奔建康侨庐陵利用性朴鄙颇拘古礼虽燕居常拱手正坐对家人稚子下逮奴隶言必据书史断章破句以代常谈俗谓之掉书袋因自为彭书袋每出远涂虽冒雨雪不彻冠帻或喻之曰跋涉劳顿当从简易利用对曰有礼则安无礼则危焉可悖之为先圣之罪人哉或问其高姓对曰陇西之遗苗昌邑之余胄又问其居处对曰生自广陵长侨螺渚其仆尝有过利用责之曰始予以为纪纲之仆人百其身赖尔同心同德左之右之今乃中道而废侮慢自贤故劳心劳力日不暇给若而今而后过而勿改予当循公灭私挞诸市朝任汝自西自东以遨以游而已时江南士人每于宴语必道此以为戏笑利用丧父客吊之曰贤尊窀穸不胜哀悼利用对曰家君不幸短命诸子糊口四方归见相如之壁空余仲堪之棺实可痛心疾首不寒而栗苟泣血三年不可再见遂大恸客复勉之曰自宽哀戚冀阕丧制利用又曰自古毁不灭性杖而后起卜其宅兆而安措之虽则君子有终然而孝子不匮三年不改何日忘之又大歔欷吊者于是失笑会邻家火灾利用往救徐望之曰煌煌然赫赫然不可向迩自钻燧而降未有若斯之盛其可扑灭乎又尝与同志远游迨至一舍俄不告而返诘旦复至或问之故利用曰忽思朱亥之椎犹倚陈平之户窃恐数钧之重转伤六尺之孤其言可哂者类如此利用虽举进士才调鄙俚多类俳优故凡六上不第一夕晏寝而卒年六十十国春秋前蜀后主本纪干德五年九月庚戌重阳节宴近臣于宣华苑酒半行嘉王宗寿乘间言社稷将危状继以陨涕韩昭辈共以谐笑混之冬十月以韩昭为吏部侍郎判三铨昭受赂徇私选人诣鼓院挝鼓上诉又为嘲语曰嘉眉邛蜀侍郎骨肉导江清城侍郎亲情果阆二州侍郎自留巴蓬集壁侍郎不惜帝闻言召问昭对曰此皆太后太妃国舅之戚非臣之亲帝默然辽史萧柳传柳好滑稽虽君臣宴饮诙谐无所忌时人比之俳优临终谓人曰吾少有致君志不能直遂故以谐进冀万有一补俳优名何避海思传海思字铎衮隋国王释鲁之庶子机警口辩会同五年诏求直言时海思年十八衣羊裘乘牛诣阙有司问曰汝何故来对曰应诏言事苟不以贫稚见遗亦可备直言之选有司以闻会帝将出猎使谓曰俟吾还则见之海思曰臣以陛下急于求贤是以来耳今反缓于猎请从此归帝闻即召见赐坐问以治道命明王安端与耶律颇德试之数日安端等奏曰海思之材臣等所不及帝召海思问曰与汝言者何如人也对曰安端言无收检若空车走峻□颇德如着靴行旷野射鸨帝大笑耶律和尚传和尚字特抹纟出季父房善滑稽重熙初补祗候郎君时帝笃于亲亲凡三父之后皆序父兄行第于和尚尤狎爱然每侍宴饮虽诙谐未尝有一言之过由是上益重之耶律合里只传重熙中累迁西南面招讨都监充宋国生辰使馆于白沟驿宋宴劳优者嘲萧惠河西之败合里只曰胜负兵家常事我嗣圣皇帝俘石重贵至今兴中有石家寨惠之一败何足较哉宋人惭服帝闻之曰优伶失辞何可伤两国交好鞭二百免官罗衣轻传衣轻不知其乡里滑稽通变一时谐谑多所规讽兴宗败于李元昊也单骑突出几不得脱先是元昊获辽人辄劓其鼻有奔北者惟恐追及故罗衣轻止之曰且观鼻在否上怒以毳索系帐后将杀之太子笑曰打诨底不是黄幡绰罗衣轻应声曰行兵底不是唐太宗上闻而释之

　嘲谑部纪事三
宋史湖南周氏世家周行逢为朗州大都督武平军节度制置武安静江等州军事尽有湖南之地马氏旧僚有天策府学士徐仲雅性滑稽颇恃才倨傲行逢以为节度判官行逢多署溪洞蛮酋为司空太保一日谓仲雅曰吾奄有湖湘兵强俗阜四邻其惧我乎仲雅曰公部内司空满川太保遍地孰敢不惧行逢不悦摈斥仲雅周三臣传李筠稍知书颇好调谑初名荣避周世宗讳将改之或令名筠筠曰李筠李筠玉帛云乎哉闻者皆笑聂崇义传崇义为学官掌礼仪二十年世推其该博郭忠恕尝以其姓嘲之曰近贵全为聩攀龙即作聋虽然三个耳其奈不成聪崇义对曰仆不能为诗聊以一联奉答即云勿笑有三耳全胜畜二心盖因其名以嘲之忠恕大惭人许其机捷而不失正真儒者之戏云文苑传郑起干德初出掌泗州市征刺史张延范检校司徒官吏呼以太保起贫常乘骡一日从延范出近郊送客延范揖起曰请策马令进起曰此骡也不当过呼耳以讥延范深衔之郭昱者好为古文狭中诡僻周显德中登进士第耻赴常选献书于宰相赵普自比巢由朝议恶其矫激故久不调后复伺普望尘自陈普笑谓人曰今日甚荣得巢由拜于马首李涛传涛慷慨有大志以经纶为己任工为诗笔札遒媚性滑稽善谐谑亦未尝忤物韩丕传太平兴国八年迁职方员外郎知制诘丕属思艰涩及典书命伤于稽缓宰相宋琪性褊急常加督责或申以谐谑丕不能平续湘山野录如京使柳开与处士潘阆为莫逆之交而尚气自任潘常嗤之端拱中典全州途出维扬潘先世卜居于彼迎谒江涘因偕往传舍止于厅事中堂扃鐍甚秘怒而问吏吏曰凡宿者多不自安向无人居已十稔矣柳曰我文章可以惊鬼神胆气可以詟裔夏何畏哉即启户埽除处中而坐阆潜思曰岂有人不畏鬼神乎乃托事告归柳公独宿阆出门密谓驿吏曰柳公我之友也常轻言自衒今作戏怖渠无致讶也阆薄暮以黛染身衣豹文犊鼻吐兽牙被发执巨棰由外垣而入据厅脊俯视堂庑是夕月色倍霁洞鉴毛发柳曳剑循阶而行阆忽变声呵之柳悚然举目再呵之似觉惶惧遽云某假道赴任暂憩此馆非意干忤幸赐恕之阆遂疏柳生平幽隐不法之事厉声曰阴府以汝积戾如此俾吾持符追摄便须急行柳忙然设拜曰事诚有之其如官序未达家事未了倘垂恩庇诚有厚报言讫再拜继之以泣阆徐曰汝识吾否柳曰尘土下士不识圣者阆曰只我便是潘阆也柳乃速呼阆下阆素知公性躁暴是夕潜遁柳以□恧诘朝解舟唾玉集渔隐丛话云朝廷常遣使高丽后一僧伴宴会中行令曰张良项羽争一伞良曰凉伞羽曰雨伞我便曰许由晁错争一瓢由曰油葫芦错曰醋葫芦谈苑韩浦韩洎晋公滉之后咸有辞学浦善声调洎能为古文洎尝轻浦语人曰吾兄为文譬如绳枢草舍庇风雨而已予之文是造五凤楼手浦性滑稽窃闻其言因有亲知遗蜀笺浦作诗与洎曰十样蛮笺出益州寄来新自浣溪头老兄得此全无用助尔添修五凤楼世说补丁晋公自崖州还坐客论天下州郡何地最雄盛公曰唯崖州地望最重客问其故答曰宰相只作彼州司户参军他州何可及盛度体丰肥一日自殿前趋出宰相在后盛初不知忽见即欲趋避行百余步乃得直舍隐于其中石学士中立见其喘甚问之盛告其故石曰相公问否盛曰不问别去十余步乃悟骂曰奴乃以我为牛山居新语景德中河朔举人皆以防城得官而范昭作状元张存任并虽事业荒疏亦皆被泽时有无名子嘲曰张存解放旋风炮任并能烧猛火油能改斋漫录杨文公亿有重名尝因草制为执政者多所涂窜杨甚不平因取□本上涂抹处以浓墨傅之就加为难底样题其旁曰世业杨家难底人或问其意曰此语是他别人脚迹当时传以为鞋尔后舍人草制被点抹者则相谑曰又遭难底梦溪笔谈旧制三班奉职月俸钱七百驿券肉半斤祥符中有人为诗题所在驿舍间曰三班奉职实堪悲卑贱孤寒即可知七百料钱何日富半斤羊肉几时肥朝廷闻之曰如此何以责廉隅遂增今俸有宋佳话丁晋公与杨文公游处宴集必有诙谐之语复皆敏于应答一日文公因晚俟晋公之门方伏拜晋公亟谓文公曰内翰拜时髭□地文公随声答曰相公坐处幕瞒天盖杨美髭髯而丁第方盛设帷幕因互相讥也拊掌录石资政中立好诙谐乐易人也杨文公一日置酒作绝句招之末云好把长鞭便一挥石留其仆即和曰寻常不召犹相造况是今朝得指挥其诙谐敏捷类如此也又尝于文公家会葬坐客乃执政及贵游子弟皆服白襕衫或罗或绢有差等中立或大恸人问其故曰忆吾父又问之曰父在时当得罗襕衫也盖见在执政子弟服罗而石止服绢坐中皆大笑湘山野录石参政中立在中书时盛文肃度禁林当直撰张文节公知白神道碑进御罢呈中书石急问之是谁撰盛卒对曰度撰对讫方悟满堂大笑又刘中师因上殿赐对衣腰带荣君之赐衒而不换遂服之谢于其第乃宝瓶银带也会方霁庭中尚泥足踣坐于泥中袍带濡溃石问曰郎中贵甲几多曰若干岁曰果信果信土入宝瓶遂有此扑杨叔贤郎中异眉州人言顷有眉守初视事三日大排乐人献口号其断句云为报吏民须庆贺灾星移去福星来新守颇喜后数日召优者问前日大排乐词口号谁撰其工对曰本州自来旧例祗用此一首杨叔贤自强人也古今未尝许人顷为荆州幕时虎伤人杨就虎穴磨崔大刻戒虎文如鳄鱼之类其略曰咄乎尔彪出境潜游后改官知郁林以书托知事赵定基打诫虎文数本书言岭俗庸犷欲以此化之仍有诗曰且将先圣请书教暂作文翁守郁林赵遣人打碑次日本耆申某月日磨崖碑下大虫咬杀打碑匠二人荆门止以耆状附递寄答贵耳集余干有王德者僭窃九十日为王有一士人被执作诏云两条胫脡马赶不前一部髭髯蛇钻不入身座银校之椅手执铜锤之翡翠帘前好似汉高之祖鸳鸯殿上有如秦始之皇一应文武百官不许着草屦上殿王德就擒此士人得以作诏免国老谈苑种放以谏议大夫还山真宗命宴饯于龙图阁群臣赋诗以赠行杜镐学士独跪上前诵北山移文音句锵越一坐尽倾上尤善之朱定国诗话闽人廖复天僖二年求荐天府下挝鼓讼之覆考又下湖人凌景阳因复讼之亦再收遂登科士子作诗嘲复曰细思堪恨廖贤良论中科名属景阳啼得血流无用处为他人作嫁衣裳委巷丛谈林逋隐居西湖尝敖许洞洞作诗嘲逋云寺里啜斋饥老鼠林间咳嗽病猕猴豪民送物鹅伸颈好客临门□缩头则逋在当时亦不满于舆论甚矣贤才处世之难也归田录故参知政事丁公度晁公宗□往时同在馆中喜相谐谑晁因迁职以启谢丁时丁方为郡牧判官乃戏晁曰启事更不奉答当以粪墼一车为报晁答曰得墼胜于得启闻者以为善对杨文公尝戒其门人为文宜避俗语既而公因作表云伏惟陛下德迈九皇门人郑戬遽请于公曰未审何时得卖生菜于是公为之大笑而易之宋史柴成务传真宗即位迁给事中历知扬州入判尚书刑部本司小吏倨慢成务鞭而笞之吏击登闻鼓诉冤有诏问状成务叹曰忝在长官杖一胥而被劾何面目据堂决事邪乃求解职景德初卒年七十一成务有词学博闻稽古善谈论好谐笑士人重其文雅然为乏有廉称时论惜之王嗣宗传嗣宗拜耀州观察使知永兴军府真宗作诗赐之时种放得告归山嗣宗逆于传舍礼之甚厚放既醉稍倨嗣宗怒以语讥放放曰君以手搏得状元耳何足道也初嗣宗就试讲武殿搏赵昌言帽擢首科故放及之嗣宗愧恨因上疏言所部兼并之家侵渔众民陵暴孤寡凡十余族而放为之首放弟侄无赖据林麓樵采周回二百余里夺编甿厚利愿以臣疏下放赐放终南田百亩徙放嵩山疏辞及于垢辱至目放为魑魅真宗方厚待放令徙居嵩阳避之李沆传沆弟维嗜酒善谑而好为诗尝曰人生觞咏自适余何营哉吕蒙正传朝士有藏古镜者因言能照二百里欲献之蒙正以求知蒙正笑曰吾面不过楪子大安能照二百里哉闻者叹服张秉传秉歙州新安人累迁礼部侍郎加枢密直学士秉典藩府无显赫誉及再至太原临事少断多与宾佐博奕虽久践中外然无仪检好谐戏人不以宿素称之谈苑真宗东封访天下隐士得杞人杨朴上问曰卿临行有人赠诗否对曰臣妻一首云更无落魄耽杯酒切莫猖狂爱咏诗今日捉将官里去这回断送老头皮上大笑使之复还山晏丞相知南京王琪张亢为幕客泛舟湖中只以诸妓自随晏公把柁王张操篙琪南方人知行舟次第至桥下故使船触柱而横厉声呼曰晏梢使柁不正也宋史石熙载传熙载子中立字表臣年十三而孤性疏旷好谐谑人不以为怒景佑四年拜参知政事明年灾异数见谏官韩琦言中立在位喜诙笑非大臣体与王随陈尧佐韩亿皆罢归田录石资政中立好谐谑士大夫能道其语者甚多尝因入朝遇荆王迎授东华门不得入遂自左掖门入有一朝士好事语言问石云何为自左掖门入石方□班且走且答曰秖为大王迎授闻者无不大笑杨大年方与客棋石自外至坐于一隅大年因诵贾谊鵩赋以戏之云止于坐隅貌甚闲暇石遽答曰口不能言请对以臆章郇公得象与石资政中立素相友善而石喜谈谐戏章云昔曰名画有戴嵩牛韩干马而今有章得象也谈苑馆中同列疾王文穆使陈越寝如文穆之尸石中立作文穆之妻哭其旁余人歌虞殡于前后钦若闻之密奏将尽逐之王文正持其奏不下石中立字曼卿初登第有人讼科场覆考落数人曼卿是其数次日被黜者皆受三班借职曼卿为诗曰无才且作三班借请俸争如录事参从此罢称乡贡进且须走马东西南后试馆职为直学士性滑稽善戏谑尝出驭者又失鞍马惊曼卿坠地从吏遽扶掖升鞍曼卿曰赖我石学士若瓦学士岂不破后迁郎官有上官弼郎中劝以谨口对曰下官口干上官鼻何事一日又改授礼部郎中时相勉之曰主上以公清通详练故授此职宜减削诙谐对曰某授诰云特授礼部郎中余如故以此不敢减削天禧为员外郎时西域献狮子畜于御苑日给羊肉十五斤率同列往观或曰我辈参预郎曹反不及一兽石曰若何不知分彼乃苑中狮子吾曹园外狼耳安可并耶续除参政在中书堂一相曰取宣水来石曰何也曰宣徽院水甘冷石曰若司农寺水当呼为农水也坐者大笑续诗话陈亚郎中性滑稽尝为药名诗百首其美者有风雨前湖夜轩半夏凉不失诗家之体其鄙者有赠乞雨自曝僧云不雨若令过半夏定应作胡芦巴又咏上元夜游人云但看车前牛领上十家皮没五家皮蔡君谟尝嘲之曰陈亚有心终是恶亚应声曰蔡襄除口便成衰梅圣俞之卒也余与宋子才选韩钦圣宗彦沈文通遘俱为三司僚属共痛惜之子才曰比见圣俞面光泽特甚意为充盛不知乃为不祥也时钦圣面亦光泽文通指之曰次至钦圣矣众皆尢其暴谑不数日钦圣抱疾而卒余谓文通曰君虽不为咒诅亦戏杀耳此虽无预时事然以其与圣俞同时事又相类故附之续闻见近录仁宗初独听政范文正以进拟资叙班簿图上之冀晓上心使执政者不得越次欺罔执政以事危之遂谪知饶州诸公出饯语文正曰前黜已光今更光矣文正谑曰今回光后回光直待上牢了仲淹方是了期邪众大噱明道杂志掌禹锡学士厚德老儒而性涉迂滞尝言一生读书但得佳赋题数个每遇差考试辄用之用亦几尽尝试监生试砥柱勒铭赋此铭今具在乃唐太宗铭禹功而掌公设记为太宗自铭其功宋涣中第一其赋悉是太宗自铭韩玉女时为御史因章劾之有无名子作一阕嘲之云砥柱勒铭赋本赞禹功勋试官亲处分赞唐文秀才冥上
声
子里銮驾幸并汾
恰是郑州去出曹门冥子里俗谓□也
湘山野录陈郎中亚有滑稽雄声出知润州治迹无状时浙宪马卿按之至则陈已先觉廉按讫宪车将起因觞于甘露寺阁至卒宪目曰将注子来郎中处满着陈惊起遽拜宪讶曰何谓何谓陈曰不敢望满但得成资保全而去举族大幸也马笑曰岂有此事既而竟不敢发有陋儒者贡所业举止凡下陈玩之曰试请口占盛业生曰某卷中有方地为舆赋诵破题曰粤有有德其名曰坤陈应声曰吾闻子此赋久矣得非下句云非讲经之座主乃传法之沙门乎满座大笑陈尢工药名诗有棋为腊寒呼子下衫因春瘦缩纱裁风月前湖近轩半夏凉之句皆不失风雅苏子美魁伟与宋中道并立下□之笑曰交不着号为锥末为其颖利而□么云赠诗曰譬如利锥末所到物已破后倅洺州洺本赵地有毛遂冢圣俞遂举处囊事为送行诗戏之陈亚以药名咏白发云若是道人头不白老人当日合乌头见闻搜玉司马温公为定武从事同幕私幸营妓尝会僧舍公迫之妓逾墙而走公戏之曰年去年来来去忙暂偷闲卧老僧房惊回一觉游仙梦又逐流莺过粉墙却扫编翟资政公巽喜嘲谑初为秘书郎同列多见侮诮时俞尚书亦同在省中尝会饮明旦翟自外至抗声闻曰俞安在众愕然俞亦自失翟徐曰吾问昨夕余沥欲复饮耳众始大笑他日或谏止之翟曰同列相嘲戏三馆之旧也吾欲修故事耳岂得已哉平日谈论喜作文语虽对使令亦然为中书舍人时后省有庖者艺颇精翟亟称之后更懈怠众以尤翟曰此小人也而公数称奖之故令如此公自治之翟不得已呼使前责曰汝以刀匕微能数见称赏而敢疏慢如此使众人以骄灌夫之罪归汝丈于汝安乎左右皆匿笑而庖竟不解为何等语也归田录晏元献公以文章名誉少年居富贵性豪俊所至延宾客一时名士多出其门罢枢密副使为南京留守时年三十八幕下王琪张亢最为上客亢体肥大琪目为牛琪瘦骨立亢目为猴二人以此自相讥诮琪尝嘲亢曰张亢触墙成八字亢应声曰王琪望月叫三声一坐为之大笑梦溪笔谈吴中一士人曾为转运使别试解头以此自负好附托显位是时侍御史李制知常州丞相庄敏庞公知湖州士人游毗陵挈其徒饮倡家顾谓一驺卒曰汝往白李二我在此饮速遣有司持酒殽来李二谓李御史也俄顷郡厨以饮食至甚为丰腆有一蓐医适在其家见其事后至御史之家因语及之李君极怪使人捕得驺卒乃兵马都监所假受士人教戒就使庖买饮食以绐坐客耳李乃杖驺卒使街司白士人出城郡僚有相善者出与之别唁之曰仓卒遽行当何所诣士人应之曰且往湖州依庞九耳闻者莫不大笑朱定国诗话郑毅夫榜明州人周师厚以名极低只压得陈传一名自赋诗曰举眼不堪观郑獬回头犹得压陈传闻见前录康节先生赴河南尹李君锡会投壶君锡末箭中耳君锡曰偶尔中耳康节应声曰几乎败壶坐客以为的对可为善谑矣续诗话惠崇诗有剑静龙归匣旗闲虎绕竿其尢自负者有河分冈势断春入烧痕青时人或有讥其犯古者嘲之河分冈势司空曙春入烧痕刘长卿不是师兄多犯古古人诗句犯师兄进士潘阆尝谑之曰崇师尔当忧狱事吾去夜梦尔拜我尔岂当归俗耶惠崇曰此乃秀才忧狱事尔惠崇沙门也惠崇拜沙门倒也秀才得无诣沙门岛耶文德殿百官常朝之所也宰相奏事毕乃押班常至日旰守堂卒好以厚朴汤饮朝士有久无差遣厌苦常朝者戏为诗曰立残阶下梧桐影吃尽街头厚朴汤亦朝中之实事也续湘山野录康定中西贼寇边王师失律于好水川没巨将旌旗者四五朝廷方扰时当国一相以老得谢拂衣晏坐而归两府就宅为贺因而陈觞退相饮酣自矜于席曰某一山民耳遭时得君告老于家当天下平定无一事之辰自谓太平幸民石参政中立应声曰只有陕西一大窃盗未获坐客吞声簪珥几堕青缃杂记庆历丙戌岁春榜省试以民功曰庸为赋题题面生梗难为措词其时路授饶瑄各场屋驰名路则云此赋须本赏饶则云此赋须农故当时无名子嘲曰路授则家住关西打赏骂赏饶瑄则生居浙右你侬我侬郎中曹琰亦滑稽辩捷尝有僧以诗卷投献琰阅其首篇登润州甘露阁云下观扬子小琰曰何不道卑吠狗儿肥次又阅一篇送僧云猿啼旅思凄琰曰何不道犬吠张三嫂座中无不大笑龙图刘煜亦滑稽辩捷尝与内相刘筠聚会饮茗问左右曰汤滚也未左右皆应曰已滚筠曰佥曰鲧哉煜应声曰吾与点也又尝与筠连骑趋朝筠马病足行迟煜谓曰马何故迟筠曰只谓五更三言点蹄也煜应声曰何不与他七上八意欲其下马徒行也东轩笔录熙宁新法行督责监司尢切两浙路张靓王庭老潘良器等因阅兵赴妓乐筵席侵夜皆黜责又因循司僚船家人而坐计佣者有作丝鞋而坐剩利者降斥纷纷是时孔嗣宗为河北提点刑狱求分司而去嗣宗性滑稽作启事叙其意略曰弊室数椽聊蔽风雨先畴二顷粗足衣粮这回自在赴筵到处不妨听乐倩得王郎伴舅且免计佣卖了黑黍新丝不忧剩利盖谓是也王汾口吃刘攽尝嘲之曰恐是昌家又疑非类不见雄名唯闻艾气盖以周昌韩非扬雄邓艾皆吃也又尝同趋朝闻叫班声汾谓曰紫宸殿下频呼汝攽应声答曰寒食原头屡见君各以其名为戏也孙觉孙洙同在三馆觉肥而长洙短而小然二人皆髯刘攽呼为大胡孙小胡孙顾临字子敦亦同为馆职为人伟仪干而好谈兵攽目为顾将军而又好以反语呼之为顿子姑攽尝与王介同为开封府试官试节以制度不伤财赋举子多用畜积字畜本音五六反广韵又呼玉反声近御名介坚欲黜落攽争之遂至喧忿监试陈襄闻其事二人皆赎金而中丞吕公着又言责之太轻遂皆夺主判是时雍子方为开封府推官戏攽曰据罪名当决臀杖十三攽答曰然吾已入文字矣其词曰切见开封府推官雍子方身材长大臀腿丰肥臣实不如举以自代合座大笑王平甫学士躯干魁硕而眉宇秀朗尝盛夏入馆中方下马流汗浃衣刘攽见而笑曰君真所谓汗淋学士也治平初濮安懿王册号其原寝皆用红泥杂饰攽谓同舍王汾曰比闻王贲赐绯得非子自银章之命耶其喜谑浪如此闻见后录孙傅师名览人有投诗者曰伏惟笑览傅师曰君无笑览览合笑君王荆公喜说字至以成俗刘贡父戏之曰三鹿为粗鹿不如牛三牛为奔牛不如鹿谓宜三牛为粗三鹿为奔若难于遽改欲令各权发遣荆公方解纵绳墨不次用人往往自小官暴据要地以资浅皆号权发遣故并谑之刘贡父云有人不识斗争字以书问里先生答曰仄更切又疑更字问曰户横切又疑横字问曰如行切又疑行字问曰华争切竟不知其为何音也予尝举以为笑欢客有善切字者非之亦难与言也客问刘贡父曰某人有隐过否中司将鸣鼓而攻之贡父曰中司自可鸣鼓儿老夫难为暗箭子客笑而去滑稽之为厚者也刘贡父呼蔡确为倒悬蛤蜊盖蛤蜊一名菜也确深衔之马默击刘贡父玩侮无度或告贡父贡父曰既称马默何用驴鸣立占马默驴鸣赋有冀北群空黔南技止之警策亦奇才也王荆公好言利有小人谄曰决梁山泊八百里水以为田其利大矣荆公喜甚徐曰策固善决水何地可容刘贡父在坐中曰自其旁别凿八百里泊则可容矣荆公笑而止王荆公会客食遽问孔子不彻姜食何也刘贡父曰本草书姜多食损知道非明民将以愚之孔子以道教人者故云荆公喜以为异闻久之乃悟其戏也荆公之学尚穿凿类此闻见后录王荆公初执政对客怅然曰投老欲依僧耳客曰急则抱佛脚公微笑曰投老欲依僧古人全句客曰急则抱佛脚亦全俗语也然上去投下去脚岂不为的对邪公遂大笑明道杂志王荆公为相大讲天下水利时至有愿干太湖云可得良田数万顷人皆笑之荆公因与客话及之时刘贡父学士在坐遽对曰此易为也荆公曰何也贡父曰但旁别开一太湖纳水则成矣公大笑贡父滑稽而解纷多此类按闻见后绿作
梁山泊与此互异

遁斋闲览荆公禹玉熙宁中同在相府一日同侍朝忽有虱自荆公襦领而上直缘其须上顾之而笑公不自知也既退禹玉指以告公公命从者去之禹玉曰未可便去辄献一言以颂虱之功公曰如何禹玉笑而应曰屡游相须曾经御览荆公亦为之解颐竹坡诗话贺方回尝作青玉案词有梅子黄时雨之句人皆服其工士大夫谓之贺梅子郭功父有示耿天骘一诗王荆公尝为之书其尾云庙前古水藏训狐豪气英风亦何有方回晚倅姑孰与功父游甚欢方回寡发功父指其髻谓曰此真贺梅子也方回乃捋其须曰君可谓郭训狐功父髯而胡故有是语拊掌录司马温公屡言王广渊章八九上留身乞诛之以谢天下声震朝廷是时滕元发为起居注侍立殿坳既归广渊来问元发早来司马君实上殿闻乞斩某以谢天下不知圣语如何元发戏曰我只听得圣语云依卿所奏沈括存中方就浴刘贡父遽哭之曰存中可怜已矣众愕问云死矣盆成括也刘贡父尝言人之戏剧极有可人处杨大年与梁同翰朱昂同在禁掖大年未三十而二公皆高年矣大年呼朱翁梁翁每戏侮之一日梁谓大年曰这老亦待留以与君也朱于后亟摇手曰不要与众皆笑其敏虽一时戏言而大年果不五十而卒幕府燕闲录吴参政少以学究登科复中贤良为翰林学士尝草制以示欧阳文忠称之因戏曰君福至心灵国子博士王某知扶风县有李生以赀拜官每见王辄称同院王不能平因而面质曰某是朝士与君名位不同而见目同院何也李生徐曰固知王公未知县事时自是国子博士谓之国博某以纳粟授官亦谷博也岂非同院乎王骂之大笑扪虱新话欧公言汉人碑云鹰击卢搏是以人比犬也山谷言徐浩诗云法师多坏能能三足□也乃是僧似□耳人比犬僧似□正好一对谈言李渊材好谈兵晓大乐通知诸国音语尝□曰行师顿营每患乏水近闻开井法甚妙时馆太清宫于是日相其地而掘之无水又迁掘数尺观之四旁遭其掘凿孔穴棋布道士月夜登楼之际颦额曰吾观为败龟乎何其孔穴之多也渊材不怿又尝从郭太尉游园□曰吾比传禁蛇方甚妙但咒语耳而蛇听约束如使稚子俄有蛇甚猛太尉呼曰渊材可施其术蛇举首来奔渊材无所施其术反走汗流脱其冠巾曰此太尉宅神不可禁也太尉为之一笑尝献乐书得协律郎使余跋其书曰子落笔当公不可以叔侄故溢美也余曰渊材在布衣有经纶志善谈兵晓大乐文章盖其余事独禁蛇开井非其所长渊材观之怒曰司马子长以郦生为事事奇独说高祖封六国为失故于本传不言者着人之美而完传也又于子房传载之者不欲隐实也奈何言禁蛇开井事乎闻者绝倒青箱杂记王安国俊迈而貌陋黑肥熙宁中与余同官于洛下尝谓余曰子可作诗赠我余因援笔戏之曰飞卿昔号温锺蕞思道通俯还魁肥江淹善谈笔五色庾信能文腰十围只知外貌之粉泽谁料满腹填珠玑相逢把酒洛阳社不管淋漓身上衣安国由此不悦避暑录话元丰间道士陈景元博识多闻藏书数万卷士大夫乐从之游身短小而伛师孟尝从求相鹤经得之甚喜作诗亲携往谢末云收得一般潇洒物龟形人送鹤书来徐举首自操吴音吟讽之诸子弟在旁皆忍笑不能禁时王侍郎仲至在坐顾景元不觉失声几仆也画墁录翁肃闽人守江州昏耄代者至既交割犹居右席代者不校也罢起转身复将入州宅代者揽衣止之曰这个使不得或荐王迥于荆公介甫唯唯既而曰奈奇俊何客不喻或哂曰此介甫谐也王迥字子高有遇仙事六么云奇俊王家郎也桯史欧阳文忠知贡举省闱故事士子有疑许上请文忠方以复古道自任将明告之以崇雅黜浮期以丕变文格盖至日昃犹有喋喋弗去者过晡稍□矣方与诸公酌酒赋诗士又有扣帘梅圣俞怒曰渎则不告当勿对文忠不可竟出应鹄袍环立观所问士忽前曰诸生欲用尧舜事而疑其为一事或二事惟先生幸教之观者哄然笑文忠不动色徐曰似此疑事诚恐其误但不必用可也内外又一笑他日每为学者言必蹙頞及之一时传以为雅谑余按东斋记事指为杨文公而徒问其为几时人岁远传疑未知孰是然是举也实得东坡先生识者谓不啻足为词场刷耻矣彼士何嗤老学庵笔记荆公素轻沈文通以为寡学故赠之诗曰翛然一榻枕书卧直到日斜骑马归及作文通墓志遂云公虽不尝读书或规之曰渠乃状元此语得无过乎乃改读书作视书又尝见郑毅夫梦仙诗曰授我碧简书奇篆蟠丹砂读之不可识翻身凌紫霞大笑曰此人不识字不勘自承毅夫曰不然吾乃用太白诗语也公又笑曰自首减等补笔谈宋景文子京判太常日欧阳文忠公刁景纯同知礼院景纯喜交游多所过从到局或不下马而去一日退朝道与子京相遇子京谓之曰久不辱至寺但闻走马过门李邯郸献臣立谈间改杜子美赠郑广文诗嘲之曰景纯过官舍走马不曾下忽地迵朝逢便遭官长骂多罗四十年偶未识磨毡赖有王宣庆时时乞与钱叶道卿王原叔各为一体书写于一幅纸上子京于其后题六字曰效于美谇景纯献臣复注其下曰道卿御着原叔古篆子京题篇献臣小书欧阳文忠公又以子美诗书于一绫扇上高文庄在座曰今日我独无功乃敢取四公所书纸为一帖悬于景纯直舍而去时西羌首领唃□罗新归附磨毡乃其子也王宣庆大阉求景纯为墓志送钱三百千故有磨毡王宣庆之诮今诗帖在景纯之孙概处扇诗在杨次公家皆一时名流雅谑予皆曾借观笔迹可爱五总志有献砚于王荆公云呵之可得水公笑而却之曰纵得一□所直几何言虽质野而清节不为物移闻者叹服宋史刘攽传攽为人疏□不修威仪喜谐谑数用以招怨悔终不能改中山诗话梅圣俞幼戏谢师直诗曰古锦裁诗句斑衣戏坐隅木奴今正熟肯效陆郎无师直小名锦衣奴至十岁读此方悟之王益柔胜之为馆职年少意颉颃张掞叔文亦新贴职年长而官已高每群聚辄居上座王密于屏风题云四十余年老健儿翼日会食王正坐诗下众无不哂刘子仪赠人诗云惠和官尚小师达禄须干取下惠圣之和师也达而子张学干禄之事或有除去官字示人曰此必番僧也其名达禄须干闻者大笑诗有诗病俗忌当避之此偶自谐合无若轻薄子何非笔力过也乐善录刘贡父博学有俊才而滑稽善谑多所逆犯人皆嫉之贡父乃以自夸也台官马默尝劾其轻薄不当置在文馆贡父闻之遽言曰岂是马默遽合驴鸣其所以口给者类如此晚年得恶疾须眉堕落鼻梁断坏苦不可言一日与苏公子瞻数人各引古人一联以相戏子瞻遽言曰大风起兮眉飞扬安得猛士兮守鼻梁坐中大噱贡父但怆感而已自此益惭愧转加困剧而毙盖好谑人者但知取快一时不知一语中人其酷甚于毒刃尚安望其寿考终吉哉春渚纪闻刘贡父初入馆乃乘一骒马而出或谓之曰此岂公所乘也亦不虑趋朝之际有从群者或致奔踶之患耶贡父曰诺吾将处之也或曰公将何以处之曰吾令市青布作小襜系之马后耳或曰此更诡异也贡父曰奈何吾初幸馆阁之除不谓俸入不给桂玉之用因就廉直取此马以代步不意诸君子督过之深姑为此以揜言者之口耳有何不可行营杂录刘贡父为中书舍人一日朝会幕次与三卫相邻时诸帅两人出军伍有一水晶茶盂传玩良久一帅曰不知何物所成莹洁如此贡父隔幕谓之云诸公岂不识此乃多年老冰耳春渚纪闻刘贡父舍人滑稽辩捷为近世之冠晚年虽得大风恶疾而乘机决发亦不能忍也一日与先生拥炉于慧林僧寮谓坡曰吾之邻人有一子稍长因使之代掌小解不逾岁偶误质盗物资本耗折殆尽其子愧之乃引罪而请其父曰某拙于运财以败成业今请从师读书勉赴科举庶几可成以雪前耻也其父大喜即择日具酒殽以遣之既别且嘱之曰吾老矣所恃以为穷年之养者子也今子去我而游学倘或侥幸改门换户吾之大幸也然切有一事不可不记或有交友与汝唱和须仔细看莫更和却贼诗狼狈而归也盖讥先生前逮诏狱如王晋卿周开祖之徒皆以和诗为累也贡父语始绝口先生即谓之曰某闻昔夫子自卫反鲁会有召夫子食者既出而群弟子相与语曰鲁吾父母之邦也我曹久从夫子辙环四方今幸俱还乡里能乘夫子之出相从寻访亲旧因之阅市否众忻然许之始过阛阓未及继观而稠人中望见夫子巍然而来于是惶惧相告由夏之徒奔踔越逸无一留者独颜子拘谨不能遽为阔步顾市中石塔似可隐蔽即屏伏其旁以俟夫子之过已而群弟子因目之为避孔子塔贡父风疾之剧以报之也后山谈丛王某公薨晁端彦以外□为忏罪而戒僧和我乃大唱曰妒贤嫉能罪消灭闻者莫不笑也世以癞疾鼻陷为死证刘贡父晚有此疾又尝坐和苏子瞻诗罚金元佑中同为从官贡父曰前于曹州有盗夜入人家室无物但有书数卷耳盗忌空还取一卷而去乃举子所著五七言也就库家质之主人喜事好其诗不舍手明日盗败吏取其书主人赂吏而私录之吏督之急且问其故曰吾爱其语将和之也吏曰贼诗不中和他子瞻亦曰少壮读书颇知故事孔子常出颜仲二子行而过市而卒遇其师子路趫捷跃而升木颜渊懦缓顾无所之就市中刑人所经幢避之所谓石幢子者既去市人以贤者所至不可复以故名遂共为避孔塔坐者绝倒鲁直为礼部试官或以柳枝来有法官曰泄漏春光有柳条鲁直曰榆条准此盖律语有余条准此也一座大哄而文吏共深恨之苏长公以诗得罪刘攽贡父以继和罚金既而坐事贬官湖外过黄而见苏寒温外问有新诨否贡父曰有二屠父至其子而易业为儒贾二父母相见必以为患甲曰贤郎何为检与一解尔乙复和曰与举子唱和诗尔他日乙曰儿子竟不免解着贼赃县已逮矣甲曰儿子其何免耶乙曰贤郎何虞曰若何着贼诗亦不稳变公应之曰贤尊得以忧里谈苑王汾嘲刘攽云常朝多唤子盖常朝知班吏多云班班谓之唤班攽应声云寒食每寻君盖沙汾为坟耳元佑二年辛雍自光禄寺丞移太常博士顾子敦自给事中除河朔漕付以治河京师语曰治礼已差辛博士修河仍用顾将军子敦好谈兵人谓之顾将军也苏子瞻与姜潜同坐潜字至之先举令云坐中各要一物是药名乃指子瞻曰君药名也问其故对曰子苏子瞻应声曰君亦药名也君若非半夏便是厚朴问其故曰非半夏厚朴何故谓之姜制之李公怿于秘书省种竹云使后人见之曰此李文正手植之竹也盖自许他日谥文正也刘贡父适闻之曰李文政不特能系笔又善种竹邪是时京师有李文政善系笔士大夫多用之邢恕有文学辩论然多不请而教人士大夫谓之邢训竟坐教朝士上书夺中书舍人出知随州后自襄州移领河阳彭器资作告词云勉蹈所闻无烦多训盖讥之也孙莘老为御史中丞不甚言事以疾辞位得宫观刘贡父作告词云未得闻生之奇论今乃以疾而固辞亦讥之也朝士赵昶有两婢善吹笛知滕州日以丹砂遗子瞻子瞻以蕲笛报之并有二曲其词甚美云木落淮南雨晴云梦日斜风袅又云自桓伊不见中郎去后孤负秋多少断章云为使君洗尽蛮风瘴雨作清霜晓昶曰子瞻骂我矣昶南雄州人意谓子瞻以蛮风讥之刘子仪侍郎三入翰林意望两府颇不怿移疾不出朝士问候者但云虚热上攻石中立在坐云只消一服清凉散便安矣盖谓两府始得青凉伞也张唐公谥钱思公作文墨公诸子服绖邀执政诉之石中立指其幼者云此东山一寸金也林瑀王洙同作直讲林谓王曰何相见之阔也王曰遭此霖雨瑀云今后转更疏阔也王曰何故答云逢这短晷盖讥王之侏儒馆中铁火罩郑天体戏王原叔云此王将军兜鍪亦谓其侏儒也狄青王伯庸同在枢密府王常戏狄之涅文云愈更鲜明狄云莫爱否奉赠一行伯庸为之大惭范希文知邓州是时法网疏阔监司尚预游宴张去惑为点提刑狱醉中起舞既而曰启谏议坏了提刑也王介得知常州刘贡甫以语谑之介曰贡甫非岂弟君子乎贡甫曰虽非岂弟君子却是打爷知州常州风俗殴父有桥名曰打爷桥古杭杂记三山萧轸登第榜下娶再婚之妇同舍张任国以柳稍青词戏之曰挂起招牌一声喝采旧店新开熟事孩儿家怀老子毕竟招财当初合下安排又不豪门买呆自古道正身替代见任添差

　嘲谑部纪事四
墨客挥犀绍圣初曾子宣在西府渊材往谒之论边事极言官军不可用用士人为良子宣喜之既罢与余过兴国寺和尚食素分茶甚美将毕问奴杨照取钱奴曰忘持钱来奈何渊材色窘余戏曰兵计将安出渊材以手持须良久目余趋自后门出若将便旋然余迫之渊材以手挈帽搴衣走如飞余与奴杨照过二相公庙渊材乃敢回顾喘立面无人色曰编虎头撩虎须几不免虎口哉余又戏曰在兵法何计渊材曰三十六计走为上计谈苑东坡宿曹溪读传灯录灯花堕卷上烧一僧字以笔记于曰曹溪岑寂寞灯下读传灯不觉灯花落茶毗一个僧挥麈余话东坡先生出帅定武黄门以书荐士往谒之东坡一见云某记得一小话子昔有人发冢极费力方透其穴一人裸坐其中语盗曰公岂不闻此山号首阳我乃伯夷焉有物邪盗慊然而去又往它山镢治方半忽见前日裸衣男子从后拊其背曰勿开勿开此乃舍弟墓也竹坡诗话杨次翁守丹阳米元章过郡留数日而去元章好易他人书画次翁作羹以饭之曰今日为君作河豚其实他鱼元章疑而不食次翁笑曰公可无疑此赝本耳其行送之以诗有淮海声名二十秋之句林子中见之谓次翁曰公言无乃过欤次翁笑曰二十年来何处不知有米颠子耶予游濡须识次翁之孙侃为余道此中山诗话山东二经生同官因举郑谷诗云任是深山更深处也应无计避王徭一生难之曰野鹰安得王徭一生解之曰古人宁有失也是年必当索翎毛耳东坡志林吾昔在钱塘一日昼寝宝山僧舍起题其壁云七尺顽躯走世尘十围便腹贮天真此中空洞浑无物何止容君数百人其后有数小子亦题名壁上见者乃谓予诮之也周伯仁所谓君者乃王茂弘之流岂此等辈哉世子多讳盖僭者也吾尝作李太白真赞云生平不识高将军手污吾足乃敢嗔吾今复书此者欲使后之小人少知自揆也漫笑录东坡尝谓钱穆父曰寻常往来心知称家有无草草相聚不必过为具穆父一日抓简召坡食皛饭及至乃设饭一盂萝卜一楪自汤一盏而已盖以三白为皛也后数日坡复召穆父食毳饭穆父意坡必有毛物相报比至日晏并不设食穆父馁甚坡曰萝卜汤饭俱毛也穆父叹曰子瞻可谓善戏谑者也贤奕编刘壮舆常摘欧阳公五代史之讹误为纠缪v以示东坡东坡曰往岁欧阳公着此书初成王荆公谓余曰欧阳公修五代史而不修三国志非也子盍为之余固辞不敢当夫为史者网罗数十百年之事以成一书其间岂能无小得失余所以不敢当荆公之托者正畏如公之徒掇拾其后耳曲洧旧闻王观恃才放诞陆子履慎默于事无所可否观尝以方直少之然二人极相善也观寝疾子履往候之观恶寒以方帽包裹坐复帐中子履笑曰体中少不佳何至是所谓王三惜命也观应声复曰王三惜命何如六四括囊当时闻者莫不大笑世说补苏长公在惠州天下传其已死后七年北归时章丞相方贬雷州东坡见南昌太守叶祖洽叶问曰世传端明已归道山今尚尔游戏人间邪坡曰途中见章子厚乃回反耳苏长公在维扬一日设客皆一时名士米元章亦在坐酒半元章忽起立自赞曰世人皆以芾为颠愿质之子瞻公笑答曰吾从众秦太虚为御史贾所弹张文潜戏之曰千余年前贾生过泰今复尔也闻者以为佳谑挥麈后录赵正夫丞相元佑中与黄太史鲁直俱在馆阁鲁直以其鲁人意常轻之每庖吏来问食次正夫必曰来日吃蒸饼一日聚饭行令鲁直云欲五字从首至尾各一字复合成一字正夫沈吟久之曰禾女委鬼魏鲁直应声曰来力敕正整□正夫之音阖坐大笑正夫又尝曰乡中最重润笔每一志文成则太平车中载以赠之鲁直曰想俱是萝卜与瓜虀尔正夫衔之切骨其后排挤不遗余力卒致宜州之贬一时戏剧贻祸如此可不戒哉蔡元度为枢密与其兄内相搏力祈解政迁出于郊外观音院去留未定也平时门下士悉集焉是时所厚客已有叛元度者元度心不能平饭已与诸君步廊庑观壁间所画炽盛光佛降九曜变相方群神逞威之际而其下趋走有稽首默敬者元度笑以指示群公曰此小鬼最叵耐上面胜负未分他底下早已合掌矣客有惭者扪虱新话杨次公道号无为子一日见金山佛印禅师佛印问其说次公曰我生无为军故自称无为子佛印曰公若生庐州则自称庐子乎佛印滑稽如此近佛某和尚有弟子自言因看庭前柏树子话头有省遂自号柏树径山杲闻之笑曰使其因干屎撅话亦自号干屎耶此尤可笑墨庄漫录顾临子敦为翰苑每言赵广汉尹京有治声使我为之不难当出其上子瞻戏曰君作尹须改姓顾曰何姓曰姓茅唤作茅广汉侯鲭录东坡再谪惠州日一老举人年六十九为邻其妻三十岁诞子为具邀公公欣然而往酒酣乞诗公戏一联云令合方当而立岁贤夫已近古稀年鲁直戏东坡曰昔王右军字为换鹅字韩宗儒性饕餮每得公一帖于殿帅姚麟许换羊肉十数斤可名二丈书为换羊书矣坡大笑一日公在翰苑以圣节制撰纷冗宗儒日作数简以图报书使人立庭下督索甚急公笑谓曰传语本官今日断屠癸辛杂识章文庄参政与其兄宗卿虽世家五马而清贫自若少依卿校沈丞相该之家学相连章日过其门沈氏少年与客坐于厅事时方严冬二章衣不掩胫沈哂之曰此人会着及时衣客儆之曰二章才学乡曲所推不可忽也章亦微闻之既而兄弟连登第骎骎通显沈氏之屋适有出售者宗卿首买之以居焉宗卿滑稽善谑与同舍聚话吴棣调之曰鸟覆翼之翼之宗卿字也章若不闻他语自若良久忽语众曰顷与众人会语正洽俄闻恶臭罔知所自时舍弟达之亦在焉久乃觉其自达之也退而诮之曰吾弟吾弟众皆在此说话吾弟却在此放屁众为一笑挥麈余话元佑初滕章敏帅定武时耿晞道南仲为教授偶燕集郡僚章敏席间作诗坐客皆和独晞道辞云某以经义过省不习为诗章敏之婿何洵直滑稽名世忽云熙宁中裕陵后苑射弓而殿帅林广云不能上询其故云臣本出弩手阖坐大笑过庭录黄鲁直在鄂州太守以其才望信重之士人以诗文投贽守必取质于鲁直而报之一同人投诗颇纰缪守携见鲁直意其一言少助其乏鲁直阅诗良久无语太守曰此诗不知酬以几何鲁直笑曰不必他物但公库送与四两干艾于尻骨上做一大炷灸之且问曰尔后敢复凑放野同人竟无所济一相士黄生见鲁直恳求数字取信为游谒之资鲁直大书遗曰黄生相予官为两制寿至八十是所谓大葫芦种也一笑黄生得之欣然士夫间莫解其意先祖见鲁直因问之黄笑曰一时戏谑耳某顷年见京师相国寺中卖大葫芦种仍背一葫芦甚大一粒数百金人竞买至春种结仍乃瓠耳盖讥黄术之难信也春渚纪闻绍圣间朝廷贬责元佑大臣及禁毁元佑学术文字有言司马温公神道碑乃苏轼撰述合行除毁于是州牒巡尉毁折碑楼及碎碑张山人闻之曰不须如此行遣只消令山人带一个玉册官去碑额上添镌两个不合字便了也碑额本云忠清粹德之碑云宗室赵子正监永静军耽酒嗜书札而喜人奉己有过客执觚而前正遇赵于案间挥翰自得客自旁视再三而叹美其妙赵举首视之曰汝亦知书耶客曰小人亦尝留心字画切观太保之书虽王右军复有不及者赵诟之曰汝玩我耶曰某尝观法书云王书一字入木八分今太保之书一落笔则入木十分岂不为过于右军耶坐人皆赏其机中为之绝倒赵亦笑而遣之诚斋杂记子瞻有小妹善词赋敏慧多辩其额广而如凸子瞻尝戏之曰莲步未离香阁下梅先露画屏前妹即应声云欲叩齿牙无觅处忽闻毛里有声传以子瞻多须髯遂以戏答之时年十岁闻者莫不绝倒紫薇诗话元佑中诸阮族人居榆林甚盛尝一日同游西池有士子方行观叹曰纨□不饿死儒冠多误身从叔叔巽应声问曰秀才汝读书破万卷下笔如有神也士子甚惊叹未改科已前有吴俦贤良为庐州教授尝诲诸生作文须用倒语如名重燕然之勒之类则文势自然有力庐州士子遂作赋嘲之云教授于庐名俦姓吴大段意头之没全然巴鼻之无前辈有士人登科作太原职官能文轻脱嘲侮同官为众所怨太师戒之因作启事谢云才非一鹗难居累百之先智异众狙遂起朝三之怒副总管武人尝戏之使对句云快咬盐虀穷措大其人应声对曰善餐仓米老衙官虽云轻佻然自改科后士人亦不能为此语矣乐善录王景亮与邻里仕族浮薄子数人结为一社纯事嘲谑士大夫无问贤否一经诸人之目无有不被不雅之名者尝号其里为猪觜关元佑间吕惠卿察访东京吕天姿清瘦每说话辄以双手指画社人目为说法马留时郡篪以上殿泄气出知东平邵高鼻圈鬈髯社人目为泄气狮子王景亮又从而辏为七字对曰说法马留为察访泄气狮子作知州惠卿大衔之因讽部使者发以他事举社皆虀粉矣盖口之为业非独发人阴私败人成事贾憎敛怨祸亦及之调谑编秦少章尝云郭功甫过杭州出诗一轴示东坡先自吟诵声振左右既罢谓坡曰祥正此诗几分坡曰十分祥正喜问之坡曰七分来是读三分来是诗岂不是十分耶韩子华玉汝兄弟相继命相未几持国又拜门下侍郎甚有爰立之望其家构堂欲榜曰三相俄持国罢政遂请老东坡闻之曰既不成三相堂可即名二相公庙耳子瞻赠惠通诗云语带烟霞从古少气含蔬笋到公无尝语人曰颇解蔬笋语否为无酸馅气也闻者皆笑东坡公元佑时登禁林以高才狎侮诸公卿率有标目殆遍也独于司马温公不敢有所重轻一日相与共论免役差役利害偶不合及归舍方卸巾弛带乃连呼曰司马牛司马牛某谪监黄州市征有一举子惠简求免税书札稍如法乃言舟中无货可税但奉大人指挥令往荆南府取先考灵柩耳同官皆绝倒东坡性不忍事尝云如食中有蝇吐之乃已晁美叔每见以此为言坡云某被昭陵擢在贤科一时魁旧往往为知己上赐对便殿有所开陈悉蒙嘉纳已而章疏屡上虽甚剀切亦终不怒使某不言谁当言者某之所虑不过恐朝廷杀我耳美叔默然坡浩叹久之曰朝廷若果见杀我微命亦何足惜只是有一事杀了我后好了遂相与大笑而起参寥子言老杜诗云楚江巫峡半云雨清簟疏帘看奕棋此句可画但恐画不就耳仆言公禅人亦复能爱此语耶寥云譬如不事口腹人见江瑶柱岂免一朵颐哉东坡尝令门人辈作人物不易赋或人戏作一联曰伏其几而升其堂曾非孔子袭其书而戴其帽未是苏公盖元佑初士大夫效东坡顶高桶帽谓之子瞻样故云东坡尝约刘器之同参玉版和尚器之每倦山行闻见玉版欣然从之至廉泉寺烧笋而食器之觉笋味胜问此何名东坡曰玉版此老僧善说法令人得禅悦之味于是器之方悟其戏陈慥字季常公弼之子居于黄州之岐亭自称龙丘先生又曰方山子好宾客喜畜声妓然其妻柳氏绝凶妒故东坡有诗云龙丘居士亦可怜谈空说有夜不眠忽闻河东狮子吼拄杖落手心茫然河东狮子指柳氏也东坡一日退朝食罢扪腹徐行顾谓侍儿曰汝辈且道是中何物一婢遽曰都是文章坡不以为然又一人曰满腹都是机械坡亦未以为当至朝云乃曰朝士一肚皮不合时宜坡捧腹大笑东坡喜嘲谑以吕微仲丰硕每戏之曰公真有大臣体此坤六二所谓直方大也微仲拜相东坡当直其词曰果艺以达有孔门三子之风直大而方得坤爻六二之动一日东坡谒微仲微仲方昼寝久而不出东坡不能堪良久见于便坐有一菖蒲盆畜绿毛龟东坡云此龟易得若六眼龟则难得微仲问六眼龟出何处东坡曰昔唐庄宗同光中林邑国尝进六眼龟时伶人敬新磨在殿下进口号曰不要闹不要闹听取这龟儿口号六只眼儿分明睡一觉抵别人三觉东坡知湖州尝与宾客游道场山屏退从者而入有僧凭门熟睡东坡戏云髡阃上困有客即答曰何不用钉顶上钉东坡与温公论事公之论坡偶不合坡曰相公此论故为□厮踢温公不解其意曰□安能厮踢坡曰是之谓□厮踢东坡闻荆公字说新成戏曰以竹鞭马为笃不知以竹鞭犬有何可笑公又问曰鸠字从九从鸟亦有证据乎坡云诗曰鸤鸠在桑其子七兮和爷和娘恰似九个公欣然而听久之始悟其谑也刘贡父觞客子瞻有事欲先起刘调之曰幸早里且从容子瞻曰奈这事须当归各以三果一药为对山谷尝和东坡春菜诗云公如端为苦笋归明日春衫诚可脱坡得诗戏语坐客曰吾固不爱做官鲁直遂欲以苦笋硬差致仕闻者绝倒东坡尝举坡字问荆公何义公曰坡者土之皮坡曰然则滑者水之骨乎荆公默然东坡喜食烧猪佛印住金山时每烧猪以待其来一日为人窃食东坡戏作小诗云远公沽酒饮陶潜佛印烧猪待子瞻采得百花成蜜后不知辛苦为谁甜东坡在黄州时尝赴何秀才会食油果甚酥因问主人此名为何主人对以无名东坡又问为甚酥坐客皆曰是可以为名矣又潘长官以东坡不能饮每为设醴坡笑曰此必错煮水也他日忽思油果作小诗求之云野饮花前百事无腰间唯系一葫芦已倾潘子错煮水更觅君家为甚酥李端叔尝为余言东坡云街谈市语皆可入诗但要人镕化耳熙宁初有人自常调上书迎合宰相意遂擢御史苏长公戏之曰有甚意头求富贵没些巴鼻便奸邪有甚意头没些巴鼻皆俗语也先生在黄日每有燕集醉墨淋漓不惜与人至于营妓供侍扇书带画亦时有之有李琪者小慧而颇知书札坡亦每顾之喜终未尝获公之赐至公移汝郡将祖行酒酣奉觞再拜取领巾乞书公顾视久之令琪磨砚墨浓取笔大书东坡七岁黄州住何事无言及李琪即掷笔袖手与客笑谈坐客相谓语似凡易又不终篇何也至将彻具琪复拜请坡大笑曰几忘出场继书云恰似西川杜工部海棠虽好不留诗一座击节尽欢而散大通禅师者操律高洁人非斋沐不敢登堂东坡一日挟妙妓谒之大通愠形于色公乃作南柯子一首令妙妓歌之大通亦为解颐公曰今日参破老僧禅矣其词云师唱谁家曲宗风嗣阿谁借君拍板与门捶我也逢场作戏莫相疑溪女方偷眼山僧莫睫眉却愁弥勒下生迟不见阿婆三五少年时王君善书符行天心正一法为里人疗疾驱邪仆尝传咒法当以授王君其词曰汝是已死我我是未死汝汝若不吾崇吾亦不汝苦东坡示参寥云桃符仰视艾人而骂曰汝何等草芥辄居我上艾人俯而应曰汝已半截入土犹争高下乎桃符怒往复纷纷不已门神解之曰吾辈不肖傍人门户何暇争闲气耶请妙总大士看此一转语洗儿戏作人皆养子望聪明我被聪明误一生惟愿孩儿愚且鲁无灾无难到公卿有宋佳话元符中上巳日锡燕从臣命御新龙舟蔡元长忽坠于金明池万众喧骇蔡得浮木凭出遂入次舍方一身淋漓蒋颖叔唁公曰元长幸免潇湘之溺蔡大笑佥曰几同洛浦之游轩渠录米元章居镇江尝在甘露寺榜其所趣曰米老庵甘露大火惟李卫公塔及米老庵独存有戏之者云神护李卫公塔飒天留米老娘庵蔘元章母入内祗应老娘元章以母故命官强渊明字隐季帅长安辞蔡太史蔡戏云公今吃冷茶去也强不晓而不敢发问亲戚间有熟知长安风物者因以此语访之乃笑曰长安妓女步武极小行皆迟缓故有吃冷茶之戏然藜余笔张芸叟久经迁谪怏怏不平尝内集分题赋诗其女得蜡烛云莫讶泪频滴都缘心未灰芸叟有惭色自是无复躁意行都纪事霅川月河莫氏称望族尝言某祖在大观间在上庠以春秋驰声尝至一酒楼饮壁间有题字云春王三月公与夫人会于此楼盖轻薄子娼妓饮于此所题耳莫即援笔题其下云夏大旱秋饥冬雨雪公薨君子曰不度德不量力其死于饥寒也宜哉见者无不大笑却扫编金人之始入寇也诏遣路枢密允迪使河东割地有布衣王亢者与之有旧拉与偕行亢为人深目高准多髯事毳裘毡笠独骑而后时所在村民多自相保聚见亢以为卤也执之亢自辩数莫听则欲缚送州县亢不服旁一人曰尔不受缚吾且断尔之臂亢仰而言曰幸断吾左臂或问何也亢曰右臂妨吾抓痒众皆笑曰此伶人也乃得释朱子语类晁以道后来亦附梁师成有人以诗嘲之曰早赴朱张饭随赓蔡子诗此回休倔强凡事且从宜却扫编宣和中王鼎为刑部尚书年甫三十时卢枢密益卢尚书法原俱为吏部侍郎而并多髯王嘲之曰可怜吏部两葫芦容貌威仪总不都卢尚书应声曰若要少年并美貌须还下部小尚书闻者为快桯史胡给事既新贡院嗣岁庚子适大比乃侈其事命供帐考校者悉倍前规鹄袍入试茗卒馈浆公庖继肉坐案宽洁执事恪敬誾誾于于以鬯于文士论大惬会初场赋题出孟子舜闻善若决江河而以闻善而行沛然莫御为韵士既就案矣蜀俗敬长而尚先达每在广场不废请益焉晡后忽一老儒摘礼部韵示诸生谓沛字惟十四泰有之一为颠沛一为沛邑注无沛决之义惟它有霈字乃从雨为可疑众曰是哄然扣帘请出题者偶假寐有少年出酬之漫不经心亹云礼部韵注义既非增一雨头无害也揖而退如言以登于卷坐远于帘者或不闻知乃仍用前字于是试者用霈沛各半明日将试论语籍籍传凡用沛字者皆窘复扣帘出题者初不知昨夕之对应曰如字廷中大喧浸不可制噪而入曰试官误我三年利害不细帘前闱木如拱皆折或入于房执考校者一人殴之考校者惶遽急曰有雨头也得无雨头也得或又咎其误曰第二场更不敢也盖一时祈脱之辞移时稍定试司申鼓噪场屋胡以不称于礼遇也怒物色为首者尽系狱韦布益不平既拆号例宴主司以劳还毕三爵优伶序进有儒服立于前者一人旁揖之相与诧博洽辩古今岸然不相下因各求挑试所诵忆其一问汉四百载名宰相凡几儒服以萧曹而下枚数之无遗群优咸赞其能乃曰汉相吾言之矣敢问唐三百载名将帅何人也旁揖者亦屈指英卫以及季叶曰张巡许远田万春儒服奋起争曰巡远是也万春之姓雷历考史牒未有以雷为田者揖者不服撑拒滕口俄一绿衣参军自称教授前据几二人敬质疑曰是故雷姓揖者大诟袒裼奋拳教授遽作恐惧状曰有雨头也得无雨头也得坐中方失色知其讽己也忽优有黄衣者持令旗跃出稠人中曰制置太学给事台旨试官在坐尔辈安得无礼群优亟敛容趋下诺曰第二场更不敢也侠戺皆笑席客大□明日遁去遂释系者胡意其为郡士所使录优而诘之杖而出诸竟然其语盛传迄今扪虱新话崇观三舍一用王氏之学及其弊也文字语言习尚浮虚千人一律常见人说当时京师优人有致语云伏惟体天法道皇帝趋时立本相公惟其所以秀才和同天人之际而使之无间者禁人也于时观者莫不绝倒盖数语皆当时之弊也清波杂志宣和间钧天乐部焦德者以谐谑被遇时借以讽谏一日从幸禁苑指花竹草木以询其名德曰皆芭蕉也上诘之乃曰禁苑花竹皆取以四方在途之远巴至上林则巴蕉也上大笑亦犹浇焦烧四时之戏掘以水以浇既而焦焦而烧也其后毁艮岳任百姓取花木以充薪亦其谶也闲燕常谈何当京城已陷人人入视帑藏仓庾时有胡思者为司农卿具诸仓米麦数白既复送至厅事旁遽属言曰大卿切勿令乱量思应曰诺至客次方悟其戏盖语有胡思乱量也时谓作宰相如此何以服百僚珊瑚诗话陈叔易隐阳翟涧上村号涧上丈人崇观间朝廷召之不得已而出晁以道时致仕居嵩山有诗云处士谁人为作牙尽携猿鹤到京华从今邻壑堪惆怅六六峰前只一家而叔愈过涧上丈人故居亦为诗云北山去已远南山去已近驱车两山间举策聊一问昔有隐君子出处颇矛盾平生勇且刚垂老畏而慎皆讥之也后靖康间以道亦起而女弟四娘适唐氏者颇复诮其出焉挥麈余话宣政中有两地早从王荆公学以经术自任全乏文采自建业移帅维扬临发作长短句题于赏心亭云为爱金陵佳丽乃分符来此拥麾忽又向淮东便咫尺人千里画鼓一声催起邦内人齐跪江山有兴我重来斟别酒休辞泪官中以碧纱笼之后有轻薄子过其下刮去有字改作没字我字易作你字往来观之莫不启齿靖康间戎务方殷有士子贾元孙者多游大将之门谈兵骋辩顾揖不暇自称贾机宜时有甄陶者奔走公卿之前以善干事大夫多使令之号甄保义空青先生尝戏以为对云甄保义非真保义贾机宜是假机宜翟公巽每诵之于广坐以为笑谈遁斋闲览魏达可朝奉喜为谑谈尝云李廷彦献百韵诗于一上官其间有句云舍弟江南没家兄塞北亡上官衋然哀之曰不意君家凶祸重并如是廷彦遽起自解曰实无此事但图对属亲切耳许义方妻刘氏每以端洁自许义方尝出经年忽一日归语其妻曰独处无聊得无时与邻里亲戚往还乎刘曰自君之出唯闭户自守足未尝履阈义方咨叹不已又问何以自娱笑曰唯时作小诗以适情耳义方欣然命取诗观之开卷第一篇题云月夜招邻僧闲话西清诗话高英秀者吴越间人与赞宁为诗友口给好骂滑稽每见眉目有异者必噂短于其后人号恶啄薄徒尝讥名人诗病云李山甫览汉史云王莽弄来曾半破曹公将去便平沈定是破船诗李群玉咏鹧鸪云方穿诘曲崎岖路又听钩辀格磔声定是梵语诗罗隐云云中鸡犬刘安过月里笙歌炀帝归定是鬼诗杜荀鹤云今日偶题题似着不知题后更谁题此卫子诗也不然安有四蹄赞宁笑谢而已冷斋夜话予与李德修游公义过一新贵人贵人留食予三人者皆以左手举箸贵人曰公等皆左转也予遂应声曰我辈自应须左转知君岂是背匙人一座大笑喷饭满案退朝录迩英阁讲讽之所也阁后有隆儒殿在丛竹中制度特小王原叔久在讲筵而身品短同列戏之曰宜为隆儒殿学士南濠诗话袁景文初甚贫常馆授一富家景文性疏放师道颇不立未几辞归其家别延陈文东壁文东惩景文故待弟子甚严一日景文来访文东适出因大书其案云去年先生靡恃己今年先生罔谈彼若无几个始制文如何教得犹子比亦可谓善谑已轩渠录王齐宗字彦龄怀州人高才不羁为太原掾官尝作青玉案望江南小词以嘲帅与监司监司闻之大怒责之彦龄敛板向前应声答曰某居下位常恐被人谗只是曾填青玉案何曾敢做望江南请问马初监时马初监者适与彦龄并坐马皇恐亟自辩诉既退诘彦龄曰某旧不知子乃以某为证何也彦龄笑曰且借公□韵幸勿多怪春渚纪闻姑苏李章敏于调戏偶赴邻人小集主人者虽富而素鄙会次章适坐其旁既进馔章视主人之前一煎鲑特大于众客者章即请于主人曰章与主人俱苏人也每见人苏字不同其鱼不知合在左边者是右边者是也主人曰古人作字不拘一体移易从便也章即引手取主人之鱼示众客曰领主人指挥今日左边之鱼亦合从便移过右边如何一座辍饭而笑终席乃已梦溪笔谈张唐卿进士第一人及第期集于兴国寺题壁云一举首登龙虎榜十年身到凤凰池有人续其下云君看姚晔并梁固不得朝官未可知后果终于京官有一故相远派在姑苏尝嬉游书其壁曰大丞相再从侄某尝游有士人李璋素好讪谑题其旁曰混元皇帝三十七代孙李璋继至鉴戒录俚诗陈裕秀才下第游蜀誓弃举业唯事唇喙睹物便嘲其中数篇亦堪采择虽无教化于当代诚可取笑于一时咏浑家乐云晨起梳头午不休一窠精魅闹啾啾阿家解舞清平乐新妇能抛白木球着绿挑牌吹觱篥赐绯盟器和梁州天晴任尔浑家乐雨下还须满舍愁又北郡南州处处过平生家业一驴驮囊中钱物衣装少袋里胭脂胡粉多满子面聒穷措大萧娘身瘦鬼嫦娥怪来唤作浑家乐骨子猫儿尽唱歌过旧居云昔日颜回宅今为果饭家不闻吟秀句只会饷胡麻豉汁锅中沸粕糕案上葩朝朝宜早起担从自谁家有一秀才忽赎酒家青衣为妇裕嘲之曰秀才何事太匆匆琴瑟无媒便自通新妇罗裙纔离体外姑托布尚当胸菜篮个个皆钳项粳米头头尽剪鬃一自土和逃走后至今失却亲家翁又咏大慈寺斋头鲜于阇黎云酒熟终朝没缺时高堂大舍养肥尸行婆满院多为妇童子成行半是儿半折掇斋穷措大笑迎搽粉阿尼师一朝若也无常至剑树刀山不放伊又大慈寺东地有放生池蜀人竞以三元日多将鹅鸭放在池中裕当门书绝句自此放生者稍息矣鹅鸭同群世所知蜀人竞送放生池比来养狗图鸡在不信阇黎是野狸裕后咏天王一绝因暴疾而终亦由神折天年抑又神之灵也诗曰睹眉努目张干嗔便作阎浮有力神祸福岂由泥捏汉烧香供养弄蛇人老学庵笔记晏安恭为越州教授张子韶为佥判晏美髯人目之为晏胡一日同赴郡集晏最末至张戏之曰来何晏乎满座皆笑清波杂志蔡京罢政赐邻地以为西园毁民屋数百间一日京在园中顾焦德曰东园与西园景致如何德曰太师公相东园嘉木西园如雨可谓东园如云西园如雨也语闻抵罪或云一伶人何敢面诋公相之非特同辈以飞语嫁其祸云桯史虞雍公允文以西掖赞督议既却逆亮于采石还至金陵谒叶枢密义问于玉帐留钥张忠定焘及幕属冯校书方洪检详迈在焉相与劳问江上战拒之详天风欲雪因留饮酒方行流星警报沓至盖亮已惩前衄将改图瓜洲坐上皆恐谓其必致怨于我也时刘武忠锜屯京口病且亟度未必可倚议遣幕府合谋支敌众以雍公新立功咸属目叶四顾久之酌卮醪以前曰冯洪二君虽参帷幄实未履行阵舍人威名方新士卒想望勉为国家卒此勋业义问与有赖焉雍公受卮起立曰某去则不妨然记得一小话敢为都督诵之昔有人得一□欲烹而食之不忍当杀生之名乃炽火使釜水百沸横筱为桥与□约曰能渡此则活汝□知主人以计取之勉力爬沙仅能一渡主人曰汝能渡桥甚善更为我渡一遭我欲观之仆之此行无乃类是乎席上皆笑已而雍公竟如镇江亮不克渡而弒自此简上知驯致魁柄□渡本谚语以为蟹其义则同老学庵笔记王嘉叟自洪倅召为光禄丞李德远亦召为太常丞一日相遇于景灵幕次李谓王曰见公告词云其镌月廪仍褫身章谓通判借牙绯入朝则服绿又俸薄也王答之曰亦见君告词矣李曰云何曰具官李浩但知健羡不揆孤寒既名右相之名又字元枢之字盖谓史丞相张魏公也满座皆笑闻见录绍兴内宴有优人诈善天文者云世间贵官人必应星象我悉能窥之法当用浑仪设玉衡若对某人窥之见星而不见人玉衡不能卒办用铜钱一文亦可乃令窥光尧云帝星也秦师垣曰相星也张郡王曰不见其星众骇复令窥之曰中不见星只见张郡王在钱眼内坐殿上大笑张最多赀故讥之桯史秦桧为相久擅威福士大夫一言合意立取显美至以选阶一二年为执政人怀速化之望故仕于朝者多不肯求外迁重内轻外之弊颇见于诗有王仲荀者以滑稽游公卿间一日坐于秦府宾次朝士云集待见稍久仲荀在隅席辄前白曰今日公相未出堂众官久俟某有一小话愿资醒困众知其善谑争听之乃抗声曰昔有一朝士出谒未归有客投刺于门阍者告之以某官不在留门状俟归呈禀客忽勃然发怒叱阍曰汝何敢尔凡人之死者乃称不在我与某官厚故来相见某官独无讳忌乎而敢以此言目之耶我必俟其来面白以治汝罪阍拱谢曰小人诚不晓讳忌愿官人宽之但今朝士留谒者例告以如此若以为不可当复作何语以谢客客曰汝官既出谒未回第云某官出去可也阍愀然蹙頞曰我官人宁死却是讳出去二字满座皆大笑仲荀出入秦门预客老归建康以死谈辞多风可隽味秦虽煽语祸独优容之盖亦一吻流也挥麈余话唐牛奇章元怪录载萧至忠欲出猎群兽求哀于山神云当令巽二起风滕六致雨翼日风雨萧不复出郊建炎中金寇驻楚泗间时张韩拥兵于高邮寇誓于众整师大入二将自料非其敌深以为怯将欲交锋之际风雨大作寇众辟易散走损折甚多因遂奏凯范师厚直方滑稽之雄也为参赞军事笑云焉知张七韩五乃得巽二滕六力邪闻者为之哄堂轩渠录范直方师厚性极滑稽尝赴平江会太守郑滋德象问营妓之妍丑于师厚师厚以王蕙赵芷对德象云赵芷非不佳但面上颧骨高耳师厚云南方妇人岂有无颧骨者便是钱大王皇后也少他那两块不得老学庵笔记蜀人任子渊好谑郑宣抚刚中自蜀召归其实秦会之欲害之郑公治蜀有惠政人犹觊其复来数日乃闻秦氏之指人人太息众中或曰郑不来矣子渊对曰秦少恩哉人称其敢言挥麈余话向宗厚履方建炎末为枢密院计议官履方美髯而若滑稽之状裹华阳巾缠足极弯长于钩距同舍王佾公为尝戏语之曰君唐明皇时四人合而为一何邪向曰愿闻之公为曰君状类黄幡绰头巾类叶法善脚类杨贵妃心肠似安禄山席间一笑履方不欢后程致道行其祠部员外郎告词云汝佩服高古操履甚恭又以戏之二老堂诗话干道七年秋予为礼部侍郎一时长贰每会食多戏举诗对或云蔷薇刺剌花奴手刺刺皆仄声人谓难对予云鸿雁行行鸟迹书又云半夏禹余粮借雨为禹凉为粮也宜以何对予云长春佛见笑盖药名及花名也吏部张津子问侍郎因云此雅对耳更有通俗之句如往年胡邦衡多髯初除吏部郎官或以胡铨髯吏部为戏莫能对者是时姚宪令则以司农少卿兼权户侍在坐予谓令则君尝为浙宪岂复远使欲借以□对云姚宪远提刑盖借姚为遥也坐皆大笑淳熙六年吏部尚书兼侍讲程大昌泰之讲筵退入部同官问今日讲何经泰之云尚书或又曰尚书讲尚书亦诗句也属予对之予曰行者留行者座中复大笑无锡县志尤延之与杨诚斋为金石交淳熙中诚斋为秘监延之为太常又同为青宫官属皆善谐谑延之尝曰有一经句请秘监作对曰杨氏为我诚斋即曰尤物移人此类甚多延之卒诚斋为祭文有曰齐歌楚些万象为挫瑰玮诡谲我唱公和放浪谐谑尚友方朔巧发捷出公嘲我酢挥麈三录隆兴初有胡昉者大言夸诞当国者以为天下奇才力加荐引命之以官曾未数年为两浙漕一日语坐客云朝廷官爵是买吾曹之头颅岂不可畏适闻人伯卿阜民在坐末趋前云也买脱空胡默然竹坡诗话有数贵人游僧舍酒酣诵前人诗因过竹院逢僧话又得浮生半日闲僧闻而笑曰尊官得半日闲老僧却忙了三日谓一日供帐一日燕集一日扫除也桯史郭棣帅淮东实筑二城倪从焉余兄周伯吏部时在其幕府每在东阁游见其议论自负莫敢撄者一日持扇题其上曰三顾频烦天下计两朝开济老臣心意盖以孔明自许窃怪之以为少年戏剧妄标置耳嘉泰开禧间倪位殿岩宾客日盛相与怂□真以为卧龙复出遂逢当轴意以兴六月之师吴衡守盱眙过见之于扬倪迎谓曰君所谓洗脚上船也予生西陲如斜谷祁山皆狭隘可守而不可出岂若得平衍夷旷之地掉鞅成大功顾不快耶陈景俊为随军漕先行燕之中席酌酒曰木牛流马则以烦公众咸笑之余至泗正暑见其坐上客扇果皆有此两句然后知所闻为不诬也倬既溃于符离僎又败于仪真自度不复振对客泣数行时彭法传师为法曹好谑适在坐谓人曰此带汁诸葛亮也传者莫不拊掌倪知而怒将罪之会罢去遂止传师豪士以恩科得官依钱东岩之门不伈伈顾宦督府尝欲举以使卤而不克遣终老于选调云委巷丛谈绍兴乙卯以旱祷雨谏议大夫赵霈上言自来祈祷断屠止禁猪羊今后请并禁鹅鸭时胡致堂在两掖见之笑曰可谓鹅鸭谏议矣闻禁中有龙虎大王当以鹅鸭谏议当之嘉定中察院罗相上言越州多虎乞行下措置多方捕杀正言张次贤上言八盘岭乃禁中来龙乞禁人行太学诸生遂有罗擒虎张寻龙之对苇航纪谈嘉禾方千里一日会相识张更生千里乃作一令戏之曰古人是刘更生今人是张更生手内执一卷金刚经问你是卵生胎生湿生化生张更生还千里令云古人是马千里今人是方千里手内执一卷刑法志问要五百里一千里三千里闻者莫不笑其切当也齐东野语张乂延平人少负才入太学有声为节性斋长既又为时中斋长其人眇小而好作为动以苛礼律诸生同舍多不平之莆田林叔弓亦轻浮之士也于是以其名字作诗赋各一首嘲之其警联云身材短小欠曹交九尺之长腹内空虚乏刘叉一点之墨诗警句云中分爻两段风使十横斜文上元无分人前强出些曲尽形容之妙闻者绝倒又私试辟四门赋云想帝女下嫔大展亲家之礼谅商均不肖几成太子之游天子之堂九尺云假令晏子来朝莫窥其面纵使曹交入见仅露其头颜渊具体而微赋云博我以文约我以礼望之俨然道与之貌天与之形眇乎小尔亦皆叔弓之所为也前辈有以姓名为戏者如陈亚有心蔡襄无口之类甚多刘攽尝戏王觌云公何故见卖王答曰卖公直甚分文近杨平舟栋以枢掾出守莆阳刘克庄潜夫弟希仁俱以史官里居群集寓公王曜轩迈戏之云大编修小编修同赴编修之会后村云欲属对不难不可见怒王愿闻之乃云前通判后通判但闻通判之名盖王凡五得倅而不上云王又尝调后村云十兄二十年前何其壮二十年后何其不壮刘应之曰王君二十年前何其遇二十年后何其不遇此善谑也见闻搜玉史丞相弥远用事改官多出其门制阃大宴有优一人出曰吾宰予也夫子曰于予与改又一人曰吾颜回也夫子曰回也不改回谓予曰吾为四科之首尚不改汝何为独改曰吾钻故改汝何不钻回曰吾非不钻但钻弥坚耳曰尔之不改宜也何不钻弥远乎癸辛杂识竹隐徐渊子似道天台人名士也笔端轻俊人品秀爽初官为户曹其长方以道学自高每以轻锐目之渊子积不能堪适其长丁母忧去官渊子赋一剪梅云道学从来不则声行也东铭坐也西铭爷娘死后更伶仃也不看经也不斋僧却言渊子大狂生行也轻轻坐也轻轻他年青史总无名我也能亨你也能亨游览志余宋时西湖三贤堂有两处其一在孤山竹阁三贤者白乐天林君复苏子瞻也其一在龙井寿圣院三贤者赵阅道苏子瞻僧辨才也宝庆间袁樵尹京移竹阁三贤于苏堤建亭馆以沽官酒或题诗云和靖东坡白乐天三人秋菊荐寒泉而今满面生尘土却与袁樵□酒钱齐东野语会稽有富人马生以入粟得官号马殿干喜宾客有姬美艳能歌时出佐酒客有梁县丞者颇黠因与之目成一旦马生殂姬出梁捐金得之它日置酒觞客陈无损益之在坐酒酣举杯属梁曰有俪语奉上梁谛听之即朗然高唱曰昔居殿干之家爰丧其马今入县丞之室毋逝我梁一坐大呼笑而主人怃然不乐无几梁亦死焉人尤无损之谑戏然闻者亦可以警也癸辛杂识何小山既贵里居有卿宰初上来见一睹刺字曰小鬼耳遣吏谢之后以佃家来诉邻凫之扰有状至邑宰判云作高田塍多着水鸭踏苗头自理会朝中自有大官人何必执状问小鬼

　嘲谑部纪事五
辍耕录大名王和卿滑稽挑达传播四方中统初燕市有一蝴蝶其大异常王赋醉中天小令云挣破庄周梦两翅驾东风三百处名园一采一个空难道风流种諕杀寻芳蜜蜂轻轻的飞动卖花人搧过桥东由是其名益着时有关汉卿者亦高才风流人也王常以讥谑加之关虽极意还答终不能胜王忽坐逝而鼻垂双涕尺余人皆叹骇关来吊唁询其由或对云此释家所谓坐化也复问鼻悬何物又对云此玉筋也关云我道不识不是玉筋是嗓咸发一笑或戏关云被王和卿轻侮半世死后方才还得一筹凡六畜劳伤则鼻中常流脓水谓之嗓病又爱讦人之短者亦谓之嗓故云尔天下之事未尝无配虽谲诈诞妄之谈亦有然者松江卫山斋有才誉时庸医儿孙华孙颇知嗜学山斋因奖予之使得侪于士类山斋既死华孙忽谓人曰尝梦天使持黄封小合授吾曰上帝有敕以卫山斋声价畀汝吾受命谢恩而寤华孙才思极迟凡作一诗必数十日乃就则曰吾登混偶得一联或又曰枕上得此故人戏赠以诗有浪得诗名索价高及山斋声价黄封合之句陆居仁每谓人曰吾读书至得意时见庆云一朵现家人皆不能睹又一日读诗集传有不安处思所以易之忽若梦寐中见尼父拱立于前而呼吾字曰陆宅之朱熹误矣汝说是偶与友人之黠者言及此友人曰足下得非禀受素弱乎曰何为曰吾见足下眼目眊眩又梦寐颠倒故知其然也居仁惭赧不复辩客来谈及拊几大笑命笔识之张明善作北乐府水仙子讥时云铺眉苦眼早三公裸袖揎拳享万锺胡言乱语成时用大纲来都是烘说英雄谁是英雄五眼鸡岐山鸣凤两头蛇南阳卧龙三脚猫渭水非熊赵魏公刻私印曰水晶宫道人钱唐周草宪先生密以玛瑙寺行者属比之魏公遂不用此印后见先生同郡崔进之药肆悬一牌曰养生主药室乃以敢死军医人对之进之亦不复设此牌魏公语人曰吾今日方为水晶宫吐气矣先辈虽谐谑自是可喜至正丙申高邮兵累攻嘉兴不克或人撰戏语云史帅一日下令行兵参谋掌史进言自古行师必先祭旗史曰王元帅破松江时曾祭否答曰不祭史曰王元帅不祭我也不祭盖祭济字音同传以为笑又有一说红军与苗军战不胜禀主帅曰彼中军前有十丈大旗旗上篆字大元统兵官五字帅曰我此间亦效之旗成军吏禀所写何字帅曰八分书写赵王令既而写赵字未成才写得走字传报苗军到走走走二说皆可捧腹嘉兴林叔大镛掾江浙行省时贪墨鄙吝然颇交接名流以沽美誉其于达官显宦则刲羔杀豕品馔甚盛若士夫君子不过素汤饼而已一日延黄大痴作画多士毕集而此品复出扪腹阔步讥谑交作叔大赧甚不敢仰视遂揖潘子素求题其画子素即书一绝句云阿翁作画如说法信手拈来种种佳好水好山涂抹尽阿婆脸上不曾搽大痴笑谓曰好水好山言达官显宦也阿婆脸不搽言素面也言未已子素复加一句云诸佛菩萨摩诃萨俱不解其意子素曰此谢语即僧家忏悔也哄堂大笑而散叔大数日羞出见客人之鄙吝一至于此亦可怜已乔公仲山官吏部郎中好古博雅仍喜谐谑所交皆名人才士公家制馄饨得法常苦宾朋需索一日于每客前先置一帖且戒云食毕展卷既而取视乃制造方法也大笑而散自后无复言矣嘉兴总管凌师德以文章政事自居同僚莫敢与抗然其行实贪污颇闻人有讥议因出对云竹本无心外面自生枝节贡推官对云藕因有窍中间抽出丝毫盖讽之也陆伯麟侧室育子友人陆象翁以启戏贺之曰犯帘前禁寻下盟玉虽种于蓝田珠将还于合浦移夜半鹭鹚之步几度惊惶得天上麒麟之儿这回喝采既可续诗书礼乐之脉深嗅得油盐酱醋之香苏东城咏婢谑词有揭起裙儿一阵油盐酱醋香之句丙子岁松江亢旱闻方士沈雷伯道术高妙府官遣吏斋香币过嘉兴迎请以来骄傲之甚以为雨可立致结坛仙鹤观行月孛法下铁简于湖泖潭并日取蛇燕焚之了无应验羞赧宵遁僧柏子庭有诗其一联云谁呼蓬岛青头鸭来杀松江赤縺蛇闻者绝倒续夷坚志代州寿宁观宋天圣中一楸树老且枯矣海蟾子过州卖不死药三日不售投药此树下明年枯□再茂人目之为脱壳楸白□子西题诗云一粒丹砂妙有神能教枯木再生春仙翁用意真难晓只度枯楸不度人辍耕录重纪至元间太师丞相伯颜专权蠹政贪恶无比以罪左迁南恩州达鲁花赤至隆兴卒寄棺驿舍滑稽者题于壁云百千万锭犹嫌少垛积金银北斗边可惜太师无运智不将些子到黄泉稗史江西古喻萧太山好奇之士也名其堂曰堂堂堂亭曰亭亭亭越陈持节某提举江西日萧延饮遍历亭馆次观其扁至洞公因戏之曰此何不名曰洞洞洞萧为不怿至元丙子北兵入杭庙朝为虚有金姓者世为伶官流离无所归一日道遇左丞范文虎向为宋殿帅时熟其为人谓金曰来日公宴汝来献伎不愁贫贱也如期往为优戏作诨云某寺有钟寺奴不敢击者数日主僧问故乃言钟楼有巨神神怪不敢登也主僧亟往视之神即跪伏投拜主僧曰汝何神也答曰钟神主僧曰既是钟神如何投拜众皆大笑范为之不怿其人亦不顾卒以不遇识者莫不多之元史杨果传果性聪敏美风姿工文章尢长于乐府外若沈默内怀智用善谐谑闻者绝倒泽山杂记景清倜傥尚大节领乡荐游国学时同舍生有秘书清求而不与固请约明旦即还书生旦往索曰吾不知何书亦未假书于汝生忿讼于祭酒清即持所假书往见曰此清灯窗所业书即诵辄卷祭酒问生生不能诵一辞祭酒叱生退清出即以书还生曰吾以子珍秘太甚特此相戏耳菽园杂记夏忠靖公永乐间苏松治水与某给事中同命一日同宿天宁寺中给事早如厕行甚急公戏之曰披衣靸履而行给事给事叶即应声曰弃甲曳兵而走尚书尚书九朝野记解学士缙与吕尚书震一日谈及食中美味吕曰驼峰珍美震未之识也解云仆尝食之诚美矣吕知其诳己他日得一死象蹄□语解曰昨有驼峰之赐宜共飨焉解即大嚼去吕寄以诗曰翰林有个解痴哥光禄何曾杀骆驼不是吕生来说谎如何嚼得这般多为之哄然一笑贤奕编刘文靖诮丘琼山有散钱而少贯索琼山还诮曰公有贯索而却欠散钱枝山前闻正统间有鸿胪王少卿者善宣玉音洪亮抑扬殊耸观听而其读奏之际必多吃误其貌美髯而秃项朝士遂为诗以嘲之曰传制声无敌宣章字有讹后边头发少前面口须多有使回问京师新事或诵此诗问为谁其人遽曰此王少卿也客座新闻临川聂大年为杭州教授以诗文负时名天顺初同修通鉴纲目大年扶病至京师不入馆遂至不起翰林诸公惜其不获见者时童大章在座素善滑稽因曰不必识其人彼但多一耳少一目而已众为之哄然盖大年姓聂而眇一目也予闻吾乡吴原云一朝士麻脸胡须一朝士面歪而眇一目眇士戏麻士云麻脸胡须羊肚石倒栽蒲草麻士答云歪脸白眼海螺杯斜嵌珍珠众为之绝倒又太仓陆孟昭为刑部郎中尝往一朝士家驾牛投刺不书名惟云东海钓鳌客过其士归见之知孟昭也亦递一帖云西番进象人来盖孟昭黑面白齿人皆嘲为象奴云琐缀录刘主静今制东宫官多袭古如庶子洗马是也景泰间刘主静洗马兵部侍郎王伟戏曰先生一日洗几马主静应声答曰大司马洗得干净少司马洗得不干净众闻之噱然后主静与李克述同升庶子刘宣化戏谓主静曰众人皆假庶子先生真庶子盖主静庶出闻之默无以答贤奕编王忠肃公翱素不喜谐谑间有之亦若寓规警者然一日见一大臣目送美姝复回顾之忠肃云此人甚有力大臣曰先生何以知之应云不然公之头何以被他掣转去眉公见闻录陆式斋大参在成化间留滞郎署最久其迁职方也西涯时为学士戏语之曰先生其知几乎曷为又入职方也式斋应声曰太史非附热者奈何只管翰林耶闻者以为善谑公在京邸款会试贡士若干人酒数行俱起辞谢云欲赴他席公曰且止有场中题愿商之东面而征西夷怨南面而征北狄怨诸君亦知所以然乎众思颇久未解公笑曰无他意也只是待汤一日二编修谒西涯公公曰近有一策题两翰林九年考满推擢何官二君笑云策破未有先有一策结执事事也执事责也愚生何有焉公大笑即日奏补宫坊客座新闻大司马新安程公信成化中参赞南都左珰安宁时为守备燕公设席中为己坐而以公位其下公心不平盖中官虽为主亦首席六卿而下皆列坐焉公戏为一绝云主人首席客居旁此理分明大不祥若使周公来守备定因屋上放交□安见诗遂分宾主虎荟弘治间仁和尹居官颇不职时猎者获一虎士林中阿谀者从而贺之诗以为治效有士人俞珩者作口号嘲之曰虎告相公听我歌相公比我食人多相公去后行仁政虎自双双北渡河至今举为口实续文献通考孝宗弘治四年九月大学士刘吉屡被弹章仍加官进秩市人嘲之为刘棉花谓其愈弹愈起也蒹葭堂杂抄国朝成化弘治间大学士刘文靖公健丘文庄公浚同朝雅相敬爱刘北人器度严毅在内阁凡事独秉大纲其学问不甚博洽丘南人则博极群书为一时学士所宗所著有大学衍义补等书一日刘对客论丘曰渠所学如一仓钱币纵横充满而不得贯以一绳讥其学无大纲也丘公闻之语人曰我固然矣刘公则有绳一条而无钱可贯独奈何哉士林传以为雅谑二公虽名位相抗而刘相孝庙二十年硕德重望卒受顾命称本朝贤相丘之所就似为不逮相业岂以博洽为贵哉眉公见闻录西涯李公善谑居政府时庶吉士进见公曰今日诸君试属一对云庭前花始放众哂其易各思一语应之曰总不如对阁下李先生众一笑而散中洲野录彭泰州寄邑尹弘治间平乐有赵尹考满还任邑中士夫皆趋迓之时泰州守彭公福独以诗投之云洎阳纔驻使君标本欲趋迎懒折腰莫怪野人疏礼节好从杨昼说阳桥人皆莫喻其意一日编修程念斋见之笑曰绥之讥我邑中人深矣盖用宓子贱事也考之刘向说苑子贱为单父宰过于杨昼曰子亦有以送仆乎昼曰诺吾少也贱不知治民之术有钓道二焉请以送子贱曰奈何昼曰扱纶错饵迎而吸之者阳桥也其鱼薄而不美若存若亡若不食者鲂也其为鱼也博而厚味子贱曰善未至单父冠盖迎之交接于道子贱曰车驱之车驱之夫杨昼所谓阳桥者至矣于是至单父请其耆老尊贤者而与之共治单父人亦占彭之介程之博也无锡县志兴宁乡之寺头初其土人多以务本自殖有某氏者以弹绵花起家久遂殷富知浮慕文墨造请名士会作堂成祝枝山为题联句云三尺冰弦弹夜月一天飞絮舞春风其家甚爱重之而不知其嘲己也见闻搜玉白沙陈公甫访定山庄孔易庄舟送之中有一士人素滑稽肆谈昵甚无忌惮定山怒不能忍白沙则当其谈时若不闻其声及其既去若不识其人定山大服本朝以吏部为重兵部次之膳部又次之予尝怪其宦情浮薄然唐时亦既有之矣张敬忠戏赠膳部有云有意嫌兵部专心取考功谁知脚蹭蹬却落省墙东太学生相聚各言物产以相嘲难东鲁生曰一山一水一秀才甲天下矣关中生曰何山曰泰山曰只有天在上更无山与齐当在华山下矣又何水曰东海曰黄河之水天上来东流到海不复回乃属河之委矣又秀才谁也曰孔子曰文王我师也周公岂欺我哉孔子文王之弟子也相与一笑足称文谈丹铅总录张禺山晚年好纵笔作草书不师法帖而殊自珍诧尝自书一纸寄余且戏书其后曰野花艳目不必牡丹村酒酣人何须蚁绿太白诗云越女濯素足行人解金装渐近自然何必金莲玉弓乎亦可谓善谑矣明状元事略唐皋在庠时日以魁元自拟累蹶场屋乡人诮之曰徽州好唐皋哥一气秋闱走十科经魁解元荷包里争奈京城剪绺多唐闻之志益励尝题壁曰愈读愈不中唐皋其如命何愈不中愈读命其如唐皋何至是连捷二魁以状元及第眉公见闻录吾乡徐司空达斋名陟文贞公弟也初宦都下南归张江陵为文贞门生与诸君具酒送之临别各上马去而达斋醉甚追至江陵联骑而行以扇叩之云去时还有张老送来时不知张老死和存张大衔之王元美公为郎时适有客席而严世蕃亦与世蕃久不至众客待之良苦已入问何故如许来迟世蕃云忽病伤风耳元美笑谓云爹居相位怎说得伤风众客大笑而亦有为公咋指者上海顾小川为徐文贞公婿谒见太守方公廉适有同坐客问此君何人方云当朝宰相为岳丈其倨如此三事皆用蔡伯喈调谑谈之可发一笑贤奕编姑苏鄢天泽者略涉书好摘人诗文句字供姗笑偶读瞿文懿王立沼上义讶曰沼固惠王地也破何得言所立非其地已诵诗至流莺啼到无声处即又曰啼则有声何谓无声诸所戏侮圣言多类是列朝诗集吴扩字子充昆山人嘉靖中避倭乱居金陵爱秦淮一带水造长吟阁居之尝元日赋诗奉怀分宜相公人戏之曰开岁第一日怀中朝第一官便吟到腊月三十日岂能及我辈乎金陵人至今传以为笑云王西楼盘字鸿渐善谐谑嘉靖初李空同就医京口遇人故自矜重元夕饮酒杨文襄西楼下坐空同傲不为礼西楼分赋得老人灯应口而成云形骸憔悴不堪描还自心头火未消自分不知年老大也随儿女闹元宵空同心知其嘲嘿然而罢眉公见闻录嘉靖丙戌刑部赵尚书乃费阁老同年也每投谒费书年晚生同馆屠公应□曰赵老真神童问何故云费鹅湖二十作状元年最少今渠称年晚生非神童而何相对抚掌穆庙辰巳间海公瑞为直隶巡抚蔡国熙为兵备意在锄巨室而刁风四起时有投匿名状以讽海海见状颇悔前事讼党少解其词甚奇附记于后告状人柳跖告为势吞血产事极恶伯夷叔齐兄弟二人倚父孤竹君历代声势发掘许由坟冢被恶来告发恶又贿求嬖臣鲁仲连得免今某月日挽出恶兄柳下惠捉某箍禁孤竹水牢日夜痛加炮烙极刑逼献首阳薇田三百余亩有契无交崇侯虎见证窃思武王至尊尚被叩马羞辱何况区区蝼蚁激切上告此不知何人笔观此亦足以见里俗之一变云雪涛谈丛吴中张伯起刻有文选纂注持送一士夫士夫览其题目乃曰既云文选何故有诗伯起曰这是昭明太子做的不干我事士夫曰昭明太子安在伯起曰已死了士夫曰既死不必究他伯起曰便不死也难究他士夫曰何故伯起答曰他读得书多士夫默然甲乙剩言赵相国以东事忧悴时或兼旬不起余往访之适日者王生医者李生两人在坐相国谓王曰我仇忌何日出宫谓李曰我何日膏肓去体余笑曰使石尚书出京便是仇忌出宫沈游击去头便是膏肓去体相国为之默然明外史沈一贯传钱梦皋为一贯私人最有布衣在一贯坐梦皋戏之曰昔之山人山中之人今之山人山外之人布衣应曰昔之给事给黄门事今之给事给相门事梦皋面发赤而去镇江府志眭金卿太史在馆中负才情狎侮侪辈时翰长姓蔡同馆有见桃作华者为对云苑内桃初放太史应声云堂上菜先生蔡默然知其侮也嵩阳杂识癸丑礼部春试初燕宗伯或与典衡争席比命题曰伯拜稽首让于夔龙戏示讥也驹阴冗记三山士人郑唐有逸才好讥谑有老人写真乞题唐索饮题之曰精神□□老貌堂堂乌巾白发龟鹤呈祥数年有读之者曰此四语横读则精老乌龟也老人毁之有隶卒乞门联唐书其左曰英雄右曰豪杰其人大喜具馔饮乞足成之唐书之曰英雄手执苗竹片豪杰头簪野雉毛其人悔恨后以恢谑黜儒为吏口占曰生员黜罢去充吏不怨他人只怨自丝僚员领都一般只是头巾添两翅闻者绝倒尝为州长书门联云架有春风笔门无暮夜金州长喜大加礼敬逌旃璅言仕者之情多重内而轻外其在内者又重北而轻南一进士初授华容令诗尾吟一联云县丞主簿皆僚友通判推官且上司无乃近谑乎又外嘲内云你有牙牌我有排衙南嘲北云腰下输君三寸白顶门让我一轮青明世说陈嗣初太史家居有求见者称林逋十世孙嗣初取一编令其人读之则和靖传也读至和靖终身不娶无子客默然嗣初口占一绝赠云和靖先生不娶妻如何后代有孙儿想君自出闲花柳不是西山梅树枝客惭而退驹阴冗记饶州有女尼从士人张生乡士戴宗吉为诗赠之曰短发蓬松绿未匀袈裟脱却着红裙于今嫁与张郎去赢得僧敲月下门见闻搜玉巨珰刘琅资积既厚复肆贪婪乃于私第建玉皇阁延方士以讲炉火有术士觇知其笃信也每称帝以动之令琅献玉绦环以系玉皇窃之而去时人作诗笑之曰堆金积玉已如山又向仙门学炼丹空里得来空里去玉皇原不系绦环

　嘲谑部杂录一
诗经邶风终风章谑浪笑傲中心是悼
注
谑戏言也
墉风淇奥章善戏谑兮不为虐兮
郑风溱洧章维士与女伊其相谑
炙毂子录炙毂子曰滑稽转注之器也若今以一器物底下穿孔注之不已之类此人言语捷给应对不穷似滑稽转注不已故呼辩捷之人为滑稽北梦琐言唐张林本士子擢进士第官至台侍御为诗小巧多采景于园林亭沼间如菱叶乍翻人采后荇花初没舸行时他皆此类受眷于崔相昭纬或谒相庭崔公曰何以久不拜见林曰为饭瓮子热发崔讶饭瓮不康之语林曰数日来水米不入非不康耶又寒月遗以衣襦问其所需乃曰一衫向下便是张林相国大笑终始优遇也葆光子曰东方朔以恢谐自容娄君卿以唇舌取适非徒然也皆有意焉今世希酒炙之徒托公侯之势取容苟媚过于优旃自非厚德严正之人未有不为此辈调笑也启颜录山东人娶蒲州女多患瘿其妻母项瘿甚大成婚数月妇家疑婿不慧妇翁置酒盛会亲戚欲以试之问曰某郎在山东读书应识道理鸿鹤能鸣何意曰天使其然又曰松柏冬青何意曰天使其然又曰道边树有骨何意曰天使其然妇翁曰某郎全不识道理何因浪住山东因以戏之曰鸿鹤能鸣者颈项长松柏冬青者心中强道边树有骨者车拨伤岂是天使其然婿曰请以所闻见奉酬不知许否曰可言之婿曰虾蟆能鸣岂是颈项长竹亦冬青岂是心中强夫人项下瘿如许大岂是车拨伤妇翁羞愧无以对之笑林有民妻不识镜夫市之而归妻取照之惊告其母曰某郎又索一妇归也其母亦照曰又领亲家母来也甲与乙斗争甲啮下乙鼻官吏欲断之甲称乙自啮落吏曰夫人鼻高耳口低岂能就啮之乎甲曰他踏□子就啮之有人吊丧并欲赍物助之问人可与何等物答曰钱布帛任君所有耳因赍大豆一斛置孝子前谓曰无所有以大豆一斛相助孝子哭孤穷奈何曰造豉孝子又哭孤穷曰适得便穷更送一石甲父母在出学三年而归舅氏问其学何得并序别父久乃答曰渭阳之思过于秦康既而父数之尔学奚益答曰少失过庭之训故学无益伧人欲相共吊丧各不知仪一人言粗习谓同伴曰汝随我举止既至丧所旧习者在前伏席上余者一一相髡于背而为首者以足触詈曰痴物诸人亦为仪当尔各以足相踏曰痴物最后者近孝子亦踏孝子而曰痴物有痴婿妇翁死妇教以行吊礼于路值水乃脱袜而渡遂遗一袜又睹林中鸠鸣云鹁鸪鹁鸪而私诵之都忘吊礼及至乃以有袜一足立而缩其跣者但云鹁鸪鹁鸪孝子皆笑又曰莫笑莫笑如拾得袜即还我鲁有执长竿入城门者初竖执之不可入横执之亦不可入计无所出俄有老父至曰吾非圣人但见事多矣何不以锯中截而入遂依而截之齐人就赵人学瑟因之先调胶柱而归三年不成一曲齐人怪之有从赵来者问其意方知向人之愚艾子杂说艾子事齐王一日朝而有忧色宣王怪而问之对曰臣不幸稚子属疾欲谒告念王无与图事者虽朝然心实系焉王曰盍早言乎寡人有良药稚子顿服其愈矣遂索以赐艾子拜受而归饮其子辰服而已卒他日艾子忧甚戚王问之故戚然曰卿丧子可伤赐卿黄金以助葬艾子曰殇子不足以受君赐然臣将有所求王曰何求曰只求前日小儿得效方殇
子

艾子行于海上见一物圆而褊且多足问居人曰此何物也曰蝤蛑也既又见一物圆褊多足问居人曰此何物也曰螃蟹也又于后得一物状貌皆若前所见而极小问居人曰此何物也曰蟛越也艾子喟然叹曰何一蟹不如一蟹也三
物

艾子使于魏见安厘王王问曰齐大国也比年息兵何以为乐艾子曰敝邑之君好乐而群臣亦多效伎安厘王曰何人有伎曰淳于髡之笼养孙膑之踢球东郭先生之吹竽皆足以奉王欢也安厘王曰好乐不无横赐奈侵国用何艾子曰近日却告得孟尝君处借得冯欢来索得几文冷债是以饶足也冷
债

齐地多寒春深求芋甲方立春有村老挈苜蓿一筐以与于艾子且曰此物初生未敢尝乃先以荐艾子喜曰烦汝致新然我享之后次及何人曰献公罢即刈以喂驴也献
苜蓿

艾子好饮少醒日门人相与谋曰此不可以谏止唯以险事怵之宜可诫一日大饮而哕门人密抽彘肠致哕中持以示曰凡人具五脏方能活今公因饮而出一脏止四脏矣何以生耶艾子熟视而笑曰唐三藏犹可活况有四耶好
饮

艾子行出邯郸道上见二媪相与让道一曰媪几岁曰七十问者曰然则我今年六十九岁则明年当与尔同岁矣二
媪

艾子一夕疾呼一人钻火久不至艾子呼促之门人曰夜暗钻具不得谓先生曰可持烛来共索之矣艾子曰非我之门无是客也钻
火

艾子见有人徒行自吕梁托舟人以趋彭门者持五十钱遗舟师师曰凡无赍而独载者人百钱汝尚少半汝当自此为我挽牵至彭门可折半直也舟
师

穰侯与纲寿接境魏冉将以广其封也乃伐纲寿而取之兵回而范睢代其相矣艾子闻而笑曰真正谓外头赶兔屋里失獐也赶
兔

艾子曰尧治天下久而髦勤呼许由以禅焉由入见之所居土□茅茨不剪采椽不斫虽逆旅之居无以过其陋命许由食则饭土铏啜土器食粗粝羹藜藿虽厕监之养无过其约食毕顾而言曰吾都天下之富享天下之贵久而厌矣今将举以授汝汝其享吾之奉也许由笑曰似此富贵我未甚爱也富
贵

秦破赵于长城坑众四十万遂以兵围邯郸诸侯救兵列壁而不敢前邯郸垂亡平原君无以为策家居愁坐顾府吏而问曰相府有何未了公事吏未及对新垣衍应声曰唯城外一火窃盗未获尔未了
公事

艾子一日观人诵佛经者有曰咒咀诸毒药所欲害身者念彼观音力还着于本人艾子喟然叹曰佛仁也岂有免一人之难而害一人之命乎是亦去彼及此与夫不爱者何异也因谓其人曰今为汝体佛之意而改正之可乎曰咒咀诸毒药所欲害身者念彼观音力两家都没事诵
佛经

有人献木履于齐宣王者无刻斫之迹王曰此履岂非生乎艾子曰□楦乃其核也木
履

艾子浮于海夜泊岛峙中夜闻水下有人哭声复若人言遂听之其言曰昨日龙王有令一应水族有尾者斩吾鼍也故惧诛而哭汝虾无尾何哭复闻有言曰吾今无尾但恐更理会科斗时事也虾

齐有富人家累千金其二子甚愚其父又不教之一日艾子谓其父曰君之子虽美而不通世务他日曷能克其家父怒曰吾之子敏而且恃多能岂有不通世务耶艾子曰不须试之他日但问君之子所食之米从何来若知之我当妄言之罪父遂呼而问之其子嘻然笑曰吾岂不知此也每以布囊取来其父愀然而改容也曰子之愚甚也彼米不是田中来艾子曰非其父不生其子愚
子

邹忌子说齐宣王齐王说之遂命为相居数月无善誉艾子见淳于髡问曰邹子为相之久无誉何也髡曰吾闻齐国有一毛手鬼凡为相必以手掴之其人遂忘生平忠直默默而已岂其是欤艾子曰君之过矣彼毛手只择有血气者掴之毛
手鬼

艾子之邻皆齐之鄙人也闻一人相谓曰吾与齐之公卿皆人而禀三才之灵者何彼有智而我无智一曰彼日食肉所以有智我平日食粗粝故少智也其问者曰吾适有粜米钱数千姑与汝日食肉试之数日复又闻彼相谓曰我自食肉后心识明达触事有智不徒有智又能穷理其一曰吾观人足面前出甚便若后出岂不为后来者所践其一曰吾亦见人鼻窍向下甚利若向上岂不为天雨所注乎二人相称其智艾子叹曰肉食者其智若此肉
智

艾子好为诗一日行齐魏间宿逆旅夜闻邻房人言曰一首也少间曰一首也比晓六七首艾子意其必诗人清夜吟咏兼爱其敏思凌晨冠带候谒少顷一人出乃商贾也危羸若有疾者艾子深惑之岂有是人而能诗乎抑又不可臆度遂问曰闻足下篇什甚多敢乞一览其人曰某负贩也安知诗为何物再三拒之艾子曰昨夜闻君房中自鸣曰一首也岂非诗乎其人笑曰一首之言君误矣昨每腹疾暴下夜黑寻纸不及因污其手疾势不止殆六七污手其实非诗也艾子有惭色好
为诗

齐之士子相尚裹乌纱帽长其顶短其檐直其势以其纱相粘谓之虚粘奇帽设肆相接其一家自榜其门曰当馆每顶止卖八百文以其廉人日拥其门以是多愆期一日艾子方坐其肆见一士子与其肆主语吾先数日约要帽失期五七日尚未得必是为他人皆卖九百文尔独卑于价以欺吾也呶呶久之艾子因曰秀才但勿喧只管将八百文钱与他须要九百底帽子卖
帽

齐宣王时人有死而生能言阴府间言乃云方在阴府时阎罗王诘责一贵人曰汝何得罪之多也因问曰何人也曰鲁正卿季氏也其贵人再三不服曰无罪阎王曰某年齐人侵境汝只遣万人往应之或曰多寡不敌必无功岂徒无功必枉害人之命汝愎而不从是以齐兵众万人皆死又某年某日饥汝蔽君之聪明而不言遂不发廪因此死数万人又汝为人相职在燮理阴阳汝为政乖戾多致水旱民被其害此皆汝之罪也其贵人叩头乃服王曰可付阿鼻狱乃有牛头人数辈执之而去艾子闻之太息不已门人问曰先生与季氏有旧耶何叹也艾子曰我非叹季氏也盖叹阎罗王也门人曰何谓也曰自此安得狱空耶阎
罗王

周辉清波杂志强渊明帅长安求辞蔡京京曰公至彼且吃冷茶盖谓长安籍妓步武小行迟所度茶必冷也初不晓所以后叩习彼风物者方知之又文勋除福建漕陛对翼日上问辅臣记得有艺盖记其工篆学也章申国对云会舞旋上遽云如此岂可使一路遂罢冷茶舞旋皆非国论所宜及顷得一小记书王黼奉敕撰明节和文贵妃墓志云妃齿莹洁如水晶缘尝饵绛丹而然又云六宫称之曰韵盖时以妇人有标致者为韵辉曾以此说叩于宣和故老答曰虽当时语言文字间或失持择或不应直致是黩然韵字盖亦有说宣和间衣着曰韵缬果实曰韵梅词曲曰韵令乃梁师成为郓邸倡为此谶时赵野春帖子亦有复道密通蕃衍宅诸王谁似郓王贤亦迎合之意也春渚纪闻云溪友议载酒徒朱冲嘲张祜云白在东都元已薨鸾台凤阁少人登冬瓜堰下逢张祜牛矢滩边说我能以祜时为堰官也按承吉以处士自高诸侯府争相辟吉性狷介不容物辄自劾去岂肯屈就堰官之辱耶金华子杂说云祜死子虔望亦有诗名常求济于嘉兴裴弘庆署之冬瓜堰官虔望不服弘庆曰祜子守冬瓜已过分矣此说似有理也寓简戏谑君子所不免然不至于虐则善矣大抵讥诮之语先发者未必切害而报复者往往奇险深酷西晋崔豹尝诣郡郡将姓陈戏问正熊君去崔抒几世遽答曰民之去抒如明府之去陈恒可谓敏矣彦周诗话黄鲁直爱与郭功父戏谑嘲调虽不当尽信至此如曰公做诗费许多气力做甚此语切当有益于学诗者不可不知也扪虱新话韩退之嘲京师富儿不解文字饮惟能醉红裙然予观退之亦未是忘情者退之自有二侍妾名绛桃柳枝张籍所谓乃出二侍女合弹琵琶筝者也又尝有诗云银烛未烧窗送曙金钗半醉坐添春此岂空饮文字者耶萤雪丛说尝见有官君子皆以举削为虑晦庵先生尝以法言章句戏之曰势援上也文章次也政事又其次也咸无焉为选人其人大笑又见浙中官员子弟谒赵守问及晦翁学术政事孰优守乃以鲁论篇章答之学而第一为政第二可谓善品题矣二者之言虽曰戏谑亦可助一时之谈笑鸡肋编广州家家以篾为门人食槟榔唾地如血北人嘲之曰人人皆吐血家家尽灭门容斋续笔士人于□酒间好称引戏语以助谭笑大抵皆唐人诗后生多不知所从出漫识所记忆者于此公道世间惟白发贵人头上不曾饶杜牧送隐者诗也因过竹院逢僧话又得浮生半日闲李涉诗也只恐为僧僧不了为僧得了尽输僧啼得血流无用处不如缄口过残春杜荀鹤诗也数声风笛离亭晚君向潇湘我向秦郑谷诗也今朝有酒今朝醉明日愁来明日愁劝君不用分明语语得分明出转难自家飞絮犹无定争解垂丝绊路人明年更有新条在挠乱春风卒未休采得百花成蜜后不知辛苦为谁甜罗隐诗也高骈在四川筑城御蛮朝廷疑之徙镇荆南作听筝诗以见意曰昨夜筝声响碧空宫商信任往来风依稀似曲才堪听又被吹将别调中今人亦好引此句也
</div>
    <div class="pagination">
<a href="交谊典嘲谑部.html">上一页</a><a href="交谊典嘲谑部.html">1</a><span class="current-page">2</span><a href="交谊典嘲谑部_page3.html">3</a><a href="交谊典嘲谑部_page4.html">4</a><a href="交谊典嘲谑部_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
