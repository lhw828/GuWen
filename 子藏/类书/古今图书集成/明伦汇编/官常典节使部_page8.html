<!DOCTYPE html>
<html>
 <head>
  <meta charset="utf-8"/>
  <title>
   官常典节使部 - 第 8 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典节使部 - 第 8 页/共 9 页
  </h1>
  <div class="content">
   按元史本传惠山海牙字公亮布鲁海牙之孙希宪之从子也父阿鲁浑海牙广德路达鲁花赤惠山海牙幼孤言及父辄泣下独养母而家日不给垢衣粝食不以为耻母丧哀毁逾礼负丧渡江而风涛作舟人以神龙忌尸为言即仰天大呼曰吾将祔母于先人神奈何厄我也风遂止年弱冠大臣欲俾入宿卫辞曰吾大父事世祖以通经号廉孟子今方设科取士愿读书以科第进乃入国学积分至治元年登进士第授承事郎同知顺州事有弓匠提举马都剌者怙势夺州民田同列畏之惠山海牙至即治其事在官期年用荐者召入史馆预修英宗仁宗实录寻拜监察御史时中书省有大臣贪猥狼籍即抗章劾之语同列曰傥以言责获罪吾之职也既又劾奏明里董阿不当摄祭太庙迁都水监疏会通河堤滦漆二水又修京东闸历秘书丞会福总管府治中上疏言二月迎佛费财&amp;#俗时论韪之出佥淮东廉访司事迁江浙行省左右司员外郎既而历佥河东河南江西廉访司事升江南行御史台经历时山东盐法大坏以选除都转运使曾未期月用课最赏赉金币上尊至正三年初行郊礼召拜侍仪使明年预修辽金宋三史迁崇文太监自是累迁为河南行省右丞时有诏发民治决河遍骚属郡亟以不便上言而时宰不用迁湖广行省右丞以武昌失守连坐既而事白迁江西行省右丞时所隶郡县多陷于贼乃与平章政事司徒道童协谋殚力以定守御招捕之策就除本道廉访使未几江西省治亦陷惠山海牙遁往福建久之除佥江浙行枢密院事改拜福建行省右丞以兵镇延平邵武境内以宁居岁余奉诏还治省事总备御事且督赋税由海道供京师朝廷赖焉迁行宣政院使明年拜翰林学士承旨知制诰兼修国史卒年七十有一　　王守诚
按元史本传守诚字君实太原阳曲人气宇和粹性好学从邓文原虞集游文辞日进泰定元年试礼部第一廷对赐同进士出身授秘书郎迁太常博士续编太常集礼若干卷以进转艺林库使与着经世大典拜陕西行台监察御史除奎章阁书博士拜监察御史佥山东廉访司事改户部员外郎中书右司郎中拜礼部尚书与修辽金宋三史书成擢参议中书省事调燕南廉访使至正五年帝遣使宣抚四方除守诚河南行省参知政事与大都留守荅&amp;#麻失里使四川首荐云南都元帅述律铎尔直有文武材初四川廉访使某与行省平章某不相能诬宣使苏伯延行贿于平章某瘐死狱中至是伯延亲属有诉会茶盐转运司官亦讼廉访使累受金廉访使仓皇去官至扬州死副使而下皆以事罢宪史四人奏差一人籍其家而窜之余皆斥去重庆铜梁县尹张文德出遇少年执兵刃疑为盗擒执之果拒敌文德斩其首得怀中帛旗书曰南朝赵王贼党闻之遂焚劫双山文德捕杀百余人重庆府官以私怨使县吏诬之乃议文德罪比不即捕强盗例加四等遇赦免犹拟杖一百守诚至为直其事他如以赃罪诬人动至数千缗与夫小民田婚之讼殆百十计守诚皆辨析详谳辞穷吐实为之平反州县官多取职田者累十有四人悉厘正之因疏言仕于蜀者地僻路遥俸给之薄何以自养请以户绝及屯田之荒者召人耕种收其入以增禄秩宜宾县尹杨济亨欲于蟠龙山建宪宗神御殿儒学提举谢晋贤请复文翁石室为书院皆采以上闻成之风采耸动天下论功居诸道最进资政大夫河南行省左丞未上母刘氏殁于京师闻丧亟归遂遘疾以至正九年正月卒年五十有四帝赐钞万缗谥文昭有文集若干卷　　韩镛
按元史本传镛字伯高济南人延佑五年中进士第授将仕郎翰林国史院编修官寻迁集贤都事泰定四年转国子博士俄拜监察御史当时由进士入官者仅百之一由吏致位显要者常十之九帝乃欲以中书参议傅岩起为吏部尚书镛上言吏部掌天下铨衡岩起从吏入官乌足尽知天下贤才况尚书秩三品岩起累官四品耳于法亦不得升制可其奏天历元年除佥浙西廉访司事击奸暴黜贪墨而特举乌程县尹干文傅治行为诸县最所至郡县为之肃然二年转江浙财赋副总管至顺元年除国子司业寻迁南行台治书侍御史顺帝初历佥宣徽及枢密院事至正二年除翰林侍讲学士既而拜侍御史以刚介为时所忌言事者诬劾其赃私乃罢去五年台臣辨其诬遂复起参议中书省事七年朝廷慎选守令参知政事魏中立言于帝当今必欲得贤守令无加镛者帝乃特署镛姓名授饶州路总管饶之为俗尚鬼有觉山庙者自昔为妖以祸福人为盗贼者事之尤至将为盗必卜之镛至即撤其祠宇沉土偶人于江凡境内淫祠有不合祀典者皆毁之人初大骇已而皆叹服镛知民可教俾俊秀入学宫求宿儒学行俱尊者列为五经师旦望必幅巾深衣以谒先圣月必考订课试以示劝励每治政之暇必延见其师生与之讲讨经义由是人人自力于学而饶之以科第进者视他郡为多镛居官廨自奉淡泊僚属亦皆化之先是朝使至外郡者官府奉之甚侈一不厌其所欲即衔之往往腾谤于朝其出使于饶者镛延见郡舍中供以粝饭退皆无有后言其后有旨以织币脆薄遣使笞行省臣及诸郡长吏独镛无预镛治政虽细事其详密多类此十年拜中书参知政事十一年丞相脱脱在位而龚伯遂辈方用事朝廷悉议更张镛有言不见听人或以镛优于治郡而执政非其所长遂出为甘肃行省参知政事及脱脱罢用事者悉诛而镛又独免祸乃迁西行台中丞殁于官　　卜颜铁木儿按元史本传卜颜铁木儿字珍卿唐兀吾密氏性明锐倜傥早备宿卫历事武宗仁宗英宗天历初由太常署丞拜监察御史升殿中侍御史累除大都路达鲁花赤都转运盐使肃政廉访使由行中书省参知政事升左右丞擢行御史台中丞遂拜江浙行省平章政事至正十二年春蕲黄贼徐寿辉遣兵陷湖广侵江东西诏卜颜铁木儿率军讨之卜颜铁木儿益募壮健为兵得骁勇士三千人战舰三百艘时湖广平章政事也先帖木儿江西平章政事星吉江南行台御史中丞蛮子海牙皆以兵驻太平宿留不进卜颜铁木儿至乃与俱前贼方聚丁家洲官军猝与遇奋击败之遂复铜陵县擒其贼帅复池州遂分遣万户普贤奴屯阳陵王建中屯白面渡闾儿讨无为州而自率镇抚不花万户明安驻池口以防遏上流为之节度已而江州再陷星吉死之蛮子海牙及威顺王宽彻普化军俱溃而东安庆被围益急遣使来求援诸将皆欲自守汛地卜颜铁木儿曰何言之不忠耶安庆与池止隔一水今安庆固守是其节也而救患之义我其可缓且上流官军虽溃然皆百战之余所乏者钱谷器具而已吾受命总兵其可视之而不恤哉即大发帑藏以周之溃军皆大集而两军之势复振安庆之围遂解十三年三月贼众复来攻池州众且十万诸县皆应之卜颜铁木儿会诸将谋曰贼表里连结若俟其筑垒成而坐食诸县之粟破之实难今新至疲弊如乘其骄惰尽锐攻之则顷刻之间功可成矣众曰诺遂分番与战果大败之擒其伪帅俘斩无算诸县复平遂乘胜率舟师以进五月与战于望江又战小孤山及彭泽又战龙开河皆破走之进复江州留兵守之七月进兵攻蕲州擒其伪帅邹普泰遂克其城进兵道士洑焚其栅扺兰溪口贼之巢曰黄连寨又克而歼之分兵平两巴河于是江路始通十一月与蛮子海牙四川行省参知政事哈临秃左丞桑秃失里西宁王牙罕沙军合而湖广左丞伯颜不花等军皆会十二月分道进攻蕲水县其伪都护伪将相而下四百余人徐寿辉仅以身免以功诏赐上尊黄金带时丞相脱脱方总戎南征闻诸贼皆已破乃檄伯颜不花征淮东蛮子海牙守裕溪口威顺王还武昌而卜颜铁木儿独控长江十六年六月复以军守池州十一月卒卜颜铁木儿持身廉介人不敢干以私其为将所过不受礼遗宴犒民不知有兵性至孝幼养于叔父阿朮事之如亲父常乘花马时称为花马儿平章云　　荅里麻
按元史本传荅里麻高昌人大父撒吉斯为辽王傅世祖称其贤从讨李以勋授山东行省大都督荅里麻弱冠入宿卫大德十一年授御药院达鲁花赤迁回回药物院寻出佥湖北山南两道廉访司事召拜监察御史时丞相帖木迭儿专权贪肆荅里麻帅同寅亦怜真马祖常劾其罪高昌僧恃丞相威违法娶妇南城荅里麻诘问之奋不顾利害风纪由是大振擢河东道廉访副使隰州村民赛神因醉殴杀姚甲为首者乘&amp;#逃去有司逮同会者系狱历岁不决荅里麻曰杀人者既逃存亡不可知此辈皆诖误无罪而反桎梏耶悉纵之至治元年帖木迭儿复相以复雠为事荅里麻辞去明年改燕南道廉访副使开州达鲁花赤石不花歹颇着政绩同僚忌之嗾民诬其与民妻俞氏饮荅里麻察知俞氏乃八十老妪石不花歹实不与饮酒于是扺诬告者罪石不花歹复还职行堂县民砍桑道侧偶有人借斧削其杖其人夜持杖劫民财事觉并逮斧主与盗同下狱荅里麻原其未尝知情即纵之深州民媪怒殴儿妇死妇方抱其子子亦误触死媪年七十同僚议免刑荅里麻不可曰国制罪人七十免刑为其血气已衰不任刑也媪既能杀二人何谓衰老卒死狱中至治元年除济宁路总管兴学劝农百废具修府无停事济阳县有牧童持铁连结击野雀误杀同牧者系狱数岁荅里麻曰小儿误杀同牧者实无杀人意难以定罪罚铜遣之泰定元年升福建廉访使朝廷遣宦官伯颜催督绣段横取民财宣政院判官朮邻亦取赂于富僧荅里麻皆劾之迁浙西廉访使会文宗发江陵阿儿哈秃来谕旨求赂不获还谮于朝召至京处以重罪比至帝怒解迁上都同知留守天历元年八月明宗崩文宗入正大统使者旁午荅里麻朝暮尽力事无缺失帝特赐锦衣以嘉之天历三年迁淮东廉访使明年召拜刑部尚书国制新君即位必赐诸王驸马妃主及宿卫官吏金帛荅里麻曰必唱名给散无虚增之数国费大省帝复赐黄金腰带以旌其能元统元年升辽阳行省参知政事高丽国使朝京道过辽阳谒省官各奉布四匹书一幅用征东省印封之荅里麻诘其使曰国制设印以署公牍防奸伪何为封私书况汝出国时我尚在京未为辽阳省官今何故有书遗我汝君臣何欺诈如是耶使辞屈还其书与布元统三年迁山东廉访使时山东盗起陈马骡及新李白昼杀掠荅里麻以为官吏贪污所致先劾去之而后上擒贼方略朝廷嘉纳之即遣兵擒获齐鲁以安除大都路留守帝宴大臣于延春阁特赐荅里麻白鹰以表其贞廉帝尝命荅里麻修七星堂先是修缮必用赤绿金银装饰荅里麻独务朴素令画工图山林景物左右年少皆不然是岁秋车驾自上京还入观之乃大喜以手抚壁叹曰有心哉留守也赐白金五十两锦衣一袭至正六年升河南行省右丞改翰林学士承旨至正七年迁陕西行台中丞时年六十九致仕后召商议中书平章政事不拜全俸优养终身　　纳麟
按元史本传纳麟智曜之孙睿之子也大德六年纳麟以名臣子用丞相哈剌哈孙荅剌罕荐入备宿卫十年除中书舍人至大四年迁宗正府郎中皇庆元年擢佥河南廉访司事延佑初拜监察御史以言事忤旨仁宗怒叵测中丞朵儿只力救之乃解又言风宪恃纠劾之权而受人赂者宜刑而加流四年迁刑部员外郎六年出为河南行省郎中至治三年入为都漕运使泰定中擢湖南湖北两道廉访使天历元年除杭州路总管锄奸去蠹吏畏民悦明年改江西廉访使南昌岁饥江西行省难于发粟纳麟曰朝廷如不允我当以家赀偿之乃出粟以赈民全活甚众平章政事把失忽都贪纵不法纳麟劾罢之至顺元年拜湖广行省参知政事元统初召为刑部尚书未至改江南行台治书侍御史寻升中丞至元元年召拜中书参知政事迁同知枢密院事寻出为江浙行省右丞乞致仕不允除浙西廉访使力辞不赴至正二年除行宣政院使上天竺耆旧僧弥戒径山耆旧僧惠洲恣纵犯法纳麟皆坐以重罪请行宣政院设崇教所拟行省理问官秩四品以治僧狱讼从之寻为江浙行省平章政事三年迁河南行省平章政事明年入为中书平章政事七年出为江南行台御史大夫寻召拜御史大夫所荐用御史必老成更事者八年进金紫光禄大夫请老不许加太尉御史劾罢之退居姑苏十二年江淮盗起帝命为南台御史大夫纳麟承诏即起仍命兼太尉设僚属总制江浙江西湖广三省军马诏遣直省舍人海玉传旨慰谕之纳麟北面再拜曰臣虽耄老敢不黾勉从事尽余生以报陛下至则修筑集庆城郭会江浙杭城失守淮南行省平章政事失列门引兵往援次于采石纳麟使止之曰闻杭贼易破不足忧今宣城危急先宜以兵救宣城乃调典瑞院使脱火赤率蒙古军应之大破贼于堈下门宣州以安已而贼陷徽州广德常州宜兴溧水溧阳蔓延丹阳金坛句容略上元江宁游兵至钟山集庆势甚危纳麟乃力疾治兵部署士卒命治书侍御史左荅纳失理守城中中丞伯家奴戍东郊是时湖广行省平章政事也先帖木儿军和州纳麟遣使求援也先帖木儿曰我奉命镇江北不敢往援江东纳麟复遣监察御史郑鄈力促其行也先帖木儿引步骑度采石至台城入候纳麟疾纳麟喜即以其故闻于朝已而也先帖木儿兵东趍秣陵杀贼二千余人平湖熟镇尽复上元江宁境乘胜入溧阳溧水贼溃奔广德其据龙潭方山者奔常州时江浙行省平章政事三旦八右丞佛家闾亦引兵来会所在群贼皆败北州郡悉平十三年纳麟固请谢事从之命太尉如故乃退居庆元十六年九月诏以江南行台移置绍兴复以纳麟为御史大夫仍太尉明年移治绍兴十八年赴召由海道入朝至黑水洋阻风而还十九年复由海道趍直沽山东俞宝率战舰断粮道纳麟命其子安安及同舟人拒之破其众于海口八月抵京师帝遣使劳以上尊皇太子亦馈酒脯而纳麟感疾日亟卒于通州年七十有九　　星吉
按元史本传星吉字吉甫河西人鲁祖朵吉祖搠思吉朵而只父搠思吉世事太祖宪宗世祖为怯里马赤星吉少给事仁宗潜邸以精敏称至治初授中尚监改右侍仪兼修起居注拜监察御史有直声自是十五迁为宣政院使出为江南行御史台御史大夫时承平日久内外方以观望为政星吉独持风裁御史行部必敕厉而遣之湖东佥事三宝住儒者也性廉介所至搏贪猾无所贷御史有以自私请者拒不纳则诬以事劾之章至星吉怒曰若人之廉孰不知之乃敢为是言耶即奏杖御史而白其诬执政者恶之移湖广行省平章政事湖广地连江北威顺王岁尝出猎民病之又起广乐园多萃名倡巨贾以网大利有司莫敢忤星吉至谒王王阖中门启左扉召以入星吉引绳&amp;#坐王中门而言曰吾受天子命来作牧非王私臣也焉得由不正之道入乎阍者惧入告王王命启中门星吉入责王曰王帝室之懿古之所谓伯父叔父者也今德音不闻而骋猎宣淫贾怨于下恐非所以自贻多福也王急握星吉手谢之为悉罢其所为有胡僧曰小住持者服三品命恃宠横甚数以事凌轹官府星吉命掩捕之得妻妾女乐妇女十有八人狱具罪而籍之由是豪强敛手贫弱称快至正十一年汝颍妖贼起会僚属议之或曰有郑万户老将也宜起而用之星吉乃命募土兵完城池修器械严巡警悉以其事属郑贼闻之遣其党二千来约降星吉与郑谋曰此诈也然降而郄之于是为不宜宜受而审之可也果得其情乃歼之械其渠魁数十人以俟命适有旨召为大司农同僚受贼赂且嫉其功乃诬郑罪释其所械者明日贼大至内外响应城遂陷武昌之人骈首夜泣曰大夫不去吾岂为俘囚乎星吉既入见具陈贼本末帝大喜命赐食时宰不悦奏为江西行省平章政事员外置星吉至江东诏令守江州时江州已陷贼据池阳太平官军止有三百人贼号百万众皆欲走星吉曰畏贼而逃非勇也坐而待攻非智也汝等皆有妻子财物纵逃其可免乎乃贷富人钱募人为兵先是行台募兵人给百五十千无应者至是星吉募兵人五十千众争赴之一日得三千人乃具舟楫直趋铜陵克之又破贼白马湾贼败走分兵蹑之扺白湄贼穷急回拒官军官军乘胜奋击贼尽殪擒其渠魁周驴夺船六百艘军声大振遂复池州乃命诸将分道讨贼复石埭诸县贼复来攻命王惟恭列阵当之锋始交出小舰从旁横击大破走之进据清水湾伺者告贼舰至自上流顺风举帆众且数十倍诸将失色星吉曰无伤也风势盛彼仓卒必不得泊但伏横港中偃旗以待俟过而击之无不胜矣风怒水驶贼奄忽而过乃命举旗张帆鼓噪而薄之官军殊死战风反为我用又大破之时贼久围安庆捷闻遽烧营走进复湖口县克江州留兵守之命王惟恭栅小孤山而星吉自据番阳口缀江湖要冲以图恢复时湖广已陷江西被围淮浙亦多故卒无继援之者日久粮益乏士卒咸困或曰东南完实盍因粮以图再举乎星吉曰吾受命守江西必死于此众莫敢复言有顷贼乘大船四集来攻我军取蒹苇编为大筏塞上下流火之我军力战众死且尽星吉之从子伯不华与亲兵数十人死之星吉犹坚坐不动贼发矢射星吉乃昏仆贼素闻星吉名不忍害舁置密室中至旦乃苏贼罗拜争馈以食星吉斥之遂不复食凡七日乃自力而起北面再拜曰臣力竭矣遂绝年五十七星吉为人公廉明决及在军中能与将士同甘苦以忠义感激人心故能以少击众得人死力云　　乃蛮台
按元史本传乃蛮台木华黎五世孙曾祖曰孛鲁祖曰阿礼吉失追封莒王谥忠惠父曰忽速忽尔嗣国王追封蓟王乃蛮台身长七尺挚静有威性明果善断射能贯札大德五年奉命征海都朵哇以功赐貂裘白金授宣徽院使阶荣禄大夫七年拜岭北行省右丞旧制募民中粮以饷边是岁中者三十万石用事者挟私为市杀其数为十万民进退失措乃蛮台请于朝凡所输者悉受之以为下年之数民感其德至治二年改甘肃行省平章政事佩金虎符甘肃岁籴粮于兰州多至二万石距宁夏各千余里至甘州自甘州又千余里始达亦集乃路而宁夏距亦集乃仅千里乃蛮台下谕令挽者自宁夏径趋亦集乃岁省费六十万缗天历二年迁陕西行省平章政事关中大饥诏募民入粟予爵四方富民应命输粟露积关下初河南饥告籴关中而关中民遏其籴至是关吏乃河南人修宿怨拒粟使不得入乃蛮台杖关吏而入其粟京兆民掠人而食之则命分健卒为队捕强食人者其患乃已时入关粟虽多而贫民乏钞以籴乃蛮台取官库未毁昏钞得五百万缗识以省印给民行用俟官给赈饥钞如数易之先时民或就食他所多毁墙屋以往乃蛮台谕之曰明年岁稔尔当复还其勿毁之民由是不敢毁及明年还皆得安堵如初拜西行台御史大夫赐金币玩服等物奉命送太宗皇帝旧铸皇兄之宝于其后嗣燕只哥乃蛮台威望素严至其境礼貌益尊至顺元年迁上都留守佩元降虎符虎贲亲军都指挥使进阶开府仪同三司知岭北行枢密院事封宣宁郡王赐金印寻奉命出镇北边锡予尤重国初诸军置万户千户百户时金银符未备惟加缨于枪以为等威至是乃蛮台为请于朝皆得绾符后至元三年诏乃蛮台袭国王授以金印继又以安边睦邻之功赐珠络半臂并海东名鹰西域文豹国制以此为极恩六年拜岭北行省左丞相仍前国王知行枢密院事至正二年迁辽阳行省左丞相以年逾六十上疏辞职归念其军士贫乏以麦四百石马二百匹羊五百头遍给之八年薨于家帝闻之震悼命有司厚致赙仪诏赠摅忠宣惠绥远辅治功臣太师开府仪同三司上柱国追封鲁王谥忠穆子二　　迈里古思
按元史本传迈里古思者宁夏人也字善卿至正十四年进士授绍兴路录事司达鲁花赤苗军主将杨完者在杭纵其军抄掠莫敢谁何民甚苦之俄有至绍兴城中强夺人马者迈里古思擒斩数人苗军乃惧不敢复至其境迈里古思名声遂大振会江南行台移治绍兴檄迈里古思为行台镇抚乃大募民兵为守御计处州山贼焚掠婺之永康东阳迈里古思提兵往击之与石抹宜孙约期夹攻其巢穴山贼以平擢江东廉访司经历仍留绍兴以兵卫台治时浙东西郡县多残破独迈里古思保障绍兴境内晏然民爱之如父母江浙省臣乃承制授行枢密院判官分院治绍兴会方国珍遣兵侵据绍兴属县迈里古思曰国珍本海贼今既降为大官而复来害吾民可乎欲率兵往问罪先遣部将黄中取上虞中还将益兵是时朝廷方倚重国珍资其舟以运粮而御史大夫拜住哥与国珍素通贿赂情好甚厚愤迈里古思擅举兵恐且生事即使人召迈里古思至其私第与计事至则命左右以铁锤挝死之断其头掷厕混中城中民闻之不问男女老幼无不恸哭者黄中乃率其众复雠尽杀拜住哥家人及台府官员掾史独留拜住哥不杀以告于张士诚士诚乃遣其将以兵守绍兴拜住哥寻迁行宣政院使监察御史真童纠言拜住哥阴害帅臣几致激变不法不忠莫斯为甚宜稽诸彝典置于严刑于是诏削拜住哥官职安置湖州而迈里古思之冤始白　　王都中
按元史本传都中字元俞福之福宁州人父积翁仕宋为宝章阁学士福建制置使至元十三年宋主纳土乃以全闽八郡图籍来入觐世祖于上京降金虎符授中奉大夫刑部尚书福建道宣慰使兼提刑按察使寻除参知政事行省江西俄以为国信使宣谕日本至其境遇害于海上都中生三岁即以恩授从仕郎南剑路顺昌县尹七岁从其母叶诉阙下世祖闵焉给驿券俾南还赐平江田八千亩宅一区已而世祖追念其父功不置特授都中少中大夫平江路总管府治中时年甫十七僚吏见其年少颇易视之都中遇事剖析动中肯綮皆眙不敢欺昆山有诡易官田者事觉而八年不决都中为披故牍洞见底里其人乃伏辜吴江有违拒有司筑堤护田之令而归过于众人者都中询知其故皆置不问其人乃无所逃罪学舍久坏不治而郡守缺都中曰圣人之道人所共由何独守得为乎乃首募大家合钱新其礼殿秩满除浙东道宣慰副使金华有殴杀人者吏受赇以为病死都中摘属吏覆按得其情狱具县长吏而下皆以赃败余姚有豪民张甲居海滨为不法擅制一方吏无敢涉其境都中捕系之痛绳以法迁荆湖北道宣慰副使适岁侵都中躬履山谷以拯其饥民赖以全活者数十万武宗诏更钞法行铜钱以都中为通才除江淮泉货监凡天下为监者六惟江淮所铸钱号最精改郴州路总管郴居楚上流溪洞猺獠往来民间惮其强猾莫敢与相贸易都中煦之以恩慑之以威乃皆悦服郴民染于蛮俗喜斗争都中乃大治学舍作豆簠簋笙磬琴瑟之属使其民识先王礼乐之器延宿儒教学其中以义理开晓之俗为之变邻州茶陵富民覃乙死无子惟一小妻及其赘&amp;#妻诬其&amp;#拜尸成婚藏隐玉杯夜明珠株连八百余人奉使宣抚移其狱委之都中穷治悉得其情而正其罪州长吏而下计其赃至十一万五千余缗人以为神明迁饶州路总管年饥米价翔踊都中以官仓之米定其价为三等言于行省以为须粜以下等价民乃可得食未报又于下等价减十之二使民就籴时宰怒其专擅都中曰饶去杭几二千里比议定往还非半月不可人七日不食则死安能忍死以待乎其民亦相与言曰公为我辈减米价公果得罪我辈当粥妻子以代公偿时宰闻之乃罢郡岁贡金而金户贫富不常都中考得其实乃更定之包银之法户不过二两而州县征之加十倍都中责之一以诏书从事父老或以两岐之麦六穗之禾为献都中曰此圣主之嘉瑞非臣下所敢当遂以闻于朝以内忧去郡民生为立祠服阕除两浙都转运盐使未上擢海北海南道肃政廉访使中书省臣奏国计莫重于盐策乃如前除盐亭户三年一比附推排世祖旧制也任事者恐敛怨久不举行都中曰为臣子者使皆避谪何以集事乃请于行省遍历三十四场验其物力高下以损益之役既平而课亦足公私便之擢福建闽海道肃政廉访使俄迁福建道宣慰使都元帅又改浙东道宣慰使都元帅天历初被省檄整点七路军马境内晏然徙广东道宣慰使都元帅三易镇皆佩元降金虎符元统初朝廷以两淮盐法久坏诏命都中以正奉大夫行户部尚书两淮都转运盐使仍赠袭衣法酒都中既至参酌前所行于两浙者次第施行之盐法遂修寻拜河南行省参知政事中道以疾作南归于是天子闵其老诏即其家拜江浙行省参知政事至正元年卒赠昭文馆大学士谥清献都中历仕四十余年所至政誉辄暴着而治郡之绩虽古循吏无以尚之当世南人以政事之名闻天下而位登省宪者惟都中而已又其清白之操得于家传所赐田宅之外不增一&amp;#不易一椽廪禄悉以给族姻之贫者人尤以是多之幼留京师及拜许衡即知所趋向中年尤致力于根本之学自号曰本斋有诗集三卷　　道童
按元史本传道童高昌人自号石岩性深沉寡言以世冑入官授直省舍人历官清显素负能名调信州路总管移平江皆以善政称至正元年迁大都路达鲁花赤出为江浙行省参知政事寻召参政中书顷之又出为江浙行省右丞遂升本省平章政事十一年诏仍以平章政事行省江西是年贼起蕲黄平章政事秃坚里不花将兵捍江州既而土寇蜂起道童素不知兵事仓皇无所措左右司郎中普颜不花曰今贼势冲突城中无备万一失守奈何有章伯颜左丞者致仕居抚州其人熟知军务宜以便宜礼请之使署本省左丞事专任调遣军旅庶几事有可济道童从其言而伯颜亦欣然为起曰此正我报国之秋也至则与普颜不花设御敌计甚悉明年正月湖广陷秃坚里不花由江州遁还二月普颜不花将兵往江州至石头渡遇贼战败道童闻之大恐即怀省印遁走普颜不花还与伯颜定为城守之计后数日道童始自南昌民家来归遂议分门各守以备敌三月贼众来围城城中置各厢官及各巷长昼夕坚守众心翕然而道童素恤民能任人有功者必赏无功或不加罪故多为之用贼围城凡两月而民无离志道童密召死士数千人面涂以青额抹黄布衣黄衣为前锋又别选精锐数千为中军而募助阵者殿后命万户章妥因卜鲁哈歹领之夜半开门伏兵栅下黎明钲鼓大震因奋击贼贼惊以为神败走遂乘胜捣其营复分兵扫其余党是时章伯颜普颜不花之功居多伯颜寻以疾卒朝廷以道童捍城有功加大司徒开府仍赐龙衣御酒及秋朝廷命亦怜真班为江西行省左丞相火你赤为左丞同将兵来江西未几亦怜真班卒道童属火你赤平富瑞二州分镇其地适岁大旱公私匮乏道童乃移咨江浙行省借米数十万石盐数十万引凡军民约三日入籴官米一斗入昏钞二贯又三日买官盐十斤入昏钞二贯民皆便之由是按堵如故而贼亦不敢犯其境十八年夏四月陈友谅复攻江西城时火你赤已升平章政事加营国公行便宜事任专兵柄而素与道童不相能且贪忍不得将士心见城且陷遂夜遁去道童亦弃城退保抚州路欲集诸县义兵以图克复而势已不可为因叹曰我为元朝大臣官至极品今城陷不守尚何面目复见人乎适贼追者至道童欲迎敌渡水未登岸贼众乘之遂为所害事闻赐谥忠烈
　节使部名臣列传二十九
　　明一
　　李仪
按明外史本传仪涿人永乐间以荐举授户部主事宣宗既平高煦仪请去赵王护卫帝语侍臣张本本曰往孟贤谋逆赵王未必不知高煦亦谓与赵合谋仪言是夏原吉曰陛下欲保全赵王仪言亦保全赵也帝遣使谕王如仪指王即献护卫赵卒无事仪寻出知九江府有惠政英宗即位之岁始设诸边巡抚佥都御史丁璇方督大同宣府军储而仪以右佥都御史巡抚其地仪至盛有所建置号令一新时朝议欲遣方政杨洪等出塞袭迤北诸部仪言四裔为患自古有之在备御有方耳和宁残部穷无所归乍臣乍叛小为边寇边将谨待之将自遁何必穷兵万一乘虚袭我少有失适足为笑乞敕政等无穷追不纳督粮参政刘琏不职仪劾之琏乃诬仪淫乱事适参将石亨欲奏镇守中官郭敬罪先咨仪仪误缄咨牒于核饷主事文卷中户部以闻致亨敬相奏讦帝怒命仪琏自陈而切责敬等琏止停俸二岁仪虽引罪自负其直词颇激遂被劾下吏瘐死仪居官廉谨边人素德之闻仪死建昭德祠以祀璇上元人永乐中进士由御史擢居是职麓川蛮叛乘传往视言用兵便宜遂命抚云南督馈饷麓川平召为左副都御史所至有政声　　张骥
按明外史本传骥字仲德安化人永乐中举于乡入国学宣德初授御史出按江西虑囚福建平反及千人刑部缺尚书诏博举廷臣公廉有学行者吏部尚书王直等以侍郎王质邝野郎中刘广衡及骥应诏帝虽用质而心以骥为贤居数月大理少卿薛瑄等下狱遂命与给事中廖庄同署寺事亡何即以骥为右寺丞正统十年巡抚山东先是济南诸州县设抚民官专抚流民反为民扰骥至即奏罢之俗遇旱辄伐初葬冢墓残其肢体以为旱所由致名曰打旱骨椿以骥言禁绝事有不便者辄奏请除之还朝进右少卿未几济宁至淮扬岁恶民饥命骥巡视设策捕蝗停不急务蠲逋发廪赈贫民民赖以济未几巡抚浙江招降贼首陈鉴胡初庆元人叶宗留与丽水陈鉴胡素以盗矿为业七年始为乱流入福安诏刑部主事竺渊为福建参议往治之被执骂贼死贼势张甚邓茂七反福建宗留已伪称王偕鉴胡往附之散掠浙江江西福建境上参议耿定佥事王晟败殁于丽水都指挥吴刚御之建阳都督陈荣与战玉山皆死指挥龚礼亦覆军遂昌而遂昌贼苏牙俞伯通剽兰溪与相应贼众日繁远近震动骥遣金华知府石瑁击斩牙等抚定其余党而宗留鉴胡以酒色故相角鉴胡遂杀宗留自称大王国号太平建元泰定伪署将帅围处州分遣其党掠武义松阳龙泉永康义乌东阳浦江诸县官军屡败已而茂七死大兵渐集鉴胡始惧骥乃命丽水丞丁宁率老人王世昌等赍榜入贼巢招之鉴胡遂偕其党六十余人出降还所掠人口无算惟陶得二不就抚杀使者入山为乱如故时十四年四月也鉴胡等既至京法司奏先有诏首恶不赦请论如法命宥死系狱后遇赦释充留守卫军也先入犯鉴胡乘间亡被获伏诛骥既招降鉴胡而伪大王苏记养等掠金华亦为官军所获贼势益衰其秋景帝嗣位召骥还道卒骥所至咸有建树山东两浙民久而追慕之　　陈镒
按明外史本传镒字有戒吴县人永乐十年进士授御史迁湖广副使历山东浙江皆有声宣德十年擢右副都御史镇守陕西北方饥民多流移就食镒道出大名见之疏陈其状诏为免赋役正统改元镒言陕西用兵民困供亿派征物料乞悉停免诏可巡延绥宁夏边条奏军民便宜多所废置所部六府饥请发仓赈帝从辅臣请修荒政镒请遍行于各边由是塞上咸有储蓄六年春以镒久劳于外命与王翱岁一更代七年翱调辽东镒复出镇岁满当代以陕人乞留诏仍旧任时仓储充溢有军卫者足支十年无者直可支百年镒以陈腐委弃可惜请每岁春夏时给官军为月饷不复折钞从之九年春进右都御史镇守如故秦中饥乞蠲租十之四已命巡视甘肃宁夏延绥边务听便宜处置以灾沴频仍条上抚安军民二十四事多议行寻还理院事也先将入犯命出抚畿内事宁召还进左都御史景泰二年陕西饥军民万余人愿得陈公活我监司以闻帝复命之镒至是凡三镇陕先后十余年陕人戴之若父母每还朝必遮道拥车泣再至则欢迎数百里不绝其得军民心前后抚陕者莫及也三年春召还加太子太保与王文&amp;#掌都察院文威严诸御史畏之若神镒性宽恕少风裁誉望损于在陕时明年秋以疾致仕卒赠太保谥僖敏　　朱鉴
按明外史本传鉴字用明晋江人童时父疾刲股以进举乡试授蒲圻教谕宣德初擢御史巡按湖广谕降梅花峒贼萧启宁等请复旧制命副使佥事按行所部问民疾苦湖湘俗男女婚嫁多逾三十鉴申明礼制旬月间嫁娶者万余人其俗遂变三载代归正统初复按广东奉命录囚多所平反招抚逋叛甚众还朝请天下按察司佥事一人专理屯田遂为定制用荐擢山西左参政居数年进右布政使郕王监国就擢左副都御史巡抚其地上言也先奸诡百端杀掠无已复假和亲往来觇伺盖以送驾为由则必开关延接稍示抗拒彼即有辞其谋既深我虑宜远夫和亲不已必索岁币岁币不已必求割地要请无厌长此安穷今宜重将帅事权悉罢监军中贵整散兵募勇士罄奸邪之私积发库庾之朽陈重悬赏格鼓劝义旅征勤王兵数道&amp;#进&amp;#力复雠庶大驾可还敌兵自退窃见王振乱天下江南寇发皆以诛振为名夫事归朝廷则治归宦官则乱昔高皇帝与群臣议事必屏去左右恐泄事机乞杜权幸之门凡军国重事属任大臣必当有济帝嘉纳之时寇日窥塞下鉴日夜为守御计景泰元年寇数万骑攻雁门都指挥李端击却之复侵关南端力拒不得逞寻犯河曲及义井堡杀二指挥围忻代诸州石亨等不能御长驱抵太原城北山西大震命鉴移镇雁门而别遣都督佥事王良镇太原援兵渐集寇亦餍乃引去三年诏遣大臣行天下黜陟有司侍郎邹干至山西多所论劾鉴请召干还干因极论鉴徇护帝是干言召鉴佐院事未几致仕归初景帝易储鉴贻大学士陈循书言不可且曰陛下于上皇当避位以全大义循大骇英宗复位鉴诣阙上表贺觊复用帝曰鉴老疾何以妄来其速令还家居二十余年卒　　孙原贞
按明外史本传原贞名瑀以字行德兴人永乐十三年进士授礼部主事历郎中英宗初用荐擢河南右参政初永乐中徙江南富户于北京逃且绝则于其乡佥补原贞请令官吏大户犯死罪者免其运砖补富户数从之居官清慎有吏才再用荐迁浙江左布政使正统末闽浙盗大起虽更赦罢兵原贞策其必叛景帝即位图上方略请为备御计贼果再叛发兵讨命原贞参议军事深入擒其魁而温州余贼犹未灭命都指挥李信为都督佥事调军二万七千讨之遂拜原贞兵部左侍郎参信军务镇守浙江捣其巢俘斩贼首陶得二等招抚三千六百余人追还被掠男女捷闻玺书奖励遭母丧夺情复分兵剿平余寇奏析丽水青田二县地增设云和宣平景宁三县建官置戍盗患遂息论功进秩二等浙官田赋重原贞请均于民田轻额者赋以得平景泰三年进兵部尚书镇守如故未几命考察福建庶官因留镇焉福州建宁二府旧有银冶因寇乱罢朝议复开原贞执不可乃寝五年冬疏言四方屯军率以营缮转输诸役妨耕种宜简精锐实伍余悉归之农苟增万人田即岁省仓储十二万石且积余粮六万石兵食岂有不足哉今岁漕数百万石道途费不赀大要军兑运者石加耗米七斗民自运者石加八斗田不加多而赋敛实倍欲民不困不可得也宜量入为出汰冗食节浮费俟仓储既裕渐减岁漕数而后民困可苏也臣昔官河南稽诸逃民籍凡二十余万户悉转徙南阳唐邓襄樊汉沔间群聚谋生安保其不为盗万一饥馑洊加不宄之徒弄兵山泽则忧贻君父矣宜及今年丰遣大臣循行令有司籍为编户给田业课农桑立社学建乡约设义仓使敦本务业生计既定然后徐议赋役庶无他日患时不能尽用后刘千斤等之乱果如原贞所料已复移镇浙江英宗复位罢归家居十余年卒年八十七原贞所至有劳绩其在浙江名尤着　　侯琎
按明外史本传琎字廷玉泽州人少慷慨有大志登宣德二年进士授行人乌撒乌蒙土官争地相雠杀诏遣行人章聪及琎谕解之正其疆理而还副侍郎章敞使交趾关门卑先驱请伛而入琎叱曰此狗窦耳土人由之固当奈何辱天使交人为毁关乃入及归馈遗无所受御史刘滨酗酒琎劾之黜为典史迁兵部主事正统初从尚书柴车等出铁门关御阿台有功进郎中从王骥征麓川至金齿骥自统大军击思任发而遣琎援大侯州贼众三万至督都指挥马让卢钺击走之遂由高黎贡山兼程夜行会大军压其巢麓川平以功拜礼部右侍郎出镇云南骥再讨麓川琎以功迁左召还以杨宁代镇寻调兵部十一年代宁复镇云南思机发屡抗命骥复南征琎与骥等破之鬼哭山玺书褒赉景帝初贵州苗韦同烈叛围新添平越清平兴隆诸卫命琎总督贵州军务讨之时副总兵田礼已解新添平越围琎遂遣兵攻败都卢水西诸贼水西至贵州道始通琎又调云南兵由乌撒会师开毕节诸路檄普安土兵援安南卫而自率师攻破紫塘弥勒等十余寨会贼复围平越回师击退之遂分哨七盘坡羊肠河杨老堡解清平围东至重安江与骥兵会兴隆抵镇远道皆通捷闻进兵部尚书进克普定禽其伪王王阿同并其党三十四人别贼阿赵伪称赵王率众掠清平琎复讨禽之水西苗阿忽等六族皆自诉乞归化诏琎随方处置以劳瘁卒时景泰元年八月也帝闻震悼赐祭葬荫其子锦衣卫世袭千户　　杨信民
按明外史本传信民名诚以字行浙江新昌人举于乡入国学宣德时除工科给事中丧母营葬土石必躬舁数百步曰葬母而专役他人吾不安也服阕改刑科正统中清军江西还奏民隐五事多议行瓦剌将入贡而都城行乞者载途信民请存恤乃收之养济院以王直荐擢广东左参议清操绝俗尝行田野访利弊更置之刚直负气按察使郭智不法信民与都指挥姚麟等劾下之狱代智者黄翰信民复发其奸词连佥事韦广广下狱广亦讦信民信民与翰俱被逮军民以瓦石投翰舟馈信民者相属走万里诣阙下为乞留法司鞫实翰广皆除名复信民官景帝监国用于谦荐命守备白羊口而广东贼黄萧养围广州急岭南人乞信民乃以为右佥都御史巡抚其地士民闻其来相庆广州被围久将士战辄败禁民出入樵采路绝而乡民避寇来者亦拒不纳归则尽为贼所杀民益愁苦归贼信民至开城门发仓廪给民木锲得出入贼至乃收保民始有更生望信民益厉甲兵招降解散贼势渐衰乃使使持檄入贼营谕以恩信萧养曰得杨公一言死不憾&amp;#期请见信民单车诣之隔濠与语贼党望见欢曰果杨公也争罗拜有泣下者萧养亦欲降会都督董兴大军至忽中变夜有大星陨城外七日信民暴疾卒景泰元年三月十二日也军民聚哭城中皆缟素贼闻之亦曰杨公死吾属无&amp;#类矣未几兴平贼所过村聚多杀掠民仰天号曰杨公在岂使吾曹至是讣闻特赐葬祭录其子玖为国子生父老请建祠许之成化中赐谥恭惠久之从选人卢从愿请命有司岁以忌日祭之　　陈泰按明外史本传泰字吉亨光泽人幼从外家曹姓既贵乃复故举乡试第一除安庆府学训导正统初廷臣交荐擢御史巡按贵州大军征麓川岁取土兵二千为乡导战失利辄杀以冒功泰奏罢之再按山西时百官俸薄泰言群臣禄入厚者月三石薄者一二石所折钞又不能即得乞量增禄廪俾足养廉然后治赃污则贪风自息事格不行六年夏以灾异请敕言官纠弹大臣去其尤不职者而后所司各考核其属帝从之言官劾者甚众赐罢者数人已复出按山东泰素励操行好搏击三为巡按惩奸去贪威棱甚峻超擢四川按察使巡抚寇深忌其能参议陈敏希深指劾泰擅杖武职殴舆夫至死逮下狱坐斩郕王监国赦复官景泰元年迁右佥都御史镇易州节制紫荆倒马诸关三年兼巡抚保定七年移抚苏松天顺改元四川盗起往巡抚进右副都御史谢政归卒　　李侃按明外史本传侃字希正东安人父东行人司副侃举正统七年进士授户科给事中景帝监国陈简将才募民壮用战车三事也先逼京师议者欲焚城外马草侃言敌轻剽无持久心乞勿焚免复敛为民累皆报许时父母在容城侃晓夜悲泣乞假冒白刃迎之景泰初议录扈从死事诸臣后侃因言避难偷生者宜严谴以厉臣节上皇将还与同官刘福等言礼宜从厚忤旨被诘尚书胡为解乃已再迁都给事中军兴减天下学校师儒俸廪侃奏复之户部尚书金濂违诏征租侃论濂下之吏石亨从子彪侵民业侃请置重典并严禁勋戚中官不得豪夺细民有司隐者同罪帝宥亨彪余如其请时给事中敢言者林聪称首侃亦矫抗有直声廷议易储诸大臣唯唯侃泣言东宫无失德聪与御史朱英亦言不可时议壮之擢詹事府丞英宗复位改太常丞进太仆少卿二年复设山西巡抚迁侃右佥都御史任之奏言塞上之地与穷荒无异非生长其间者未有能宁居而狎敌者也今南人戍西北边怯风寒闻寇股栗而北人戍南亦不耐暑多潜逃宜令南北清勾之军各就本土补伍人情交便戎备得修时不能用奏发巡按李杰罪杰亦讦侃按杰事有验除名侃无赃罪获宥六年考察属吏奏罢布政使王允李正芳以下百六十人因言诸臣年与臣若不堪任事者臣悉退之臣亦当罢诏不许侃性刚方力振风纪贪墨者屏迹其年冬以母丧归军民拥泣至不得行服除遂不出家居十余年卒侃事亲孝好学安贫殁几不能殓弘治初国子生江纪等言前祭酒胡俨都御史高明李侃学行事功章着耳目&amp;#乞赐谥寝不行侃二子德恢德仁　　王来
按明外史本传来字原之慈溪人宣德二年以会试乙榜授新建教谕宁王府祭祀率以书生充乐舞来请易以道士诸王府设乐舞生自此始用荐擢御史巡按苏松常镇四府敕偕巡抚周忱考察属吏中有请自上裁语来曰贼民者去之恐不速待请后行民困多矣帝为改敕与之巨珰以太后命使江南横甚来数抑之还诉于朝帝问都御史顾佐巡按谁也佐以来对帝叹息称其贤曰识之及报命奖谕备至英宗即位诏罢四方坑冶而御史莫敏等三人督云南银课还京缓来劾之皆下狱再以荐擢山西左参政言流民所在成家其招回者每失产复逃去请随在附籍便又言武臣子弟宜入京学读书帝皆从之来居官廉练达政事然疾恶过甚伤刻急杖死县令十人为巡按御史曹泰所劾当徒遇赦以原官调广东自此折节为和平而政事亦修举迁河南左布政使黄河溢且啮汴城筑堤捍之十四年改左副都御史巡抚河南及湖广襄阳诸府也先逼京师督兵勤王渡河闻寇退引还景泰元年贵州苗韦同烈作乱僭称王势张甚进来右都御史代侯琎总督军务会保定伯梁宝都督毛胜方瑛讨之至靖州贼掠长沙宝庆武冈来等分道邀击俘斩三千余人余贼遁去已复出掠来等连战皆捷同烈以众数万据兴隆复劫平越清平诸卫来与方瑛击败之贼退据香炉山陡绝遣胜瑛与都督陈友三道进而来与宝大军继之先后破三百余寨斩首三千四百有奇贼势孤遂会师香炉山下发&amp;#轰崖石呼声动地贼窘惧缚同烈并贼将五十八人降余悉解散遂移军清平且檄四川兵共剿都匀草塘诸贼皆具牛酒迎降奏贼平乞班师诏留来宝镇抚寻命来兼巡抚贵州广通王徽煠谋反遣家奴入苗中封其酋杨文伯等三人为侯使攻武冈靖州来等连战破贼奴悉遁走三年十月召还加兼大理寺卿宝诉来功大赏薄乞加旌异为都给事中苏霖所驳乃止来等还在道贵州苗复反敕回师讨之明年事平召为南京工部尚书陈时政十二事英宗复辟六尚书悉罢来归卒于家　　年富
按明外史本传富字大有怀远人本姓严后讹为年以会试副榜授德平训导时甫逾冠严重如老师宿儒宣德三年秩满课最擢吏科给事中纠正违失务存大体帝以六科任重命科择二人掌其事乃以富与贾铨&amp;#掌刑科都御史顾佐等失入十七人死罪富劾之帝诘佐等叩头谢乃免英宗嗣位上言自永乐以来招纳降人縻以官爵杂处京邑坐耗国帑养乱招危宜遣还故土府军前卫幼军本选民间子弟随侍青宫今死亡残疾佥补为扰请于二十五所内以一所调补勿更累民军民之家规免税徭冒僧道者累万宜悉遣未度者复业议多施行迁陕西左参政寻命总理粮储陕西岁织绫绢氁毼九百余匹永乐时令织&amp;#毼五十匹遂以为常官吏诸生卫卒禄廪以边饷急率减削富请罢&amp;#毼复禄廪如故诸边将校占垦腴田有至三四十顷者富奏每顷输赋十二石都督王祯以为过重疏争之廷议减三之二遂为定额富又言臣所部岁收二税百八十九万石屯粮七十余万石其间水旱流移蠲除逋负大率三分减一而会计岁用乃至百八十余万入少出多今镇守诸臣不量国计竞请益兵饷何由给请减冗卒汰驽马杜侵耗之弊帝可其奏三边士马众供亿浩繁军民疲远输而豪猾因缘为奸利富量远近定征科出入慎钩考宿弊革去民困大苏性果毅遇事敢为权势莫能挠声震关中然执法过严侥幸多不悦以是屡遭诬谤秦中文武将吏恐失富咸上章陈其劳乃停俸九载秩满迁河南右布政使会有言富苛虐者帝命核举主将坐之吏部言举富者少傅杨溥也帝意乃解富至河南岁饥流民二十余万公肆剽敓巡抚于谦委富辑之皆定土木败后边境道阻部檄富转饷无后期者景泰二年以右副都御史巡抚大同提督军务时经丧败法度废弛丛弊尤甚富一意拊循奏免秋赋罢诸州县税课局停太原民之转饷大同者武清侯石亨武安侯郑宏武进伯朱瑛令家人领官库银帛籴米实边多所干没富首请按治诏宥亨等抵家人罪亨虑久雨坏关城潜遣卒十余人行视卒遂越关抵大同富复劾亨专擅亨输罪已削襄垣王府菜户又杖其厨役之署教授事者已又劾分守中官韦力转参将石彪及山西参政林厚罪豪家愈侧目相与抚富罪巡按御史白其诬遂不问当是时富威名重天下而当事大臣于谦等力保持之故得行其志遭母忧诏乘传奔丧起复视事七年富上言往时诸边虽设镇守监枪内官其数犹少自土木变后诸边悉增如阳和天城诸处一城二人扰民殊甚今边务稍宁请减汰事格不行又言高皇帝定制军官私罪收赎惟笞则然杖即降用徒流俱充军律明甚近屡变更犯赃者轻皆复职重惟立功刑不足惩更无顾惮此皆法官过也于是廷议流徒输赎如故惟于本卫差操不得领军矣英国公张懋及郑宏各置田庄于边境岁役军耕种富劾之还军于伍天顺元年革巡抚官富亦罢归顷之石彪以前憾诬劾富逮下诏狱帝问李贤贤称富能祛弊帝曰此必彪为富抑不得逞其私耳贤曰诚如圣谕宜早雪之帝谕门达从公问事果无验乃令致仕明年以廷臣荐起南京兵部右侍郎未上改户部巡抚山东道闻属邑蝗驰疏以闻已改左副都御史巡抚如故官吏慑富威名皆詟服豪猾屏迹东昌多降人顽犷弗率奏徙之南方四年春户部缺尚书李贤举富左右巧阻之帝语贤曰户部非富不可人多不喜富此富所以为贤也竟召任之乃酌赢缩谨出纳躬亲会计吏不能欺事关利害僚属或不敢任富曰&amp;#行之吾当其责君辈毋署名可也由是部事大理丁父忧夺哀如初宪宗立富以陕西频用兵而治饷者非人请黜左布政孙毓而用右布政杨璇参政娄良西安知府余子俊吏部尚书王翱论富侵官请下于理富力辨荐贤为国非有所私因乞骸骨帝不许竟黜毓然富性刚遂以此发愤病疽卒帝震悼谥恭定初英宗谕李贤以六部皆得人如年富者尤不易得贤曰他日继翱为吏部非富不可至是劾富论者咎翱之专愎富廉正强直始终不渝号称名臣然颇好疑属吏黠者故反其意尝之多为所卖　　贾铨
按明外史本传铨字秉钧邯郸人永乐末进士授刑科给事中寻掌科事数有参驳英宗践阼既肆赦复命谳在京重囚多所原宥从铨请推之南京秩满出为大理知府王骥征麓川铨馈运有劳麓川平擢云南左参政仍知府事以骥荐还治司事居数年左布政使阙军民数万人颂铨巡抚侯琎等亦疏请铨遂得擢土官十余部岁当贡马输差发银及海八府民岁当输食盐米钞至景泰初皆积逋不能偿铨为言除之治行闻赐诰旌异九载满入都军民乞留命还任天顺四年与梁楘等举政绩卓异户部初缺尚书王翱欲擢铨帝问李贤贤曰闻其名未见其人也及是来觐帝命贤觇之还奏貌不称乃以为右副都御史巡抚山东寻兼抚河南山东岁侵请召还清军御史河南饥请停征课马皆许之成化初左都御史李秉督师辽东召铨署院事中官唐慎等从征荆襄还杖死淮安知事谷渊自奏丐免铨请罪之乃付慎等司礼监命法司罪其从人未几卒官谥恭靖铨在云南治行为一时冠比为巡抚清静不自表暴吏民亦安之　　彭谊
按明外史本传谊字景宜东莞人正统中由乡举除工部司务尝与尚书辨事无所阿景帝立用荐改御史从尚书石璞塞沙湾决河进秩二等复决再往塞之已从大学士王文擒贼吴中擢大理丞寻擢右佥都御史提督紫荆倒马诸关劾都指挥胡玺纳贿纵军罪天顺初罢巡抚官中朝有不悦谊者下迁绍兴知府岁饥辄发廪赈贷吏白当俟朝命谊曰民方急安得循故事耶筑白马闸障海潮历九载多惠政超擢山东左布政使入为工部左侍郎成化四年辽东巡抚张岐得罪吏部举代者帝曰辽东自王翱后屡更巡抚巡抚多不称可于大臣中求之乃改谊右副都御史以往镇守中官横征诸属卫谊下令凡文牒不经巡抚审定者所司毋辄行虐焰为息户部檄所司开黑山金场谊奏永乐中太监王产开是山督夫六千三阅月得金八两请罢之遂止谊好古博学通律历占象水利兵法之属平居谦厚简默临事毅然有断镇辽八年军令振肃年未老四疏告归家居四十余年卒　　夏埙
按明外史本传埙字宗成天台人景泰二年进士授御史巡按广西福建天顺初清军江西发镇守中官叶达恣横状达为敛威以荐超擢广东按察使时用师岁久役民守城埙至悉遣之成化初奏猺獞弗靖用兵无功由有司抚字乖方贼因得诱良民为徒党剧寇数百胁从万千进则驱之当前退则杀以抒愤害常在我而利常在彼况用兵不已供敛日增以易摇之人心责无穷之军费恐外患未除内变先作请慎选监司守令抚绥遗民彼被胁之众自闻风来归帝深纳其言寻迁右布政使调左江西八年以右副都御史巡抚四川苗獠时为寇埙立互知会捕法贼为之戢古州苗万余居烂土久时议逐之埙谓非计松潘参将尧彧请益戍兵三千又力陈不可事皆得寝已奏所部将校多犯法奏请逾时辄至遁逸请先逮系然后奏闻帝可之埙刚介善听断所至民不冤在蜀三年民夷畏服然厌繁剧与时多龃龉年未五十即求退章四上得请既归杜门养亲不接宾客又五年卒子鍭自有传　　张瓒
按明外史本传瓒字宗器孝感人正统十三年进士授工部主事迁郎中历知太原宁波二府有善政成化初市舶中官福住贪恣瓒禁戢其下住诬瓒于朝瓒遂列住罪住被责其党多抵法瓒名震一时大臣会荐迁广东参政转浙江左布政使十年冬以右副都御史巡抚四川播州致仕宣慰杨辉言所属夭坝会湾溪诸寨及重安长官司为生苗窃据请王师进讨诏瓒谕还侵地不服则征之瓒率兵讨定请设安宁宣抚司即授辉子友为宣抚以镇诏可赐敕奖劳瓒以母老乞归至则母已卒会松茂番寇边西鄙绎骚诏起复视事先是佥事林璧言松茂曩为大镇都御史寇深侍郎罗绮尝假便宜专制其地故有功今惟设两参将以副使居中调度事权轻临敌禀令制府千里请战谋泄机缓未有能获利者宜别置重臣弹压或即命瓒兼领专其责成乃命瓒兼督松茂安绵建昌军务瓒至军审度形势令副总兵尧彧军松潘参将孙皓军威迭为夹攻计而乘间修河西旧路作浮梁治月城避偏桥栈道军获安行转饷无阻十四年六月攻白草坝西坡禅定数大寨斩获亡筭徇茂州迭溪所过降附抵曲山三寨攻破之再讨平白草坝余寇先后破灭五十二寨贼魁撒哈等皆歼他一百五寨悉献马纳款诸番尽平留兵戍要害增置墩堡乃班师帝嘉其功征拜户部左侍郎辞弗就遂归终制十五年起左副都御史总督漕运兼巡抚江北诸府十八年岁大侵疏请赈济发银五万两复敕瓒移淮安仓粮分赈而瓒已卒瓒功名着西蜀其后抚蜀者如谢士元辈虽有名不及瓒惟夭坝干之役或言杨辉溺爱庶长子友欲官之诈言生苗为乱瓒信而兴师其功不无矫饰云　　雷复
按明外史李侃传复字景旸湖广宁远人正统初进士由庶吉士历官广西副使藤县民胡赵成构猺陷县治与参将范信讨斩之成化初以大臣会荐擢山东右布政使七年征拜礼部右侍郎寻改右副都御史巡抚山西继李侃后端恪守法得军民心败寇红沙烟再败之烟寺沟石人村赐敕奖劳时山西大侵而廷议以陕西用兵令预征刍饷转输榆林复上言自山西至榆林道路险绝民赍银往易价翔踊不免称贷偿责多破产今雨雪愆违饥民疾病流离困悴万状而应输绫帛药果诸物又不下万计乞依山东例蠲除仍发帑赈赡帝从之及发金三万不足请鬻盐四十万引并令民入粟授散官皆报可卒于官　　高明按明外史本传明字上达贵溪人幼刲股愈母疾登景泰二年进士授御史闻内范造龙舟切谏有指挥为大臣陷论死辨出之徐州民诉有司于朝时例越诉者戍边明言戍边防诬诉也今诉不诬法止当杖民有为妖言者吏贪功诬以谋反明按无反状止坐妖言律帝皆报许巡按河南黜属吏六十人再按畿辅入总诸道章奏天顺初尚书陈汝言有罪偕诸御史劾下之狱四年御史赵明等劾天下朝觐官触帝怒诘草疏主名众大惧明独自承都御史寇深言频年章疏尽出明手幸勿以细故加罪帝意解反称明能石亨既诛僮仆皆收明言不宜坐免者百人擢大理寺丞宪宗立拜南京右佥都御史以留都春夏淫雨请修人事以回天意时纳马入监者至万余人明请区别荐郎中孙琼陈鸿渐梅伦何宜主事宋瑛皆端方廉洁恬于进取宜显擢以风有位疏下所司成化三年扬州盐寇起守兵失利诏明讨之造巨舰名曰筹亭往来江上督战&amp;#江置逻堡候望贼踪迹无所匿遂平之内官鬻私盐据法没入盐政大厘因条上利病十余事多议行仍还原任以亲老乞终养归十四年上杭盗发诏起巡抚福建督兵往讨擒诛首恶余皆减死遣戍以上杭地接江西广东盗易啸聚请析置永定县移疾径归久之卒　　牟俸
按明外史本传俸巴人景泰初进士授御史巡按云南南宁伯毛胜镇金齿俸列其违纵罪将吏皆耸出为福建佥事成化初进秩副使久之迁江西按察使政尚严厉入为太仆卿八年以左佥都御史巡抚山东岁侵请发济南仓储减价以粜令临清关税收米麦济赈皆从之时大饥虽获赈饥民众转徙益多俸请敕邻境抚按随所在安辑秋成资遣复业又乞开中淮浙盐百万引尽蠲州县逋课诏如其请更命移临清仓粟十万石赈之至七月俸又言公私困竭救荒靡策乞开纳粟例令胥吏得就选富民授散官且截留漕粮备赈十月复言今救荒者止救其饥不谋其寒纵得食终不免僵死乞贷贫民布棉帝皆嘉纳俸又檄发东昌济宁仓粟十万余石为军士月粮而以德州临清寄库银易米赈济奏请伏专擅罪帝特宥之巳复以俸奏免柴夫折价银移河南输边粟济山东而别给银为边饷山东输京租二十万石给本地用十年又饥请发仓储出贷抚山东五年尽心荒政活饥民不可胜数以右副都御史改抚苏松俸性严以所部多巨室欲故摧抑之乃禁索私租劝富家出谷备赈动千计怨谤纷然中官汪直有事南京或谮俸直归未发也俸初在山东与布政陈钺负气不相下后钺从容言俸短直信之十四年俸议事至京直请执俸下诏狱先是所亲学士江朝宗除服还朝俸迓之九江联舟&amp;#下所至有司供张颇盛直因谓朝宗有所关说并下狱词连佥事吴等十余人俱被逮系狱半岁谪戍湖广俸在江西时共成许聪狱人多议其深文至是被祸皆知为直诬然无白其冤者踰年卒戍所　　曾翚
按明外史本传翚字时升泰和人宣德八年进士治秦府永兴王葬却有司馈遗还授刑部主事进员外郎尚书金器之俾典奏牍有重狱诸郎不能决辄以属翚秦王讦巡抚陈镒狎妓翚按得其情劾藩府诬大臣朝论伟之进郎中以何文渊荐擢广西右参政思明土官知府黄既致仕子钧嗣庶兄都指挥使时守浔州欲杀钧而以其子灏代诡辞征兵于钧令灏灭钧家伪报他盗为乱钧仆诉于官巡抚李棠檄翚及副使刘仁宅治其事使人持千金贿于道且约灏得官罄府藏以报而父子各拥精兵挟之二人佯许诺翚留浔仁宅诣南宁灏及弟瀚来迓仁宅伏壮士执之翚亦诱执以归下之狱棠以闻窘则遣使上书请帝废太子立己子帝大喜立擢都督同知出灏兄弟于狱翚等太息而已事详怀献太子传中翚寻以忧去服阕起官河南御史清军者利得军多枉及民翚辨释甚众南阳诸府多流户众议驱逐人情惶急翚与巡抚抚安之天顺五年迁山东右布政使民垦田无赋者奸民指为闲田献诸戚畹部使者来勘翚曰祖制民垦荒田永不科税奈何夺之使者奏如言乃免成化初转左河南岁饥计开封积粟多奏请平籴贫民赖以济召拜刑部左侍郎仍食从二品俸寻巡抚浙江考察官吏奏罢不职者百余人他弊政多所厘革还朝久之谢病去翚谨操行所至有声及归生计萧然绝迹公府乡人以为贤景帝既擢都督心念之驿召至京命&amp;#事前府赐居第宠锡甚厚复遣使赍敕取其家所在资遣逾二年死灏请嗣兵部言灏尝弒从父乃令瀚嗣指挥佥事英宗复位有卫卒缚灏送京师下诏狱戍边　　朱英
按明外史本传英字时杰桂阳人五岁而孤力学举正统十年进士授御史浙闽盗起简御史十三人与中官分守诸府英守处州而叶宗留党四出剽掠处州道梗英间道驰至抚降甚众戮贼首周明松等贼散去乃还景泰初偕给事中林聪等劾汪泉善增详见聪传御史王豪尝以勘陈循争地事忤循为所讦至是循草诏言风宪官被讦者虽经赦宥悉与外除于是豪当改知县英言若如诏书则凡遭御史抨击之人皆将挟雠诬讦而御史愈缄默不言矣章下法司请如英言乃复豪职未几出为广东右参议过家省母&amp;#中惟赐金十两抵任抚雕瘵流亡立均徭法十岁一更民称便天顺初两广贼愈炽诸将多滥杀冒功巡抚叶盛属英督察参将范信诬宋泰永平二乡民为贼屠戮殆尽又欲屠进城乡英驰讯悉纵去信忿留师不还英密请于盛檄信班师一方始靖潮州贼罗刘宁等流劫远近屡挫官军英会师破灭之还所掠人口数千别置一营以处妇女人莫敢犯官参议十年进右参政遭母忧成化初服阕补陕西大军讨满四英主馈饷有功历福建陕西左右布政使皆推行均徭法十年以右副都御史巡抚甘肃先后陈安边二十八事其请徙居戎安流离简贡使于时务尤切明年冬两广总督吴琛卒廷议以英前在广东有威信遂以代琛自韩雍大征以来将帅喜邀功利俘掠名为雕剿英至镇以宁静约饬将士毋得张贼声势妄请用师招抚猺獞效顺者定为编户给复三年于是马平阳朔苍梧诸县蛮悉闻风来归而荔波贼李公主有众数万久负固亦遣子纳款为置永安州处之俾其子孙世吏目自是归附日众凡为户四万三千有奇口十五万有奇帝甚嘉之广西镇守中官黄沁夺靖江王府草场英偕总镇中官顾恒等复核坐沁罪总府坐次恒居中英居左总兵官陈政居右既而政以伯爵欲抑英居右英不可恒奏乞裁定兵部尚书余子俊等请如旧帝不许命解英总督止为巡抚居政下子俊言英招徕功多当增秩褒赏乃反削其事权恐无以镇诸蛮乃擢英右都御史仍总督位次如故田州酋黄明烝其知府岑溥祖母欲杀溥溥出走思恩明因肆屠戮英将进讨而檄溥族人恩城知州钦令杀明雪耻钦遂诛明并其族属传首军门英淳厚然持法无所假借与市舶中官韦眷忤眷遂摭奏英专权玩贼浔州知府史芳以事见责亦讦英奸贪欺罔按皆无验乃镌芳二官谕眷协和共事十六年交趾攻老挝议者恐其内寇诏问英处置之宜对言彼不过争瓯脱耳谕之当自悔惧帝从其言果上表谢浔梧高廉贼起偕政等分道击之再战俘斩甚众十九年桂林平乐蛮攻城杀将英政复分兵十二道击破之明年入掌都察院事寻加太子少保又明年正月星变疏陈八事请禁边将节旦献马镇守中官武将不得私立庄田侵夺官地烧丹符咒左道之人当置重典四方分守监枪内官勿进贡品物罢撤仓场马房上林苑增设内侍召还建言得罪诸臣清内府收白粮积弊治奸民投献庄田及贵戚受献者罪皆不便于权幸者执政多持之不行英造内阁力伸前说竟不能尽从也时流民集京师者多英请人给米月三斗幼者半之报许其年秋卒赠太子太保英为总督承韩雍吴琛后雍虽有大功恢廓自奉赠遗过侈有司困供亿公私耗竭而琛务谨廉至英益持清节仅携一苍头之官先后屡赐玺书及金币英藏玺书贮金币于库其威望不及雍而惠泽过之在甘肃积军储三十万两广四十余万皆不以闻或问之答曰此边臣常分何足言正德中追谥恭简子守孚　　秦纮
按明外史本传纮字世缨单人景泰初进士授南京御史劾治内官傅锁儿罪谏止江南采翠毛鱼&amp;#等使权贵忌之蜚语闻会考察御史都御史轩輗坐纮擅受民讼谪湖广驿丞天顺初以荐迁雄县知县奉御杜坚捕天鹅从人暴横纮执杖之坐下诏狱民五千诣阙讼乃调知府谷迁葭州知州调秦州母丧去官州人乞借纮服阕还故任寻擢巩昌知府改西安迁陕西右参政岷州番乱提兵三千破之进俸一级成化十三年擢右佥都御史巡抚山西奏镇国将军奇涧等罪奇涧父庆成王锺镒为奏辩且诬纮帝重违王意逮纮下法司治事皆无验于是夺奇涧等三人爵王亦削禄三之一而改纮抚河南寻复调宣府小王子数万骑寇大同败总兵官许宁长驱入顺圣川掠宣府境纮与总兵官周玉等邀击遁去寻入掠兴宁口连战却之追还所掠玺书劳焉进左佥都御史巡抚如故奏革镇守内臣舍人召为户部右侍郎万安逐尹旻诬纮旻党降广西右参政进福建左布政使总制两广军务奏言中官武将总镇两广者率纵私人扰商贾高居私家擅理公事贼杀不辜交通土官为奸利而天下镇守官皆得擅执军职受民讼非制请严禁绝总镇府故有赏功所岁储金钱数万费出无经宜从都御史勾稽广潮南韶多盗当设社学编保甲教诲而要束之俾绝盗源帝悉从其请恩城知州岑钦攻逐田州知府岑溥与泗城知州岑应分据其地纮入田州逐走钦还溥于府留官军戍之乱遂定遣将讨黎贼陵水猺贼德庆皆平纮之初&amp;#镇也劾总兵官安远侯柳景贪暴逮下狱景乃讦纮勘无左证法司当景死景连姻周太后家有奥援讦纮不已诏并逮纮廷鞫卒无罪诏宥景死夺爵闲住而纮亦罢归大臣王恕等请留纮不纳既归廷臣复连章言纮可大用居数月起南京户部尚书引疾去十四年秋寇大入花马池败官军孔坝沟直抵平凉言者谓纮有威名虽老可用诏起户部尚书兼右副都御史总制三边军务纮驰至固原按行败所躬祭阵亡将士掩其胳奏录死事指挥朱鼎等五人恤军士战没者家劾治败将杨琳等四人罪更易守将练壮士兴屯田申明号令军声大振初寇未入河套平凉固原皆内地无患自孛来住牧后固原当兵冲为平庆临巩门户而城隘民贫兵力单弱商贩不至纮乃拓治城郭招徕商贾建改为州而身留节制之奏言固原主客兵止万八千人散守城堡二十四势分力弱宜益兵旧临巩秦州诸军岁赴甘凉备御及他方有警又调兵甘凉或发京军征讨夫京师天下本边将手握重兵而一遇有事辄请京军非强干弱枝之道也请自今京兵毋轻发临巩甘凉诸军亦宜各还本镇但选知兵宿将一二人各守其地人以戍为家军以将为命自乐趋役而有战心计之得者也纮见固原迤北延袤千里闲田数十万顷旷野近边无城堡可依议于花马池迤西至小盐池二百里每二十里筑一堡堡周四十八丈役军五百人固原迤北诸处亦各筑屯堡募人屯种每顷税米五石岁可得五十万石规画已定而宁夏巡抚刘宪为梗纮乃奏曰窃见三边情形延绥甘凉地虽广而士马精强宁夏怯弱矣然河山险阻惟花马池至固原军既怯弱又墩台疏远敌骑得长驱深入故当增筑墩堡韦州豫望城诸处亦然今固原迤南修筑将毕惟花马池迤北二百里当筑十堡而宪危言阻众且废垂成之功乞令宪制三边而改臣抚宁夏俾得终边防于事为便帝下诏责宪宪引罪卒行纮策修筑诸边城堡一万四千余所垣堑六千四百余里固原屹为重镇纮又以意作战车名全胜车诏颁其式于诸边在事三年四镇晏然前后经略西陲者莫及十七年召还视部事以年老连章力辞乞致仕诏赐敕乘传归月廪岁隶如制明年卒年八十赠少保谥襄毅纮廉介绝俗妻孥菜羹麦饭常不饱性刚果勇于除害不自顾虑士大夫识与不识称为伟人在两广被逮时方议讨后山贼治军事毕从容就道仪卫驺从不贬损既逾岭始囚服就系谓官校曰两广蛮夷杂处总制体尊遽就拘执损国威今既逾岭真囚矣其严重得体如此刘瑾乱政纮家奴憾纮妇弟杨瑾以纮所遗火&amp;#投缉事校尉诬瑾畜违禁军器刘瑾怒归罪于纮籍其家无所得言官张九叙敬等复希旨劾纮士类嗤之
　节使部名臣列传三十
　　明二
　　韩雍
按明外史本传雍字永熙长洲人正统七年进士授御史负气果敢以才略称出巡河道已巡按江西黜贪墨吏五十七人庐陵太和盗起捕诛之邓茂七反巡按福建御史汪澄牒邻境会讨俄以贼议降止兵雍曰贼果降退未晚也趋进兵贼复叛澄坐得罪死人以是服雍景泰二年擢广东副使陈循荐为右佥都御史巡抚江西岁饥奏免秋粮请宋文天祥谢枋得谥诏谥天祥忠烈枋得文节时雍年甫三十赫然有才望所规画措置咸可为后法天顺初罢天下巡抚官改山西副使宁王劾其擅乘肩舆诸事下狱夺官起大理少卿寻复为右佥都御史佐寇深理院事锦衣指挥刘敬坐饭石亨直房用朋党律论死雍言律重朋党者谓阿比乱朝政也以一饭当之岂律意且亨盛时大臣朝夕趋门不坐独坐敬何也深叹服出之母忧起复四年巡抚宣府大同议事入觐帝壮其貌留为兵部右侍郎宪宗立坐学士钱溥累贬浙江左参政广西猺獞流剽广东残破郡邑殆遍成化元年大发兵拜都督赵辅为总兵官以太监卢永陈瑄监其军兵部尚书王竑曰韩雍才气无双平贼非雍莫可乃改雍左佥都御史赞理军务雍驰至南京集诸将议方略先是编修丘浚上书大学士李贤言贼在广东者宜驱在广西者宜困欲宿兵大藤峡扼其出入蹂其禾稼期一二年尽贼贤善之献于朝诏录示诸将诸将多主其说请令游击将军和勇率番骑趋广东而大军直趋广西分兵扑灭雍曰贼已蔓延数千里而所至与战是自敝也今贼据大藤峡而以修仁荔浦为羽翼当先收二县以孤贼势大军直捣其巢势无不克巢既倾余迎刃解耳舍此不图而分兵四出贼益奔突郡邑益残所谓救火而嘘之也众曰善辅亦知雍才足办贼军谋一听于雍雍等遂倍道驰全州阳洞苗掠兴安击破之至桂林斩失机指挥李英等四人以徇乃督兵十六万人分五道先破修仁贼穷追至力山擒千二百余人斩首七千三百级荔浦亦定十月至浔州延问父老亦言峡天险不可攻宜以计困雍曰峡延广六百余里安能困之分兵则力弱师老则财匮贼何时得平吾计决矣遂长驱至峡口儒生里老数十人伏道左愿为向导雍见即骂曰贼敢绐我叱左右缚斩之左右皆愕既缚而袂中利刃出推问果贼也悉支解刳肠胃分挂林箐中累累相属贼大惊曰韩公天神也雍令总兵官欧信等为五哨自象州武宣攻其北身与辅督都指挥白全等为八哨自桂平平南攻其南参将孙震等二军从水路入而别遣裨将分兵守诸隘口贼魁侯大狗等大惧先移其累重于桂州横石塘而立栅山南多置滚木礧石镖枪药弩拒官军十二月朔雍等督诸军水陆齐进拥团牌登山鏖战连破石门林峒沙田右营诸巢焚其室庐积聚贼皆奔溃伐木开道直抵横石塘及九层楼诸山贼复立栅数重凭高拒雍等诱贼发矢石度且尽躬督诸军缘木攀藤而上别遣壮士从间道直上山顶举&amp;#贼不能支遂大败先后破贼三百二十四寨生擒大狗及其党七百八十人斩首三千二百有奇坠溺死者不可胜计峡有大藤如虹横亘两&amp;#间雍斧断之改名断藤峡勒石纪功而还分兵击余党郁林阳江洛容博白次第皆定帝大喜赐敕嘉劳召辅等还迁雍左副都御史提督两广军务雍乃散遣诸军以省馈饷而遗孽侯郑昂等遂乘虚陷浔州及洛容北流二县雍被劾引罪帝宥之雍益发兵扑讨时诸贼所在蜂起思恩浔滨柳城悉被扰掠流劫至广东钦化二州皆应时破殄四年春雍以两广地大事殷请东西各设巡抚帝可之命陈抚广东张鹏抚广西而雍专理军事寻以忧归明年两广盗复起佥事陶鲁言两广地势错互当如臂指相使不可离析近贼犯广西臣与广东三司议调兵匝月未决贼益无所惮乞仍命大臣总督便会佥事林锦巡按御史龚晟亦以为请乃罢两巡抚而起复雍右都御史总督如故雍遣参将张寿游击冯升等分道讨贼忻州八寨蛮及诸山猺獞掠州县者皆摧破之蛮民素慑雍威寇盗寖息九年柳浔诸蛮复叛参将杨广等俘斩九百人方更进而贼破怀集县兵部劾雍奏报不实广西镇守中官黄沁素憾雍抑己因讦雍且言其贪欲纵酒滥赏妄费帝遣给事中张谦等往勘而广西布政使何宜副使张衔雍素轻己共酝酿其罪谦还奏事虚实交半竟命致仕去雍洞达闿爽有雄略善断动中事机每战尝躬亲矢石不目瞬尝与僚属论兵辕门提俘入手斩数人探心脑啖之至尽见者失色雍谈笑自若自奉尊严三司皆长跪白事军门设铜鼓数十仪节详密裨将以下绳柙无所假两地镇守宦官素骄恣亦惕息无敢肆疾恶太严过诛戮挥斥财帛不少惜故虽令行禁止民得安堵而谤议亦易起为中官齮龁公论皆不平两广人念雍功尢惜其去为立祠祀焉家居五年卒年五十七正德间谥襄毅初以军功予一子锦衣百户雍以授其弟睦至是录一子国子生　　刘孜按明外史本传孜字显孜万安人正统十年进士授御史出按辽东劾镇守中官亦失哈收养义子家人有反状并劾王翱曹义等不能御敌皆不问景帝即位有建南迁议者孜驰奏乞斩言者以定人心期满当代朝议边务方殷孜能慑服将吏复留一岁景泰二年遣治广通王徽煠狱尽得其反状论死再按畿辅时方筑沧州城以孜言罢擢山东按察使天顺四年吏部举天下治行卓异者按察使唯孜一人俄迁左布政使明年春以右副都御史巡抚江南十府苏松财赋自周忱立法后代者多纷更孜首访忱遗迹斟酌行之民称便母丧起复成化元年应天饥方赈贷而江北饥民就食者众孜请尽发诸县廪全活无算时民间多积困濒江官田久废没仍责民输赋苏松杭嘉诸府佥补富户南京廊房既倾圯征钞如故上元江宁农代河泊所网户采鲥鱼应天都税宣课诸司额外增税江阴诸县民户偿纳荒租六合江浦官牛岁征犊孜皆疏罢之召拜南京刑部尚书以宋杰代孜惩南部法弛矫之以严四年致仕道卒孜廉慎治事精审号能臣然持法不少假或颇议其刻杰为人长者居二年罢去而邢宥代　　邢宥
按明外史周忱传宥文昌人正统十年进士授御史出巡福建民十人被诬为盗当刑呼冤宥为缓其刑果得真盗天顺中出为台州知府有治绩坐累谪晋江丞宪宗初复职授苏州知府奸民揽纳秋赋置之法得其赃万缗以堤沙河甓官道大水民饥不待奏辄发米二十万斛以赈宥素廉介及治苏严而不苛杰荐于朝诏加浙江左参政仍理府事赐玺书居半岁遂以右佥都御史代杰巡抚开丹阳河筑奔牛闸省兑运冗费民以为便寻兼理两浙盐政考察属吏奏黜不职者百七十余人居数载引疾归　　孔镛
按明外史本传镛字韶文长洲人景泰五年进士为都昌知县分户九等以定役设仓水次便收敛民甚赖之以弟铭尚宁府郡主改知连山邻境猺獞出没民悉分窜镛躬往招之皆惊走既而炊饭民舍留钱偿其直民乃渐亲镛相率还慰劳赈恤俾复故业教以耕织战守道路渐通县治遂复叶盛征广西以镛从所至招徕贼多降附诸将妄杀者镛辄力争多所全活成化元年用盛等荐擢高州试知府乡民挈家避猺趋城前守刘海闭不纳还则戕于贼有入者海辄系之海又疑民阴为贼用妄加戮害贼缘是激怒众外攻内应城遂致陷镛至开门纳来者为义冢瘗暴骸及民疫死者流亡日归城不能容别筑城东北居焉时贼屯境内者凡十余部而邓公长冯晓为之魁公长屯茅峒去城仅十里晓屯化州皆屡招不从镛一日屏驺从直抵茅峒道遇贼徒告曰我新太守也公长骤闻守至亟呼其党擐甲迎镛至下马入坐庭中公长见镛坦易从者止二人与其徒弛甲罗拜镛谕曰汝曹故良民迫冻馁耳前守欲兵汝吾今奉命为汝父母汝我子也信我送我归赉汝粟帛不信则杀我大军即至无种矣公长犹豫其党感悟皆泣下镛曰馁矣当食我公长为跪上酒馔既食曰日且暮当止宿夜解衣酣寝贼相顾骇服再宿将返公长遣数十骑送之见道傍裸而悬树者询之皆诸生也言于公长而释之既达城下城中人皆大惊谓太守见执来绐降也尽登陴镛止骑城外独与羸卒入城取谷帛使载归公长益感泣遂焚其巢率党数千人来降公长既降诸贼次第纳款独晓恃险未服镛选死士二百人乘夜抵化州晓仓皇走匿获其妻子以归抚恤甚厚晓亦以五百人降已与佥事陶鲁败贼廖婆保他贼犯境者先后多败去境内大定上官交荐五年擢按察副使分巡高雷二府益招剧贼梁定侯大邓六辛酉等处之内地分田与耕遂为官备他盗广西贼犯信宜岑溪皆击败之治绩闻赐诰命旌异遭丧服除改广西猺獞闻镛名相率远遁十四年兵部上其绥辑功赉银币寻进按察使荔浦贼来寇总督朱英以兵属镛击平之进食二品禄已迁左布政使旋以右副都御史巡抚贵州清平部苗阿溪者桀骜多智其养子阿剌有勇力横行诸部中守臣皆纳溪赂骄不可制镛以问中官及守帅皆为溪解镛乃行部至清平闻指挥王通晓大义询以时事通言溪所昵者指挥王曾总旗陈瑞公必欲致溪先得此二人溪可图也翼日镛乃大会将校诘责二人二人输实遂以计擒溪磔之群蛮震慑鸡背苗恃险为乱亦讨平焉镛居官廉仕三十余年皆在边陲触瘴成疾乞骸骨不许弘治二年召为工部右侍郎道卒年六十三平乐李时敏者为信宜知县亦以才武称尝与镛共平猺乱以功迁知化州粤人并称孔李　　邓廷瓒按明外史本传廷瓒字宗器巴陵人景泰五年进士知淳安县有惠政丁母忧服除迁太仆寺丞贵州新设程番府地在万山中蛮獠杂居吏部难其人特擢廷瓒为知府城郭衢巷学校坛庙廨舍以次兴建谕诸獠受约束政平令和巡抚陈俨上其治行帝令久任九载秩满始迁山东左参政寻进左布政使弘治二年以右副都御史巡抚贵州廷瓒自令至守淹常调者逾三十年至是去知府止三岁遂得开府以生母忧归服阕还原任都匀苗乜富架长脚等作乱敕廷瓒提督军务同湖广总兵官顾溥贵州总兵官王通等讨之副使吴倬遣熟苗诈降富架诱令入寇伏兵擒其父子官军乘胜抵其巢连破百余寨生絷长脚以归群蛮震慑廷瓒言都匀清平旧设二卫九长官司其人皆世禄恣虐激变苗民乱四十余年元凶就除非大更张不可请改为府县设流官与土官兼治因上善后十一事帝悉从之遂设都匀府一独山麻哈州二清平县一苗患乃益稀论功进右都御史八年召掌南京都察院事甫数月命提督两广军务兼巡抚越二年进左廷瓒结群蛮以恩信不轻用兵于吏治总大纲而已郁林云垆大桂诸蛮及四会饥民作乱以次讨平两广遂无事十三年复召掌南院未行卒赠太子少保谥襄敏廷瓒有雅量待人不疑世多称其长者至所设施动中机宜其在贵州平苗功甚伟然不能严号令部下多妄杀云　　唐珣
按明外史邓廷瓒传先廷瓒督两广者唐珣字廷贵华亭人天顺初进士为福州知府奸人冒中贵至笞辱佥事以下官珣窥得其诈执而置诸法历官顺天府尹以右副都御史巡抚顺天进右都御史总督两广府江盗起督副将欧盘等讨之斩首六千级赐敕嘉劳卒于镇　　王轼
按明外史本传轼字用敬公安人天顺八年进士授大理右评事再迁右寺正录囚四川平反百余人寻擢四川副使岁凶发廪赈贷请官银十万两为籴费按嘉定同知盛崇仁赃罪崇仁逃赴京使其弟呼冤遂械轼至京与崇仁俱下吏崇仁贬官轼还职改陕西弘治初擢四川按察使三年迁南京右佥都御史提督操江进右副都御史总理南京粮储旋命巡抚贵州入为大理卿与刑部裁定问刑条例颁之天下十三年拜南京户部尚书初贵州普安贼妇米鲁与其党福佑等作乱镇守中官杨友总兵官曹恺巡抚钱钺发兵讨之大败于阿马坡都指挥吴远被执普安几陷友等请济师乃命轼兼左副都御史往督军务轼未至友等遣人招之贼扬言欲降而拥众攻围普安安南卫城断盘江道势益张又乘间劫执友右布政使闾钲按察使刘福都指挥李宗武郭仁史韬李雄吴达等死焉轼至以贵州兵力不足用便宜调广西湖广云南四川官军土兵八万人合贵州兵分八道进而使致仕都督王通将一军十五年正月参将赵晟破六坠寨贼遁过盘江都指挥张泰等渡江击败之指挥刘怀等遂进解安南卫围而恺通及都指挥李政亦各破贼寨贼遁至马尾笼寨官军聚攻之米鲁福佑出战土官凤英等格杀二人余党遂平用兵凡五月破贼寨千余斩首四千八百有奇俘获一千二百捷闻帝大喜嘉劳召还京赐赉有加录功加太子少保已改南京兵部参赞机务连乞休不允武宗立轼以南京马快船岁运上供诸物为军民患疏陈其状由是大减已遇疾复请致仕诏加太子太保赐敕乘传归卒赠太保谥襄简　　梁璟
按明外史本传璟字廷美崞县人举天顺末进士授兵科给事中成化时屡迁都给事中项忠征荆襄驱流民复业璟劾其纵兵逼迫较贼更惨语具忠传延绥用兵令山西预征刍粟以供民相率逃亡太原一县五日而逃者甚众璟疏陈其困颇得宽减畿辅八府旧止设巡抚一人驻蓟州以御边不能兼顾璟请顺天永平二府分设一巡抚以蓟州边务属之令巡抚陈专抚保定六府兼督紫荆诸关朝议从之遂为定制己与给事韩文王诏等奏请起致仕尚书王竑李秉而斥都御史王越并及宫闱隐事被挞文华殿武靖伯赵辅西征不敢战称病求还复谋典营府事璟等极论其罪乃令养疾归九载秩满擢陕西左参政分守洮岷西番入寇督兵斩其魁内艰服阕还原任历左右布政使先后在陕十五年多政绩孝宗嗣位迁右副都御史巡抚湖广弘治二年民饥请免征两京漕粮八十九万余石从之帝登极诏书已罢四方额外贡献而提督武当山中官复贡黄精梅笋茶芽诸物武当道士先止四百至是倍之所度道童更倍咸衣食于官月给油蜡香楮洒扫夫役以千计中官陈喜又携道士三十余人各领护持敕所至张威虐璟皆力请停免帝颇从其言外艰服除再抚四川七年召拜南京吏部右侍郎久之就进户部尚书致仕归卒　　王诏
按明外史本传诏字文振赵人生有异姿学士曹鼐奇之妻以女天顺末登进士授工科给事中睿皇后崩值秋享太庙时议谓不当以卑废尊诏言礼有丧不祭无已则移日俟释服议虽不行识者韪焉勘牧马草场劾会昌侯孙继宗抚宁侯朱永侵占罪时方面官缺令京卿三品保举诏言此令若行即奔竞者得志帝不听累迁都给事中八年七月敕修隆善寺工竣授工匠三十人官尚宝少卿任道逊等以书碑皆进秩诏上疏力谏不省已偕文璟等论及宫闱事帝大怒召至文华殿面诘之诏仰呼曰臣等言虽不当然区区犬马之诚知为国而已乃杖而释之出为湖广右参政原杰经略荆襄诏襄理功为多以父忧去服除再任迁右布政使弘治元年转贵州左布政使其冬以右副都御史巡抚云南土官好争袭所司入其贿变乱曲直生边患诏不通苞苴一断以法且去弊政之不便者诸夷归命边侥宁戢有故官不能归者妻孑多鬻为奴诏为资给得归者甚众洪武中尚书吴云继王祎死事后祎谥忠文岁祀之而不及云诏以为请乃谥云忠节与祎并祀四年召拜南京兵部右侍郎未上卒　　徐恪
按明外史本传恪字公肃常熟人成化二年进士授工科给事中中官欲出领抽分厂恪等疏争中官怒请即遣恪等将摭其罪无所得乃巳出为湖广左参议迁河南右参政陕西饥当转粟数万石恪以道远请输直上下称便弘治初历迁左右布政使徽王府承奉司违制置吏恪革之王奏恪侵侮帝不听贻书诫王河徙开封有议迁藩府诸司许州者恪言非便遂寝四年拜右副都御史巡抚其地奏言秦项梁唐庞勋元方谷珍辈往往起东南今东南民力已竭加水旱洊臻去冬彗扫天津直吴越地乞召还织造内臣敕抚按诸臣加意拊循以弭异变帝不从故事王府有大丧遣中官致祭所过为民患成化末始就遣王府承奉及帝即位又复之恪请如先帝制并条上汰&amp;#官清赋税禁科扰定赎例革抽分数事多议行户部督责逋急恪以灾变请缓其事御史李兴请于郧阳别设三司割南阳荆州襄阳汉中保宁夔州隶之恪陈五不可乃止恪素刚正所至抑豪右祛奸弊及为巡抚以所部多王府持法尤严宗人多不悦平乐义宁二王遂讦恪减禄米改校尉诸事勘无验坐恪入王府误行端礼门欲以平二王忿帝知恪无他而以二王幼降敕切责命湖广巡抚韩文与恪易任吏民罢市泣送数十里不绝属吏以羡金赆挥之去至则有中使携盐数百艘抑卖于民为恪所持阻不行其党密构于帝居一岁中旨改南京工部右侍郎恪上疏曰大臣进用宜出廷推未闻有传奉得者臣生平不敢由他途进请赐罢黜帝慰留乃拜命势要家滥索工匠者悉执不予考绩入都得疾遂致仕卒　　李介按明外史本传介字守贞高密人成化五年进士选庶吉士改御史巡盐两浙还掌河南道事以四方灾伤陈时政数事帝多采用之介敢言遇事不可辄率同列论奏忤帝意两挞于廷九载满擢大理丞进少卿弘治改元迁右佥都御史巡抚宣府寻召佐院事历兵部左右侍郎十年夏北寇谋犯大同命介兼左佥都御史往督军饷且经略之比至寇已退乃大修戎备察核官田牛具钱还之军以其资偿军所逋马价边人感悦先后条上便宜二十事卒赠尚书　　李昆按明外史李介传介子昆字承裕弘治初进士历礼部主事中官何鼎建言下狱台谏救之咸被责昆上言顷言官救何鼎陛下不听反诘所从闻鼎近臣而直言之祸如此况疏远者科道言官而不得其言如此况他官当求言之日而进言之难如此况平日乞纳其言宥鼎不罪弗听父忧归改起兵部帝将建延寿塔于城外昆复疏谏正德初群小用事请黜邪枉进忠直杜宦戚请乞节中外侈费皆不报进员外郎忤尚书刘宇贬知解州屡迁陕西左布政使十年以右副都御史巡抚甘肃与总督彭泽经略哈密兵部尚书王琼劾泽处置失宜语连昆下吏法司言昆设谋遏强寇功不可掩琼不从谪浙江副使世宗立琼得罪复官巡抚顺天寻召为兵部右侍郎嘉靖初改左大同军乱杀巡抚张文锦昆承制曲赦之还请收恤文锦帝方恶其激变不从遇疾归久之卒　　孙需
按明外史本传需字孚吉成化八年进士为常州府推官疑狱立部擢南京御史偕同官劾僧继晓忤旨予杖出为四川副使弘治中累官右副都御史巡抚河南岁凶汴河啮城需募民筑堤堤成饥者亦济镇守中官刘琅贪横奸民赴琅讼需论之戍琅跪请执不听琅恨刺骨会大臣子横于乡需裁约之琅与谋改需抚陕西寇大入宁夏用杨一清代需还以故官抚治郧阳抚辑流民占籍者数万正德二年召为南京兵部右侍郎就擢礼部尚书刘瑾恶需追论抚河南时事罚输米于边后因廷推需刑部尚书敕令致仕瑾既诛乃起需代张宪为南京工部尚书就改刑吏二部十三年引年乞休赐敕乘传去嘉靖初卒谥清需在蜀时族弟入其境檄有司械送归人以此议其薄然需故以廉约称　　黄珂
按明外史本传珂字鸣玉遂宁人成化二十年进士授龙阳知县治行闻擢御史出按贵州金达长官何碖谋不轨计擒之改设流官贼妇米鲁乱奏劾巡抚钱钺总兵官焦俊等皆得罪改按畿辅历山西按察使正德四年擢右佥都御史巡抚延绥河套亦不剌数扰边珂偕总兵官马昂督军战木瓜山大败之六年复寇边珂檄副总兵王勋等七将分据要害夹击复大败之六年赐玺书银币安化王置鐇反传檄四方用讨刘瑾为名他镇畏瑾不敢以闻珂封上其檄因陈便宜八事而急令总兵官侯勋参将时源等分兵扼河东贼遂不敢出入为户部右侍郎总督仓场河南用兵出理军饷主客兵十余万追奔转战迁止无常珂随方转输军兴无乏录功增俸一级改刑部进左侍郎已改佐兵部宁王宸濠谋复护卫珂执议独坚九年擢南京右都御史寻就拜工部尚书以年至乞休归卒赠太子少保谥肃　　雍泰
按明外史本传泰字世隆咸宁人成化五年进士除吴县知县太湖涨没田千顷泰作堤为民利称雍公堤民妾亡去妾父讼夫密杀女匿尸湖石下泰使人验之并诘曰彼密杀汝女汝何以知匿所且此非两月尸必汝杀他人女冀得赂耳一考而服召为御史巡盐两淮丁无妻者泰为婚匹出知凤阳府父忧去服阕起知南阳余子俊督师荐为大同兵备副使擢山西按察使泰刚廉所至好搏击豪强太原知府尹珍途遇弗及避泰召至跪而数之珍有违言泰竟笞珍被诉于朝且告泰非罪杖人死孝宗怒逮下诏狱王恕请宽泰罪会事经赦乃降湖广参议弘治四年转浙江右布政使复以母忧去十二年起右副都御史巡抚宣府官马死军士不能偿泰言于朝以官帑市边军贫有妻者辄鬻泰请官为资给尚书周经因令贫者给聘财典卖者收赎军尽欢参将王杰有罪泰劾之下泰逮问泰又请按千户八人帝以泰屡抑武臣方诏都察院行勘而参将李稽坐事系狱畏泰重劾乞受杖泰取大杖决之稽乃奏泰凌虐帝怒遣给事中徐仁偕锦衣千户往按杰复使人走登闻鼓下讼泰妄逮将校至八十六人并及其婿纳赂事法司核上褫为民武宗立给事中潘铎等荐泰有敢死之节克乱之才吏部尚书马文升遂起泰南京右副都御史提督操江固辞不赴正德三年许进为吏部复起前官其秋擢南京户部尚书太监刘瑾泰乡人也怒泰不与通甫四日即令致仕谓进私泰遂削二人籍而追斥马文升及前荐泰者尚书刘大夏给事中赵士贤御史张津等为民其他罚米输边者又五十余人泰归居韦曲别墅不入城市瑾诛复官致仕年八十卒卒时榻下有声若霆者泰奉身俭素贵宾至不过二肉为尚书无绯衣及卒家人始制以敛天启中追谥端惠　　张津
按明外史雍泰传津字广汉博罗人成化末进士除建阳知县筑城郭遏矿盗建朱熹蔡元定诸贤祠置祭田畀其子孙忧归补大冶征拜御史弘治十四年冬吏部缺尚书廷臣推马文升闵珪而津偕同官文森曾大有请用致仕尚书周经两广总督刘大夏忤旨下诏狱给事御史论救得释己言陛下延访大臣而庶官不预非所以明目达聪也乞命卿佐侍从及考满朝觐诸外僚咸得以时进见通达下情武宗初巡按广西劾总镇中官韦经擅移官帑预平富贺贼被赉出为泉州知府坐尝举泰勒为民刘瑾败起宁波知府迁山东左参政擢右佥都御史提督操江进右副都御史巡抚应天诸府驰疏请建皇储所部水旱请停织造车驾北巡疏谏不报浙孝丰奸民据深山杀伤捕者积二十年莫能制诏津托他事赴浙图贼津悉缚之加户部右侍郎巡抚如故帝自宣府还复欲北幸津疏切谏不报卒赠南京户部尚书　　陈寿按明外史本传寿字本仁其先新淦人祖志弘洪武间代兄戍辽东遂籍宁远卫寿少贫甚得遗金坐夜分还其主从乡人贺钦学登成化八年进士授户科给事中视宣大边防劾去镇守中官不检者又尝劾万贵妃兄弟及中官梁芳僧继晓系诏狱得释屡迁都给事中弘治元年王恕为吏部擢寿大理丞刘吉憾恕讽御史劾寿不习刑名冀以罪恕竟调寿南京光禄少卿就转鸿胪卿十三年冬以右佥都御史巡抚延绥火筛数盗边前镇巡官俱得罪去寿至搜军实广间谍分布士马为十道使互相应援军势始振明年诸部大入先以百余骑来诱诸将请击之寿不可自出帐拥数十骑据胡&amp;#指麾饮食寇望见疑之引去诸道袭击斩获甚多朝廷方遣苗逵等重兵至而寿已奏捷孝宗嘉之加禄一等逵欲乘胜捣巢驻延绥久战马三万匹日费刍菽不赀寿请出牧近塞就水草众有难色寿跨马先行众皆从之省费数十万当战捷时或劝注子弟名籍中寿曰吾子弟不知弓槊宁当与血战士同受赏哉竟不许十六年以右副都御史掌南院正德初刘瑾矫诏逮南京科道戴铣薄彦徽等寿抗章论救瑾怒罢其官寻坐延绥仓储亏损罚米二千三百石布千五百匹贫不能偿自诉于朝瑾廉知寿贫特免之中官廖堂镇陕西贪暴杨一清以寿刚果九年正月起抚其地堂初奉诏制毡幄百六十间赢金数万将遗权幸寿檄所司留备赈复戒谕堂勿假贡献名有所科取堂怒将倾之寿四疏乞休不得堂爪牙数十辈散府县渔利寿命捕之皆逃归气益沮其秋拜南京兵部侍郎陕人号呼拥舆移日不得行逾年乞骸骨就进刑部尚书致仕寿为给事中言时政无隐独不喜劾人曰吾父戒吾勿作刑官易枉人言官枉人尤甚吾不敢妄言嘉靖改元诏进一品阶遣有司存问时年八十有三寿廉历官四十年无家可归寓南都所居不蔽风雨其卒也尚书李充嗣府尹寇天叙为之敛又数年亲旧赙助始得归葬新淦　　樊莹
按明外史本传莹字廷璧常山人天顺末举进士引疾归养久之授行人使川中不受馈土官作却金亭识之成化八年擢御史山东盗起奉命捕获其魁清军江北所条奏多着为例改按云南交趾诱边氓为寇驰檄寝其谋出知松江府寻改知平阳弘治初许大臣保举方面官侍郎黄孔昭以莹应尚书王恕亦器之擢河南按察使黄河为患民多流移莹巡赈全活甚众河南田赋多巡抚徐恪欲考本末众难之莹曰视万犹千视千犹百耳何难恪以属莹部吏钩考旬日间宿&amp;#一清寻迁应天府尹守备中官蒋琮数陷言官大臣咸畏之至是犯罪莹预推鞫初若不与异者琮觇知大喜后入其伤孝陵山脉事琮遂下狱充净军迁南京工部右侍郎改右副都御史巡抚湖广锦田贼结两广猺獞为寇莹解散余党诱戮首恶十八人岁余以疾乞休家居七年中外交荐起故官抚治郧阳旋改南京刑部右侍郎十六年云南景东卫昼晦七日宜良地震如雷曲靖大火数发贵州亦多灾异廷议遣大臣巡视乃以命莹至则劾镇巡官罪黜文武不职者千七百人威震蛮俗既竣事廉知景东之变乃指挥吴勇侵官帑图脱罪因云雾晦瞑虚张其事劾罪之还进本部尚书武宗践祚致仕归刘瑾以会勘隆平侯争袭事连及莹削籍又坐减松江官布罚米五百石输边莹素贫至是益罄卒赠太子少保谥清惠莹性果介农月坐篮舆戴笠子孙舁行田间曰非徒视稼欲子孙习劳也其后人率教多愿朴力学者　　熊绣
按明外史本传绣字汝明道州人其先以戍籍自丰城徙焉绣举成化二年进士授行人奉使楚府巡茶四川力拒馈遗擢御史巡按陕西左布政于璠以官帑银馈苑马卿邵进绣发其罪璠遁赴京讦绣挟愤帝怒并下绣吏谪知清丰璠进亦除名久之凤翔阙知府擢绣任之弘治初迁山东左参政进右布政使七年以右副都御史巡抚延绥榆林初仅小堡屯兵备冬景泰中始移巡抚总兵官居之遂为西北巨镇城隘弗能容乃徙千数百家于城外因绣请增筑千二百余丈&amp;#镇数年练兵积粟边政修举历兵部左右侍郎尚书刘大夏深倚信之腾骧四卫勇士额三四万人率虚籍岁糜钱谷数十万多入奄人家廷臣屡请稽核辄被挠至十八年二月命绣清厘未竟而孝宗崩朝政渐变绣力持不顾得诡冒者万四千人御马太监&amp;#瑾等疏请复旧给事御史交章劾瑾大夏亦力争武宗不得已从之而不罪瑾等吏部尚书马文升与大夏不协以绣与厚善欲远之乃擢右都御史总督两广绣颇怏怏有后言既抵镇尽裁幕府供亿秋毫无所取讨平贺县獞刘瑾以前汰勇士事深疾绣伺察无所得乃召掌南京都察院事明年以中旨罢之已复摭延绥仓储浥烂为绣罪罚米五百石责绣躬输于边绣家遂破久之卒无子巡抚秦金颂其清节于朝赠刑部尚书太仆少卿何孟春以绣承继孙幼且贫无以为养请如主事张凤翔孔琦例赐月廪且乞予谥遂谥庄简给其孙米月一石　　潘蕃按明外史本传蕃字廷芳崇德人初冒锺姓既显始复成化二年举进士授刑部主事历郎中云南镇守中官钱能为巡抚王恕所劾诏蕃按尽得其实出为安庆知府改郧阳时府治初设陕洛流民毕聚蕃悉心抚循皆成土著累迁山东湖广左右布政使弘治九年以右副都御史巡抚四川兼提督松潘军务宣布威信蛮人畏服单车行松茂莫敢犯迁南京兵部右侍郎就改刑部十四年进右都御史总督两广帐下士旧不下万人蕃汰之纔给使令而已寇符南蛇乱海南聚众数万蕃令副使胡富觇得其情调狼土兵讨斩之平贼巢千二百余所论功进左都御史已又平归善剧贼古三仔唐大鬓等思恩知府岑浚与田州知府岑猛相雠杀攻陷田州猛穷乞援蕃谕浚罢兵不从乃与镇守太监韦经总兵官伏羌伯毛锐集兵十余万分六哨讨之浚死传首军门斩级四千七百尽平其地回军讨平丰湖贼褟元祖先后俘斩五千余人捷闻玺书嘉劳蕃奏思恩宜设流官猛构兵失地宜降同知俾还守旧土兵部尚书刘大夏议猛世济凶恶不宜归旧治请两府皆设流官而降猛为千户徙之福建帝从之正德改元入为南京刑部尚书逾年致仕初蕃去两广岑猛据田州不肯徙知府谢湖畏猛悍亦逗遛事闻逮湖诏狱湖委罪蕃经锐及尚书大夏刘瑾方恶大夏遂并逮四人大夏以不从蕃言为罪而蕃亦坐不能抚猛俱谪戍肃州既而瑾从户部郎中庄襗言遣太监韦霦核广东库藏奏应解赃罚诸物多朽敝梧州贮盐利军赏银六十余万两不以时解逮问蕃及前总督大夏前左布政使仁和沈锐等八百九十九人罚米输边锐廉介已迁南京刑部右侍郎乞休归至是夺职瑾诛蕃以原官致仕逾六年卒锐至嘉靖初始复职致仕方蕃解官归无屋税他人宅居之与乡人饮露坐花下醉则任所之其风致如此　　冒政
按明外史张鼐传政秦州人鼐同年进士历官右副都御史巡抚宁夏守官廉刘瑾觊贿不得遂假辽东事逮之罚米至三千石瑾诛复职致仕久之卒　　朱钦按明外史本传钦字懋恭邵武人师吴与弼以学行称举成化八年进士授宁波推官治最征授御史出督漕运按河南清军广西&amp;#着风节弘治中迁山东副使历浙江按察使十五年入觐吏部举天下治行卓异者六人钦与焉佥都御史林俊又举钦自代乃稍迁湖广左布政使武宗立以右副都御史巡抚山东中官王岳被谪道死钦上言岳谪守祖陵罪状未暴赐死道路不厌人心臣知岳为刘瑾辈所恶必瑾谮毁以至此望陛下察岳非辜惩瑾谗贼疏至瑾屏不奏衔之钦以山东俗淫酗严禁市酤令济南推官张元魁察之犯者罪及邻比有惧而自缢者其母欲奏诉元魁与知府赵璜贿之乃已有中使言于瑾瑾使侦事校尉发之俱逮下诏狱勒钦致仕璜除名元魁谪戍瑾憾钦未已摭前湖广时小故下巡按御史逮问俄坐山东勘地事斥为民又坐修曲阜先圣庙会计数多罚输米六百石塞下又坐抚山东时以民夫给事尚书秦纮家再下巡按御史逮问瑾诛乃复官久之卒与弼之门以宦学显者钦为称首　　丛兰
按明外史本传兰字廷秀文登人弘治中进士为户科给事中中官梁芳陈喜汪直韦兴先以罪摈斥复夤缘还京兰因清宁宫灾疏陈六事极论芳等罪诸人竟废寻言吏部遵诏书请擢用建言诖误诸臣而明旨不尽从非所以示信失仪被纠请免送诏狱畿内征徭繁重富民规免他户代之宜厘正章下所司进兵科右给事中都督佥事吴安以传奉得官兰请罢之时命拨团营军八千人修九门城濠言臣顷简营军诏许专事训练无复差拨命下未几旋复役之如前诏何帝颇采纳迁通政参议小王子犯大同命经略紫荆倒马诸关塞蹊隧可通敌骑者百十所正德初进左通政寻出理延屯田安化王置鐇反兰奏陈十事中言文武官罚米者鬻产不能偿朝臣谪戍刑官妄引新例锻炼成狱没其家赀校尉遍行边塞势焰熏灼人不自保刘瑾大恶之矫旨严责给事中张瓒御史汪赐等遂希指劾兰瑾方忧边事乃获免数月瑾诛进通政使俄擢户部右侍郎督理三边军饷开中盐引利率归豪右至兰无敢干乞商贾乃通六年召还会南畿及河南岁侵命兰往赈未赴而河北贼自宿迁渡河将逼凤阳乃命兰以本官巡视庐凤滁和兼理赈济河南人赵景隆自称宋王掠归德酇阳兰遣兵击斩之召还论功增俸一级大同有警命巡视居庸龙泉诸关寻兼督宣大军饷进右都御史总制宣大山西军务令内地皆筑堡寇至收保如塞下寇五万骑自万全右卫趋蔚州大掠又三万骑入平卤城南以失事停半岁俸改督漕运兼巡抚江北中官刘允取佛乌思藏道兰境入谒辞不见允需舟五百余艘役夫万余人兰驰疏极陈其害不报治洪主事王銮以忤中官被逮抗章救之居四年以事忤兵部尚书王琼解兰漕务专任巡抚宁王宸濠反兰移镇瓜州十五年迁南京工部尚书世宗即位御史陈克宅劾兰附江彬帝以兰素清谨释勿问兰遂乞休去卒赠太子少保　　孙丙
按明外史本传丙字文焕成化末进士为庶吉士改御史巡按云南云南诸司吏旧不得给由父满子代丙请如例考入官凡佥流戍必经兵部多淹延致死丙请属之抚按土官无后者请录其弟侄勿令妻妾冒冠服俱着为例后督两淮盐课中官请引二万为织造费部议许之丙执不可得减四之三历福建四川副使俱督学校三迁四川左布政使正德六年以右副都御史巡抚湖广所部镇溪千户所筸子坪长官司与贵州铜仁四川酉阳梅洞诸土司犬牙相错弘治中错溪苗龙麻阳与铜仁苗龙童保聚众攻剽土官李椿等实纵之而筸子百夫长龙真与通谋后遂四出劫掠远近骚然先后守臣莫能制丙将讨之贼乃入连山深箐为拒守计丙率师破其数寨贼走据天生崖及六龙山贵州巡抚沈林兵继至连攻破之前后禽童保等二百人斩首八百九十余级都指挥潘勋又破镇筸诸寨禽麻阳等百六十人斩首级如前余贼远遁玺书奖励丙操履清介喜于有为所至严明法令修举迁工部右侍郎采木入山越二载犯风痹得疾卒诏赠尚书谥恭襄　　王璟
按明外史本传璟字廷采沂人成化八年进士为登封知县历两京御史弘治十四年以南京鸿胪卿拜右佥都御史理两浙盐政赈荒浙江奏行荒政十事多所全活十七年冬巡抚保定武宗立太监夏绶乞于真定诸府岁加苇场税少监傅琢请履亩核靖海永清隆平诸县田太监张峻欲税宁晋小河往来客货诏皆许之又以庄田故遣缇骑逮民鲁堂等二百余人畿南骚动璟抗疏切谏尚书文等力持之管庄内臣稍得召还已引疾致仕命驰传归坐累夺官闲住正德六年起抚山西制火枪万余枪藏箭六皆傅药用以御寇寇不敢西累迁右都御史已迁左以张纶为右都御史代之后陈金以太子太保左都御史入院位璟上人号璟中都御史焉时群小用事大臣靡然附之璟独守故操再进太子太保世宗立致仕卒赠少保谥恭靖　　马中锡
按明外史本传中锡字天禄故城人父伟为唐府长史以直谏忤王械送京师而尽缧其家人中锡以幼免乃奔诉巡按御史御史言于王释其家复奉母走京师诉冤父竟得白终处州知府中锡举成化十年乡试第一明年成进士授刑科给事中万贵妃弟通骄横再疏斥之再被杖公主侵畿内田勘还之民又尝劾汪直违恣罪历陕西督学副使弘治五年召为大理右少卿南京守备太监蒋琮与兵部郎中娄性指挥石文通相讦连数百人遣官按不服中锡偕司礼太监赵忠等往一讯得实性除名琮下狱抵罪擢右副都御史巡抚宣府劾罢贪耄总兵官马仪革镇守以下私役军士使隶尺籍寇尝犯边督军败之引疾归中外交荐武宗即位起抚辽东还屯田于军而劾镇守太监朱秀置官店擅马市诸罪正德元年入历兵部左右侍郎刘瑾初得志其党朱瀛冒边功至数百人尚书阎仲宇许之中锡持不可瑾大恚矫旨改南京工部明年勒致仕其冬逮系诏狱责偿辽东仓腐粟事竣斥为民瑾死起抚大同中锡居官廉所至革弊任怨以故有名六年贼刘六等起吏部尚书杨一清建议遣大臣节制诸道兵乃荐中锡为右都御史提督军务与惠安伯张伟统禁兵南征六名宠其弟七名宸文安人也&amp;#骁悍善骑射先是有司患盗召宠宸及其党杨虎齐彦名等协捕频有功会刘瑾家人梁洪征贿于宠等不得诬为盗遣&amp;#杲柳尚义绘形捕之破其家宠等乃投大盗张茂茂家高楼重屋复壁深窖素招亡命为逋逃主宦官张忠与邻茂结为兄夤缘马永成谷大用于经辈得出入豹房侍帝蹴鞠而乘间为盗如故后数为河间参将袁彪所败茂窘求救于忠忠置酒私第招茂彪东西坐酒酣举觞属彪字茂曰彦实吾弟也自今毋相厄又举觞属茂曰袁公善尔尔慎毋犯河间彪畏忠唯唯而已已茂为宁杲所擒宠等相率诣京谋自首忠与永成为请于帝且曰必献万金乃赦宠宸不能办逃去既而瑾诛有诏许自首宠等乃出诣官兵部奏赦之令捕他盗自效宠等惮要束未几复叛党日众所至陷城杀将吏中锡等受命出师败贼于彰德既又败之河间进左都御史然贼方炽诸将率畏懦莫敢当其锋或反与之结参将桑玉素受贼赂尝猝遇文安村中宠宸跳民家楼上欲自刭玉故缓之有顷彦名持大刀至杀伤数十人大呼抵楼下宠宸知救至出射杀数人玉大败参将宋振御贼枣强不发一矢城遂陷死者七千人当是时宠宸等自畿辅犯山东河南南下湖广抵江西复自南而北直窥霸州杨虎等由河北入山西复东抵文安与宠等合破邑百数纵横数千里所过若无人中锡虽有时望不习兵伟亦纨&amp;#子见贼强诸将怯度不能破贼乃议招抚谓盗本良民由酷吏宁杲与中官贪黩所激若推诚待之可毋战降也遂下令贼所在勿捕过勿邀击饥渴则食饮之降者待以不死贼闻欲就抚相戒毋焚掠犹豫未定而朝廷以京军弱议发边兵中锡欲战则兵未集欲抚则贼时向背终不得要领既建议主抚不能变会宠等闻边兵且至退屯德州桑园中锡肩舆入其营与酒食开诚慰谕之众拜且泣送马为寿宠慨慷请降宸乃仰天咨嗟曰骑虎不得下今奄臣柄国人所知也马都堂能自主乎遂罢会而是时方诏悬赏格购贼宠等侦知益疑惧径去焚掠如故独至故城戒毋犯马都堂家由是中锡谤大起谓其以家故纵贼言官交劾之下诏切责中锡犹坚持其说以请兵部尚书何鉴谓贼诚解甲则贳死即不然毋为所诳既而宠等终不降乃遣侍郎陆完督师而召中锡伟还初中锡受命讨贼大学士杨廷和谓杨一清曰彼文士耳不足任也竟无功与伟同下狱论死中锡死狱中伟革爵十一年巡按御史卢雍追讼中锡冤谓贼实听抚佥事许承芳忌之潜请益兵疑贼心及贼再受约方至军门而槛车已就道矣朝廷乃复中锡官赐祭予荫　　陈金
按明外史本传金字汝砺应城人徙武昌祖坦夔州知府父琳广西佥事金举成化八年进士除婺源知县擢南京御史弘治初出按浙江还因灾异劾文武大僚十九人侍郎丁永中南京大理卿吴道宏南宁伯毛文等多罢去寻迁山西副使历云南左布政使平竹子箐叛苗十三年就拜右副都御史巡抚其地孟养酋思禄与孟密酋思揲构兵积年金奉诏发缅甸干崖陇川南甸诸部兵聚粮十二万为征讨计而遣参议郭绪往抚之思禄惧遂罢兵修贡金以功赉银币贵州兵败贼妇米鲁米鲁退攻平夷卫及大河扼勒诸堡金发兵连破之增俸一等召为南京户部右侍郎正德改元给事中周玺等劾不职大臣金与焉诏留任寻以右都御史总督两广军务马平洛容獞猖獗金偕总兵官毛锐发兵十三万征之俘斩八千余人进左都御史断藤峡苗时出剽金念苗嗜鱼盐可以利縻也乃立约束令民与苗市改峡名曰永通苗性贪而黠初阳受约既乃不予直杀掠益甚浔州人为语曰永通不通来葬江中谁其作者噫陈公盖咎金失计也迁南京户部尚书召为左都御史未闻命以母丧归六年春江西盗起诏起复金故官总制军务南畿浙江福建广东湖广文武将吏俱隶焉许便宜从事都指挥以下不用命者专刑戮当是时抚州则东乡贼王钰五徐仰三傅杰一揭端三等南昌则姚源贼汪澄二王浩八殷勇十洪瑞七等瑞州则华林贼罗光权陈福一等而&amp;#州大帽山贼何积钦等又起官军累年不能克金以属郡兵不足用奏调广西狼土兵明年二月先进兵东乡遣参议徐蕃等分屯要害而令副总兵张勇统官兵土官岑岑猛统目兵击贼熟塘进战南追败之赤岸荫岭禽仰三馘钰五等克栅二百六十五斩首万一千六百余级俘七百五十余人五月移师姚源令参政董朴吴廷举等分营余干安仁贵溪鄱阳乐平遏贼而亲统大军捣其巢勇十重创死会张勇以目兵至毒弩射杀瑞七成七等俘斩共五千余人七月乘胜斩光权华林贼尽平又督副使王秩等击大帽山贼获积钦俘斩千七百余人半岁间剿贼几尽遂即东乡立县并立万年县招降人居之前后每奏捷辄赐玺书嘉劳赉银币加官太子少保荫子锦衣世百户金累破剧贼然所用目兵贪残嗜杀剽掠甚于贼有巨族数百口阖门罹害者所获妇女率指为贼属载数千艘去民间谣曰土贼犹可土兵杀我金亦知民患之方倚其力不为禁又不能持廉军资颇私入功虽多士民皆深怨焉东乡之役兵纵弩射趫捷若飞贼大窘兵要赏千金金靳不予乃纵贼使逸桀黠者多不死尚数千人金急欲成功遂下令招抚其破姚源贼也金喜谓功在旦夕与将吏置酒高会贼觇诸要害无守者乃悉所有赂目兵乘暮遁去时贼绝爨已三日自分必死沿途弃稚弱散妇女及抵贵溪始得一饱食遂转掠衢徽间金知失策亦下令招降贼首王浩八等故伪降以缓官兵攻剽如故卒不能尽贼纪功给事中黎奭及两京言官交章劾金乃召金还以俞谏代金遂请终丧去十年再起督两广军务府江贼王公珣等为乱金集诸道兵偕总兵官郭勋等分六路讨之斩公珣大有所俘获加少保太子太保荫子如初复以饶平捷诏子先受荫者进一秩金承召还朝道得疾归诏强起之十四年冬入掌都察院事世宗立请老命乘传还久之卒
　节使部名臣列传三十一
　　明三
　　俞谏
按明外史本传谏字良佐桐庐人父荩举进士官御史按江西治外戚王氏万氏宗族恣横罪坐事谪澧州判官大筑陂堰溉田可万顷累迁郧阳知府谏举弘治三年进士授长清知县擢南京御史迁河南佥事禽嵩贼吕梅历江西参议平大帽山贼锺仕高迁广东副使中道召为大理少卿正德六年擢右佥都御史治水苏杭诸府修治圩塘民享其利寻进右副都御史提督操江八年春姚源降贼王浩八叛诏以谏代陈金督江西浙江福建诸军讨之时浩八众万余屯浙江开化为同知伍文定等所败遁还江西德兴以所执都指挥白弘江洪为质求抚于按察使王秩秩受之为传送姚源浩八奔据贵溪裴源山余众复集连营十里谏令秩与副使胡世宁参政吴廷举列屯要害断其归路而躬与都督李鋐乘夜冒雨潜进大破之俘斩数千人遂禽浩八其党溃走玉山谏与南赣巡抚周南江西巡抚任汉复击斩七百余人余贼奔姚源谏督廷举等进剿逼禽之谏惩金失一意用兵而任汉懦先为布政使尝赞金主抚虽亟上首功追贼缓余党复起先是东乡贼为金所败乞降隶世宁号新兵而剽掠如故既惧罪复叛遣参将桂勇等讨禽之万年虽立县贼尚众吏胥多贼党官府动息必知之副使李情治峻急众欲叛畏鋐在余干不敢发会鋐卒王垂七胡念二等遂作乱杀情及饶州通判陈达秦碧指挥邢世臣等焚廨舍谏发兵禽之乱乃定言官劾谏及汉南兵部请召汉还命谏兼领巡抚明年击临川贼斩其魁而遣参将李隆击新淦贼贼踞万山中僭称王且八年隆等深入悉就禽俘斩千七百余人录功进谏右都御史巡抚如故剧贼徐九龄者初啸建昌醴源已出没江湖间积三十年黄州德安九江安庆池州太平咸被其害谏讨斩之群盗悉平宁王宸濠讽御史张鳌山劾谏十一年召还遂乞致仕嘉靖改元用荐起故官总督漕运青州矿盗王堂等起颜神镇流劫东昌兖州济南都指挥杨纪及指挥杨浩等击之浩死纪仅免诏责山东将吏于是诸臣分道逐贼贼不复屯聚流劫金乡鱼台间突曹州欲渡河不得复掠考城&amp;#河西岸至东明长垣河南及保定守臣咸告急贼党王友贤等转掠祥符封丘南抵徐州廷议以诸道巡抚权位相埒乃命谏与都督鲁纲&amp;#提督两畿山东河南军务以便宜节制诸道兵讨之贼复流至考城官军方欲击而河南降贼张进引三百骑驰至中都留守颜恺与俱前方战进忽三麾其旗先却贼乘之官军大溃将士死者八百余人谏等连营进贼始灭其秋召掌都察院事逾年卒官赠太子太保谥庄襄　　周南
按明外史本传南字文化缙云人成化十四年进士除六合知县擢御史出按畿辅弘治初再按广东劾总兵官柳景历江西右布政使擢右副都御史巡抚大同武宗初立寇入宣府参将陈雄等邀击败之录功增南俸一秩母丧归正德三年刘瑾擅政以大同仓粟有浥烂者逮南及督粮郎中孙禄下诏狱责倍输会赦大同总兵官叶椿等为请免其倍数输毕释为民瑾诛以故官抚宣府不就引病归明年起督南赣军务南赣巡抚之设自南始汀州大帽山贼张时旺黄镛刘隆李四仔等聚众称王攻剽城邑延及江西广东之境数年不靖官军讨之辄败推官莫仲昭知县蒋玑指挥杨泽等被执贼势愈炽南集诸道兵击之龙牙禽时旺义民林富别击斩镛于铁坑其他诸寨为指挥孙堂等所破而副使杨璋佥事凌相等亦击隆四仔禽之先后斩获五千人仲昭等得逸还捷闻赐敕奖劳南乃移师会总督陈金共平姚源诸贼境内遂宁九年春进右都御史总督两广军务逾年乞归卒赠太子少保禄栖霞人弘治九年进士由户部主事历郎中瑾败起故官累迁至应天府尹　　洪锺　陈镐按明外史本传锺字宣之钱塘人成化十一年进士为刑部主事迁郎中奉命安辑江西福建民还言福建武平上杭清流永定江西安远龙南广东程乡皆流移错杂习斗争易乱宜及平时令有司立乡社学教之诗书礼让弘治初再迁四川按察使马湖土知府安鳌恣淫虐土人妇女稍美辄逼淫之将婚必请命或至老不敢嫁杀无辜数百人掘冢墓焚庐舍甚众雠家讦奏有司利其金迁延二十年佥事曲锐请巡按御史张鸾按治锺赞决捕鳌送京师置极刑安氏自唐以来世有马湖至是改流官一方始靖历江西福建左右布政使十一年擢右副都御史巡抚顺天整饬蓟州边备建议增筑塞垣自山海关西北至密云古北口黄花镇直抵居庸延亘千余里缮复城堡二百七十所悉城缘边诸县因奏减防秋兵六千人岁省挽输犒赉费数万计所部潮河川去京师二百里居两山间广百余丈水涨成巨浸水退则坦然平陆寇得长驱直入锺言关以东三里许其山外高内庳约余二丈可凿为两渠分杀水势而于口外斜筑石堰以束水置关堰内守以百人使寇不得驰突可免京师北顾忧且得屯种河壖地兵部尚书马文升等请从之比兴工凿山山石崩压死者数百人御史弋福给事中马予聪等劾锺巡抚张烜等请罢役不听未几工成侍郎张达偕司礼中官往视还言石洞仅泄小水地近边垣多沙石不利耕种给事中屈伸等劾锺欺妄三罪诸言官及兵部皆请逮锺帝终以锺为国缮边不当罪停俸三月正德初由巡抚贵州召督漕运明年就进右都御史苏松浙江运舟由下港口及孟渎河溯大江以达瓜洲远涉二百八十余里往往遭风涛锺言孟渎对江有夹河可抵白塔河口旧置四闸径四十里至冥陵镇再折而北即抵扬州运河开浚为便从之改掌南京都察院就迁刑部尚书历左都御史掌院事五年春湖广岁饥盗起命锺以本官总制军务陕西河南四川亦隶焉沔阳贼杨清丘仁等僭称天王将军出没洞庭间围岳州陷临湘官军屡失利锺檄布政使陈镐及副使蒋升都指挥潘勋破灭之镐应天人进士既灭贼就迁巡抚右副都御史檄散余党湖湘底宁初锺掌院事刘瑾方炽及瑾诛言官劾锺徇瑾挞御史朝议以锺讨贼置不问时保宁贼蓝廷瑞自称顺天王鄢本恕自称刮地王其党廖惠称埽地王众十万余置四十八总管延蔓陕西湖广之境廷瑞与惠谋据保宁本恕谋据汉中取郧阳由荆襄东下巡抚林俊方议遏通江而惠已至攻陷其城佥事钱朝凤等遁去适官军自他县还贼疑援兵至亦遁俊益发猡及石砫土兵助朝凤进剿参议公勉仁亦会龙滩河涨贼半渡猡奋击之贼败禽斩八百余人坠崖溺水甚众俊复遣知府张敏何珊等追之获惠余众奔陕西西乡锺乃下令招抚归者万余人既而贼收散亡陷营山杀佥事王源纵掠蓬剑二州锺赴四川与俊议多不合军机牵制贼益炽已乃檄陕西湖广河南兵分道进湖广兵先追及于陕西石泉廷瑞走汉中都指挥金冕围之陕西巡抚蓝章方驻汉中廷瑞遣其党何虎诣章乞还川就抚章以廷瑞本川贼恐急之必致死陕且受患遂令冕护之出境廷瑞既入川求降锺等令至东乡听抚贼意在缓师迁延累月依山结营要求营山县或临江市屯其众遣官为质锺令汉中通判罗贤入其营本恕来谒约既定会官军有杀其樵采者贼复疑惧遂杀贤剽如故官军为七垒守之贼不得逸其党渐溃廷瑞以所掠女子诈为己女结婚于永顺土舍彭世麟冀得间逸去世麟密白锺锺授方略使图之及期廷瑞本恕暨其党王金珠等二十八人咸来会伏发悉就禽惟廖麻子得脱其众闻变惊溃渡河锺遣兵追击俘斩七百余人以功进太子太保未几麻子及党曹甫掠营山蓬州七年总兵官杨宏副使张敏马昊何珊等合击之贼势蹙锺乃议招抚敏以单骑诣甫营甫听命遂赴军门受约束归散其党而麻子忿甫背己杀之并其众转掠川东官军不敢击潜蹑贼后馘良民为功土兵虐尤甚时有谣曰贼如梳军如&amp;#土兵如巡按御史王纶纪功御史汪景芳劾锤纵兵不戢纶复奏锺乐饮纵游致贼自合州渡江陷州县诏召锺还以彭泽代锺遂乞归嘉靖三年卒谥襄惠　　马昊
按明外史本传昊本姓邹字宗大宁夏人弘治十二年进士由行人选御史正德初迁山东佥事坐累谪真定推官境内数有盗昊教吏士习射广设方略盗发辄获再坐累谪判开州真定吏民伏阙请留乃免迁四川佥事昊长身骁捷善骑射知兵巨寇方四曹甫等方炽洪锺讨之久无功昊至阅所部笑曰将不知兵其何以战于是择健卒千分队队各立长教之会甫将袭江津昊从巡抚林俊剿贼大败之俘斩及焚死者二千余人明年方四陷江津破綦江薄重庆昊夜出百骑举火击贼贼惊溃乘之斩获多遂合猡土兵搏贼贼陈左伏兵于右昊以正兵当左身率百骑捣其伏伏溃趋左左亦溃四奔婺州与甫相攻众遂散四变姓名走为他将所获昊再被奖进副使与总兵官杨宏击败甫甫降而其党廖麻子并其众连陷铜梁荣昌坐夺冠带时洪锺召还巡抚高崇熙恇怯复主抚麻子等阳受约崇熙遽罢诸军令副使张敏徙开县临江市民空其地处之许给复三年为请于朝昊力争谓临江市蜀襟喉上达重叙下连湖湘地土饶衍奈何弃之养虎自遗患崇熙不从昊乃益治兵观变其明年贼果执敏叛诏逮崇熙而擢昊右佥都御史代之巡抚贼围中江将趋成都昊以五千骑与总督彭泽败之游击阎勋追斩麻子剑州余众走推其党喻思俸为主总兵官陈珣追至富村贼伪降因北渡江袭杀都指挥姚震转入巴山故巢寻出走大安镇珣不敢前而陕西兵与贼战溃贼遂越宁羌犯略阳珣军鼓噪贼夜走度广元为官军所遏还趋通巴招余党诸将率称病不击贼诏逮珣且让昊昊乃与彭泽督诸军获思俸西乡山中复与泽平内江贼骆松祥群盗悉靖录功进副都御史十年亦不剌寇松潘番人磨让六少等乘机乱为之乡导西土大震昊招土番为间发兵掩击之千户张伦等夜率熟番攻破贼获磨让六少亦不剌遁去昊以松潘地险阻番人往往邀劫馈运乃督参将张杰等修筑墙栅自三舍堡至风洞关凡五十里赐敕褒之乌蒙芒部二府壤接筠连珙县围亘千里山箐深阻诸蛮僰人子羿子仲家子猫子猓&amp;#等杂居其中有僰人子普法恶者通汉语晓符箓妄言弥勒出世自称蛮王煽诸夷作乱流民谢文礼谢文义应之都指挥杜琮战败文义夺其胄十二年昊督指挥曹昱进讨法恶败走保青山寨昊分据水口绝其汲道阙南方围待之贼乏水渴突南围官军遮击法恶中流矢死诸蛮大奔以功再进右都御史荫子锦衣世百户昊有才气能应变挥霍自喜所向辄有功然官川中久狎其俗锐意立功名卒以是败先是亦不剌既遁昊移兵攻小东路番寨未下茂州群蛮惧见侵遂纠生苗围城堡参将芮锡等讨之兵败指挥庞升等皆死又尝遣副总兵张杰副使吴澧击松潘南北二路番不利亡军士三千余人匿不以闻僰蛮平不置戍守遽班师请改高县为州设长吏增高珙筠连田租千八百石令指挥魏武度田夺降人业给之军民而珙县知县步梁窥昊意诱杀降人阿尚杜琮以亡胄故怨文义潜使人购其头于是文义乘群蛮怨嗾之遂大讧攻高庆符二县破其城琮率兵御之又败死伤七百人自黎雅以西天全六番皆相继乱南京给事中孙懋暨巡按御史卢雍黎龙先后劾昊十四年遂遣官逮昊行至河南疏称疾笃留于家世宗即位始就逮寻削籍归杨一清胡世宁尝荐之为桂萼所驳而止久之卒　　郑晓
按明外史本传晓字窒甫海盐人嘉靖元年举乡试第一遂登进士博洽多闻尤谙本朝典故授职方主事日披故牍尽知天下厄塞士马虚实强弱之数尚书金献民属撰九边图志人争传写之以争大礼廷杖大同兵变上疏极言不可赦张孚敬柄政器之欲改置翰林及言路晓皆不应父忧归久之不起许赞为吏部尚书调之吏部历考功郎中夏言罢相帝恶言官不纠劾诏考察去留大学士严嵩因欲去所不悦者而晓去乔佑等十三人多嵩所厚嵩大憾晓调文选嵩欲用赵文华为考功晓言于赞曰昔黄祯为文选调李开先考功皆山东人诏不许今调文华晓避位而已赞以谢嵩嵩欲以子世蕃为尚宝丞晓曰治中迁知府例也迁尚宝丞无故事嵩益怒以推谪降官周鈇等贬晓和州同知稍迁太仆丞历南京太常卿召拜刑部右侍郎俄改兵部兼副都御史总督漕运大江南北皆中倭漕艘几阻晓请发帑金数十万造战舸筑城堡练兵将积刍糗诏从之中国奸民利倭贿多与通通州人顾表者尤桀黠为倭导以故营寨皆据要害尽知官兵虚实晓悬重赏捕戮之募盐徒骁悍者为兵增设泰州海防副使筑瓜洲城庙湾麻洋云梯诸海口皆增兵设堠遂破倭于通州连败之如皋海门袭其军吕泗围之狼山前后斩首九百余贼溃去录功再增秩三赉银币时贼多中国人晓言武健才谞之徒困无所逞甘心作贼非国家广行网罗使有出身之阶恐有如孙恩卢循辈出乎其间祸滋大矣洪武时倭寇近海州县以高皇帝威灵兼谋臣宿将筑城练兵经略数年犹未乂安乃招渔丁岛人盐徒蜑户籍为水军至数万人又遣使出海宣布威德久之倭始不为患今江北虽平而风帆出没倏忽千里倭恃华人为耳目华人借倭为爪牙非详为区画后患未易弭也帝颇采纳之寻召为吏部左侍郎迁南京吏部尚书帝以晓知兵改右都御史协理戎政寻拜刑部尚书俺荅围大同右卫急帝命兵部尚书杨博往督宣大师乃以晓摄兵部晓言今兵事方棘而所简听征京军三万五千人乃令执役赴工何以备战守乞归之营伍帝立从之寻还视刑部事严嵩势益炽晓素不善嵩而其时大狱如总督王以失律中允郭希颜以言事晓&amp;#予轻比嵩则置重典南都叛卒周山等杀侍郎黄懋官海寇汪直通倭为乱晓置重典嵩故宽假之惟巡抚阮鹗总督杨顺御史路楷以嵩曲庇晓不能尽法议者讥其失出云故事在京军民讼俱投牒通政司送法司问断诸司有应鞫者亦参送法司无自决遣者后诸司不复遵守狱讼纷拿晓奏循故事帝报许于是刑部间捕囚畿府而巡按御史郑存仁谓讼当自下而上檄州县法司有追取毋辄发晓闻率侍郎赵大佑傅颐守故事争存仁亦据律执奏章俱下都察院会刑科平议议未上晓疏辨嵩激帝怒切让遂落晓职两侍郎亦贬二秩晓通经术习国家典故时望蔚然为权贵所厄志不尽行既归角巾布衣与乡里父老游处见者不知其贵人也既卒子履淳等颂晓御倭功于朝诏复职隆庆初赠太子少保谥端简履淳自有传　　汪文盛按明外史本传文盛字希周崇阳人正德六年进士授饶州推官有顾嵩者挟刃入淮王佑棨府被执诬文盛使刺王下狱讯治久之得白还官事详淮王传入为兵部主事偕同官谏武宗南巡杖阙下嘉靖初历福州知府迁浙江陕西副使皆督学校擢云南按察使十五年冬廷议将讨安南以文盛才就拜右佥都御史巡抚其地黔国公沭朝辅幼兵事一决于文盛副使鲍象贤言剿不如抚文盛然之会闻莫登庸已篡位安南旧臣不服多据地构兵乃广设方略招携怀远有武文渊者据宣光以所部万人降献进兵地图且言旧臣阮仁莲黎景瑂等皆分据一方与登庸抗天兵至号召国中义士诸方&amp;#起登庸可禽也文盛以闻授文渊四品章服子弟给冠带文盛又招安南旁近诸国助讨皆听命乃奏言老挝地广兵众可使当一面八百车里孟艮多兵象可备征调酋长俱未袭职乞免其保勘先授以官彼必鼓勇为中国用帝悉从之登庸势益孤文盛乃檄安南登庸所部以土地归者仍故职并谕登庸归命其部众多来附而文渊攻破登庸镇守营登庸子方瀛攻之又失利蒙自县莲花滩地当交广水陆冲文盛列营树栅置兵贼腹中为归正人声援登庸益惧奉表请降愿修贡因言黎宁阮氏子所持印亦伪文盛以闻朝议不许既而毛伯温至南宁受登庸降如文盛议安南遂定是役也功成于伯温然伐谋制胜文盛功为多及论功伯温及两广镇巡官俱进秩而文盛止赉银币奸人唐弼请开大理银矿帝许之文盛斥其妄下之吏召为大理卿九庙灾道病自陈疏少缓令致仕卒赐恤如制　　鲍象贤
按明外史汪文盛传象贤歙人由进士授御史历云南副使毛伯温檄文盛会师以象贤领中哨屡迁右副都御史巡抚陕西代石抚云南初流江土舍那鉴杀知府那宪以叛布政使徐樾往招降被杀攻之未克定坐樾事罢而象贤代之乃集土汉兵七万以讨鉴惧仰药死择那氏后立之迁兵部右侍郎总督两广军务贼魁徐铨等纠倭横海上檄副使汪柏等击斩之广西贼黄父将等扰庆远捣其巢大获予象贤一子官入佐南京兵部被劾回籍听勘家居十年起太仆卿复以右副都御史巡抚山东召拜兵部左侍郎以年老引去隆庆初卒　　翁万达
按明外史本传万达字仁夫揭阳人嘉靖五年进士授户部主事再迁郎中出为梧州知府咸宁侯仇鸾镇两广纵部卒为虐万达缚其尤横者杖之鸾为敛戢阅四年声绩大着会朝义将讨安南擢万达广西副使专办安南事万达请于总督张经曰莫登庸大言中国不能正土官弒逆罪安能问我今凭祥州土舍李寰弒其土官珍思恩府上目卢回煽九司乱龙州土舍赵楷杀从子燧暖又结田州人韦应杀燧弟宝断藤峡猺侯公丁负固此曹同恶共济一旦约为内应我且不自保先禽此数人问罪安南易下耳经曰然惟君之所为于是诛应寰禽回招还九司诱杀楷佯系讼公丁者绐公丁执诸坐以两军破平其巢又议割四峒属南宁降峒豪黄贤相登庸始惧命迁浙江右参政经以征安南非万达不可奏留之乃命以参政&amp;#广西已而毛伯温集兵进剿万达上书伯温言揖让而告成功上策也慑之以不敢不从中策也芟夷绝灭终为下策伯温然之会获安南谍者丁南杰万达解其缚厚遇遣之去怵以天朝兵威登庸大惧诣镇南关乞降伯温等承制许之万达功最赏不逾常格然帝知其能迁四川按察使历陕西左右布政使二十三年擢右副都御史巡抚陕西寻进兵部右侍郎兼右佥都御史代翟鹏总督宣大山西保定军务劾罢宣府总兵官郄永副总兵姜奭荐何卿赵卿沈希仪赵卿遂代永万达谨侦候明赏罚每当防秋发卒乘障阴遣卒倾朱于油察离次者朱其处卒归辄缚毋敢复离次者严杀降禁违辄抵死得降人抚之如所亲以是益知敌情寇数万骑犯大同中路入铁裹门故总兵官张达力战却之又犯鹁鸽谷参将张凤诸生王邦直等战死万达与总兵官周尚文备阳和而遣骑四出邀击颇有斩获寇登山见官兵大集乃引去事闻赐敕奖赉屡疏请修筑边墙议自大同东路至宣府西阳河须帑银二十九万帝已许之兵部以大同旧有二边可扼敌骑不当复于三边内筑墙挠其议帝不听乃自大同东路天城阳和开山口诸处为墙百二十八里堡七墩台百五十四宣府西路西阳河洗马林张家口诸处为墙六十四里敌台十斩崖削坡五十里工五十余日成进右都御史发代府宗室充灼等叛谋进左都御史已会宣大山西镇巡官议上边防修守事宜其略曰山西起保德州黄河岸历偏头抵老营二百五十四里大同西路起丫角山历中北二路东抵东阳河镇口台六百四十七里宣府起西阳河历中北二路东抵永宁四海治千二十三里共千九百二十四里皆逼巨寇险在外所为极边也山西老营堡转南而东历宁武雁门至平刑关八百里又转南而东历龙泉倒马紫荆插箭岭浮图峪至沿河口千七十余里又东北历高崖白羊至居庸关一百八十余里共二千五十余里皆峻山层冈险在内所谓次边也外边大同最难守次宣府次山西之偏老大同最难守者北路宣府最难守者西路山西偏关以西百五十里恃河为险东百有四里则视大同西路内边紫荆宁武雁门为要次则居庸倒马龙泉平刑要之能御于外则无忧于内寇犯山西必自大同犯紫荆必自宣府先年山西防秋止守外边偏老一带岁发班军六千人备御大同仍置兵宁雁为声援比弃极冲守次边非守要之意宣府亦专备西中二路而北路空虚且连年三镇防秋征调辽陕兵马糜粮赏不赀难持久并守之议实为善经外边四时皆防城堡兵各有分地冬春徂夏不必参错征发若泥往事临时调遣近者数十里远者百里首尾不相应万一如往年溃墙而入越关而南京师震骇方始征调何益事机摆边之兵未可遽罢易曰王公设险以守其国设之云者筑垣乘障资人力之谓也山川之险险与彼共垣堑之险险为我专修边之役必当再举夫定规画度工费二者修边之事慎防秋并兵力重责成量征调实边堡明出塞计供亿节财用八者守边之事因条十事上之帝悉报许乃请帑银六十万两修大同西路宣府东路边墙凡八百里工成予一子官万达精心计善钩校墙堞近远濠堑深广曲尽其宜寇乃不敢轻犯墙内戍者得以暇耕牧边费亦日省初客兵防秋岁帑金一百五十余万添发且数十万其后减省几半又议掣山西兵并力守大同巡抚孙继鲁阻之帝为逮继鲁悉纳万达言万达更事久帝深倚之所请无不从独言俺荅贡事与帝意左先是二十一年俺荅阿不孩使石天爵等款镇远堡求贡言小王子等九部牧青山艳中国缣帛入掠止人畜所得寡且不能无亡失故令天爵输诚朝议不纳天爵等复至巡抚龙大有执之大有进一官将吏悉迁擢磔天爵于市寇怒不俟秋即大入克村堡皆屠之信使绝五年会玉林卫百户杨威为所掠威诡能定贡市遂释还俺荅阿不孩复遣使款大同左卫塞边帅家丁董宝等狃天爵前事复杀之以首功报万达言北敌弘治前岁入贡疆埸稍宁自虞台岭之战覆我师渐轻中国侵犯四十余年石天爵之事臣尝痛边臣失计今复通款即不许当善词谕遣诱而杀之此何理也请亟诛宝等榜塞上明告以朝廷德意解其蓄怨构兵之谋帝不听未几俺荅阿不孩复奉印信番文欲诣边陈款万达为奏曰今届秋彼可一逞乃屡被杀戮犹请贡不已者缘入犯则利在部落获贡则利归其长处之克当边患可弭若臣等封疆臣贡亦备不贡亦备不缘此懈也兵部尚书陈经等言敌难信请敕边臣诘实责万达十日内回奏万达还其使与约至期使者不至万达虑帝督过以使者去无可究为辞已而使狎至牢拒之好言慰答而已俺荅以通好散处其众不设备亦不杀哨卒顷之李天爵复至词益恭万达又为奏曰敌恳恳求贡去而复来今宣大兴版筑正当羁縻使无扰请限以地以人以时悉听即许之贡不听则曲在彼即拒绝之以为决不可许不揆理曲直事势缓急利害非虞祸者也以贡为足恃解其防废羁縻笼络之术非量敌者也帝责其渎奏卒不许盖是时曾诜有复套之议夏言主之故力绌贡议且以复套事行诸边臣议之万达议曰河套本中国故壤成祖三犁王庭残其部落舍黄河卫东胜后又撤东胜以就延绥套地遂沦失然正统弘治间我未守彼亦未取乃因循画地守捐天险失沃野之利弘治前我犹岁搜套后乃任彼出入盘据其中畜牧生养譬之为家成业久矣欲一举复之毋乃不易乎小王子吉囊俺荅兵三四十万我承平日久军政偷山川之险易途径之迂直水草之有无不可必知提军入其境我马出塞三日已疲彼骑一呼可集我以数万众深入其地缓行持重则备益固疾行趋利则辎重在后小利归师尚艰倘向导失全军殆矣且克日有定期裹粮有定数彼迁徙远近靡常一战之后彼或保聚或佯遁逃笳角时动壁垒相持已离复合终不渡河我军于此战耶退耶两相守耶数万众出塞亦必数万众援之又以骁将通粮道是皆至难而不可任者也夫驰击者彼所长守险者我所便弓矢利驰击火器利守险舍火器守险与之驰击于黄沙白草间大非计议者欲整六万众为三岁期春夏马瘦彼弱我利于征秋冬马肥彼强我利于守春搜于套秋守于边三举彼难支必远遁我乃拒河守夫马肥瘦我与敌共之即彼弱然坐以待惧其扰击我及彼强能为寇又惧其报复我且六万之众千里袭人一举失利议论蜂起乌能待三三举三胜彼败而守终不渡河版筑无日议者见近时捣巢恒获首功昔年城大同五堡寇不深竞以为套易复然捣巢因其近塞乘不备胜则倏归举足南向即家门复套则深入后援不继胜固间关败虞陷没事势异也往城诸边近我土彼原不以为利套地自火筛入寇以来四时驻牧一旦取之肯宴然已乎事体异也曰伺彼出套据河守先亟筑渡口垣墙以次移置边堡彼控弦十余万岂肯空套出筑垣二千余里岂不日可成堡非百数十不相联络堡兵非千人不可共居而游侥瞭望者不与当三十万众不止也况循边距河动辄千里一岁食糜亿万自内输边自边输河飞挽之艰不可不深虑然则套终不可复乎曰事变之来孰能逆睹彼有其隙我乘其敝可也今塞下之民喘息未定沿边之卒疮痍未起横挑强寇以事非常愚所不解也议上不省其后俺荅与小王子隙小王子欲寇辽东俺荅以其谋告请与中国夹攻以立信万达不敢闻使者再至为言于朝帝不许二十七年三月万达又言诸部求贡不遂惭且愤声言大举犯边乞令边臣得便宜从事帝怒切责之通贡议乃绝其年八月俺荅犯大同不克退攻五堡官军战弥陀山却之趋山西复败还逾月犯宣府大掠永宁隆庆怀来军民死者数万万达坐停俸二级俄录弥陀山功还其俸俺荅将复寇宣府总兵官赵卿怯万达奏调周尚文统其兵未至寇犯滴水崖指挥董旸江潮唐臣张淮等战死遂南下驻隆庆石河营游骑分掠东及永宁川南及岔道灰岭柳沟大小红门诸口游击王钥大同游击袁正战隆庆州桥南却之寇移而南会尚文万骑至参将田琦骑千余与合连战曹家庄斩四首搴其旗寇据险不退万达督参将姜应熊等驰赴顺风鼓噪扬沙蔽天寇惊曰翁太师至矣是夜东去诸将追击连败之帝侦万达督战状大喜立进兵部尚书兼右副都御史寻召理部事张瓒为兵部八年边事尽坏毛伯温继之稍饬历戴金唐龙路迎皆未久辄易陈经赵廷瑞稍久然庸才事废如故万达方有所指画以父忧归明年秋大同失事督抚郭宗皋陈耀被逮诏起万达代宗皋万达方病疽庐墓间疏请终制未达而俺荅犯都城兵部尚书丁汝夔得罪遂即以万达代之万达家岭南距京师八千里倍道行四十日抵近京当是时寇氛炽帝日夕傒万达至迟之以问严嵩嵩言寇患在肘腋诸臣观望非君召不俟驾之义帝曰然遂用王邦瑞于兵部不数日万达至具疏自明帝曰万达欺慢念守制姑夺职听别用嵩故不悦万达而仇鸾时为大将军衔宿怨谗言构于帝万达遂失眷贬兵部右侍郎兼右佥都御史经略紫荆诸关三十年二月以京察自陈乞终制帝疑其避事免归濒行疏谢复擿字为不敬斥为民明年十月兵部尚书赵锦以附仇鸾戍边复起万达代之未闻命卒年五十五万达事亲孝父殁负土成坟好谈性命之学与欧阳德罗洪先唐顺之王畿魏良政善通古今操笔顷刻万言为人刚介坦直勇于任事履艰危意气弥厉临阵尝身先士卒尤善御将士得其死力嘉靖中边臣行事适机宜建言中肯窾者万达称首隆庆中追谥襄毅　　陶琰
按明外史本传琰字廷信绛州人父铨进士陕西右参议琰举成化十六年乡试第一明年成进士授刑部主事弘治初进员外郎历固原兵备副使固原西陲重镇琰练士卒广刍粟历九年部内晏如迁福建按察使浙江左布政使正德初以右副都御史巡抚河南迁刑部右侍郎陕西游击徐谦讦御史李高厚赂刘瑾欲中高危法琰往按据法直高瑾怒假他事下琰诏狱褫其职又罚米四百石输边瑾诛起左副都御史总督漕运兼巡抚淮扬诸府转南京刑部侍郎贼刘七等将犯江南王浩八又入衢州进琰右都御史巡视浙江至则七等已灭浩八听抚会宁绍濒海地飓风大作居民漂没万数琰出帑金赈救而大筑堤于萧山会稽凡五万余丈乃奏设兵备道守要害地防浩八党出没遣将击斩其渠魁遂城开化常山遂安兰溪境内以靖复命总督漕运七疏乞身归世宗嗣位起故官凡三督漕军民习其政不严而肃琰性清俭饭惟一蔬每到官及罢去行李止三竹笥寻加户部尚书嘉靖元年召拜工部尚书其冬改南京兵部加太子少保未浃岁屡引年乞休加太子太保乘传归有司岁时存问又九年卒年八十有四赠少保谥恭介　　王缜
按明外史本传缜字文哲东莞人缜登弘治六年进士选庶吉士授兵科给事中劾三边总制王越附汪直李广不可复玷节钺出理南畿屯田有司征松江白纻六千匹缜言纻非正供且请停上清宫役诏皆罢之累迁工科都给事中武宗初立内府工匠以营造加恩缜率同官言昔唐明皇初载内殿常置无逸图而内乂安末年易以山水障子而国势凌替宋仁宗尝命辅臣书孝经无逸为图而享国最久至徽宗尚羽毛山水诸画而宋室不竞陛下初登大宝工匠末技已有以微劳进者诚不可示后世宜散遣先朝诸画士革工匠所授官帝不能用中官张永请改筑通州新城缜言泰陵工作方兴不当复兴无益之役帝乃止正德元年出为山西右参政历福建布政使迁右副都御史巡抚苏松诸府协平江西贼王浩八干清宫灾疏请养宗室子宫中定根本去南京新增内官召还建言被黜诸臣不报已调郧阳巡抚迁南京刑部右侍郎世宗即位陈正本十事嘉靖二年就擢户部尚书卒官　　李充嗣
按明外史本传充嗣字士修内江人给事中蕃孙也举成化末年进士改庶吉士弘治初授户部主事以从父临安为郎中改刑部坐累谪岳州通判久之移随州知州擢陕西佥事历官云南按察使正德九年举治行卓异累迁右副都御史巡抚河南岁大侵请发帑金移粟赈之不足则劝贷富室时流民多聚开封煮糜哺之逾月资遣还乡初镇守中官廖堂党于刘瑾假进贡名要求百端继者以为常充嗣言近中官进贡有古铜器&amp;#变盆黄鹰角鹰锦鸡走狗诸物皆借名科敛外又有拜见银须知银及侵扣驿传快手月钱河夫歇役之属无虑十余事苛派动数十万其左右用事者又私于境内抑买杂物擅榷商贾货利乞严行禁绝诏但禁下人科取而已移抚应天诸府赈饥如河南宁王宸濠有逆谋充嗣豫为备明年果反充嗣谓尚书乔宇曰都城守御属于公畿辅则充嗣任之乃自将精兵万人西屯采石遣使入安庆城中令坚守传檄部内诡言京边兵十万旦夕至趣供饷贼得之疑惧事定兵部叙充嗣及巡按御史胡洁功时已就进户部右侍郎乃赐敕嘉劳有建议修苏松水利者进充嗣工部尚书兼领水利事未几世宗嗣位遣工部郎林文霈颜如佐之开白茅港疏吴淞江六阅月而讫工语详河渠志嘉靖元年论平宸濠功加太子少保苏松白粮输内府正德时骤增内使五千人粮亦加十三万石帝用充嗣言减从故额又请常赋外尽蠲岁办之浮额者内府征收监以科道官毋纵内臣苛索帝俱从之寻改南京兵部尚书七年致仕卒久之诏赠太子太保谥康和　　吴廷举
按明外史本传廷举字献臣其先嘉鱼人祖戍梧州遂家焉成化末举进士除顺德知县总督屠滽属修中贵人先祠不可滽恨之市舶中官市葛以二葛与之曰非产也中官大怒御史汪宗器亦恶廷举曰彼专抗上官市名耳会廷举毁淫祠二百五十所撤其材作堤葺学宫书院宗器谓有所侵盗执下狱按之不得间惭而止为县十年滽方居吏部稍迁成都同知忧归补松江用尚书马文升刘大夏荐擢广东佥事从总督潘蕃讨平南海清远诸盗正德初历副使发总镇中官潘忠二十罪忠亦讦廷举他事逮系诏狱刘瑾矫诏枷之十余日几死戍雁门旋赦免杨一清荐其才擢江西右参政败华林贼于连河从陈金大破姚源贼其党走裴源复从俞谏破之贼首胡浩三既抚复叛廷举往谕为所执居三月尽得其要领诱使携及廷举得还浩三果杀其兄浩二内乱兵乘之遂擒浩三与副使李梦阳不协奏梦阳侵官因乞休不俟命竟去坐停一岁俸起广东右布政使复佐金平府江贼擢右副都御史赈湖广饥已复出湖南定诸夷疆地宁王宸濠逆有端疏陈江西军政六事为豫防计世宗立召为工部右侍郎旋改兵部上疏自劾因诋陆完王琼梁储及少傅蒋冕而自以为已昔居宪职无一言乞罢黜以儆幸位时完早得罪琼及储已罢去廷举借以倾冕冕遂求罢帝慰谕之冕复言臣与廷举交四十年臣扈驾南巡廷举数抵臣书誉臣今痛诋讦臣不罢何以谢良友帝颇不直廷举调为南京工部冕固请留之不听嘉靖元年廷举复乞休寻以灾异复自劾求罢劝帝修德应天因奏行其部兴革十二事寻就改户部迁右都御史巡抚应天诸府长洲知县郭波以事挫织造中贵张志聪志聪伺波出倒曳之车后典史萧景腆操兵教场急率兵救波扼志聪吭落其帽百姓尽登屋飞瓦击志聪志聪遂诬波殴敕使波景腆俱被逮廷举具白志聪贪黩状帝乃降波五级调景腆远方志聪亦召还三年以大礼议未定请如洪武中修孝慈录故事令两京部寺台省及天下督抚各条所见并询家居老臣采而行之汇为一书以诏后世时已定称本生考廷举窥帝意不慊故为此奏给事中张原劾廷举首鼠两端阴附异论刘祺复劾其欺罔九罪不报寻改南京工部尚书辞不拜称疾乞休帝慰留已复辞且引白居易张咏诗语多诙啁中复用呜呼字帝怒以廷举怨望无人臣礼勒致仕廷举面如削瓜衣敝带穿不事藻饰言行必自信人莫能夺其在太学时兄事罗&amp;#&amp;#病痢仆死自煮药饮之负以如厕一昼夜数十反&amp;#尝语人曰献臣生我廷举好薛瑄胡居仁学尊事陈献章居湫隘亡郭外田有书万卷及卒总督姚镆庀其丧隆庆中追谥清惠弟廷弼举于乡廷举枷吏部前廷弼卧其械下刑部主事宿进曰两人死我何用生奏记张彩乃得释　　张嵿
按明外史本传嵿字时俊萧山人成化末年进士弘治初修宪宗实录命往苏松诸府采轶事事竣授上饶知县迁南京兵部主事就进刑部郎中正德初迁兴化知府隆平侯张佑无子弟禄与族人争袭诉于南京法司久不决复诉京师刘瑾方擅政遂削尚书樊莹都御史高铨籍嵿以郎承勘亦勒为民瑾败起知南雄擢江西参政进右布政使举治行卓异迁左宁王宸濠欲拓地广其居嵿执不可大恚遣人馈之发视则枣梨姜芥也未几召为光禄卿以右副都御史巡抚保定诸府忤中贵移疾归世宗即位命以右都御史总督两广军务广东新宁恩平贼蔡猛三严阮等及广西上思州贼黄镠残破州县嵿讨禽镠党黄廷宝乃合兵三万余人击新宁诸贼破巢二百禽斩一万四千余人俘贼属五千九百余人猛三阮皆授首自岭南用兵以寡胜众未有若是役者捷闻奖赉佛郎机国人别都卢剽劫满刺加诸国复率其属疏世利等拥五舟破巴西国遂入寇新会嵿遣将出海擒别都卢疏世利等获其二舟贼乃遁寻召掌南京都察院事就改工部尚书六年大计京官拾遗被劾致仕后数年卒　　方良永
按明外史本传良永字寿卿莆田人甫授书即精思程朱之旨举弘治三年进士督逋两广峻却馈遗为布政使刘大夏所器还授刑部主事进员外郎擢广东佥事琼州贼符南蛇为乱大夏时为总督檄摄海南兵备会师讨平之御史坐良永失利大夏已入为本兵为白于朝赉银币正德初父丧除待铨阙下外官朝见毕必谒刘瑾鸿胪导良永诣左顺门叩头毕令东向揖瑾良永竟出瑾怒及吏部除良永河南抚民佥事中旨勒致仕既去瑾怒未已欲假海南杀人事中之刑部郎中周敏力持乃不坐瑾诛起湖广副使寻擢广西按察使发巡按御史朱志荣罪至谪戍迁山东右布政使旋调浙江改左朱宁以钞二万粥于浙良永上疏曰四方盗甫息疮痍未瘳浙东西雨雹宁厮养贱流假义子名跻公侯之列赐予无算纳贿不赀乃敢攫民财戕邦本有司奉行急于诏旨胥吏缘为奸椎肤剥髓民不堪命镇守太监王堂刘璟皆亲臣畏宁威为之役使臣何敢爱一死不以闻乞陛下下宁诏狱明正典刑并治其党以谢百姓疏至宁欲中以危法或说曰害之适成其名乃密召还所遣使者而以钞直还之民宁初欲散钞遍天下先行之浙江山东山东为巡抚赵璜所格而良永至白发其奸宁自是不敢粥钞矣宁方得志公卿台谏无敢出一语独良永以外僚讼言诛之闻者莫不震悚良永念母老恐中祸三疏乞休去世宗即位中外交荐拜右副都御史抚治郧阳以母老再疏乞终养都御史姚镆请破格褒宠尚书乔宇孙交言良永家无赢赀宜用侍郎潘礼御史陈茂烈故事赐廪米诏月给三石疏辞不允久之母卒诏赐祭葬皆异数也服除以故官巡抚应天即家赐敕至衢州疾连疏乞致仕未报遽归卒卒后有南京刑部尚书之命暨讣闻赐恤如制谥简肃良永侍父疾衣不解带者三月母病良永年六十余矣手进汤药无少怠居倚庐哀毁称纯孝焉素善王守仁而论学与之异尝语人曰近世专言心学自谓超悟独到推其说以自附于象山而上达于孔子目贤圣教人次第为小子无用之学程朱而下无不受摈而不知其入于妄弟良节官广东左布政使亦有治行子重杰举于乡以孝闻　　周金
按明外史本传金字子庚武进人正德三年进士授工科给事中累迁户科都给事中疏言京粮岁入三百五万而食者岁乃四百三万当痛为澄汰中官迎佛及监织造者滥乞引盐暴横道路当罢都督马昂纳有妊女弟当诛昂而还其女朝议用兵土鲁番复哈密金言西边虚惫而土鲁番险远且青海之寇窥伺西宁不宜计哈密已卒从金议嘉靖元年由太仆寺少卿迁都察院右佥都御史巡抚延绥边人贫甚穷冬多不&amp;#金为招商聚粟广屯积刍以时给其食改抚宣府进右副都御史大同方杀张文锦边卒皆骄总督侍郎冯清苛刻诸军请粮不从且欲鞭之众遂轰然围帅府金方病出坐院门召诸把总官佯骂曰是若辈剥削之过欲痛鞭之军士气已平拥而前为把总请曰总制不恤我耳金从容谕以利害众悉散解去改抚保定巡按御史李新芳疑广平知县谋已文致其罪并欲执知府知府不就执乃发兵二千往捕之知府及佐贰皆窜一城尽空新芳力擒系知府抶诸佐贰金发其罪状而都御史王廷相庇新芳与相争帝卒下新芳刑部黜其官迁兵部右侍郎未几进右都御史总督漕运巡抚凤阳诸府久之擢南京刑部尚书就转户部致仕归岁余卒赠太子太保谥襄敏　　李遂
按明外史本传遂字邦良丰城人弱冠从欧阳德学登嘉靖五年进士授行人历刑部郎中锦衣卫送盗十三人遂辨释其余抵一人罪东宫建赦天下遂请列大礼大狱诸臣于赦令中尚书聂贤惧不敢乃与同官卢蕙请于都御史王廷相廷相从之事虽报罢议者嘉焉俄调礼部忤尚书夏言因事劾之下诏狱谪湖州同知三迁衢州知府擢苏松兵备副使屡迁广东按察使释囚八百余人进山东右布政使江洋多盗遂迁右佥都御史提督操江军政明盗不敢发俺荅犯京师召遂督苏州军饷未谢恩请关防符验用新衔帝怒削其籍三十六年倭扰江北廷议以督漕都御史兼理巡抚不暇办寇请特设巡抚乃命遂以故官抚凤阳四府时淮扬三中倭岁复大水且日役民挽大木输京师遂请饷增兵恤民节用次第画战守计三十八年四月倭数百艘寇海门遂语诸将曰贼趋如皋其众必合合则侵犯之路有三由泰州逼天长凤泗陵寝惊矣由黄桥逼瓜仪以摇南都运道梗矣若从富安沿海东至庙湾则绝地也乃命副使刘景韶游击丘升扼如皋而身驰泰州当其冲时贼势甚盛副将邓城御之败绩指挥张谷死焉贼知如皋有备将犯泰州遂急檄景韶升遏贼连战丁堰海安通州皆捷贼沿海东掠遂喜曰贼无能为矣令景韶升尾之而致贼于庙湾复虑贼突淮安乃夜半驰入城贼寻至遂督参将曹克新等御之姚家荡通政唐顺之副总兵刘显来援贼大败走以余众保庙湾景韶亦败贼印庄追奔至新河口焚斩甚众庙湾贼据险不出攻之月余不克遂令景韶塞堑夷木压垒陈火焚其舟贼乘夜雨潜遁官军据其巢追奔至&amp;#子港江北倭悉平帝大喜玺书奖励贼驻崇明三沙者将犯扬州景韶战连胜围之刘庄会副总兵显来援遂檄诸军尽属显攻破其巢追奔白驹场贼尽殄时遂已迁南京兵部侍郎论功予一子官赉银币御史陈志勘上平倭功遂前后二十余战斩获三千八百有奇赏未酬勋乃再予一子世千户增俸二级莅南京甫数月振武营军变振武营者尚书张鏊募健儿以御倭素骄悍旧制南军有妻者月粮米一石无者减其四春秋二仲月米石折银五钱马坤掌南户部奏减折色之一督储侍郎黄懋官又奏革募补者妻粮诸军大怨代坤者蔡克廉方病诸军以岁饥求复折色故额于懋官懋官不可给饷又逾期三十九年二月都肄日振武卒鼓噪围懋官署懋官急招鏊及守备太监何绶魏国公徐鹏举临淮侯李庭竹及遂至诸营军巳甲而入予之银争攫之懋官见势汹汹越垣投吏舍乱卒随及鹏举鏊慰解不听竟戕懋官裸其尸大市绶鹏举遣吏持黄纸许给赏万金卒辄碎之至许犒十万金乃稍定明日诸大臣集守备厅乱卒亦集遂大言曰黄侍郎自越墙死诸军特不当残辱之吾据实奏朝廷不以叛相诬也因麾众退许复妻粮及故额人畀之一金补折价始散遂乃托病闭阁给免死券以慰安之而密谕营将掩捕首恶二十五人系狱诏追褫懋官及克廉职罢绶庭竹鏊任鹏举如故遂以功议擢止诛叛卒三人余戍边卫而三人已前死遂叹曰兵自此益骄矣未几江东代鏊为尚书江北池河营卒以千户吴钦革其&amp;#丁殴而缚之竿&amp;#丁者操守卒给一丁资往来费也遂已召拜兵部左侍郎以言官荐擢南京参赞尚书镇抚之营卒惑妖僧绣头复倡讹言遂捕斩绣头申严什伍书其名籍年貌系牌腰间军乃戢既又奏调镇武军护陵寝一日散千人留都自是无患越四年以老致仕遂博学多智长于用兵然亦善逢迎帝将重建三殿遂奏五河县泗水中涌大杉一此川泽效灵为圣主鼎新助帝大喜又见帝好祥瑞因进白兔帝为遣官告庙由此益眷遇卒赠太子太保谥襄敏　节使部名臣列传三十二
　　明四
　　贾应春
按明外史本传应春字东阳真定人嘉靖二年进士授南阳知县迁和州知州入为刑部郎中历知潞安开封二府迁陕西副使未赴河南巡按陈蕙劾其贪滥谪山东盐运同知蕙亦坐贬久之由汉阳知府复迁陕西副使进右参政宁羌贼起会兵讨平之迁按察使左右布政使皆在陕西就拜右副都御史巡抚其地三十二年进兵部右侍郎总督三边军务俺荅诸部岁扰边应春言诸边间谍不通每寇入莫测所向我则无所不备兵分势孤往往失事夫寇将内犯必聚众治器腊肉饲马传箭祭旗其形先露而我民被掠者间亦临边传报颇有左验使边臣厚以官赏令密侦候视漫然散守者功相十百乃定赏格以请帝立从之其秋寇大入延绥杀掠五千余人应春督诸将邀击获首功二百四十以捷闻而巡按御史吉澄极言败状帝竟录应春功官其一子明年以宣大总督苏佑衰老命以应春代时秋防将届代应春者江东未至令仍旧任套寇数万人屯宁夏山后先遣骑五百余入掠总兵官姜应熊守红井以缀敌而密遣精兵薄其营斩首百四十余级进应春右都御史逾月寇别部入永昌西宁为守将所破番人入镇羌总兵官王继祖击败之&amp;#赐应春银币久之寇五千骑犯环庆为都督袁正所破掠庄凉守将邀斩百二十人再予应春一子官在镇数载筑边垣万一千八百余丈以花马池闲田二万顷给军屯垦边人赖之征拜南京户部尚书论边垣功进秩一等旋召为刑部尚书改户部国用不足应春以为言因命征不及七分者所司毋迁官漕政弛废运艘多逋负亦以应春言重其罚岁余致仕去卒赠太子太保　　赵炳然
按明外史本传炳然字子晦剑州人嘉靖十四年进士除新喻知县征拜御史与给事中李文进核宣大山西兵饷劾前后督抚樊继祖史道监司杨锐指挥冯世彪等一百七十七人侵冒罪坐谪有差条上备边十二事历按云南浙江擢大理寺丞进少卿寻改右佥都御史巡抚湖广进左副都御史协理院事浙江福建总督胡宗宪下狱诏罢总督毋设大学士徐阶以浙江寇甫平请设巡抚绥辑遂进炳然兵部右侍郎兼右佥都御史往任之浙罹兵燹久又当宗宪汰侈之后财匮力绌炳然廉以率下悉更诸政令不便者仍奏减军需之半民皆尸祝之福建巡抚游震得请浙兵剿贼诏发义乌精兵一万命副总兵戚继光将以往仍谕炳然协剿炳然言福建所以致乱者由将吏抚驭无术民变为兵兵变为盗其由来渐也今又驱浙兵以赴闽急窃惧浙之复为闽也请令一意团练土著使人各为用家自为守急则兵缓则农然后聚散两有所归即不得已而召募亦必先本土后邻壤庶无酿祸本又条上防海八事中言苏松浙江水师皆统于总兵驻定海陆师皆统于副总兵驻金山卫&amp;#受总督节制今督府既革则已判为二镇彼此牵制不得调发请画地分辖各兼水陆军务俱报可其年继光破贼平海余寇流入浙江官军迎战于连屿陡桥石坪斩首百余级新倭复犯石坪将士乘胜歼之炳然以援剿功再赐金币进右都御史兼兵部右侍郎给事中辛自修劾罢戎政都御史李鐩请择素知兵者代之乃召炳然为兵部尚书协理戎政逾年诏兼右都御史总督宣大山西军务新平平远保平三堡密迩宣府旧属大同天成相去六十里孤悬塞外隔崇山寇骑时出没炳然虑其不守奏添设参将别为一营诏如所请寻以总兵官马芳等却敌功被赉已召还部代杨博为尚书考满加太子少保炳然清勤练达所至有声绩隆庆初以病乞休去卒赠太子太保谥恭襄　　伍文定
按明外史本传文定字时泰松滋人父琇贵州参议文定举弘治十二年进士有膂力便弓马议论慷慨不能下人授常州推官精敏善决狱称强吏魏国公徐与民争田文定勘归之民刘瑾入重贿兴大狱巡抚艾朴以下十四人悉被逮文定已迁成都同知亦下诏狱斥为民瑾败起补嘉兴江西姚源贼王浩八等流劫浙江开化都御史俞谏檄文定与参将李隆都指挥江洪佥事储珊讨之军华埠而都指挥白弘与湖州知府黄衷别营马金贼党刘昌三破执弘官军大挫浩八突华埠洪文定击败之追及于孔埠隆珊亦追至地淮破其巢进攻淫田洪以奇兵深入中贼诱与指挥张琳等皆被执文定等殿后得还贼亦遁归江西谏等上文定忠勇状诏所司奖劳擢河南知府计擒剧贼张勇李文简以才任治剧调吉安讨平永丰及大茅山贼已佐王守仁平桶冈横水宸濠反吉安士民争亡匿文定斩亡者一人众乃定乃迎巡抚守仁入城邢珣徐琏戴德孺等先后至共讨贼文定为渠帅贼平功最擢江西按察使张忠许泰至南昌欲冒其功而守仁已俘宸濠赴浙江忠等失望大恨文定出谒遂缚之文定骂曰吾不恤九族为国家平大贼何罪汝天子腹心屈辱忠义为逆贼报雠法当斩忠益怒椎文定仆地文定求解任不报寻迁广东右布政使未赴而世宗嗣位文定列上忠等罪状且曰曩忠泰与刘晖至江西忠自称天子弟晖称天子儿泰称威武副将军与天子同僚折辱命吏诬害良民需求万端渔猎盈百万脂膏罄尽乃始旋师致饿殍遍野盗贼纵横虽寸斩三人不足谢江西百姓今大憝江彬钱宁皆已伏法三人实其党与乞速正天诛用章国典又请发宸濠赀财还之江西以资经费矜释忠泰所陷无辜及宁府宗人不预谋者以清冤狱帝&amp;#嘉纳之论功进右副都御史提督操江嘉靖三年讨获海贼董效等二百余人赐敕奖劳寻谢病归六年召拜兵部右侍郎其冬擢右都御史代胡世宁掌院事云南土酋安铨反败参政黄昭道攻陷寻甸嵩明明年武定土酋凤朝文亦反杀同知以下官与铨合兵围云南诏进文定兵部尚书兼前职提督云南四川贵州湖广军务讨之以侍郎梁材督饷会芒部叛酋沙保子普奴为乱并以属文定文定未至云南铨等已为巡抚欧阳重所破遂移师征普奴左都御史李承勋极言川贵残破不当用兵诋文定失计遂召还命提督京营文定至湖广疏乞省祭归已四川巡按御史戴金上言叛酋称乱之初势尚可抚而文定决意进兵一无顾惜师旅穷于川贵军声震于楚滇飞刍挽粮糜数十万及有诏罢师尚不肯已又极论土酋阿济等罪军民讹言几复生变臣愚以为文定可罪也尚书方献夫李承勋因诋文定好大喜功伤财动众乃令致仕文定忠义自许遇事敢为不与时俯仰芒部之役愤小丑数乱欲为国伸威为议者旁挠庙堂专务姑息以故功不克就久之卒于家天启初追谥忠襄　　姚镆
按明外史本传镆字英之慈溪人弘治六年进士除礼部主事进员外郎擢广西提学佥事立宣成书院延五经师以教士子桂人祀山魈卓旺镆毁像俗遂变迁福建副使未几改督学政正德九年擢贵州按察使十五年拜右副都御史巡抚延绥上边务六事皆议行嘉靖元年吉囊入泾阳镆遣游击彭出西路释指挥卜云于狱使副之夜半邀击斩其二将乃遁玺书褒谕寻召为工部右侍郎出督漕运改兵部右侍郎五年迁右都御史提督两广军务兼巡抚田州土官岑猛谋不轨镆令都指挥沈希仪结猛妇翁岑璋共图猛调永顺保靖兵使希仪与张经李璋张佑程鉴各统兵八万分道讨而镆与总兵官朱麒等攻破定罗丹梁猛子邦彦以劲兵守工尧隘璋佯以兵千助邦彦比官军攻千人呼曰兵败矣溃邦彦兵亦溃官军大破之斩邦彦猛奔归顺璋诱而鸩杀之斩首以献诏进镆左都御史加太子太保任一子官诸将进秩有差镆请改设流官陈善后七事制可乃命参议汪必东佥事申惠与参将张经以兵万人镇其地必东惠甫至猛党卢苏王受等诈言猛不死借交址兵二十万且至夷民信之苏等薄城经突围走城遂陷王受亦攻入思恩府巡按御史石金劾镆失策罔上&amp;#论前总督盛应期帝以镆有功许便宜抚剿苏受数求赦镆不许将大讨之会廷议起王守仁督两广军令镆与同事镆引疾乞罢帝曰姚镆不去王守仁不来许驰驿归初广东提学道魏校毁诸寺观田数千亩尽入霍韬方献夫诸家镆至广追还之官韬献夫恨甚与张璁桂萼合排镆谓大同当征而反抚田州当抚而反征皆费宏谋国不臧酿成南北患时宏虽去犹借镆以排之也镆既得请方候代千夫长韦贯徐伍攻复思恩镆上其状诏先赏贯等而以抚剿事宜俟守仁处置既而镆奏辩石金前疏诋金阻挠养寇金亦再疏诋镆帝先入璁等言落镆职闲住后苏受既抚复叛帝渐思镆十三年三边阙总制大学士费宏李时同召对宏荐镆时亦言镆处田州事贤于王守仁帝曰然守仁虚名耳遂命以兵部尚书总制三边军务未赴宏卒镆辞帝不悦仍落职闲住镆既罢荐者至二十疏不用家居数年卒　　陈九畴按明外史本传九畴字禹学曹州人倜傥多权略自为诸生即习武事弘治十五年举进士除刑部主事有重囚越狱人莫敢撄九畴挺槊逐得之遂以武健名正德初录囚南畿忤刘瑾谪阳山知县瑾败复故官历郎中迁肃州兵备副使总督彭泽之赂土鲁番也遣哈密都督写亦虎仙往九畴奋曰彭公受天子命制边疆不能身当利害何但模棱为乃练卒伍缮营垒常若临大敌写亦虎仙果通贼番酋速坛满速儿犯嘉峪关游击芮宁败死寻复遣斩巴思等以&amp;#马乞和而阴遗书虎仙及其姻党阿剌思罕儿失拜烟答等俾内应九畴知贼计执阿剌思罕儿及斩巴思付狱通事毛鉴等守之鉴等故与通欲纵去众番皆伺隙为变九畴觉之僇鉴等贼失内应遂拔帐走兵部尚书王琼恶泽并坐九畴失事罪逮系法司狱以失拜烟答系死为罪除其名世宗即位起故官俄进陕西按察使居数月甘肃总兵官李隆嗾部卒殴杀巡抚许铭焚其尸乃擢九畴右佥都御史巡抚甘肃而按验铭事诛隆及乱卒首事者九畴抵镇言额军七万余存者不及半且多老弱请令召募诏可嘉靖三年速坛满速儿复以二万余骑围肃州九畴自甘州昼夜驰入城射贼贼多死已又出兵击走之其分掠甘州者亦为总兵官姜奭所败论功进副都御史赉金币九畴上言番贼敢入犯者以我纳其朝贡纵商贩使得稔虚实也写亦虎仙逆谋已露输货权门转蒙宠幸以犯边之寇为来享之宾边臣怵利害拱手听命致内属番人勾连接引以至于今今即不能如汉武兴大宛之师亦当效光武绝西域之计先后入贡未归者二百人宜安置两粤其谋逆有迹者加之刑僇则贼内无所恃必不复有侵轶倘更包含隐忍恐河西十五卫所永无息肩之期也事下总制杨一清颇采其议四年春致仕归初土鲁番败遁都指挥王辅言速坛满速儿及牙木兰俱死于炮九畴以闻后二人上表求通贡帝怪且疑而番人先在京师者为蜚语言肃州之围由九畴激之帝益信会百户王邦奇讦杨廷和彭泽词连九畴吏部尚书桂萼等欲缘九畴以倾泽因请许通贡而追治九畴激变状大学士一清言事已前决帝不听逮下诏狱刑部尚书胡世宁言于朝曰世宁司刑而杀忠臣宁杀世宁乃上疏为讼冤曰番人变诈妄腾谤讟欲害我谋臣耳夫其蓄谋内寇为日已久一旦拥兵深入诸番约内应非九畴先几奋僇且近遣属彝却其营帐远交瓦剌扰其窟巢使彼内顾而返则肃州孤城岂复能保臣以为文臣之有勇知兵忘身殉国者无如九畴宜番人深忌而欲杀也惟听部下卒妄报以满速儿等为已死则其罪有不免耳已法司具狱亦如世宁言帝卒中萼等言谪戍极边居十年赦还　　蔡天佑
按明外史本传天佑字成之睢州人父晟济南知府以廉惠闻天佑举弘治末进士改庶吉士授吏科给事中出为福建佥事历山东副使分巡辽阳岁歉活饥民万余辟滨海圩田数万顷民名之曰蔡公田累迁山西按察使大同兵乱巡抚张文锦遇害诏曲赦乱卒擢天佑右佥都御史代之天佑从数骑驰入城谕军士献首恶众心稍定会尚书金献民总兵官杭雄出师甘肃道大同乱卒疑见讨复鼓噪天佑惧急请再赦兵部言元恶不除无以警后请特遣大臣总督宣大军务以制其变乃命户部侍郎胡瓒偕都督鲁纲统京军三千人以往瓒等未发而进士李枝赍饷银至乱卒曰此承密诏尽杀大同人为军犒也夜中火起围枝馆出牒示之乃解寻复杀知县王文昌围代王府胁王奏乞赦王急携二郡王走宣府巡按御史王官言乱卒方嚣大帅兵压境是趣之叛也请亟止禁军容臣密图乃命瓒驻兵宣府顷之天佑奏总兵官桂勇已捕五十四人请止京军勿遣帝责以阻挠令必获首恶郭鉴等既而瓒次阳和勇天佑令千户苗登擒斩鉴等十一人函首送瓒请班师甫二日鉴父郭疤子复纠徐毡儿等夜杀勇家人又毁苗登家瓒言非尽歼不可帝乃切让天佑召勇还京以故总兵朱振代之敕瓒仍驻宣府居无何天佑捕戮徐毡儿等瓒等遂班师明年正月侍郎李昆孟春总兵官马永交章言疤子潜逃塞外必为后患帝将遣使勘会瓒还京言逃卒无足患帝乃罢勘官勿遣疤子复潜入城夜焚振第明旦天佑闭城大索获疤子及其党三十四人悉斩以徇尽宥胁从人心乃大定事闻赉银币已进副都御史巡抚如故寻就进兵部右侍郎久之召还部天佑以藩禄久缺又岁当缮边垣用便宜增淮盐引价每引万加银五千被讦帝宥之至是御史李宗枢复追论前事天佑因引疾去居二年奉诏起用未至京得疾告归卒天佑有才智兵变时左右皆贼耳目幕府动静悉知之天佑广招星卜艺士往来军中因具得其情卒赖以成功在镇七年威德大着父老为立安辑祠　　张文锦
按明外史本传文锦安丘人弘治十二年进士授户部主事正德初为刘瑾所陷逮系诏狱斥为民瑾诛起故官再迁郎中督税陕西条上筹边裕民十事迁安庆知府度宁王宸濠必反与都指挥杨锐为御备计宸濠果反浮江下文锦等虑其攻南都令军士登城诟之宸濠乃留攻卒不能克事具杨锐传玺书褒美擢太仆少卿嘉靖元年拜右副都御史巡抚大同劾守备中官李睿不法治其爪牙文锦性刚以拒贼得重名遂锐意振刷操切颇无序大同北四望平衍寇至无可御文锦曰寇犯宣府不能近镇城者以葛谷白阳诸堡为外蔽也今城外即战场何以示重议于城北九十里外增设五堡曰水口宣宁只河柳沟桦沟参将贾鉴督役严卒已怨及堡成庳薄甚欲徙镇卒二千五百家戍之众惮行请募新丁不听总兵官江桓太监王觐咸为言文锦怒曰如此则令不行矣镇亲兵先往孰敢后亲兵素游惰有室闻当发大恐请孑身往得分番又不听严趣之鉴承风杖其队长诸边卒自甘州五卫杀巡抚许铭朝廷处之轻颇无忌至是卒郭鉴柳忠等乘众愤遂倡乱杀鉴裂其尸走出塞屯焦山墩文锦恐与外寇连令副将时陈等招之入城即索治首乱者郭鉴等大惧复聚为乱焚大同府门入行都司纵狱囚又焚都御史府门文锦逾垣走匿博野王府诸乱卒欲燔王宫王惧出文锦郭鉴等杀之亦裂其尸遂焚镇守总兵公署桓觐等皆走免乃出故总兵朱振于狱胁为帅时嘉靖三年八月也事闻帝命侍郎李昆赦乱卒昆言文锦筑堡为国家建不拔功今骨发暴露妻子流离行道皆流涕惟陛下哀恤不报久之文锦父政讼其子守安庆功乞加恤典礼部为之请终不许文锦妻李氏复上疏讼冤帝怒命执赍疏者治之副都御史陈洪谟上言文锦偾事朝廷戮之可也假手士卒传之四方损国威不小复降旨诘责自是廷臣不敢言万历中始赠右都御史天启初追谥忠愍　　詹荣
按明外史本传荣字仁甫山海卫人嘉靖五年进士授户部主事历郎中督饷大同值兵变杀总兵官李瑾总督刘源清率师围城久不下荣素有智略善应变叛卒掠城中无犯荣者外围益急荣密约都指挥纪振游击戴镇抚王宁同盟讨贼察叛卒马升杨麟无逆志乃阳令宁持官民状诣源清所为叛卒乞原而阴以荣谋告请宥升麟死畀三千金俾募死士自效会源清已罢巡抚樊继祖许之升麟遂结心腹擒戮首恶黄镇等九人荣乃开城门延继祖入复捕斩二十六人录功擢光禄寺少卿再迁太常少卿二十二年以右佥都御史巡抚甘肃鲁迷贡使留甘州者九十余人总兵官杨信驱以御寇死者十之一荣言彼以好来而用之锋镝失远人心且示中国弱诏夺信官槥死者送之归番人感悦逾年以大同巡抚赵锦与总兵官周尚文不相能诏荣与锦易任俺答数万骑入掠荣与尚文破之黑山阳进右副都御史寇复大举犯中路参将张凤等阵殁荣与尚文及总督翁万达严兵备阳和而遣骑邀击多所杀伤寇乃引去代府奉国将军充灼行剽荣奏夺其禄充灼等结小王子入寇谋据大同荣告尚文捕得皆伏辜荣以大同无险乃筑东路边墙百三十八里堡七墩台百五十四又以守边当积粟而近边弘赐诸堡三十一所延亘五百余里辟治之皆膏腴田可数十万顷乃奏请召军佃作复其租徭移大同一岁市马费市牛赋之秋冬则聚而遏寇帝立从焉寇入犯与尚文破之弥陀山斩一部长荣先以靖乱功进兵部右侍郎又以缮边破敌累被奖赉召还理部事进左尚书赵廷瑞罢荣署部务奏行秋防十事已而万达入为尚书遭母丧荣复当署部务辞疾乞休帝怒夺职闲住越二年卒当荣之抚大同也万达为总督尚文为总兵三人皆有才略寇数入不能得志自后代者不能任寇无岁不入&amp;#边人益思荣等明年俺荅薄京师万达荣皆已去论者谓二人在寇未必至此万历中荣孙廷为顺天通判上书讼荣功赠工部尚书予恤如制　　刘源清
按明外史本传源清字汝澄东平人正德九年进士授进贤知县宸濠反源清积薪环室命家人曰事急火吾家一仆逸手刃以殉县中诸恶少与贼通者悉杖杀之宸濠妃弟娄伯归上饶募兵源清邀戮之贼檄至立斩其使会余干知县马津龙津驿丞孙天佑亦起兵拒贼贼七殿下者夺运舟于龙津天佑与战杀数人贼党募兵过龙津天佑追杀之焚其舟娄氏家众西下亦为天佑所遏擒七十余人贼兵不敢经湖东以窥两浙者三人力也贼平源清征为御史嘉靖改元津亦入为御史津滁州人终福建副使源清寻迁大理丞谢病归六年夏以右佥都御史巡抚宣府滴水崖贼郭春据城叛称王源清遣人绕城呼止擒元恶其党皆散春等自刭死总兵官郄永虐下劾罢之进副都御史十二年以边警迁兵部左侍郎总制宣大山西保定诸镇军务大同总兵官李瑾浚天城左孤店濠四十里趣工急卒王福胜王保等焚杀瑾因焚巡抚潘仿署仿奏瑾激变宜抚帝命源清同总兵永讨之源清榜令解散而榜言五堡变处之过宽五堡遗孽大惧师次阳和仿等密捕乱卒杖死十余人系王保等七十余人以献请旋师源清惩昔胡瓒事不欲已以囚属御史苏佑囚妄言前总兵朱振失职首乱且多引无辜源清遣参将赵纲入城大索贼城中讹言城且屠乱卒遂鼓噪杀千户张钦仿等杀数人抚慰之始定振实不反诣源清自明不能白发愤自杀永兵至城下大掠五堡遗孽遂尽反迎战杀参将曹安官军亦攻据四关昼夜围击乱卒出前参将黄镇等于狱奉为帅死守仿与镇国将军俊等登城止毋攻俊出见永请缓兵皆不听佥事孙允中缒城出言将士贪功妄杀状源清叱曰汝为贼游说耶欲囚之允中不敢归源清因多设逻卒遏王府及有司军民章疏而请益师至五万帝命侍郎钱如京都督江桓统京军八千以往已忽悟罢弗遣专责源清永讨贼仿驰疏言将士妄杀激变速旋师乱可已源清亦诋仿媚贼张孚敬主源清侍郎顾鼎臣黄绾言用兵谬帝不能决城围久大困毁王府及诸廨舍供爨兵部复下安抚令源清亦树帜招降叛卒稍稍自投首恶黄镇等亦分日出见乞通樵采路永许诺翌日采薪者出永悉执之城中人益惧乱卒复叛勾外寇为助永遇之大败而遁叛卒遂引寇十余骑入城指代府曰以此为那颜居那颜者华言大人也城中人闻之皆巷哭明日外寇攻东南二关叛卒与掎角官军殊死战互有杀伤寇知叛卒不足赖倒戈击之大诟而去是时寇游骑南掠至朔应源清请募九边兵增总制官御之已得一意攻城帝不许源清乃百道攻穴城为毒烟熏死者相籍复请壅水灌之帝大不怿手敕谕廷臣夺其职闲住以兵部侍郎张瓒代之瓒未至郎中詹荣等已悉捕首恶黄绾勘功罪言源清永实罪魁且劾其婪贿不赀状兵科曾忭等言宸濠乱源清有保障功当蒙八议之贷帝怒下忭等诏狱逮源清治之狱久不决绾忧去乃减死斥为民俺荅薄京师即家起之未赴而卒隆庆初赠兵部尚书　　刘天和
按明外史本传天和字养和麻城人曾祖训山西参政祖仲&amp;#崇德知县父璲丰城知县天和举正德三年进士授南京礼部主事刘瑾黜御史十八人改他曹二十四人补之天和与焉出按陕西镇守中官廖堂奉诏办食御物于兰州天和谓非所部辞不往堂奏天和拒命诏逮之部民哭送者万人锢诏狱久不释吏部尚书杨一清疏救法司奏当赎杖还职中旨谪金坛丞刑部主事孙继芳抗章救不报屡迁湖州知府多惠政嘉靖初擢山西提学副使累迁南京太常少卿以右佥都御史督甘肃屯政请以肃州丁壮及山陕流民于近边耕牧且推行于诸边寻奏当兴革者十事田利大兴改抚陕西请撤镇守中官及罢为民患者三十余事帝皆从之洮岷番四十二族蠢动天和诛不顺命者又讨平湖店大盗及汉中妖贼就进右副都御史母忧服阕以故官总理河道黄河南徙历济徐皆旁溢天和疏汴河自朱仙镇至沛飞云桥杀其下流疏山东七十二泉自凫尼诸山达南旺河浚其下流役夫二万不三月讫工加工部右侍郎故事河南八府岁役民治河不赴役者人出银三两天和因岁饥请尽蠲旁河受役者课远河未役者半之诏可十五年改兵部左侍郎总制三边军务兵车皆双轮用二十人遇险辄困又行迟矢无所蔽以故辄败天和仿前总督秦纮只轮车上置炮枪斧戟厢前树狻猊牌左右虎盾连二车蔽三十四人一人挽之推且翼者各二人战则护骑士其中敌远施火器稍近发弓弩又近乃出短兵敌败则骑兵追以练诸边将士吉囊十万众屯贺兰山后遣别部寇凉州副将王辅逐夺其纛寇庄浪总兵官姜奭累败之进天和右都御史寇复大集兵将入犯天和策寇瞰西有备必东密檄延绥副将白爵宵行与参将吴瑛合寇果东入黑河墩遇爵伏兵大创而去既又入蒺藜川爵尾击之寇多死寻入寇家涧张家塔为爵瑛所败犯宁夏者总兵官王效复破之帝大喜进天和左都御史吉囊犯河西天和御却进兵部尚书寇将入平卤城天和伏兵花马池寇战不胜走河上遇伏多死于水吉囊乘虚寇固原剽掠且餍会淫潦弓矢尽胶无斗志而诸将多畏缩天和斩指挥二人召故总兵周尚文令立功会陕西总兵官魏时角寇至黑水苑尚文尽锐夹击杀吉囊子小十王寇退宁夏巡抚杨守礼总兵官任杰等复邀击败之铁柱泉斩获共四百四十余级论功加天和太子太保荫一子锦衣千户前后赉银币十数迁南京户部尚书召为兵部尚书专督团营给事中周怡论天和衰老遂乞休归家居三年卒赠少保谥庄襄天和长身玉立顾盼伟如初举进士刘瑾欲与叙宗姓谢不往晚年内召陶仲文以刺迎称戚属天和返其刺曰&amp;#矣吾中外姻连无是人仲文恚其罢官有力焉　　杨守礼
按明外史刘天和传守礼字秉节蒲州人正德六年进士除户部主事嘉靖初屡迁湖广佥事以计禽公安贼魁坐事谪叙州通判累迁右副都御史巡抚四川与副将何卿平诸番乱受银币之赉初守礼贬叙州为佥事张文奎所辱至是文奎迁四川参议恐守礼修&amp;#以先所摭事奏诏二人俱解职归守礼才器敏达中外以为能家居未久工部尚书秦金等会荐起河南参政再迁右副都御史巡抚宁夏寇犯固原为总督刘天和所败欲自宁夏去守礼与总兵官任杰等邀败之会天和召还进守礼右都御史总督军务代之录前功进兵部尚书总兵官李义杨信连却吉囊三赐玺书银币寻上疏乞休帝恶其避难降俸二级其秋寇三万骑抵绥德游击张鹏却之总兵官吴英等追至塞外东路参将周文兵亦至夹击败之以捷闻而巡按御史殷学言寇入内地五百里诸将拥重兵不战请治罪部议延绥游兵俱调宣大寇方避实击虚而我能以寡胜众宜录其功乃加守礼太子少保谪学于外守礼寻以忧去俺荅薄都城廷臣奉诏举边才首以守礼荐诏趣上道寇退止不行久之卒　　王以旗
按明外史本传以旗字士招江宁人正德六年进士除上高知县华林贼方炽以旗训乡兵御之贼不敢犯征授御史出按河南宸濠反镇守太监刘璟倡议停乡试以旗言河南去江西远罢试无名乃止璟又言帝亲征道且出汴牒取供顿银四万两巡抚议予之以旗执不予世宗即位欲加兴献帝皇号以旗抗言不可已上弭灾要务言司礼取中旨免张汉赃科臣不预闻此启矫伪之渐也帝不听累迁兵部右侍郎徐吕二洪竭漕舟胶命兼右佥都御史总理河漕逾年渠水通进秩一等寻拜南京右都御史召为工部尚书改左都御史代陈经为兵部尚书兼督团营三边总督曾铣议复河套大学士夏言主之数下优旨奖铣令以旗集廷臣议以旗等力主铣议议上帝意忽变严旨咎铣令再议以旗等惶恐尽反前说帝逮铣令以旗代之套寇自西海还肆掠永昌镇羌总兵官王继祖御却之已复来犯并及镇番山丹部将蔡勋马宗援三战皆捷前后斩首一百四十余级论功荫以旗一子已而寇数万复屯宁夏塞外将大入官军击之斩首六十余级寇宵遁延绥宁夏开马市二镇市五千匹其长狼台吉等约束所部终市无哗以旗以闻诏大赉二镇文武将吏以旗复赐金币录延绥将士破敌功再荫一子在镇六年修延绥城堡四千五百余所又筑兰州边垣加官至太子太保比卒军民为罢市赠少保谥襄敏再予一子官　　胡宗宪
按明外史本传宗宪字汝贞绩溪人嘉靖十七年进士历知益都余姚二县擢御史巡按宣大诏徙大同左卫军于阳和独石卒聚而哗宗宪单骑慰谕许勿徙乃定三十三年出按浙江时歙人汪直据五岛煽诸倭入寇而徐海陈东麻叶等巢柘林乍浦川沙洼日扰郡邑帝命张经为总督李天宠抚浙江又命侍郎赵文华督察军务文华恃严嵩内援恣甚经天宠不附也独宗宪附之文华大悦相与力排二人倭寇嘉兴宗宪中以毒酒死者数百人及经破倭王江泾宗宪与有力文华尽掩经功归宗宪经遂得罪寻又陷天宠即超擢宗宪右佥都御史代之时柘林诸倭移屯陶宅势稍杀会苏松巡抚曹邦辅歼倭浒墅文华欲攘功不得遂进剿陶宅残寇宗宪与共将锐卒四千营砖桥约邦辅夹击倭殊死战宗宪兵死者千余文华令副使刘焘攻之复大败而倭犯浙东诸州县杀文武吏甚众宗宪乃与文华定招抚计文华还朝盛毁总督杨宜力荐宗宪遂以为兵部右侍郎代宜初宗宪令客蒋洲陈可愿谕日本国王遇汪直养子滶于五岛邀使见直直先勾倭入犯倭大获利各岛由此日至既而多杀伤有全岛无一归者死者家怨直直乃与滶及叶碧川王清溪谢和等据五岛自保岛人呼为老船主宗宪以直同乡里欲招致之释直母妻于金华狱资给甚厚洲等谕宗宪指直心动又知母妻无恙大喜曰俞大猷绝我归路故至此若贷罪许市吾亦欲归耳但日本国王已死各岛不相摄须次第谕之因留洲而遣滶等护可愿归宗宪厚遇滶令立功滶遂破倭舟山再破之列表宗宪请于朝赐滶等金币纵之归滶大喜以徐海入犯来告亡何海果引大隅萨摩二岛倭分掠瓜洲上海慈溪自引万余人攻乍浦陈东麻叶与俱宗宪壁塘栖与巡抚阮鹗相犄角会海趋皂林鹗遣游击宗礼击海于崇德三里桥三战三捷既而败死鹗走桐乡礼常熟人由世千户历署都督佥事骁健敢战练士三千连破倭至是败殁赠都督同知谥忠壮赐祠皂林鹗既入桐乡贼乘胜围之宗宪计曰与鹗俱陷无益也遂还杭州遣指挥夏正等持滶书要海降海惊曰老船主亦降乎时海病创意颇动因曰兵三路进不由我一人也正曰陈东已他有约所虑独公耳海遂疑东而东知海营有宗宪使者大惊由是有隙正乘间说下海海遣使来谢索财物宗宪报如其请海乃归俘二百人解桐乡围东留攻一日亦去复巢乍浦鹗知不能当海乃东渡钱塘御他贼初海入犯焚其舟示士卒无还心宗宪使人语海曰若已内附而吴淞江方有贼何不击之以立功且掠其舸为缓急计海以为然逆击之朱泾斩三十余级宗宪令大猷潜焚其舟海心怖以弟洪来质献所戴飞鱼冠坚甲名剑及他玩好宗宪因厚遇洪谕海缚陈东麻叶许以世爵海遂缚叶以献宗宪解其缚令以书致东图海而阴泄其书于海海怒海妾受宗宪赂亦说海于是海复以计缚东来献帅众五百去乍浦别营梁庄官军焚乍浦巢斩首三百余级焚溺死称是海遂率所部来降伏甲士平湖城外自引百余人入城文华方再出视师疑海欲不许宗宪强许之海叩首伏罪宗宪摩海顶慰谕之海自择沈庄屯其众沈庄者东西各一以河为堑宗宪居海东庄以西庄处东党令东致书其党曰督府檄海夕禽若属矣东党惧乘夜将攻海海挟两妾走间道中&amp;#明日官军围之海投水死会卢镗亦禽辛五郎至辛五郎者大隅岛主弟也遂俘洪东叶五郎及海首献京师帝大悦行告庙礼加宗宪右都御史赐银币加等海余党奔舟山宗宪令俞大猷雪夜焚其栅尽死两浙倭渐平三十六年正月阮鹗改抚福建即命宗宪兼浙江巡抚事蒋洲在倭中谕山口丰后二岛主源义长源义镇还被掠人口具方物入贡宗宪以闻诏厚赉其使遣还至十月复遣夷目善妙等随汪直来市至岑港泊焉浙人闻直以倭船至大惊巡按御史王本固亦言不便朝臣谓宗宪且酿东南大祸直遣滶诣宗宪曰我等奉诏来将息兵安境谓宜使者远迎宴犒交至今盛陈军容禁舟楫往来公绐我耶宗宪解谕至再直不信乃令其子以书招之直曰儿何愚也汝父在厚汝父来阖门死矣因要一贵官为质宗宪立遣夏正偕滶往宗宪尝预为赦直疏引滶入卧内使阴窥之滶语直疑稍解乃偕碧川清溪入谒宗宪慰藉之甚至令至杭见本固本固下直等于狱宗宪疏请曲贷直死俾戍海上系番夷心本固争之强而外议疑宗宪纳贼赂宗宪惧易词以闻直论死碧川清溪戍边滶与谢和遂支解夏正栅舟山阻岑港而守官军四面围之贼死斗多陷殁者至明年春新倭复大至严旨责宗宪宗宪惧得罪上疏陈战功谓贼可指日灭所司论其欺诞帝怒尽夺诸将大猷等职切让宗宪令&amp;#期平贼时赵文华已得死罪宗宪失内援见寇患未已思自媚于上会得白鹿于舟山献之帝大悦行告庙礼厚赉银币未几复以白鹿献帝谓一岁中天再降瑞益大喜告谢元极宝殿及太庙百官称贺加宗宪秩既而岑港之贼徙巢柯梅官军屡攻不能克御史李瑚劾宗宪诱汪直启衅本固及给事中刘尧诲亦劾其老师纵寇请追夺功赏帝命廷议之咸言宗宪功多宜勿罢帝嘉其禽直功令居职如故贼之徙柯梅也造巨舰为遁计及舰成宗宪利其去不击贼扬帆泊浯屿纵掠闽海州县闽人大噪谓宗宪嫁祸御史瑚再劾宗宪三大罪瑚与大猷皆闽人宗宪疑大猷漏言劾大猷不力击大猷遂被逮当是时江北福建广东皆中倭宗宪虽尽督东南数十府道远但遥领而已不能遍经画然小胜辄论功受赉无虚月即败衄不与其罪三十八年贼大掠温台别部复寇滨海诸县给事中罗嘉宾御史庞尚鹏奉诏勘之言宗宪养寇当置重典帝不问明年论平汪直功加太子太保宗宪多权术喜功名因文华结严嵩父子岁遗金帛子女珍奇淫巧无数文华死又因罗龙文以结于嵩威权震东南穷声色玩好之奉性喜宾客东南士大夫唐顺之吕希周茅伸田汝成徐渭沈明臣辈皆邀预谋议名用是起下至倡优盗贼豢养有恩能得其力然刱编提均徭之法加赋额外民为困敝而所侵官帑敛富人财物亦不赀嘉宾尚鹏勘贼情还上宗宪侵帑状计三万三千他册籍沉灭宗宪自辨言臣为国除贼用间用饵非小惠不成大谋帝以为然更慰谕之寻上疏请得节制巡抚及操江都御史如三边故事帝即晋兵部尚书如其请复献白龟二五色芝五帝大悦谢元告庙如前赉宗宪加等明年江西盗起又兼制江西未至总兵官戚继光已平贼九月奏言贼屡犯宁台温我师前后俘斩一千四百有奇贼悉荡平帝悦加少保两广平巨盗张琏亦论宗宪功时嵩已败大学士徐阶曰两广平贼浙何与焉仅赐银币未几南京给事中陆凤仪劾其党严嵩及奸欺贪淫十大罪得旨逮问及宗宪至帝曰宗宪非嵩党朕拔用八九年人无言者自絫献祥瑞为群邪所疾且初议获直予五等封今若加罪后谁为我任事者其释令闲住久之以万寿节献秘术十四帝大悦将复用矣会御史王汝正籍罗龙文家上宗宪手书乃被劾时自拟旨授龙文以达严世蕃者遂逮下狱宗宪自叙平贼功言以献瑞得罪言官且讦汝正受赃事帝终怜之&amp;#下汝正狱宗宪竟瘐死汝正得释万历初复官谥襄懋阮鹗者桐城人初从欧阳德学盗虚誉官浙江提学副使时倭薄杭州乡民避难入城者有司拒不许入鹗手剑开门纳之全活甚众以事文华宗宪得超擢右佥都御史代宗宪巡抚浙江又以文华言特设福建巡抚即以命鹗初在浙不主抚自桐乡被围惧甚寇犯福州赂以罗绮金花及库银数万两又遗巨舰六艘俾载以走不能措一筹而敛括民财动千万计帷帟盘盂率以锦绮金银为之御史宋仪望等交章劾逮下刑部严嵩为属尚书郑晓仅黜为民嘉宾尚鹏核饷鹗侵蚀数浮于宗宪追还之官　　张岳
按明外史本传岳字维乔惠安人祖纶父慎皆知县岳自幼好学以大儒自期举正德十一年进士授行人武宗寝疾豹房请令大臣侍从台谏轮直起居视药饵防意外变不报与同官谏南巡杖阙下谪南京国子学正世宗嗣位复故官迁右司副母老乞便养改南京武选员外郎历主客郎中方议大禘礼张璁求始祖所自出者实之礼官皆唯唯岳言于尚书李时曰是安知为祖也而祀之不如为皇初祖位毋实以人时大喜告璁璁不谓然以初议上帝竟令题皇初祖主如岳言璁衔之出为广西提学佥事行部柳州军缺饷大哗城闭五日岳令守城启门召诘哗者予饷去寻以计禽首恶置之理入贺改提学江西不谢璁璁黜广西选贡七人谪岳广东盐课提举迁廉州知府督民垦弃地教以桔&amp;#运水廉民多盗珠池岳居四年未尝入一珠家人问珠何状岳取库中珠以示帝使使往安南诘莫登庸杀主状岳言于总督张经曰莫氏篡黎可无勘而知也使往受谩词辱国请留使者毋前经不可知钦州林希元上书请决讨莫氏岳贻书止之复条上不可讨六事为书贻执政曰据边民报黎赒袭封无嗣以兄子譓为子陈皓作乱赒遇害皓篡未几国人拥立譓皓奔谅山譓立七年为莫登庸所逼出居升华登庸立譓幼弟而相之卒弒自立国分为三黎在南莫居中陈在西北后谅山亦为登庸有陈遂绝而黎所居即古日南地与占城邻限大海登庸不能逾之南故两存近登庸又以交州付其孙福海而自营海东府地名都斋居之盖安南诸府惟海东地最大即所谓王山郡也此贼负篡逆名常练兵备我又时扬言求入贡边人以非故王也弗敢闻愚以为彼内乱未尝有所侵犯可且置之待其乱定乃贡若必用兵胜败利钝非岳所敢知执政得书不能决已毛伯温来视师张经一以军事委岳又以翁万达才进二人于伯温岳与伯温语数日伯温曰交事属君矣许登庸如岳议会岳迁浙江提学副使又迁参政伯温驰奏留之乃改广东参政分守海北登庸降加岳俸一级赐银币寻以征琼州叛黎功加俸及赐如之塞上多事言官荐岳边才伯温言岳可南翁万达可北也遂擢岳右佥都御史抚治郧阳旋移抚江西进右副都御史总督两广军务兼巡抚讨破广东封川獞苏公乐等进兵部右侍郎平广西马平诸县猺贼先后俘斩四千招抚二万余人诛贼魁韦金田等增俸一级召为刑部右侍郎以御史徐南金言命留任连山贼李金与贺县贼倪仲亮等出没衡永郴桂积三十年不能平岳大合兵讨之贼渠授首&amp;#镇四年巨寇悉平召拜兵部左侍郎湖贵间有山曰蜡尔诸苗居之东属镇溪千户所筸子坪长官司隶湖广西属铜仁平头二长官司隶贵州北接四川酉阳广袤数百里诸苗数反官兵不能制侍郎万镗征之四年不克乃授其魁龙许保冠带湖苗暂息而贵苗反如故镗奏苗平班师龙许保及其党吴黑苗复乱贵州巡抚李义壮告警乃命岳总督湖广贵州四川军务讨之进右都御史义壮持镗议欲抚岳劾其阻兵罢之而佥都御史王学益者先义壮抚贵州与镗附严嵩主抚议数从中挠岳岳持益坚方议进兵许保袭执印江知县徐文伯及石阡推官邓本忠以去帝停岳俸岳乃使总兵官沈希仪参将石邦宪等分道进躬入铜仁督之先后斩贼魁五十三人独许保黑苗跳不获岳以捷闻言贵苗渐平湖苗听抚请遣土兵归农朝议许之未几酉阳宣慰冉元者嗾许保黑苗突思州劫执知府李允简邦宪兵邀夺允简还允简竟死嵩父子故憾岳欲逮治之徐阶持不可乃夺右都御史以兵部侍郎督师邦宪等旋破贼岳搜山箐余贼献思州印及许保湖广兵亦破擒首恶李通海等岳以黑苗未获不敢报功已而冉元谋露岳发其奸元贿严世蕃责岳绝苗党邦宪竟得黑苗以献苗患乃息岳卒于沅州丧归沅人迎哭者不绝已叙功复右都御史赠太子少保谥襄惠岳博览工文章经术湛深不喜王守仁学以程朱为宗　　赵时春
按明外史本传时春字景仁平凉人幼与群儿嬉辄列旗帜部勒如兵法年十四举于乡逾四年为嘉靖五年会试第一选庶吉士以张璁言改官得户部主事寻转兵部九年七月上疏曰陛下以灾变求言已旬月大小臣工率浮词面谩盖自灵宝知县言河清受赏都御史汪鋐继进甘露今副都御史徐赞训导范仲斌进瑞麦指挥张楫进嘉禾鋐及御史杨东又进盐华礼部尚书李时再请表贺仲斌等不足道鋐赞司风纪时典三礼乃罔上欺君坏风伤政此小臣所以抚胸流涕弗能自已也帝责其妄言且令献谠言善策时春惶恐引咎未对帝趣之于是时春上言当今之务最大者有四最急者有三最大者一崇治本君之喜怒赏罚自出理乱所由征勿以逆心事为可怒则赏罚大公而天下治一信号令号令者圣人所以鼓舞万民者也毋信一人之言必参诸公论毋狃一时之近必稽之永远苟利十而害一则利不必兴功百而费半则功不必举如是而天下享安静之福矣一广延访宜仿古人轮对之制及我朝宣召之规使大臣台谏侍从各得敷纳殿陛间而诸群吏则以其职事召问之一励廉耻大臣宜待以礼取大节略小过台谏宜待以信言是者用之非者宽容之庶臣工自爱不敢不励其最急者曰惜人才凡得罪诸臣其才不当弃其过或可原宜霈然发命召还故秩且因南郊礼成除谪戍之罪与之更始曰固边圉败军之律宜严临阵而退者裨将得以戮士卒大将得以戮裨将总制官得以戮大将则人心震悚而所向用命曰正治教请复古冠婚丧祭之礼绝醮祭祷祀之术凡佛老之徒有假引符箓依托经忏幻化黄白飞升遐景以冒宠禄者即赐遣斥则正道修明而民志定帝览之益怒下诏狱掠治黜为民久之选东宫官属起翰林院编修兼司经局校书帝有疾与罗洪先唐顺之疏请东宫御殿受百官正旦朝贺帝大怒复黜为民京师被寇朝议以时春知兵起兵部主事赞理京营务统民兵训练大将军仇鸾倡马市时春愤曰此秦桧续耳身为大将而效市侩可乎忤鸾为所构几重得罪稍迁山东佥事进副使三十二年擢佥都御史巡抚山西时春慷慨负奇气善骑射慨寇纵横将帅不任战数谓人使吾领选卒五千俺荅丘福不足平也作御寇论论战守甚悉既秉节钺益思以武功自奋其年九月寇入神池利民诸堡时春率马步兵往御之至广武诸将毕会谍报寇骑二千余去两舍时春擐甲欲驰大将李涞固止之时春大言曰贼知吾来必遁缓追即不及遂策马前及于大虫岭伏兵四起败绩仓皇投一墩守卒缒之上乃得免涞军竟覆被论解官听调时春善谈兵至是一战而败然当是时将帅率避寇不击为督抚者安居坚城遥领军事无躬搏寇者时春敢与角功虽不就天下皆壮其气时春读书善强记文章豪肆与唐顺之王慎中齐名诗伉浪自喜类其为人
　节使部名臣列传三十三
　　明五
　　郑岳
按明外史本传岳字汝华莆田人弘治六年进士为户部主事改刑部主事董天锡偕锦衣千户张福决囚福坐天锡上岳上言锦衣兵部辖也主事部属千户卫属今列其上不可且迩多纷更纠劾非镇监职而董让行之太常本礼部属而崔志端专之陛下不置于理臣下效尤无忌惮忤旨逮系诏狱尚书周经侍郎许进等救不听都御史闵珪当岳赎杖还职从之寻进员外郎迁湖广佥事归宗藩侵地于民治施州夷民相雠杀者荆岳饥劝富民出粟弛河泊禁属县粮当输远卫者给以直民乃获济正德初擢广西副使土官岑猛当徙福建据田州不肯徙岳许为奏改近地猛乃请自效寻改广东迁江西按察使就迁左布政使宸濠夺民田亿万计民立寨自保宸濠欲兵之岳持不可会提学副使李梦阳与巡按御史江万实相讦岳承檄按之梦阳遂执岳亲信吏言岳子沄受赇宸濠因助梦阳奏其事囚掠沄巡抚任汉顾虑不能决给事中王爌请遣大臣往勘帝乃遣大理卿燕忠会给事中黎奭按问忠等奏勘岳子私有迹而梦阳挟制抚按俱宜斥岳遂夺官为民宸濠叛中外交荐起四川布政使以忧不赴世宗初擢右副都御史巡抚江西甫两月召为大理卿嘉靖元年冬上言内臣有犯宜听部院问理毋从中决不能从帝数不豫岳请遵圣祖寡欲勤治之训宫寝有制进御以时而退朝即御文华裁决章奏日暮还宫以养寿命之源报闻出按甘肃乱卒事总兵官李隆等皆伏罪还朝以灾异陈刑狱失平八事寻迁兵部右侍郎时大礼未定岳言若以两考为嫌第称孝宗庙号毋称伯考以稍存正统大学士石&amp;#请从之帝切责&amp;#夺岳俸两月转左侍郎请罢山海关税弗许中官崔文欲用其兄子为副将岳持不可宁夏总兵官仲勋行贿京师御史聂豹以风闻论岳岳自白因乞休去　　寇天叙按明外史本传天叙字子惇榆次人由乡举入太学与崔铣吕楠善登正德三年进士除南京大理评事进寺副累迁应天府丞武宗驻南京从官卫士十余万日费金万计近幸求索倍之尹齐宗道忧惧卒天叙摄其事日青衣皂帽坐堂上江彬使者至好语之曰民穷官帑乏无可结欢丞专待谴耳彬使累至皆然彬亦止他权幸有求则曰俟面奏即予中官拘妓女数百人多饿死以天叙言得释禁军攫民物天叙募人与搏而兵部尚书乔宇选拳勇者与搏戏禁军卒受伤惭且畏不敢横驾驻九月南京不大困者天叙与宇力也嘉靖三年以右佥都御史巡抚甘肃回贼犯山丹督将士擒其长脱脱木儿西域贡狮子犀牛西狗天叙请却之不听进右副都御史巡抚陕西寇入固原击败之斩首百余又讨平大盗王居等累赐银币历兵部右侍郎卒家贫丧事不具天叙在太学时尝闻父病疾驰六昼夜抵家父疾亦瘳　　潘旦
按明外史唐胄传旦字希周珍族子弘治末进士知漳州邵武三迁浙江左布政使斥羡金不取嘉靖八年擢右副都御史抚治郧阳数平巨寇累迁刑部右侍郎十五年冬以兵部左侍郎提督两广军务诏起复毛伯温讨安南旦行过其里语之曰安南非门庭寇公宜以终丧辞往来之间少缓师期俟其闻命求款因抚之可百全也旦抵广适安南使至驰疏言莫登庸之篡黎氏犹黎氏之篡陈氏也朝廷将兴问罪师登庸即有求贡之使何尝不畏天威乞容臣等观变待彼国自定若登庸奉表献琛于中国体足矣岂必穷兵万里哉章下礼兵二部族父珍适以言得罪尚书严嵩张瓒绌旦议不用会伯温入都见旦疏不悦言总督任重宜择知兵者遂改旦南京兵部以张经代之未行引疾乞休且言伯温一入朝辄敢移督抚大臣他日得志何所不为帝怒勒致仕将还吏白例支库金为道里费旦笑曰吾以不妄取为例卒赠工部尚书　　李中
按明外史本传中字子庸吉水人正德九年进士杨一清为吏部数召中应言官试不赴及授工部主事武宗自称大庆法王建寺西华门内用番僧住持廷臣莫敢言中拜官三月即抗疏曰曩逆瑾窃权势焰熏灼陛下既悟诛之无赦圣武可谓卓绝矣今大权未收储位未建义子未革纪纲日弛风俗日坏小人日进君子日退士气日靡言路日闭名器日轻贿赂日行礼乐日废刑罚日滥民财日殚军政日弊瑾既诛矣而善治一无可举者何由陛下惑异端故也夫禁掖严邃岂异教所得杂居今乃于西华门内豹房地建护国佛寺延止番僧日与聚处异言日沃忠言日远用舍颠倒举错乖方政务废弛职此之故伏望陛下翻然悔悟毁佛寺出番僧妙选儒臣朝夕劝讲揽大权以绝天下之奸建储位以立天下之本革义子以正天下之名则所谓振纪纲励风俗进君子退小人诸事可次第举矣帝怒罪将不测以大臣救得免逾日中旨谪广东通衢驿丞王守仁抚&amp;#州檄中参其军事预平宸濠世宗践阼复故官未任擢广东佥事再迁广西提学副使以身为教择诸生高等聚五经书院五日一登堂讲难三迁广东右布政使忤总督及巡按御史坐以不称职当罢举朝皆哗霍韬署吏部事称中素廉节有才望当留会政府有不悦者降四川右参政十八年擢右佥都御史巡抚山东岁歉令民捕蝗者倍予谷蝗绝而饥者济擒剧盗关继光邻境攘其功中不与辩进副都御史总督南京粮储御史金灿按四川时尝荐中中不谢灿憾之至是摭他事诬劾方议调用而中卒光宗时追谥庄介中守官廉自广西归欲饭客贷米邻家米至又乏薪将以浴器爨会日已暮竟不及饭而别少闻道于同里杨珠既而扩充之沉潜邃密学者称谷平先生门人罗洪先王龟年周子恭皆能传其学中族人楷又传洪先之学　　欧阳铎
按明外史本传铎字崇道泰和人正德三年进士授行人上书极论时政不报使蜀府王厚遗之不受历工部郎中改南兵部出为延平知府毁淫祠数十百所以其材葺学宫司礼太监萧敬家奴杀人立置之辟嘉靖三年擢广东提学副使累迁南京光禄卿历右副都御史巡抚应天十府苏松田不甚相悬下者亩五升上者至二十倍铎令赋最重者减耗米派轻赍最轻者征本色增耗米阴轻重之赋乃均诸州县荒田四千四百余顷岁勒民偿赋铎以所清漏赋及他奇羡补之议徭役及裁邮置费凡数十百条民皆称便迁南京兵部侍郎进吏部右侍郎九庙灾自陈去铎有文学内行修洁仕虽通显家具萧然卒赠工部尚书谥恭简　　陶谐
按明外史本传谐字世和会稽人弘治八年乡试第一明年举进士选庶吉士授工科给事中请命儒臣日讲大学衍义孝宗嘉纳之正德改元刘瑾等乱政谐请以瑾等误国罪告于先帝罪之勿赦瑾摘其字令对状伏罪乃宥之帝命中官崔杲等往江南浙江织造杲等复乞长芦盐引谐再疏争皆不听谐当出理边储以工科掌印无人请俟行日遣官代署瑾遂中谐下之诏狱廷杖斥为民旋榜为奸党又诬以巡视十库时缺布不奏复械至阙下杖之谪戍肃州瑾诛释还乡其党犹用事竟不获召嘉靖元年复官未至除江西佥事转河南管河副使命沿河植柳傍艺葭苇有事采以为埽总理都御史请推行之诸道岁省费巨万迁参政历左右布政使皆在河南久之擢右副都御史提督南&amp;#汀漳军务疏言守令迁太骤宜以六年为期言官忤旨当优容养病官才力堪任者毋终弃时南京御史马&amp;#等劾王琼被逮而新例养病久者率不复收叙故谐以为言又奏今天下差徭烦重既有河夫机兵打手富户力士诸役乃编审里甲复征旷丁课及供亿诸费乞皆罢免帝采纳之寻迁兵部右侍郎总督两广军务海寇陈邦瑞许折桂等突入波罗庙欲犯广州为指挥李&amp;#所蹙邦瑞投水死折桂还所执指挥二人乞就抚谐居折桂等东莞编为总甲使约束其党五百人为新民兵部以降贼群聚恐乘隙为变令解散其党已阳春贼赵林花等攻城与德庆贼凤二全相倚为患谐讨破百二十五寨帝曰谐功足录第前纵患者谁乃仅赉银币琼山沙湾洞贼黎佛二等杀典史执千百户二人谐复剿平为总督三年俘斩絫万母忧归起兵部左侍郎九庙灾自陈致仕归卒赠兵部尚书隆庆初谥庄敏　　潘埙
按明外史本传埙字伯和山阳人正德三年进士授工科给事中性刚决弹劾无所避论诸大寮王鼎刘机&amp;#杲陈天祥等多见纳干清宫灾埙上疏曰陛下&amp;#阼九年治效未臻灾祸迭见臣愿非安宅不居非大道不由非正人不亲非儒术不崇非大阅不观兵非执法不成狱非骨肉之亲不干政非汗马之劳不滥赏臣闻陛下好戏谑矣臣以为入而内庭琴瑟鼓钟人伦之乐不必游离宫以为欢狎群小以为快也出而外廷华裔一统莫非臣妾不必收朝官为私人集远人为勇士也闻陛下好佛矣臣以为南郊有天地太庙有祖宗锡祉迎庥佛于何有番僧可逐而度僧可止也闻陛下好勇好货好土木矣臣以为诛奸遏乱大勇也不须驰马试剑以自劳三军六师大武也不须边将边军以自拥任土作贡皇店奚为阛阓骈阗内市安用阿房壮丽古以为金块珠砾也况养豹乎金碧荧煌古以为涂膏衅血也况供佛乎是数者之好皆可已而不巳者也疏入报闻十一年正月上书言陛下始者血气未定礼度或逾今春秋已盛更弦易辙此其时也昔太甲居桐处仁迁义不失中兴汉武下轮台之诏年已七十犹为令主况陛下过未浮于太甲悔又早于武帝何愆不可盖何治不可建乎时欲毁西安门外民居有所兴作埙与御史熊相曹雷复切谏皆不报三迁至兵科都给事中右都督毛伦以附刘瑾论死削世荫伦尝有德于钱宁伦子求复袭埙等力争宁从中主之寝其奏忽中旨命埙与吏科给事中吕经各进一阶外调举朝大骇给事中邵锡御史王金等交章请留不报遂添注埙开州同知嘉靖七年累官右副都御史巡抚河南潞州巨盗陈卿据青羊山为乱山西巡抚江潮常道先后讨贼无功乃敕埙会剿埙谋于道曰贼负固守险难以阵合诸路夹攻出不意夺其险乃可擒也遂分五哨三路入募土人为导首攻夺并脑贼悉众争险官军奋击大破之追奔至莎草岭毁安阳诸巢山东副使牛銮由潞城入破贼李庄泉其夕河南副使翟瓒捣卿巢卿败走瓒追卿栾庄山又追之神河再败之山西佥事陈大纲亦屡蹙贼先后降二千三百余人自进兵至搜灭贼巢凡二十九日捷闻帝将大赉遣给事中夏言往核未报河南大饥埙不以时赈怨声大起河南知府范不待报辄开仓发粟民德而颂之流闻禁中帝切责抚按匿灾状埙惶恐引罪且归罪于遂为给事中蔡经等所劾诏罢埙永不叙用言核上平贼功埙为首桂萼恶之但赉银币年八十七卒　　欧阳重
按明外史本传重字子重庐陵人正德三年殿试对策历诋阙政读卷者置之二甲授刑部主事刘瑾兄死百官往吊重不往张锐钱宁掌厂卫连构搢绅狱重皆力与争锐等假他事系之狱赎杖还职仍停俸再迁郎中历四川云南提学副使迁浙江按察使未上嘉靖六年春拜右佥都御史巡抚应天会寻甸土酋安铨凤朝文反廷议以重谙滇事乃改云南初武定土知府凤诏母子坐事留云南朝文绐其众言诏已戮官军将尽灭其部党以故诸蛮悉从为乱至攻围会城重督兵击败之而遣诏母子还故地其党愕相率归诏朝文计穷绝普渡河走追兵至歼焉铨逃寻甸故巢官军攻破其寨铨走为土兵所执贼尽平乃散其党二万人重推功于前抚臣傅习重习及黔国公沐绍勋镇守太监杜唐等咸进秩任子有差缅甸木邦陇川孟密孟养诸酋相雠杀各讦奏于朝下重等勘覆遣参政王汝舟知府严时泰等遍历诸蛮譬以祸福皆还侵地共贡如故重列善后数事悉报可赐玺书褒谕重乃恤创残赈贫乏轻徭赋规画盐铁商税屯田诸务民咸便之云南岁贡金千两费不赀大理太和苍山产奇石镇守中贵遣军匠攻凿山崩压死无筭重皆疏论浮费大省山得永闭当是时唐绍勋相比为奸利长吏不敢问群盗由此起重疏言盗率唐绍勋庄户请究主者又奏绍勋任千户何经广诱奸人夺民产唐役占官军岁取财万计因极言镇守中官宜革帝颇纳其言频下诏敕绍勋命唐还京待勘二人惧且怒遣人贿张璁谋去重会重奉命清异姓冒军弊都司久未报给饷后期唐等遂嗾六卫军哗于军门巡按御史刘臬以闻劾重及唐绍勋处置失当璁从中主之解重职责臬党庇调外任置唐绍勋不问都给事中夏言等抗章曰以军士一噪罪抚按纪纲谓何况重奉诏非生事臬言唐绍勋罪与重等今处分失宜无以服天下况顷年士卒骄悍相效成风类以月粮借口如甘肃大同福州保定事变屡见失今不治他日当事之臣以此为讳专务姑息孰肯为陛下任事哉愿曲宥二臣全朝廷之体帝怒夺言等俸重罢归在道闻御史王化劾其为桂萼党不胜忿抗疏陈辨请录大礼大狱被逐诸臣而自乞褫职又言得绍勋所遣百户丁镇私书知行贿张璁乞其覆护璁奸佞诚不宜在左右璁疏辨帝以重失职怨望黜为民重以臬被谪言等夺俸皆由己致之复疏乞重谴代言官罪帝益怒以己除名置不问重家居二十余年言者屡荐竟不复召　　王仪
按明外史本传仪字克敬文安人嘉靖二年进士除灵璧知县以能调嘉定擢御史巡按陕西秦府豪占民产仪悉夺还民延绥大饥朝命陕西布政使胡忠为巡抚仪论罢之已巡按河南赵府辅国将军佑椋数杀人招亡命劫敓积十余年莫敢发仪偕巡抚吴山奏之夺爵禁锢会仪出为苏州知府甫三月佑椋潜入都奏仪捃摭并讦都御史毛伯温以私憾入己罪且言臣尝建醮祈皇嗣为知府王天民讪笑请并按问帝心知佑椋罪而悦其建醮语为遣使覆按解仪伯温任下天民狱使者奏仪不诬第佑椋罪在赦前宜轻坐帝终怜佑椋爱已竟复其爵除仪名伯温山天民皆得罪终嘉靖世多以诽谤斋醮获重祸由佑椋讦奏始仪初去苏州士民走阙下乞留帝不许既而以荐起知抚州苏州士民复走阙下乞还仪至再不报归诉于巡抚侯位位以闻帝乃许之至则叹曰苏赋当天下什二而田额淆无可考何以定赋乃履亩丈之使县各为籍以八事定田赋以三条核税课徭役杂办维均令下初若烦碎后百余年不能易治为知府第一进浙江副使饬苏松常镇兵备坐与操江王学夔讨贼败绩停俸戴罪未几殪贼江中进秩一等迁山西右参政分守冀宁寇抵清源城仪洞开城门寇疑引去按行所部筑城郭积糗粮榆次平定间遂皆有城二十一年擢右佥都御史巡抚宣府寇入龙门总兵官郄永等败之仪进右副都御史寻以筑边垣赉银币寇自万全右卫入游骑犯完唐夺俸二级考察拾遗贬一官已勘上失事罪贬秩如初久之除肃州兵备副使协巡抚杨博徙哈密遗种于境外稍迁右参政复拜右佥都御史巡抚甘肃未行俺答犯京师诏仪驰镇通州仇鸾部卒掠民捕笞之枷市门外鸾诉于帝逮讯斥为民卒隆庆初子缄讼冤复官赐恤　　翟鹏
按明外史本传鹏字志南抚宁卫人正德三年进士累官陕西按察使性刚介以清操闻嘉靖七年擢右佥都御史巡抚宁夏时边政久弛壮卒率占工匠私役中官家守边者并羸老不任兵又番休无期甚者夫守墩妻坐铺鹏至尽清占役使得迭更野鸡台二十余墩孤悬塞外久弃不守鹏尽复之岁大侵请于朝以赈坐寇入停俸复坐劾总兵官赵瑛失事为所讦夺职归二十年八月俺荅入山西内地兵部请遣大臣督军储因荐鹏乃起故官整饬畿辅山西河南军务兼督饷鹏驰至俺荅已饱去而吉囊军复寇汾石诸州鹏往来驰驱不能有所挫寇退乃召还明年三月宣大总督樊继祖罢除鹏兵部右侍郎代之上疏言将吏遇被掠人牧近塞宜多方招徕杀降邀功者宜罪寇入官军遏敌虽无功竟赖以安者当录如贼众我寡奋身战虽有伤折未至残生民者罪当原于法俘馘论功损挫论罪乃有摧锋陷阵不暇斩首而在后掩取者反积级受功有逡巡观望幸苟全而力战当先者反以损军治罪非戎律之平帝皆从其议会有降人言寇且大入鹏连乞兵饷帝怒令革职闲住因罢总督官不设鹏受事仅百日而去其年七月俺荅复大入山西纵掠太原潞安兵部请复设总督乃起鹏故官令兼督山东河南军务巡抚以下并听节制鹏受命寇已出塞即驰赴朔州请调陕西蓟辽客兵八支及宣大三关主兵兼募土著选骁锐者十万统以良将列四营分布塞上每营当一面寇入境游兵挑之诱其追诸营夹攻脱不可御急趋关南依墙守邀击其困归帝从之鹏乃浚壕筑垣修边墙九百三十余里增新墩二百九十二护墩堡一十四建营舍一千五百间得地万四千九百余顷募军千五百人人给五十亩省仓储无算疏请东自平刑西至偏关画地分守增游兵三支分驻雁门宁武偏关寇攻墙戍兵拒游兵出关夹攻此守中有战东大同西老营堡因地设伏伺寇所向又于宣大三关间各设劲兵而别选战士六千分两营遇警令总督武臣张凤随机策应此战中有守帝从其议且命自今遇敌逗遛者都指挥以下即斩总兵官以下先取死罪状奏请先是鹏遣千户火力赤率兵三百哨至丰州滩不见寇复选精锐百远至丰州西北遇牧马者百余人击斩二十三级夺其马还未入塞寇大至官军饥惫尽弃所获奔鹏具实陈状帝以将士敢深入仍行迁赏旧例兵皆团操镇城闻警出战自边患炽每夏秋间分驻边堡谓之暗伏鹏请入秋悉令赴塞画地分守谓之摆边九月终还镇遂着为令二十三年正月帝以去岁无寇为将帅力降敕奖鹏赐以袭衣至三月俺荅寇宣府龙门所总兵官郄永等却之斩五十一级论功进兵部尚书帝倚鹏殄寇锡命屡加所请多从而责效甚急鹏亦竭智力然不能呼吸应变御史曹邦辅尝劾鹏鹏乞罢勿允是年九月蓟州巡抚朱方请撤诸路防秋兵兵部尚书毛伯温因并撤宣大三关客兵俺荅遂于十月初寇膳房堡为郄永所拒乃于万全右卫毁墙入由顺圣川至蔚州犯浮屠峪直抵完县京师戒严帝大怒屡下诏责鹏鹏在朔州闻警夜半至马邑调兵食复趋浑源遣诸将遏敌御史杨本深劾鹏逗遛致贼震畿辅兵科戴梦桂继之遂遣官械鹏而以兵部左侍郎张汉代鹏至下诏狱坐永戍行至河西务为民家所窘告钞关主事而杖之厂卫以闻复逮至京卒于狱人皆惜之隆庆初复官　　张汉
按明外史翟鹏传汉锺祥人代鹏时寇已出境乃命翁万达总督宣大而以汉专督畿辅河南山东诸军汉条上选将练兵信赏必罚四事请令大将得专杀偏裨而总督亦得斩大将人知退怯必死自争赴敌帝不欲假臣下权恶之兵部言汉老边事言皆可从帝令再议部臣乃言汉议皆当而专杀大将与会典未合帝姑报可会考察拾遗言官劾汉刚愎遂械系诏狱谪戍镇西卫后数年边警御史陈九德荐汉帝怒斥九德为民汉居戍所二十年卒隆庆初赠兵部尚书　　孙继鲁
&lt;/div&gt;
    &lt;div class="pagination"&gt;
&lt;a href="官常典节使部_page7.html"&gt;上一页&lt;/a&gt;&lt;a href="官常典节使部.html"&gt;1&lt;/a&gt;&lt;a href="官常典节使部_page2.html"&gt;2&lt;/a&gt;&lt;a href="官常典节使部_page3.html"&gt;3&lt;/a&gt;&lt;a href="官常典节使部_page4.html"&gt;4&lt;/a&gt;&lt;a href="官常典节使部_page5.html"&gt;5&lt;/a&gt;&lt;a href="官常典节使部_page6.html"&gt;6&lt;/a&gt;&lt;a href="官常典节使部_page7.html"&gt;7&lt;/a&gt;&lt;span class="current-page"&gt;8&lt;/span&gt;&lt;a href="官常典节使部_page9.html"&gt;9&lt;/a&gt;&lt;a href="官常典节使部_page9.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
