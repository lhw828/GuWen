<!DOCTYPE html>
<html>
 <head>
  <meta charset="utf-8"/>
  <title>
   宫闱典皇太后部 - 第 3 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宫闱典皇太后部 - 第 3 页/共 8 页
  </h1>
  <div class="content">
   至元三十一年成宗即位尊太母元妃弘吉烈氏为皇太后置隆福宫设官属上太后玉册玉宝按元史成宗本纪至元三十年乙巳受皇太子印抚军于北边三十一年春正月世祖崩亲王诸大臣遣使告哀军中夏四月壬午帝至上都左右部诸王毕会先是御史中丞崔彧得玉玺于故臣之家其文曰受命于天既寿永昌上之徽仁裕圣皇后至是手授于帝甲午即皇帝位追尊皇考曰皇帝尊太母元妃曰皇太后五月乙巳改皇太后所居旧太子府为隆福宫詹事院为徽政院司议曰中议府正曰宫正家令曰内宰典医署曰掌医典宝曰掌谒典设曰掌仪典□曰掌□仍增控鹤至三百人秋七月壬子置隆福宫卫候司庚申改侍卫都指挥使司为隆福宫左都威卫使右都威卫使十一月丁未朔帝朝皇太后于隆福宫上玉册玉宝　按裕宗徽仁裕圣皇后传后伯蓝也怯赤一名阔阔真弘吉剌氏生顺宗成宗世祖崩成宗至上都诸王毕会先是御史中丞崔彧得玉玺于木华黎国王曾孙世德家其文曰受命于天既寿永昌上之于后至是后手授成宗即皇帝位尊后为皇太后命设官属置徽政院成宗元贞元年为皇太后立掌谒司建寺五台山按元史成宗本纪元贞元年夏四月庚子立掌谒司掌皇太后宝秩四品以宦者为之闰四月丙午为皇太后建佛寺于五台山五月丙申以伯颜之子买的为佥书枢密院事太后言其父尽心王室欲令代其父官帝以其年尚小故有是命大德元年七月庚寅五台山佛寺成皇太后将亲往祈祝按元史成宗本纪云云
大德二年三月丁亥朔罢大名路故河堤堰岁入隆福宫租钞七百五十锭按元史成宗本纪云云
大德四年皇太后崩祔葬上谥
按元史成宗本纪大德四年二月丙辰皇太后崩明日祔葬先陵秋七月甲戌朔右丞相完泽请上徽仁裕圣皇后谥册宝大德十一年武宗即位尊太母元妃弘吉剌氏为皇太后上玉册玉宝诏太后租赋徭役隶徽政院按元史武宗本纪大德十一年成宗违豫日久政出中宫命仁宗与皇太后出居怀州至是仁宗闻讣以二月辛亥与太后俱至京师安西王阿难答与诸王明里铁木儿已于正月庚午先至左丞相阿忽台平章八都马辛前中书平章伯颜中政院使怯烈道兴等潜谋推成宗皇后伯要真氏称制阿难答辅之仁宗以右丞相哈剌孙之谋言于太后曰太祖世祖创业艰难今大行晏驾德寿已薨诸王皆疏属而怀宁王在朔方此辈潜有异图变在朝夕俟怀宁王至恐乱生不测不若先事而发遂定计诛阿忽台怯烈等而遣使迎帝五月至上都乙丑仁宗侍太后来会左右部诸王毕至会议乃废皇后伯要真氏出居东安州赐死执安西王阿难答诸王明里铁木儿至上都亦皆赐死甲申皇帝即位于上都受诸王文武百官朝于大安阁大赦天下是日追尊皇考曰皇帝尊太母元妃曰皇太后六月乙巳以金二千七百五十两银十二万九千二百两钞万锭币帛二万二千二百八十匹奉兴圣宫十一月丙寅帝朝隆福宫上皇太后玉册玉宝乙酉诏皇太后军民人匠等户租赋徭役有司勿与并隶徽政院　按顺宗昭献元圣皇后传后名答已弘吉剌氏按陈孙浑都帖木儿之女裕宗居燕邸及潮河顺宗俱在侍稍长世祖赐女侍郭氏后乃纳后为妃生武宗及仁宗大德九年成宗不豫卜鲁罕皇后秉政遣仁宗母子出居怀州十年十二月后至怀州十一年正月成宗崩时武宗总兵北边左丞相答剌罕哈剌哈孙阴遣使报仁宗与后奔还京师后与仁宗入内哭复出居旧邸朝夕入奠即遣使迎武宗还以五月即位先是太后以两太子星命付阴阳家推算问所宜立对曰重光大荒落有灾旃蒙作噩长久重光为武宗生年旃蒙为仁宗生年太后颇惑其言遣近臣朵耳谕旨武宗曰汝兄弟二人皆我所出岂有亲疏阴阳家所言运祚修短不容不思也武宗闻之默然进康里脱脱而言曰我捍北边十年又嗣次居长太后以星命为言茫昧难信使我设施合于天心民望虽一日之短亦足垂名万世何可以阴阳家言而乖祖宗之托哉脱脱以闻太后愕然曰修短之说虽出术家吾为太子远虑所以深爱太子也太子既如是言今当速来耳详见康里脱脱传中五月武宗既立即日尊太后为皇太后立仁宗为皇太子三宫协和十一月帝朝太后于隆福宫上皇太后玉册玉宝武宗至大元年为皇太后建兴圣宫造寺于五台山按元史武宗本纪至大元年三月丁卯建兴圣宫给钞五万锭丝二万斤十月癸未皇太后造寺五台山摘军六千五百人供其役至大二年太后至五台山立兴圣宫财赋总管府以太后疾释囚按元史武宗本纪至大二年三月乙丑敕高丽王从太后之五台山夏四月辛酉立兴圣宫江淮财赋总管府五月丁亥以通政院使憨剌合儿知枢密院事董建兴圣宫令大都留守养安等督其工冬十月乙丑以皇太后有疾诏天下释大辟百人　按顺宗昭献元圣皇后传二年正月太后幸五台山作佛事诏高丽王璋从之四月立兴圣宫江淮财赋总管府以司太后钱粮至大三年上皇太后尊号告庙肆赦
按元史武宗本纪至大三年二月甲子以上皇太后尊号告祀南郊乙亥以上皇太后尊号告祀太庙冬十月戊申帝率皇太子诸王群臣朝兴圣宫上皇太后尊号曰仪天兴圣慈仁昭懿寿元皇太后辛酉以皇太后受尊号赦天下壬申云南省丞相铁木迭儿擅离职赴都有旨诘问以皇太后旨贷免令复职按顺宗昭献元圣皇后传三年四月以兴圣宫鹰坊等户四千分处辽阳建万户府统之至大四年仁宗以太后命即位车驾还都太后戒勿扰民为太后置群牧监按元史仁宗本纪至大四年三月庚寅即皇帝位于大明殿受诸王百官朝贺诏曰惟昔先帝事皇太后抚朕眇躬孝友天至由朕得托顺考遗体重以母弟之嫡加有削平内难之功于其践祚曾未逾月授以皇太子宝领中书令枢密使百揆机务听所总裁于今五年先帝奄弃天下勋戚元老咸谓大宝之承既有成命非与前圣宾天而始征集宗亲议所宜立者比当稽周汉晋唐故事正位宸极朕以国恤方新诚有未忍是用经时今则上奉皇太后勉进之命下徇诸王劝戴之勤三月十八日于大都大明殿即皇帝位闰七月甲辰车驾将还大都太后以秋稼方盛勿令鹰坊□人卫士先往庶免害稼扰民敕禁止之九月丁巳奉太后旨以永平路岁入除经费外悉赐鲁国大长公主冬十月壬辰置群牧监秩正三品掌兴圣宫位下畜牧仁宗延佑二年三月庚午帝率诸王百官奉玉册玉宝加上皇太后尊号按元史仁宗本纪云云
文宗至顺三年宁宗即位奉玉册玉宝尊皇后不答失里弘吉剌氏为皇太后御殿受朝贺宁宗崩定策立顺帝按元史宁宗本纪至顺三年八月己酉文宗崩于上都皇后导扬末命申固让初志传位于明宗之子时妥欢帖睦尔出居静江帝以文宗眷爱之笃留京师太师太平王右丞相燕铁木儿请立帝以继大统于是遣使征诸王会京师中书百司政务咸启中宫取进止甲寅中书省臣奉中宫旨预备大朝会赏赐金银币帛等物九月辛巳修皇太后仪仗十月庚子帝即位于大明殿大赦天下乙巳造皇太后玉册玉宝丁未皇太后命作两宫幄殿车乘供帐十一月甲戌遣宿卫官阿察赤以上皇太后玉册告祭南郊中书平章政事伯撒里告祭太庙戊寅奉玉册玉宝尊皇后曰皇太后皇太后御兴圣殿受朝贺　按顺帝本纪至顺三年十一月宁宗崩燕铁木儿复请立燕帖古思文宗后曰吾子尚幼妥欢帖睦尔在广西今年十三矣且明宗之长子理当立之乃命中书左丞阔里吉思迎帝于静江至良乡具卤簿以迓之燕铁木儿既见帝并马徐行具陈迎立之意帝幼且畏之一无所答于是燕铁木儿疑之故帝至京久不得立适太史亦言帝不可立立则天下乱以故议未决迁延者数月国事皆决于燕铁木儿奏文宗后而行之俄而燕铁木儿死后乃与大臣定议立帝且曰万岁之后其传位于燕帖古思若武宗仁宗故事诸王亲戚奉上玺绶劝进　按文宗卜答失里皇后传后弘吉剌氏父驸马鲁王雕阿不剌母鲁国公主桑哥吉剌天历元年文宗即位立为皇后至顺三年八月文宗崩于上都后导扬末命申帝初志遂立明宗次子懿璘质班是为宁宗十一月奉玉册玉宝尊皇后为皇太后十二月御兴圣殿受朝贺宁宗崩大臣请立太子燕帖古思后曰天位至重吾子尚幼明宗长子妥欢帖睦尔在广西今十三岁矣理当立之于是奉旨迎至京师以明年六月即位是为顺帝至顺四年顺帝即位依皇太后行年数释放罪囚置徽政院设官属按元史顺帝本纪至顺四年六月帝即位于上都十月丁丑依皇太后行年之数释放罪囚二十七人十二月乙亥为皇太后置徽政院设官属三百六十有六员顺帝元统二年上皇太后尊号颁诏中外
按元史顺帝本纪元统二年冬十月己卯奉玉册玉宝上皇太后尊号曰赞天开圣仁寿徽懿昭宣皇太后诏曰朕登大宝君临万方永惟大母拥佑之勤神器奠安海宇宁谧实慈训之致然也爰协众议再举徽称而皇太后以文宗皇帝未祔于庙至诚谦抑弗赐俞允今告祔礼成亦既阅岁始徇所请乃以吉日奉上尊号思与普天同兹大庆其赦天下免今年民租之半内外官四品以下减一资至元元年立徽政院属官以上皇太后册宝遣官告祭并谢太庙按元史顺帝本纪至元元年春正月乙未立徽政院属官侍正府己卯以上皇太后册宝遣官告祭天地辛卯以上皇太后册宝遣官告祭太庙五月壬午朔皇太后以膺受宝册恭谢太庙
　皇太后部汇考六
　　明
洪武二十六年定皇太后圣旦正旦冬至命妇朝贺同皇后仪按明会典洪武二十六年定凡正旦及冬至前期一日女官陈设御座于宫中设香案于丹墀之南其日内官陈设仪仗于丹陛之东西及丹墀东西女官擎执者立于御座之左右陈女乐于丹陛东西北向设笺案于殿东门外设班首拜位于中道之东西设命妇拜位于丹墀北向设司赞位于丹墀东西设司宾位于命妇班之北东西相向设内赞二人位于殿内东西命妇至宫门外司宾引命妇入就拜位女官具服侍班如常仪尚宫尚仪等官诣内奉迎尚仪奏请升座皇后具服出导从如常仪乐作升座乐止司赞唱班齐乐作赞四拜乐止内赞唱进笺引笺案女官前导举笺案女官二人举案由殿东门入乐作至殿中乐止赞众命妇跪内赞唱宣笺目宣笺目女官宣讫兴唱宣笺展笺女官诣案前取笺宣笺女官宣讫兴举案者举案于殿东赞命妇皆兴司宾引班首由东阶升乐作自东门入至殿中乐止内赞唱跪班首跪司赞唱跪众命妇皆跪班首称某夫人妾某氏等兹遇正旦则云履端之节
冬至则云履长之节
敬诣皇后殿下称贺（
今班首致
词称贺俱司言女官代）
内赞司赞同唱兴班首及殿外命妇皆
兴司宾引班首由西门出降自西阶乐作至拜位乐止赞拜乐作四拜乐止司言前跪将旨由东门靠东出至于丹陛东西向立称有旨司赞唱跪众命妇皆跪司言宣旨正旦则云履端之庆
冬至则云履长之庆
与夫人等同之赞
兴众命妇皆兴司赞唱拜乐作四拜乐止尚仪跪奏礼毕皇后兴乐作还宫乐止引礼引命妇以次出又定中宫千秋节命妇朝贺礼仪与正旦冬至同但致词云兹遇千秋令节敬诣皇后殿下称贺不传旨朝贺女乐乐器戏竹二箫十四笙十四笛十四头管十四筝十琵琶八二十弦八方响六鼓五拍板八杖鼓十二太祖洪武三十一年建文帝以皇太孙即位尊继母吕氏为皇太后按明通纪洪武三十一年闰五月十六日辛卯皇太孙允炆即位尊继母皇太子妃吕氏为皇太后按明外史吕妃传继妃吕氏寿州人父本累官太常卿建文初尊为皇太后燕兵至金川门迓太后至军中述不得已起兵之故太后还未至宫中己火已随其子允熞居懿文陵永乐元年复称皇嫂懿文太子妃后生虞怀王雄英建文皇帝吴王允熥衡王允熞徐王允仁宗洪熙元年宣宗即位尊皇后张氏为皇太后因定上皇太后尊号之仪按大政纪洪熙元年六月庚戌皇太子即皇帝位七月己巳尊皇后张氏为皇太后按明外史仁宗诚孝皇后传后张氏永城人父兵马司副指挥麒具外戚传洪武十六年册为燕世子妃永乐二年册为皇太子妃仁宗立册为后宣帝即位上尊号曰皇太后军国大议多禀听裁决是时海内泰宁帝入奉起居出奉游宴四方贡献虽微物必先上皇太后两宫慈孝闻天下按明会典洪熙元年定告祭前期太常寺官具奏致斋三日遣官祭告天地宗庙社稷上亲告太宗皇帝几筵大行皇帝几筵上册宝前期礼部移文各衙门是日鸣钟鼓百官具朝服随班行礼前一日内侍官于奉天门设册宝彩舆册东宝西设香亭一于册宝彩舆之南正中教坊司设中和韶乐及大乐设而不作是日早锦衣卫陈设如常仪内官设皇太后宝座于宫中陈设仪仗于丹陛上及丹墀内设册宝案一于皇太后宝座前又设香案一于册宝案前设皇帝拜位于丹陛上正中设亲王拜位于丹墀内设内赞二人引礼二人设女乐于丹陛上设而不作至期皇帝临奉天门内捧册宝官捧册宝俟皇帝具冕服出捧置于彩舆内侍官举舆导驾官导引皇帝随彩舆后降阶升辂百官于金水桥南北向序立俟册宝舆至皆跪既过兴随至思善门外桥南北向序立皇帝至思善门内降辂女官请皇太后升座册宝舆由中门进至宫中丹陛上置于皇帝拜位前册东宝西内引礼官导引皇帝由左门入至丹陛上右边北向立内赞唱执事官各司其事引礼官导引皇帝至拜位亲王各具冕服就拜位奏四拜传唱鸿胪寺赞百官皆四拜毕捧册宝官于彩舆内取册宝捧由殿中门入至皇太后前左边立皇帝由殿左门入至拜位奏跪传唱亲王百官皆跪奏搢圭进册捧册官以册跪进于皇帝右皇帝受册献讫以授执事官执事官跪受置于案上之左奏进宝捧宝官以宝跪进于皇帝右皇帝受宝献讫以授执事官执事官跪受置于案上之右奏出圭奏宣册执事官跪宣读讫奏宣宝执事官跪宣读讫奏俯伏兴平身传唱同奏复位导引皇帝由左门出至拜位奏四拜亲王同传唱百官同四拜毕奏礼毕驾兴谒谢　是日皇太后受册宝毕候皇后皇妃俱受册宝毕内官先具谒告仪物翰林院具谒谢文皇太后皇帝皇后皇妃各具服讫皇帝奉皇太后及率皇后皇妃祗谒奉先殿及诣太宗文皇帝几筵大行皇帝几筵前行谒谢礼如常仪庆贺　是日皇太后行谒谢礼毕仍于宫中服燕居冠服升座仪仗女乐如前陈设女官具服侍班如常仪内引礼官引皇帝皇后皇妃亲王公主及六尚等女官行庆贺礼如常仪次日外命妇四品以上入进表笺女官先于皇太后宫中左门外设表笺案仪仗女乐陈设及侍班如前仪命妇是日早于长安左右门入俱由西华门进至宫门外候引礼内官引入丹墀内东西相向立皇太后服燕居冠服升座引礼官引命妇入班赞四拜赞跪赞进表引表案女官二人前导女官举表案由左门入至皇太后前置讫赞兴赞四拜赞礼毕驾兴宣宗宣德三年朝皇太后置酒上寿奉游西苑按大政纪宣德三年八月丁未车驾巡边九月癸酉车驾还自京师谒告太庙朝皇太后置酒上寿按名山藏三年上奉太后游西苑皇后皇妃侍行上掖舆登万岁山奉觞上寿献诗颂德太后悦酌赐上谕以保安天下意上稽首拜受宣德五年上奉皇太后谒长献二陵
按大政纪宣德五年二月乙未上奉皇太后率皇后谒长陵献陵三月壬寅上以皇太后命召少师等官蹇义杨士奇杨荣等见于行殿赐温谕并白金纻丝表里皇太后谕曰皇帝数言卿等忠勤今天下清宁民生无事是固祖宗福佑亦惟卿等赞勷之功按名山藏五年春奉谒长献二陵如汉明帝故事亲櫜鞬骑导至河桥下扶辇畿民夹道拜瞻感悦陵旁老稚亦山呼迎拜太后顾上百姓戴君以能安之皇帝宜念上奉太后过农家召问其老妇生业安否皆踊跃应对质朴如家人太后赐之钞帛饭饮有进蔬食酒浆者太后取以尝上扈从臣张辅蹇义杨士奇杨荣金幼孜杨溥请见行殿太后慰劳之辅等叩头归颂圣德大训太后曰尔等先朝旧人勉辅嗣君赐酒馔金币既还京他日上谓士奇曰皇太后谒陵还道汝辈姓名行事甚习言辅武臣也达大义重厚小心第多思而少断汝能正言无避忤先帝或数不乐然终从汝以不败事又有一二事时悔不从皇太后又教朕谨听正言朕服膺之太后待外戚严其弟升至醇谨矣然不许预议国事杨士奇言升所议皆公皇太后无虑卒不许宣德八年元夕上奉太后观灯
按大政纪宣德八年正月己巳上元之夕上奉侍圣母皇太后观灯中宫皇太子咸侍奉觞上寿宣德十年英宗即位尊母孙氏为皇太后
按大政纪正月壬午皇太子即皇帝位二月壬子上两宫尊号尊圣母孙氏为皇太后诏赦天下按明外史宣宗孝恭皇后传后孙氏邹平人幼有美色得入宫方十余岁孝诚皇后育之已而成祖为太孙选济宁胡氏为妃而以后为嫔宣宗即位册胡氏为皇后而以后为贵妃未几胡氏遘疾贵妃阴行计宫中子宫人子于是妃眷宠日重后遂上表逊位请早定国本宣德三年三月册为皇后子为皇太子是为英宗十年二月英宗立尊后为皇太后英宗正统七年定诚孝皇太后丧礼之制
按明会典正统七年诚孝皇太后丧礼遗诏丧服制以日易月二十七日而除哭临三日即止君臣皆同皇帝成服三日后即听政天地宗庙社稷及百神之祀皆勿停宗室诸王但遣官进香不必送丧在外大小文武衙门并免进香臣民之家勿禁音乐嫁娶部议一自闻丧日为始不鸣钟鼓一诸王世子郡王及王妃郡主以下闻讣皆哭尽哀行五拜三叩头礼毕易素服第四日始衰服二十七日而除一在京文武官闻丧素服乌纱帽黑角带自明日始至第三日每旦诣思善门外哭退于本衙门宿歇不饮酒食肉第四日具斩衰服至思善门外朝夕哭临三日各十五举声止凡入朝及在外衙门视事用布裹纱帽素服腰绖麻鞋退即服衰服通前二十七日而除一文武官一品至四品命妇麻布大袖圆领长衫盖头清晨由西华门入至思善门外哭临三日悉去金银首饰仍素服二十七日而除一在京以闻丧日为始禁屠宰十三日
一军民素服妇人素服不妆饰俱以闻丧日为始二十七日而除一外国边裔使臣行哭临礼工部造与孝服随朝官哭临及行祭礼一在京文武官非朝参官及听选办事官监生吏典耆老僧道闻丧即易素服自次日至第三日每旦赴顺天府朝阙设香案哭临至第四日官各具斩衰服监生人等素服朝夕哭临三日各十五举声止仍各素服通前二十七日而除一遗诏到日在外文武官员人等素服乌纱帽黑角带行四拜礼跪听宣读讫举哀再行四拜礼毕各置斩衰服于衙门内望阙设香案朝夕哭临三日各十五举声止自是素服通计二十七日而除一在外官员命妇闻丧素服举哀三日各十五举声素服通前二十七日而除军民男女各素服十三日一南京文职二品武职三品以上衙门在中都留守司布政司按察司及总兵官差人进香其余衙门皆免正统十四年车驾北狩皇太后孙氏定策立太子寻以郕王践祚尊皇太后孙氏为上圣皇太后生母吴氏为皇太后按明通纪正统十四年秋八月十七日上北狩报至京师大震是日皇太后遣使赍黄金珠玉兖龙缎匹等物驼以八马诣也先营请还车驾十八日皇太后召太官人集阙下命郕王权总万机于午门南面见百官启事奏令施行二十日皇太后诰立皇长子见深为皇太子时年二岁乃命郕王为辅代总国政抚安天下二十九日皇太后遣太监金英传旨皇太子幼冲未能践祚遽理万机郕王年长宜早正大位以安国家议者亦以时方多故人心危疑思得长君以弭祸乱于是文武群臣交章劝进择日行礼九月癸未郕王即皇帝位十二月尊皇太后孙氏为上圣皇太后尊生母吴氏为皇太后册妃汪氏为皇后册上皇贵嫔周氏为贵妃贵妃即皇太子所生母也按明外史吴贤妃传妃吴氏景皇帝母也丹徒人父彦名见外戚传宣德中册为贤妃景帝即位尊为皇太后天顺元年皇太后孙氏废景帝复为郕王
按大政纪二月乙未朔皇太后诰谕废景泰帝仍为郕王归西宫戊戌命郕王所立皇太后吴氏复为宣庙贤妃按明昭代典则天顺元年皇太后敕废景泰皇帝复为郕王皇太后吴氏为贤妃敕曰皇太后谕宗室亲王内外文武群臣仰惟太祖高皇帝太宗文皇帝开创国业统御万邦仁宗昭皇帝继述鸿猷大敷治理承传至我宣宗章皇帝克宽克仁万邦允怀不幸早弃臣民遗命于吾立嫡长子祁镇为皇帝已立十有五年敬天勤民无怠无荒比因北寇犯边生民荼毒惟恐祸延宗社不得已亲率六师以御之不意兵将失律乘舆被遮时文武群臣以社稷为重表请于吾立皇帝长子见深为皇太子仍令庶次子郕王祁钰辅之岂期本性枭雄遄据天位已而北寇悔罪奉帝回京而祁钰既贪天位全无复辟之心乃用邪谋反为幽闭之计废黜皇储私立己子上天震威屡垂明象祁钰恬不知省造罪益甚既绝其子又殃其身疾病弥深朝政遂废中外危疑人思正统乃于今年正月十七日以文武群臣六军万姓同诚表请已命皇帝祁镇复正大位以慰群情以安天下虽母子之至情于大义之难宥其废景泰僭子祁钰仍为郕王如汉昌邑王故事已令群臣送归西内与之安养于戏天位既复人心乃安布告天下咸使闻知天顺二年加上皇太后孙氏徽号因定上皇太后徽号之仪复加赠后母董氏以荣所自按大政纪上一日谓李贤曰朕居南宫七年危疑之际实赖太后忧勤保护罔极之恩欲报无由仿前代尊上徽号何如贤顿首曰陛下举此莫大之孝也于是命拟徽号贤定四字曰圣烈慈寿诏示天下人心大悦庆贺礼成太后深慰喜之复加赠其亲以荣所自按明昭代典则天顺二年正月尊皇太后孙氏为圣烈慈寿皇太后诏曰朕惟为治莫先于孝而孝莫大于尊亲自古帝王德加于百姓教刑于四海者率由此道也朕以渺躬缵承丕绪仰惟圣母皇太后生成厚恩曷能云报余嗣位之初属在幼冲罔知攸济惟我圣母劳心训育俾克继述用底乂宁迨居南宫危疑之间亦惟我圣母忧勤保护赖以无虞及内难将萌遂伸大义俾予复位奠安宗社康济生民功德兼隆过超载籍用是博采公议表着徽称乃于正月二十日率文武群臣谨奉册宝奉尊号曰圣烈慈寿皇太后特侈非常之庆庸昭锡类之心于戏推之而准永惟正始于家邦动之斯和尚冀风行于天下礼成太后深慰喜之复加赠其亲以荣所自太夫人董氏寿九十兄弟五人长荫会昌侯次皆高品子孙数十人皆爵禄之左右又有为其次兄求升者一日上谓李贤曰外戚孙氏一门亦足矣复希恩泽以为慰太后之心不知太后正不以此为慰比者授其子弟官时请于太后数次方允且不乐者累日曰有何功于国家滥受禄秩如此物盛必衰一日有干国宪吾则不能救今若又闻此求必见怒矣贤曰此足以见太后盛德按明外史孙皇后传郕王即位尊为上圣皇太后英宗在迤北数寄御寒衣裘及幽南宫数入省视石亨等谋夺门密白太后许之英宗复辟上徽号曰圣烈慈寿皇太后明兴宫闱徽号亦自此始按明会典天顺二年定告祭礼先期四日太常寺官宿于本寺次日早具奏致斋三日遣官祭告天地宗庙社稷其祭仪用果酒脯醢香帛迎神四拜行一献礼读祝送神四拜礼毕上册宝前期礼部移文各衙门是日鸣钟鼓百官具朝服随班行礼前一日内侍官设册宝案于奉天殿册东宝西设册宝彩舆于丹墀内设香亭一于册宝舆前教坊司设中和韶乐及大乐是日早锦衣卫设卤簿大驾如常仪前一日女官设皇后宝座于宫中设册宝二案于宝座前册东宝西设香案于册宝案前设皇帝拜位于丹陛之上正中皇太子亲王拜位列于后又设皇帝进册宝位于宫门内正中设内赞二人引礼二人内官设仪于丹陛丹墀东西女官擎执者立于宝座之左右钟鼓司设乐于丹陛东西北向是日早上御华盖殿具冕服鸿胪寺官奏请行礼导驾官导引上出至奉天殿捧册宝官捧册宝置于案内侍官举案由殿中门出导驾官导引上随行至丹陛下捧册宝官取册宝置于彩舆内侍官举舆上升辂随舆后百官于金水桥南北向序立候册宝彩舆至皆跪过毕兴随至文华门外候上至清宁门内降辂趋至宫门外北向立女官奏请皇太后升座皇太后具服出导从如常仪乐作升座册宝彩舆由中门进至宫中丹陛上置于皇帝拜位前册东宝西内引礼官导引上由左门入至丹陛左北向立乐止内赞唱执事官各司其事引礼官导引上至拜位皇太子亲王各具冕服就位奏拜乐作四拜乐止传唱鸿胪寺赞百官皆四拜毕捧册宝官于彩舆内取册宝捧由中门入至皇太后前左立上由左门入至拜位奏跪传唱皇太子及亲王百官皆跪奏搢圭进册捧册官以册跪进于上左受册奏宣册上以册授执事官执事官跪受于上右宣读讫捧置于案奏进宝捧宝官以宝跪进于上左上受宝以授执事官执事官跪受于上右捧置于案奏出圭俯伏兴传唱同奏复位引礼官导引上由左门出至拜位奏拜乐作四拜乐止传唱百官同四拜毕致词官于丹陛上跪奏于上左曰嗣皇帝臣伏惟皇太后陛下功德兼隆显崇徽号永膺福寿率土同欢毕赞拜乐作四拜乐止传唱百官同四拜奏礼毕驾兴谒告　是日皇太后受册宝毕内官先具谒告仪物皇太后具冠服诣奉先殿行谒告礼如常仪受贺　是日皇太后行谒告礼毕仍御宫中服燕居服升座仪仗及乐如前陈设内引礼官引皇后皇妃公主行庆贺礼如常仪礼毕文武百官诣清宁宫前门外上表庆贺行四拜礼司礼监官捧表进仍行四拜礼毕次日命妇进表庆贺前期一日女官设皇太后御座于宫中设香案于丹墀之南其日清晨内官设仪仗于丹陛之东西及丹墀东西女官擎执者立于御座之左右陈女乐于丹陛东西北向设表案于殿东门外设命妇拜位于丹墀北向设司赞位于丹墀东西设司宾位于命妇拜位之北东西相向设内赞二人位于殿内东西命妇至宫门外司宾引命妇入就拜位女官具服侍班如常仪尚宫尚仪等官诣内奉迎尚仪奏请升座皇太后具服出导从如常仪乐作升座乐止司赞唱班齐乐作赞四拜乐止外赞唱进表引表案女官前导举表案女官二人举案由殿东门入乐作至殿中乐止赞众命妇跪内赞唱宣表展表女官诣案前取表跪展宣表女官诣案前跪宣讫兴女官举表案置于殿东外赞命妇皆兴乐作赞四拜乐止司宾引班首命妇由东阶升乐作自东门入至殿中乐止内赞唱跪班首跪外赞众命妇皆跪内赞官跪于班首之左代致词云某夫人妾某氏等恭惟皇太后陛下德同坤厚允协徽称寿福无疆舆情欢戴毕内赞司赞同唱俯伏兴班首及众命妇皆兴司宾引班首由西门出降自西阶乐作至拜位乐止赞拜乐作四拜乐止尚仪跪奏礼毕皇太后兴乐作还宫乐止引礼官引命妇以次出又次日上御奉天殿文武百官上表行庆贺礼毕颁诏天下如常仪天顺六年皇太后孙氏崩
按大政纪天顺六年九月四日皇太后孙氏崩尊谥曰孝恭章皇后按明外史宣宗孝恭皇后传天顺六年九月后崩上尊谥曰孝恭懿宪慈仁庄烈齐天配圣章皇后合葬景陵天顺八年宪宗即位尊皇后钱氏为慈懿皇太后生母贵妃周氏为皇太后增定庆贺之仪按大政纪上即位之明日命议两宫徽号夏时倡言钱皇后久病今只尊所生母周贵妃为太后李贤曰天子新即位四海颙望宜遵遗诏庶几顺天理服人心景泰初事例不可法彭时曰此言是也朝廷所以服天下只要正纲常今若只尊所生恐损圣德夏时曰待请命少顷出传仁寿宫旨曰子为皇帝母当为太后岂有无子而称太后者宣德自有例彭时曰今日事与宣德年间不同胡后曾上表让位退居别宫故正统初不加尊号今日名分固在岂得不加正宫尊号若阿谀顺从是万世罪人也所以不敢不极言者为欲全皇上圣德非有他意若推大孝之心则两宫同尊为宜众皆然之夏时再入请命良久出曰得上再三劝谕已蒙俞允矣将草诏李贤彭时议曰同尊固好然正宫须例加二字不然无分别乃于钱皇后加慈懿之称而贵妃止称皇太后翌日颁诏天下是日同议者惧忤内旨有后患皆隐默不言惟李贤开端彭时极力继其后赖上孝事两宫如一故能委曲劝谕仁寿宫以成大礼按名山藏坤则记钱皇后英宗后也海州人正统七年册立英宗临崩念周贵妃有子后无子恐千秋万岁后不得同穴特命大学士李贤曰钱皇后千秋万岁后当与我合葬贤退而书之阁中宪宗即位欲上两宫徽号周贵妃不欲后□称曰岂有无子为皇帝称太后者上不敢违慈旨使太监夏时下外廷议时倡言曰钱后无子损目损肢久病宜特尊上生母为太后李贤曰遵遗命大学士彭时曰是夏时出旨示诸臣曰宣德朝有故事尊号不及胡皇后贤时□语曰胡皇后当时让位居别宫今太后名位在也何可比宣德夏时曰便表让何不可者时曰胡皇后让位宣庙在也先帝已大行臣子谁敢为太后让者诸臣不发一辞夏时厉声曰公等二耶二者罪矣彭时拱天而语曰两宫同尊陛下之孝也臣子所不敢不极言为此尔钱太后已无子又谁利耶有太祖太宗在天之灵又谁二耶诸臣皆曰善夏时以闻上言圣母再三方得请拟书矣彭时又曰太后上当加二字而上生母称太后夏时曰已同尊何别之彭时曰别则便于称皆曰善乃加称慈懿皇太后　周太后昌平人宪宗生母也天顺元年册为皇贵妃宪宗即位号皇太后按明会典天顺八年增定庆贺皇太后礼仪皇后谒告谢恩及受贺毕亲王于上位前行庆贺礼如常仪次诣两宫皇太后前次诣皇后前俱行八拜礼又三日女官预陈设慈懿皇太后御座于宫中设香案于丹墀之南其日清晨内官陈设仪仗于丹陛之东西及丹墀东西女官擎执者立于御座之左右陈内乐于丹陛东西北向设表案于殿东门外设班首拜位及各命妇拜位于丹墀北向设司赞位于丹墀东西设司宾位于命妇之北东西相向设内赞二人于殿内东西命妇至宫门外司宾引命妇入就拜位女官具服侍班如常仪尚宫尚衣等官诣内奉迎尚仪奏请升座慈懿皇太后具礼服出导从如常仪乐作升座乐止司赞唱班齐乐作赞四拜乐止外赞唱进表引表案女官前导举表案女官二人由殿东门入乐作至殿中乐止赞众命妇跪内赞唱宣表女官宣讫兴唱宣表展表女官诣案前取表宣讫兴举案者举案置于殿东赞命妇皆兴司赞唱拜乐作四拜乐止尚仪跪奏礼毕慈懿皇太后兴乐作还宫乐止庆贺皇太后礼同宪宗成化元年皇太后周氏寿诞建斋设醮给事中张宁劾礼部尚书姚夔敛会财物收办炷香疏入不报按大政纪成化元年二月皇太后寿诞令僧道建设斋醮给事中张宁劾礼部尚书姚夔敛会大臣收买炷香诣寺观行礼祈福祇坏风俗伤名教不报疏云迩者恭遇皇太后诞日令僧道建设斋醮此见皇上将欲表扬孝道慰悦圣慈无所不用其极之心也诸大臣及百执事但当和衷助德仰赞至情上绥懿祉则敬承道德允合旧章而礼部尚书姚夔等乃于各衙门敛会财物收办炷香约至期赴坛行礼为儒者自失其守业彼者乌知其非臣虽至愚为此称惜切惟人臣之于君愿其福也则当劝修德善愿其寿也则当劝去逸欲愿天心之向顺也则当相之保和小民康济四海故曰求福不回天寿平格又曰欲王以小民受天永命未闻以祷祀得福丹药致寿假符瑞以永天命者今乃不能尽所当为徒以瓣香尺楮列名其上宣扬于佛老之神明率而拜曰为朝廷祈福祝寿天地鬼神山川河岳昭布森列可厚诬以是哉成化四年慈懿皇太后钱氏崩诏群臣议祔葬祔庙之典按大政纪成化四年六月甲寅慈懿皇太后钱氏崩丙辰诏礼部会文武群臣议大行慈懿皇太后陵寝司礼监传旨众相视莫敢发大学士彭时曰此一定礼无可议者梓宫当合葬裕陵神主当祔庙礼部尚书姚夔赞之曰此正礼也太监夏时曰不可慈懿无子且有疾不宜入山陵只宜别葬彭时曰太后母仪天下近三十年为臣子者岂忍议别葬此事关系非小一或乖礼何以示天下后世诸内臣不以为然彭时谓同列曰此事当力争不可使上有失德已而上御文华殿召内阁与诸内臣至前面议上曰慈懿太后葬礼如何彭时对曰只合依正礼行庶全圣孝上曰朕岂不知依正礼行是好但与周太后有□故令尔等会议务要处得合宜商辂曰外议汹汹若不合葬则人心不服且于圣德有损刘定之曰孝子从义不从令虽圣母有言亦不可从也上默然良久曰合葬固是孝若因失圣母心亦岂得为孝乎时曰皇上大孝当以先帝之心为心先帝待慈懿太后始终如一今若安厝于左虚其右以待后来则两全其美矣后来指周太后也上虽未允而颜色甚和无怒容时因曰臣等意未尽欲具本言之乞皇上申劝圣母以终大事上颔之大学士彭时等上言臣等仰惟大行慈懿皇太后作配英宗皇帝正位中宫及皇上嗣居宸极尊为慈懿皇太后先帝全夫妇大伦皇上全母子深恩天下后世无容议矣今寿终之后所宜奉梓宫祔于裕陵奉神主祔于太庙此古今不易之理亦先帝与皇上之初心也今闻欲别卜葬地臣等实切疑惧窃计皇上所以若是者必以今皇太后千秋万年之后当与先帝同尊于陵庙自嫌二后□配臣等考之前代一帝二后□祔陵庙者未易悉数只如汉文帝尊其所生母薄太后然其嫡母吕太后虽得罪于宗社尚且仍与父高帝□葬长陵无所改易宋仁宗追尊其生母李宸妃为太后然于其嫡母章献刘太后虽本无子尚且仍与父真宗同祭太庙无所嫌忌皇上于慈懿皇太后昔日致其养今日尽其礼虽文帝仁宗无以加矣若陵庙之祔稍有不合于礼则致贻后议有掩前美况千秋万年之后今皇太后慈懿皇太后同在陵庙不相妨□且愈足以见二后生存之日雍和无间永久之后□美无□此臣等所深愿也伏望体先帝之心稽前代之制重念纲常之大以臣等所言下礼部会文武群臣议务合天理允协人心则天下幸甚又谓夫有出妻之理子无弃母之道此事关系纲常不可有失贻议万世言甚恳切上命礼部会群臣定议以闻七月礼部尚书姚夔及文武大臣翰林院詹事府国子监科道等官集议慈懿皇太后祔葬祔庙如内阁彭时等议母后不从时等及夔等帅百官伏文华殿号泣不起上祈请未允夔会群臣议以为宜与今皇太后千秋万岁后俱合葬裕陵慈懿皇太后居左皇太后居右一体祔庙上答诏云卿等言固正理但圣母在上事有窒□朕屡请命不蒙俞允又令内臣往返数次恳请坚意不许朕平日孝奉两宫如一若此违逆致有他虞岂得为孝今当于裕陵左右别选吉地安葬崇祭如礼庶几两全卿等其体朕意夔会群臣复奏大意云上所有者祖宗之天下当守祖宗之成法祖宗成法即先皇帝与母后犹不敢违而况陛下乎若今日之礼稍失则非先皇帝之心损母后之德皇上不得为至孝当起敬起孝以谏而号泣随之可也若母后犹持不从则当用尊无二上处亲以大义之道断而行之上犹未从于是内阁请复议诏下群臣再议夔等言益切谓或者曰上为皇太后所出不可薄于此而厚于彼殊不知慈懿与皇太后他日□合裕陵□享太庙略无轻重何谓有薄厚哉或又曰慈懿无子宜与恭让皇后同此尢不然恭让在宣宗时已尝逊处别宫而立孝恭皇后矣慈懿在当时未尝退处他宫未尝别立一皇后岂得谓之同乎况宣宗晚年追复恭让徽号悔恨无及自叹曰此朕幼年事盖可知矣又况皇上继统承绪即同其子而可谓非其所出而别议乎复继以危言及群臣伏文华门以待上悉览其奏恳请于皇太后自巳至申稍见从遂出数奏同辞批云卿等所言皆合朕意合葬之礼蒙允行矣于是文武群臣始退上大行慈懿皇太后尊谥曰孝庄皇后成化二十三年上皇太后周氏徽号孝宗即位尊皇后王氏为皇太后又追尊淑妃纪氏为太后诏议享礼□如奉先殿之仪按明昭代典则成化二十三年四月尊皇太后周氏圣慈仁寿皇太后八月己丑上崩于干清宫九月壬寅皇太子即皇帝位冬十月尊皇后王氏为皇太后十一月尊谥母淑妃纪氏为孝穆慈惠恭恪庄僖崇天承圣皇太后祔葬茂陵诏议享礼礼部侍郎倪岳议曰周礼春官大乐之职歌仲吕舞大濩以享先妣谓姜嫄也是帝喾之妃后稷之母故特立庙以祭之在宋则元德懿德二皇太后俱有别庙之享章献章懿二皇太后遂有奉慈之建每岁五享四时荐新上食□同太庙兹者恭遇孝穆慈惠恭恪庄僖崇天承圣皇太后祔葬茂陵所有神主宜于奉先殿旁近宫室改为别庙以礼安奉岁时祭享悉如太庙奉先殿之仪仍乞敕奉迁官于祔葬毕日暂奉神主于茂陵献殿以伺二十四日宪宗纯皇帝祔享太庙礼毕然后启行于二十六日文武百官各具素服出城奉迎自大明门进入就赴别庙安奉如仪以是参稽乎情文庶几咸合乎典礼上从之乃于奉先殿之东别辟一殿仍扁曰奉慈殿以奉安神主云按名山藏坤则记王皇后上元人宪宗后也中军都督追赠阜国公镇之女宪宗为太子时英宗选后与废后吴氏及柏氏三人留宫中为太子妃意属后会章皇后崩既英宗亦崩左右窃疑后不利宪宗即位皇太后复命礼部采择三人选如故而主选者为司礼太监牛玉受吴后赂立之立逾月上察吴后德不称知非英宗意所属废吴后立后焉孝宗即位上尊号皇太后按明外史孝穆纪太后传后宪宗妃孝宗生母也贺县人本蛮土官女成化中征蛮俘入掖廷受女史警敏通文命守内藏时万贵妃颛宠而□后宫有娠者皆治使坠柏贤妃生悼恭太子亦为所害帝行内藏妃应对称旨悦之一幸有身万贵妃知而恚甚令婢钩治之婢缪报曰病痞乃谪居安乐堂久之生孝宗使门监张敏溺焉敏惊曰上未有子奈何弃之稍哺粉饵饴蜜藏之他室贵妃日伺无所得至五六岁未敢剪胎发当是时吴后废居西内近安乐堂密知其事往来哺养帝不知也帝自悼恭太子薨数数视影踯躅中外群臣皆知以贵妃故恐皇嗣不可复望私为帝忧成化十一年帝一日召敏栉发照镜叹曰老将至而无子敏伏地曰死罪万岁已有子也帝愕然问安在对曰奴言即死万岁当为子主于是太监怀恩顿首曰敏言是皇子潜养西内今已六载矣匿不敢闻帝大喜即日幸西内遣使往迎皇子使至宣诏妃抱皇子泣曰儿去吾不得生儿见黄袍有须者即儿父也皇子衣小绯袍乘小舆拥至□下发披地走投帝怀帝置之膝抚视久之悲喜泣下曰我子也类我使怀恩赴内阁具道其故群臣皆大喜明日入贺颁诏天下移妃居永寿宫数召见万贵妃日夜泣怨曰群小绐我其年六月妃暴薨或曰贵妃使使赐妃死或曰自缢也赐谥恭恪庄僖淑妃敏惧亦吞金死敏同安人孝宗既立为皇太子时孝肃皇太后居仁寿宫语帝曰以儿付我太子遂居仁寿一日贵妃召太子食孝肃谓太子曰儿去无食也太子至贵妃赐食曰已饱进羹曰羹疑有毒贵妃大恚曰是儿数岁即如是他日鱼肉我矣因恚而成疾孝宗即位追封淑妃皇太后谥孝穆慈惠恭恪庄僖崇天承圣纯皇后迁葬茂陵别祀奉慈殿帝悲念太后特遣太监蔡用之贺求太后家得纪父贵纪祖旺兄弟以闻帝大喜诏改父贵为贵授锦衣卫指挥同知祖旺为旺授锦衣卫指挥佥事赐予第宅金帛庄田奴婢不可胜计追赠太后父为中军都督府左都督母为夫人其曾祖祖父亦如之遣修太后先茔之在贺者置守坟户复其家先是太后在宫中尝自言家贺县姓纪幼不能知亲族也太监郭镛陆恺皆闻之恺亦广西人故姓李蛮中纪李同音因妄称太后兄令人访其叔福与兄诣京师而福等已死恺女兄夫韦父成者出冒之有司皆待以戚畹名所居里曰迎恩里贵旺曰韦犹冒李况我实李氏因诈为宗系上有司有司莫辨也二人既骤贵父成亦诣阙争辨帝命郭镛听之镛但逐父成而已及帝使使者修治贺先茔蛮李姓者数辈皆称太后家自言使者使者还奏贵旺不实复遣给事中孙珪御史滕佑间行连贺间微服入猺獞中访之尽得其状归奏帝谪罚镛等有差戍贵旺边海自此帝数求太后家竟不得弘治三年礼部尚书耿裕奏曰粤西当大征之后兵燹饥荒人民奔窜岁月悠远踪迹难明昔孝慈高皇后与高皇帝同起艰难化家为国徐王亲高皇后父当后之身寻求家族尚不克获然后立庙宿州春秋祭祀今纪太后幼离西粤入侍先帝连贺非徐宿中原之地嫔宫无母后正位之年陛下访询虽切安能得其要领哉臣愚谓可仿徐王故事定拟太后父母封号立祠桂林致祭帝曰孝穆皇太后早弃朕躬每一思念惄焉如割初谓宗亲尚可旁求宁受百欺冀获一是卿等谓世久无从物色请加封立庙以慰圣母地下之孝朕虚有此心终天痛之于是封后父推诚宣力武臣特进光禄大夫柱国庆元伯谥端僖后母伯夫人立祠桂林府有司岁岁祀大学士尹直撰哀册有云睹汉家尧母之门增宋室仁宗之恸帝燕闲念诵辄欷歔流涕也孝宗弘治十八年武宗即位尊皇后张氏为皇太后按大政纪弘治十八年五月辛卯上崩于干清宫壬辰皇太子即皇帝位八月尊皇后张氏为皇太后按名山藏坤则记张皇后孝宗后也兴济人父峦母金夫人梦月入怀生后后当适人所适病选为太子妃所当适者病已及孝宗即位立为后上崩武宗即位上尊号皇太后武宗正德五年十二月尊皇太后张氏为慈圣皇太后按大政纪云云
正德十六年以武宗遗诏迎帝嗣位遣太监奉母蒋氏于安陆诏廷臣议尊崇大礼以祖母贵妃卲氏为皇太后寻加康寿皇太后母为兴献后寻加兴献皇太后按大政纪正德十六年夏四月癸卯帝即位帝兴献王子宪宗纯皇帝孙也武宗无子遗诏迎取来京嗣皇帝位四月癸未发安陆辞帝母蒋妃呜咽涕泗帝母曰吾儿此行荷负重任毋轻言帝曰谨受教丙午遣官往迎帝母兴献妃初帝在中途思圣母辄垂泣故即位二日即遣司礼监官秦文邹恩等赍笺往迎六月己亥复遣太监戴永等赍笺迎帝母兴献妃于途敕修武宗实录命礼官集议追崇大礼尚书毛澄会公卿台谏等官六十余人上议汉成帝立定陶王为嗣而以楚王孙后定陶承其王祀师丹以为得礼今上入继大统宜以益王子崇仁主后兴国其崇号则袭宋英故事以孝宗为考兴献王及妃为皇叔父母祭告上笺称侄署名而令崇仁王考兴献王叔益王帝览曰父母可移易乎其再议于是大学士杨廷和及蒋冕毛纪等复上言程颐濮议最得礼义之正皇上采而行之可为万世法兴国祀事今虽以崇仁异日仍以皇次子后兴国而改崇仁为亲藩天理人情庶两无失尚书澄侍郎俊等亦复上议如廷和言帝不听仍命博考典礼以求至当秋七月进士张璁上言大礼疏曰朝议欲上考孝宗叔兴献王此拘定陶濮王故事尔夫汉哀宋英皆立为皇嗣养之宫中是尚为人后者故师丹司马光之论犹可今遗诏谓皇上伦序当立不谓为孝宗后比之哀英较然不同称兴献王以皇叔父鬼神固不能无疑也况称圣母以皇叔母则当以君臣礼见恐子终无臣母之义故谓皇上继统武宗而尊崇其亲则可谓继嗣孝宗而自绝其亲则不可臣窃谓今日之礼宜别为兴献王立庙京师使得隆尊亲之孝且使母以子尊与父同斯兴献王不失其为父圣母不失其为母矣疏入帝喜曰此论一出吾父子可终完矣是日帝御文华殿召廷和冕纪入谕曰至亲莫若父母因授以手敕曰卿等所言俱有见第朕罔极之恩无由报尔今尊父为兴献皇帝母兴献皇后祖母邵为康寿皇太后廷和等不敢奉旨封还手敕帝为中止九月癸酉兴王妃至通州礼部具议圣母至京宜由东安门入帝不从再议由大明左门入复不从帝断议由中门入谒见太庙朝议哗然不可礼部复请用王妃仪仗迓之帝亦不从命锦衣卫以母后驾仪往又命所司制太后法服伺之至是圣母至通州闻朝议欲考孝宗恚曰安得以我子为人之子谓从官曰尔曹已极宠荣献王尊称云胡未定因留通州不入帝闻之涕泗启慈寿皇太后愿逊位奉母归藩群臣惶惧丙子帝谕廷和曰朕父独生朕不得承绪复不得徽称罔极何由报终劳卿等折衷伸朕孝思廷和等仍守前议不欲变璁乃复为大礼或问一帙辩析统嗣之异及尊崇墓庙之说甚悉赍至左顺门上之廷和令修撰杨维璁等阻之不得帝览之留中不下辛巳尊卲贵妃为皇太后兴献王兴献妃为帝后廷和见势不获已乃草敕下礼部曰圣母慈寿皇太后懿旨以朕缵承大统本生父兴献王宜称兴献帝母宜称兴献后宪庙贵妃卲氏称皇太后仰承慈命不敢固违帝从之廷和意假母后示非廷议意也壬午兴献后至自通州圣母以未得徽称留通州者弥旬至是乃如京由大明中门入帝迎于阙内朝议不谒太庙止见奉先奉慈二殿而已甲午谕加皇太后及兴献帝后尊号廷和以追崇礼成拟上慈寿皇后及武宗皇后尊号帝因遣司礼监谕廷和曰卲太后兴献帝后亦各拟上尊号廷和等上言不可宜俟明年大婚礼成庆宫闱加之可也十二月帝下御札谕加兴献帝后以皇字廷和等上言恐紊一代纲常拂万世公论不可因封还御札帝曰卿言已悉第罔极之恩报亦无方其勉承朕命称父兴献皇帝母兴献太皇后廷和等复上言兴献帝后尊称已极若复加皇字与孝庙慈寿□尊是忘所后而重本生任私恩而弃大义臣等不能辞责俱愿罢归帝曰朕奉昊天至情不必拘于史志可勉加皇字毋托为辞于是吏部尚书乔宇率百官上言皇字不可加帝曰慈寿皇太后懿旨有谕皇帝婚礼将行其加兴献帝后皇字朕不敢辞尔群臣其承后命廷和等见不可争乃与蒋冕毛纪费宏俱求罢归不报礼部尚书毛澄侍郎贾咏汪俊等上言若帝后之上有加则正统之亲无别恐不可以告郊庙而布天下内阁大臣直言规谏宜赐俞旨帝不听仍曰宜遵懿旨称兴献皇帝兴献皇太后于是给事中朱鸣阳等御史程昌等编修陈沂等百有余人各上言加称非是因请斥璁不听按名山藏坤则记卲太后宪宗妃而睿宗母也其父林昌化人而入杭州淘沙至贫矣则鬻太后于镇守太监而缘此得入宫侍宪宗亦闻曰杭兵家女也知书有容色年十四聘者七人皆死一指挥聘之已上马迎矣坠而死其父充漕卒携至京师选入掖廷居外院未得进一夕月下咏其红叶诗宪宗过而微闻之遂召幸以成化十二年册为宸妃二十三年为贵妃生睿宗及岐雍二王睿宗分封兴后不得从睿宗赋思亲焉世宗入继大统太后老目眚矣喜其孙为皇帝摸世宗身顶至踵世宗进称为皇太后　按开圣纪献皇后姓蒋都城蒋女弘治五年册为兴王妃兴王薨妃居邸一年武宗崩世宗入为皇帝既即位三日遣人奉迎安陆使主者议推尊礼礼官既请上考孝宗则称兴献王皇叔父兴献大王妃皇叔母议三上不允群臣皆力争惟进士张璁谓当尊王为皇考妃为皇太后上遂面召大学士杨廷和蒋冕毛纪等授手敕文华殿拟推尊如璁言廷和等不奉诏会母妃将至礼部尚书毛澄请先遣文武大臣各一人逆于通其礼至之日母妃繇崇文门入东安门上迎于东华门上不许已请繇正阳左门进大明承天端门午门之东王门入宫上又不许崇文门者京师东门也正阳门者京师正门也御道在中间王门诸王所出入门也旨圣母至从御道入朝庙群臣哗谓母妃无谒庙礼已礼官治驾复具王妃车上曰驾太后服已母妃至通闻群臣议曰我子也安得子他人止不入者旬日上涕泣曰何以天下为请避皇帝位张太后固止之乃内降称妃兴献后兴献后乃入如皇太后仪谒奉先奉慈于大内不庙见顷之上欲称兴献后曰兴献皇后群臣皆争大学士杨廷和等至乞罢去上竟以嘉靖元年尊后为兴国太后而未慊也世宗嘉靖元年以清宁宫灾帝从廷议改称兴献帝后为本生父母不加皇字上慈寿皇太后及卲太后兴献太后册宝寻卲太后崩敕礼官上谥按大政纪嘉靖元年春正月己未清宁宫灾大学士杨廷和等因言火起风烈殆为天意况迫清宁后殿岂非兴献帝后之加称祖宗神灵容有未悦者乎给事中邓继曾上言五行火主礼今日之礼名紊言逆阴极变灾臣虽愚知为废礼之应也王事高尚贤上言郊祀甫毕即有清宁后宫之灾意者兴献帝后之称于礼不能无疑后以皇字称之尤为过越郑佐亦言郁攸之灾不于他宫而于清宁之后不在他日而在郊祀之余变岂虚生灾有由召帝览之心动乃从廷和等议称孝宗为皇考慈寿皇太后为圣母兴献帝后为本生父母而皇字不复加矣按明昭代典则三月丁巳上慈寿皇太后及太后邵氏册宝诏天下诏曰自古帝王以孝治天下尊亲之礼其来远矣仰惟圣母慈寿皇太后敬相皇考孝宗皇帝训育皇兄武宗皇帝蔚有显闻皇嫂皇后表正宫闱母仪有年重念圣祖母贵妃事我宪祖泽隆佑启本生父兴献王聪明仁孝本生母兴献王妃庄敬俭勤诞育眇躬丕承前烈谨奉册宝上圣母尊号曰昭圣慈寿皇太后皇嫂曰庄肃皇后又奉圣母懿旨上圣祖母尊号曰寿安皇太后本生父母曰兴献帝兴献太后大礼既举洪恩诞敷冬十一月庚申寿安皇太后崩杨廷和定为哭临一日丧服十三日而除文移两京不以诏天下按大政纪十一月庚申皇太后邵氏帝祖母也初为宪宗贵妃生兴献帝帝即位尊为寿安皇太后至是崩大学士杨廷和定议哭临一日丧服十三日而除丙寅礼官请素服御西角门帝曰朕哀慕方切岂忍遽从所请十二月甲戌上寿安皇太后谥帝敕礼部曰朕祖母寿安皇太后夙事皇祖诞生兴献帝肆致眇躬入承大统方隆尊号期享遐龄孝养永终奄忽违弃追惟懿德宜有徽称乃上尊谥曰孝惠康肃温仁懿顺协天佑圣皇太后嘉靖二年为孝惠邵太后祔葬祔庙帝复谕加帝后尊号仍加皇字主事桂再建言大礼按大政纪嘉靖二年二月丙申葬孝惠皇太后初遣礼官相兆域廷和上言茂陵左右不可恐有震惊之虞贾咏曰当祔虽有之难免不当祔虽无之难为至是祔葬茂陵按明昭代典则夏五月杨廷和蒋冕毛纪费宏上言皇上谓所生父母必极尊称恐未足为孝而反为圣德累前以慈寿皇太后懿旨称帝后于正礼已过公论未安今复极尊崇与孝宗慈寿□非所以奉承正统也六月己酉复遣司礼监官至内阁谕帝后尊号上加皇字杨廷和蒋冕毛纪费宏上言前蒙传谕已具奏为不正之礼恐为圣德累今必欲行之是徇情也昔魏明帝敕戒公卿曰敢有邪佞导谀谓考为皇称妣为后则股肱大臣诛之臣等不能推明正论导陛下为尧舜之君是明帝罪人也丁巳上御平台召杨廷和蒋冕毛纪费宏授以手敕面谕欲加称兴献帝为兴献皇帝兴国太后为皇太后廷和等退而上言臣等亲承天语谆复无少疾遽之色曷胜感戴第奉迎皇上之初凡正统本生讲论已定圣心固已洞察岂复得不顾礼义徇情行之哉按大政纪冬十一月奉孝惠皇太后主于奉慈殿遣官告安陆庙主事桂上言大礼并献席书方献夫议草初巡抚湖广都御史席书草疏曰礼官之议举朝是之臣未敢以为是璁韬之议举朝非之臣未敢以为非昔舜继尧统禹继舜统未尝不以瞽鲧为父也皇上承统武宗仍为兴献帝子别立庙祀璁韬之议未为迂矣然舜禹虽父未尝尊其父以帝之称则礼官执奏亦未为失但礼本人情皇上尊为天子而父母无尊称于情安乎此与武王追王太王王季之心实未远也为今日议宜定号皇考兴献帝立庙大内祭以天子之礼则大统正而昭穆不紊至爱笃而本支不沦矣吏部员外郎方献夫亦为疏曰陛下之继二宗当继统而不继嗣兴献之异群庙当称帝而不称宗请改孝宗曰皇伯兴献帝曰皇考别立庙祀则合乎人情当于名实矣皆不果而桂者南京刑部主事也日与张璁讨论古礼其议符合至是乃上言识者皆谓孝宗有子不可复为立后而举朝之臣未有所规纳者盖自璁韬建议论者指为干进故达礼之士不敢遽言其非尔臣按范纯仁谓英宗亲许为仁宗子与入继之主事体不同则宗臣之论亦自有辨皇上果许为孝宗子乎其为入继之主明矣然则考兴献帝母兴国太后质诸鬼神而无疑百世以俟圣人而不惑也臣久欲上请乃见席书方献夫之疏以为无俟臣之言者而迄今未奉宸断岂皇上偶未详览耶抑二臣将上而中止耶臣欲再申其说并录二疏以闻帝览之曰此关系天理纲常仍会文武群臣集议可否嘉靖三年兴国太后千秋命妇朝贺昭圣太后圣诞诏免称兴国太后为本生章圣皇太后寻去本生二字加称圣母具上册宝改昭圣太后为皇伯母按大政纪嘉靖三年二月兴国太后千秋命妇各上笺觌贺宴赉倍常是月晦日昭圣皇太后圣诞先期有旨命妇免入朝贺试御史朱浙上言皇上孝事两宫常如一日兹者朝贺之仪在兴国太后既已举行昭圣诞辰乃闻报罢事体不类礼数顿殊传播之间关系不小昭圣手携神器亲授吾皇母子之恩天日在照陛下之所以事母后者宜何如哉臣谓今日之礼在母后虽云固辞在陛下犹宜敦请加意举行以安太后之心以全天子之孝可也马明衡亦上言蹔免朝贺在寻常固可然当仪礼纷更之时正人心□惶之际忽传报罢安得无疑故窃谓此意若出自太后其间必有因事拂抑之怀往时存没之感若出自圣意则母子至情有隆无已岂可以圣诞嘉节而辍此盛礼哉疏入帝怒曰命妇免贺本奉皇太后懿旨孝养两宫朕岂敢间越朱浙马明衡不谙事体逮镇抚严刑鞫问三月帝御平台召冕纪宏谕加尊号及议建室冕对曰臣等愿陛下为尧舜不愿为汉哀帝帝曰尧舜之道孝弟而已矣冕等不能对丙寅遂敕礼部曰圣母昭圣慈寿皇太后特加尊号为昭圣康惠慈寿皇太后又敕曰本生父兴献帝本生母兴国太后今加称为本生皇考恭穆献皇帝本生母章圣皇太后又曰朕本生父母己有尊称仍于奉先殿侧别立一室尽朕追慕之情礼部尚书汪俊等极谏不报复召张璁桂诣京以席书为礼部尚书先是户部侍郎胡瓒等上言大礼已定席书督赈江淮实关民命不必征取来京帝从之并止璁等勿来时璁已扺凤阳矣见邸报敕尊号乃复上疏极论两考之非且曰臣知本生二字决非皇上之心所自裁定也必出礼官之阴术皇上不察以为亲之之辞尔不知礼官正以此二字为外之之辞也必亟去二字继统之义始明而人心信从矣疏入帝命复召来京蒋冕言于帝前曰二人若来必扑杀之帝不问趣使速来遂降中旨以席书为礼部尚书己酉上圣母昭圣皇太后册宝庚戌上本生圣母章圣皇太后册宝初命内阁拟撰册文帝遣司礼官传谕欲于昭圣册内称嗣皇帝献皇帝册内称孝长子章圣册内加称圣母自称长子蒋冕等力言不可仍以原文封进帝览之御批献皇帝册内加一孝字章圣册内欲去本生母三字冕等复上言此字惟宗庙祝文用之今称长子已尽孝情又加此字有干正统且本生母三字系敕谕拟定亦难轻去仍封还御批乃依原文止称长子章圣册内加一圣字至是分日各上册宝明日帝御奉先殿受贺布诏天下诏曰朕恭膺天命嗣承皇兄武宗毅皇帝大统祗奉宗祀惟我皇考孝宗敬皇帝神谟圣政是继是行仰惟圣母昭圣慈寿皇太后拥翊之功莫罄名言本生父母兴献帝兴国太后鞠育之恩罔殚报称尊称未极恒用歉然恭奉册宝加上圣母尊号曰昭圣康惠慈寿皇太后兴国太后曰本生圣母章圣皇太后义专隆于正统礼兼尽夫至情六月以桂张璁为翰林学士秋七月改称本生圣母章圣皇太后为圣母璁既拜新命复上言今日典礼是非同异愿与礼官论辨明晰恐其无征不信也谨列十三事以上疏入留中何孟春为论条辨帝切责之璁复辞职不许乃就官帝采其议屡遣司礼监官至阁谕纪等去册文本生字纪等力言不可亡何帝御平台召纪宏瑶责之曰此礼当速改尔等事君不忠如何以礼待尔又曰尔辈无君欲使朕亦无父乎纪等惶怖而退至是召百官至左顺门敕曰本生圣母章圣皇太后今更定尊号曰圣母章圣皇太后后四日恭上册宝何孟春退草疏达旦语礼部侍郎朱希周曰此礼复更礼官尢当争之于是希周率郎中余才汪必东等上言皇上考孝宗母昭圣已越三年今更定之谕忽从中出则明诏为虚文不足取信于天下后世祭告为烦渎不能感孚于天地宗社矣况本生二字初无贬辞去之则于昭圣无别矣昭圣之心万一不安皇上之心安乎孟春与尚书秦金等九卿诸臣及学士丰熙等诸翰林与寺部台谏诸官各上言力争本生二字不宜削去章十三上俱留中不报戊寅群臣伏哭左顺门逮系丰熙马理等百四十有二人于诏狱己卯上圣母章圣皇太后册宝九月改称孝宗敬皇帝为皇伯考昭圣皇太后为皇伯母初集议时汪伟郑岳徐文华等犹与璁等力辨可否武定侯郭勋遽曰祖训如是古礼如是璁等言当书曰人臣事君当将顺其美于是书璁及献夫等六十四人上言人无二本孝宗伯也宜称曰皇伯考昭圣伯母也宜称曰皇伯母允合天理之正深即人心之安大统大伦两有归矣献皇帝主别立祢室不入太庙尊之亲之两不悖矣议上从之乃改称孝宗为皇伯考昭圣为皇伯母祭告天地宗庙布诏天下诏曰人君为治必本于孝道圣人论政必先于正名孝在笃于亲而名贵循其实朕本宪宗纯皇帝之孙孝宗敬皇帝之侄恭穆宪皇帝之子皇兄武宗毅皇帝上宾之日仰遵祖训遗诏命朕嗣皇帝位受天明命于兹三年矣尊称大礼屡命廷臣集议辄引汉定陶王宋濮王为据至再至三其论未定朕心靡宁盖汉宋二帝尝立为子朕则入奉宗祧与为人后者不同是岂徒礼官之失亦朕冲年未能决择之咎朕祗承九庙尊养两宫正统大义未尝有间惟恭穆献皇帝章圣皇太后朕之父母也劬劳之恩昊天罔极虽位号已隆而名称未正因心之孝每用歉然今告于天地宗庙社稷称孝宗敬皇帝曰皇伯考昭圣皇太后曰皇伯母恭穆献皇帝曰皇考章圣皇太后曰圣母各正厥名揆之伦序允协无背犹虑天下臣民未能知悉特兹诏谕以申朕拳拳孝养之诚乃阁臣宏等所草也嘉靖五年帝奉章圣皇太后谒见世庙
按大政纪嘉靖五年九月己亥帝谕辅臣曰圣母欲谒世庙卿谓如何费宏杨一清等因上言国朝礼制有皇后初立谒太庙永乐时改谒奉先殿无复有至太庙者盖欲正乾坤之位谨内外之防也圣母谒庙不可帝以问璁璁引唐开元礼有皇后庙见之仪及国初礼有皇后谒太庙内外命妇陪祀之文以对因言永乐后止谒奉先殿皆当时礼官失考因循简便非太祖稽古定制也今皇太后及中宫宜先见太庙以补前礼之缺次谒世庙以成今礼之全宏一清等复上言璁所引乃开元礼不可为法国初礼文未定之制二臣欲追复庙见是彰祖宗之阙也不可席书刘龙等亦上言高皇帝准古庙见礼为大婚册后之制未及施行复定册后止谒奉先殿盖严内外之辨立万世家法也璁所引俱大婚礼今世庙告成是大祭礼本不相涉章圣皇太后宜于奉主之后祗见观德殿则祖宗家法守之益坚矣璁复上疏言周天子宗庙之祭王服衮冕而入立于东序后副袆而入立于西序九献王后各四时天子与后共承宗庙也皇上毅然举行虽追复古帝王之盛未为不可因自具仪以上帝命礼部复集议之于是席书复上疏遂持两端矣大学士石瑶上言祖宗家法凡后妃入宫未有无故复出者太庙尊严乃天子对越之所非时享祫祭亦未轻出入而况后妃乎汉唐之季事不师古女祸时作其患不可胜言可不虑哉帝切责之席书等乃上请圣母谒庙必得皇上同行以主斯礼从之嘉靖六年昭圣皇太后行谒殿礼
按大政纪嘉靖六年夏四月甲戌崇先殿成帝奉献皇帝神位其中昭圣皇太后行谒殿礼
　皇太后部汇考七
　　明
嘉靖七年诏上圣母章圣皇太后尊号
按明昭代典则嘉靖七年七月恭上皇考圣母尊号宽恤天下诏曰朕闻圣人之孝以尊亲为大人君为治以孝敬为先匪昵情率意之所敢私实古圣帝明王之要道者也朕以藩服仰荷天命奉我皇兄遗诏遵我圣祖兄终弟及之文令朕人奉祖宗大统自即位之始首命礼官会廷臣集议称号等事奈何左右大臣谬主非礼之议春曹卿佐妄考不经之言谓父子可绝其亲执后世为人后之说是以统嗣无分纪纲隳失人伦几至不明考议几于聚讼当是其时朕徒存追报之诚见闻罔有所得上赖皇天鉴佑赉我贤良大名大伦已各正其天序尊称尊号尚未合乎彝章是非奸党所能为实由朕冲昧无知之所致也今追惟我皇考恭穆献皇帝元德昭彰宽仁纯粹圣母章圣皇太后静善淑昭克裨内治诞育朕躬深恩罔极慕鞠劳训诲之无可酬肆洪仁峻德亦曷以颂追报之忱既莫能伸揄扬之诚又未少罄兹复参稽典制爰据舆情遣官祗告于天地宗庙社稷于今年七月加上皇考尊谥为恭睿渊仁宽穆纯圣献皇帝十二日恭奉册宝加上圣母徽号为章圣慈仁皇太后大礼告成应颁恩赉嘉靖十五年建慈庆慈宁二宫寻奉章圣皇太后如天寿山以九庙成上两宫徽号按大政纪嘉靖十五年五月建慈庆慈宁宫九月帝如天寿山奉迁孝肃太皇太后神主于裕陵孝穆皇太后孝惠太皇太后神主于茂陵各享殿也十月帝奉章圣皇太后如天寿山帝以奉迁三后主于二陵乃奉皇太后往行奉慰礼夏言等扈赏赉有差闰十二月九庙既成上两宫徽号昭圣曰恭安康惠慈寿皇太后章圣曰慈仁康静贞寿皇太后乃布诏天下曰朕创昭穆群庙以祀祖宗彰太祖为专尊之主复作太宗庙于群庙之外表着功德享祀百世更创皇考庙曰献皇旁庙止修时祀以避丰称之嫌由是致孝慈闱恭上徽号庆礼既备推爱宜颁云嘉靖十七年慈宁宫成寻章圣太后崩廷臣议祔葬之礼及上尊谥之仪按大政纪嘉靖十七年秋七月慈宁宫成帝建慈庆慈宁二宫奉二太后至是慈宁先成郭勋李时夏言高忠各赏白金五十两十二月庚申章圣皇太后崩寻上尊谥曰慈孝贞顺仁敬诚一安天诞圣献皇后按名山藏开圣记十七年建慈宁宫奉居之十二月太后崩越三日上□礼工二部曰慈驾遐升事莫重山陵朕惟皇考陵远在承天遐升之日尚诸侯王朕茕茕冲岁知识何有山陵浅薄堂隧狭隘实贻多悔每一念至惕然怛伤比者二岁春秋展礼山陵朕周览川原得大峪山于长陵西南林冈衍郁实为吉丘兹欲起逆梓宫迁祔于此朕不敢专卜告皇祖皇帝既得吉占三三勋辅咸赞朕谋其告闻祖宗列圣南奏皇考合葬慈灵列于诸陵之次朕心惬焉初张璁桂等以议礼骤称上意天下窃见圣衷远慕有陟岵之怀且谓上即位十余年未有太子一时罢民散吏胥动浮言具论显陵壤不利宜改迁天寿山下以感动帝心上命礼部集议尚书夏言极言其不可上不听至是文武大臣无敢言者皆曰宜如制乃遣驸马都尉京山侯崔元为奉迎使兵部尚书张瓒为护行使太监鲍忠为奉侍内官指挥赵俊为起吉凶仪仗官起逆献皇帝梓宫承天将以明年葬越七日车驾诣大峪山相视作穴处上哀思太后擗踊号恸感动从官既归御史陈让奏曰日者上天降割圣母弗延伏见陛下仁孝凄恻擗踊号恸天地为哀臣民若丧陛下遂定大礼拟合葬睿宗皇帝于天寿山大峪之阳遂驾素车乘金相水穴土印木臣以言官得随扈从伏见车驾凌风冲露陟冈履石皇皇如有求而弗得无非求厝慈亲一席之安而已斯时斯际皇天后土亦效精灵以启陛下大孝之思况于臣子夫大峪山必建睿宗皇帝之陵以葬圣母论分则以配祖宗七陵之尊论情则以申慈闱同穴之盟前事则可共祖宗以为敬后事则可依寿陵以为安至矣尽矣臣特不忍遂虚献庙巳安之宅敢献刍尧两端以备采择万一陛下御极十有七年矣百姓讴歌四方宁谧是虽圣德神功上帝歆佑之锡然臣尝得诸传闻皆谓献庙幽宫龙穴极美且以皇考积德敦仁下袭水土玉质为精地复为母臣意其中生气元功絪缊会结必有紫茜点血玉液垂珠之祥故佑启陛下以协在宥坤后山灵之庇不可诬也礼曰葬者藏也欲人不得见也今出圣考玉魄于母孕之地如取之于其胎也虽梓椁重封锦囊百袭能无疑哉古人事死之礼先庙后坟重魂后魄是以黄帝成道登天群臣葬其衣冠桥陵舜死苍梧之野葬九疑之山盖二妃未之从也臣妄谓陛下可奉睿宗皇帝遗衣纳之梓宫饰以衮冕与皇太后合葬大峪碑题睿宗献皇帝陵再以皇太后之遗冠帔纳之梓宫奉以合葬显陵碑题睿宗献皇帝陵此臣之一见也若陛下必迁显陵以遂孝思则显陵之在承天者当为二圣衣冠几杖之藏以当荆襄旺气此臣又一见也窃取黄帝衣冠之藏之义兼取大舜九疑独葬之礼以神为配两美具存睿宗章圣精神之在天者既以神而会魄玉魄之在地者又以魄而留神北陵以配七陵之重也而近又以慰陛下霜露之思南陵以收一方之胜也而远又以留陛下龙潜之迹在陛下择之耳奏入上怒曰腐儒黜为编民既而思曰献皇帝体魄藏显陵者二十岁矣以道途之遥远风尘之蒙露大不宁于朕心亦不宁我皇考皇妣兹决意奉慈宫南朕将诣视焉多于北来为孝者礼部尚书嵩言灵驾北来慈宫南诣共一举耳显陵远在江汉陛下春秋念之迁于大峪则朝发而夕至也可以密省谒展圣怀臣谓如初议便上曰孰是四海非王土与即如孝陵南矣昔我成祖岂容不思皇祖也乃仅南孝陵因止崔元等三使毋行第使赵俊往启视之丙寅上尊谥曰慈孝贞顺仁敬诚一安天诞圣献皇后是时上以送终大事念之数旬终难自决二三辅□亲信之臣亦靡然影响莫能赞上意按明会典嘉靖十七年上章圣皇太后慈谥仪前期四日太常寺奏斋戒三日至日遣官祭告天地宗庙社稷用祝文香帛酒果脯醢如常仪是日早告几筵设册宝案于几筵前册东宝西设祝案于御拜位右祭前一日内侍官置册宝舆香亭于奉天门捧册宝各置舆中是日上素冠服御奉天门内侍官举舆外导驾官导上随册宝舆后降阶升辂外导驾官退百官素服于金水桥南北向立册宝舆将至百官皆跪册宝舆过兴随至慈宁宫门外北向立太常寺导引官导上至慈宁宫门外降辂册宝舆由中门进至几筵前丹陛上导引官导上由左门入至丹墀内赞唱执事官各司其事导引官导上至丹陛上拜位太常寺官于册宝舆内捧册宝由殿中门入至几筵前左右北向立内赞奏四拜礼外鸿胪寺官传唱百官皆行四拜礼毕导引官导上由殿左门入至梓宫前奏跪传赞百
官皆跪
奏进册捧册官以册跪进于上右上受册
献毕以授捧册官置于案奏进宝捧宝官以宝跪进于上左上受宝献毕以授捧宝官置于案奏宣册宝讫奏俯伏兴平身传赞
百官同
奏复位导引官导上至几
筵前唱初献礼奏跪
传赞百
官皆跪
奏献帛奠酒赞读祝读
祝官跪于右读讫唱亚献礼终献礼奏俯伏兴平身传赞百官同
奏复位导引官导上由殿左门出至拜位奏
四拜
传赞
百官同
导引官导上由左门入至梓宫前以册
宝授太常寺官捧入内导引官导上入内安册宝行叩头礼导引官导上由左门出至丹陛上奏礼毕遂颁诏如常仪嘉靖十八年驾南幸亲谒山陵始定南祔之议因上太后梓宫南祔仪按名山藏开圣记其明年元日之夜上重复思维复趣三命使南如前旨已又思宜反葬曰安可优游不断如妇女子耶朕意决矣第昔日建造规模多所未称宜朕自行观阅其山川于是即拜顾璘为工部侍郎董陵事议南幸诸大臣皆谏上曰朕岂空行哉为吾母耳已而御史刘贤都给事中曾工部郎中岳伦等亦以为言上怒夺贤等俸罢伦职不叙太学生陈良鼎上疏上下锦衣责问之二月车驾发京师文武大臣送驾宣武门外上思慕太后制述怀之诗三月庚辰谒皇考于承天隆庆殿辛巳登陵山周览久之乃于旧元宫之北定新宫立表焉曰待合葬也因御行殿享上帝修秩祀朝诸侯发德音以抚遗老□大赉以振罢民车驾将还京则又思维迟疑曰献帝妥灵纯德山有年矣乌可它移徙大峪山之阳皇祖皇帝亦有重卜宜莫若各营其处毋反葬于楚至庆都监察御史谢少南言庆都有尧母墓佚于祀典皇上再图凤寝跋履山川累思重虑圣人之孝也则帝尧之为其母可知已今者乘舆远临千载一会伊耆氏有灵不以表母之墓望陛下乎乞下有司建庙或如古帝王陵寝故事三年一祭则陛下至孝达于古初上嘉之如其言而曰帝尧父母异陵可知合葬非古即拜少南为左春坊左司直顾问大学士夏言昔日有谏止南祔者是何御史何姓名今其疏安在于是还京仍命奉葬圣母于大峪之山已复诣观之则又见其山不如纯德山美乃决反葬之议使顾璘作新宫如前旨将迁献帝于旧宫以圣母往合葬焉以驸马崔元为奠献使载慈宫以登潞河之舟而命翊国公勋大学士言恭送候进发奠献诸臣各共其事甲申发引上衰服与百官步送朝阳门外翊国公勋大学士言还报命诏赐金帛酒馔曰慈轝南行礼物既备朕心稍宁无终之慕自不能已一夕上梦大风撼梓宫舟既悟甚惧即诣祷元冥于金海使使者驰送天妃经卷以压舟至采石矶矶不可泊太平府同知梅山凿冈维舟以济及汉江之口沙涩忽雨浮涨焉上闻甚喜加梅山爵一级七月庚申合葬于显陵新宫辛酉举慰祭永孝殿辛未奉主祔献皇帝庙上皆率皇后行礼曰以此尽人子人妇之节上曰朕冲昧稔愆累及父母今者送终礼毕思维永慕转觉不堪缺人子之情者无如朕甚奉天勤民恐益迷昧尚赖左右丞□匡朕不逮而论顾璘等功五十有一人赏有差按明会典嘉靖十八年章圣皇太后梓宫南祔仪一先期敕命勋戚重臣一员充奠献使并护行武职大臣一员管领官军扈侍梓宫行礼部堂上官一员监礼扈行题主大臣一员护丧内侍官并入皇堂内官内使匠作太常少卿一员执事官十人鸿胪寺少卿一员属官等十人光禄寺少卿一员四署官四人锦衣卫指挥一员千百户四人各供事给事中御史各二员监视纠察钦天监官一员率博士一员安葬候时五府九卿等衙门分官奉送梓宫俱照钦点职名各送至张家湾水次恭祭而回工部委官会同内官监先期于通州及张家湾水次二处搭盖奉安梓宫席殿及朝阳门至通州各处祭所席棚及行文沿路府州县各该有司预于水次搭盖祭所席棚一前期二日百官及皇亲命妇文武官三品以上命妇俱衰服每日早诣慈宁宫门外哭临命妇设祭一坛免朝禁屠宰音乐至神主回京日止一前期六日以皇妣葬显陵祭告太庙睿宗庙遣官分告列圣群庙越二日上吉服告天神地祇坛祭品行礼俱如常仪百官陪拜又二日上预告几筵内侍官陈设牲醴如常仪上具衰服内导引官导上诣拜位奏四拜奠帛三奠酒读祝俯伏举哀哀止奏四拜兴焚祝帛礼毕一设奠辞灵昭圣皇太后遣祭一坛武庙皇妃一坛皇后一坛皇妃皇嫔各一坛皇太子一坛裕王景王仁和大长公主等一坛泾简王妃一坛内官内使共一坛是日遣官祭告各门及诸神庙慈宁门思善门右顺门午门端门承天门御桥大明门俱遣内官行礼玉河桥朝阳门并桥关王庙显灵宫灵济宫城隍庙东岳庙真武庙俱遣太常寺官行礼祭用酒果脯醢香帛司礼监礼部锦衣卫提督执事者设大升轝于午门外至大明门外一启奠内侍官陈设酒馔拜位如常仪内导引官导上具衰服诣拜位奏拜奠读祝举哀礼毕内侍官跪奏请慈孝显皇后梓宫升龙輴内侍官先捧谥册宝由殿中门出置舆内次奉桑主由中门出奉安舆内次香亭安置讫内侍官捧铭旌由中门出梓宫降殿执事官奉登龙輴讫以彩色帷幕障饰梓宫执翣者分列左右内使擎执伞扇侍卫如常仪仪仗用存
日所御者
谥
册宝舆香亭铭旌以次先行上至梓宫前跪内侍官跪奏谨请皇妣灵驾进发上由殿左门出宫眷皆哭后随至午门内侍官跪奏请灵驾安止安定行祖奠礼一祖奠内侍官陈设酒馔拜位如常仪内导引官导上衰服拜奠读祝举哀毕内侍官跪奏请灵驾进发执事者进大升舆奉安讫遂行上率宫眷随至端门外行朝祖礼一朝祖钦定捧主官九员俱具青服恭捧各庙主诣太庙奉安讫太常寺陈设脯醢果于列圣位前不奠献执事官先设褥位于太庙丹陛正中梓宫至端门外上具青服太常寺导引官导上诣桑主舆前跪太常卿跪于上之左奏请慈孝献皇后朝祖上捧桑主由太庙中门入至太庙丹陛上立典仪唱迎神各捧主官上香退典仪唱行朝祖礼太常卿进立于殿中北向内赞奏跪上捧桑主跪奉于褥位内赞奏谒辞太常卿跪奏曰孝元孙嗣皇帝御
名
谨奉慈孝献皇
后谒辞讫内赞奏四拜礼兴平身上跪捧桑主起立太常卿跪奏曰礼毕请还宫捧主官纳主还各庙上捧桑主退至陛东西面立随列圣主后出安亭内行辞奠礼一辞奠先期太常寺官于承天门内陈设牲醴如常仪内侍官设上拜位设宫眷帷幕于近西桑主朝行礼毕上易衰服太常寺导引官导上诣拜位内赞奏上香奏二拜典仪唱奠帛三献读祝俯伏举哀哀止奏二拜焚帛祝礼毕上退宫眷入拜哭尽哀止太常寺官跪奏请灵驾进发上攀送而还宫眷俱还司礼监礼部锦衣卫官提督舆亭仪卫等以次前行梓宫出承天门大明门转东由朝阳门出大乐鼓吹前导设而不作一遣奠先期太常寺执事官于朝阳门外陈设牲醴如常仪梓宫至太常寺导引官引奠献使诣拜位行四拜礼奠帛奠酒读祝俯伏举哀哀止赞四拜兴焚祝帛礼毕太常寺官诣梓宫前跪奏请梓宫启行一路祭公侯伯五府九卿等衙门官员耆老人等共祭一坛朝阳门
外五里
僧道官共一坛
通
州
皇亲及驸马共祭
一坛各衙门奉送梓宫官员一坛
俱张
家湾

一京城至张家湾沿途壶巷军民男妇遇梓宫至皆跪俯伏举哀候梓宫过兴一大升舆行沿途校尉舁送选委内官同锦衣卫官专一提督务要起止有节行步安稳送葬官员人等不许逼近仪仗失次喧哗有失礼仪者听纠仪官举奏一题主前期内侍官设神座香案于通州席殿内灵驾至奉安讫奠献使行上食礼毕退执事官陈设祭品设题主案于香案前西向奉桑主置案上奠献使具青服百官俱释衰具青服陪拜太常寺官引使就拜位赞三上香讫赞四拜兴退百官分侍左右题主官盥手西向立恭题讫内侍官捧主奉安神座命官青服行降神礼一降神典仪唱执事官各司其事赞就位赞上香复位赞四拜百
官同
唱奠帛行初献礼献爵读祝亚献终
献赞四拜焚祝帛礼毕太常官跪奏请慈孝献皇后神主降座升舆命官捧主升舆还京内侍官捧桑主用白韬柜灵驾行内执事官焚楮驾凶仪于野一次日神主回京内执事官备仪卫教坊司大乐鼓吹前导至道中行飨神礼命官具青绿锦绣服色（百官同）
典仪唱执事官各司其事赞就位赞上香复位赞四拜百
官同
唱奠帛行初献礼献爵读祝亚献终献赞
四拜焚祝帛礼毕神主舆行至朝阳门命官具吉服随行百
官同
至午门外仪卫等退内导引官导神主入
上具常服率皇后宫眷等迎神主于慈宁宫门外武庙皇妃公主泾简王妃等迎于宫内俱吉服神主至几筵殿内上立于殿东稍南西向皇后皇妃以下序立于殿西稍南东向内侍官诣灵舆前跪奏请慈孝献皇后神主降舆升座毕上捧神主奉安于灵座讫行安神礼内执事官陈设牲醴如常仪内导引官导上诣拜位奏拜奠读祝礼毕后妃以下入行四拜礼鸿胪寺官引百官于慈宁宫门外随班行礼传赞
如仪

一神主舆行奠献使等官行叩头礼上食毕太常寺官跪奏请梓宫启行至张家湾奉梓宫登舟奉安讫行祭告礼太常寺官陈设奠献使行礼如常仪各衙门奉送官俱陪拜祭毕舟发沿途每日三上食奠献等官俱素冠服诣梓宫前行叩头礼如常仪神宫监尚膳监恭办上食馔五样蔬果酒膳一经过有王府去处许王素服出迎致祭该府官预陈设祭物于水次席殿其附近王府许遣辅导官致祭行礼一南京守备文武衙门各处镇巡三司官梓宫舟及附近去处俱致祭举哀与王府遣官同所辖有司大小官员通许陪拜致祭品物簇盘一座豕一羊一果五盘点心五盘煠五盘俱用颜
色纸花
案酒五样菜五碟
粉汤五饭五帛一段酒三爵香烛纸
陈设
如仪

一梓宫自通州登舟抵承天府张家湾祭潞河之神天津祭海口之神安平镇祭龙王之神徐州吕梁二处祭洪神淮河口祭淮渎之神仪真南京祭大江之神彭泽祭小孤山之神九江之神汉江之神所过大川俱用牲醴致祭俱勋臣具青服行礼其各处应祀水府之神开载未备者临期斟酌致祭嘉靖二十年昭圣皇太后崩
按大政纪嘉靖二十年八月昭圣皇太后崩上慈谥曰孝康靖肃庄慈哲懿翊天赞圣敬皇后穆宗隆庆元年上孝慈皇后杜氏谥为皇太后按明通纪隆庆元年春正月上孝慈皇后尊谥曰孝恪渊纯慈懿恭顺赞天开圣皇太后按明外史孝恪杜太后传后世宗妃穆宗生母也大兴人父林嘉靖初封康嫔久之进为妃三十三年正月薨是时穆宗以裕王居邸帝下礼部议丧礼尚书欧阳德请辍朝五日裕王主丧事遵高皇帝孝慈录斩衰三年帝不许辅臣言高帝尝命周王橚为孙贵妃服矣慈母犹尔况生母乎帝命比贤妃郑氏故事谥荣淑康妃葬金山穆宗立尊谥孝恪渊纯慈懿恭顺赞天开圣皇太后迁祔永陵祀主神霄殿追封林为庆都伯而命其子继宗祀隆庆六年神宗即位尊皇后陈氏为仁圣皇太后生母皇贵妃李氏为慈圣皇太后仍居干清宫按明昭代典则隆庆六年六月皇太子即皇帝位秋七月加上皇后陈氏曰仁圣皇太后皇贵妃李氏曰慈圣皇太后按明外史孝安皇后传后陈氏穆宗次后也通州人父景行以女贵封固安伯隆庆元年册为后后无子多病出居别宫神宗即位上徽称曰仁圣皇太后按孝定李太后传后穆宗妃神宗生母也漷县人父伟以女贵封武清伯见外戚传初为宫嫔进贵妃生神宗进皇贵妃万历元年上徽称曰慈圣皇太后故事天子立尊皇后为皇太后若有生母称皇太后者则加徽号以别之时冯保欲媚帝生母讽大学士张居正以□尊于是下议尊皇后曰仁圣皇太后皇贵妃曰慈圣皇太后始无别矣仁圣居慈庆宫慈圣居慈宁宫居正请太后护视帝乃徙居干清太后主持国是专任居正帝或不读书即召使长跪每御讲筵入常令效讲臣进讲于前当朝五更至帝寝所呼曰帝起左右掖帝坐取水为盥面挈之登辇以出故帝宫中起居最严大珰奉太后旨者往往挟持太过帝尝在西城曲宴令慈宁两内侍歌新声辞不能帝怒取剑击之为诸奄所解戏割其发翌日太后传语阁臣居正具札切谏令为帝草罪己御札又召帝长跪数其过至云天下大器岂独尔可承耶宫中有传于帝者曰太后令冯保向阁中取霍光传矣以是帝衔二人甚特屈于太后未敢发神宗万历五年诏修慈庆慈宁两宫寻罢
按明通纪万历五年五月诏修慈庆慈宁宫首辅张居正上言两宫规制甚备又至壮丽足以娱圣母万寿不宜时诎举嬴令群臣啧有烦言上入告圣母罢之万历六年大婚礼成上两宫徽号慈圣太后返慈宁宫按明通纪万历六年三月大婚礼成上两宫圣母徽号仁圣皇太后加懿安慈圣皇太后加宣文按明外史孝定李太后传六年帝大婚太后将返慈宁宫敕居正谓吾不能视皇帝朝夕先生亲受先帝付托其朝夕纳诲终先帝凭几之谊三月进徽号曰宣文万历十一年加上两宫徽号
按明通纪万历十一年三月加上两宫圣母皇太后徽号仁圣上加康靖慈圣上加明肃万历二十四年仁圣皇太后崩
按明外史孝安皇后传二十四年七月崩谥曰孝安贞懿恭纯温惠佐天弘圣皇后祀奉先殿别室万历二十九年册立太子上圣母徽号按明通纪万历二十九年冬册立元子为皇太子上圣母慈圣宣文明肃贞寿端献皇太后徽号群臣奉表称贺万历四十二年慈圣皇太后崩阁臣裁拟赦文及上谥神主一定之仪按明通纪万历四十二年春二月初九日慈圣皇太后崩圣谕合行丧仪该部查例具看又谕内阁朕圣母皇太后自去年十一月内违和以来朕斋虔竭诚祈祷于圣母前日视药侍膳圣母谕朕内外有罪轻应赦者赦之天下有灾伤之处钱粮应免者免之朕正在回奏待圣体万安发旨拟行而慈母竟尔崩逝朕心哀切痛悼不已卿等拟赦文以进钦此大行皇太后遗诏例于次日即颁时己三日故特请十二日皇上礼服具成百官恭诣慈宁宫门外哭临群臣上恭慰疏内阁拟进圣母遗命赦稿疏云臣叶向高方从哲吴道南等据部所开楚宗一款须禀圣裁臣等窃念诸宗当日讦奏楚王戕杀巡抚自犯不赦之罪即重加惩创原不为过惟是坐谋反则人以为且重辟六人己足正法其余诸宗禁锢十年并其家属皆被幽系男女杂居天日不见号呼痛苦之声日夜不绝见于抚院各官及守备中官之疏读者皆为伤心酸鼻所以中外诸臣连章苦请曾经礼部都察院看议奏俱留中未发今九卿诸臣又同心合辞谓其当赦臣等不得不为开列如蒙圣慈悯念准与释放将圣母在天之灵见祖宗列圣亦自欢然但事干宗室当断自宸衷非臣等所敢专擅者也又户部所开河东两浙进盐长芦过路落地生熟盐等税拟与豁免工部所开陕西织造羊绒苏松织造绫纱自万历三十四年以前拖欠拟与豁免当此民穷财尽边饷匮乏之日欲蠲常赋则无以给军不蠲则民困愈甚事属两难处置无策诸臣皆望皇上将税使停罢或大加减省臣等未敢遽言惟此数款慨赐允行亦可少济一二但事干钱粮亦断自宸衷非臣等所敢专擅者也辅臣叶向高方从哲吴道南等上圣母谥议大行慈圣宣文明肃贞寿端献恭熹皇太后三月吏部具题陵工在迩乞点工部侍郎林如楚到部署印督理圣谕谕内阁云览卿等所拟赦诏内宽释楚宗幽禁姑准所拟其蠲免陕西织造羊绒袍服朕岂不悯念民情困苦但系紧急上供且数不多难以停免各省额进税课准以每年所征三分量减一分以彰慈恩恤民德意其二分照旧征收分解进用接济急需待三殿工有次第即行停止起废遣建谪戍等官已有旨分别叙用故谕钦此四月阁臣叶向高方从哲吴道南等言诏书内税额已减停止有期不当再渎但各省税额多不过六七万而广东独至十八万民间赔累多年委为困苦前蒙圣恩减去三分之一然税额尚有十万余不无偏重况黎民作乱兴师动众骚扰难堪伏望垂怜再减二三万救此一方民命五月命阁辅率中书官诣南熏殿恭写圣母孝定贞纯钦仁端肃□天祚圣皇太后神主神位辅臣等历稽祖制凡太后神主俱不用太字盖因太后之号乃臣子尊奉之称若神主神位则列于帝后之侧于礼未宜乃遵旧例题称随具揭奏明奉旨云具见详慎十五日潞王薨署吏部事兵部尚书王象干言山陵大事举行在迩一切监礼护送执事等官需人甚众见今部寺卿贰寥寥数员恐分遣无人步送无人于典制有亏瞻观不雅非皇上孝事慎礼之深意伏乞尽点会推诸臣以补久缺以襄大典真目前急务也阁臣叶向高请申饬防守揭云恭遇圣母皇太后梓宫发引内外大小官员及旗校军匠人等几于举国而行内地空虚不无可虑伏乞严谕兵部行该管衙门申明禁令巡缉奸宄以保无虞按明外史孝定李太后传四十二年二月崩上尊谥曰孝定贞纯钦仁端肃□大祚圣皇太后合葬昭陵别祀崇先殿后性慈恻好佛天下名胜地多置梵剎动费巨万时天下晏安物力充足帝亦助施无算初光宗未册立给事中姜应麟等请立东宫被谪太后闻之弗善也一日帝入侍太后问其故帝曰彼都人子也内廷呼宫人曰都人太后亦由宫人进遂大怒曰尔亦都人子帝伏地不敢起群臣请福王之国行有日矣郑贵妃欲迟之明年以祝太后诞为解太后曰吾潞王亦可来上寿乎贵妃乃不敢留福王御史曹学程以建言论死太后怜其母老言于帝释学程后生神宗及靖王潞王光宗泰昌元年熹宗即位进尊生母贵妃王氏为皇太后按明外史孝和王太后传后光宗妃熹宗生母也顺天人父钺以女贵追封新城伯见外戚传初入东宫为选侍万历三十二年十一月生熹宗进才人四十七年三月薨谥昭肃恭和章懿才人光宗即位进封皇贵妃改谥曰温肃端静纯懿皇贵妃熹宗即位十一月上尊谥曰孝和恭献温穆徽慈谐天鞠圣皇太后迁葬庆陵祀奉先殿熹宗天启八年庄烈帝即位追尊生母刘氏为皇太后按明外史孝纯刘太后传后光宗妃庄烈帝生母也海州人后入河间父应槐母徐氏初入宫为淑女万历三十八年十二月生庄烈愍皇帝已失光宗意被谴薨光宗中悔恐神宗知之戒掖庭勿言葬于西山及庄烈帝封信王进贤妃天启中庄烈帝居勖勤宫问近侍曰西山有申懿王坟乎曰有傍有刘娘娘坟乎曰有每密付金钱往祭及即位上尊谥曰孝纯恭懿淑穆庄静毗天毓圣皇太后迁葬庆陵封其弟效祖为新乐伯继祖及侄文炳文耀为锦衣卫指挥同知具外戚传帝五岁失太后问左右遗像莫能得传懿妃自称习太后言宫人中状貌有相类者命太后母瀛国太夫人徐氏指示画工可意得也图成由正阳门具法驾迎入帝跪迓于午门悬之宫中呼老宫婢视之或言似或曰否帝为雨泣六宫皆泣以助上哀妃以此得加封号故事生母忌日不得设祭服青十五年六月帝以太后故欲追前代生继七后同建一庙以展孝思乃御德政殿召大学士及礼部尚书林欲楫侍郎蒋德璟等议帝曰太庙之制一帝一后计九庙此外祧庙亦有九亦一帝一后其继后及生母七位既不得入太庙又无祧庙之主即宫中奉先殿尚无祭也奈何德璟曰奉先殿外尚有奉慈殿所以奉继后及生母者虽废可举也帝曰奉慈殿外尚有弘孝神霄本恩诸殿德璟曰内廷规制臣未悉孝宗建奉慈殿嘉靖废之而建神霄今未知尚有基址否帝曰奉慈已撤惟奉先尚可拓也于是别置一殿祀孝纯及七后云
　皇太后部汇考八
皇清
　　顺治八年
大清会典顺治八年二月躬亲大政上
圣母尊号曰
皇太后上徽号曰
昭圣慈寿皇太后前期一日遣官各一员告祭天地宗庙
社稷内院礼部官先于
皇太后宫设黄案一于丹陛正中又设黄案一于　中和殿内正中置满洲蒙古汉字三体奏书于殿　　中案上请皇上出宫升殿阅奏书毕内院大学士恭捧奏书前　　导上升舆至
皇太后宫门外
上降舆入宫门于丹陛上东旁立礼部堂官传谕内　　监奏请皇太后升座
  </div>
  <div class="pagination">
   <a href="宫闱典皇太后部_page2.html">
    上一页
   </a>
   <a href="宫闱典皇太后部.html">
    1
   </a>
   <a href="宫闱典皇太后部_page2.html">
    2
   </a>
   <span class="current-page">
    3
   </span>
   <a href="宫闱典皇太后部_page4.html">
    4
   </a>
   <a href="宫闱典皇太后部_page5.html">
    5
   </a>
   <a href="宫闱典皇太后部_page6.html">
    6
   </a>
   <a href="宫闱典皇太后部_page7.html">
    7
   </a>
   <a href="宫闱典皇太后部_page8.html">
    8
   </a>
   <a href="宫闱典皇太后部_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
