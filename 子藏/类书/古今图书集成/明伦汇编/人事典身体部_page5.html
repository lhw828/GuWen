<!DOCTYPE html>
<html>
<head>
    <meta charset="UTF-8">
    <title>人事典身体部 - 第 5 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人事典身体部 - 第 5 页/共 6 页</h1>
    <div class="content">上焦开发宣五谷味熏肤充身泽毛若雾露之溉是谓气　　津
腠理发泄汗出是谓津
　　液
谷入气满淖泽注于骨骨属屈申泄泽补益脑髓皮肤泽润于津是谓液　　血
中焦受气取汁变化而赤是谓血
中焦亦并胃中出上焦之后此所受气者泌糟粕蒸津液化其精微上注于肺脉乃化而为血以奉生身故中焦受气取汁变化而赤　　脉
壅遏营气令无所避是谓脉
宗气行于经脉中其脉流布诸经而营气从之以行无所避逆谓之脉本草纲目
　　乳汁释名
李时珍曰乳者化之谓故字从孚化省文也方家隐其名谓之仙人酒生人血白朱砂种种名色盖乳乃阴血所化生于脾胃摄于冲任未受孕则下为月水既受孕则留而养胎已产则赤变为白上为乳汁此造物元微自然之妙也邪术家乃以童女矫揉取乳及造反经为乳诸说巧立名谓以弄贪愚此皆妖人所为王法所诛君子当斥之可也凡入药并取首生男儿无病妇人之乳白而稠者佳若色黄赤清而腥秽如涎者并不可用有孕之乳谓之忌奶小儿饮之吐泻成疳鬾之病最为有毒也　　乳汁气味
甘咸平无毒大明曰凉
　　乳汁主治
别录曰补五脏令人肥白悦泽疗目赤痛多泪解独肝牛肉毒合浓豉汗服之神效苏恭曰和雀屎去目中弩肉大明曰益气治瘦悴悦皮肤润毛发点眼止泪　　发明
陶弘景曰汉张苍年老无齿妻妾百数常服人乳故年百岁余身肥如瓠寇宗奭曰人乳汁治目之功多何也人心生血肝藏血脾受血则能视盖水入于经其血乃成又曰上则为乳汁下则为月水故知乳汁则血也用以点眼岂不相宜血为阴故性冷脏寒人如乳饼酥酪之类不可多食虽曰牛羊乳然亦不出乎阴阳之造化耳老人患口疮不能食但饮人热乳甚良李时珍曰人乳无定性其人和平饮食冲淡其乳必平其人暴躁饮酒食辛或有火病其乳必热凡服乳须热饮若晒曝为粉入药尤佳南史载宋何尚之积年劳病饮妇人乳而瘥又言穰城老人年二百四十岁惟饮曾孙妇乳也按白飞霞医通云服人乳大能益心气补脑髓止消渴治风火证养老犹宜每用一吸即以纸塞鼻孔按唇贴齿而漱乳与口津相和然后以鼻内使气由明堂入脑方可徐徐咽下如此五七吸为一度不漱而吸何异饮酪止于肠胃而已　　人血集解
李时珍曰血犹水也水谷入于中焦沁别熏蒸化其精微上注于肺流溢于中布散于外中焦受汁变化而赤行于隧道以奉生身是之谓血命曰营气血之与气异名同类清者为营浊者为卫营行于阴卫行于阳气主煦之血主濡之血体属水以火为用故曰气者血之帅也气升则升气降则降气热则行气寒则凝火活则红火死则黑邪犯阳经则上逆邪犯阴经则下流盖人身之血皆生于脾摄于心藏于肝布于肺而施化于肾也仙家炼之化为白汁阴尽阳纯也苌弘死忠血化为碧人血入土年久为磷皆精灵之极也　　人血气味
咸平有毒
　　人血主治
陈藏器曰羸病人皮肉干枯身上麸片起又狂犬咬寒热欲发者并刺血热饮之　　人血发明
李时珍曰肉干麸起燥病也不可卒润也饮人血以润之人之血可胜刺乎夫润燥治狂犬之药亦伙矣奚俟于此耶始作方者不仁甚矣其无后乎虐兵残贼亦有以酒饮人血者此乃天戮之民必有其报不必责也诸方用血惟不悖于理者收附于下　　人精集解
李时珍曰营气之粹化而为精聚于命门命门者精血之府也男子二八而精满一升六合养而充之可得三升损而丧之不及一升谓精为者精非血不化也谓精为宝者精非气不养也故血盛则精长气聚则精盈邪术家蛊惑愚人取童女交媾饮女精液或以己精和其天癸吞咽服食呼为铅汞以为秘方放恣贪淫甘食秽滓促其天年愚之甚矣又将谁尤按鲍景翔云神为气主神动则气随气为水母气聚则水生故人之一身贪心动则津生哀心动则泪生愧心动则汗生欲心动则精生　　人精气味
甘温
　　人精主治
陶弘景曰和鹰屎灭瘢李时珍曰涂金疮血出汤火疮　　人汗集解
李时珍曰汗出于心在内则为血在外则为汗故曰夺汗者无血夺血者无汗　　人汗气味
咸有毒
李时珍曰饮食食之令人生疔毒
　　人气主治
李时珍曰下元虚冷日令童男女以时隔衣进气脐中甚良凡人身体骨节痹痛令人更互呵熨久久经络通透又鼻衄金疮嘘之能令血断
　　发明
李时珍曰医家所谓元气相火仙家所谓元阳真火一也天非此火不能生物人非此火不能有生故老人虚人与二七以前少阴同寝藉其熏蒸最为有益杜甫诗云暖老须燕玉正此意也但不可行淫以丧宝促生耳近时术家令童女以气进入鼻窍脐中精门以通三田谓之接补此亦小法不得其道者反以致疾按谢承续汉书云大医史循宿禁中寒疝病发求火不得众人以口更嘘其背至旦遂愈刘敬叔异苑云孙家奚奴治虎伤蛇噬垂死者以气禁之皆安又葛洪抱朴子云人在气中气在人中天地万物无不须气以生善行气者内以养身外以却恶然行之有法从子至巳为生气之时从午至亥为死气之时常以生气时鼻中引气入多出少闭而数之从九九八八七七六六五五而止乃微吐之勿令耳闻习之既熟增至千数此为胎息或春食东方青气夏食南方赤气秋食西方白气冬食北方黑气四季食中央黄气亦大有效故善行气者可以避饥渴可以延年命可以行水上可以居水中可以治百病可以入瘟疫以气嘘水则水逆流嘘火则火遥灭嘘沸汤则手可探物嘘金疮则血即自止嘘兵刃则刺不能入嘘箭矢则矢反自射嘘犬则不吠嘘虎狼则伏退嘘蛇蜂则不动吴越有禁咒行气之法遇有大疫可与同□不相传染遇有精魅或闻声或现形掷石放火以气禁之皆自绝或毒蛇所伤嘘之即愈若在百里之外遥以我手嘘咒男左女右亦可即安夫气出于无形用之其效至此而况绝谷延年乎时珍按此即吾内养浩然灵气也符篆家取祖气即此但彼徒皆气馁庸人依仿安得验哉　　人魄集解
李时珍曰此是缢死人其下有物如麸炭即时掘取便得稍迟则深入矣不掘则必有再缢之祸盖人受阴阳二气合成形体魂魄聚则生散则死死则魂升于天魄降于地魄属阴其精沉沦入地化为此物亦犹星陨为石虎死目光坠地化为白石人血入地为磷为碧之意也　　人魄主治
李时珍曰镇心安神魄定惊怖颠狂磨水服之　　阴毛主治陈藏器曰男子阴毛主蛇咬以口含二十条咽汁令毒不入腹千金方云横生逆产用夫阴毛二七茎烧研猪膏和丸大豆大吞之李时珍曰妇人阴毛主五淋及阴阳易病　　人骨释名
李时珍曰许慎云骨者肉之核也灵枢经云肾主骨有骨度篇论骨之大小长短广狭甚详见本书　　人骨主治陈藏器曰骨病接骨疮并取焚弃者
　　人骨发明
李时珍曰古人以掩暴骨为仁德每获阴报而方伎之流心乎利欲乃收人骨为药饵仁术固如此乎且犬不食犬骨而人食人骨可乎父之白骨惟亲生子刺血沥之即渗入又酉阳杂俎云荆州一人损胫张七政饮以药酒破肉去骨一片涂膏而愈二年复痛张曰所取骨寒也寻之尚在□下以汤洗绵裹收之其痛遂止气之相感如此孰谓枯骨无知乎仁者当悟矣　　人胞释名
李时珍曰人胞包人如衣故曰胞衣方家讳之别立诸名焉丹书云天地之先阴阳之祖乾坤之□钥铅汞之匡廓胚胎将兆九九数足我则乘而载之故谓之河车其色有红有绿有紫以紫者为良　　人胞修治
吴球曰紫河车古方不分男女近世男用男女用女一云男病用女女病用男初生者为佳次则健壮无病妇人者亦可取得以清米泔摆浮竹器盛于长流水中洗去筋膜再以乳香酒洗过篾笼盛之烘干研末亦有瓦焙研者酒煮捣烂者甑蒸捣晒者以蒸者为佳董炳云今人皆酒煮火焙及去筋膜大误矣火焙水煮其子多不育惟蒸捣和药最良筋膜乃初结真气不可剔去也　　人胞气味
甘咸温无毒
　　人胞主治
陈藏器曰血气羸瘦妇人劳损面皮黑腹内诸病渐瘦者治净以五味和之如法与食之勿令妇知吴球曰治男女一切虚损劳极癫痫失志恍惚安心养血益气补精　　人胞发明
朱震亨曰紫河车治虚劳当以骨蒸药佐之气虚加补气药血虚加补血药以侧柏叶乌药叶俱酒洒九蒸九曝用之为丸大能补益名补肾丸李时珍曰人胞虽载于陈氏本草昔人用者犹少近因丹溪朱氏言其功遂为时用而括苍吴球始创大造丸一方尤为世行其方药味平补虽无人胞亦可服饵其说详见本方下按隋书云琉球国妇人产乳必食子衣张师正倦游录云八桂獠人产男以五味煎调胞衣会亲啖之此则诸兽生子自食其衣之意非人类也崔行功小儿方云凡胎衣宜藏于天德月德吉方深埋紧筑令儿长寿若为猪狗食令儿颠狂虫蚁食令儿疮癣鸟鹊食令儿恶死弃于火中令儿疮烂近于社庙污水井街巷皆有所禁按此亦铜山西崩洛钟东应自然之理也今复以之蒸煮炮炙和药捣饵虽曰以人补人取其同类然以人食人独不犯崔氏之禁乎其异于琉球獠人者亦几希矣　　胞衣水修治
陈藏器曰此乃衣埋地下七八年化为水澄彻如冰南方人以甘草升麻和诸药瓶盛埋之三五年后掘出取为药也　　胞衣水气味
辛凉无毒
　　胞衣水主治
陈藏器曰小儿丹毒诸热毒发寒热不歇狂言妄语头上无辜发竖虚痞等证天行热病饮之立效李时珍曰反胃久病饮一锺当有虫出　　初生脐带释名
李时珍曰胎在母腹脐连于胞胎息随母胎出母腹脐带既剪一点真元属之命门丹田脐干自落如瓜脱蒂故脐者人之命蒂也以其当心肾之中前直神阙后直命门故谓之脐脐之为言齐也　　脐带主治
陈藏器曰烧末饮服止疟李时珍曰解胎毒傅脐疮　　人势释名李时珍曰人阴茎非药物也陶九成辍耕录载杭州沈生犯奸事露引刀自割其势流血经月不合或令寻所割势捣粉酒服不数日而愈观此则下蚕室者不可不知此法也故附于此云　　人势主治
李时珍曰下蚕室创口不合
　　人肉主治
陈藏器曰瘵疾
　　人肉发明
李时珍曰张杲医说言唐开元中闽人陈藏器着本草拾遗载人肉疗羸瘵闾阎有病此者多割股案陈氏之先已有割股割肝者矣而归咎陈氏所以罪其笔之于书而不立言以破惑也本草可轻言哉呜呼身体发肤受之父母不敢毁伤父母虽病笃岂肯欲子孙残伤其支体而自食其骨肉乎此愚民之见也按何孟春余冬录云江伯儿母病割胁肉以进不愈祷于神欲杀子以谢神母愈遂杀其三岁子事闻太祖皇帝怒其绝伦灭理杖而配之下礼部议曰子之事亲有病则拜托良医至于呼天祷神此恳切至情不容已者若卧冰割股事属后世乃愚昧之徒一时激发务为诡异以惊世骇俗希求旌表规避徭役割股不已至于割肝割肝不已至于杀子违道伤生莫此为甚自今遇此不在旌表之例呜呼圣人立教高出千古伟哉如此又陶九成辍耕录载古今乱兵食人肉谓之想肉或谓之两脚羊此乃盗贼之无人性者不足诛矣　　木乃伊集解
李时珍曰按陶九成辍耕录云天方国有人年七八十岁愿舍身济众者绝不饮食惟澡身啖蜜经月便溺皆蜜既死国人殓以石棺仍满用蜜浸之鑴年月于棺瘗之俟百年后起封则成蜜剂遇人折伤肢体服少许立愈虽彼中亦不多得亦谓之蜜人陶氏所载如此不知果有否姑附卷末以俟博识　　人乳附方
服乳歌　仙家酒仙家酒两个壶卢盛一斗五行酿出真醍醐不离人间处处有丹田若是干涸时咽下重楼润枯朽清晨能饮一升余返老还童天地久虚损劳瘵德生丹用无病妇人乳三酒杯将磁碟晒极热置乳于中次入麝香末少许木香末二分调匀服后饮浓茶一酒盏即阳败次日服接命丹接命丹用乳三酒杯如前晒碟盛人乳并人胞末一具调服服毕面膝俱赤如醉思睡只以白粥少少养之集简方

虚损风疾接命丹治男妇气血衰弱痰火上升虚损之证又治中风不语左瘫右痪手足疼痛动履不便饮食少进诸证用人乳二杯香甜白者为佳以好梨汁一杯和匀银石器内顿滚滚每日五更一服能消痰补虚生血延寿此乃以人补人其妙无佳摄生
众妙方

中风不语舌根强硬三年陈酱五合人乳汁五合相和研以生布绞汁随时少少与服良久当语圣
惠方

卒不得语人乳半合美酒半升和服
范
汪方

失音不语人孔竹沥各二升温服
摘
元方

月经不通日饮人乳三合
千
金方

眼热赤肿人乳半合古铜钱十文铜器中磨令变色稀稠成煎瓶收日点数次或以乳浸黄连蒸热洗之圣惠方

初生不尿人乳四合□白一寸煎滚分作四服即利刘涓子鬼遗方

初生吐乳人乳二合蘧篨篾少许盐二粟大同煎沸入牛黄米许与服刘涓子
鬼遗方

痈脓不出人乳汁和傅之比晓脓尽出不可近手千金方

胫生疮人乳桐油等分和匀鹅翎扫涂神效
摘
元方

啖蛇牛毒牛啖蛇者毛发向后其肉杀人但饮人乳汁一升即愈金匮
要略

中牛马毒人乳饮之良
千
金方


　身体部纪事
河图苍帝并乳
河图始开图黄帝名轩北斗黄帝之精母地祇之女附宝之郊野大电绕斗枢星耀感附宝生轩胸文曰黄帝子春秋元命苞颛顼骈干上法月参事成纪以理阴阳吴越春秋鲧娶于有莘氏之女名曰女嬉年壮未孳嬉于砥山得薏苡而吞之意若为人所感因而□孕剖胁而产高密竹书纪年帝禹夏后氏胸有玉斗
帝王世纪简翟浴元丘之水燕遗卵吞之剖背生契风俗通后稷冬垦田流汗而种田不生者人力非不至天时不与山海经结胸国为人结胸
贯胸国为人胸有窍
世本陆终娶于鬼方氏之妹谓之女胁生六子孕而不育三年启其左□三人出焉启其右□三人出焉帝王世纪殷时有仙女名昌容隔肉见骨春秋元命苞文王四乳是为含良盖法酒旗布恩舒明宋均曰
</div>
    <div class="pagination">
<a href="人事典身体部_page4.html">上一页</a><a href="人事典身体部.html">1</a><a href="人事典身体部_page2.html">2</a><a href="人事典身体部_page3.html">3</a><a href="人事典身体部_page4.html">4</a><span class="current-page">5</span><a href="人事典身体部_page6.html">6</a><a href="人事典身体部_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
