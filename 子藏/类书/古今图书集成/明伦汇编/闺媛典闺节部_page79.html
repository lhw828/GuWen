<!DOCTYPE html>
<html>
<head>
    <meta charset="UTF-8">
    <title>闺媛典闺节部 - 第 79 页/共 268 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺节部 - 第 79 页/共 268 页</h1>
    <div class="content">按长兴县志费氏李蕙妻蕙死氏年二十七痛欲身殉念舅姑老且有遗&#五月强视一息举一子名之曰伦字天彝又四年费葬蕙于白鹤阡鬻奁具以供堂上甘脆姑范氏病疽费日侍汤药伦就外傅感奋力学补博士弟子员举六子一孙成孝廉氏二十五而孀六十而卒丁元荐为之传　　吴祥妻沈氏
按孝丰县志沈氏鱼池乡吴祥妻祥早世氏年十八生女未逾月誓不再醮父怜其少而无子讽令改适氏呜咽投碗于地曰碗合可嫁又断其指曰指续可嫁竟不能强坚守终身　　万平妻吴氏
按孝丰县志吴氏孝丰乡万平妻夫亡氏年二十六子方襁褓守节奉姑以寿终　　吴七妻施氏
按孝丰县志施氏鱼池乡吴七妻吴亡施年二十一自誓守节父母悯其少而无子欲令改嫁不从年七十一卒　　王万妻杨氏
按孝丰县志杨氏灵奕乡王万妻年二十三夫亡矢志守节足迹不履户外虽邻里亲戚罕得睹面一子名希贤早夭妇章氏与姑共守一日杨谓章曰我薄命固应受此汝方少艾奈何以我累汝不如早嫁章跪泣曰年老之姑所仗一媳媳去姑复谁托不如同死为一处鬼姑媳抱头大哭远近莫不感伤杨年七十先卒章勉襄葬事毕哀毁逾月而死　　王尚礼妻吴氏
按孝丰县志吴氏太平乡王尚礼妻年二十夫亡割发截指誓不再醮守节五十年而卒　　王廷妻邵氏
按孝丰县志邵氏诸生王廷妻年二十一夫亡家贫苦节孝事姑嫜严课孙子寿七十旌表　　许积妻朱氏
按孝丰县志朱氏天目乡许积妻年十九夫亡家贫遗腹六月断指誓不再嫁姑病割股救之隆庆五年旌表年八十寿终　　吴栋妻徐氏
按孝丰县志徐氏移风乡同知吴栋妻幼读书精翰墨归吴三年而寡苦节六十年为菊花赋以见志　　高季六妻吴氏按孝丰县志吴氏太平乡高季六妻年二十四而寡矢志不二养继姑抚诸幼姑欲嫁之恸哭抱石将投于水姑止之卒以贞节闻　　邢智妻夏氏
按孝丰县志夏氏丰乡邢智妻智丧氏年二十二无子誓不再醮抚侄悦为夫嗣家贫勤作以养舅姑终老　　吴鉴妻张氏
按孝丰县志张氏年十八归吴鉴三年鉴他嬖不接于氏者凡十一年嬖且夺嫡氏愠不形于色姑令改适不听逼之行氏慷慨求死而止鉴亡事姑益孝由是内外皆贤之　　宋玻妻竺氏
按奉化县志竺氏宋玻妻年二十一夫亡誓不改节以养姑嫜冰蘗之操五十年如一日隆庆五年学使旌其门　　王氏女
按奉化县志王氏女舍辋人父某先没母蒋氏抚之及笄许县西北隅周未嫁濂病既革索见王女不已王母送女至门濂一视即绝女守丧辞母不返至老而卒　　俞柏妻施氏
按绍兴府志施氏俞柏妻山阴人性孝谨柏早亡施年二十七守节勤家备极艰苦抚一子六孙身亲课读隆庆初施年八十一郡邑旌之　　赵氏女
按绍兴府志赵氏女名邃山阴人幼能读书善临池家素饶父为置甚丰许字俞姓及笄俞病剧俞母利其促娶之入门俞令一女子扮郎貌行礼迄忽闻啼哭声寻告以实女易服毕丧赋诗七首既而赵与俞俱贫落女以针黹营给饔飧年五十出训女蒙六十而卒　　张儒姐
按绍兴府志张儒姐山阴人幼许字王耀基未嫁耀基没儒姐往哭之遂留焉食贫苦守数十年而卒　　周安贞妹恭
贞附

按绍兴府志周安贞山阴周祖仪女许字王宗仁未于归宗仁讣至女往视殓执丧服阕而死妹恭贞许字诸生阮廷谕廷谕死于京恭贞亦以处女终身　　朱泰妻吴氏按绍兴府志吴氏会稽人适诸生朱泰性至孝其姑唐病痿而性颇暴时加垂挞氏跪受已辄取进饮食歡如也自食粗粝布褐常不完而姑之膳药必精好既而泰死无后或劝他适辄号踊欲绝奉其姑益谨卒与姑相继殁陶文僖重其节为白于官损赀创祠祀之隆庆三年旌表　　沈束妻张氏
潘
氏附

按绍兴府志张氏沈束妻会稽人束自徽州推官擢给事中尚未有子张自家为置妾潘氏偕赴京舟抵潞河而闻束以抗疏宿邸中候诏潞去京都六十里忽趋入城则束已下狱矣张谓潘曰汝年少且与主君未识面盍择所便潘跪曰主君抗节夫人又苦志婢子独非人乎因流涕沾膺自誓以死卒与张俱束在狱历十有八年父年八十余张数伏阙乞哀愿以身代束系令束归一省父皆不报家故贫有田十余亩养父不给张与潘日夜力女红用给橐饘乡中父老怜之且削牍为泣贷于同郡宦京者然亦不多得久之会户部司务何以尚上疏理海主事瑞有诏下以尚狱出束束出见潘问曰是某乎曰然曰我当拜谢之乃再拜潘泣惊蒲伏遂同归里束既系久家益落张乃身执汲炊而令潘当夕隆庆初束起南京通政参议不赴未几卒竟无子潘无何亦亡张以寿终　　韩释可妻薛氏按会稽县志薛氏韩释可妻年二十三而寡子甫四岁家贫内外无亲茕茕孑立惟务纺绩以养姑姑疾刲股以进姑亡丧葬如礼乡人称为孝节　　董浦妻吴氏
按会稽县志吴氏董浦妻生一子而浦亡吴年二十抚子长娶诸氏未几子夭姑妇相守四十年世称双节　　金胜宗妻陈氏
按会稽县志陈氏年十七适金胜宗三年胜宗亡抚遗腹子志清娶张氏志清客死于京张氏年二十姑妇相守共处一室并年九十余而终　　罗道妻朱氏
按会稽县志朱氏邑儒朱谦女罗道妻归六年而寡无子宗党欲夺其志朱恸哭誓死请舅姑立嗣子拱璧以存夫祀已又抚孙万化训以义方辛苦四十二年隆庆间万化登进士传胪第一疏请于朝诏旌表　　胡栗妻祝氏按会稽县志祝氏胡栗妻少寡无子舅姑欲夺其志祝泣曰今为未亡人以舅姑在耳何乃不谅若是嫠居四十余年卒无变志郡守表其门　　钱盛妻李氏
按会稽县志李氏钱盛妻早寡族人强令改嫁氏断指自矢坚守六十年年八十一卒其子浩事母以孝郡守表其门　　章邦妻沈氏
按会稽县志沈氏章邦妻年十九而寡苦节六十五年郡守旌表　　任正妻潘氏
按余姚县志潘氏任正妻潘洪女年十八归正十年正亡茕茕孑立上事舅姑下抚二子辛苦备尝嘉靖壬戌伯子春元成进士隆庆三年以册立东宫恩诏春元为刑部郎两奉恩赠表其门　　叶景韶妻张氏
按台州府志张氏金溪令获之妹也年十九归叶景韶五载夫亡张欲以身殉时方娠二月姑指其腹劝止弥月生男矢志守之终身卒年八十五　　王师表妻黄氏
按台州府志黄氏黄岩人王师表妻年二十八师表亡黄痛绝不食累十余日既葬矢志靡他惟日以教子养姑为事姑将终拊黄背曰我死无以报妇愿娶孙妇亦如妇耳　　郑玻妻赵氏
按台州府志赵氏黄岩郑玻妻年二十九玻客死于杭榇返赵恨不与诀哀痛不置矢志抚诸孤平居未尝一出户外以寿终　　李存泮妻郑氏
按台州府志郑氏黄岩李存泮妻年二十六夫亡遗腹生男以死自誓家贫抚孤备尝艰苦年七十八终学使旌其门　　张&#妻刘氏
按台州府志刘氏黄岩张&#妻年二十有四而&#亡苦节自持足不出户垂二十年乡里称之　　朱世高妻张氏
按台州府志张氏黄岩朱世高妻世高亡张年二十八二子一女俱幼家徒壁立哀号誓以死守族戚欺其寡幼令改适不从阴受求者财约以舆逼行张闻之损容不出仅乃得免孀居三十余年卒年六十七隆庆间奏闻诏旌其门　　赵贵宁妻陈氏
按台州府志陈氏黄岩赵贵宁妻年二十七而孀抚诸子训以雍睦夫忌辰设奠辄痛哭不已年八十六一日命诸子曰吾某日欲往从汝父至期果卒乡人咸异焉　　任泮妻何氏
按台州府志何氏黄岩任泮妻年二十七泮亡号踊几绝鬻簪珥为丧具服衰三年人莫见其面或讽再醮拊膺大恸截发自誓躬绩以抚诸孤邑令旌表　　张朝贵妻严氏按天台县志严氏张朝贵妻年二十六夫殁子方周岁氏孀居四十四年终　　陈所闻妻范氏
按天台县志范氏诸生陈所闻妻归二年夫亡年十九子大道甫晬孀居四十年如一日教大道读书补青衿邑令旌表　　许圹妻丁氏
按天台县志丁氏坡街许圹妻年二十三夫亡子幼纺绩抚孤成人终身不饰容至戚宴会不赴人皆敬之　　谢拭妻朱氏
按天台县志朱氏谢拭妻夫早亡教幼子引宗为国子生姑徐亦早寡守志邑令毛鹤胜表其第　　杨文佑妻郑氏
按天台县志郑氏杨文佑妻年十九夫亡遗腹生子断发矢志甘贫抚孤七十余年苦节一致　　许国臣妻杨氏
按天台县志杨氏邑廪生许国臣妻杨一贞孙女年十八劝夫娶妾生子周岁夫亡抚妾子如己出事舅姑益谨节推刘表其门　　许钱妻陈氏
按天台县志陈氏永坊许钱妻早年丧夫抚子达卿成立养姑尽孝闾里称之隆庆三年学使旌表　　陈游妻张氏按天台县志张氏生员陈游妻年二十夫亡事舅姑以孝抚孤以慈族党咸敬之　　周端妻奚氏
按天台县志奚氏周端妻年二十二夫亡无子矢志不二与二妾同甘苦家贫纺绩自给年逾七十而终　　傅豹妻郑氏按浦江县志郑氏傅豹妻义门女也豹以粮役道亡郑不及诀哭之恸绝复苏姑抚其背曰汝子仅期尚孕一死则三矣已而生女时年十八姑怜其少讽之嫁郑截发以誓终身卧不解带后育八孙寿九十六卒与夫同其时日隆庆间旌表　　于应铭妻张氏
按浦江县志张氏于应铭妻性端贞嫔于执妇道甚谨夫亡三年不茹晕终身不衣帛足不逾阃外礼师教子黾勉将之婢过十五即嫁岁祲出粟数百石赈饥郡县旌其孝节　　傅宗清妻朱氏
按浦江县志朱氏名元宝傅宗清妻宗清谒选天官朱侍姑奉养备至及宗清没于邸朱欲身殉因有老姑在强起截发垢面终身不为容饰垂四十年不改姑殒哀痛如丧宗清时年六十四卒有司旌之　　徐廷康妻楼氏按浦江县志楼氏名淑英县东人及笄归徐廷康徐故彻贫淑英鹑衣百结拮据无怼意生子朝元廷康病瘵四载弗疗乃割股和羹以进及疾革踊哭数绝誓死守节朝夕织以抚孤儿隆庆中邑令白其状御史数给粟帛赒之　　石子信妻朱氏
按浦江县志朱氏石子信妻子信下帷攻苦得隐疾不近妇人朱谨事之无厌心信亡舅姑怜之欲令改适朱誓死靡他有某者谋娶家人绐以出贺新婚将强焉朱曰安有未亡人而贺人之理卒不行年五十一卒　　锺廷彬妻张氏
按浦江县志张氏锺廷彬妻年十八归彬又明年生一子甫三岁彬亡舅以其少必它适葬彬只阡一穴张恸曰吾不即从地下为抚孤耳既不信于亲奚以生为遂欲死其姑强止之后子又早丧独与媳课诸孙成立以寿终　　金宗贵妻蔡氏
按浦江县志蔡氏金宗贵妻年十六归金克敦妇道夫病痈以口吮之迨殁甘贫无他志五十年如一日年七十余有司旌其节后以子日观贵赠一品夫人　　何其良妻应氏按淳安县志应氏何其良妻西隅人年十九生一女而夫亡矢志守节继姑顽嚚叔逼改醮氏毁容剪发持刀自誓尽历艰辛抚嗣子承祧年六十一卒　　汪良臣妻王氏按淳安县志王氏汪良臣妻年十六归汪二十夫死触棺欲殉从姑勉慰曰遗孤数月将何恃以成立遂甘贫苦守毖饬内外与从姑同处训子学海苦读补邑诸生营舅姑暨夫及从姑四丧备尝艰勚年九十卒郡邑旌之　　方梦麟妻吴氏
按淳安县志吴氏方梦麟妻富德人年二十五夫亡姑嫜相继没家日零替绩麻缕资生茹荼五十余年年八十二卒旌表　　方惟棨妻任氏
按淳安县志任氏方惟棨妻山南人年二十七棨亡无子抚侄为后矢志不二茹苦五十年如一日年八十终　　徐宝妻方氏
按淳安县志方氏徐宝妻年十八夫亡无子孝事姑嫜孤苦万状年七十三卒邑令旌之　　赖伯玉妻庄氏
按福建通志庄氏赖伯玉妻永安人年十八归伯玉三旬而寡甘粗粝纺绩奉姑六十余载　　伍福沾妻陈氏
按福建通志陈氏清流人伍福沾妻夫客游不返家益落父母逼改适不从竟以寿终　　刘宽继妻童氏
按福建通志童氏欧宁人指挥刘宽继室宽亡氏年二十子甫数月前妻子尽夺其产氏不与争携子依弟以居苦节三十余年成立乃归扫先茔复敦弟好人称其贤　　傅廷言妻萧氏
按福建通志萧氏建阳人诸生傅廷言妻年二十三廷言死孤采甫五岁舅姑皆年耄氏矢志不渝以孝着　　黄照中妻江氏
按福建通志江氏崇安人诸生黄照中妻生子应兆未周岁夫死氏年十九誓以身殉姑泣曰吾年已六十仅此数月孤儿汝死吾与俱氏哀恸忍死毁形矢志家贫力作养姑姑死殡葬尽礼抚孤成立卒年七十三　　叶孜妻陈氏
按福建通志陈氏松溪人叶孜妻年二十二孜亡一子甫周氏矢志鞠养隆庆六年巷失火东西俱烬时舅姑双柩在室氏号泣曰天乎孤嫠之力不能胜两柩未亡人命卒之日也火及前廊风反得无恙　　叶文祥妻何氏按福建通志何氏松溪人叶文祥妻年二十八祥殁氏励志守节事姑黄氏祖姑谢氏孝养备至二老皆年近百而氏年八十余卒　　蒋朝辅妻黄氏
按福建通志黄氏将乐人蒋朝辅妻辅早孤家贫氏竭力以女红佐之越四年辅殁子甫二岁氏矢志事姑姑没罄箱箧举其丧居无完堵常对月而绩张盖而炊洵称苦节　　唐烜妻李氏
按福建通志李氏将乐人唐烜妻年十九归烜甫六月烜没无嗣矢志冰霜足不逾阈者四十年卒年六十有一　　白鸾妻廖氏
按福建通志廖氏白鸾妻年十九夫亡遗二孤矢志自守姑病脱簪珥市药祈祷衣不解带者六阅月姑殁哀毁几失明年七十而终　　郭宗明妻翁氏
按福清县志翁氏瑟江人郭宗明妻年二十一而明亡抚遗腹子士光及一幼叔事寡姑茹荼饮蘗三十五年浙江学使王宇为之传　　薛廷宠妻卫氏
妇何氏
女端附

按福清县志卫氏北京人吏科给事中薛廷宠妻年十七归廷宠逾年宠没京师氏哀毁扶丧间关万里抵家杜门纺绩垂五十年其妇何氏名舜英亦二十余而寡姑妇相守矢志靡他隆庆中县令表其门廷宠女端适镇东卫指挥吴世章生子继祖四十日章亡端年二十二挈子归薛妇姑母子形影相依共得寿终　　何天福妻郑氏
按福清县志郑氏万安里郑世灏女并得里何天福妻天福学为儒不成去而服贾比归疾革氏年二十七子应充甫三周氏恸不欲生念继姑老藐孤无托恐斩夫祀以馁其姑遂矢志苦守及应充长所交游皆贤氏辗然曰是尔父曩所友者稍比非类则艴然怒以故应充及诸孙皆斌斌以文学世其家　　林日休妻王氏
按福清县志王氏诸生林日休妻林亡氏孀居三十年子偕春非氏出抚育教养不啻所生偕春后举于乡　　林晚翠妻谢氏
按福清县志谢氏化北林晚翠妻晚翠早亡氏忍死　闺节部列传六十二
　　明五十七
　　崔维邦妻潘氏
按畿辅通志潘氏崔维邦妻顺天府人维邦没氏年二十四奉八旬舅姑抚四龄弱息艰苦万状守节不移万历二年年六十一卒　　王增妻杨氏
按畿辅通志杨氏王增妻河间府人夫亡年二十七守孤子清甫娶亦夭死清妻马氏年二十八与姑同抚遗孤姑妇纺绩以自给俱以寿终　　吴东周妻尚氏
按畿辅通志尚氏吴东周妻河间府人东周死氏年十九子凤翔未三月翁姑俱先亡产业零落氏苦志坚守辛酸备尝卒抚幼子以承宗祀有司累旌其门　　常自爱继室牛氏按畿辅通志牛氏常自爱继室河间府人夫亡年二十八守死不嫁谋娶者百出终不能夺其志卒抚前妻子成立有司题请建坊　　高宁妻王氏
杜氏
李氏附

按畿辅通志王氏高宁妻河间府人宁亡王年二十九贫甚纺绩度日守子逵娶杜氏逵年三十五死杜少夫三岁守节如姑杜子锦娶李氏锦年四十三死李少夫二岁守二子成立　　魏卿妻孙氏
按畿辅通志孙氏魏卿妻河间府人夫亡年二十二子宗正甫三岁氏苦心守节以事舅姑舅姑相继没子渐次成立　　王道东妻张氏
按畿辅通志张氏王道东妻河间府人夫亡年二十六家极贫惟以纺绩刺绣为活一子甫三岁名曰守节舅姑老氏竭力事之比没克葬其子亦成立王之宗祀赖以不绝　　常国相妻余氏
按畿辅通志余氏常国相妻河间府人年三十夫亡无子女觅自尽不得苦节五十余年旌表　　宋伟妻邸氏
按畿辅通志邸氏宋伟妻河间府人夫亡年三十遗子一女二俱幼氏苦节自誓事翁尽孝抚孤克成勤俭操家次第赎夫鬻产亲族共称贤能年五十余卒　　张拱耀妻牛氏按畿辅通志牛氏张拱耀妻顺天府人年十六归耀越二年翁没耀性至孝居丧哀毁疾作氏衣不解带者数月药饵不效祷天割股和羹以进竟不救氏绝粒泣五昼夜不止愿速死以同穴妹嫂妯娌辈劝之食不听姑因泣曰子死矣我见汝犹子也汝不食我亦不食汝死我亦死得少留以终我余年妇之惠也氏不得已勉就食苦节数十年如一日　　谢应时妻马氏
按畿辅通志马氏谢应时妻河间府人年三十而寡遗孤旭幼弱族人利其产多谋害之氏苦节益励终克保全教子食饩邑庠年六十余卒　　谢仲仁妻刘氏
按畿辅通志刘氏谢仲仁妻河间府人年二十九夫亡家贫子幼辟纑自给虽至亲不轻往来守节五十年如一日　　裴恭妻萧氏
按畿辅通志萧氏裴恭妻河间府人恭早亡无子氏年二十四苦节自守奉养舅姑年七十余终　　苑琇妻张氏
按畿辅通志张氏苑琇妻河间府人夫亡年二十六抚孤成立孝事翁姑苦节三十余年有司奏请旌表　　范宁妻杨氏按畿辅通志杨氏范宁妻河间府人夫亡年十九无子事姑尽孝苦节终身　　陈邦谟继室刘氏
按畿辅通志刘氏陈邦谟继室顺天府人谟亡氏青年守志不辞勤苦抚育前子不异所生年六十五终　　谢贤妻宣氏按畿辅通志宣氏谢贤妻河间府人年二十六夫亡无子姑谓曰吾老矣汝未有出勿自误也宣曰妇人事夫一而已无子何害况夫之得死以妇能事亲也今妇又弃姑何颜见夫于地下痛哭几绝卒苦守终身　　韩富妻李氏
按畿辅通志李氏韩富妻河间府人翁任临安教谕氏随侍学舍寻翁姑祖姑及夫相继没李扶四柩还葬生遗腹子杰杰亦先亡伶仃孤苦至死不变　　林时显妻赵氏按畿辅通志赵氏林时显妻河间府人显幼以家贫糊口四方数年不得归娶父母欲改议赵泣曰我许林氏久矣背盟不义父母不敢强既而时显归氏年二十三嫁三年生一子而夫没赵抚孤哭濒死父母恚曰汝千为林万为林今时显已矣复为林耶赵曰女不即死以此孤耳安知女不为林耶卒苦节终身年七十　　谢氏女
按畿辅通志谢氏女大名府人许字马惟良良死女归马独处终身事良母以孝闻诏建坊旌表　　张斯文妻邝氏
按畿辅通志邝氏张斯文妻河间府人年二十二适斯文逾年斯文兄斯美夫妇相继死遗三孤斯文顾邝曰三侄将孰归氏曰是责在我乃抚之爱甚笃未几斯文亦亡邝无出或劝其他适邝叱之曰夫以侄托我负之不义使三侄流离夫家无后不仁不仁不义非人矣何以立于天地之间卒养三侄成人娶妻生子手抱曾元年九十余卒　　金铁妻郑氏
按畿辅通志郑氏金铁妻河间府人铁早亡无子氏哀毁濒死&#葬中堂期与同殡每哭声闻闾巷为之辍欢晚节尢劲年六十余卒　　赖国宠妻韩氏
按畿辅通志韩氏赖国宠妻河间府人年二十四一女甫周岁宠病革嘱以后事韩痛几绝引刀断左指以自明宠曰吾目瞑矣宠亡氏坚守苦节年八十而卒　　史文通妻李氏
按畿辅通志李氏史文通妻河间府人适史四年通没止一女甫二岁李甘贫苦节守弱女择婿宋标教之力学领乡荐官知州氏年八十五卒从祀节孝祠　　冯源妻闵氏按畿辅通志闵氏冯源妻河间府人夫亡止一子号泣丧明抚幼子冯登成立娶卫氏越二年登死闵谓卫曰吾能守此子汝少无自误也卫曰姑亦自少而寡何乃劝妇且姑目盲妇去将孰倚闵首肯每冬寒乏薪卧则抱姑足以温之食必姑饱而后举筋姑年八十七卒卫守五十余年年亦八十有司请旌其门　　刘珏妻苏氏按畿辅通志苏氏刘珏妻河间府人年二十六夫亡苏抚孤栋严督就学登甲第每训栋以清廉守官无玷名节栋为知府罢归囊空如洗未几栋遘疾卒子女俱无苏抚柩痛哭曰艰苦五十余年为延刘后今若此栋妇吕氏抱姑痛哭尽孝以终苏养　　边湘妻林氏
按畿辅通志林氏边湘妻河间府人年十八适湘越五年湘亡无子女林矢志苦节茹素持斋女红自给终身迹不出户年七十一卒县令旌其门　　郭应兆妻闵氏
按畿辅通志闵氏郭应兆妻河间府人兆亡闵年二十四无子女抚棺号泣绝粒数日不发丧期与同死戚党劝之曰一切可缓计夫柩不可停勉从之乃择宗侄以继夫嗣即为己具椁及葬日夜哀号成疾而卒　　边佐妻陈氏
按畿辅通志陈氏边佐妻河间府人适佐七年佐亡氏年二十有四无所出誓即与夫同穴百计求死父母力劝止之饥寒贫苦尽人所不能堪陈独甘之年六十有五终以穷死　　周文魁妻王氏
按畿辅通志王氏周文魁妻河间府人魁早亡王年二十七矢志守节抚幼女魁父性褊狠数逼王王悲号求亲戚劝之不听尽夺所有家产而逐王于外王母吴氏亦贫苦孀居遂携女诣母同居艰苦万状年八十身死无棺殓土掩数年亲戚哀之为改葬　　刘权妻韩氏按畿辅通志韩氏刘权妻河间府人夫亡年二十六止一女氏抱女哭夫声动天地家极穷二亲以无养欲鬻权女为资生计韩泣曰权死不能养翁姑左右无人若并去女朝暮何以为情极力以纺绩供膳女得免鬻邑令给米以优恤之及翁姑没犹克葬年七十余卒　　陈谟妻张氏
按畿辅通志张氏陈谟妻河间府人适谟四载无出为夫置二妾一杜氏一周氏杜生一女甫二月谟亡时张年二十六与二妾号泣誓同守杜潜自缢死周以哀病寻丧张抱女泣曰二妾相继死我何必独生但念兹女无归耳及女长嫁士族苦节六十余年年八十五卒　　赖承谦妻赵氏
按畿辅通志赵氏赖承谦妻河间府人适谦数岁谦得危疾泣谓赵曰吾死家甚贫无兄弟产业汝必他适但苦吾父母耳时赵年二十六对曰为夫妻尚不能相知耶谦曰若然死且无憾遂绝氏勤苦纺绩供养甘旨及翁姑卒罄鬻衣饰以营葬事苦节终身　　刘氏王氏按畿辅通志刘氏庞奎妻王氏庞桐妻河间府人俱二十余岁夫亡各有一子矢志抚养成立刘年八十王年八十有五卒并旌表　　杜廷蓁妻张氏
按畿辅通志张氏杜廷蓁妻河间府人蓁早亡子甫六月张抚孤苦志茹荼饮蘗夜篝灯纺绩伴子读书子浚领乡荐知绛州封太孺人苦守四十五年年七十三卒　　曹一鹏继室谢氏
</div>
    <div class="pagination">
<a href="闺媛典闺节部_page78.html">上一页</a><span>...</span><a href="闺媛典闺节部_page74.html">74</a><a href="闺媛典闺节部_page75.html">75</a><a href="闺媛典闺节部_page76.html">76</a><a href="闺媛典闺节部_page77.html">77</a><a href="闺媛典闺节部_page78.html">78</a><span class="current-page">79</span><a href="闺媛典闺节部_page80.html">80</a><a href="闺媛典闺节部_page81.html">81</a><a href="闺媛典闺节部_page82.html">82</a><a href="闺媛典闺节部_page83.html">83</a><a href="闺媛典闺节部_page84.html">84</a><span>...</span><a href="闺媛典闺节部_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
