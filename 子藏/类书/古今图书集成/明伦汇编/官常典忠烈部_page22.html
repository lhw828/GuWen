<!DOCTYPE html>
<html>
 <head>
  <meta charset="utf-8"/>
  <title>
   官常典忠烈部 - 第 22 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典忠烈部 - 第 22 页/共 50 页
  </h1>
  <div class="content">
   按严州府志鉴字元器桐庐人少好学力行登正统六年进士丁外艰哀毁骨立服阕授兵部职方主事奉命清理调度大同等处军政清慎详敏取舍得情十四年也先犯顺郎中胡宁当行以疾求代鉴慷慨许诺有以子幼家远沮之者鉴厉声曰国事如此可言及身家耶至庭中抚二子摩其顶曰若等自当成人我不能顾矣时尚书邝野知其贤悉与筹画应对如流疲劳痢作少瘥力劝野奏上班师弗果七月十六日抵大同命平乡伯出战败绩回至宣府八月十二日过&amp;#鸣山遇寇成国公朱勇败没回至土木也先人马大肆杀戮鉴谓其家丁曰若急走报吾不得归矣遂遇害鉴气节慷慨有大志八岁闻父读出师表即能叩其大义事亲与兄如成人礼忠孝&amp;#出于天性云景泰改元赠承德郎官其子伟正德间佥事韩邦奇题其墓曰惟公事不避难勇克死义为臣以忠卓哉无愧巡按御史解冕檄入乡贤祠　　尹昌　罗如墉
按吉安府志尹昌字辑祯罗如墉字本崇俱吉水人正统间为行人时值也先入寇军府告急阉王振者大同人也恃宠侮权积贿巨万园囿台观僮奴牛马半在大同恐寇残伤劝驾亲征且冀临幸以自壮即诏出师官军既无夙戒寇势且盛振匿不以闻廷臣畏振莫敢言然逆知师出必败莫不冀免昌谓同官曰孰与我偕行众俯首未有应如墉熟视同官曰主忧臣辱今日又何择乎遂自请行将行过刘俨曰适与妻子诀兹行安危未可知也万一有它吾必死墓铭当以属君上马径去又数日昌军中遣僮归因携道中倡和诗十八首皆叹军无纪律且愤振误国相期必为报主计至土木寇伏起呼声震山谷诸扈从者战悸堕马不能上军士忿怒解甲坐待死明日百官潜归甚众昌如墉偕死诏追旌各官其一子　　李恭按三河县志恭王会社人正统间由例贡任鸿胪序班随正统北征木土之难周旋不离卒死于兵景泰三年特赠征仕郎光禄寺署丞锡之敕命仍荫子璟为国子生　　邓棨
按明外史本传棨字孟扩南城人永乐末年进士授监察御史巡按苏松诸府满将代去父老二千余人赴阙乞留一年得请旋以忧去宣德十年陕西阙按察使诏廷臣举清慎有威望者以闻大学士杨士奇荐棨遂以命之棨单车就道不携家累风裁凛然正统十年入为都察院右副都御史英宗北征棨扈从师出居庸关疏请回銮以兵事专属大将至宣府大同复再上章皆不报土木之变同行者语曰吾辈可自脱去棨曰銮舆失所我尚何归主辱臣死分也遂死于难景泰元年赠右都御史官其子&amp;#为大理右评事后谥襄敏　　戴庆祖　王一居　刘容　凌寿　包良佐　　鲍辉　黄裳　尹竑　童存德　林祥凤按明外史邓棨传英宗之出也备文武百官以行六师覆于土木将相大臣及从官死者不可胜数文臣自棨而下卿贰则太常寺少卿戴庆祖王一居太仆寺少卿刘容尚宝司少卿凌寿庆祖溧阳人一居上元人俱由乐舞生累官至太常少卿殁俱赠太常卿录其子为照磨给事中则包良佐鲍辉良佐字克忠兰溪人以进士授吏科给事中尝上言吏治考课未精宜选清望大臣巡察又言福建官司贪黩致寇宜正刑章俱报可辉字淑大浙之平阳人以进士授工科给事中调刑科数有建白尝言有司抑配商盐敛怨于上州县官考满夤缘保留为奸均宜禁绝又言山东陕西及畿辅诸府岁饥民流请遣大臣出赈宽其徭赋又言承平日久天下兵卫多纵肆宜董之宪臣严加简阅又言瓦剌使臣入贡勿令得易釜鬲鞍辔以归资其兵器皆见施行监察御史则黄裳尹竑童存德林祥凤裳字元吉曲江人以进士授监察御史院中奏疏多出其手法司会谳疑狱裳片言立决尝言宁波绍兴台州三府疫死三万人死者宜蠲租存者宜赈恤又言科道考满黜陟当出自上裁不应自吏部奏擢并见采纳巡视两浙盐政言所遇洪水弥漫田庐禾稼大半淹没若不赈济无以存活帝命免淮徐济宁诸府州税粮豆草十之三仍发廪赈济竑字太和巴人正统七年进士存德字居敬兰溪人正统十年进士祥凤字鸣皋莆田人由乡举授郓城训导擢御史景帝立给事御史皆降敕褒&amp;#录其子为国子生　　冯学明　程思温　程式　逯端　张瑭　郑　　瑄　俞拱　潘澄　钱昺　刘信　石玉按明外史邓棨传文官从土木死难者自棨而下又有部曹则郎中冯学明员外郎程思温程式逯端主事张瑭郑瑄学明南昌人贡入国学授工部主事历礼部精膳郎中为人敦厚周慎尝使宁府营葬却其馈遗扈驾北巡阵乱六军从臣多南奔乡人邓力士拉学明偕走学明曰君辱臣死走将安之遂没于阵思温婺源人正统初举进士除中书舍人满九载进仪制员外郎以清慎着至是死于难瑭字廷玉慈溪人以进士授南京刑部主事寻改北尚书金濂性明敏颇轻属吏瑭尝抱成案诵所鞫囚姓名罪状矢口如流不烦省阅濂甚加敬礼焉瑄济宁人正德十年进士又有中书舍人俞拱潘澄钱昺钦天监夏官正刘信序班石玉景帝立皆降敕&amp;#褒录其子为国子生　　孙祥　韩青
按明外史邓棨传棨同时又有孙祥者大同人正统十年进士由兵科给事中擢右副都御史守备紫荆关也先兵逼关都指挥韩青出战死之祥督兵巷战兵溃被杀言官误劾祥弃城遁去寇退有司修关得其尸于战地焚而瘗之不以闻祥弟祺诣阙言冤诏恤其家　　谢泽
按明外史邓棨传棨同时又有谢泽者上虞人由南京刑部主事出为广西参政正统末擢通政司守备白羊口王师败于土木守边者无固志泽与其子俨诀而行受事未数日也先兵大入守将吕铎遁泽督兵扼山口大风扬沙不辨人马或请移他关避敌泽不可寇至众溃泽按剑厉声叱贼遂被杀事闻遣官瘗祭录俨为大理评事　　熊尚初　史孟常　杨仕弘
按明外史本传尚初南昌人初为吏以才擢都察院知事进经历正统中用都御史陈鉴荐迁泉州知府盗起上官檄尚初监军不旬日降贼数百已而贼拥众逼城下守将不敢御尚初愤提民兵数百与晋江主簿史孟常阴阳训术杨仕弘分统之拒贼于古陵坡兵败尚初被执与孟常仕弘皆遇害郡人哀之为配享忠臣庙　　薛绶
按明外史薛斌传斌子寿童方五岁从从父文贵引见仁宗立命嗣伯赐名绶长骁勇善战正统十四年秋与成国公朱勇等遇寇于鹞儿岭军败弦断矢尽绶犹持空弓击寇寇怒支解之既而知其本蒙古也曰此吾同类宜勇健若此相与哭之谥武毅子辅孙勋并得嗣伯勋子玺乃嗣指挥使如券　　周杰
按福建通志杰字文英怀安人正统丙辰进士授户部主事扈从土木死之　　陈钝
按福建通志钝字鲁若官人正统己未进士授户部主事扈从土木死之　　王秉应
按定兴县志秉应忠勇过人正统中由朔州判升推官以杀贼立奇功十四年也先入寇秉应从征奋不顾身遂没于阵盖裹革固其素志也　　井源
按邢台县志源字永清田之子尚嘉兴大长公主为驸马都尉虽富贵未尝骄人正统中卒于土木天顺初悯其劳勋追赠巨鹿侯　　钦谦
按吴县志谦由都督府经历改太医院判宣宗数召见索秘药三问皆以不知对最后切谕之谦叩头曰臣以医受陛下官禄先圣贤医道者无此等术亦无此等书陛下承祖宗洪业宜兢兢保爱圣躬臣死不敢奉诏宣宗愧怒命力士以旃席裹头亟持付狱谦入朝不归家人莫知其由遍访不得有锦衣卒知状言械系卫狱后幽室中久之上悟释出复其官正统末随出土木殉难天顺初赠奉政大夫太医院使荫其后　　田增
按新安县志增留守中卫指挥捕盗有功正统九年土贼作乱增率精骑直入贼营斩馘而还升都指挥同知十四年扈驾北出与也先会土木敌势炽死战不支身殁　　赵敏　贵茂
按汝宁府志敏字子聪汝阳人工部侍郎毅之第四子也少英迈能文章工书画年二十举于乡授兵部武选司主事正统九年靖远伯王骥征麓川敏参谋军事师旋擢吏部验封司郎中十四年秋也先入寇中人王振劝英宗亲征敏慷慨白于冢宰王直率百官谏止不听敏遂扈从出居庸关八月十五日次土木日暮风沙起敌兵四集矢下如雨须臾师覆及风止不知车驾所在众欲南奔敏曰嵇绍荡阴之事诸君独不闻耶乃易服跃马而北陷于阵死焉景泰元年诏赠奉直大夫荫子遵为国子生时同死难者有太医院判贵茂亦汝阳人追赠迪功郎　　郑昙
按济南府志昙禹城人由冑监任鸿胪寺序班正统十四年土木之变扈驾被害诏录死难功臣之后昙子俊得与恩荫受官　　刘会
按英山县志会字会嘉英山人正统乙丑进士授户部主事己巳大驾北征主事罗绅当扈从母病难其行会绅同部且友善乃请代往遇土木之变会独周旋左右遂罹惨苦景泰初奉敕嘉&amp;#忠贞可悯良切朕心荫其子端仪入监　　李琥
按武昌县志琥生而&amp;#毅由贡授左军都督府都事正统己巳之变随驾北狩职&amp;#饘捍牧圉侍左右备经苦楚执而不变有宁武子之风卒蹈锺刘之难以身殉之天顺初追纪其劳恩荫子汉入监　　郭浩
按山西通志浩盂县人博学弘才由贡士初授工部主事以能吏称正统间从驾北征被杀不屈而死　　王尚文按商州志尚文少&amp;#悟善属文正统丙辰进士授户部主事土木之难扈从死之葬其衣冠朝廷录其子恩入监诏曰刚直不屈尽忠死节云　　金鼎
按秀水县志鼎字宗器监生历吏兵二部司务升工部虞衡司员外郎扈驾木土没于边　　张益
按明外史曹鼐传益字士谦江宁人永乐十三年进士由庶吉士授中书舍人改大理评事又改修撰博学强记诗文操笔立就三杨雅重之寻进侍读学士正统十四年入直文渊阁未三月遽蒙难以殁景帝立赠学士谥文僖曾孙琮进士嘉靖初历官南京右都御史　　袁让
按冀州志让以监生任鸿胪序班正统己巳选从英宗北狩没于王事入祀典子云以恩绍父职　　樊忠
按安平县志忠太仆寺主簿用世之子也少有勇力选充护卫将军正统十四年随驾北征土木之变上被围敌入营太监王振犹与上对奕忠在旁知事已去以所持金瓜捶振仍护驾突围捶死百余人力屈死于阵　　张辅
按新城县志辅从靖难兵南攻所向皆捷永乐初封信安伯三年加封新城侯上遣朱能征安南能卒以辅代遂与沐晟柳升合兵攻贼大破之复平柳浔叛寇至是郡县交趾班师进封英国公无何交趾复叛命辅再征大败之奉诏班师奏留沐晟剿余寇从之沐晟累被黎贼所困又命辅征交趾丙午还朝英宗亲征从死于土木之难　　马兴
按南和县志兴武进士官随驾守备后出征力战死之　　王晟
按兖州府志晟字景昭郓城人举正统丙辰进士初授刑部主事升员外郎英敏刚直鞫狱平恕秩满升浙江佥事专理山场银课时丽水青田诸县山贼陈鉴湖等哨聚劫掠晟召募勇敢杀贼数百人已而贼势复张官兵不能支晟遂被执骂贼而死事闻遣官谕祭赠江西参议官其一子　　徐资
按寿昌县志资戍贵州正统间边事告急分阃者罗资幕下一日问资诘旦进退资曰是有伏不可遽犯督帅忽其言弗用卒犯之不利而资亦以死殉时帅称之曰先事有谋临难伏节资其人也求资尸不可得以其衣冠葬忠节冈后以子节贵显　　王清
按广东通志清字一宁合肥人世为济宁卫指挥慷慨多勇略宣德中常率所部出喜&amp;#至鸳鸯海觇寇累立奇功正统元年擢广东都指挥藤峡蛮叛清往讨有功己巳同总戎驻军高凉适广贼黄萧养作乱围攻广州清帅舟师赴援比至阻浅被执投水不死系诗于衣寄归以死自誓读者沾襟亡何贼拥清至城下使谕降清骂不绝口遂遇害朝廷悯之赠荫有加清善律诗有建櫜集行于世其裔孙化任广州卫指挥　　李英妙
按香山县志英妙大榄都人家饶于财好读书通大义正统己巳黄萧养作乱族兄有服农者窃往从之拜伪千户率其党数十人至家执英妙谓曰前日吾两足皆涂泥今拜官矣弟盍从我耶英妙瞋目大骂曰汝盗也尚可言兄弟耶恨不斩汝万段贼怒遂杀之　　胡信方
按吉安府志信方庐陵人为刑部主事升石阡知府未几洞蛮啸聚悉众薄城下信方率民兵固守力寡不支遂遇害　　马铉
按吉安府志铉永新人为工部主事差管遵化铁厂立身廉洁时役夫多疫痢铉亲治药活之升广西参议会古田苗贼猖獗自将往剿之出其不意斩获过半班师归遇伏兵死事闻赠参政录其子　　江文豸
按玉田县志文豸任丘县教谕死难妻殉之
　　耿定　王成
按定兴县志耿定参议王成佥事正统十三年差御史李俊董浙江银冶会处州贼齐陈鉴湖陶得三起俊上变敕俊剿捕贼至遂昌俊败之街亭桥斩等七十五级擒周松明二十三人越三日贼首黑面大王率众来劫俊杀松明贼遁去明年贼至丽水杀耿定王成围处州
　忠烈部名臣列传三十四
　　明五
　　陶成　崔源
按明外史本传成字孔恩郁林人永乐中举乡试除交址凤山典史尚书黄福知其贤命署谅江府教授夷人化之秩满迁山东按察司检校用荐擢大理评事正统中以刘中敷荐超擢浙江佥事成有智略遇事敢任倭犯桃渚成密布钉板海瀚中倭至舣舟跃上钉洞足背倭畏之秩满进副使处州贼叶宗留陈鉴胡陶得二等寇兰溪成击斩数百人进屯武义立木城以守诱贼党为内应前后斩首数百生擒百余人招降者三千余人贼势渐衰惟得二尚在久之势复炽拥众来犯先遣其党十余辈以敝缊裹薪佯避贼入城及进攻成出战持薪者潜纵火焚木城官军惊溃成与都指挥佥事崔源战死时景泰元年五月也事闻赠成左参政录其子鲁为八品官　　邓瑶
按福建通志瑶清流人为县刑曹掾景泰元年草寇攻掠瑶挺身与之战自午至申贼乱伤其胸瑶忿勇不顾贼退瑶依岩石僵立而死境中四百余家悉赖保全　　蓝通判
按广东通志蓝通判史失其名景泰二年倅惠元兵至城下众皆朿手诣降独蓝帅民兵数百拒之力战而死　　梁秉迩
按宣平县志秉迩从征有功景泰三年贼屯遂昌召门秉迩先登陷阵戮其一二酋崖峻而踬为贼所执以刀割其面至死骂不绝口事闻冠带其子　　杨海清
按宝庆府志海清城步人有勇略为众推服景泰八年苗寇掠邵湘海清率其妻姜氏及其徒追战于龙王桥杀贼数十人后援不继遂遇害邵人感其义立祠祀之　　檀昭
按灵山县志昭灵山人监生有勇略景泰间郡邑盗贼四起昭编乡人为部伍以相守望知府饶秉鉴嘉其义付以民兵昭率众与贼大小二十余战皆捷斩首六百有奇后广西龙山贼攻没城池众皆遁去昭遂力战而死镇巡遣官致祭士大夫以诗哀之载之祀典　　于谦
按明外史本传谦字廷益钱塘人永乐十九年进士宣德初授御史风骨秀峻音吐鸿鬯奏对时帝必为倾听尝扈跸乐安汉王高煦出降帝命谦口数其罪义正词严高煦伏地战栗称万死帝大悦超迁兵部右侍郎巡抚河南山西年仅三十三正统初数上便宜事民间少有水旱即立奏自是储偫充溢境内数千里民无水旱忧谦又以大同悬塞外请别设御史治之而尽夺其镇将之役卒私垦者为官屯边用亦溢在官九岁迁左侍郎食二品俸十三年以兵部左侍郎召明年也先大入寇王振挟英宗北征驾陷于土木京师大震众莫知所为郕王监国命群臣议战守侍讲徐珵言星象有变当南迁谦厉声曰言南迁者可斩京师天下根本一动则大事去矣独不见宋南渡事乎王是其言守议遂定时京师劲甲精骑皆陷没所余疲卒不及十万敌乘胜深入上下无固志尚书邝野既没谦独理部事乃请王檄取两京河南备操军山东及南京沿海备倭军江北及北京诸府运粮军亟赴京部署略定人心稍安即迁本部尚书时王振虽殁而振党马顺等犹恣于是给事中王竑廷击顺朝班大乱卫卒声汹汹王惧欲起谦直前掖王止且启王宣谕曰顺罪当死勿论众乃定谦退徐步出掖门吏部尚书王直最笃老执谦手叹曰国家正赖公耳今日虽百王直何能为当是时朝廷皆倚重谦十月敕谦提督各营军马而是月也先已挟上皇破紫荆关直窥京师石亨议毋出兵第坚壁老之谦谓如此则示弱令敌益轻我即分遣诸将帅师二十二万列阵九门外都督陶瑾安定门广宁伯刘安东直门武进伯朱瑛朝阳门都督刘聚西直门镇远侯顾兴祖阜成门都指挥李端正阳门都督刘得新崇文门都指挥汤节宣武门而谦自与石亨帅副总兵范广武兴陈德胜门外当也先以部事付侍郎吴宁悉闭诸城门绝士卒返顾身自督战下令临阵将不顾军先退者斩其将军不顾将先退者后队斩前队于是将士知必死皆用命副总兵高礼毛福寿却敌彰义门北擒其长一人帝喜令谦选精兵屯教场以便调用复命太监兴安李永昌同谦等整理军务初敌之深入也意骄甚谓京城可旦夕下及是见官军严阵待意少沮叛人喜宁乃嗾也先邀大臣迎驾索金帛以万万计复邀谦亨及王直胡等出帝不许庚申敌数骑来窥德胜门谦亨先设伏空舍令数骑诱敌敌遂以万骑来薄副总兵广发火器击之伏兵齐击也先弟孛罗平章卯那孩中&amp;#死敌转至西直门都督孙镗与战斩数人镗逐人敌益兵围镗战不解还附城求入给事中程信不纳镗战益力信于城上发箭炮助之礼福寿来援礼中流矢会亨分兵至敌引去副总兵兴击敌彰义门与都督王敬挫其前锋敌且却而内官数百骑在后欲争功跃马竞前阵乱敌乘之遂败敌逐至土城兴被流矢死居民皆升屋投砖瓦争掷之欢声动天地王竑及福寿援至敌望见旗帜乃不敢前相持五日也先邀请既不应战又不利知终勿能得志又闻勤王师且至恐断归路遂拥上皇由良乡而西谦调诸将追击至关而还论功加少保总督军务固辞不允景泰元年二月有敌三人至大同欲朝廷遣使通好参将许贵以闻谦言前遣指挥季铎岳谦而敌随入寇通政王复少卿赵荣不见上皇而还和不足恃明矣况我与敌不共戴天理固不可和万一和而彼遂肆无厌之求从之则坐敝不从则生变势亦不得和介胃之臣而恇怯如此何以敌忾移檄切责之自是无敢议和者八月上皇北狩且一年矣也先见中国无衅滋欲议和使频至请归上皇群臣王直等言宜遣使奉迎帝不怿曰朕本不欲登大位当时见推实出卿等谦从容曰天位已定宁复有他顾理当速奉迎耳万一敌果怀诈我有辞矣帝顾而改容曰从汝从汝先后遣李实杨善往卒奉上皇归谦力也谦才略开敏方其初为兵部也非独瓦剌为患浙江福建则有邓茂七叶宗留余党广东西则有黄萧养及猺獞而湖广贵州苗獠所至蜂起前后征调皆谦独运当军书倥偬目视指屈口具章奏皆合机宜号令明审勋臣宿将小不中律即请旨切责片纸行万里外靡不惕息性忠孝忘身忧国自遭寇变常泣誓不与敌俱生帝尝赐之第则辞立太子命兼宫僚者支二俸诸臣皆辞谦独辞至再一遇灾祲则请帝敬天法祖仁民慎终如始以回天意帝偶遣使往真定河间采野菜直沽造干鱼立谏阻之帝知谦言无不从欲用一人必密访谦谦亦竭诚无隐不避嫌怨诸不任职者咸忌嫉之又始终不主和议虽上皇以是得还然不免蓄怨徐珵以议迁都故尝切齿谦至是已改名有贞稍稍进用石亨总兵十营畏谦不得逞谦知其意力辞提督帝不允衔谦益深德胜之捷亨功不加谦而得世侯内愧疏荐谦子冕诏召赴京师谦辞不允冕至谦言国家多事臣子义不得顾私恩且亨位大将不闻举一幽隐拔一行伍微贱以裨军国独荐臣子于公议得乎臣于军功力杜侥幸决不敢以子滥功亨复大恚都督张軏以征苗失律为谦所劾与内侍曹吉祥等亦素憾谦景泰八年正月壬午亨等既迎上皇复位宣谕朝臣毕即执谦与大学士王文下狱诬谦等与黄构邪议更立东宫又与太监王诚舒良张永王勤等谋迎立襄王子亨等主其议嗾言官上之都御史萧惟祯定谳坐以谋逆律凌迟处死文不胜诬辨之疾谦笑曰亨等意如是辨何益英宗虽怨谦然尚犹豫曰于谦实有功有贞进曰不杀于谦此举为无名英宗意遂决丙戌改元天顺丁亥弃谦等市籍其家家戍边谦死之日阴霾四合朝野冤之指挥朵儿者本出曹吉祥麾下以酒酹谦死所恸哭吉祥怒抶之明日复酹奠如故都督同知陈逵感谦忠义谦死故人僚友皆畏避不敢出逵独收遗骸殡之逾年归葬杭州皇太后闻谦死嗟悼累日英宗亦渐察其冤谦既死而陈汝言代为尚书亨党也未一年败赃累巨万列内庭帝召大臣入视愀然曰于谦终始景泰朝被遇若一身死无余赀汝言抑何多耶亨俯首不能对遇边警帝忧形于色恭顺侯吴瑾侍进曰使于谦在不令敌至此帝为默然有贞亨相继窜殛谦事白成化初冕赦归上疏讼冤诏复官赐祭有云当国家之多难保社稷以无虞惟公道之独持为权奸所&amp;#嫉在先帝已知其枉而朕心实怜其忠天下传诵之弘治初加赠特进光禄大夫柱国太傅谥肃愍赐祠于其墓曰旌功万历中改谥忠肃福王时赠临安伯杭州河南山西皆世奉祀不绝冕字景瞻荫授副千户坐戍龙门谦冤既雪并复冕官自陈不愿武职改兵部员外郎居官有干局累迁至应天府尹致仕卒无子以子允忠为后世袭杭州卫副千户　　吴瑾
按畿辅通志瑾嗣父爵为顺侯天顺初石亨恃功骄横上颇疑之瑾侍英宗登翔凤楼望见石亨宅第壮丽以问诸臣众不敢语瑾独对曰此必王府也他岂僭拟若此英宗愈疑瑾知曹钦谋不轨诣长安门告变内廷缚吉祥且为备瑾同诸将分道击贼战于东华门为钦所害赠凉国公谥忠壮　　罗绅
子
鉴

按广东通志绅宜春人天顺初知石康县甘苦茹淡勤于民事广西峒贼流劫入县绅力战不能支城破为贼所得欲系之绅奋骂曰吾朝廷封疆臣城陷分当死恨不能碟贼为贼系耶遂遇害百姓闻之迎其丧家祭巷哭如丧所亲绅子鉴先从绅会兵于博白涂次遇贼亦力战死知府饶秉鉴哀其一门忠烈为之作传　　张鉴
按德庆州志鉴德庆守御千户天顺二年流贼入城鉴奋不顾身亲冒矢石力屈死之　　梁致育
按肇庆府志致育字遂初高要人通五经志行高洁以乡荐历绍兴建昌训导六典文衡致仕家居天顺二年流贼略莲塘致育年已九十六被执贼令讲书厉声骂曰蛮奴若晓礼义必不为此贼不忍害以竹与舁之行致育知不免语舁者曰至径口深渊即白我遂投渊而死　　叶祯
子公荣
从子官庆

按明外史本传祯字梦吉高要人举于乡授浔州府同知补凤翔调庆远两广猺贼&amp;#起列郡咸被害将吏率缩朒观望祯誓不与贼俱生募健儿日训练峒酋韦父强数败官军祯生絷之夺还子女畜产无算其党忿悉众攻城旗山守将拥兵不救祯出战贼却去旋蹑祯战相当祯子公荣歼焉顷之贼围鸡刺诸村祯率三百人趋赴道遇贼人头山下鏖战祯被数枪手刃贼一人与从子官庆及三百人皆死时天顺三年正月晦也岭南素无雪是夜大雷电雪深尺许贼释围去诸村获全赠朝列大夫广西参议立庙祀之　　朱琼
按开建县志琼广西临桂举人天顺元年任本县知县为政公平宅心廉恕三年春三月流贼攻陷县城力敌死之举家罹害邑民伤悼　　苏善
按开建县志善天顺元年任本县典史时地方扰攘悉心赞画三年春贼陷县城死之　　郝信
按琼州府志信中所总旗天顺四年邵贼叛举城奔溃信独厉声骂曰朝廷素日养兵欲用于何时遂奋刃杀贼三人贼众惊走追敌不已卒死于贼　　罗澄
按惠州府志澄兴宁里长人始知县舒韶出御贼澄从行韶败坠马不能上贼逐之急众皆散去澄亦骑而逸既远矣乃知之曰吾自逸而弃父母于死可乎飞骑还至韶所翼韶上马去自徒步被执极口骂贼不绝贼解其体而焚之　　张微
按广东通志微兴宁县学生天顺辛巳邑中贼起微请自效从都指挥张通至程乡遇寇挺身与战歼其渠魁斩首数级日晚贼败稍退微进捣贼巢穴奋不顾身被执不屈而死　　宋钦
按广西通志钦苍梧人永乐十五年领乡荐入太学授户部主事升郎中建白多经国善计升湖广右参议正统十四年麓川乱朝廷遣靖远伯王骥征之以钦督饷所至辄办升广东右布政使未几改授江西晋湖广左布政使时苗寇作逆悉心经画寇平遂致仕归天顺六年寇陷梧州城钦骂贼为其所害　　张秉和按福建通志秉和上杭人天顺六年溪南寇发被执欲跪之大骂不屈而死　　寇深
按唐县志深字文渊丰神沉雄有奇智由贡士累立边功官至都察院左都御史天顺中遇曹吉祥与党钦谋叛焚毁禁门深攻之遇害于西长安之朝房追赠少保谥庄愍遣官致祭敕修其墓祀乡贤　　逯杲
按真定府志杲安平人由校尉升锦衣卫百户天顺初以效忠边陲超升锦衣卫指挥同知会曹吉祥谋逆首遇害诏以其子袭千户　　文带
按海康县志带海康县民骁勇绝伦天顺中猺贼侵境带充义勇领兵御贼每战皆捷贼避其锋后与贼大战于白沙被创死人咸哀之瘗于白沙坡题义勇冢　　毛吉　王骐　阎华
按明外史本传吉字宗吉余姚人景泰五年进士除刑部广东司主事司辖锦衣卫卫卒伺百官阴事以片纸入奏即获罪公卿大夫莫不惴恐公行请属狎侮官司即以罪下刑部者亦莫敢捶挞吉独执法不挠有犯必重惩之其长门达怙宠肆虐百官道遇率避马吉独举鞭拱手过达怒甚吉以疾失朝下锦衣狱达大喜简健卒用巨梃搒之肉溃见骨不死天顺五年擢广东佥事分巡惠潮二府痛抑豪右民大悦及期当代相率吁留之程乡贼杨辉者故剧贼罗刘宁党也已抚复叛与其党曾玉谢莹分据宝龙石坑诸洞攻陷江西安远剽闽广间已欲攻程乡吉先其未至募壮士合官军得七百人抵贼巢先破石坑斩玉次击莹馘之复生擒辉诸洞悉破凡俘斩千四百人捷闻宪宗进吉副使玺书嘉劳移巡高雷廉三府时民遭贼躏数百里无人烟诸将悉闭城自守或以贼告反被挞有自贼中逸归者辄诬以通贼扑杀之吉不胜愤以平贼为己任按部雷州海康知县王骐云南太和人也日以义激其民贼至辄奋击吉壮其勇节&amp;#励之适报贼掠乡聚吉与骐各率所部击败之荐骐迁雷州通判未闻命战死赠同知荫其子为国子生成化元年二月新会告急吉率指挥阎华掌县事同知陶鲁合军万人至大磴破贼乘胜追至云岫山去贼营十余里时已乙夜召诸将分三哨黎明进兵会阴晦众失期及进战贼弃营走上山吉命潘百户者据其营众竞取财物贼驰下杀百户华亦马踬为贼所杀诸军遂溃吉勒马大呼止军吏劝吉避吉曰众多杀伤我独生可乎言未已贼持枪趋吉吉且骂且战手剑一人断其臂力绌遂被害是日雷雨大作山谷皆震动又八日始得尸貌如生事闻赠按察使录其子科入国子监寻登进士终云南副使方吉出军时赍千金犒委驿丞余文司出入已用十之三吉既死文悯其家贫以所余金授吉仆使持归治丧是夜仆妇忽坐中堂作吉语顾左右曰请夏宪长来举家大惊走告按察使夏埙埙至起揖曰吉受国恩不幸死于贼今余文以所遗官银付吉家虽无文簿可考吉负垢地下矣愿亟还官毋污我言毕仆地顷之始苏于是归金于官吉死时年四十后赐谥忠襄　　陈衍
按德庆州志衍本州人任泷水主簿成化元年西寇攻新兴高要等处衍领官兵为先锋躬冒矢石弗支死于阵时当五月经五日身体不僵颜色如生人以为忠义所感都宪韩雍命有司以少牢祀之复立祠死所岁时致祭进士张澜为之传　　王祯
按明外史忠义传祯字维祯吉水人祖省死靖难兵自有传成化初祯由国子生授夔州通判二年荆襄石和尚流劫至巫山督盗同知王基者怯不救祯面数之若食朝廷禄忍委赤子虎口耶即代勒所部民兵昼夜行至则城已陷贼方聚山中祯击杀其魁三十三人余尽遁乃行县抚伤残招溃散久乃得还甫三日贼复劫大昌祯趣同知行同知不应指挥曹能柴成与同知比激祯曰公为国出力肯复行乎祯即请往两人酌酒贺伪许相左右祯上马挟两人与俱夹水阵既渡两人见贼即走祯被围半日误入淖中贼执欲降之祯大骂贼怒断其喉及右臂而死从行者奉节典史及部卒六百余人皆死自死所至府三百余里所乘马奔归血淋漓毛尽赤众始知祯败往&amp;#尸面如生子广鬻马为归赀王同知得马不偿直榇既行马夜半哀鸣王同知起视之马骤前啮项捣其&amp;#翼日呕血死人称为义马事闻赠祯佥事录一子能成皆被谴　　邓艾
按盛京通志艾定辽前卫指挥使状貌魁梧性刚勇提督王翱保升署都指挥佥事成化三年随副总兵施英按奉山集堡以五十骑为前锋当三千余人并力死战右手拇指剔弦见骨知不可为引刀自刎五十人无生还者报未至辽人遥见艾挟弓鼓吹前导自东而回僚属皆出迎竟不至其家亦闻鼓吹声入门老少惊惶迎之不见守臣奏其事立祠旌表岁时致祭　　杨瑄
按贵州通志瑄土通判貌魁梧有胆略成化三年茅坪贼乱同参将吴经进剿至江口卒遇贼力战死之事闻赠奉议大夫　　滕汉
按廉州府志汉山后兴州人谦恭循礼博通子史精于骑射由广东都指挥同知守备高州以平化州土贼功镇巡令摄参将巡哨高雷廉三郡成化三年西贼掠石康遂以十一月十六日犯灵山汉督官军追之手刃贼酋数人夺回石康县印余败走十万山林莽间潜伏汉兵乘胜严追误陷泥淖中贼复聚勒战汉单骑大呼跃出且战且翼士卒脱走犹以三矢毙三酋力战创重而死贼亦惊畏遁去士人至今悼其义烈云　　欧阳福
按四会县志福成化四年授灵川县西乡巡检寇掠永泰村福统兵力战亡于阵中巡抚吴某上其状赠广东布政司照磨旌其闾曰荣忠录子通为柳州训导乡民立祠祀之　　兰英
按盛京通志英盖州军成化初调广宁操备役于欧总兵信九年春随欧追敌于小黑山敌因风纵火军溃欧马中箭死英以己马授欧得出英遇害事与义州军尚忠同一得脱一遇害若有幸不幸焉李御史有碑词表之　　宋鉴
按开封府志鉴字孔昭许人机警有胆气初以国子生除兴平令丁艰服阕再补平江令政治严肃尤留心御侮成化间有流寇数百掠平江鉴率家人沈学等井民兵数千诣贼贼殊死逆拒民兵溃却鉴身被七枪犹手刃不已同赴者俱被害鉴仆卧贼退舁至县死守臣上其事&amp;#赠别驾　　魏必通
按四川总志必通仪陇人父成成化中贼犯境成率兵御之被执必通入贼营以身代父贼乃释成而留必通抗言不屈被杀　　韩铣
按上虞县志铣字日章中成化丙午科顺天乡试出守荆门州升韶州府同知当道委征剿连山等寨时贼势猖獗竭力行间遂遇害后加赠知府录子入监　　汪珙按宛平县志珙字克庸成化元年顺天解元丙戌进士历官户部郎中时威宁伯王越督师珙为之理饷斟酌损益区画攸当升山东参议以拒吏部尚书尹旻子请托谮之中官汪直谪知锦州值岁旱捐俸赈救浚水源创石盘七堰溉田数千顷会都御史张瓒开坝底诸堡珙至往理戎务土酋突遇珙中流矢死之居人月夜每见珙乘马如生立祠祀之　　刘湍
按安福县志湍成化间以才谞授归州牛口司巡检时刘千金石和尚逆扰蜀楚湍出奇驱至巴东殚力战死诏赠施南宣抚司经历荫子杞授莆田簿升建阳县丞以能称　　周建
按永平府志建抚宁卫指挥佥事成化十六年管界岭驻操营遇敌入寇参将王宣督令截杀至白石店追回被掠人畜烧敌车辆回至椴木岭伏贼突出前贼复反夹攻势遂不支有一贼欲取建衣甲喝令脱不从犹以刀伤贼臂群怒争刃之事闻诏加赠指挥同知世袭　　于通
按文登县志通制行甚方应成化岁选两任县令后归值流寇难通守职不移厉色骂贼不屈被害　　王尚质按彰德府志尚质弘治六年以明经授滨州吏目在任甫三月流寇乱未至城下官僚空城以遁尚质独守孤城遂死于难　　袁光
按新安县志光东莞所千户弘治六年番夷入寇光捕剿于岑子澳死之　　王钰
按海康县志钰山东人袭指挥佥事素善射弘治乙卯领兵征信宜发矢连毙数贼贼溃俄而风雨骤作贼乘风鼓噪而前钰厉将士酣战日暮矢尽会泥泞马蹶中槊而死同死者十余人士大夫多赋哀之　　廖思润按龙南县志思润有勇力督府金置之麾下屡立奇功弘治乙卯十月广寇将陷城思润率弟子败走之追至车埠马陷犹手格杀三十余酋援绝遇害谭兵宪遣祭檄县主附祀城隍庙中　　陈受
按龙南县志受奉命御广寇奋义死难谭兵宪哀之遣官祭诔文挽之　　谢明睿
按会昌县志明睿弘治八年流贼入境与金隆显同力战死于阵并荫其子　　金隆显
按会昌县志隆显弘治八年流贼入境隆显御之力战而死事闻于朝嘉其忠义荫其子润为石山驿丞　　吴景晖按澄迈县志景晖倘驿人由举人仕广西推官弘治己未贺县民争田激变巡按委勘人多惧之景晖叹曰受命抚民虽死不避遂毅然而行果罹寇害民咸哀之　　熊玉全
按奉新县志玉全上坊人弘治十五年六月以机兵从南昌府同知张汝舟剿建昌贼徐元龄兵败贼执同知欲杀之玉全求以身代且谕之曰这本府老爹莫动手宁可杀我贼遂杀之事闻本府檄县&amp;#祭又加墓田遗其后　　巫子秀
按广东通志子秀兴宁人家居罗冈与诸贼巢穴近弘治癸亥贼煽乱子秀独能画策保其乡又设奇略致贼死者百五十人皆亲斩之献馘于官复请官兵尽灭其属贼憾之一夕围其家子秀夫妇被执贼先杀其妇示子秀欲逼跪子秀厉声骂曰死即死尔肯为逆屈耶遂被害裂其尸　　谷泰
按琼山县志泰海南卫指挥佥事平居以忠义自许每谓其弟春曰吾凡见贼即不欲与之俱生吾且未嗣世爵当有贤弟在弘治甲子春督备东三所南山等黎岐越万州略牛牳等处流劫时兵备副使王懦怯闻报黎贼者辄杖之泰曰官名督备乃惧上司而忍吾民受害岂职耶即率官军冲前射斩生擒夺回被掳后贼大至军少力单奋勇不已遂死于战人至今哀之　　万琛
按明外史忠义传琛字廷献宣城人为人慷慨负气节成化十三年举于乡累试不第授清江知县母忧归弘治中起补瑞金剧盗劫掠至其县县人汹汹逃窜有劝琛急去者琛斥之率民兵数十人迎敌杀贼二十余人相持至明日力屈被执骂不绝口贼攒刺之乃死时十八年正月也守臣上其状赠光禄少卿赐祭葬子荫　　王佑
按明外史万琛传琛同时有王佑者为广昌知县寇至民尽逃佑见势孤援兵不至拔刀自刲其腹曰有城不能守何以生为左右奔夺其刀后援兵集寇稍退越七日复突至佑仓皇赴敌死之　　刘琏
按广西通志琏字子玉江西鄱阳人由进士弘治间知柳州府岂弟以近民正直以帅属柳在万山中城外皆贼巢占掠民田焚其室庐质其妻子琏奋然以讨贼为己任屡征诸獞有功都御史陈金优荐之鱼蜂贼周鉴复相煽为乱琏率兵数百御贼贼败走琏追之贼侦援兵不继还战获琏剖腹实草焚其尸郡人哀之　　蒋玑
按广西通志玑字天器平乐人弘治壬子举人授连城知县玑始至连城而武平贼刘隆作乱邻邑多被剽掠惟连城赖玑故全由是以智勇闻当道檄捣他贼被执不屈遂遇害事闻赠汀州府同知荫其子国子生　　李大纶
按龙南县志大纶正德元年广寇入境躬率兵驰奋当先昌锋斩获首级功多继之以死贼亦败走兵备副使陈遣官致祭　　郗夔
按山西通志夔平定人弘治壬戌进士擢礼科给事中正德初部落南牧上命行边侦视时逆瑾用事初出片纸曰刘二汉等皆我族幸录斩获功当以上卿报公夔庄色拒之曰有命瑾不怿明日中使来言夔叱曰予朝廷命官使者何得无礼中使曰公无忿瑾付有驾帖令械公且令杀之夔叹曰予为天子耳目臣不能寝兹逆谋顾从此请如生平所学何遂经死后瑾败诏举褒忠廷议首以夔请遣官谕祭　　张来仪
按汝宁府志来仪遂平人正德初为四川罗江县知县以廉能称会蜀寇青头保为乱司府檄来仪于剑州御之兵败被执令来仪跪来仪詈不绝口遂被害祀乡贤祠　　雷应通
按四川总志应通广元人正德初流贼冲百丈关知县何溥提兵拒敌应通父子七人踊跃倡众誓以死战经旬无援为贼所执父子俱骂贼死祀乡贤祠　　孙天舟弟
天高
　范永冠
按四川总志天舟天高兄弟俱达州乡勇正德初征流贼与侄及麾下范永冠义气所激皆死于阵　　梁道济按四川总志道济府庠生与妻杨氏同避乱山中贼执之使跪道济骂曰我读圣贤书忠义自许岂为贼屈耶欲犯其妻妻亦骂曰我名家女士人妻尔速杀我随夫地下于愿足矣贼缚剐之夫妻至死骂不绝口　　席凤
按洧川县志凤字世祯由吏员任直隶东安县尉正德三年流贼初寇天津掠杀民庶凤率所部义卒击之遂接战于桃河头援寡败绩死之有司以其事闻荫其子　　姜汉
按明外史本传汉榆林卫人弘治中嗣世职为本卫指挥使御史胡希贤荐其才勇进都指挥佥事充延绥游击将军十八年春寇犯宁夏兴武营汉率所部驰援遇于中沙墩击败之赐敕&amp;#劳武宗嗣位寇大举犯宣府大同汉偕副总兵曹雄参将王戟分道应援有功并赉银币寻代雄为副总兵协守延绥居二年移守凉州正德四年冬擢署都督佥事充总兵官镇宁夏汉驭军严整得将士心甫数月而安化王置鐇谋逆与其党何锦周昂谋置酒邸中召汉及巡抚安维学等酒半锦率其徒直入即座上执汉胁令从己汉奋起怒骂不屈遂杀之兼欲杀其子奭奭逃匿得免贼平奭讼于朝诏赐祭葬后有司为立祠春秋祭之嘉靖时复从巡抚张珩请赐额悯忠　　周东
按畿辅通志东号雨村阜城人成化甲辰进士历任北京大理寺少卿奉命陕西勘事死置鐇难诏旌其忠烈赐谕祭　　才宽
按迁安县志宽弱冠登进士知高河县课最知西安淮安二府多异政决疑狱称神迁都御史巡抚甘肃中外悦服转尚书以不附逆瑾出总制三边军法严峻所向克捷正德己巳兵犯边督战遇害赠太子太保谥襄愍赐祭荫子锦衣百户祀乡贤　　陈禧
&lt;/div&gt;
    &lt;div class="pagination"&gt;
&lt;a href="官常典忠烈部_page21.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典忠烈部_page17.html"&gt;17&lt;/a&gt;&lt;a href="官常典忠烈部_page18.html"&gt;18&lt;/a&gt;&lt;a href="官常典忠烈部_page19.html"&gt;19&lt;/a&gt;&lt;a href="官常典忠烈部_page20.html"&gt;20&lt;/a&gt;&lt;a href="官常典忠烈部_page21.html"&gt;21&lt;/a&gt;&lt;span class="current-page"&gt;22&lt;/span&gt;&lt;a href="官常典忠烈部_page23.html"&gt;23&lt;/a&gt;&lt;a href="官常典忠烈部_page24.html"&gt;24&lt;/a&gt;&lt;a href="官常典忠烈部_page25.html"&gt;25&lt;/a&gt;&lt;a href="官常典忠烈部_page26.html"&gt;26&lt;/a&gt;&lt;a href="官常典忠烈部_page27.html"&gt;27&lt;/a&gt;&lt;span&gt;...&lt;/span&gt;&lt;a href="官常典忠烈部_page23.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
