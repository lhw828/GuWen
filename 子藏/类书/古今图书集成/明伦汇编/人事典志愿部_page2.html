<!DOCTYPE html>
<html>
 <head>
  <meta charset="utf-8"/>
  <title>
   人事典志愿部 - 第 2 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   人事典志愿部 - 第 2 页/共 2 页
  </h1>
  <div class="content">
   释情赋　　　　　　　　　北魏李骞单阏之年无射之月余承乏摄官直于本省对九重之亲切望八袭之峥嵘感代序以长怀观爽气而轸虑笼樊之念既多寥廓之想弥切含毫有思斐然成赋犹潘生之秋兴王子之登阁也厕郑璞于周宝编鱼目于隋珠未敢自同作者盍亦各言尔志云荷峻极之层构道积石之洪流有马形而谟舜亦龙德而史周爰相赵之鸿烈逮藩魏之优游为衢樽于上叶号木铎于前修若豢龙之不陨似穷叶之世济故抱玉而怀珠且滋兰而树蕙或舟楫以匡时或栖迟以卒岁尚无忝于先人谅贻厥于来裔书金册以葳蕤布银绳而昭晰清风忽其缅邈启皇祖于庚寅逢轩教之方洽遇周命之维新譬龙虎其有合信山川而降神若胜庭之五杰似不速之三人协嗜欲于将至岂物色而方臻荷天宠以来仪步康衢而骋力如干元之利贞若坤四之方直内弼谐于本朝外辟土于殊域乘紫氛以励羽负青天而鼓翼既公侯之必复亦庆绪之所融绩并树于八凯道俱升于二宫遂遵流以至海且因岳而为嵩同羽仪于班氏均载德于杨公何日月之逾迈引寒暑而相终委晋会于弱齿遗堂构于微躬嗟蒙昧之无取故告舍而不及已濩洛而少成又拥肿而无立愧精坚于百炼□忠信于十邑非珪璋之特达讵芳菲之易袭未砥砺以自进宁琢磨而成章乖宋子之万字异应生之五行不请观于石室岂借书于晋皇求班班而不遂况蔡文之可望参四科其未获入三选而谁许本无声于梁魏故未闻于陈汝居玉石以多迷宅显晦而乖所既无怀于四至安有情于再举虽衣冠之末冑而世禄之绪余等渤海之乘雁类九罭之逃鱼遽江淮而不变对朝市而闲居空阖门以靖轨非论道而修书少宾客于季彦谢朋交于太初在正光之御历实明皇之拱己曾问政于上学着为君而我齿叫阍人以望予遂陟降于庭止同崔骃之谒帝若谢兼之来仕逮孝庄之入统乃道丧而时昏水群飞于溟海火载燎于中原延胶船而越水若朽索而乘奔玉羊失而无御金鸡亡而不存天步忽其多难横流且其云始既云扰而海沸亦岳立而基峙睇三纲之日紊见四维之不理顾茂草以伤怀视匪车而思起虽风雨之如晦亮嘐喈而不已自牵役于宰朝实有怀于胥耻在下僚而栖屑愿奋迅于泥滓眷故乡以临睨怅有动于思归越来流以鼓枻□北风而结騑入成都之旧宅反观津之故扉乃曲肱而不闷信抱瓮而无机且耕而食且蚕而衣恒一日以自省亦三月而无违游仁义之肴核采坟索之精微诚因闲而养拙亦有乐于嘉肥及勾芒御节姑洗之首散迟迟于丽日发依依于弱柳鸟间关以呼庭花芬披而落牖听乃越于笙簧望有逾于新妇袭成服以逍遥愿良辰而聊厚乃席垄而踞石遂啸驰而命偶同浴沂之五六似禊洛之八九或促膝以持肩或援笙而鼓缶宾奉万年之觞主报千金之寿各笑语而卒获传礼义于不朽斯盖先民之所乐而余心之所守也至于少昊为帝庚辛处躔视墟里之萧萧过寒夜之□□积霜霭于近援起泬寥于远天思多端以类长若临水而登山幸出游之或写冀观涛之可蠲遂仗策缓步或渔或田弋凫雁于清溪钓鲂鲤于深泉张广幕布长筵酌浊酒割芳鲜起白雪于促柱奉缘水于危弦赋湛露而不已歌骊驹而未旋跌荡世俗之外□散造化之间人生行乐聊用永年悟柱下之称工闻首阳之为拙既有惜于□悬且自悲于井渫访郑詹之格言求季主之高说去衡门以策驷望象魏而投辙服毳衣以从务乘大车而就列比污海而无纪喻江河而有缺眷重地而惧深念索米而□结运有折于玉斗时忽亡于金镜始蒙尘以播荡卒流彘而居郑彼上天之降鉴实下民之请命因艰难以隆基据殷忧而启圣调南风以负扆居北辰而为政创彝伦于九畴班平章于百姓喻绳契以论踪援成昭而比盛酌徙镐之故典究迁亳之遗令奄四海以为家开七百而增庆睹礼乐之方隆信光华之始映百揆郁以时序四门穆其维清如得人于汉世比多士于周庭有一匡以作相或十乱而为桢各秉文而经武故天平而地成伊余身之忝秽得再入于承明执纶言之犹绋戴会弁之如星非巡溃以窥井信夕惕而怀惊承周任之有言揽老子之知足奉□戒以周旋抱徽而与属每有偃于唯尘恒兴言于宠辱思散发以抽簪愿全真而守朴睠□傅以徘徊望申公而踯躅冀鄙志之获展庶微愿之逢时歌致命而可下咏归田而有期揖帝城以高逝与人事而长辞击壤而颂结草而嬉援巢父以戏颍追许子而升箕供暮餐于沆瀣给朝饵于琼芝同糟醨而无别混名实而不治放言肆欲无虑无思何鹪鹩之可赋鸿鹄之为诗哉　　述身赋
有
序
　　　　　　　李谐
　谐历卫将军元颢入洛以为给事黄门侍郎颢败　除名乃为述身赋曰夫休咎相蹑祸福相生龟筮迷其兆圣达蔽其萌览成败于前迹料取舍于人情咸争途以走利罕外己以逃名连从车以载祸多厩马以取刑岂知夫一介独往乃千乘所不能倾伊薄躬之悔吝无性命之淑灵藉休庸于祖武仰余烈于家声徒从师以下学乏游道于上京洎方年之四五实始筮之弱龄爰释巾而从吏谬邀宠于时明彼圣治之赫赫乃陋周而小汉帝文笃其成功我武治其未乱掩四奥而同轨穆三辰而贞观威北畅而武戢鼎南迁而文焕异人相趣于绛阙鸿生接武干儒馆总群雅而同归果方员而殊贯伊滥吹之所从初窃服于宰旅奉盛王之高义游兔园而容与缀鸿鹭之末行连英髦之茂序及伯舅之西伐赫灵旗之东举复奉役于前辕仍执羁于后矩迫元冬之暮岁历关山之遐阻风击沙而破石雪浮河而漫野乐在志其无端悲涉物而多绪俄宫车之晏驾改乘辕而归予属推恩之在今自傍枝而禔福既献阙
以命宗叨微躬于侯服礼空文于眺
飨赋无征于汤沐思守位而匪懈每屏居而自肃忽命于建礼游丹绮之重复信兹选之为难乃上应于列宿阳源犹且自免何称仲治与太叔余生性之萧散本寓名而为仕好不存于吏法才实□于政理竟火烛之不事徒博奕其贤已窃自托于诸生颇驰骋于文史通人假其余论士伦察于辞理乃妄涉于风流遂饬辈于士子且以自托阙
四字
　虽迩徯尘
滓而赏许云霞栖闲虚以筑馆背城阙而为家带二学之高宇远三市之狭邪事虽俭而未陋制有度而不奢山隐势于复石水回流于激沙树先春而动色草迎岁而发花座有清谈之客门交好事之车或林嬉于月夜或水宴于景斜肆雕章之腴旨咀文艺之英华羞绿芰与丹藕荐朱李及甘瓜虽□洛水之名致有类金谷之谊哗聊自足于所好岂留连于或号思炯戒而自反勖身名于所蹈奉哲后之渊赞崇麾于华奥岂千乘之乏使感一盼之相劳竟不留于三月因病满而休告彼东观之清华乃任隆于载笔蔡一去而遗恨张再还而有述忽牵短而滥官司惇史于藏室□班子之繁丽微马生之简实复通籍而延宠陪帝扃之华密信仪凤之所栖乃丝纶之自出历五载而徘徊犹官命之不改谢能飞于无翼故同滞于有待晚加秩于戎章乃阙
号之斯在属运道之
将季谅冠履之无□奄升御于鼎湖忽流哀于四海昔汉命之中微皇统于是三绝暨孝昌之陵陂亦继世而祸结将小雅之诗废复三纲之道灭思局蹐于时昏独沉吟于运闭遂退处于穷里不外交于人世及数反于中兴驱时雄而电逝既藉取乱之权方乘转圜之势俄隙开而守废遂冠冕之毁裂彼膏原而涂野嗟卫肝与嵇血何今古之一揆每治少而乱多卢遁身于东掖荀窘迹于南罗时获逃于坡阜仍窜宿于岩阿首丘急于明发东路长其如何遽登舟而鼓□乃沿洛而泛河骛寸阴于不测竞征鸟于归波时所在而放命连百万于山东何信都之巨猾若封豕与大风肆吞噬于觜距咸邑烬而野空径黎阳之寇聚迫崖垒之沨隆师通川而鼎沸矢交射于舟中备百罹于兹日谅陈蔡之非穷乘虎口而获济陵阳侯而迅往得投憩于濮阳实陶卫之旧壤望乡村而伫立曾不遥于河广闻虏马之夕嘶见胡尘之昼上王略恢而庙胜车徒发而雷响扇风师之猛气张天罼之罾网纔一鼓而冰销俄氛祲之廓荡昔蘧生之出奔睹亡征于乱政及季子之来反乃君立而位定伊吾人之蕞尔本无徯于衰盛聊草茅而偃伏且优游于宸庆复推斥于宦流延光华于玺命甫闻内侍之复奉优加之令何金紫之陆离郁貂玉之相映时权定之云初尚民心之易扰何建武之明杰茂雄姿于天表忽灵命之有归藉亲均而争绍师出楚而□发□陵江而云矫辟阊阖之峥嵘端冕旒于亿兆神驾逝以流越翠华□而缭绕苟命舛而数违虽功深而祚夭时难忽然已及网罗周其四张非五三之亲昵罕徇节于汉阳彼百寮之冠带咸北面于西王矧恩□而任远固身存而义亡及宸居之反正振天网于颓纲甄大义以明罚虚半列于周行乃褫带而来及驱下泽于故乡探宿志以内求抚身途而自计不诡遇以邀合岂钓名以干世独浩然而任己同虚舟之不系既未识其所以来亦岂知其所以逝于是得丧同遣忘怀自深遇物栖息触地山林虽因西浮之迹何异东都之心愿自托于鱼鸟永得性于飞沉庶保此以获没不再罪于当今　　言志书　　　　　　　　北周萧大圜拂衣褰裳无吞舟之漏网挂冠悬节虑吾志之未从倘获展禽之免有美慈明之进如蒙北叟之放实胜济南之征其故何哉夫闾阎有优游之美朝廷多簪佩之累盖由来久矣留侯追踪于松子陶朱成术于辛文良有以焉况乎智不逸群言不高物而欲辛苦一生何其僻也岂如知足知止萧然无累北山之北弃绝人间南山之南超逾世网面修原而带流水倚郊甸而枕平皋筑蜗舍于丛林构环堵于幽薄近瞻烟雾远睇风云藉纤草以荫长松结幽兰而援芳桂仰翔禽于百仞俯泳鳞于千寻果园在后开□以临花草蔬圃居前坐檐而看灌甽二顷以供饘粥十亩以给丝麻侍儿五三可充织家僮数四足代耕耘沽酪牧羊协潘生之志畜鸡种黍应庄叟之言获菽寻范氏之书露葵征尹君之录烹羔豚而介春酒迎伏腊而候岁时披良书探至赜歌纂纂唱乌乌可以娱神可以散虑有朋自远扬榷古今田畯相过剧谈稼穑斯亦足矣乐不可支永保性命何畏忧责岂若蹙足入绊申脰就羁游帝王之门趋宰衡之势不知飘尘之少选宁觉年祀之斯须万物营营靡存其意天道昧昧安可问哉嗟乎生若浮云朝露宁俟长绳系景实不愿之执烛夜游惊其迅迈百年几何擎跽曲拳四时如流俯眉蹑足出处无成语默奚当非直丘明所耻抑亦仲尼耻之　　劳生论
有
引
　　　　　隋卢思道
　庄子曰大块劳我以生诚哉斯言也余年五十羸　老云至追惟畴昔勤矣厥生乃着兹论因言时云　尔罢郡屏居有客造余者少选之顷盱衡而言曰生者天地之大德人者有生之最灵所以作配两仪称贵群品妍蚩愚智之辨天悬壤隔行己立身之异入海登山今吾子生于右地九叶卿族天授俊才万夫所仰学综流略慕孔门之游夏辞穷丽则拟汉日之卿云行藏有节进退以礼不谄不骄无愠无怿偃仰贵贱之间从容语默之际何其裕也下走所欣羡焉余莞尔而笑曰未之思乎何所言之过也子其清耳请为左右陈之夫人之生也皆未若无生在余之生劳亦勤止纨绮之年伏膺教义规行矩步从善而登巾冠之后濯缨受署□□仁义笼绊朝市失翘陆之本性丧江湖之远情沦此风波溺于倒踬忧劳总至事非一绪何则地胄高华既致嫌于管库才识美茂亦受嫉于愚庸笃学强记聋瞽于焉侧目清言河泻木讷所以疚心岂徒蛊惜春浆鸱□腐鼠相江都而永叹傅长沙而不归固亦鲁值臧仓楚逢靳尚赵壹为之哀歌张升于是恸哭有齐之季不遇休明申脰就鞅屏迹无地段珪张让金贝是视贾谧郭淮腥臊可餍淫刑以逞祸近池鱼耳听恶来之谗足践龙逢之血周氏末叶仍值僻王敛笏升阶汗流浃背莒客之踵跻焦原匹兹非险齐人之手执马尾方此未危若乃羊肠句注之道据鞍振策武落鸡田之外栉风沐雨三旬九食不敢称惫此之为役盖其小小者耳今泰运肇开四门以穆冕旒司契于上夔龙佐命于下岐伯善卷耻徇幽忧卞随务光悔从木石余年在秋方已迫知命情礼宜退不获晏安一叶从风无损邓林之攒植双凫退飞不亏渤澥之游泳耕田凿井晚息晨兴候南山之朝云览北堂之明月泛胜九谷之书观其节制崔实四时之令奉以周旋晨荷蓑笠白屋黄冠之伍夕谈谷稼沾体涂足之伦浊酒盈□高歌满席恍兮惚兮天地一指此野人之乐也子或以是羡余乎客曰吾子之事既闻之矣他人有心又请论其梗概余答曰云飞泥沈卑高异等圆行方止动息殊致是以摩霄运海轻罻罗于薮泽五衢四照忽斤斧于山林余晚值昌辰遂其弱尚观人事之陨获睹时路之邅危元冬修夜静言长想可以累叹悼心流涕酸鼻人之百年脆促已甚奔骑流电不可为辞顾慕周章数纪之内穷通荣辱事无足道而有识者鲜无识者多褊隘凡近轻险躁薄居家则人面兽心不孝不义出门则谄谀谗佞无愧无耻退身知足忘伯阳之炯戒陈力就列弃周任之格言悠悠远古斯患已积迄于近代此□尤深范卿撝让之风搢绅不嗣夏书昏垫之罪执政所安朝露未晞小车盈董石之巷夕阳且落皂盖填阎窦之里皆如脂如韦俯偻匍匐啖恶求媚舐痔自亲美言谄笑助其愉乐诈泣佞哀恤其丧纪近通旨酒远贡文蛇艳姬美女委如脱屣金铣玉华弃同遗迹及邓通失路一簪之贿无余梁冀就诛五侯之贵将起向之求官买职晚谒晨趋刺促望尘之旧游伊优上堂之夜客始则亡魂褫魄若牛兄之遇兽心战色沮似叶公之见龙俄而抵掌扬眉高视阔步结侣弃廉公之第携手哭圣卿之门华毂生尘来如激矢雀罗蹔设去等绝弦饴蜜非甘山川未阻千变万化鬼出神入为此者皆衣冠士族或有艺能不耻不仁不畏不义靡愧友朋莫□妻子外呈厚貌内蕴百心繇是则纡青佩紫牧州典郡冠帻劫人厚自封殖妍歌妙舞列鼎撞钟耳倦丝桐口饫珍旨虽素论以为非而时宰之不责末俗蚩蚩如此之敝余则违时薄宦屏息穷居甚耻驱驰深畏干没心若死灰不营势利家无儋石不费囊钱偶影联官将数十载驽拙致笑轻生所以告劳也真人御宇斫雕为朴人知荣辱时反雍熙风力上宰内敷文教方召重臣外扬武节被之大道洽以淳风举必以才爵无滥授禀斯首鼠不预衣簪阿党比周扫地俱尽轻薄之俦灭影窜迹砾石变成瑜瑾莨莠化为芝兰曩之扇俗搅时驳耳秽目今悉不闻不见莫余敢侮易曰圣人作而万物睹斯之谓乎　　述志赋　　　　　　　　　　　萧后承积善之余庆备箕于皇庭恐修名之不立时负累于先灵乃夙夜而匪懈实寅惧于元冥虽自强而不息亮愚懵之所滞思尽节于天衢才追心而弗逮宴庸薄之多幸荷隆宠之嘉惠赖天高而地厚属王道之升平均二仪之覆载与日月而齐明乃春生以夏长等品物而同荣愿立志于恭俭私自兢于戒盈孰有念于知足苟无希于滥名惟至德之弘深情不迩于声色感怀旧之余恩求故剑于宸极叨不世之殊眄谬非才而奉职何宠禄之逾分抚□襟兮未识虽沐浴于恩光内惭惶而累息顾微躬之寡昧思令淑之良难实不遑于启处将何情而自安若临深而履薄心战栗其如寒夫居高思危持满防溢知恣夸之非道乃摄生于冲谧嗟宠辱之易惊尚无为而抱一履谦光而守贞且愿安乎容膝珠帘玉箔之奇金屋瑶台之美虽时俗之崇丽盖吾人之所鄙何絺绤之不工岂丝竹而喧耳知道德之可尊明善恶之由己屏嚣烦之俗虑乃伏膺于经史综箴诫以训心观女图而作规遵古贤之令范冀福禄之能绥时修经而三省觉今是而昨非嗤黄老之捐思信为善之可依慕周姬之遗风美虞妃之圣则仰先哲之高才贵至人之休德质菲薄而难纵心恬愉而去惑乃平生之耿介实礼义之所遵虽生质之不敏庶积行以成仁惧达人之盖寡谓何求而自陈诚素志之难写同绝笔于获麟　　复志赋
有
序
　　　　　　唐韩愈
　愈既从陇西公平汴州其明年七月有负薪之疾　退休于居作复志赋其辞曰居悒悒之无解兮独长思而永叹岂朝食之不饱兮宁冬裘之不完昔余之既有知兮诚坎轲而艰难当岁行之未复兮从伯氏以南迁凌大江之惊波兮过洞庭之漫漫至曲江而乃息兮逾南纪之连山嗟日月其几何兮携孤嫠而北旋值中原之有事兮将就食于江之南始专专于讲习兮非古训为无所用其心窥前灵之逸迹兮超孤举而幽寻既识路又疾驱兮孰知余力之不任考古人之所佩兮阅时俗之所服忽忘身之不肖兮谓青紫其可拾自知者为明兮故吾之所以为惑择吉日余西征兮亦既造夫京师君之门不可径而入兮遂从试于有司惟名利之都府兮羌众人之所驰竞乘时而附势兮纷变化其难推全纯愚以靖处兮将与彼而异宜欲奔走以及事兮顾初心而自非朝骋骛乎书林兮夕翱翔乎艺苑谅却步以图前兮不浸近而愈远哀白日之不与吾谋兮至今十年其犹初岂不登名于一科兮曾不补其遗余进既不获其志愿兮退将遁而穷居排国门而东出兮慨余行之舒舒时凭高以回顾兮涕泣下之交如戾洛师而怅望兮聊浮游以踌躇假大龟以视兆兮求幽贞之所庐甘潜伏以老死兮不显著其名誉非夫子之洵美兮吾何为乎浚之都小人之怀惠兮犹知献其至愚固余异于牛马兮宁止乎饮水而求刍伏门下而默默兮竟岁年以康娱时乘间以获进兮颜垂欢而愉愉仰盛德以安穷兮又何忠之能输昔余之约吾心兮谁无施而有获疾贪佞之洿浊兮曰吾其既劳而后食惩此志之不修兮爱此言之不可忘情怊怅以自失兮心无归之茫茫苟不内得其如斯兮孰与不食而高翔抱关之厄陋兮有肆志之扬扬伊尹之乐于畎亩兮焉贵□之能当恐誓言之不固兮斯自讼以成章往者不可复兮冀来今之可望　　幽怀赋
有
序
　　　　　　　李翱
　朋友有相叹者赋幽怀以答之其词曰
众嚣嚣而杂处兮或嗟老而羞卑视予心之不能然兮虑行道之犹非倘中怀之自得兮终老死其何悲昔孔门之多贤兮惟回也为庶几越群情以独去兮指圣域而高追固箪食与瓢饮兮宁服轻而驾肥望若人其何如兮□吾德之纤微躬不田而饱食兮妻不织而丰衣援圣贤而比度兮何侥幸之能希念所怀之未展兮非悼己而陈私自禄山之始兵兮岁周甲而未夷何神尧之郡县兮乃家传而自持税生人而育卒兮列高城以相维何兹势之可久兮宜永念而遐思有苗之逆命兮舞干羽以来之惟政刑之既修兮无远迩而咸归当高祖之初起兮提一旅之羸师能顺天而用众兮竟扫寇而戡隋况天子之神明兮有列祖之前规□弊政而还本兮如反掌之易为苟庙堂之治德兮何下邑之能违哀余生之贱远兮抱深怀而告谁嗟此诚之不达兮惜此道而无遗独中夜以潜叹兮匪吾忧之所宜　　释怀赋
有
序
　　　　　　　前人
　读党锢传哀直道之多尤不容作释怀赋其辞曰怀夫人之郁郁兮历晦蚤而伤离吾心直以无差兮惟上天其能知袤于德而必好兮忠何尤而甚疑彼陈词之多人兮胡不去众而讯之进尽言之不信兮退远去而不获弗验实而考省兮固余道之所厄昔师商之亲圣兮德既均而行革惟肝肠之有殊兮守不同其何责愿披怀而竭闻兮道既塞而已行路非险而不通兮人忘我而异情王章直而狱死兮李固忠而陷刑自古世之所悲兮矧末俗之衰诚哀贞心之洁白兮疾苗莠之纷生令农夫以手鉏兮反剪去乎嘉茎岂不指秽而语之兮佯瞪瞢而不肯听欲释去而不忍兮终留滞以何成当晨夕而步丘兮仰白日而自明处一世之若流兮何久求而伤情乐此言而自抑兮壮大观于兢生拔馨香之□兰兮树蒿蔚以罗列斥通路而使芜兮恋棘径之中绝置春秋而徇心兮羌与此其奚别昔誓辞而约文兮期共死以皆居嗟所守之既异兮乃漫汗而遗初心皓白而不容兮非市直而望利忠不顾兮立忘交不同而行弃悲夫不徇己而必仇兮谅非水火其何畏猥吾行之不然兮直愧心而惧义嘉山松之苍苍兮岁苦寒而亦瘁吾固乐其贞刚兮夫何尤乎小异欲静默而绝声兮岂不悼厥初之所志抑此怀而不可兮终永夜以歔欷　　述初赋
有
序
　　　　　　　梁肃
　予幼而漂流遂寓于江海之上与凫雁为伍有年　矣或禄仕以代樵牧其暇则以群籍自娱又尝染　重膇疾每求长桑氏之术以为疗其他未之思也　方俟间则追尚平五岳之游无几何会明诏以监　察御史征俄转右补阙羁守职次未遑自免江湖　之思漫如也间一岁加翰林学士领东宫侍读之　事既微且陋载荷天眷上不能宣令德通古今当　论思之任次不足弘三善备教谕充端士之列每　省名位盼章绶中心怛然不欲寝食无一日而安　者三年于兹其愧畏乃如是时步自中禁休于里　巷病攻其外神倦于中嚣焉忘形思及道本然后　知一动一静万化殊涂寂然同归未始有物且不　知夫曩岁之浮游与今之局束彼乎此乎是欤非　欤杳不得其倪矣于是作述初赋以纪怀且贻诸　同志焉耳我洪系兮肇昭耿乎伊唐始赞禹以陈谟末开国而为梁遭暴嬴以灭周兮涉天汉而方彰社合阳而守九江逮七序而见光维凉牧之丰融咨散骑之殉节遭匡攘以迁逝遵河右以蝉蜕绵侯服以守业传龟组而罔替炜司空之藩魏弘茂德为表缀翼翼尚书允明且哲纳言执法乃遂乃达播五叶而逮予垂慎身之芳烈伊孤蒙之薄佑抚生植之多艰岂前修之将坠藐才菲而体孱奉徙宅之善教得带经之残编谅不师而不训乌识立德与立言洎章甫之在首始砺志以就贤思琢璞以解蔽终扦格而难前升九颢之宏轨探乾坤之大纪求专直与翕辟问性命之终始曰君子之不用实未成之所拟苟体健以立诚何刚柔之不履慨寻绎以内省观万物之攸归若扪天而罔阶知集木之匪危何大道之汗漫悼吾人之崎巇仰前哲之休风屡惆怅以忸怩且自击以自考亦三复而九思庶初筮以发蒙敢舍龟而观颐美海岳之静深援幽人以为期聿投迹于林中就拙者之所宜属夫上有圣帝旁求俊乂载驰车乘搜及琐细彼执持宪简与匡补阙载宜乎学该纪律识洞经制故小人之备官幸不招损而速戾时也天光镜乎宇内洪棱憺乎荒外上躬祀于泰坛先假庙以告配百神受职以咸秩万国骏奔而来祭肆觐创五月之吉朝宗盛三朝之会月窟日际风行雨霈谬参侍从之臣获睹人神之泰又感夫翰苑崇秘人文是经乐正司业元良以贞讲艺承华视草承明莫不才侔相如道博桓荣何皇鉴之偏属降湛恩于鲰生若侧足以登涂方饬躬以□诚书绅之犹怠虑数马之非精昼兢兢以徊徨夕默默以屏营岂不以命重才轻惕坠而不敢宁也我寓我居于彼南里匪扬车骑实远朝市羌归沐以斯憩聊优游以休止旁枕大道其平如水南望南山横空黛起君子所履小人所视乍扫室以自安殊塞门而不仕于是有竹有梧清风穆如放怀端居元宇自虚遗原宪之贫病忘□武之智愚丧我南郭之几尽性西域之书悟幻有之迁干得环中之妙枢合乃一指流为万涂审物我之同域又遑遑其焉如何睿后之渥饰宜克恭以忘劬惟少海之洪澜岂勺水之云输伊志虑之久旷矧疲□之集予徒端直以勿二又焉能以为乎有无冥冥飞鸿其虚其徐英英白云亦卷亦舒吾企夫物之未及故浩然而述初　　岩栖赋　　　　　　　　　　　吴筠感元圣之垂训悟己亲而名□言可放而从默身应卷而忽舒爰鹪鹩之巢林在一枝而有余性所悦而难违托兹山以结庐果栖迟而我惬即逍遥之灵墟观其缭崇峦横峻谷激泌泉罗森木后巍□以萦纠前参差而耸伏追阴壑之夏□偃阳崖之冬燠美劲节于松筠玩幽芳于兰菊虚籁清耳闲云莹目因海鹤以惊夜任□□以知旭虑静于无扰神恬于寡欲于是歌考盘于诗人讽嘉遁于大易远浮俗之艰险消毁誉之损益蹈方外之坦途信可免于兢惕既即阴以息影由不行而灭迹虽区中之末计实世途之良策人所弃而己收故处约而恒适览无见以收视听无声以黜聪和匪专于旨酒乐奚必于丝桐焚清香以练气启玉检而击蒙期遗滞于昭旷庶近真于感通鉴太虚之有象覆妙用之非空朝天甚简采药多暇形犹资于吐纳意已迸于将迓知道无废兴而物有存谢故挹生本而常生体化宗而不化萧萧绝尘境谁与邻迹远而朋游益旷机忘而鸟兽可驯韵靡□于当时心常依于古人仰由皓之逸轨咏羲农之化淳师黄老之元奥友松乔之道真□无功之逮物良独善于吾身祇所幸其自得敢韬精于隐沦　　求志赋　　　　　　　　　宋晁补之幼余不自知惷兮愿求古人而与之游高平邑于大野兮鲁东鄙而北邹固余心其悃款兮求前圣又不远岂无邻莫可与谋兮治邴氏而俗泮幽离房诚不忍兮弃此而莫能藏执徐之青阳兮余先孑兮东征横武林之大江兮往始宁之南邑路会稽以周流兮求历山之所在昔封隅之世守兮以后夫而致刑越惩耻于夫椒兮进樵女而抑心懿二臣以国霸兮卒焉异夫出处行束薪而自言兮妻不忍而求去助申威于司马兮卒殒声以淮南睚诉死于婆娑兮悲绰约之亦歼彼章程之诡啸兮既眙于甲夜何仲御之清激兮而亦云骇夫观者纷回穴其莫识兮泮千载而迹陈思苗山犹若兹兮又何悲乎曲水惟郑公之志约兮逢神人焉靡求山岪□而谷纡兮风浏浏乎旦暮耿吾何不可留此土兮切悲越人之机岂其食鲑而化音兮无所用吾之緌冬朦朦其多雨兮夏瘅热以生□溪水之浅深兮舟上下而击石吾遵夏盖之山兮聊以观乎远海吾先子之初服兮羌董道而不改小人之有心兮犹不假器末余从于东安兮依哲人而闻谊蜀苏子之有廛兮汉遗化而多儒往者其不可及兮曷不从子之庐朝余食兮山中夕余宿兮江上悲世俗之近市兮余安能忍而与之皆往余令楼李为右兮使王良前余世解辔而驰石兮缅余得此坦涂良吾辀使环灂兮密吾牙使朴属揽九州而愿怀兮夫安知余力之不足遘余生之罹悯兮归将母乎故都伏里门而畏邻兮幽独守此四隅时命大谬兮吾遑遑欲何之慨永夏之宜养兮霜薆然其萃之增歔欷以啜泣兮杀身其安可宇摧荣而藩穴兮知鼠去而不舍憯四序之不淹兮春蔼蔼其既非揽卉木犹若兹兮吾独不聊此时悲予仲之婉娈兮饶其心以诗礼吾不能操嬴而坐闾兮耘东山而自食岁旱暵而不雨兮螟又生余之场属岁秋之有谷兮河出濆而汤汤于陵子之终褊兮井上李其犹饱服芬芬而洁腹兮夫岂不足以忘老众虒豸而好朝兮咸得时而的历持衣裳而鬻暑兮余固知余贾之不售思遐举而莫从兮心纡轸而衋伤讯黄石以吉凶兮□十二而星罗曰由小基大兮何有颠沛既非初志之敢期兮曾何以知其所系□清济以去垢兮芝九茎而为华宵倚楹而悲□兮畴独忧余之无家萧苑候之慷慨兮孰云非食之故济澶渊之灵津兮横中流而□怒思城阙之佻达兮勉踵夫昔之人羿之志于彀兮亦反求夫全身小人不知学礼兮畏罪罟之所寻宋七世之炳灵兮皇纯佑此下土举贤而授能兮哀茕独此黎庶牧羊而肥兮式亦用而有闻辟雍之洋洋兮宇干日而纠纷连□以成云兮汗而为雨岂余不足于周门兮独惆怅而延伫先事而后得兮惟其食者之责举九鼎于鲵渊兮亦人假夫一臂余张子之好修兮蹇博大而无朋雪霏而宇冻兮松柏不改其青固黄子尝语余兮曰此是为明月虽工师不以佩兮保厥美亦未艾彼喔为已甚兮羌浮石而沈木子云之好思兮亦众谇其寂寞虞氏之为政兮举五臣而与言彼霂之射谷兮何足以容江潭之鳣众不察余之情兮求余初犹未沫超孤举而远寻兮唯夫不足以论世良恫韩而成汉兮皓保惠而悟高成功则去兮曾何足以介其一毛融躬行既卒骄兮禹服义亦太靡陈辎车与乘马兮桓荣亦酋乎□贵蕃居室以不理兮滂之志以四海元膺之激烈兮羌不以生而害义意岂弟神所嘏兮何以罹此不祥岂其莫忍邻之捽兮纷救斗而得伤嘉林宗之善裁要成败而不失宁遵不知时之可为兮行渔濑以毕世喟嵇康之蹈尽兮愧孙子其安补阮清舌而咎目兮潜固自识而远去谓道不可为兮为者败之众窢然咸不留兮惟至人焉在之泮千祀而语邻兮孰与至人之服意神龙之乘云兮吾欲从焉以足士生各有遇兮吾何为侘傺乎此时曾藿菽不足以化兮求余身其庶几滋兰以旨蓄兮菊以为糗修忠信以抑躁兮夫安知余之后图前圣吾永赖兮揽百子与并舆时翱翔于道奥兮历年岁以为娱　　拟骚赋有
序
　　　　　　　李纲
　昔屈原放逐作离骚经正洁耿介情见乎辞然而　托物喻意未免有谲怪怨怼之言故识者谓体慢　于三代而风雅于战国乃雅颂之博徒而词赋之　英杰不其然欤予既以愚触罪久寓谪所因效其　体摅思属文以达区区之志取其正洁耿介之义　去其谲怪怨怼之言庶几不诡于圣人目之曰拟　骚其辞曰帝混元之苗裔兮历汉唐而扬英散枝叶于天壤兮遭五季而遁族于瓯闽皇祖隐德而弗耀兮逮吾亲而振名岁昭阳之渊献兮闰夏甲申吾以降幼倥侗而颛蒙兮非岐嶷之夙成长游学于四方兮爰观光于国宾服诗礼之严训兮传忠孝之家声揽百氏之所长兮味六经之纯精常恐不德以怨及朋友兮慕节义于古人岂富贵之足志兮冀斯文之可鸣带长铗而峨冠兮锵佩玉而琚琼纫兰荪之香洁兮服蕙茞之芳馨纷吾既袭此众美兮胡敢自谓之修能误姓名之上达兮珥史笔于彤庭侍穆穆之清光兮闻玉音之丁宁入则陪国论于青琐兮出则扈属车之清尘惟丘山之恩厚兮何涓埃之报轻悼奸邪之乱政兮汨正理而不明窃怀愤而郁结兮每欲叩龙墀而力争惟本朝之宽大兮非有鼎镬斧钺之刑何群公之噤默兮咸卷舌而吞声因积水之告灾兮爰奏疏而上陈庶一言之悟主兮回天照之明明朝抗章而夕贬兮白日不谅予之精诚徒孤忠之耿耿兮任萍梗之飘零绝江淮而历浙兮割深爱于亲庭陟闽山之险阻兮予只影之伶俜泛吾舟兮建溪弭吾节兮剑浦会计当兮委吏偷燕兮管库艺兰蕙兮九畹植松竹兮百亩餐秋菊兮落英饮木兰兮坠露朝吾游兮翰墨之林夕吾戏兮图书之府道既不可以行于今兮质圣贤于往古嘉溪山之秀绝兮聊逍遥以容与眺翠岭兮泛清流桂为楫兮兰为舟有觞咏兮自适乐天命兮何忧悼屈原之沉汨兮悲贾谊之不修笑退之之戚嗟兮悯德裕之穷愁惟君子之出处兮贵体道以周流自任以天下之重兮何一己之为谋用则行而舍则藏兮又何必杀身而怨尤惟盖棺兮事始定聊康强兮保天性岁寒不失其青青兮惟松柏之独正信吾道以优游兮始居易以俟命乱曰已矣乎莫我知也浮云蔽日兮虹霓昼明霜露降此芳草兮百鸟寂而无声恐美人之迟暮兮岁遒尽而峥嵘侧身西望而叹息兮心郁结而不平心郁结兮何为道既不可以散兮敛而归之惟静惟正兮其殆庶几吾方将与造物者为人兮又安能跖咸彭之所遗　　述志赋　　　　　　　　　　张九成伊余生之好修兮纷混浊而独清朝饮蓝桥之云液兮夕餐月殿之落英制芙蓉以为裳兮纫兰芷以为佩蹑天风予上征兮将以朝于玉帝朝发轫于泰华兮夕予叩乎天阍览瑶台珠阁之突兀兮骖苍虬采凤以骏奔吾与群仙遨游兮曰蓬瀛乎此焉处既徘徊而四顾日与月为吾侣丰隆列缺其先驱兮欃枪招摇为吾扫除廓氛埃而下视兮块五岳其尊罍揽四溟而一泻兮宴王母乎昆仑之隈忽凭几而坐寤兮知万事其如梦聊与此世而婆娑兮长笛呼风而三弄悯屈平之怀沙兮笑子云之投阁已揽袂而□起兮怅星移而月落　　尚志赋　　　　　　　　　　元吴莱惟太区之寥廓兮纷庶物之冯生藐予身之中处兮郁予志而不得逞窃独嗜此古学兮指前哲以作程味诗书之醇粹兮猎道德之精英悼世俗之驰骛兮吾何有乎我行将岁月之不我与兮兀淹留而无所成沉忧以气索兮却立而质攻蹩躠而狭步兮守盯谓真瞶瞭目以雾披兮焱奇肱而风厉堕泰华以施簪兮缩长河约之带翔矞皇之暗蔼兮叱麒麟使承盖神若唏而奔腾兮剑鼋鼍乎涛濑招屏翳予擗帷兮斩蚩尤以褰□折建木以指麾兮唉曜灵之西迈将欲往彼鸿蒙兮授予策乎霄汉亦或悲此骯脏兮发商歌于达旦溘世氛之混浊兮嘘天籁乎崇窾薄高丘以闯远海兮恒戃恍而不顾返何儃徊以难逃兮曰而则然颜子默而乐道兮曾不满夫一箪原思淡其居贫兮尚蓬蒿之没垣彼岂不谈王术兮甘穷檐之藐艰秉中心之皦日兮轻外物若浮云谅当时之谓惫兮犹千载称其贤阽吾生之沉抑兮将有继乎古先炳予室之虚白兮纚予文于太元莽歙□与时化兮希噌吰而道存弃麒骥而蹀兮登蹇乎前轩淫桑濮之嘈杂兮九韶漠焉而无闻固泰豆之不世出兮又何见夫荣□彼何人哀时命兮每嗟卑而叹屈曷不尚予之志兮仰孟氏之遗则繄老农之力田兮且多种而鲜获矧奇士之环辙兮虽冻馁其奚恤增萤爝以日皛兮积埃而山嶷向污泥求夜光兮经劫火见垂棘惟傅岩之版筑兮攀南箕以兴国亦有渔厥磻溪兮擢赤鲤以予翼挺尔躬之豪崛兮肯受人之羁勒惇邹鲁之雅言兮建燕赵之姱节糅琼爢而我餐兮罗翡翠以为服秉剞劂而剸裁兮锵和鸾以游息抚鸿荒其若今兮观六合为予窄齐穷达于一涂兮与圣贤而同域翩丹穴之蜚凤兮粲九苞之翕赩将乘之以觐舜文兮孰知予情之至极　　闵己赋
有
序
　　　　　　任士林
　正月八日独坐雷公山中天气风紧抱书自怜渐　老丑之逼人慨盛世之不再匪私骍角恐坠肩墙　作闵己赋庶几成此志耳其辞曰肆后皇之嘉贶具藐然之一身戴元发于芳鬓含纤齿于唇匪肖貌之我私独降质之尔淳有赋予之重责尚坠绪之大振张余挟于幼眇自青襦而裹巾亦淳濯于群污窥末光于德邻孔孟吾之师不可以复梦兮为谁门之人颜赐吾之友不可以遽作兮为谁居之群倚泰山而长啸俯黄河而孤嘶瞻飞云于月下访流水于回堤谓云行而月跋兮亦升东而沉西谓水逝而堤在兮忽高岸之为溪理不可以逆晓事不可以深稽去者非人之所推陷者非人之所挤来者不可以径遏降者不可以骤跻眇余思之茫茫隐余神之凄凄匪饥寒之足虑匪患难之足疑恫大志之未立矧绝学之无依人不能忧余之忧兮余亦不能悲人之悲聊走笔以自系走四方而陈词庶圣道之未沫将援余之孤危　　励志赋　　　　　　　　　　　涂几予幼负此奇志兮思世俗之所难薄荣名而不顾兮将遗斯世之治安惟任重而道远兮惧吾力之已殚虽委绝而犹不悔兮誓将历乎险艰彼小人之无知兮方笑予行之迍邅虽一二之同志兮亦仅以文学而相怜仲尼甘于旅寓兮聘列国而拳拳禹暨稷之辛勤兮哀夫人之瘠捐吾诚不及古之人兮谅天命之可怀负衣冠而不力兮又何取乎三才步中正以为轨兮服仁义以为辀审孜孜以无倦兮俟吾死而焉求饥吾饮乎水泉兮困吾枕乎荆棘指苍天以为正兮予匪计乎朝夕　　述志赋　　　　　　　　　　胡天游翳余生之碌碌兮承祖考之余辉方年髫而志学兮思踵武于前徽何中道之屯蹇兮终抱志而莫展霜毛飒以垂领兮惧五十而无闻挟遗篇以私淑兮庶弗坠于斯文嗟蚩蚩之世俗兮纷贱目而贵耳顾区区之鲁人兮尚弗知乎尼父青黄眩而莫分兮美恶混而相同计微功于呻诵兮希速化于颛蒙朝卑辞以致币兮夕怠色而忘礼群飞点而玉涴兮众口哆侈而金毁毛嫱靓立而自扬兮曾不申乎蹇修抱双璧以行媒兮反效鞠局而卑是求谓骅骝为下乘兮以款段为疾足采凫茨于道周兮登碔砆于犀椟般纷纷其得志兮长裾曳地济济而相望俯争食于鸡鹜兮仰阔视而扬扬余方索居孑立而无与俦兮聊逍遥乎林下睇浮云以舒啸兮倚翠竹而为伍崇缤纷其枳棘兮时览德而踟蹰哂饥鸢之疾盻兮攫腐鼠而吓余龙门崒嵂以干云兮亦何往而不我阶彼瞡瞡之□黾兮夫岂入于我怀阿容媚世以希宠灵兮诚有识之所嗤使余为倚市之倡兮孰与夫空谷而幽居抚青萍以自珍兮曰有待夫知己倘千金而非吾徒兮宁挂壁而无耻惟圣贤之与愚兮亦皇皇而西东矧吾人之数奇兮敢背道而愠穷韪达观之无不可兮付出处于流□苟素志靡违兮又何伤乎蹙额正余冠之崔嵬兮理余瑟之铿锵良时讵不可再得兮姑从容而徜徉　　感志赋　　　　　　　　　　李好文何天地之寥邈兮眇予生之有身履黄坤之博厚兮仰元覆以无垠烁众金于大冶兮偶形留夫粹质苟莫邪而弗自砥兮固铅敝之所同服蒙予若之倥侗兮承鞠训于自宫佩非善而罔系兮服非惠而匪躬鞶余革之申申兮鞘余觿之容容撷秋圃之日精兮濯淤涟之荷华却秾李而弗御兮矧莸臭其焉加岁翩翩其不君兮首元服以及冠恐罔两之挟余兮门面墙而无见瑟假道于书林兮求孔氏之高明遵文衢之逶迤兮愈多岐之纵横昒恍而莫适兮从文公而征词曰尔神潜而志栖兮终必达大所期果服言以从事兮嬴十年而戾之览天庭以游目兮又欲穷夫四遐观百氏之原委兮究异说之贞讹溯太初之无始兮循三王之不颇总条理于一圣兮固驯致乎中和洎余有志于古人兮惧修名之嚜嚜忘漆雕之自信兮懵学优之有得谓青云其可力而致兮谓时命之可戈軷余行之吉日兮遂观国乎上京指阊阖以径往兮奄长风而北征眩天都之雄丽兮非下土之能名信鱼龙之混并兮亦名利者之为□余既初无赫赫兮又何适乎煌煌翾捷步之高才兮岂扶服之能躅挈桔□之俯仰兮恐祈荣而离辱夫何众之熙熙兮我独约兮而为德资章甫以适越兮固前修之所为惑□玉羞以燎桂兮囊日索而焉留有东昏之故居兮盍归来之为谋浮轻舟以南下兮乱海淀之交流返敝庐以穷处兮迄于今一纪其将及画于茅于南亩兮宵索绹而未息伤鹡鸽之原居兮虑鸱鸮之无室远子荆之有美兮羌终弃乎草泽余非昧而至愚兮诚有征乎前哲闻耕获于道德兮内怀宝以自珍岂畎亩之足乐兮甘暗漠而无闻昔樊须之请稼兮乃获诮于圣人挚冥冥其鸿飞兮犹释耒乎有莘溺耦沮之不反兮又奚足与为群悲此志之未伸兮秉经德之不回心飞扬而披离兮曷日夜而疚怀乱曰鹿之期奔兮其足跂跂河鱼冲波兮乃窥其尾物终必反兮有张斯弛往不必求兮来者是□卑不随阿兮险不期诡贞途安行兮不易厥止优哉游哉兮于以自矢　　谢宋太史书　　　　　　　明方孝孺数十年来师弟子道废鲜有推所得引人之事执事探索古初根据仁义汲汲以诱拔后辈为职虽樗朴不才如某者亦收之于门而告以斯道恩义恳笃抚劳不倦待之逾于子姓而进之以圣贤所务此今世之所未闻而古或有之者也某辞归省又辱教之以言引誉过侈期望深远于别来旬月间延领西眺戚然怀恋不能自喻某少颇自负长而无成自入执事之门然后得窥见圣贤堂序粗识修己经世之大端僭不量力每有所称说闻者未深晓多相怪骇独执事见之以为当然咨赏叹息喜溢颜面某所以忘其卑浅旅寓无聊之情而以自乐也夫人之相与处必心相安而后可久居庸众人之间闷闷然无与语虽享之以八珍之味九韶之音而不能安而留也执事于义则师也知己也于恩则拔之于恒人之中而感之也某宜如何哉然执事之知爱于至愚者非私某也盖深悯斯道之不振矜得其人而明之也某之感执事也亦岂敢以私德执事乎及其驽钝务学之成他日万一有补于斯世使将来有述焉则庶乎不负执事之所望耳是亦难言道之不行于斯世盖甚久矣古之人家焉而长幼序乡焉而伦理饬皆由躬行积素见信于人而然鄙心思慕之窃自惟宗族数十家其初本于一人而今犹或有不齐者思立为辑睦之法以洽其情欲为祠于冬至祀始迁祖而族人各以其祖祔食祭毕而会饮族之最长者以礼义陈训举族之人皆拱而听每月之吉一会拜毕则训如冬至之仪族之人有善则书之而加礼貌焉有不善亦书之而加教诫焉立义学以教族人之子弟为置田以食其不能生者族殆可使亲睦贫不足以兴事人虽有听者亦未并志一力以冀其成又宁海自宋罗正之以来有探道德勤问学者其在当时励名节立行义莫不殚一世之心志以冀发闻于后世而记载之籍不立遂使湮废不大光显邑人多不知其姓名斯甚可恨欲成一书分析数目使幽暗者昭章厄穷者昌显嘉名积行者获知己于后侥幸苟得之徒知分义之所存用为劝惩存乎风化而朋友寡少无从得其事实虽恳切言之好事者竟未复报此二端皆细事度其势不甚难行其为法可不求诸人而兼而成之不易也如此况推明先正之道于天下其可易言哉然人恒虑志不足苟有志不有遇于时将有垂于后不有合于人将有合于天安知今人之非古乎哉安知古之果异于今人乎哉而某奚敢让焉近亦有人说执事赐教之言以欧阳氏苏氏以下见期为过某闻之不应而笑笑而默然竟不问其主名流俗人省事者少淳于髡鄙薄孟子桓谭轻扬子云容貌不传其书此大儒贤人犹若此况浅暗小子见诮干不知者亦又何疑所兢兢者恐伤执事之明耳某妄志殆未可遽以辞尽其大者将宏廓敷扬其所传于世俾人得乐生达理其次亦将整齐周公孔子之成法为来世准下此犹当着一书摅所蕴蓄补艺文之遗缺续斯道于无极岂止与诸子竞铢两毫末于文艺之籍哉执事之取某者必以此某之报执事亦在此儿曹愚人何足以知之其见疑者固其理耳屈原曰邑犬群吠吠所怪也犬见市井衣服持任而至者多卧不起视使服三代之衣佩鸣玉冠进贤之冠揖让而进犬必惊骇以吠狺狺不已此非有他也见所未尝见心诚怪之而然三代被服岂顾狺狺者之爱恶哉其所取则有在其所操守有常其所用有时岂务流俗之合乎传记所述卞和伯牙事皆战国人急于见售者之言和之智不足称而伯牙亦甚可怪君子之为贵乎得于心而有以自乐何必人之知使举世之人皆非子期伯牙之琴将不鼓乎何自待之轻而取于外之重也惟扬子云颇解事然亦未达乎理子云谓后如有扬子云必好己书其心虽不求合当世而终未能忘乎名也由君子言之所为果有益于世而世不知贵其耻在人吾何与焉苟期后世之知而著书则狭矣某窃有见乎古人取己之大方自待颇不薄日坐静室未尝乐人谈有相过问者可语语之不可语辞让而已见嗤见善皆不及知自谓可寡过大母年虽高而康强饮啖如六七十人侍奉粗适诸父诸兄足事以养明春之期不敢后时离左右远思如曩时朝夕面言不可得恃见爱见知辄吐狂谈不觉繁多　　述志赋　　　　　　　　　　陶望龄维东扬之奥阈兮曰无余之旧都纾川岩之清淑兮繄灵哲之所庐□予系之云邈兮元冑绍于陶唐美厥土而安宅兮肇德里而允臧伊予躬之孔辰兮值先烈其犹未坠嗟荏弱之瞀惑兮悁颛颛而鲜惠逾跬迹而已却兮望敦丘而犹踬器与时而多遻兮材绁志而弗信虽矜容而好饰兮终历齿而齞唇长不誉于州部兮幼鲜闻于乡曲托微寄于缣缃兮傲卑栖而自局发苍水之閟藏兮历嬴皇之遗躅要阉史于崇椒兮问幽人于湖澳倏凭噫而超踔兮览皇运之休嘉爰布蓍而假筮兮曰利宾于王家竦修铗以俶装兮纷长佩之瑳瑳遵天衢而远跖兮去下里之喧夸嗤翾飞之弱翰兮罣弥天乎网罗钟铿锵而骇禽兮轩缤纷乎宠鹤麚系于车箱兮遂跄踉而高跃魂怔营而惝恍兮聊抚心而戢志维承明之峻密兮列椒兰以为植奉大雅之惇诲兮振华缨而来蔇翱翔白玉之馆兮儤宿青绮之被花茸茸而锁院兮草嶪嶪而为台凌玉清而□紫虚兮况方丈之与蓬莱眷恩重而身轻兮若据鳌而虞抃将沈处而浮居兮非予心之所善群侏儒以争饱兮入金门而逃世侪优笑而骛进兮竞周容之泄泄虽依隐而谲谏兮信流风之云翳吾丘兴于格五兮终又媚之以长缨马工文而巨丽兮羌长欲而劝淫禹横经而作师兮纷彬彬于鞶帨辟数子于大道兮何异于甑栖之瞀芮抱前修之遗则兮求贤圣之所经汨予怀之靡及兮耿申旦而未宁聊假寐而宴息兮发六候子精诚洵浮虚之为疢兮余梦适于羽民之国忽冲□来予御兮矫垂天之健翼历星辰而上捩兮届太一之所处命车以为载兮敖客谇而揖予阁道以难窥兮关梁崒其可渡涉五潢而止舍兮九斿缤以先路蹈天苑之闳旷兮倚旄头而遥瞩愤贪狼之僄狡兮夫何封豕之咆勃吾令白虎主伐兮鞭列缺以举燧虑丰隆之吾欺兮逗垒壁而左次挥天枹兮击河鼓威弧奋兮元戈孔武欲往徂兮予无马时甚良兮日吉予将游兮营之室乘云兮高骧观八毂兮驰天仓信匏瓜之不食兮何牵牛之服箱心侘傺而弗舒兮逢巫咸之来谒指阊阖其非遥兮灵琐开而未闭时冉冉而易迈兮羌何为兮陆沈匪帝阍之我御兮紫宫盖便娟纡郁而严深盼开阳而少憩兮闻嘈嘈之广乐方趄而欲进兮忽魂开而形拓整容仪以惟忆兮轸噩梦而狐疑闻达人之大觉兮愿顺风而占之曰道无轸兮物有方小不可以谋大兮短不可与汲长彼人之极眦兮奚足以睇乎乔岳鶱□鹏而遐徙兮讵佥调于蜩鷽昔放勋之峻烈兮巢乃訾其弗清惟贞观之磅礡兮杞惙惙而忧倾固小夫之悁隘兮蹇多怀而好诽彼大道之孔夷兮乃偶时而委己栖淡泊以为庐兮游逍遥以为庭缭贞固之修欐兮抗仁义之华甍仰坱圠以陶孔兮固于何而不有所贵哲人之纯德兮亦捐美而去丑兰翳芳于幽崖兮亮骈滋乎萧艾元驹敖于封丘兮齐旄象而称大膻匪慕以竞时兮膏匪焚而邀害不近名以立辟兮固圣贤之所佩重曰抚躬迪训心所韪兮维德之宅勿□靡兮外适常足内亹亹兮修身缮性事君子兮委命不二惟所使兮
　志愿部杂录
易经履象素履之往独行愿也按程传安履其素而往者非苟利也独行其志愿耳独专也否象拔茅贞吉志在君也
尚书舜典诗言志注心之所之谓之志心有所之必形于言故曰诗言志仲虺之诰志自满九族乃离
礼记学记未卜禘不视学游其志也
儒行儒有比党而危之者身可危也而志不可夺也虽危起居竟信其志说苑钟鼓之声怒而击之则武忧而击之则悲喜而击之则乐其志变其声亦变其志诚通乎金石而况人乎汉诸葛亮诫外生有云夫志当存高远慕先贤绝情欲弃凝滞使庶几之志揭然有所存恻然有所感忍屈伸去细碎广咨问除嫌吝虽有淹留何损于美趣何患于不济若志不强毅意不慷慨徒碌碌滞于俗默默束于情承窜伏于凡庸不免于下流矣鹤林玉露赵季仁调予曰某平生有三愿一愿识尽世间好人二愿读尽世间好书三愿看尽世间好山水余曰尽则安能但身到处莫放过耳季仁因言朱文公每经行处闻有佳山水虽迂途数十里必往游焉携樽酒一古银杯大几容半升时引一杯登览竟日未尝厌倦又尝欲以木作华山图刻山水凹凸之势合木八片为之以雌雄□相入可以折度一人之力足以负之每出则以自随后竟未能成余因言夫子亦嗜山水如知者乐水仁者乐山固自可见与子在川上与夫登东山而小鲁登泰山而小天下尤可见大抵登山临水足以触发道机开豁心志为益不少季仁曰观山水亦如读书随其见趣之高下清暑笔谈孔子曰隐居求志孟子曰得志泽加于民所谓得志者得行其所求之志也苟道不行于时泽不加于民虽禄万锺位卿相不可谓得志也故昔人云不论穷达利钝要知无愧中只是得志读书镜宋萧惠开尝为益州刺史及明帝即位惠开因四方反叛后虽归顺负才不得志每谓人曰人生不得行□臆虽百岁犹为夭未几发病呕血吐物如肺肝而死萧楚方知溧阳县时张乖崖作牧一日召食见公几案有一绝云独恨太平无一事江南闲杀老尚书萧改恨作幸字公出视稿曰谁改吾诗左右以实对萧曰与公全身公名高位重奸人侧目之秋且天下一统公独恨太平何也公曰萧楚一字师也唐人诗云劝君莫话封侯事一将功成万骨枯昆山俞仲蔚咏剑云天下常令万事平匣中不惜千年死读此诗则负雄心猛气者化为冰霰矣
　志愿部艺文五
诗
词

　　励志诗九首　　　　　　　　晋张华大仪斡运天回地游四气鳞次寒暑环周星火既夕忽焉素秋□风振落熠耀宵流　　又
志士思秋实感物化日与月与荏苒代谢逝者如斯曾无日夜嗟尔庶士胡宁自舍　　又
仁道不遐德輶如羽求焉斯至众鲜克举大元漠将抽厥绪先民有作贻我高矩　　又
虽有淑姿放心纵逸出般于游居多暇日如彼梓材弗勤丹漆虽劳朴斫终负素质　　又
养由矫矢兽号于林蒲芦萦缴神感飞禽末伎之妙动物应心研精□道安有幽深　　又
安心恬荡栖志浮云体之以质彪之以文如彼南亩力耒既勤藨蔉致功必有丰殷　　又
水积成川载澜载清土积成山歊蒸郁冥山不让尘川不辞盈勉尔含弘以隆德声　　又
高以下基洪由纤起川广自源成人在始累微以着乃物之理纆牵之长实累千里　　又
复礼终朝天下归仁若金受砺若泥在钧进德修业辉光日新隰朋仰慕予亦何人　　猛虎行　　　　　　　　　　　陆机渴不饮盗泉水热不息恶木阴恶木岂无枝志士多苦心整驾肃时命杖策将远寻饥食猛虎窟寒投野雀林日归功未建时往岁载阴崇云临岸骇鸣条随风吟静言幽谷底长啸高山岑急弦无懦响亮节难为音人生诚未易曷云开此衿眷我耿介怀俯仰愧古今　　咏史三首　　　　　　　　　　左思弱冠弄柔翰卓荦观群书着论准过秦作赋拟子虚边城苦鸣镝羽檄飞京都虽非甲冑士畴昔览穰苴长啸激清风志若无东吴鉛刀贵一割梦想骋良图左眄澄江湘右盼定羌胡功成不受爵长揖归田庐　　又郁郁涧底松离离山上苗以彼径寸茎荫此百尺条世冑蹑高位英俊沉下僚地势使之然由来非一朝金张藉旧业七叶珥汉貂冯公岂不伟白首不见招　　又吾希段干木偃息藩魏君吾慕鲁仲连谈笑却秦军当世贵不羁遭难能解纷功成耻受赏高节卓不群临组不肯□对珪宁肯分连玺耀前庭比之犹浮云　　杂诗　　　　　　　　　　　　前人秋风何洌洌白露为朝霜柔条旦夕劲绿叶日夜黄明月出云崖皦皦流素光披轩临前庭嗷嗷晨雁翔高志局四海块然守空堂壮齿不恒居岁暮尝慨慷　　杂诗二首　　　　　　　　　　张翰暮春和气应白日照园林青条若总翠黄华如散金嘉卉亮有观顾此难久耽延颈无良涂顿足托幽深荣与壮俱去贱与老相寻欢乐不照颜惨怆发讴吟讴吟何嗟及古人可慰心　　又
东邻有一树三纪裁可拱无花复无实亭亭云中竦□禽不为巢短翮莫肯任忽有一飞鸟五色杂英华一鸣众鸟至再唱众鸟罗长鸣摇羽翼百鸟互相和　　晚出西射堂　　　　　　　宋谢灵运步出西城门遥望城西岑连障迭巘崿青翠杳深沉晓霜枫叶丹夕曛岚气阴节往戚不浅感来念已深羁雌恋旧侣迷鸟怀故林含情尚劳爱如何离赏心抚镜华缁鬓揽带缓促衿安排徒空言幽独赖鸣琴　　登池上楼　　　　　　　　　　前人潜□媚幽姿飞鸿响远音薄霄愧云浮栖川怍渊沉进德智所拙退耕力不任□禄反穷海卧疴对空林衾枕昧节候褰闱暂窥临倾耳聆波澜举目眺岖嵚初景革绪风新阳改故阴池塘生春草园柳变鸣禽祁祁伤豳歌萋萋感楚吟索居易永久离群难处心持操岂独古无闷征在今　　游南亭　　　　　　　　　　　前人时竟夕澄霁云归日西驰密林含余清远峰隐半规久痗昏垫苦旅馆眺郊岐泽兰渐被径芙蓉始发池未厌青春好已观朱明移戚戚感物叹星星白发垂药饵情所止衰疾忽在斯逝将候秋水息景偃旧崖我志谁与亮赏心惟良知　　代放歌行　　　　　　　　　　鲍照蓼虫避葵堇习苦不言非小人自龌龊安知旷士怀鸡鸣洛城里禁门平旦开冠盖纵横至车骑四方来素带曳长飙华缨结远埃日中安能止钟鸣犹未归夷世不可逢贤君信爱才明虑自天断不受外嫌猜一言分珪爵片善辞草莱岂伊白璧赐将起黄金台今君有何疾临路独迟回　　答客　　　　　　　　　　　　前人幽居属有念含意未连词会客从外来问君何所思澄神自惆怅嘿虑久回疑谓宾少安席方为子陈之我以荜门士负学谢前基爱赏好□越放纵少矜持专求遂性乐不计缉名期欢至独斟酒忧来辄赋诗声交稍希歇此意更坚滋浮生急驰电物道险弦丝深忧寡情谬进伏两暌时愿赐卜身要得免后贤嗤　　始出尚书省　　　　　　　　齐谢朓惟昔逢休明十载朝云陛既通金闺籍复酌琼筵醴宸景厌昭临昏风沦继体纷虹乱朝日浊河秽清济防口犹宽政餐荼更如荠英衮畅人谋文明固天启青精翼紫轪黄旗映朱邸还睹司□章复见东都礼中区咸已泰轻生谅昭洒趋事辞宫阙载笔陪旌棨邑里向□芜寒流自清泚衰柳尚沉沉凝露方泥泥零落悲友朋欢娱燕兄弟既秉丹石心宁流素丝涕因此得萧散垂竿深涧底　　直石头　　　　　　　　　　梁武帝率土皆王土安知全高尚东垄弃黍稷西游入卿相属逢利建始投分参末将尺寸功未施河山赏已谅摄官因时暇曳裾聊起望郁盘地势远参差百雉壮翠壁绛霄际丹楼青霞上夕池出濠渚朝云生迭嶂笼鸟易为恩屠羊无饰让泰阶端且平海水本无浪小臣何日归顿辔从闲放　　拟嵇中散言志　　　　　　　　江淹曰余不师训潜志去世尘远想出宏域高步超常伦灵凤振羽仪戢景西海滨朝食琅玕实夕饮玉池津处顺故无累养德乃入神旷哉宇宙惠云罗更四陈哲人贵义大雅明庇身庄生悟无为老氏守其真天下皆得一名实久相宾咸池飨爰居钟鼓或愁辛柳惠善直道孙登庶知人写怀良未远感赠以书绅　　拟阮步兵咏怀　　　　　　　　前人青鸟海上游鷽斯蒿下飞浮沉不相宜羽翼各有归飘飘可终极沆瀁安是非朝云乘变化光耀世所希精卫衔木石谁能测幽微　　效阮公诗四首　　　　　　　　前人岁暮怀感伤中夕弄清琴戾戾曙风急团团明月阴孤云出北山宿鸟惊东林谁谓人道广忧慨自相寻宁知霜雪后独见松竹心　　又
十年学读书颜华尚美好不逐世间人斗鸡东郊道□贵如浮云金玉不为宝一旦鸣严霜被劲草志气多感失泪下沾怀抱　　又
白露淹庭树秋风吹罗衣忠信主不合辞意将诉谁独坐东轩下鸡鸣夜已晞总驾命宾仆遵路起旋归天命谁能见人踪信可疑　　又
华树耀北林芬芳空自宣秋至白云起蟪蛄号庭前中心有所思虚堂独浩然安坐咏琴瑟逍遥可永年　　咏怀　　　　　　　　　　　　吴均元叔势位卑长卿宦情寡二顷且营田三钱聊饮马悬风白云上挂月青山下心中欲有言未得忘言者　　学中早起听讲　　　　　　陈周弘正诘朝参下座闲步出重闱北堂月稍隐南枝鹤已飞早霜垂霭霭初雾上霏霏严唱虽罢柝高门尚掩扉既伤年绪促复嗟心事违平生爱山海宿昔特精微未解轻身去唯应下第归　　咏怀　　　　　　　　　　　张君祖运形不标异澄怀恬无欲座可栖王侯门可回金毂风来咏逾清鳞萃渊不浊斯乃元中子所以矫逸足何必玩幽闲青衿表离俗百龄苟未遐昨辰亦非促曦腾望舒映曩今迭相烛一世皆逆旅安悼电往速区区虽非党兼忘混砾玉恪神罔丛秽要在夷心曲　　其二灵□起回浪飞云腾逆鳞苟擢南阳秀固集三造宾缅怀结寂夜味藻咏终晨延伫时无遘谁与拂流尘眇情寄极眄萧条独遨神相忘东溟里何晞西朝津我崇道无废长谣想义人　　其三
遥遁播荆衡杖策憩南郢遭咏透浪迹遇靖恬夷性拊卷从老语挥纶与庄咏遐眺独缅想萧神□尘正时无喜惠偶绝韵将谁听君子茂芳标有欣徽音令□敷陵霜倩葩熙三春盛拂翮期霄翔岂与桑榆竞我混不材姿遗情忘雕映虽非峄阳椅聊以翻泗磬　　古意　　　　　　　　　北齐颜之推十五好诗书二十弹冠仕楚王赐颜色出入章华里作赋凌屈原读书夸左史数从明月燕或侍朝云祀登山摘紫芝泛江采绿芷歌舞未终曲风尘暗天起吴师破九龙秦兵割千里狐兔穴宗庙霜露沾朝市璧入邯郸宫□去襄城水未获殉陵墓独生良足耻悯悯思旧都恻恻怀君子白发窥明镜忧伤没余齿　　其二宝珠出东国美玉产南荆隋侯耀我色卞氏飞吾声已加明称物复饰夜光名骊龙旦夕骇白虹朝暮生华采烛兼乘价值距连城常悲黄雀起每畏灵蛟迎千刃安可舍一毁难复营昔为时所重今为时所轻愿与浊泥会思将垢石井归真川岳下抱润潜其荣　　拟咏怀二十七首　　　　　北周庾信步兵未饮酒中散未弹琴索索无真气昏昏有俗心涸鲋常思水惊飞每失林风云能变色松竹且悲吟由来不得意何必往长岑　　又
赭衣居傅岩垂纶在渭川乘舟能上月飞幰欲扪天谁知志不就空有直如弦洛阳苏季子连衡遂不连既无六国印翻思二顷田　　又
俎豆非所习帷幄复无谋不言班定远应为万里侯燕客思辽水秦人望陇头倡家遭强聘质子值仍留自怜才智尽空伤年鬓秋　　又
楚材称晋用秦臣即赵冠离宫延子产羁旅接陈完寓卫非所寓安齐独未安雪泣悲去鲁凄然忆相韩唯彼穷途恸知余行路难　　又
惟忠且惟孝为子复为臣一朝人事尽身名不足亲吴起尝辞魏韩非遂入秦壮情已消歇雄图不复申移住华阴下终为关外人　　又
畴昔国士遇生平知己恩直言珠可吐宁知炭可吞一顾重尺璧千金轻一言悲伤刘孺子凄怆史皇孙无因同武骑归守灞陵园　　又
榆关断音信汉使绝经过胡笳落泪曲羌笛断肠歌纤腰减束素别泪损横波恨心终不歇红颜无复多枯木期填海青山望断河　　又
白马向清波乘冰始渡河置兵须近水移营喜多长□初垂翼鸿沟遂倒戈的颅于此去虞兮奈若何空营卫青冢徒听田横歌　　又
北临元菟郡南戍朱鸢城共此无期别俱知万里情昔尝游令尹今□事客卿不特贫谢富安知死羡生怀秋独悲此平生何谓平　　又
悲歌度燕水弭节出阳关李陵从此去荆卿不复还故人形影灭音书两俱绝遥看塞北云悬想天山雪游子河梁上应将苏武别　　又
摇落秋为气凄□多怨情啼枯湘水竹哭坏杞梁城天亡遭愤战日蹙值愁兵直虹朝映垒长星夜落营楚歌饶恨曲南风多死声眼前一杯酒谁论身后名　　又周王逢郑忿楚后值秦冤梯冲已鹤列冀马若云屯武安檐瓦振昆阳猛兽奔流星夕照镜烽火夜烧原古狱饶冤气空亭多枉魂天道或可问微兮不忍言　　又横流遘屯慝上墋结重氛哭市闻妖兽颓山起怪云绿林多散卒清波有败军智士今安用忠臣且未闻惜无万金产东求沧海君　　又
吉士长为吉善人终日善大道忽云乖生民随事蹇有情何可豁忘怀固难遣鳞穷季氏罝虎振周王圈平生几种意一旦冲风卷　　又
六国始咆哮纵横未定交欲竞连城玉翻征缩酒茅析骸犹换子登衅已悬巢壮冰初开地盲风正折胶轻云飘马足明月动弓梢楚师正围巩秦兵未下崤始知千载内无复有申包　　又
横石三五片长松一两株对君俗人眼真兴理当无野老披荷叶家童扫栗跗竹林千户封甘橘万头奴君见愚公谷真言此谷愚　　又
日晚荒城上苍茫余落晖都护楼兰返将军□勒归马有风尘气人多关塞衣阵云平不动秩蓬卷欲飞闻道楼船战今年不解围　　又
寻思万户侯中夜忽然愁琴声遍屋里书卷满□头虽言梦蝴蝶定自非庄周残月如初月新秋似旧秋露泣连珠下萤飘碎火流乐天乃知命何时能不忧　　又愦愦天公晓精神殊乏少一郡催曙鸡数处惊眠鸟其乐乃于于其忧惟悄悄张仪称行薄管仲称器小天下有情人居然性灵夭　　又
在死犹可忍为辱岂不宽古人持此性遂有不能安其面虽可热其心长自寒匣中取明镜披图自照看幸无侵饿理差有犯兵栏拥节时驱传乘亭不据鞍代郡蓬初转辽阳桑欲干秋云粉絮结白露水银团一思探禹穴无用鏖皋兰　　又
倏忽市朝变苍茫人事非避谗应采葛忘情遂食薇怀愁正摇落中心怆有违独怜生意尽空惊槐树衰　　又日色临平乐风光满上兰南国美人去东家枣树完抱松伤别鹤向镜绝孤鸾不言登陇首唯得望长安　　又斗麟能食日战水定惊龙鼓鞞喧七萃风尘乱九重鼎湖去无返苍梧悲不从徒劳铜雀妓遥望西陵松　　又无闷无不闷有待何可待昏昏如坐雾漫漫疑行海千年水未清一代人先改昔日东陵侯唯见瓜园在　　又怀抱独惛惛平生何所论由来千种意并是桃花源谷皮两书帙壶卢一酒樽自知费天下也复何足言　　又萧条亭障远凄惨风尘多关门临白狄城影入黄河秋风别苏武寒水送荆轲谁言气盖世晨起帐中歌　　又被甲阳云台重云久未开鸡鸣楚地尽鹤唳秦军来罗梁犹下礌扬排久飞灰出门车轴折吾王不复回　　和张侍中述怀　　　　　　　　前人阳穷乃悔吝世季诚屯剥奔河绝地维折柱倾天角成群海水飞如雨天星落负锸遂移山藏舟终去壑生民忽已鱼君子徒为鹤畴昔逢知己生平荷恩渥故组竟无闻程婴空寂寞永嘉独流寓中原惟鼎镬道险卧辘轳身危累素壳漂流从木梗风卷随秋箨张翰不归吴陆机犹在洛汉阳钱遂尽长安米空索时占季主龟乍贩韩康药伏辕终入绊垂翅犹离缴徒怀琬琰心空守黄金诺虢郐终无寄齐秦竟何托大夫唯闵周君子常思亳寂寥共羁旅萧条同负郭农谈止谷稼野膳唯藜藿操乐楚琴悲忘忧鲁酒薄渭滨观坐钓谷口看秋获唯有丘明耻无复荣期乐夷则火星流天根秋水涸冬严日不暖岁晚风多朔杨浮有怪云细凌闻灾雹木皮三寸厚泾泥五斗浊虽忻曲辕树犹惧雕陵鹊生涯实有始天道终虚橐且悦善人交无疑朋友数何时得云雨复见翔寥廓　　奉和永丰殿下言志十首　　　　前人立德齐今古资仁一毁誉无机抱瓮汲有道带经锄处下唯名惠能言本姓蘧未论惊宠辱安知系惨舒　　又王子从边服临邛惜第如星桥拥冠盖锦水照簪裾论文报潘岳咏史答应璩帐幕参三顾风流盛七舆　　又茫茫实宇宙与善定凭虚大夫伤鲁道君子念殷墟程卿既开国安平遂徙居讵能从小隐终然游太初　　又直城风日美平陵云雾除来往金张馆弦歌许史闾凤台迎弄玉河阳送婕妤五马遥相问双童来夹车　　又托情忻六学游目爱三余覆局能悬记看碑解暗疏讵尝游魏冉那时说范睢池水朝含墨流萤夜聚书　　又兴云榆荚晚烧剃杏花初滮池侵黍稷谷水播灾畬六月蝉鸣稻千金龙骨渠含风摇古度防露动林于　　又自怜循短绠方欲问长沮茂陵体犹瘠淮阳疾未祛翻疑承毒水忽似遇昌葅汉阳嗟欲尽咎繇惧忽诸　　又弱龄参顾问畴昔滥吹嘘绿槐垂学市长杨映直庐连盟翻灭郑仁义反亡徐还思建邺水终忆武昌鱼　　又崩堤压故柳衰社卧寒樗野鹰能自猎江鸥解独渔汉阴逢荷莜缁林见杖拿阮籍长思酒嵇康懒著书　　又披林求木实拂雪就园蔬浊醪非鹤髓兰肴异蟹蛆野情风月旷山心人事□徒知守瓴甓空欲报璠玙　　淮阳感秋　　　　　　　　　隋李密金风扬初节玉露雕晚林此夕穷途士郁陶伤寸心眺听良多感徙倚独沾襟沾襟何所为怅然怀古意秦俗犹未平汉道将何冀樊哙市井屠萧何刀笔吏一朝时运合万古传名谥寄言世上雄虚生真可愧　　述怀　　　　　　　　　　　唐魏征中原还逐鹿投笔事戎轩纵横计不就慷慨志犹存策杖谒天子驱马出关门请缨系南越凭轼下东藩郁纡陟高岫出没望平原古木鸣寒鸟空山啼夜猿既伤千里目还惊九折魂岂不惮艰险深怀国士恩季布无二诺侯嬴重一言人生感意气功名谁复论　　拟古　　　　　　　　　　　徐彦伯读书三十载驰骛周六经儒衣干时主忠策献阙庭一朝奉休眄从容厕群英束身趋建礼秉笔坐承明廨署相填噎寮吏纷纵横五日休澣时屠苏绕玉屏橘花覆北沼桂树交西荣树栖两鸳鸯含春向我鸣皎洁绮罗艳便娟丝管清扰扰天地间出处各有情何必岩石下枯槁闲此生　　晨出郡舍林下　　　　　　　张九龄晨兴步北林萧散一开襟复见林上月娟娟犹未沉片云自孤远丛筱亦清深无事由来贵方知物外心　　感遇　　　　　　　　　　　陈子昂林居病时久水木淡孤清闲卧观物化悠悠念无生青春始萌达朱火已满盈徂落方自此感叹何时平　　偶然作二首　　　　　　　　　王维赵女弹箜篌复能邯郸舞夫婿轻薄儿斗鸡事齐主黄金买歌笑用钱不复数许史相经过高门盈四牡客舍有儒生昂藏出邹鲁读书三十年腰下无尺组被服圣人教一生自穷苦　　又
  </div>
  <div class="pagination">
   <a href="人事典志愿部.html">
    上一页
   </a>
   <a href="人事典志愿部.html">
    1
   </a>
   <span class="current-page">
    2
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
