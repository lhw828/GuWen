<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 887 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 887 页/共 899 页</h1>
    <div class="content">　　赫连子悦
按北齐书赫连子悦传子悦字士欣勃勃之后也魏永安初以军功为济州别驾及高祖起义除林虑守征为临漳令后除郑州刺史于时大水民多逃散子悦亲加恤隐户口益增治为天下之最入为都官尚书郑州民八百余请立碑颂德有诏许焉后以本官兼吏部子悦在官唯以清勤自守既无学术又阙风仪人伦清鉴去之弥远一旦居铨衡之首大招物议由是除太常卿卒　　北周
　　赫连达
按周书赫连达传达字朔周成乐人勃勃之后也曾祖厍多汗因避难改姓杜氏达性刚鲠有胆力少从贺拔岳征讨有功拜都将赐爵长广乡男迁都督及岳为侯莫陈悦所害军中大扰赵贵令达驰往太祖见达恸哭问故达以实对太祖遂以数百骑南赴悦平加平东将军魏孝武入关褒叙勋义以达首迎元帅匡复秦陇进爵魏昌县伯从仪同李虎破曹泥除镇南将军金紫光禄大夫加通直散骑常侍从复弘农战沙苑皆有功除泉郡守转帅都督除济州刺史诏复姓赫连氏以达勋望兼隆乃除云州刺史即本州也进爵为公拜大都督寻授仪同三司从大将军达奚武攻汉中梁宜丰侯萧循拒守积时后乃送款加侍中进爵蓝田县公六官初建授左遂伯出为陇州刺史保定初迁大将军夏州总管达性质直遵奉法度轻于鞭挞而重慎死罪性又廉俭寻进乐川郡公建德二年进位柱国薨子迁嗣大象中位至大将军蒲州刺史　　唐
　　赫连铎
按唐书李全忠传全忠子匡威与赫连铎共攻太原争云代李克用攻铎铎奔匡威铎本吐谷浑部酋也开成中其父率种人三千帐自归守云州至是失其地　　后晋
　　赫连海龙
按五代史吐谷浑传晋高祖时刘智远杀其大姓赫连海龙
　石抹姓部汇考
金史
　　国语解
姓
氏

石抹曰萧
元史
　　石抹也先传
石抹也先者辽人也其先尝从萧后举族入突厥及后还而族留至辽为述律氏号称后族辽亡改述律氏为石抹氏
　石作姓部列传
　　周
　　石作蜀
按尚友录蜀字子明成纪人孔子弟子唐赠成纪伯宋封成纪侯
　拓跋姓部列传四
　　北魏四
　　拓跋谦
按魏书河南王传河南王曜子提提子平原平原子和和子谦字思义袭爵后拜前军将军征蛮都督庄帝初于河阴遇害赠散骑常侍征东大将军仪同三司相州刺史子棽袭齐受禅爵例降　　拓跋昭
按魏书常山王传常山王遵子素素子陪斤陪斤子昭小字阿倪尚书张彝引兼殿中郎高祖将为齐郡王兰举哀而昭乃作宫悬高祖大怒诏曰阿倪愚騃谁引为郎于是黜彝白衣守尚书昭遂停废世宗时昭从弟晖亲宠用事稍迁左丞于忠执政昭为黄门郎曲事之忠专权擅威枉陷忠贤多昭所指导也灵太后临朝为尚书河南尹聋而佷戾理务峭急所在患之出为雍州刺史贪虐大为人害后入为尚书谄事刘腾进号征西将军卒赠尚书左仆射纳货元乂所以赠礼优越　　拓跋绍
按魏书常山王传昭弟绍字丑伦少聪慧迁尚书右丞绍断决不避强御世宗诏令检赵修狱以修佞幸因此遂加杖罚令其致死帝责绍不重闻绍曰修奸佞甚于董贤臣若不因衅除之恐陛下复被哀帝之名以其言正遂不罪焉及出广平王怀拜绍贺曰阿翁乃皇家之正直虽朱云汲黯何以仰过绍曰但恨戮之稍晚以为愧耳卒于凉州刺史　　拓跋晖
按魏书常山王传常山王遵子素素子忠忠子晖字景袭少沉敏颇涉文史世宗即位拜尚书主客郎巡省风俗还奏事称旨为给事黄门侍郎再迁侍中领右卫将军虽无补益深被亲宠凡在禁中要密之事晖别奉旨藏之于柜唯晖入乃开其余侍中黄门莫有知者侍中卢昶亦蒙恩盼故时人号曰饿虎将军饥鹰侍中迁吏部尚书纳货用官皆有定价天下号曰市曹出为冀州刺史肃宗初征拜尚书左仆射诏摄吏部选事后诏晖与任城王澄京兆王愉东平王匡共决门下大事晖又上书论政要帝纳之颇爱文学招集儒士崔鸿等撰录百家要事以类相从名为科录凡二百七十卷上起伏羲迄于晋宋凡十四代晖疾笃表上之神龟元年卒赐东园秘器赠使持节都督中外诸军事司空公谥曰文宪　　拓跋盛
按魏书常山王传常山王遵子素素子忠忠子盛字始兴袭爵位谒者仆射卒　　拓跋寿兴
按魏书常山王传盛弟寿兴少聪慧好学世宗初为徐州刺史在官贪虐失于人心其从兄侍中晖深害其能因谮之于帝诏尚书崔亮驰驿检核寿兴恐不免乃令其外弟中兵参军薛修义将车十乘运小麦经其禁之旁寿兴因逾墙出修义以大木函盛寿兴其上加麦载之而出遂至河东匿修义家逢赦乃出见世宗自陈为晖所谮世宗亦更无所责初寿兴为中庶子时王显在东宫贱因公事寿兴杖之三十及显有宠为御史中尉奏寿兴在家每有怨言诽谤朝廷因帝极饮无所觉悟遂奏其事令帝注可直付寿兴赐死帝书半不成字当时见者知非本心但惧晖等威不敢申拔灵太后临朝三公郎中崔鸿上疏理寿兴诏追雪赠豫州刺史谥曰庄寿兴弟益生少亡　　拓跋乂按魏书京兆王传京兆王黎子根根无子以继为后乂继长子字伯隽小字夜世宗时拜员外郎灵太后临朝以乂妹夫除通直散骑侍郎乂妻封新平郡君后迁冯翊郡君拜女侍中乂以此意势日盛寻迁散骑常侍光禄少卿领尝食典御转光禄卿寻迁侍中加领军将军既在门下兼总禁兵深为灵太后所信委太傅清河王怿以亲贤辅政参决机事以乂恃宠骄盈志欲无限怿裁之以法乂乃与侍中刘腾密谋诬怿大逆杀怿乂遂与太师高阳王雍等辅政常直禁中肃宗呼为姨父自后专综机要巨细决之威振于内外百僚重迹相州刺史中山王熙抗表起义以讨乂为名不果见诛乂寻迁卫将军封其子亮平原郡开国公乂得志之后&#酒好色与夺任情政事怠惰纲纪不举州镇守宰多非其人灵太后微察知之密谋图乂丞相高阳王雍欲进言于肃宗而事无因会太后与肃宗南游洛水雍邀请车驾遂幸雍第日晏肃宗及太后至雍内室从者莫得而入遂定图乂之计后雍从肃宗朝太后乃进言曰臣不虑天下诸贼唯虑元乂乂虽曰不反谁见其心而不可不惧太后曰然乂若忠于朝廷而无反心何故不去此领军以余官辅政乂闻之甚惧求去兵权后乂出宿遂解其侍中寻除名为民未几有人告乂及其弟爪谋反赐死于家太后犹以妹故复追赠乂侍中骠骑大将军仪同三司尚书令冀州刺史乂子亮袭祖爵齐受禅例降乂庶长子稚秘书郎中乂死之后遂亡奔萧衍　　拓跋罗
按魏书京兆王传乂弟罗字仲纲以俭素著称起家司空参军事转司徒主簿领尝食典御散骑侍郎散骑常侍虽父兄贵盛而虚己谦退恂恂接物迁平东将军青州刺史乂当朝专政罗望倾四海于时才名之士王元景邢子才李奖等咸为其宾客从游青土时萧衍遣将寇边以罗行抚军将军都督青光南青三州诸军事罢州入为宗正卿孝庄初除尚书右仆射东道大使出帝时迁尚书令寻除使持节骠骑大将军开府仪同三司梁州刺史罗既懦怯孝静初萧衍遣将围逼罗以州降乂死之后罗通乂妻时人秽之或云其救命之计也　　拓跋爽
按魏书京兆王传罗弟爽字景&#少而机警尤为父所宠爱解褐秘书郎稍迁给事黄门侍郎金紫光禄大夫永熙二年卒赠使持节都督泾岐秦三州诸军事卫将军尚书左仆射秦州刺史谥曰懿爽子德隆武定末太子中庶子　　拓跋爪
按魏书京兆王传爪字景邕给事中与兄乂同以罪诛　　拓跋禧
按魏书咸阳王传咸阳王禧字永寿太和九年封加侍中骠骑大将军中都大官出为使持节开府冀州刺史加都督冀相兖东兖南豫东荆六州诸军事清明有惠政入除司州牧都督司豫荆郢洛东荆六州诸军事寻以禧长兼太尉公后从平汉阳以&#南阳之勋加侍中正太尉及高祖崩禧受遗辅政景明二年进位太保世宗既览政禧意不安而其国斋帅刘小苟每称左右言欲诛禧禧闻而叹曰我不负心天家岂应如此由是常怀忧惧加以赵修专宠王公罕得进见禧遂与其妃兄兼给事黄门侍郎李伯尚谋反俄被擒获赐死私第　　拓跋干
按魏书赵郡王传赵郡王干字思直太和九年封河南王加卫大将军除侍中中都大官寻授车骑将军左光禄大夫领吏部尚书拜使持节都督南豫郢东荆三州诸军事征南大将军开府豫州刺史及车驾南伐以干为使持节车骑大将军都督关右诸军事寻以萧赜死班师迁洛改封赵郡王除都督冀定瀛三州诸军事征东大将军冀州刺史后转特进司州牧车驾南讨诏干都督中外诸军事御史中尉李彪表弹之高祖诏干与北海王详俱随太子诣行在所既至详独得朝见干不蒙引接密令左右察其意色知无忧悔乃亲数其过杖之一百免所居官以王还第二十三年薨年三十一谥曰灵王陪葬长陵　　拓跋羽按魏书广陵王传广陵王羽字叔翻太和九年封加侍中征东大将军为外都大官羽少而聪慧有断狱之称后罢三都羽为大理加卫将军典决京师狱讼微有声誉迁特进尚书左仆射又为太子太保录尚书事高祖将南征遣羽持节安抚六镇发其突骑夷人宁悦还领廷尉卿车驾既发羽与太尉丕留守加使持节迁都议定诏羽兼太尉告于庙社迁京之后羽镇抚代京内外肃然高祖嘉之及车驾南伐羽进号卫将军除使持节都督青齐光南青四州诸军事征东大将军开府青州刺史以留守代京之功增邑五百户加散骑常侍进号车骑大将军世宗即位迁司州牧羽频表辞牧至于三四诏不许世宗览政引羽入内面授司徒羽固辞乃许之羽先淫员外郎冯俊兴妻夜因私游为俊兴所击积日秘匿薨于府年三十二谥曰惠子恭袭　　拓跋雍
按魏书高阳王传高阳王雍字思穆少而倜傥不恒高祖曰吾亦未能测此儿之深浅然观其任真率素或年器晚成也太和九年封颍川王加侍中征南大将军久之拜中护军领镇北大将军改封高阳奉迁七庙神主于洛阳五等开建食邑二千户车驾南伐雍行镇军大将军总摄留事迁卫尉加散骑常侍除使持节镇北将军相州刺史进号征北将军世宗初迁使持节都督冀相瀛三州诸军事征北大将军开府冀州刺史雍在二州微有声称入拜骠骑大将军司州牧世宗时幸雍第皆尽家人之礼迁司空公议定律令雍常入参大议转太尉公加侍中除太保肃宗初诏雍入居太极西柏堂谘决大政又诏雍为宗师进太傅领军于忠擅权专恣仆射郭祚劝雍出之忠怒矫诏杀祚及尚书裴植废雍以王归第未几灵太后临朝出忠为冀州刺史除侍中太师又加使持节以本官领司州牧又以本官录尚书事雍频表辞逊优答不许肃宗览政除使持节司州牧肃宗加元服雍兼太保与兼太尉崔光摄行冠礼诏雍乘车出入大司马门进位丞相与元乂同决庶政寻罢司徒以为丞相府孝庄初爾朱荣欲害朝士遂云雍将谋逆于河阴遇害赠假黄钺相国谥曰文穆王雍识怀短浅又无学业虽位居朝首不为时情所推既以亲尊地当宰辅自熙平以后朝政褫落不能守正匡弼唯唯而已及清河王怿之死元乂专政天下大责归焉　　拓跋详
按魏书北海王传北海王详字季豫美姿容善举止太和九年封加侍中征北大将军后拜光禄大夫解侍中将军又兼侍中从高祖南伐为散骑常侍五等开建食邑二千户迁侍中转秘书监车驾南伐详行中领军留守兼督营构之务赵郡王干薨以详行司州牧除护军将军兼尚书左仆射高祖临崩顾命详为司空辅政世宗即位以详有营构之勤增邑一千户世宗览政迁侍中大将军录尚书事咸阳王禧之谋反也详表求解任诏不许除太傅领司徒世宗讲武于邺详与右仆射高肇领军干劲留守京师初太和末详以少弟延爱景明初复以季父崇宠位望兼极百僚惮之而贪冒无厌多所取纳公私营贩侵剥远近嬖狎群小所在请托珍丽充盈声色侈纵又蒸于安定王燮妃高氏中尉崔亮奏详淫乱免为庶人死永平元年追复王封谥曰平王　　拓跋勰
按魏书彭城王传彭城王勰字彦和少而岐嶷姿性不群太和九年封始平王加侍中征西大将军勰敏而&#学不舍昼夜博综经史雅好属文高祖革创解侍中将军拜光禄大夫复除侍中长直禁内参决军国大政万机之事无不预焉及车驾南伐以勰行抚军将军领宗子军宿卫左右开建五等食邑二千户转中书令改封彭城王又除中书监高祖南讨汉阳假勰中军大将军从征沔北除使持节都督南征诸军事中军大将军开府大破崔慧景萧衍高祖不豫勰内侍医药外总军国之务遐迩肃然人无异议车驾还京以破慧景勋增邑五百户寻以勰为司徒太子太傅萧宝卷将陈显达内寇高祖复亲讨之诏勰使持节都督中外诸军事总摄六师及高祖崩于行宫遏秘丧事独与右仆射任城王澄及左右数人为计奉迁高祖于安车中勰等出入如平常视疾进膳可决外奏遣中书舍人张儒奉诏征世宗会驾梓宫至鲁阳乃发丧行服世宗即位固以勰为宰辅勰请遂素怀辞意恳切乃以勰为使持节侍中都督冀定幽瀛营安平七州诸军事骠骑大将军开府定州刺史景明初萧宝卷豫州刺史裴叔业以寿春内属诏勰都督南征诸军事与尚书令王肃迎接寿春又诏勰以本官领扬州刺史勰简刑导礼与民休息州境无虞自勰至寿春东定城戍至于阳石西降建安山蛮顺命斩首获生以数万计进位大司马领司徒又宝卷遣将陈伯之屯于肥口胡松又据梁城水军相继二百余里勰分命诸将频战伯之计穷宵遁淮南平还朝除录尚书侍中固辞不免雅好恬素不以势利婴心以诏旨殷勤俯应命北海王详阴言勰大得人情又于忠言于世宗云诸王等意不可测宜废之勰因是作蝇赋以谕怀恶谗构也又以勰为太师勰遂固辞诏书敦谕勰不得已而应命勰小心谨慎初无过失虽闲居晏处亦无慢色惰容爱敬儒彦倾心礼待清正俭素门无私谒高肇屡谮勰于世宗世宗信之永平元年九月召入宴于禁中至夜元珍将武士赍毒酒至勰饮毒酒武士就杀之勰既有大功于国无罪见害百姓冤之谥曰武宣王及庄帝即位追号文穆皇帝　　拓跋诠
按魏书安乐王传安乐王长乐子诠字搜贤袭爵世宗初为凉州刺史在州贪秽政以贿成后除定州刺史及京兆王愉之反诈言国变在北州镇咸疑朝廷有舋遣使观诠动静诠具以状告州镇帖然愉奔信都诠与李平高殖等四面攻烧愉突门而出寻除侍中兼以首告之功除尚书左仆射薨谥曰武康　　拓跋谐按魏书广川王传广川王略子谐字仲和袭十九年薨赠武卫将军谥曰刚子灵道袭卒谥悼王　　拓跋佑
按魏书齐郡王传齐郡王简子佑字伯授袭位泾州刺史薨谥曰敬　　拓跋琛
按魏书河间王传河间王若薨诏以齐郡王子琛继琛字昙宝幼而敏慧高祖爱之世宗时拜定州刺史琛妃世宗舅女高皇后妹琛凭恃内外多所受纳食婪之极遂废于家刘腾屡为之言乃得兼都官尚书出为秦州刺史在州聚敛百姓吁嗟属东益南秦二州氐反诏琛为行台仍充都督还摄州事琛性贪暴既总军省求欲无厌百姓患害有甚狼虎进讨氐羌大被摧破士卒死者千数率众走还内恃刘腾无所畏惮为中尉纠弹会赦除名为民寻复王爵后讨鲜于修礼败免官爵后讨汾晋胡蜀卒于军追复王爵　　拓跋延明按魏书安丰王传安丰王猛子延明袭世宗时授太中大夫延昌初岁大饥延明乃减家财以拯宾客数千人并赡其家至肃宗初为豫州刺史甚有政绩累迁给事黄门侍郎延明既博极群书兼有文藻鸠集图籍万有余卷性清俭不营产业与中山王熙临淮王彧等并以才学令望有名于世寻迁侍中诏与侍中崔光撰定服制后兼尚书右仆射以延明博识多闻&#监金石事及元法僧反诏为东道行台徐州大都督节度诸军事讨法僧萧衍遣其豫章王综镇徐州延明先牧徐方甚得民誉招怀旧土远近归之综既降延明因以军乘之复东南之境至宿豫而还迁都督徐州刺史招携新故人悉安业庄帝时兼尚书令大司马及元颢入洛延明受颢委寄率众守河桥颢败遂将妻子奔萧衍死于江南庄帝末丧还出帝初赠太保谥曰文宣　　拓跋融
按魏书阳平王传阳平王新成子衍衍子融字叔融貌甚短陋骁武过人庄帝谋杀爾朱荣以融为直合将军及爾朱兆入洛融逃人间　　拓跋子孝
按魏书阳平王传阳平王新成子钦钦子子孝字季业早有令誉年八岁司徒崔光见而异之曰后生领袖必此人也　　拓跋仲景
按魏书京兆王传京兆王子推子太兴太兴子仲景性严峭庄帝时兼御史中尉京师肃然每向台恒驾赤牛时人号赤牛中尉太昌初为河南尹奉法无私时吏部尚书樊子鹄部下纵横乂为盗窃仲景密加收捕悉获之咸即行决于是豪贵寒心出帝将西行授仲景中军大都督留京师齐献武王欲至洛阳仲景遂弃妻子而遁　　拓跋暹
按魏书京兆王传仲景弟暹字叔照庄帝初除南兖州刺史在州猛暴多所杀害元颢入洛暹据州不屈庄帝还宫封汝阳王迁秦州刺史先时秦州城人屡为反复暹尽诛之存者十一二普泰元年除凉州刺史贪暴无极欲规府人及商胡富人财物诈一台符诳诸豪等云欲加赏一时屠戮所有资财生口悉没自入孝静时位侍中录尚书事薨赠太师录尚书子冲袭无子国绝　　拓跋弼
按魏书济阴王传济阴王小新成子郁郁长子弼字邕明刚正有文学位中散大夫以世嫡应袭先爵为季父尚书仆射丽因于氏亲宠遂夺弼王爵横授同母兄子诞于是弼绝弃人事托疾还私第世宗征为侍中弼上表固让入嵩山以穴为室布衣蔬食卒建义元年子晖业诉复王爵永安三年追赠尚书令司徒公谥曰文献初弼尝梦人谓之曰君身不得传世封其绍先爵者君长子绍远也弼觉即语晖业终如其言　　拓跋诞
按魏书济阴王传济阴王小新成子偃偃子诞字昙首初诞伯父郁以贪污赐死爵除景明三年诞诉云伯郁前朝之封正以年长袭封以罪除爵爵由谬袭袭应归正诏以偃正元妃息昙首济阴王嫡孙可听绍封以纂先绪诞既袭爵除齐州刺史在州贪暴大为人患牛马骡驴无不逼夺家之奴隶悉迫取良人为妇有沙门为诞采药还而见之诞曰师从外来有何消息对曰唯闻王贪愿王早代诞曰齐州七万户吾至来一家未得三十钱何得言贪后为御史中尉元纂所纠会赦免薨谥曰静王子抚字伯懿袭庄帝初为从兄晖业诉夺王爵　　拓跋显和
按魏书济阴王传济阴王小新成子丽丽子显和少有节操历司徒记室参军司徒崔光每见之曰元参军风流清秀容止闲雅乃宰相之器除徐州安东府长史刺史元法僧叛显和与战被擒执手命与连坐显和曰显和与阿翁同源别派皆是盘石之宗一朝以地外叛若遇董狐能无惭德遂不肯坐法僧犹欲慰喻显和曰乃可死作恶鬼不能生为叛臣及将杀之神色自若建义初赠秦州刺史　　拓跋庆和
按魏书汝阴王传汝阴王天赐子逞逞子庆和东豫州刺史为萧衍将所攻举城降之衍以为北道总督魏王至项城朝廷出师讨之望风退走衍责之曰言同百舌胆若鼷鼠遂徙合浦　　拓跋顺
按魏书任城王传任城王云子澄澄子顺字子和九岁师事乐安陈丰初书王羲之小学篇数千言昼夜诵之旬有五日一皆通彻丰奇之白澄曰丰十五从师迄于白首耳目所经未见此比江夏黄童不得无双也澄笑曰蓝田生玉何容不尔十六通杜氏春秋下帏读书笃志爱古性謇谔淡于荣利好饮酒解鼓琴每长吟永叹咤咏虚室世宗时起家为给事中超转中书侍郎俄迁太常少卿以父忧去职哭泣呕血身自负土时年二十五便有白发免丧抽去不复更生世人以为孝思所致寻除给事黄门侍郎时领军元乂威势尢盛朝论得失顺常鲠言正议曾不阿旨由此见惮出除平北将军恒州刺史转为安东将军齐州刺史顺自负有才不得居内每怀郁怏形于言色遂纵酒欢娱不亲政事乂解领军征为给事黄门侍郎俄兼殿中尚书转侍中阳城王徽与徐纥间顺于灵太后出顺为护军将军太常卿时追论顺父顾托之功封顺为东阿县开国公后除吏部尚书兼右仆射亢毅不挠后除征南将军右光禄大夫转兼左仆射爾朱荣之奉庄帝召百官悉至河阴素闻顺数谏诤惜其亮直谓朱瑞曰可语元仆射但在省不须来顺不达其旨闻害衣冠遂便出走为陵户鲜于康奴所害谥曰文烈顺撰帝录二十卷诗赋表颂数十篇今多亡失顺弟淑淑弟悲并早卒悲弟纪字子刚永熙中给事黄门侍郎随出帝没于关中　　拓跋彝
按魏书任城王传任城王云子澄薨第四子彝袭彝字子伦继室冯氏所生颇有父风拜通直散骑常侍及元乂专权而彝耻于托附故不得显职庄帝初河阴遇害赠车骑将军仪同三司青州刺史谥曰文子度世袭武定中金紫光禄大夫齐受禅爵例降　　拓跋世&#按魏书任城王传任城王云子嵩嵩第二子世&#颇有干用而无行业袭爵除给事中东宫舍人伯父澄表求转阶授之于是除员外散骑常侍肃宗时追论嵩勋封世&#卫县开国男迁冠军将军宗正少卿又为散骑常侍安南将军武卫将军河南尹寻除镇东将军青州刺史转征东将军加散骑常侍邢杲之乱围逼州城世&#凭城拒守遂得保全孝庄时除卫将军吏部尚书爾朱兆寇京师诏世&#以本官为都督防守河桥及兆至河世&#初无拒守意便隔岸遥拜时论疾之前废帝时世&#为骠骑将军仍加尚书尤为爾朱世隆所昵出帝初加仪同三司改封武阳县开国子世&#居选曹不能厉心多所受纳为中尉弹纠坐免官寻复本职孝静初加侍中尚书右仆射迁尚书令世&#轻薄好去就诏送晋阳兴和中薨谥曰躁戾子景远袭散骑侍郎　　拓跋世哲
按魏书任城王传世&#弟世哲武定中吏部郎　　拓跋攸按魏书南安王传南安王桢子英英子攸字元兴东宫洗马早卒赠散骑侍郎　　拓跋熙
按魏书南安王传攸弟熙字真兴好学俊爽有文才声着于世然轻躁浮动英深虑非保家之主常欲废之立第四子略为世子宗议不听略又固请乃止起家秘书郎延昌二年袭封累迁兼将作大匠拜太常少卿给事黄门侍郎寻转光禄勋时领军于忠执政熙忠之婿也故岁中骤迁寻除平西将军东秦州刺史进号安西将军秘书监寻以本将军授相州刺史初熙兄弟并为清河王怿所昵及刘腾元乂隔绝二宫矫诏杀怿熙乃起兵上表剪除元乂熙兵起甫十日为其长史柳元章别驾游荆魏郡太守李孝怡率诸城人鼓噪而入杀熙左右四十余人执熙置之高楼并其子弟乂遣尚书左丞卢同斩之于邺街传首京师灵太后反政赠使持节都督冀定瀛相幽五州诸军事大将军大尉公冀州刺史赠本封一千户谥曰文庄王长子景献次仲献次叔献并与熙同被害后赠景献中军将军青州刺史葬以王礼仲献左将军兖州刺史叔献右将军齐州刺史　　拓跋诱
按魏书南安王传熙弟诱字惠兴自员外郎稍迁通直郎太子中庶子征卤将军卫尉少卿出为右将军南秦州刺史乂斩之于岐州妻子得不坐追赠车骑大将军雍州刺史后赠仪同三司追封都昌县开国伯食邑八百户谥曰恭子始伯袭给事中齐受禅爵例降　　拓跋略
按魏书南安王传诱弟略字&#兴才气劣于熙而有和邃之誉自员外郎稍迁羽林监通直散骑常侍冠军将军给事黄门侍郎清河王怿死后乂黜略为怀朔镇副将未及赴任会熙起兵与略书来去寻值熙败略遂潜行自托旧识河内司马始宾始宾便为荻筏夜与略俱渡盟津诣上党屯留县栗法光法光素敦信义忻而纳之略旧识刁双时为西河太守略复归之停止经年双乃令从子昌送略潜遁江左萧衍甚礼敬之封略为中山王邑一千户宣城太守俄而徐州刺史元法僧据城南叛州内士庶皆为法僧拥逼衍乃以略为大都督令诣彭城接诱初附略至屯于河南为安乐王鉴所破略唯数十骑入城衍寻遣其豫章王综镇徐州征略与法僧同还略虽在江南自以家祸晨夜哭泣身若居丧又恶法僧为人与法僧言未尝一笑衍复除略衡州刺史未行会综以城归国综长史江革司马祖将士五千人悉见擒掳肃宗&#有司悉遣革等还南因以征略衍乃备礼遣之至除侍中义阳王寻改封东平王又拜车骑大将军左光禄大夫仪同三司领左卫将军又领国子祭酒迁大将军尚书令灵太后甚宠爱之其见委信殆与元徽相埒于时天下多事军国万端略守常自保无他裨益唯唯具臣而已爾朱荣入洛见害于河阴赠以本官加太保司空徐州刺史谥曰文贞子景式袭武定中北广平太守齐受禅爵例降　　拓跋纂
按魏书南安王传略弟纂字绍兴颇有将略为司徒祭酒闻熙举兵因逃奔于邺至即见擒与熙俱死追封北平县公赠安北将军恒州刺史改封高唐县开国侯食邑八百户子子献袭卒于泾州司马　　拓跋义兴
按魏书南安王传熙异母弟义兴出后叔父并洛肃宗初除员外散骑侍郎及熙之遇害也义兴以别后故得不坐稍迁辅国将军通直散骑常侍孝庄初于河阴遇害赠中军将军瀛州刺史后赠散骑常侍征东将军余如故义兴妻赵郡李氏李颇有妇工为爾朱荣所亲昵永安中追封义兴燕郡王邑五百户寻改封巨鹿王又改封武邑王子述袭天平中通直郎齐受禅爵例降　　拓跋肃
按魏书南安王传南安王桢子怡怡长子肃起家员外散骑侍郎转直寝庄帝初封肃鲁郡王邑千户除散骑常侍出为后将军广州刺史后除卫将军肆州刺史其弟华兴僭立拜肃侍中太师录尚书事寻改除持节都督青胶光齐南青五州诸军事骠骑大将军东南道大行台青州刺史不行永熙二年薨赠使持节侍中都督并恒二州诸军事本将军司徒公并州刺史子道与袭除前将军齐受禅爵例降　　拓跋华兴
按魏书南安王传华兴小字盆子性轻躁有膂力起家秘书郎稍迁通直散骑常侍庄帝初封长广王邑一千户出为太原太守行并州事爾朱荣之死也世隆等奔还并州与爾朱兆会于建兴乃推华兴为主大赦所部号年建明寻为世隆等所废前废帝立封为东海王出帝初坐事赐死于第无子爵除　　拓跋显魏
按魏书城阳王传城阳王长寿子鸾鸾子显魏给事中司徒掾卒赠辅国将军东豫州刺史　　拓跋显恭
按魏书城阳王传显魏弟显恭字怀忠扬州别驾以军功封平阳县开国子邑三百户孝庄初除北中郎将迁左将军东徐州刺史入为安东将军大司农卿寻除中军将军荆州刺史庄帝既杀爾朱荣乃除显恭使持节都督晋建南汾三州诸军事镇西将军兼尚书左仆射西北道行台晋州刺史爾朱兆入洛后死于晋阳出帝初赠卫大将军并州刺史重赠车骑大将军仪同三司子彦昭袭武定中渔阳太守齐受禅爵例降　　拓跋旭
按魏书城阳王传显恭弟旭字显和庄帝时封襄城郡王邑一千户武定末位至大司马齐受禅爵例降　　拓跋徽按魏书城阳王传城阳王长寿子鸾鸾子徽字显顺粗涉书史颇有吏才世宗时袭封除游击将军出为河内太守在郡清整有民誉征拜长兼散骑常侍肃宗时除右将军凉州刺史徽以径途阻远固请不行除散骑常侍其年除后将军并州刺史先是州界夏霜禾稼不熟民庶逃散安业者少徽辄开仓赈之加安北将军后拜安西将军秦州刺史改授辅国将军加度支尚书进号镇军将军兼吏部尚书加侍中征东将军迁卫将军右光禄大夫拜尚书左仆射转车骑将军仪同三司固辞不拜寻除尚书令加开府西道行台不行庄帝践阼拜司州牧寻除司徒仍领牧元颢入洛徽从庄帝北巡及车驾还宫以与谋之功除侍中大司马太尉公又除太保仍大司马宗师录尚书事总统内外及爾朱兆之入禁卫奔散庄帝步出云龙门徽乘马奔度帝频呼之徽不顾而去遂走山南至故吏寇弥宅弥外虽容纳内不自安乃怖徽令避他所使人于路邀害送尸于爾朱兆出帝初赠使持节侍中太师大司马录尚书事司州牧谥文献子延袭爵武定末官至太子中庶子齐受禅爵例降　　拓跋融按魏书章武王传章武王太洛无子以彬为后彬有五子长子融字永兴仪貌壮丽衣冠甚伟性通率有豪气高祖时拜秘书郎世宗初复先爵除骁骑将军萧衍遣将寇逼淮扬梁城陷没诏融假节征卤将军别将南讨大摧贼众还复梁城于时扬州刺史元嵩为奴所害&#融行扬州事寻除假节征卤将军并州刺史及世宗崩兼司空营陪景陵拜宗正卿以本官行瀛州事遇疾不行未几除散骑常侍平东将军青州刺史还为秘书监迁中护军进号抚军将军领河南尹加征东将军性尤贪残恣情聚敛为中尉纠弹削除官爵汾夏山贼叛逆连结正平平阳诏复融前封征东将军持节都督以讨之融寡于经略为贼所败久之加散骑常侍卫将军左光禄大夫后贼帅鲜于修礼寇暴瀛定二州长孙稚等讨之失利除融车骑将军为前驱左军都督与广阳王渊等共讨修礼师渡交津葛荣杀修礼而自立转营至白牛逻轻骑击融融苦战终日更无外援遂大奔败于陈见杀赠侍中都督雍华岐三州诸军事本将军司空雍州刺史寻以融死王事进赠司徒谥曰庄武子景哲袭武定中开府仪同三司齐受禅爵例降景哲弟朗即后废帝子黄头袭封安定王改封安平王齐受禅爵例降　　拓跋凝
按魏书章武王传融弟凝字定兴起家恒州征卤录事参军累迁护军长史凝姑爾朱荣妻庄帝初封东安王食邑五百户除持节安东将军兖州刺史转济州刺史仍本将军永熙二年薨赠持节都督沧瀛冀三州诸军事骠骑大将军冀州刺史子彦友袭武定中光禄大夫齐受禅爵例降　　拓跋湛
按魏书章武王传凝弟湛字镇兴起家秘书郎转尚书左司郎中迁廷尉少卿庄帝初遇害河阴赠征东将军青州刺史追封渔阳王食邑五百户子俊袭齐受禅爵例降　　拓跋晏
按魏书章武王传湛弟晏字俊兴卒于秘书丞赠平东将军秘书监豫州刺史
　石作姓部汇考
郑樵通志
　　复姓
石作氏姓氏英贤传石作蜀仲尼弟子见史记　白侯姓部列传
　　汉
　　白侯携
按万姓统谱携尚书郎
　　白侯子张
按万姓统谱子张吴人

　伯比姓部汇考
凌迪知万姓统谱
　　伯比姓
伯比芈姓楚若敖之后伯比虽以斗氏传家而复以伯比为氏
　不更姓部汇考
凌迪知万姓统谱
　　不更姓
不更更音郎秦大夫勺也英贤传云公子不更之后　虢射姓部汇考
凌迪知万姓统谱
　　虢射姓
虢射鲁大夫虢射之后

　百里姓部汇考
凌迪知万姓统谱
　　百里姓
百里秦国角音风俗通秦相百里奚之后其先虞人家于百里因氏焉
　伯常姓部列传
　　周
　　伯常蹇
按庄子则阳篇仲尼问于太史大弢伯常蹇豨韦曰夫卫灵公饮酒湛乐不听国家之政田猎毕弋不应诸侯之际其所以为灵公者何耶伯常蹇曰夫灵公有妻三人同滥而浴史奉御而进所搏币而扶翼其慢若彼之甚也见贤人若此其肃也是其所以为灵公也
　赤将姓部列传
　　上古
　　赤将子舆
按尚友录子舆黄帝时人不食五谷而啖百草花至尧时木正能随风雨上下时与市中货缴亦谓之缴父
</div>
    <div class="pagination">
<a href="氏族典卷诸姓部_page886.html">上一页</a><span>...</span><a href="氏族典卷诸姓部_page882.html">882</a><a href="氏族典卷诸姓部_page883.html">883</a><a href="氏族典卷诸姓部_page884.html">884</a><a href="氏族典卷诸姓部_page885.html">885</a><a href="氏族典卷诸姓部_page886.html">886</a><span class="current-page">887</span><a href="氏族典卷诸姓部_page888.html">888</a><a href="氏族典卷诸姓部_page889.html">889</a><a href="氏族典卷诸姓部_page890.html">890</a><a href="氏族典卷诸姓部_page891.html">891</a><a href="氏族典卷诸姓部_page892.html">892</a><span>...</span><a href="氏族典卷诸姓部_page888.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
