<!DOCTYPE html>
<html>
<head>
    <meta charset="UTF-8">
    <title>官常典忠烈部 - 第 48 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典忠烈部 - 第 48 页/共 50 页</h1>
    <div class="content">
按宁波府志嘉寯字仲吁天启辛酉恩贡廷试第一授彭水令彭为蜀岩邑地瘠民贫率多流亡催科甚苦嘉寯悉除耗弊用意招徕由是归业者甚众民立生祠以志不朽在任四载以卓异升贵州开州知州时土苗猖獗嘉寯执法不阿奸皆敛迹甲申民有父死宪狱而子为之复仇者值流寇之乱聚土苗千余假道于开嘉寯闭城拒之急求援于他邑而援兵无一至者城遂破贼欲胁之去嘉寯詈骂不屈被刺于股遂忍痛奔入城隍庙抱神大恸旋触&#死子近近扆闻父殒亦奔至死所捐躯以殉焉长子近古在家往黔扶榇上台咸助赀以归随以其事上闻议恤在部寻因国变未邀恩赐　　翟三策
按宁陵县志三策生员崇祯末寇势猖獗所在城陷其及门力劝出奔三策坚执不从止与一子偕往城破之日慷慨悲叹遂投庙井中死　　汪之璞
按安庆府志之璞字石生英敏旷达善孙吴兵法崇祯末感中原鼎沸慷慨枕戈众结寨昆仑推之璞与陈文露为长流寇张献忠环攻之璞屡出奇计多所斩获寨赖以全尝上剿抚八策于抚军黄配元配元奇其才留于麾下曰吾得之璞流寇不足平也会省亲归寨遇寇于菊花冈攫获牌票胁之降大骂不屈贼怒支解之配元闻之大恸旌以匾额忠烈千古四字监军道张亮亲为致祭云　　樊明善
按四川总志明善南充廪生闯贼破京城闻变大恸时抚军龙文光驻节顺庆明善丧服诣军门曰鼎湖新去臣子不共戴天公闻变三日矣而无所施为耶文光深谢之后破家募士与献贼屡战死之　　晞容
按四川总志晞容泸州七宝寺僧人献贼攻打豹子硐晞容奋臂曰硐中数百生灵岂可坐视其死遂纠合乡勇五百余人身先冲杀贼大败硐围乃解于是简练精悍相持两载先后杀贼千余一日贼突至遂为贼害　　王苹
按四川总志苹崇祯间武生献贼至语其父曰食国家水土力不能报毕命可耳父然之贼至其父拔刀杀数贼死焉遂擒苹苹骂不绝口死　　高仲选
按四川总志仲选汶川岁贡任大足教谕献逆攻汶仲选子女投江死　　周正
子
成儒
　陈天佑
按四川总志正犍为人献贼据成都令州县促之官正不从后被执与陈天佑同骂贼死子成儒与少弟议以家属托其叔父曰臣死君子死父乃共奔贼营寻父尸抱哭愿死贼并杀之　　赵鸿伟
子
星

按四川总志鸿伟安县明经教子星成进士以义自守献逆据成都逼子星赴监不应全家罹难　　陈云鹏
按四川总志云鹏字凌斗汉州人父早逝率母教十六游泮时奢酋乱援兵饥乏云鹏罄所有输谷麦凡千五百石崇祯末献逆搜执欲官之不从遂罹害　　李资生按四川总志资生安县监生总督宣大鉴之子也献贼僭号催赴监资生叹曰吾为大臣子肯为贼屈乎偕妻董氏共死　　锺子英
按四川总志子英泸州庠生崇祯末贼后继以饥馑蜀人相食子英叹曰吾读圣贤书何忍目击此乃尚贪生为也妻某氏亦不忍离其夫遂携手投于江　　方旭按四川总志旭字升东崇祯时学生献贼破泸掠诸生至贼所有泣诉求脱刃者旭叱之曰我辈受国家养士之恩三百年矣恨不能噬贼之肉尚腼颜求活乎大丈夫死即死耳哀乞何益贼大恚支裂之至死犹怒骂不已　　王万春
按四川总志万春泸州卫指挥使崇祯末献贼所至多降万春率屯军及招集义勇拒贼转战数日被执不屈阖家遇害　　马怀西　马孙鸾
按四川总志怀西南充武生献贼诱之官怀西曰宁作明朝武生岂作逆贼元老贼斩之悬其首东门其子亦哀恸而死同时西充县廪生马孙鸾骂贼被割舌死　丘之坊
按四川通志之坊字灿吾成都人明经子祖德初任山东济南府推官受封如其衔之坊素以理学名城陷时之坊居乡伪令招之之坊卧于&#曰吾受国恩已久更知谁耶掉臂复卧不食而死　　李绍先
按建昌府志绍先字玉立广昌人岁贡历屏山盐亭知县屏山民有与盗同名者将吏械盗至路亡去因执同名者之子以抵其弟讼冤绍先讯之得实为流涕释出顷之真盗来庭请死绍先亦释之补盐亭令张矮子以数十万寇剑南诸亲相戒勿往绍先慨然即日单车就道既至密遣壮士火发为秃投贼中作内应约曰我兵俱以秃来杀诸发者则贼党立尽行果效贼奔蓬莱溪贼狃于数胜骤败怒益师来攻城绍先被执诱之降不可则劓之复啖以爵笑曰天下岂有五官不全而偃然民上者急杀我勿待遂受害部民与难者数百人　　张洪储
按德安府志洪储字仰源应城人天启恩选甲子北雍选举初除登封教谕复擢四川简州刺史时奢寇残蹂洪储问民疾苦与之休息民歌再造立祠祀之癸未秦楚贼乱蜀举洪储监纪蜀军甲申献贼陷成都洪储入蜀藩向北而缢人悯其忠烈敛于蜀藩梨花园其子应芳拔贡未仕　　胡恒
兄怀　子之
华　仆京儿
罗大爵
按安陆府志恒字公占景陵人领万历乙卯乡荐授会稽教谕入为助教擢户部郎中升川南道甲申贼陷成都恒时兼摄建昌诸道印闻成都失守提兵镇雅州急遣偏将罗大爵救成都大爵败死雅州吏王国臣叛降贼反兵劫恒恒不为动因泣曰余家世食国厚禄何惜一死以报朝廷于是调诸路兵疾驰来援贼闻之发大队迎击兵败被执国臣系恒如成都贼胁之降不屈临死骂不绝口子之华闻变托孤于义士汪光翰乃率家属投端公河死有幼仆京儿者见其主被执不忍舍同就戮所著有古欢堂诗集兄怀字公远由乡荐历官户部郎值贼陷都城为游骑所获缚献李自成榜掠不屈而死　　王之宾
按宜宾县志之宾恩贡崇祯甲申遇张献忠难骂贼不屈死之　　应端秩
按宜宾县志端秩杭州人崇祯甲申以举人令宜宾值流寇逼郡端秩独抗节避乌蒙地仍集众起义寇索之益急端秩坚守不出仗节以殁　　梁应奎
按宜宾县志应奎万历壬子举人任获嘉令以漕运解组居家教子以义方流贼执之大骂曰吾家世受国恩虽居林下惟死义耳贼怒杀之临死北面拜痛哭朝廷数声而受戮妻妾诸子皆遇害惟余幼子　　李师武按宜宾县志师武生员与鱼嘉鹏同举义为贼所执不屈磔之　　郭大勋
按宜宾县志大勋邑生员为流贼所执不屈阖门被戮　　李合宗　梁为宪
按宜宾县志合宗字同原方伯文续之孙也幼笃孝友事继母以孝称且负性耿介动履不苟而好学广交凡名下士无不延揽焉至其拯急救危有仗义风为大司马樊一蘅婿时献贼陷蜀一蘅奉督军剿贼之命贼遣伪都督至索之遂被执贼意欲藉以胁一蘅合宗不从械至成都见献忠仍不屈骂不绝口庠生梁为宪亦一蘅婿与合宗同志并械至成都俱死之　　顾旦
按上虞县志旦字君辉初授四川重庆府永川县丞仁慈岂弟士民咸德之崇祯甲申流寇蜂屯旦署篆永川倡义固守誓以死殉生擒伪将何湛元等城赖以全随叙功升成都府铜梁县尹贼切齿猬兵环攻铜邑旦昼夜抚巡多方设备坚垒数月粮尽援绝城陷被执骂贼不屈遂死之时方酷暑被难旬日面目如生须髯戟竖贼惊以为神相率罗拜而去　　王永年
按阆中县志永年号东阳世袭指挥使献贼犯蜀永年率士卒遮杀数日以无援被执不屈贼肢解之　　詹嘉颜按苍溪县志嘉颜儒学教谕升梓潼知县流寇忽至使子抱印奔告宪司嘉颜冠带詈贼死　　郑梦眉
按南部县志梦眉江西人崇祯壬午知县事冰蘗自矢兴利除弊政声迥异甲申献贼至夫妇守不屈题诗于壁遂自经　　李用台
按南部县志用台字近微为总镇甘良臣游击值猺獞临境用台督乡勇千人前去杨十万山堵截被围奋勇杀贼数十人知不能脱乃自刎死
　忠烈部名臣列传五十四
　　明二十五
　　刘世俊
按广元县志世俊利州卫指挥使明末张献忠据蜀称帝授以伪游击职衔世俊曰吾家世受国恩有死无二激怒贼将遣兵围捉抗贼而死　　李亨吉
父国柄
　兄元吉

按荣县志亨吉廪生父国柄以选贡任蒙化府经历甲申献贼陷成都荣路贼兵络绎伪官到任数月国柄与子庠生元吉及亨吉誓不顺贼后亨吉被执见贼帅不屈膝贼问曰尔膝不屈尚欲何为亨吉曰吾膝所屈者天地君亲师耳未有屈于反贼者贼帅喝令断其足筋亨吉伸足受刃比令勿断留解西京又令煎水灌舌亨吉张口受之贼帅又止之只令割两耳令亨吉嚼亨吉曰父母遗体吞之槛送成都至死骂不绝口父兄俱罹难　　黎应大
子照斗
照逵　照鸾

按峡江县志应大邑贡生素有文学名甲申后献贼据蜀应大托老病潜于家密结邻邑之倡义者志图恢复川南以俟外援事泄贼支解之同子照斗照逵照鸾同日遇害骂不绝口父子死三日凛凛有生气邑人士深痛之　　张于廉
按内江县志于廉字参和性淳朴弱冠登天启丁卯贤书不以贵矜敝衣羸马与妻锺氏淡泊自甘初任彭泽令一介不取后为仇诬归献贼据蜀贼将威逼出仕不从遂与妻遇害死时骂不绝口于廉平日吶吶不出诸口乡人嘲为烂善及赴义则慷慨异常贤者之不可测如此　　章奇
按安县志奇号辉甫邑诸生以割股称孝袭指挥佥事任迭溪把总升守备管迭溪游击遇张献忠据蜀奇奋力合剿不克督兵守睢水关全活难民甚众誓不与贼同天卒于行间远近悼惜　　李资生
按安县志资生监生大中丞鉴之子也积学有声献逆称帝催赴监资生曰吾为大臣子肯为贼屈乎慷慨就义妻董氏共投缳死　　汪源长
按新津县志源长丙子拔贡甲申八月初九日献贼僭位源长朝夕欷歔饮恨誓不欲生兀然嗒然形如槁木揭一联于书室存心正大光明夜可焚香告上帝立身忠孝廉节日将披赤事明君值土人劫县贼弁谍报成都执缚献功源长怒骂不绝口立时死于乱刀之下妻徐氏闻夫惨死哭曰吾夫读书一世平日以古人忠义事语我我岂复偷生耶语毕遂投缳死　　蓝灿
按新津县志灿诸生学行笃实教授生徒颇有淡台氏之风素为长邑者所敬爱子正色谨庭训崇祯丁丑列黉序为弟子员贼僭号开科取士贼博士诱诸士报各学册赴闱灿哭语其子曰儿知之乎此一网打尽法也寓焚坑于棘院目前子衿无&#类日后林总靡孑遗其端见矣吾为尔赎册名可活尔奉母以图远避后灿同多士被杀于东门新桥积尸河水为之不流妻袁氏闻变自经死　　邹奇勋
按新津县志奇勋诸生江西布政遇之侄献逆入成都举家自缢而亡　　龙新明
按仁寿县志新明字时学邑庠生天性严直不畏强御家虽贫好施与攻治诸子百家书尤精医业传家惟耕读二事遂立石以示永遵年七十余岁子登科第累官白水副戎适献贼屠蜀与子相隔乃集乡勇以拒贼全活族姓以及一方遂被寇执骂不绝口死之　　贾锺斗
按仁寿县志锺斗崇祯己卯举人十七年流贼据成都率乡勇格斗死之　　刘士恺
按仁寿县志士恺庠生同举人贾锺斗御贼死之　　牟景按中江县志景字行台献贼征蜀绅士不屈死之　　赵之炳按温江县志之炳江南安庆人以孝廉身任温江县令于崇祯十七年奉上台行取赴成都监军献逆破城被获骂贼受戮而亡　　陈星聚
按温江县志星聚生员献贼逼考抗不就道骂贼赴水而亡　　卜大经
按绵竹县志大经江南人崇祯末任绵竹典史献贼掠绵竹大经与其仆缢死　　高中选
子
德馨

按汶川县志中选本县人由贡士授大足县教谕素颂感应篇一日红光照室闻李自成破京都中选曰此可归矣顾其子女曰有能随我者为孝赴河而死其子德馨等七人亦随之投河吁女贤子孝而父义千古几人哉　　车十乘
按长寿县志十乘崇祯丙子科武举时中原鼎沸土贼乘间而起杀县尉邑宰被围十乘率义兵救之邑宰洪垣星以功上巡抚卲授守备职镇广元百战关又以功超升参将后遣征下川东流寇至忠州遇寇大至十乘知势不能敌命长子文轼上岸复大呼曰汝可速逃延吾一脉尔父不复生矣遂劈舟沉水死　　陈新第按长寿县志新第贵州定番州知州流贼张献忠围城新第悉力拒守城破被执骂贼死州建表烈碑志之　　华成实
按长寿县志成实庠生寓定番州佐新第守城城陷不屈死　　谭文化
按潼川州志文化壬戌进士兵部郎被献贼逮至成都骂不绝口而死　　李如金
按潼川州志如金潼川庠生崇祯末献贼屠戮如金与母潜入山中其母被执如金不自匿遂挺身出求代母死同匿者止之如金曰吾母可生我死何憾竟至贼所引颈受戮　　王奇秀
按潼川州志奇秀潼川庠生性慷慨甘淡泊献贼入潼肆害奇秀愤激骂贼被执杀之　　王干城
按潼川州志干城潼川人自幼读书气慷慨性孝友闾里奇之年三十未第尝谓大丈夫立身报国志在乘时何拘拘乃尔遂弃儒业事孙吴崇祯末献贼煽乱巡抚邵捷春征取有能干城往应之所至必克督师杨嗣昌闻而重其人授以游击令干城分兵援剿及贼入夔门势甚大仓卒归里拜庐墓诀曰忠孝两难后恐不复生为王氏子矣会集义勇万余与贼数战殿卫流民全活甚众贼羡其勇志在必得因举全师困干城于云台内外无援战三日不出力穷矢尽奋臂大呼曰势至此吾愿已矣力斩数人而死　　李先春按建昌卫志先春抚夷同知驻越嶲流贼破卫父子主仆俱赴火死　　高明
按建昌卫志明建昌卫人以明经任湖广长沙县事有治声丁内艰还里时流贼进建昌明督士民拒于焦家堡贼势众不能支明泣叹曰我受朝廷禄岂可从贼乎遂进室自焚死　　沈履祥
按宁波府志履祥字其旋登崇祯十年进士授候官令清廉慈惠称治第一丁内艰归服阕补瓯宁旋遭国变拊膺大恸北向拜君东向拜父遂自缢履祥赋性醇厚与人交恂恂如不能言而于君国大节独能慷慨激烈视死如归可谓得正而死矣　　张梦镜
子渐鸿　汉鸿
海鸿　宾鸿　蜚鸿

按长乐县志梦镜字无垢生平旷达高雅乐群和易初以幼童补弟子员累试冠庠登岁进士籍其子五人渐鸿汉鸿海鸿宾鸿蜚鸿俱齐敏膺廪于庠时人有燕山之誉年近六旬侍养九十七寿母承顺无违母卒服阕始受平乐府经历屡为上台所奖异前后委署昭平县及永安州事有治声升浙江盐运司判会崇祯末溃乱城陷父子六人俱死国难年六十七岁　　李信　杨诸生　许士楷
按江宁府志信字吾斯文定曾孙由贡生选和平县尹至任未几城破信与其次子三子一时俱死一老诸生杨姓者江右人相随署中曰吾亦江右文学也忍独生乎亦相继死有许士楷者亦邑人读书未成至是七日不食死　　何弘仁
按绍兴府志弘仁字书台山阴人崇祯丁丑进士授高要令闻京城陷以书系衣带曰死臣分也敢爱身乎吾儿宜食贫安分以慰先人志遂自经于白峰岭下　　姚应元
子
冕

按平远县志应元广西思恩经历居官正直崇祯末应元死难子冕邑庠生闻讣冒险往寻而舁父骸千里返家途遇贼露刃叱曰与我金不者一挥两骷髅矣冕抱父骸哀哭卒遇害邑侯刘骏名旌曰卞家父子　　郑同元
子
振芳

按潮州府志同元字黄中潮阳人为文匠心独出俯视一切天启丁卯举于乡登崇祯甲戌进士授六合县六合岩邑也同元下车摘伏如神案无留牍有盗行劫被获扳常州蜑户九人讯者拟大辟院司以同元有能名檄越郡覆鞫同元谓常州去大江三百余里岂有一夜可往返行劫者报上得释六合旧无城郭虑流寇侵轶请浚濠树栅为守圉计适调来川兵潜勾寇夜驰猝至川兵启栅迎之同元率士民退焚冶浦桥以保仓库无恙移时操院师救至寇乃遁去同元缘此絓吏议待罪五载论戍于台到伍往海门观形势倡议建立炮台当事上其议朝论韪之癸未奉旨赐环始得奔母丧甲申大旱米涌贵坊民聚群抢夺同元与邑长谋戢之&#室闭籴与私贩出境者法无赦令下而米价顿平民安戢如故燕京沦陷闻变痛哭后遁迹梧桂间值容县兵叛遇变不屈与长子贡生振芳同日殉难　　王运开
按峡江县志运开字旦箓永丰乡人崇祯庚午孝廉授云南永昌府推官献党入滇攻永昌运开结同官协力御守以图外应后力不能支城破因整肃衣冠向北阙再拜死之一时为之感恸运开素性刚直学术真醇忠孝一节人益信之　　李兆旗
子
淳

按云南通志兆旗昆阳人崇祯庚午岁贡任江南庐江训导持躬清介率士多方后致仕归流寇围城兆旗守北门城陷被执不屈骂贼而死子淳年十五同父守城见父遇难痛哭骂贼亦死院司道府旌其忠节　　史可法
按明外史本传可法字宪之顺天大兴人世锦衣百户祖应元举于乡官黄平知州有惠政语其子从质曰我家必昌从质妻尹氏有娠梦文天祥入其舍生可法事亲以孝闻举崇祯元年进士授西安府推官赈荒恤民戢奸弭盗能声大着稍迁户部主事历员外郎郎中尝督太仓及辽饷所至砥节奉公八年迁右参议分守池州太平其秋总理侍郎卢象升大举讨贼改可法副使分巡安庆池州监江北诸军未几黄梅贼掠宿松潜山太湖将犯安庆知可法有备遁去可法追至潜山天堂寨搜贼贼多死明年正月祖宽大破贼滁州贼尽走河南江北稍靖可法以其间搜军实治战具军特精至十二月贼马守应合罗汝才李万庆自郧阳东下江北震动可法驰驻太湖城外当其冲贼闻不敢逼十年正月从间道突安庆石碑镇参将潘可大来援贼移桐城可大赴救贼北走为庐凤军所扼复回桐城可法趋赴知县陈尔铭坚守贼不敢攻掠四境可法与可大剿捕斩获多贼走庐江去已犯潜山可法与左良玉败之枫香驿贼乃窜潜山太湖山中三月可大及副将程龙败殁于宿松贼愈张分其党摇天动别为一营而合八营二十余万众分屯桐城之练潭石井铺陶冲驿连营六十里可法备严不敢犯闰四月总兵牟文绶刘良佐以兵至战于挂车河贼少退七月廷议安庆急宜设重臣镇之即擢可法右佥都御史巡抚安庆庐州太平池州四府及河南之光州光山固始罗田湖广之蕲州广济黄梅江西之德化湖口诸县提督军务设额兵万人贼已东陷和州含山定远六合犯天长盱眙乃趋河南安庐间得暂息可法奏免被灾田租募壮士缮甲仗日夜为战守计其冬贼复犯潜山为部将汪云凤所败老回回掠舒城庐江亦为京军所破乃遁入大山时出劫掠可法东西驰御而监军佥事汤开远善击贼贼惮此二人稍稍避其锋十一年夏兵部尚书杨嗣昌以平贼逾期普议文武诸臣罪可法亦戴罪立功可法短小精悍面黑目烁烁有光持身廉接士信杂处行伍间与下同劳苦军行士不饱不先食未授衣不先御以故得士死力连败贼英山六合顺天王遂乞降当是时总理侍郎熊文灿大布招降令贼多降未降者亦观望且势孤以故警渐稀而可法于十二年夏丁外艰去十四年起户部右侍郎兼右佥都御史代朱大典总督漕运巡抚凤阳淮安扬州漕挽岁愆期缺额几百万可法劾罢督粮道三人增设漕储道一人大浚河南慎简运官尽祛诸蠹弊凤阳总督高斗光讨贼无功有议用可法者御史刘逵言可法理漕有效不宜易乃已廷议将易兵部尚书陈新甲尚书刘遵宪言官章正宸等十一人&#举可法章下吏部尚书李日宣等言可法文武才而漕事方亟宜俟报竣召用乃复留十六年七月拜南京兵部尚书参赞机务武备久弛可法奏行更新八事十七年四月朔知贼犯宫阙大会群寮誓师勤王檄诸镇兵&#进而身渡江抵浦口乃闻北都陷大恸头触柱血流被体缟衣发丧欲长驱死贼或说可法曰社稷无主盍立君以图恢复可法然之会南京诸大臣议立君张慎言吕大器姜曰广等言福王伦序当立而有七不可贪淫酗酒不孝虐下不读书干预有司也惟潞王贤明当立移牒可法可法亦以为然凤阳总兵马士英潜与阮大铖定计将立福王以书咨可法可法即以七不可之说告而身还南京士英已与黄得功刘良佐刘泽清高杰发兵送福王至仪真可法乃与诸大臣具启奉迎五月朔王谒孝陵奉先殿毕出居内守备府群臣入朝王色赧欲避可法言殿下宜正受既朝议战守可法言王当素服郊次发师北征示天下以必报雠之义王唯唯明日再朝出议监国事张慎言曰国虚无人可遂即大位可法曰太子存亡未卜倘南来若何诚意伯刘孔昭曰今日既定谁敢复更可法曰稍缓数日亦无害乃退初三日王监国廷推阁臣众举可法及高弘图姜曰广孔昭攘臂欲&#列可法曰本朝无勋臣入阁例孔昭勃然曰即我不可马士英何不可乃并推士英又议起废共推郑三俊刘宗周徐石麒孔昭特举阮大铖可法曰此先帝钦定逆案毋庸再言乃已越二日拜可法礼部尚书兼东阁大学士与士英弘图&#命可法仍掌兵部事士英仍督师凤阳乃定京营制如北都故事侍卫及锦衣卫诸军悉入伍操练锦衣东西两司房及南北两镇抚司官不备设以杜告密安人心当是时士英旦夕冀入相及命下大怒即以可法七不可书密奏于王而拥兵请入觐拜疏即行可法以士英入势不两立谋避出外十二日请督师淮扬诸生卢渭等抗疏请留有秦桧在内李纲居外宋终北辕语不纳十五日王即位明日可法即陛辞加太子太保改兵部尚书武英殿大学士百官郊饯可法疏辞士英即以是日入直可法与士英弘图曰广议分庐凤淮扬为四镇屏蔽江南即以得功良佐泽清杰为之俄封得功侯良佐等伯诸镇遂各拥重兵朝廷不能制可法启行即令遣使访大行帝后梓宫及太子二王所在又令祭告泗凤二陵可法去士英孔昭辈益无所惮孔昭以慎言举吴甡哗殿上至拔刀以逐可法闻之上疏曰先帝用人无成心袁继咸及士英皆起戍籍甡奉命南征因候唐通兵不至稽迟蒙谴其过可原北都之变文臣固多&#国武臣岂皆尽忠若各执成心日寻水火朋党一分祸安所底士英孔昭辈卒持甡不用可法祭二陵毕上疏曰陛下践阼之始祇谒孝陵哭泣尽哀道路感动若躬谒二陵亲见凤泗境中蒿莱满目鸡犬无声当益悲愤愿慎终如始处深宫广厦则思东北诸陵魂魄之未安享玉食大庖则思东北诸陵麦饭之无展膺图受箓则念先帝之集木驭朽何以忽遘危亡早朝晏罢则念先帝之克俭克勤何以卒隳大业战兢惕厉无时怠荒则二祖列宗必默佑中兴若晏处东南不思远略贤奸无辨威断不灵老成投簪豪杰裹足祖宗怨痛天命潜移东南一隅未可保也王嘉答之得功泽清杰皆欲驻扬州以兵争杰先至大淫掠城外死者无算城中人恟惧登陴固守杰攻之浃月泽清又大掠淮上良佐以临淮人不纳其兵亦攻围之朝命可法往解得功良佐泽清皆听命乃诣杰杰素惮可法尽瘗暴骸朝可法帐中辞色俱变惴惴若不可测者而可法坦怀待之偏裨皆接以温语一军遂安然自是易可法用己甲士防卫所移文檄必取视乃行可法为具疏以瓜洲城屯其众扬州以安可法遂开府扬州六月李自成败弃京师西走青州诸郡县并杀贼伪官据城自保未知南都建国事可法请速颁监国登极二诏慰山东河北军民心从之可法乃开礼贤馆招四方才智下僚有才被弃者亦悉举任用之以监纪推官应廷吉领其事卢渭等皆与幕府称得人七月大学士弘图乞休请召可法不从八月可法出巡淮安阅泽清士马复返扬州屡疏请饷为进取资士英念可法与诸镇合将不利己故靳不发以阻坏其事可法复疏趣之因言近来人才日耗仕路日淆由名心胜而实业不修议论多而成功绝少遇清卿台省则曰谋猷经济非其人不可遇钱谷之任则曰此危地何为困我辈此推彼卸姑付庸人倏用倏更有同儿戏即偶出特简亦必百计求全非托病则弃官曾无为国家实心任事者以致败坏至此今事势更非昔比必专主讨贼复雠舍筹兵筹饷无议论舍治兵治饷无人才有摭拾浮谈巧营华要者罚无赦停不急官罢不急务俾大小臣工并力恢复则中兴之业可成王亦优奖之而不能行也初可法虞杰跋扈故驻得功仪真以防之至九月朔得功杰构兵曲在杰赖可法调剂事始解遂以是月巡仪真阅得功士马锐意进兵河南朝谕北使方行兵不宜继进遂止时北都降贼诸臣以贼败南还可法言诸臣原籍北土者宜令赴吏兵二部录用否则绝其南归之心又言北都之变凡属臣子皆有罪若在北者始应从死岂在南者独非人臣即臣可法谬典南枢臣士英叨任凤督未能悉东南甲疾趋北援镇臣泽清杰以兵力不支折而南走是首应重论者臣等罪也乃因圣明继统鈇钺未加且恩荣迭被独于在北诸臣毛举而概绳之岂散秩闲曹责反重于南枢凤督哉宜摘罪状显著者重惩示儆若伪命未污身被刑辱皆当置不问其逃避北方徘徊后至者许戴罪讨贼赴臣军前酌用廷议&#从之然其后绳从贼者以重法而罪大者或反获庇以免不尽如可法言也杰居扬州桀骜甚可法待以至诚且开导君臣恩义杰大感悟改节易行一听其指挥会自成败还陕西可法将北行杰即于十月中帅师进可法亦赴清江浦遣官屯田开封为经略中原计当是时诸镇各分汛地择便利者自王家营而北至宿迁最冲要诸镇不敢任可法自任之令幕下文武筑垒缘河南岸十一月四日舟次鹤镇谍报宿迁被兵可法不为止复进至白洋河命&#兵刘肇基往援无何邳州受围肇基复援之相持半月而解时自成遁关中犹未灭可法请颁讨贼诏书言自三月以来大雠在目一矢未加昔晋之东也其君臣日图中原而仅保江左宋之南也其君臣尽力楚蜀而仅保临安盖偏安者恢复之退步未有志在偏安而遽能自立者也大变之初黔黎洒泣绅士悲哀犹有朝气今则兵骄饷绌文恬武嬉顿成暮气矣河上之防百未经理人心不肃威令不行复雠之师不闻及关陜讨贼之诏不闻达燕齐君父之雠置诸膜外夫我即卑宫菲食尝胆卧薪聚才智精神枕戈待旦合方州物力破釜沉舟尚虞无救以臣观庙堂作用百执事经营殊有未尽然者夫将所以能克敌者气也君所以能御将者志也庙堂志不奋则行间气不鼓夏少康不忘出窦之辱汉光武不忘薪之时臣愿皇上为少康光武不愿左右在位仅以晋元宋高之说进也忆臣等初迎圣驾时陛下言及先帝则泣下沾襟恭谒孝陵则泪痕满袖皇天后土实式鉴临曾几何时顿忘斯志先皇帝死于贼恭皇帝亦死于贼此千古未有之痛国家变出非常在北诸臣死节者无多在南诸臣讨贼者复少此千古未有之耻夫庶民之家父兄被杀尚思穴胸断胫得而甘心况在朝廷顾可膜置臣恐恢复无期即偏安亦未可保也今宜速发讨贼之诏责臣与诸镇悉简精锐直指秦关悬上爵以待有功假便宜而责成效丝纶之布痛切淋漓庶海内忠臣义士闻而感愤且国家遘大变陛下嗣登大宝原与先朝不同诸臣但有罪之当诛曾无功之足录臣于登极诏&#特将加恩一款删除不意后来仍复开载致贻笑天下今恩外加恩纷纷未已武臣腰玉名器滥觞自后尤宜慎重专待有功庶猛将武夫有所激厉至兵行讨贼最苦无粮搜括不可行劝输亦难继请将不急之工程可已之繁费一切报罢朝夕之燕衎左右之进献一切谢绝即事关典礼万不容已者亦概从节省盖贼一日未灭即有深宫曲房岂能安处即有锦衣玉食岂能安享必刻刻在雪耻报雠振举朝精神萃万方物力尽并于选将练兵一事庶人心可鼓天意可回疏出朝野传诵而士英辈耽于宴乐不恤也及邳宿被兵可法飞章以报而士英谓可法徒欲叙防河将士功卒不省方诸镇之初设也可法欲用其师以北及位秩既崇咸无进师意且数相攻可法深悔之语其客言斩己及弘图士英曰广四人头为任事不忠之戒太息而起上疏言先帝待诸镇甚厚陛下封诸镇甚隆乃不思报国自弄干戈舍父母之雠寻同室之斗今和议不成惟有言战战非诸镇事而谁事乎可法每缮疏循环讽诵声泪俱下旁观者无不感泣扼于士英大铖第取优旨报之而已河上告警可法求援益切诏良佐得功率师扼颍寿杰进兵归徐杰至睢州为许定国所杀部下兵大乱睢州旁近二百里杀戮无遗可法闻急如徐州而杰诸将互雄长几为变可法以总兵李本身杰甥用为提督代统其兵诸将各分地又立杰子元爵为世子请恤于朝军乃定侍讲卫引文陷贼南旋杰以其同乡请为己监军命以原官兼兵科给事中赴杰军杰已死引文知士英辈不悦可法疏言督师赘也且可法空得名当召置纶扉备顾问否则听归故乡毋令久居要津况淮南一隅既有督师又有提督高起潜总督王永吉一柄三操不若专任起潜或永吉令可法还朝可法遂乞休不听而士英立擢引文兵部右侍郎总督杰营将士将士已归可法咸愤怒引文至任无一人谒者可法将还扬州未至得功来袭欲代统杰军城中大惧可法急遣同知曲从直等解之乃引去可法寻至扬州值庄烈帝忌辰上疏言天运已周君雠未报请先斩臣以励天下时山东河南北已失将逼淮南客请移泗州防护祖陵可法然之遂命幕僚载辎重先赴会左良玉称兵将犯阙王手书召可法入援遂即日发兵渡江抵燕子矶良玉已为得功所败乃令速还防江可法请陛见不从以不获觐君省母南面八拜恸哭而还抵天长檄召诸将救盱眙单骑直前不避风雨俄报盱眙已降泗州援将侯方岩全军败没可法一日夜奔还扬州饥不得食城中人讹传许定国兵至欲尽歼高氏部曲遂斩关而出悉走泰州畜产舟楫一空可法严城守檄召各镇兵无一至者总兵李栖凤监军副使高岐凤帅所部四千人入城二人有异志欲劫可法以献可法叱之曰此吾死所也若辈何为二人遂拔营出降城中势益孤诸文武分陴拒守旧城西门最险要可法自守之作书寄母妻以无子命副将史德威为之后曰死葬我高皇帝陵侧越二日城破可法自刎不死命德威刃之德威痛哭不敢仰视一参将拥出小东门遂被执可法大呼曰我史督师也可速杀我劝之降不从遂被杀扬州知府任民育同知曲从直王缵爵江都知县周志畏罗伏龙两淮盐运使杨振熙监饷知县吴道正江都县丞王志端幕客卢渭等皆死可法为督师行不张盖食不重味夏不箑冬不裘寝不解衣年四十余无子其妻欲置妾太息曰王事方殷敢为儿女计乎岁除遣文牒至夜半倦索酒未至呼其仆曰礼贤馆诸士当与共饮夜已深可赍酒分馈之酒至庖人报殽肉已分给将士无可佐者乃取盐豉下之可法素善饮饮数斗不乱在军中绝饮是夕进数十觥思庄烈帝泫然泪下&#几卧比明将士皆集辕门外门不启左右遥语其故知府民育曰相公此夕卧不易得也命鼓人仍击四鼓且戒左右毋惊相公须臾可法寤闻鼓声大怒曰谁犯吾令将士进谒述民育意鼓人乃获免时饷久不至军士无以卒岁是岁元旦可法遂断荤酒蔬食茗饮而已日治军书至夜分隆冬盛暑不辍恐劳从人不令侍卫尝孑处铃阁或舟中有言宜警备者曰命在天人事何益后军事益冗以监军郎中黄日芳练达欲与同舟辞曰日芳老矣不能日侍左右公亦当自重毋食少事繁蹈前人辙且发书走檄幕僚为之征兵问饷有司事耳公何必昼夜损神躬亲庶事乎可法笑不答初以定策功加少保兼太子太保以太后至加少傅兼太子太傅叙江北战功加少师兼太子太师擒剧盗程继孔功加太傅皆力辞不允后以宫殿成加太师力辞乃允可法既死其后四方弄兵者多假其名号以行故时人谓可法不死云弟可程崇祯十六年进士擢庶吉士京师陷降贼贼败南归可法请下之刑部王以可法故令家居养母可程遂居南京后流寓宜兴阅四十年而卒　　任民育　曲从直　王缵爵　周志畏　罗伏　　龙　扬振熙　吴道正　王志端　卢渭　归　　昭　高孝缵　王士琇　王缵弟绩
　绩
陈
　　天拔　戴之藩　陆愉　张有德　冯应昌　　徐失
名

按明外史史可法传民育字时泽济宁人天启中举于乡善骑射常捍乡人患真定巡抚徐标请于朝用为标下赞画经理屯事真定失南还福王时授亳州知州以才擢扬州知府可法倚之城被围民育分门拒守及城破急还署绯衣端坐堂上欲拥之去不从遂见杀阖家男妇尽赴井死从直辽东人与其子守东门城破俱死缵爵鄞人工部尚书佐孙志畏亦鄞人起家进士年少气高与高杰将士不协数遭窘辱求解职会伏龙至可法即命代之伏龙新喻人故梓潼知县也受代甫三日振熙临海人道正余姚人志端孝丰人渭字渭生长洲人居礼贤馆久可法试以策擢特等以渭方岁贡当得官不受职而拟授昆山归昭等二十余人为通判推官知县甫二旬城陷渭监守钞关投河死昭分守西门死从死者又十七人而扬州诸生亦多殉义者高孝缵字申伯城破书衣衿曰首阳志睢阳气不二其心古今一致入学宫自经先圣座前王士琇设庄烈帝位泣拜与其弟同缢王缵字伯绵绩字亚绵续字叔绵兄弟也并缢死又有画士陆愉医者陈天拔武生戴之藩义兵张有德市民冯应昌舟子徐某皆自尽其他妇女死节者不可胜纪　　何刚
按明外史史可法传刚字&#人上海人崇祯三年举于乡见海内大乱日讲求济世事好交天下豪俊与东阳许都善语之曰子所居天下精兵处盍练一旅以待用都诺而去十七年正月疏陈选练灭贼诸策帝褒纳之又言国家设制科立资格以约束天下豪杰此所以弭乱非所以戡乱也今日救生民匡君国莫急于治兵愿陛下亲简强壮英敏之士命知兵大臣教习之日讲韬钤练筋骨拓胆智陛下时召试俟实学既成特优其秩寄以兵柄必能建奇功当一面臣读戚继光书数言义乌东阳兵可用诚得召募数千加之训练准继光遗法分布河南郡县大寇可平因荐都及钱塘进士姚奇引桐城诸生周岐陕西诸生刘湘客绛州举人韩霖帝壮其言即擢刚职方主事募兵金华而都已作乱前死霖亦为贼用刚不知故&#荐之刚甫出都都城即陷驰还其乡先是贼逼京师刚友陈子龙夏允彝将联海舟达天津为缓急用募卒二千人至是令刚统率及子龙入为兵科言防江莫如水师更乞广行召募委刚训练从之马士英当国置疆事不问刚上疏言臣请陛下三年之内宫室不必修百官礼乐不必备惟日求天下奇才俾智谋者决策廉明者理财勇猛者御敌爵禄赏赉不出此三者然后国富兵强大敌可服若以骄悍之将驭无制之兵空言恢复是却行而求前也优游岁月润色偏安锢豪杰于草间迫枭雄为盗贼是株守以待尽也惟庙堂不以浮文取士而以实绩课人则真才皆为国用而议论亦省矣分遣使者罗草泽英豪得才多者受上赏则枭杰皆毕命封疆而盗魁亦鲜矣东南人满宜徙之江北或赐爵或赎罪则豪右皆尽力农事而军饷亦充矣时不能用寻进本司员外郎以其兵隶史可法可法大喜刚亦以遇知己誓同生死士英恶可法并恶刚出为遵义知府可法垂涕曰子去吾更谁仗刚亦泣曰刚誓与此城存亡安敢违公逾月而扬州被围佐可法拒守城破投井死　　吴尔埙按明外史史可法传尔埙崇德人举崇祯十六年进士授庶吉士京师陷降于贼贼败南还谒可法请从军赎罪可法遂留参军事其父之屏方督学福建尔埙断一指畀故人祝渊曰君归语我父母悉出私财畀我饷军我他日不归以指葬可也寻从高杰北征至睢州杰被难尔埙流寓祥符遇一妇人自言福王妃尔埙因守臣附疏以进诏斥其妄言逮之可法为救免后守扬州新城亦投井死　　汪思诚
按江南通志思诚字纯一贵池人倜傥好奇计崇祯间史可法备兵池皖广揽人材阴察思诚守与才兼事无巨细悉使与闻故始自池皖备兵及后历官咸左右之予官副总兵从可法以殉　　杨时熙
子
</div>
    <div class="pagination">
<a href="官常典忠烈部_page47.html">上一页</a><span>...</span><a href="官常典忠烈部_page43.html">43</a><a href="官常典忠烈部_page44.html">44</a><a href="官常典忠烈部_page45.html">45</a><a href="官常典忠烈部_page46.html">46</a><a href="官常典忠烈部_page47.html">47</a><span class="current-page">48</span><a href="官常典忠烈部_page49.html">49</a><a href="官常典忠烈部_page50.html">50</a><a href="官常典忠烈部_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
