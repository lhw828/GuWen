<!DOCTYPE html>
<html>
 <head>
  <meta charset="utf-8"/>
  <title>
   官常典勋爵部 - 第 28 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典勋爵部 - 第 28 页/共 46 页
  </h1>
  <div class="content">
   注
郊祀志云文公获若石云于陈仓北&amp;#城祠之　其神来若雄雉其声殷殷云野鸡夜鸣以一牢祠　之号曰陈宝又臣瓒云陈仓县有宝夫人祠岁与　叶君神会苏林云宝如石似肝云语辞正义曰括　地志云宝鸡神在岐州陈仓县东二十里故陈仓　城中晋太康地志云秦文公时陈仓人猎得兽若　彘不知名牵以献之逢二童子童子曰此名为媦　常在地中食死人脑即欲杀之拍捶其首媦亦语　曰二童子名陈宝得雄者王得雌者霸陈仓人乃　逐二童子化为雉雌上陈仓北&amp;#为石秦祠之搜　神记云其雄者飞至南阳其后光武起于南阳皆　如其言平王二十五年秦法初有三族之罪
按史记秦本纪文公二十年法初有三族之罪平王三十二年秦伐南山大梓丰大特按史记秦本纪文公二十七年伐南山大梓丰大特注
徐广曰今武都故道有怒特祠图大牛上生树　木有牛从木中出后见于丰水之中正义曰括地　志云大梓树在岐州陈仓县南十里仓山上录异　传云秦文公时雍南山有大梓树文公伐之辄有　大风雨树生合不断时有一人病夜往山中闻有　鬼语树神曰秦若使人被发以朱丝绕树伐汝汝　得不困耶树神无言明日病人语闻公如其言伐　树断中有一青牛出走入丰水中其后牛出丰水　中使骑击之不胜有骑堕地复上发解牛畏之入　不出故置髦头汉魏晋因之武都郡立怒特祠是　大梓牛神也按今俗画青牛障是桓王四年冬十月秦文公薨孙宁公立
按春秋不书
按史记秦本纪文公四十八年文公太子卒赐谥为竫公竫公之长子为太子是文公孙也五十年文公卒葬西山竫公子立是为宁公桓王六年秦自汧渭之间徙居平阳伐荡社
按春秋不书
按史记秦本纪宁公二年公徙居平阳遣兵伐荡社注
正义曰帝王世纪云秦宁公都平阳按岐山县　有阳平乡乡内有平阳聚括地志云平阳故城在　岐州岐山县西四十六里秦宁公徙都之处索隐　曰西戎之君号曰亳王盖成汤之裔其邑曰汤社　徐广曰一作汤杜言汤邑在杜县之界故曰汤杜　也正义曰括地志云雍州三原县有汤陵又有汤　台在始平县西北八里按其国在三原始平之界桓王七年秦与亳战灭汤社按春秋不书
按史记秦本纪宁公三年与亳战亳王奔戎遂灭汤社桓王十二年王师秦师围魏执芮伯
按春秋不书　按左传桓公三年芮伯万之母芮姜恶芮伯之多宠人也故逐之出居于魏四年秋秦师侵芮败焉小之也冬王师秦师围魏执芮伯以归注
三年芮伯出居魏芮更立君秦为芮所败故以　芮伯归将欲纳之桓王十六年秦伐荡氏取之秦伯薨秦人废世子而立其弟出子按春秋不书
按史记秦本纪宁公十二年伐荡氏取之宁公生十岁立立十二年卒葬西山生子三人长男武公为太子武公弟德公同母鲁姬子生出子宁公卒大庶长弗忌威垒三父废太子而立出子为君桓王二十二年秦三父弒其君出子复立故世子按春秋不书按史记秦本纪出子六年三父等复共令人贼杀出子出子生五岁立立六年卒三父等乃复立故太子武公庄王二年秦夷三父族
按春秋不书
按史记秦本纪武公元年伐彭戏氏至于华山下居平阳封宫三年诛三父等而夷三族以其杀出子也庄王九年秦伐邽冀戎按春秋不书
按史记秦本纪武公十年伐邽冀戎初县之
庄王十年秦县杜郑灭小虢
按春秋不书
按史记秦本纪武公十一年初县杜郑灭小虢僖王四年冬秦武公薨弟德公立按春秋不书
按史记秦本纪武公立二十年卒葬雍平阳初以人从死从死者六十六人有子一人名曰白白不立封平阳立其弟德公僖王五年秦徙居雍
按春秋不书
按史记秦本纪德公元年初居雍城大郑宫以牺三百牢祠鄜畤卜居雍后子孙饮马于河梁伯芮伯来朝惠王元年秦初德公薨子宣公立
按春秋不书
按史记秦本纪德公二年初伏以狗御蛊德公生三十三岁而立立二年而卒生子三人长子宣公中子成公少子穆公长子宣公立
注
孟康曰六月伏日初也周时无至此乃有之徐　广曰年表云初作伏祠社磔狗邑四门也惠王三年秦作密畤秦晋战于河阳
按春秋不书
按史记秦本纪宣公四年作密畤与晋战河阳胜之注
正义曰括地志云汉有五畤在岐州雍县南则　鄜畤吴阳上畤下畤密畤北畤秦文公梦黄蛇自　天而下属地其口止于鄜衍作畤郊祭白帝曰鄜　畤秦宣公作密畤于渭南祭青帝秦灵公作吴阳　上畤祭黄帝作下畤亦祠黄帝汉高帝曰天有五　帝今四何也待我而具五遂立黑帝曰北畤是也惠王十三年秦宣公薨弟成公立按春秋不书
按史记秦本纪宣公立十二年卒生子九人莫立立其弟成公惠王十四年梁伯芮伯朝于秦
按春秋不书
按史记秦本纪成公元年梁伯芮伯来朝
惠王十七年秦成公薨弟任好立
按春秋不书
按史记秦本纪成公立四年卒子七人莫立立其弟缪公惠王十八年秦伯伐茅津胜之
按春秋不书
按史记秦本纪缪公任好元年自将伐茅津胜之惠王二十二年虞大夫百里奚奔秦秦始得志于诸侯按春秋不书
按史记秦本纪缪公四年迎妇于晋晋太子申生姊也五年晋献公灭虞虢虏虞君与其大夫百里傒以璧马赂于虞故也既虏百里傒以为秦缪公夫人媵于秦百里傒亡秦走宛楚鄙人执之缪公闻百里傒贤欲重赎之恐楚人不与乃使人谓楚曰吾媵臣百里傒在焉请以五羖羊皮赎之楚人遂许与之当是时百里傒年已七十余缪公释其囚与语国事谢曰臣亡国之臣何足问缪公曰虞君不用子故亡非子罪也固问语三日缪公大悦授之国政号曰五羖大夫百里傒让曰臣不及臣友蹇叔蹇叔贤而世莫知臣常游困于齐而乞食人蹇叔收臣臣因而欲事齐君无知蹇叔止臣臣遂得脱齐难遂之周周王子颓好牛臣以养牛干之及颓欲用臣蹇叔止臣臣去得不诛事虞君蹇叔止臣臣知虞君不用臣臣诚私利禄爵且留再用其言得脱一不用及虞君难是以知其贤于是穆公使人厚币迎蹇叔以为上大夫秋缪公自将伐晋战于河曲晋骊姬作乱太子申生死新城重耳夷吾出奔襄王二年秦伯纳公子夷吾于晋
按春秋不书　按左传僖公九年冬十月里克杀奚齐于次十一月杀公子卓于朝晋郄芮使夷吾重赂秦以求入曰人实有国我何爱焉入而能民土于何有从之齐隰朋帅师会秦师纳晋惠公秦伯谓郄芮曰公子谁恃对曰臣闻亡人无党有党必有雠夷吾弱不好弄能斗不过长亦不改不识其他公谓公孙枝曰夷吾其定乎对曰臣闻之唯则定国诗曰不识不知顺帝之则文王之谓也又曰不僭不贼鲜不为则无好无恶不忌不克之谓也今其言多忌克难哉公曰忌则多怨又焉能克是吾利也十年夏四月周公忌父王子党会齐隰朋立晋侯晋侯杀里克以说将杀里克公使谓之曰微子则不及此虽然子弒二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏剑而死于是郑聘于秦且谢缓赂故不及郑之如秦也言于秦伯曰吕甥郄称冀芮实为不从若重问以召之臣出晋君君纳重耳蔑不济矣冬秦伯使泠至报问且召三子郄芮曰币重而言甘诱我也遂杀郑祁举及七舆大夫左行共华右行贾华叔坚骓歂累虎特宫山祁皆里之党也豹奔秦言于秦伯曰晋侯背大主而忌小怨民弗与也伐之必出公曰失众焉能杀违祸谁能出君按国语里克既杀奚齐卓子吕甥及郄称使蒲城午告公子夷吾于梁曰子厚赂秦人以求之吾主子夷吾告冀芮曰吕甥欲纳我冀芮曰子勉之国乱民扰大夫无常不可失也非乱何入非危何安幸苟君之子唯其索之方乱以扰孰适御我大夫无常苟众所置孰能勿从子盍尽国以赂外内无爱虚以求入既入而后图聚公子夷吾出见使者再拜稽首许诺吕甥出告大夫曰君死自立则不敢久则恐诸侯之谋径召君于外也则民各有心恐厚乱盍请君于秦乎大夫许诺乃使梁由靡告于秦穆公曰天降祸于晋国谗言繁兴延及寡君使寡君之绍续昆裔隐悼播越托在草莽未有所依又重之以寡君之不禄丧乱并臻以君之灵鬼神降衷罪人克伏其辜群臣莫敢宁处将待君命君若惠顾社稷不忘先君之好辱收其逋选裔冑而建立之以主其祭祀且镇抚其国家及其民人虽四邻诸侯之闻之也其谁不儆惧于君之威而欣喜于君之德终君之重爱受君之重况而群臣受其大德晋国其谁非君之群隶臣也秦穆公许诺反使者乃告大夫子明及公孙枝曰夫晋国之乱吾谁使先若夫二公子而立之以为朝夕之急大夫子明曰君使絷也絷敏且知礼敬以知微敏能窜谋知礼可使敬不队命微知可否君其使之乃使公子絷吊公子重耳于翟曰寡君使絷吊公子之忧又重之以丧寡人闻之得国常于丧失国常于丧时不可失丧不可久公子其图之重耳告舅犯舅犯曰不可亡人无亲信仁以为亲是故置之者不殆父死在堂而求利人孰仁我人实有之我以侥幸人孰信我不仁不信将何以长利公子重耳出见使者曰君惠吊亡臣又重有命重耳身亡父死不得与于哭泣之位又何敢有它志以辱君义再拜不稽首起而哭退而不私公子絷退吊公子夷吾于梁如吊公子重耳之命夷吾告冀芮曰秦人勤我矣冀芮曰公子勉之亡人无狷洁狷洁不行重赂配德公子尽之无爱财人实有之我以侥幸不亦可乎公子夷吾出见使者再拜稽首起而不哭退而私于公子曰中大夫里克与我矣吾命之以汾阳之田百万嬖大夫郑与我矣吾命之以负葵之田七十万君苟辅我蔑天命矣吾必遂矣亡人苟入扫除宗庙定社稷亡人何国之与有君实有郡县且入河外列城五岂谓君无有亦为君之东游津梁之上无有难急也亡人之所怀挟婴瓖以望君之尘垢者黄金四十镒白玉之珩六双不敢当公子请纳之左右公子反致命穆公穆公曰吾与公子重耳重耳仁再拜不稽首不没为后也起而哭爱其父也退而不私不没于利也公子曰君之言过矣君若求置晋君而载之置仁不亦可乎君若求置晋君以成名于天下则不如置不仁以滑其中且可以进退臣闻之仁有置武有置仁置德武置服是故先置公子夷吾是为惠公穆公问冀芮曰公子谁恃于晋对曰臣闻之亡人无党有党必有雠夷吾之少也不好弄戏不过所复怒不及色及其长也弗改是故出亡无恶于国而众安之不然夷吾不佞其谁能恃乎君子曰善以微劝按史记秦本纪缪公九年晋献公卒立骊姬子奚齐其臣里克杀奚齐荀息立卓子克又杀卓子及荀息夷吾使人请秦求入晋于是缪公许之使百里傒将兵送夷吾夷吾谓曰诚得立请割晋河西八城与秦及至已立而使郑谢秦背约不与河西城而杀里克郑闻之恐因与缪公谋曰晋人不欲夷吾实欲重耳今背秦约而杀里克皆吕甥郄芮之计也愿君以利急召吕郄吕郄至则更入重耳便缪公许之使人与郑归召吕郄吕郄等疑郑有间乃言夷吾杀郑郑子豹奔秦说缪公曰晋君无道百姓不亲可伐也缪公曰百姓苟不便何故能诛其大臣能诛其大臣此其调也不听而阴用豹襄王五年晋饥乞籴于秦
按春秋不书　按左传僖公十三年冬晋荐饥使乞籴于秦秦伯谓子桑与诸乎对曰重施而报君将何求重施而不报其民必而讨焉无众必败谓百里与诸乎对曰天灾流行国家代有救灾恤邻道也行道有福郑之子豹在秦请伐晋秦伯曰其君是恶其民何罪秦于是乎输粟于晋自雍及绛相继命之曰泛舟之役襄王六年冬秦饥乞籴于晋晋人不与
按春秋不书　按左传僖公十四年冬秦饥使乞籴于晋晋人弗与庆郑曰背施无亲幸灾不仁贪爱不祥怒邻不义四德皆失何以守国虢射曰皮之不存毛将安傅庆郑曰弃信背邻患孰恤之无信患作失援必毙是则然矣虢射曰无损于怨而厚于寇不如勿与庆郑曰背施幸灾民所弃也近犹雠之况怨敌乎弗听退曰君其悔是哉襄王七年冬十一月壬戌晋侯及秦伯战于韩获晋侯按春秋僖公十五年　按左传晋侯之入也秦穆姬属贾君焉且曰尽纳群公子晋侯烝于贾君又不纳群公子是以穆姬怨之晋侯许赂中大夫既而皆背之赂秦伯以河外列城五东尽虢略南及华山内及解梁城既而不与晋饥秦输之粟秦饥晋闭之籴故秦伯伐晋卜徒父筮之吉涉河侯车败诘之对曰乃大吉也三败必获晋君其卦遇蛊曰千乘三去三去之余获其雄狐夫狐蛊必其君也蛊之贞风也其悔山也岁云秋矣我落其实而取其材所以克也实落材亡不败何待三败及韩晋侯谓庆郑曰寇深矣若之何对曰君实深之可若何公曰不孙卜右庆郑吉弗使步扬御戎家仆徒为右乘小驷郑入也庆郑曰古者大事必乘其产生其水土而知其人心安其教训而服习其道唯所纳之无不如志今乘异产以从戎事及惧而变将与人易乱气狡愤阴血周作张脉偾兴外强中干进退不可周旋不能君必悔之弗听九月晋侯逆秦师使韩简视师复曰师少于我斗士倍我公曰何故对曰出因其资入用其宠饥食其粟三施而无报是以来也今又击之我怠秦奋倍犹未也公曰一夫不可狃况国乎遂使请战曰寡人不佞能合其众而不能离也君若不还无所逃命秦伯使公孙枝对曰君之未入寡人惧之入而未定列犹吾忧也苟列定矣敢不承命韩简退曰吾幸而得囚壬戌战于韩原晋戎马还泞而止公号庆郑庆郑曰愎谏违卜固败是求又何逃焉遂去之梁由靡御韩简虢射为右辂秦伯将止之郑以救公误之遂失秦伯秦获晋侯以归晋大夫反首拔舍从之秦伯使辞焉曰二三子何其戚也寡人之从君而西也亦晋之妖梦是践岂敢以至晋大夫三拜稽首曰君履后土而戴皇天皇天后土实闻君之言群臣敢在下风穆姬闻晋侯将至以太子罃弘与女简璧登台而履薪焉使以免服衰绖逆且告曰上天降灾使我两君匪以玉帛相见而以兴戎若晋君朝以入则婢子夕以死夕以入则朝以死唯君裁之乃舍诸灵台大夫请以入公曰获晋侯以厚归也既而丧归焉用之大夫其何有焉且晋人戚忧以重我天地以要我不图晋忧重其怒也我食吾言背天地也重怒难任背天不祥必归晋君公子絷曰不如杀之无聚慝焉子桑曰归之而质其太子必得大成晋未可灭而杀其君祇以成恶且史佚有言曰无始祸无怙乱无重怒重怒难任陵人不祥乃许晋平晋侯使郄乞告瑕吕饴甥且召之子金教之言曰朝国人而以君命赏且告之曰孤虽归辱社稷矣其卜贰圉也众皆哭晋于是乎作爰田吕甥曰君亡之不恤而群臣是忧惠之至也将若君何众曰何为而可对曰征缮以辅孺子诸侯闻之丧君有君群臣辑睦甲兵益多好我者劝恶我者惧庶有益乎众说晋于是乎作州兵初晋献公筮嫁伯姬于秦遇妇妹之睽史苏占之曰不吉其繇曰士刲羊亦无也女承筐亦无贶也西邻责言不可偿也归妹之睽犹无相也震之离亦离之震为雷为火为嬴败姬车说其輹火焚其旗不利行师败于宗丘归妹睽孤寇张之弧侄其从姑六年其逋逃归其国而弃其家明年其死于高梁之虚及惠公在秦曰先君若从史苏之占吾不及此夫韩简侍曰龟象也筮数也物生而后有象象而后有滋滋而后有数先君之败德及可数乎史苏是占勿从何益诗曰下民之孽匪降自天僔沓背憎职竞由人冬十月晋阴饴甥会秦伯盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报雠宁事戎狄君子爱其君而知其罪不惮征缮以待秦命曰必报德有死无二以此不和秦伯曰国谓君何对曰小人戚谓之不免君子恕以为必归小人曰我毒秦秦岂归君君子曰我知罪矣秦必归君贰而执之服而舍之德莫厚焉刑莫威焉服者怀德贰者畏刑此一役也秦可以霸纳而不定废而不立以德为怨秦不其然秦伯曰是吾心也改馆晋侯馈七牢焉蛾析谓庆郑曰盍行乎对曰陷君于败败而不死又使失刑非人臣也臣而不臣行将焉入十一月晋侯归丁丑杀庆郑而后入是岁晋又饥秦伯又饩之粟曰吾怨其君而矜其民且吾闻唐叔之封也箕子曰其后必大晋其庸可冀乎姑树德焉以待能者于是秦始征晋河东置官司焉按史记秦本纪缪公十五年与晋惠公夷吾合战于韩地晋君弃其军与秦争利还而马騺缪公与麾下驰追之不能得晋君反为晋军所围晋击缪公缪公伤于是岐下食善马者三百人驰冒晋军晋军解围遂脱缪公而反生得晋君初缪公亡善马岐下野人共得而食之者三百余人吏逐得欲法之缪公曰君子不以畜产害人吾闻食善马肉不饮酒伤人乃皆赐酒而赦之三百人者闻秦击晋皆求从从而见缪公窘亦皆摧锋争死以报食马之德于是缪公虏晋君以归令于国斋宿吾将以晋君祠上帝周天子闻之曰晋我同姓为请晋君夷吾姊亦为缪公夫人夫人闻之乃衰绖跣曰妾兄弟不能相救以辱君命缪公曰我得晋君以为功今天子为请夫人是忧乃与晋君盟许归之更舍上舍而馈之七牢十一月归晋君夷吾夷吾献其河西地使太子圉为质于秦襄王十一年秦取梁梁亡按春秋僖公十九年　按左传十八年梁伯益其国而不能实也命曰新里秦取之十九年春遂城而居之梁亡初梁伯好土功亟城而弗处民罢而弗堪则曰某寇将至乃沟公宫曰秦将袭我民惧而溃秦遂取梁襄王十四年秋秦晋迁陆浑之戎晋太子圉自秦逃归按春秋不书　按左传僖公二十二年秋秦晋迁陆浑之戎子伊川晋太子圉为质于秦将逃归谓嬴氏曰与子归乎对曰子晋太子而辱于秦子之欲归不亦宜乎寡君之使婢子侍执巾栉以固子也从子而归弃君命也不敢从亦不敢言遂逃归按史记秦本纪秦妻子圉以宗女二十年秦灭梁芮二十二年晋公子圉闻晋君病曰梁我母家也而秦灭之我兄弟多即君百岁后秦必留我而晋轻亦更立他子子圉乃亡归晋二十三年晋惠公卒子圉立为君襄王十六年春秦伯纳公子重耳于晋
按春秋不书　按左传楚子送公子重耳于秦秦伯纳女五人怀嬴与焉奉匜沃盥既而挥之怒曰秦晋匹也何以卑我公子惧降服而囚他日公享之子犯曰吾不如衰之文也请使衰从公子赋河水公赋六月赵衰曰重耳拜赐公子降拜稽首公降一级而辞焉衰曰君称所以佐天子者命重耳重耳敢不拜僖公二十四年春王正月秦伯纳之及河子犯以璧授公子曰臣负羁绁从君巡于天下臣之罪甚多矣臣犹知之而况君乎请由此亡公子曰所不与舅氏同心者有如白水投其璧于河济河围令狐入桑泉取臼衰二月甲午晋师军于庐柳秦伯使公子如晋师师退军于郇辛丑狐偃及秦晋之大夫盟于郇壬寅公子入于晋师丙午入于曲沃丁未朝于武宫戊申使杀怀公于高梁吕郄畏逼将焚公宫而弒晋侯寺人披请见公使让之且辞焉曰蒲城之役君命一宿女即至其后予从狄君以田渭滨女为惠公来求杀予命女三宿女中宿至虽有君命何其速也夫袪犹在女其行乎对曰臣谓君之入也其知之矣若犹未也又将及难君命无二古之制也除君之恶唯力是视蒲人狄人予何有焉今君即位其无蒲狄乎齐桓公置射钩而使管仲相君若易之何辱命焉行者甚众岂唯刑臣公见之以难告三月晋侯潜会秦伯于王城己丑晦公宫火瑕甥郄芮不获公乃如河上秦伯诱而杀之晋侯迎夫人嬴氏以归秦伯送卫于晋三千人实纪纲之仆襄王十六年王出居于郑遣使告于秦
按春秋僖公二十四年告秦不书　按左传初甘昭公有宠于惠后惠后将立之未及而卒昭公奔齐王复之又通于隗氏王替隗氏颓叔桃子曰我实使狄狄其怨我遂奉太叔以狄师攻王王御士将御之王曰先后其谓我何宁使诸侯图之王遂出及坎欿国人纳之秋颓叔桃子奉太叔以狄师伐周大败周师获周公忌父原伯毛伯富辰王出适郑处于泛太叔以隗氏居于温冬王使来告难曰不谷不德得罪于母弟之宠子带鄙在郑地泛敢告叔父臧文仲对曰天子蒙尘于外敢不奔问官守王使简师父告于晋使左鄢父告于秦襄王十七年春秦伯师于河上将纳王晋侯辞秦师秋秦晋伐鄀按春秋不书　按左传僖公二十五年春秦伯师于河上将纳王晋侯辞秦师而下夏四月丁巳王入于王城秋秦晋伐鄀楚斗克屈御寇以申息之师戍商密秦人过析隈入而系舆人以围商密昏而傅焉宵坎血加书伪与子仪子边盟者商密人惧曰秦取析矣戍人反矣乃降秦师囚申公子仪息公子边以归楚令尹子玉追秦师弗及遂围陈纳顿子于顿襄王二十年夏四月晋侯齐师宋师秦师及楚人战于城濮楚师败绩五月癸丑鲁侯会晋侯齐侯宋公蔡侯郑伯卫子莒子盟于践土冬晋侯齐侯宋公蔡侯郑伯陈子莒子邾人秦人会于温按春秋僖公二十八年　按左传二十六年冬楚师伐宋围缗公以楚师伐齐取谷楚申公叔侯戍之二十七年冬楚子及诸侯围宋宋公孙固如晋告急狐偃曰楚始得曹而新婚于卫若伐曹卫楚必救之则齐宋免矣二十八年春晋侯将伐曹假道于卫卫人弗许还自南河济侵曹伐卫宋人使门尹般如晋师告急公曰宋人告急舍之则绝告楚不许我欲战矣齐秦未可若之何先轸曰使宋舍我而赂齐秦藉之告楚我执曹君而分曹卫之田以赐宋人楚爱曹卫必不许也喜赂怒顽能无战乎公说执曹伯分曹卫之田以畀宋人楚子使申叔去谷使子玉去宋子玉使伯棼请战使宛春告于晋师曰请复卫侯而封曹臣亦释宋之围公拘宛春于卫且私许复曹卫曹卫告绝于楚夏四月戊辰晋侯宋公齐国归父崔夭秦小子慭次于城濮子玉请战己巳楚师败绩冬会于温讨不复也
注
讨卫许
襄王二十一年夏六月王子虎鲁侯晋人宋人齐人陈人蔡人秦人盟于翟泉按春秋僖公二十九年　按左传二十九年夏公会王子虎晋狐偃宋公孙固齐国归父陈辕涛涂秦小子慭盟于翟泉寻践土之盟且谋伐郑也襄王二十二年秋晋人秦人围郑
按春秋僖公三十年　按左传三十年秋九月甲午晋侯秦伯围郑以其无礼于晋且贰于楚也晋军函陵秦军泛南佚之狐言于郑伯曰国危矣若使烛之武见秦君师必退公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒而出见秦伯曰秦晋围郑郑既知亡矣若亡郑而有益于君敢以烦执事越国以鄙远君知其难也焉用亡郑以倍邻邻之厚君之薄也若舍郑以为东道主行李之往来共其乏困君亦无所害且君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之阙秦以利晋唯君图之秦伯说与郑人盟使杞子逢孙杨孙戍之乃还子犯请击之公曰不可微夫人之力不及此因人之力而敝之不仁失其所与不知以乱易整不武吾其还也亦去之襄王二十五年春二月秦人入滑夏四月晋人及姜戎败秦师于殽按春秋僖公三十三年　按左传三十二年杞子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭远非所闻也师劳力竭远主备之无乃不可乎师知所为郑必知之勤而无所必有悖心且行千里其谁不知公辞焉召孟明西乞白乙使出师于东门之外蹇叔哭之曰孟子吾见师之出而不见其入也公使谓之曰尔何知中寿尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后&amp;#之墓也其北陵文王之所辟风雨也必死是间余收尔骨焉秦师遂东三十三年春秦师过周北门左右免胄而下超乘者三百乘王孙满尚幼观之言于王曰秦师轻而无礼必败轻则寡谋无礼则脱入险而脱又不能谋能无败乎及滑郑商人弦高将巿于周遇之以乘韦先牛十二犒师曰寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之卫且使遽告于郑郑穆公使视客馆则束载厉兵秣马矣使皇武子辞焉曰吾子淹久于敝邑唯是脯资饩牵竭矣为吾子之将行也郑之有原圃犹秦之有具囿也吾子取其麋鹿以间敝邑若何杞子奔齐逢孙杨孙奔宋孟明曰郑有备矣不可冀也攻之不克围之不继吾其还也灭滑而还晋原轸曰秦违蹇叔而以贪勤民天奉我也奉不可失敌不可纵纵敌患生违天不祥必伐秦师栾枝曰未报秦施而伐其师其为死君乎先轸曰秦不哀吾丧而伐吾同姓秦则无礼何施之为吾闻之一日纵敌数世之患也谋及子孙可谓死君乎遂发命遽兴姜戎子墨衰绖梁弘御戎莱驹为右夏四月辛巳败秦师于殽获百里孟明视西乞术白乙丙以归遂墨以葬文公晋于是始墨文嬴请三帅曰彼实构吾二君寡君若得而食之不厌君何辱讨焉使归就戮于秦以逞寡君之志若何公许之先轸朝问秦囚公曰夫人请之吾舍之矣先轸怒曰武夫力而拘诸原妇人暂而免诸国堕军实而长寇雠亡无日矣不顾而唾公使阳处父追之及诸河则在舟中矣释左骖以公命赠孟明孟明稽首曰君之惠不以累臣衅鼓使归就戮于秦寡君之以为戮死且不朽若从君惠而免之三年将拜君赐秦伯素服郊次乡师而哭曰孤违蹇叔以辱二三子孤之罪也不替孟明孤之过也大夫何罪且吾不以一眚掩大德殽之役晋人既归秦帅秦大夫及左右皆言于秦伯曰是败也孟明之罪也必杀之秦伯曰是孤之罪也周芮良夫之诗曰大风有隧贪人败类听言则对诵言如醉匪用其良覆俾我悖是贪故也孤之谓矣孤实贪以祸夫子夫子何罪复使为政襄王二十七年春二月己巳晋侯秦师战于彭衙秦师败绩冬晋人宋人陈人郑人伐秦按春秋文公二年　按左传二年春秦孟明视帅师伐晋以报殽之役二月晋侯御之先且居将中军赵衰佐之王官无地御戎狐鞫居为右甲子及秦师战于彭衙秦师败绩晋人谓秦拜赐之师秦伯犹用孟明孟明增修国政重施于民赵成子言于诸大夫曰秦师又至将必辟之惧而增德不可当也诗曰毋念尔祖聿修厥德孟明念之矣念德不怠其可敌乎冬晋先且居宋公子成陈辕选郑公子归生伐秦取汪及彭衙而还以报彭衙之役襄王二十八年夏五月秦人伐晋
按春秋文公三年　按左传三年夏四月秦伯伐晋济河焚舟取王官及郊晋人不出遂自茅津济封殽尸而还遂霸西戎按史记秦本纪戎王使由余于秦由余其先晋人也亡入戎能晋言闻缪公贤故使由余观秦秦缪公示以宫室积聚由余曰使鬼为之则劳神矣使人为之亦苦民矣缪公怪之问曰中国以诗书礼乐法度为政然尚时乱今戎夷无此何以为治不亦难乎由余笑曰此乃中国所以乱也夫自上圣黄帝作为礼乐法度身以先之仅以小治及其后世日以骄淫阻法度之威以督责于下下罢极而以仁义怨望于上上下交争怨而相篡弒至于灭宗皆以此类也夫戎夷不然上含淳德以遇其下下怀忠信以事其上一国之政犹一身之治不知所以治此真圣人之治也于是缪公退而问内史廖曰孤闻邻国有圣人敌国之忧也今由余贤寡人之害将奈之何内史廖曰戎王处辟匿未闻中国之声君试遗其女乐以夺其志为由余请以疏其间留而莫遣以失其期戎王怪之必疑由余君臣有间乃可虏也且戎王好乐必怠于政缪公曰善因与由余曲席而坐传器而食问其地形与其兵势尽&amp;#而后令内史廖以女乐二八遗戎王戎王受而说之终年不还于是秦乃归由余由余数谏不听缪公又数使人间要由余由余遂去降秦缪公以客礼礼之问伐戎之形三十六年缪公复益厚孟明等使将兵伐晋渡河焚船大败晋人取王官及鄗以报殽之役晋人皆城守不敢出于是缪公乃自茅津渡河封殽中尸为发丧哭之三日乃誓于军曰嗟士卒听无哗余誓告汝古之人谋黄发番番则无所过以申思不用蹇叔百里傒之谋故作此誓令后世以记余过君子闻之皆为垂涕曰嗟乎秦缪公之与人周也卒得孟明之庆襄王二十九年秋晋侯伐秦王赐秦伯金鼓命为西方诸侯伯按春秋文公四年赐金鼓不书　按左传四年秋晋侯伐秦围邧新城以报王官之役按史记秦用由余谋伐戎王益国十二开地千里遂霸西戎天子使召公过贺缪公以金鼓襄王三十年夏秦人入鄀
按春秋文公五年　按左传初鄀叛楚即秦又贰于楚五年夏秦人入鄀襄王三十一年春秦伯任好薨子罃立
按春秋不书　按左传文公六年夏秦伯任好卒以子车氏之三子奄息仲行针虎为殉皆秦之良也国人哀之为之赋黄鸟襄王三十二年夏四月戊子晋人及秦人战于令狐晋先蔑奔秦按春秋文公七年　按左传七年夏秦康公送公子雍于晋曰文公之入也无卫故有吕郄之难乃多与之徒卫穆嬴曰抱太子以啼于朝曰先君何罪其嗣亦何罪舍适嗣不立而外求君将焉置此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏逼乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之步招御戎戎津为右及菫阴宣子曰我若受秦秦则宾也不受寇也既不受矣而复缓师秦将生心先人有夺人之心军之善谋也逐寇如追逃军之善政也训卒练兵秣马蓐食潜师夜起戊子败秦师于令狐至于刳首己丑先蔑奔秦士会从之先蔑之使也荀林父止之曰夫人太子犹在而外求君此必不行子以疾辞若何不然将及摄卿以往可也何必子同官为寮吾尝同寮敢不尽心乎弗听为赋板之三章又弗听及亡荀伯尽送其帑及其器用财贿于秦曰为同寮故也士会在秦三年不见士伯其人曰能亡人于国不能见于此焉用之士季曰吾与之同罪非义之也将何见焉及归遂不见按史记秦本纪缪公子四十人其太子罃代立是为康公康公元年往岁缪公之卒晋襄公亦卒襄公之弟名雍秦出也在秦晋赵盾欲立之使随会来迎雍秦以兵送至令狐晋立襄公子而反击秦师秦师败随会来奔顷王元年冬秦人归鲁僖公成风之襚
按春秋文公九年
顷王二年春晋伐秦夏秦伐晋
按春秋文公十年伐秦不书　按左传十年春晋人伐秦取少梁夏秦伯伐晋取北征顷王四年秋秦伯使西乞术聘于鲁冬十二月晋人秦人战于河曲按春秋文公十二年　按左传十二年秋秦伯使西乞术来聘且言将伐晋襄仲辞玉曰君不忘先君之好照临鲁国镇抚其社稷重之以大器寡君敢辞玉对曰不腆敝器不足辞也主人三辞宾答曰寡君愿侥福于周公鲁公以事君不腆先君之敝器使下臣致诸执事以为瑞节要结好命所以藉寡君之命结二国之好是以敢致之襄仲曰不有君子其能国乎国无陋矣厚贿之秦为令狐之役故冬秦伯伐晋取羁马晋人御之赵盾将中军荀林父佐之郄缺将上军臾骈佐之栾盾将下军胥甲佐之以从秦师于河曲臾骈曰秦不能久请深垒固军以待之从之秦人欲战秦伯谓士会曰若何而战对曰赵氏新出其属曰臾骈必实为此谋将以老我师也赵有侧室曰穿晋君之婿也有宠而弱不在军事好勇而狂且恶臾骈之佐上军也若使轻者肆焉其可秦伯以璧祈战于河十二月戊午秦军掩晋上军赵穿追之不及反怒曰裹粮坐甲固敌是求敌至不击将何俟焉军吏曰将有待也穿曰我不知谋将独出乃以其属出宣子曰秦获穿也获一卿矣秦以胜归我何以报乃皆出战交绥秦行人夜戒晋师曰两君之士皆未慭也明日请相见也臾骈曰使者目动而言肆惧我也将遁矣薄诸河必败之胥甲赵穿当军门呼曰死伤未收而弃之不惠也不待期而薄人于险无勇也乃止秦师夜遁复侵晋入瑕顷王五年晋魏寿余伪叛于秦诱士会以归秦伯归其帑按春秋不书　按左传文公十三年春晋侯使詹嘉处瑕以守桃林之塞晋人患秦之用士会也夏六卿相见于诸浮赵宣子曰随会在秦贾季在狄难日至矣若之何中行桓子曰请复贾季能外事且由旧勋郄成子曰贾季乱且罪大不如随会能贱而有耻柔而不犯其知足使也且无罪乃使魏寿余伪以魏叛者以诱士会执其帑于晋使夜逸请自归于秦秦伯许之履士会之足于朝秦伯师于河西魏人在东寿余曰请东人之能与夫二三有司言者吾与之先使士会士会辞曰晋人虎狼也若背其言臣死妻子为戮无益于君不可悔也秦伯曰若背其言所不归尔帑者有如河乃行绕朝赠之以策曰子无谓秦无人吾谋适不用也既济魏人噪而还秦人归其帑其处者为刘氏
　勋爵部汇考二十八
　　周十四
　　秦二
匡王二年秋秦人楚人巴人灭庸
按春秋文公十六年　按左传十六年秋庸人率群蛮以叛楚楚子伐庸秦人巴人从楚师群蛮从楚子盟遂灭庸匡王六年春二月秦师伐晋
按春秋宣公二年　按左传元年夏晋欲求成于秦赵穿曰我侵崇秦急崇必救之吾以求成焉冬赵穿侵崇秦弗与成二年春秦师伐晋以报崇也遂围焦夏晋赵盾救焦遂自阴地及诸侯之师侵郑以报大棘之役楚斗椒救郑曰能欲诸侯而恶其难乎遂次于郑以待晋师赵盾曰彼宗竞于楚殆将毙矣姑益其疾乃去之定王三年春秦伯稻薨子桓公立
按春秋宣公四年
定王六年夏六月晋师白狄伐秦
按春秋宣公八年　按左传八年春白狄及晋平夏会晋伐秦晋人获秦谍杀诸绛市六日而苏定王十三年秋秦人伐晋
按春秋宣公十五年　按左传十五年秋七月秦桓公伐晋次于辅氏壬午晋侯治兵于稷以略狄土立黎侯而还及雒魏颗败秦师于辅氏获杜回秦之力人也初魏武子有嬖妾无子武子疾命颗曰必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜回杜回踬而颠故获之夜梦之曰余而所嫁妇人之父也尔用先人之治命余是以报定王十八年冬十一月丙申鲁侯及楚人秦人宋人陈人卫人郑人齐人曹人邾人薛人鄫人盟于蜀按春秋成公二年　按左传二年冬楚师侵卫遂侵我师于蜀使臧孙往辞楚侵及阳桥孟孙请往赂之以执斫执针织纴皆百人公衡为质楚人许平十一月公及楚公子婴齐蔡侯许男秦右大夫说宋华元陈公孙宁卫孙良夫郑公子去疾及齐国之大夫盟于蜀简王四年冬十一月秦人白狄伐晋
按春秋成公九年　按左传九年冬十一月秦人白狄伐晋诸侯贰故也简王六年冬秦晋盟于河西
按春秋不书　按左传成公十一年冬秦晋为成将会于令狐晋侯先至焉秦伯不肯涉河次于王城使史颗盟晋侯于河东晋郄&amp;#盟秦伯于河西范文子曰是盟也何益齐盟所以质信也会所信之始也始之不从其可质乎秦伯归而背晋成简王八年夏五月晋侯齐侯宋公鲁侯卫侯郑伯曹伯邾人滕人伐秦按春秋成公十三年　按左传十三年春三月公及诸侯朝王遂从刘康公成肃公会晋侯伐秦夏四月戊午晋侯使吕相绝秦曰昔逮我献公及穆公相好戮力同心申之以盟誓重之以昏姻天祸晋国文公如齐惠公如秦无禄献公即世穆公不忘旧德俾我惠公用能奉祀于晋又不能成大勋而为韩之师亦悔于厥心用集我文公是穆之成也文公躬擐甲胄跋履山川逾越险阻征东之诸侯虞夏商周之裔而朝诸秦则亦既报旧德矣郑人怒君之疆场我文公帅诸侯及秦围郑秦大夫不询于我寡君擅及郑盟诸侯疾之将致命于秦文公恐惧绥静诸侯秦师克还无害则是我有大造于西也无禄文公即世穆为不吊蔑死我君寡我襄公迭我殽地奸绝我好伐我保城殄灭我费滑散离我兄弟挠乱我同盟倾覆我国家我襄公未忘君之旧勋而惧社稷之陨是以有殽之师犹愿赦罪于穆公穆公弗听而即楚谋我天诱其衷成王陨命穆公是以不克逞志于我穆襄即世康灵即位康公我之自出又欲阙剪我公室倾覆我社稷帅我蝥贼以来荡摇我边疆我是以有令狐之役康犹不悛入我河曲伐我涑川俘我王官剪我羁马我是以有河曲之战东道之不通则是康公绝我好也及君之嗣也我君景公引领西望曰庶抚我乎君亦不惠称盟利吾有狄难入我河县焚我箕郜芟夷我农功虔刘我边陲我是以有辅氏之聚君亦悔祸之延而欲侥福于先君献穆使伯车来命我景公曰吾与女同好弃恶复修旧德以追念前勋言誓未就景公即世我寡君是以有令狐之会君又不祥背盟誓白狄及君同州君之仇雠而我之昏姻也君来赐命曰吾与女伐狄寡君不敢顾昏姻畏君之威而受命于吏君有二心于狄曰晋将伐女狄应且憎是用告我楚人恶君之二三其德也亦来告我曰秦背令狐之盟而来求盟于我昭告昊天上帝秦三公楚三王曰余虽与晋出入余唯利是视不谷恶其无成德是用宣之以惩不壹诸侯备闻此言斯是用痛心疾首昵就寡人寡人帅以听命唯好是求君若惠顾诸侯矜哀寡人而赐之盟则寡人之愿也其承宁诸侯以退岂敢侥乱君若不施大惠寡人不佞其不能以诸侯退矣敢尽布之执事俾执事实图利之秦桓公既与晋厉公为令狐之盟而又召狄与楚欲道以伐晋诸侯是以睦于晋晋栾书将中军荀庚佐之士燮将上军郄锜佐之韩厥将下军荀罃佐之赵旃将新军郄至佐之郄毅御戎栾针为右孟献子曰晋帅乘和师必有大功五月丁亥晋师以诸侯之师及秦师战于麻隧秦师败绩获秦成差及不更女父曹宣公卒于师师遂济泾及侯丽而还迓晋侯于新楚简王九年冬秦伯薨子景公嗣
按春秋成公十四年
灵王八年夏秦人侵晋
按春秋不书　按左传襄公九年夏秦景公使士雃乞师于楚将以伐晋楚子许之子囊曰不可当今吾不能与晋争晋君类能而使之举不失选官不易方其卿让于善其大夫不失守其士竞于教其庶人力于农穑商工皂隶不知迁业韩厥老矣知罃禀焉以为政范&amp;#少于中行偃而上之使佐中军韩起少于栾黡而栾黡士鲂上之使佐上军魏绛多功以赵武为贤而为之佐君明臣忠上让下竞当是时也晋不可敌事之而后可君其图之王曰吾既许之矣虽不及&amp;#必将出师秋楚子师于武城以为秦援秦人侵晋晋饥弗能报也灵王十年冬秦人伐晋
按春秋襄公十一年　按左传十一年夏四月诸侯伐郑郑人行成秋七月同盟于亳楚子囊乞旅于秦秦右大夫詹帅师从楚子将以伐郑郑伯逆之丙子伐宋九月诸侯悉师以复伐郑冬十二月秦庶长鲍庶长武帅师伐晋以救郑鲍先入晋地士鲂御之少秦师而弗设备壬午武济自辅氏与鲍交伐晋师己丑秦晋战于栎晋师败绩易秦故也灵王十一年冬秦嬴归于楚
按春秋不书　按左传襄公十二年冬秦嬴归于楚楚司马子庚聘于秦为夫人宁礼也灵王十三年夏四月晋荀偃鲁叔孙豹齐崔杼宋华阅仲江卫北宫括郑公孙虿曹人莒人邾人滕人薛人杞人小邾人伐秦按春秋襄公十四年　按左传十四年夏诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济叔向见叔孙穆子穆子赋匏有苦叶叔向退而具舟鲁人莒人先济郑子蟜见卫北宫懿子曰与人而不固取恶莫甚焉若社稷何懿子说二子见诸侯之师而劝之济济泾而次秦人毒泾上流师人多死郑司马子蟜帅郑师以进师皆从之至于棫林不获成焉荀偃令曰鸡鸣而驾塞井夷唯余马首是瞻栾黡曰晋国之命未是有也余马首欲东乃归下军从之左史谓魏庄子曰不待中行伯乎庄子曰夫子命从帅栾伯吾帅也吾将从之从帅所以待夫子也伯游曰吾令实过悔之何及多遗秦禽乃命大还晋人谓之迁延之役栾针曰此役也报栎之败也役又无功晋之耻也吾有二位于戎路敢不耻乎与士鞅驰秦师死焉士鞅反栾黡谓士&amp;#曰余弟不欲往而子召之余弟死而子来是而子杀余之弟也弗逐余亦将杀之士鞅奔秦于是齐崔杼宋华阅仲江会伐秦不书惰也向之会亦如之卫北宫括不书于向书于伐秦摄也秦伯问于士鞅曰晋大夫其谁先亡对曰其栾氏乎秦伯曰以其汰乎对曰然栾黡汰虐已甚犹可以免其在盈乎秦伯曰何故对曰武子之德在民如周人之思召公焉爱其甘棠况其子乎栾黡死盈之善未能及人武子所施没矣而黡之怨实章将于是乎在秦伯以为知言为之请于晋而复之灵王二十五年春秦伯之弟针如晋修成夏楚子秦人侵吴按春秋不书　按左传会于夷仪之岁齐人城郏其五月秦晋为成晋韩起如秦&amp;#盟秦伯车如晋&amp;#盟成而不结二十六年春秦伯之弟针如晋修成叔向命召行人子员行人子朱曰朱也当御三云叔向不应子朱怒曰班爵同何以黜朱于朝抚剑从之叔向曰秦晋不和久矣今日之事幸而集晋国赖之不集三军暴骨子员道二国之言无私子常易之奸以事君者吾所能御也拂衣从之人救之平公曰晋其庶乎吾臣之所争者大师旷曰公室惧卑臣不心竞而力争不务德而争善私欲已侈能无卑乎夏楚子秦人侵吴及雩娄闻吴有备而还遂侵郑五月至于城麇郑皇颉戍之出与楚师战败穿封戌囚皇颉公子围与之争之正于伯州犁伯州犁曰请问于囚乃立囚伯州犁曰所争君子也其何不知上其手曰夫子为王子围寡君之贵介弟也下其手曰此子为穿封戌方城外之县尹也谁获子囚曰颉遇王子弱焉戌怒抽戈逐王子围弗及楚人以皇颉归印堇父与皇颉戌城麇楚人囚之以献于秦郑人取货于印氏以请之子大叔为令正以为请子产曰不获受楚之功而取货于郑不可谓国秦不其然若曰拜君之勤郑国微君之惠楚师其犹在敝邑之城下其可弗从遂行秦人不予更币从子产而后获之景王四年夏秦伯之弟针出奔晋
按春秋昭公元年　按左传元年夏五月秦后子有宠于桓如二君于景其母曰弗去惧选癸卯针适晋其车千乘后子享晋侯造舟于河十里舍车自雍及绛归取酬币终事八反司马侯问焉曰子之车尽于此而已乎对曰此之谓多矣若能少此吾何以得见女叔齐以告公且曰秦公子必归臣闻君子能知其过必有令图令图天所赞也后子见赵孟赵孟曰吾子其曷归对曰针惧选于寡君是以在此将待嗣君赵孟曰秦君何如对曰无道赵孟曰亡乎对曰何为一世无道国未艾也国于天地有与立焉不数世淫弗能毙也赵孟曰天乎对曰有焉赵孟曰其几何对曰针闻之国无道而年谷和熟天赞之也鲜不五稔赵孟视荫曰朝夕不相及谁能待五后子出而告人曰赵孟将死矣主民玩岁而愒日其与几何秋楚公子围使公子黑肱伯州犁城&amp;#栎郏郑人惧子产曰不害令尹将行大事而先除二子也祸不及郑何患焉冬楚公子围将聘于郑伍举为介未出竟闻王有疾而还伍举遂聘十一月己酉公子围至入问王疾缢而弒之遂杀其二子幕及平夏右尹子干出奔晋官厩尹子&amp;#出奔郑杀太宰伯州犁于郏葬王于郏谓之郏敖使赴于郑伍举问应为后之辞焉对曰寡大夫围伍举更之曰共王之子围为长子干奔晋从车五乘叔向使与秦公子同食皆百人之饩赵文子曰秦公子富叔向曰底禄以德德钧以年年同以尊公子以国不闻以富且夫以千乘去其国强御已甚诗曰不侮鳏寡不畏强御秦楚匹也使后子与子干齿辞曰针惧选楚公子不获是以皆来亦唯命且臣与羇齿无乃不可乎史佚有言曰非羇何忌景王八年秋秦伯薨子哀公立
按春秋昭公五年　按左传五年冬秦后子复归于秦景公卒故也景王九年春葬秦景公
按春秋昭公六年　按左传六年春大夫如秦葬景公礼也敬王十四年冬楚申包胥请师于秦
按春秋不书　按左传定公四年冬蔡侯吴子唐侯伐楚大败之吴从楚师及清发五战及郢楚子取其妹我以出涉睢吴入郢楚子涉江入于云中斗辛与其弟巢以王奔随初伍员与申包胥友其亡也谓申包胥曰我必复楚国申包胥曰勉之子能复之我必能兴之及昭王在随申包胥如秦乞师曰吴为封豕长蛇以荐食上国虐始于楚寡君失守社稷越在草莽使下臣告急曰夷德无厌若邻于君强埸之患也逮吴之未定君其取分焉若楚之遂亡君之土也若以君灵抚之世以事君秦伯使辞焉曰寡人闻命矣子姑就馆将图而告对曰寡君越在草莽未获所伏下臣何敢即安立依于庭墙而哭日夜不绝声勺饮不入口七日秦哀公为之赋无衣九顿首而坐秦师乃出敬王十五年夏六月申包胥以秦师救楚
按春秋不书　按左传定公五年夏六月申包胥以秦师至秦子蒲子虎帅车五百乘以救楚子蒲曰吾未知吴道使楚人先与吴人战而自稷会之大败夫概王于沂吴人获薳射于柏举其子帅奔徒以从子西败吴师于军祥秋七月子期子蒲灭唐九月夫概王归自立也以与王战而败奔楚为堂溪氏吴师败楚师于雍澨秦师又败吴师吴师居麇子期将焚之子西曰父兄亲暴骨焉不能收又焚之不可子期曰国亡矣死者若有知也可以歆旧祀岂惮焚之焚之而又战吴师败又战于公&amp;#之溪吴师大败吴子乃归敬王十九年秋秦伯薨孙惠公立冬葬秦哀公按春秋定公九年按史记秦本纪哀公立三十六年卒太子夷公夷公蚤死不得立立夷公子是为惠公敬王二十八年冬十月癸卯秦伯薨子悼公立按春秋哀公三年按史记秦本纪惠公立十年卒子悼公立
敬王二十九年春葬秦惠公
按春秋哀公四年
敬王四十三年秦伯薨子厉共公立
按史记秦本纪悼公立十四年卒子厉共公立元王元年蜀人赂秦按史记秦本纪厉共公二年蜀人来赂
贞定王八年秦伐大荔
按史记秦本纪厉共公十六年堑河旁以兵二万伐大荔取其王城贞定王十三年秦县频阳
按史记秦本纪厉共公二十一年初县频阳
贞定王十七年晋智开来奔
按史记秦本纪厉共公二十四年晋乱杀智伯分其国与赵韩魏二十五年智开与邑人来奔贞定王二十五年秦伐义渠虏其王
按史记秦本纪厉共公三十三年伐义渠虏其王贞定王二十六年秦伯薨子躁公立按史记秦本纪厉共公三十四年日食厉共公卒子躁公立贞定王二十八年南郑叛秦
按史记秦本纪躁公二年南郑反
考王十一年义渠伐秦
按史记秦本纪躁公十三年义渠来伐至渭南考王十二年秦伯薨弟怀公立按史记秦本纪躁公立十四年卒立其弟怀公威烈王元年秦伯自杀孙灵公立按史记秦本纪怀公四年庶长与大臣围怀公怀公自杀怀公太子曰昭子蚤死大臣乃立太子昭子之子是为灵公威烈王七年晋城少梁秦击之（
按灵公立于威烈王二年则六年应叙于
　此）

按史记秦本纪灵公六年晋城少梁秦击之
威烈王十一年秦城籍姑秦伯薨其季父悼子代立按通鉴前编灵公立止十年为威烈王十一年史记作十三年便前后不合今依前编叙于此按史记秦本纪灵公十三年城籍姑灵公卒子献公不得立立灵公季父悼子是为简公威烈王十七年秦令吏初带剑堑洛城重泉
按史记秦本纪简公昭子之弟而怀公子也简公六年令吏初带剑堑洛城重泉安王二年秦伯薨子惠公立（
按通鉴前编简公止十五年较史记少一年故　叙于此又按秦有两惠公）
按史记秦本纪简公立十六年卒子惠公立
安王十五年秦取蜀南郑秦伯薨子出子立
按史记秦本纪惠公十二年子出子生十三年伐蜀取南郑惠公卒出子立安王十七年秦人弒出子而立灵公之子师隰按史记秦本纪出子二年庶长改迎灵公之子献公于河西而立之杀出子及其母沈之渊旁秦以往者数易君君臣乖乱故晋复强夺秦河西地安王十八年秦止从死
按史记秦本纪献公元年止从死
&lt;/div&gt;
    &lt;div class="pagination"&gt;
&lt;a href="官常典勋爵部_page27.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典勋爵部_page23.html"&gt;23&lt;/a&gt;&lt;a href="官常典勋爵部_page24.html"&gt;24&lt;/a&gt;&lt;a href="官常典勋爵部_page25.html"&gt;25&lt;/a&gt;&lt;a href="官常典勋爵部_page26.html"&gt;26&lt;/a&gt;&lt;a href="官常典勋爵部_page27.html"&gt;27&lt;/a&gt;&lt;span class="current-page"&gt;28&lt;/span&gt;&lt;a href="官常典勋爵部_page29.html"&gt;29&lt;/a&gt;&lt;a href="官常典勋爵部_page30.html"&gt;30&lt;/a&gt;&lt;a href="官常典勋爵部_page31.html"&gt;31&lt;/a&gt;&lt;a href="官常典勋爵部_page32.html"&gt;32&lt;/a&gt;&lt;a href="官常典勋爵部_page33.html"&gt;33&lt;/a&gt;&lt;span&gt;...&lt;/span&gt;&lt;a href="官常典勋爵部_page29.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
