<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 633 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 633 页/共 899 页</h1>
    <div class="content">按金史李庆嗣传庆嗣洛人少举进士不第弃而学医读素问诸书洞晓其义天德间岁大疫广平尤甚贫者往往阖门卧病庆嗣药与米分遗之全活者众庆嗣年八十余无疾而终所著伤寒纂类四卷改证活人书二卷伤寒论三卷针经一卷传于世　　李石按金史李石传石字子坚辽阳人贞懿皇后弟也先世仕辽为宰相高祖仙寿尝脱辽主之舅于难辽帝常以李舅目之父雏讹只桂州观察使石敦厚寡言天会二年授世袭谋克为行军猛安八年除礼宾副使转洛苑副使天眷元年为汴京都巡检使历大名少尹累官景州刺史海陵迁都燕京石随例入见除兴中少尹托疾还乡里世宗留守东京石巡察城中大定元年以定策功为户部尚书无何拜参知政事世宗纳石女后宫生郑王永蹈卫绍王永济是为元妃李氏三年石罢为御史大夫久之封道国公六年上幸西京石与少詹事乌古论三合守卫中都宫阙七年拜司徒兼太子太师石司宪既久年寖高奏对不称旨以太保致仕进封广平郡王十六年薨子献可逵可　　李晏
按金史李晏传晏字致美泽州高平人皇统六年登经义进士第调岳阳丞转辽阳府推官历中牟令世宗识其才名召为应奉翰林文字五迁秘书少监除西京副留守世宗谓侍臣曰翰林旧人少新进士类不学诏赦册命之文鲜有能者左右举晏于是召为翰林直学士擢吏部侍郎俄为中都路推排使迁翰林院侍讲学士兼御史中丞世宗不豫命宿禁中一时诏册皆晏为之章宗立晏画十事以上皆采纳之改礼部尚书越二年授沁南军节度使久之致仕明昌六年诏除其子仲略为泽州刺史承安二年卒　　李革按金史李革传革字君美河津人父余庆三至廷试不遂因弃去革大定二十五年进士调真定主簿察廉迁韩城令同知州事纳富商赂以岁课军须配属县革独不听提刑司以为能迁河北东路转运都勾判官太原推官丁母忧起复迁大兴县令监察御史同知昭义军节度事丁父忧起复签南京按察事贞佑三年迁户部侍郎知开封府事户部吏部尚书陕西行省参议官四年拜参知政事是岁大元兵破潼关革自以执政失备御之策上表请罪不许罢为绛阳军节度使兴定元年以知平阳府事为河东行省二年十月平阳被围裨将李怀德缒城降兵自城东南入左右请革上马突围出革叹曰吾不能保此城何面目见天子乃自杀赠尚书左丞　　李愈
按金史李愈传愈字景韩绛之正平人业儒术中正隆五年词赋进士第调河南渑池主簿察廉优等迁冀氏令累迁解州刺史章宗即位召授同知济南府明昌二年授曹王傅兼同知定武军节度使事改棣州防御使未几授大兴府治中擢河南路提刑使五年入见明年改河平军节度使承安二年徙顺义军奏屯田利害四年召为刑部尚书旧制陈言者漏所言事于人并行科罪愈言此盖所以防闲小人也比年以来诏求直言及命朝臣转对又许外路官言事请除去旧条以广言路上嘉纳焉泰和二年春上将幸长乐川愈切谏不从夏四月愈复谏授河平节度使改知河中府事致仕卒　　李献可
按金史李石传石子献可字仲和大定十年中进士第世宗喜曰太后家有子孙举进士甚盛事也累官户部员外郎坐事降清水令召为大兴少尹迁户部侍郎累迁山东提刑使卒卫绍王即位追封道国公子道安擢符宝郎　　李完
按金史李完传完字全道朔州马邑人经童出身复登词赋进士第调澄城主簿用廉迁定襄令召补尚书省令史明昌初年为监察御史擢尚书省都事出为同知横海军节度使事河间府治中升沁州刺史迁同知广宁府改北京临潢路提刑副使承安二年迁陕西西路转运使寻授南京路按察使卒　　李仲略
按金史李晏传晏子仲略字简之登大定十九年词赋进士第调代州五台主簿转韩州军事判官迁泽州晋城令补尚书省令史除翰林修撰兼太常博士改授左司都事转员外郎以亲病求侍特授泽州刺史起为户部郎中俄授翰林直学士改吏部郎中迁侍郎未几授山东东西路按察使泰和五年卒　　李英按金史李英传英字子贤其先辽阳徙益都明昌五年进士第调淳化主簿通远令补尚书省令史大安三年集三品以上官议兵事英上疏不报除吏部主事贞佑初摄左司都事迁监察御史朮虎高琪辟为经历官充宣差都提控居庸等关隘悉隶焉召还迁翰林待制因献十策颇施行之宣宗南迁次真定以英为国子祭酒充宣差提控陇右边事无何召为御史中丞中都久围英收河间清沧义军救中都至大名得兵数万贞佑三年与元兵遇于霸州北大败英死士卒歼焉　　李纯甫
按金史李纯甫传纯甫字之纯弘州襄阴人祖安上尝魁西京进士父采卒于益都府治中纯甫幼颖悟异常初业词赋及读左氏春秋大爱之遂更为经义学擢承安二年经义进士为文法庄周列御寇左氏战国策后进多宗之喜谈兵慨然有经世心章宗南征两上疏策其胜负上奇之给送军中后多如所料宰执爱其文荐入翰林及大元兵起又上疏论时事不报宣宗迁汴再入翰林时丞相高琪擅威福柄擢为左司都事纯甫审其必败以母老辞去既而高琪诛复入翰林连知贡举正大未坐取人逾新格出倅坊州未赴改京兆府判官卒于汴年四十七纯甫为人聪敏少自负其材谓功名可俯拾作矮柏赋以诸葛孔明王景略自期由小官上万言书援宋为证甚切当路者以迂阔见抑中年度其道不行益纵酒自放无仕进意得官未成考旋即归隐日与禅僧士子游以文酒为事啸歌袒裼出礼法外或饮数月不醒人有酒见招不择贵贱必往往辄醉虽沈醉亦未尝废著书然晚年喜佛力探其奥义自类其文凡论性理及关佛老二家者号内&#其余应物文字为外&#又解楞严金刚经老子庄子中庸集解鸣道集解号中国心学西方父教数十万言以故为名教所贬云　　李演按金史李演传演字巨川任城人泰和六年进士第一除应奉翰林文字再丁父母忧居乡里贞佑初任城被兵演墨衰为济州刺史画守御策召集州人为兵搏战三日众皆市人不能战逃散演被执大将见其冠服非常且知其名问之曰汝非李应奉乎答曰是也使之跪不肯以好语抚之亦不听许之官禄演曰我书生也本朝何负于我而利人之官禄哉大将怒击折其胫遂曳出斩之赠济州刺史诏有司为立碑云　　李复亨
按金史李复亨传复亨字仲修荣州河津人登进士第调临晋主簿迁南和令改陕西东路户籍判官贞佑闲历左司员外郎郎中迁翰林直学士兴定三年置京东西京南三路行三司复亨摄西路治中京以劝农有劳迁兵部尚书再阅月转吏部尚书四年拜参知政事河南雨水害稼复亨为宣慰使奏河南闲田多可招河东河北移民耕种被灾及沿边郡县租税全免内地半之以救涂炭之民无何被诏提控军兴粮草五年廷试进士复亨监试进士卢元谬误滥放及第罢为安国军节度使元光元年城破自杀　　李献能按金史李献能传献能字钦叔河中人先世有为金吾卫上将军者时号李金吾家迨献能昆弟皆以文学名从兄献卿献诚从弟献甫相继擢第故李氏有四桂堂献能苦学博览于文尤长于四六贞佑三年特赐词赋进士廷试第一人宏词优等授应奉翰林文字在翰苑凡十年出为鄜州观察判官用荐者复为应奉俄迁修撰正大末以镇南军节度副使充河中帅府经历官大元兵破河中奔陕州行省以权左右司郎中值赵三三军变遇害年四十三献能为人眇小而墨色颇有髯善谈论每敷说今古声铿亮可听作诗有志于风雅文刻意乐章在翰院应机敏捷号得体赵秉文李纯甫尝曰李献能天生今世翰苑材故每荐之不令出馆家故饶财尽于贞佑之乱在京师无以自资其母素豪奢厚自奉小不如意则必诃谴人视之殆不堪忧献能处之自若也时人以纯孝称之尝谓人曰我幼梦官至五品寿不至五十后竟如其言　　李献甫
按金史李献甫传献甫字钦用献能从弟博通书传为人有干局心所到则绝人远甚故时人称其精神满腹兴定五年登进士第历咸阳簿辟行台令史正大初夏使来请和朝廷以翰林待制冯延登往议时献甫为书表官从行夏使有口辨延登不能折数日不定至以岁币为言献甫进曰夏国与我兄弟之国使兄输币宁有据邪使者曰兄弟且不论宋岁输吾国币二十五万匹君不知邪金朝必欲修好非此例不可献甫作色曰宋以岁币饵君家而赐之姓岸然以君父自居夏国君臣无一悟者诚谓使者当以为讳乃今公言之使者果能主此议以从赐姓之例敝邑虽岁捐五十万献甫请以身任之夏使语塞议乃定朝廷录其功授庆阳总帅府经历官入为尚书省令史天兴元年迁镇南军节度副使兼右警巡使死于蔡州之难所著文章号天倪集传于世　　李经
按金史李经传经字天英锦州人作诗极刻苦喜出奇语不蹈袭前人李纯甫见其诗曰真今世太白也由是名大震再举不第拂衣去南渡后其乡帅有表至朝廷士大夫识之曰此天英笔也朝议以武功就命倅其州后不知所终　　李懋
按金史李懋传懋不知何许人有异术正大闲游京兆行省完颜合达爱其术与俱至汴京荐于哀宗遣近侍密问国运否泰言无忌避居之繁台寺朝上日走问之懋能道隐事及吉凶之变人以为神帝恶其言太泄遣使者杀之使者乃持酒殽入寺懋出迎笑曰是矣使者曰何谓也懋曰我数当尽今日复何言遂索酒痛饮就死　　李汾
按金史李汾传汾字长源太原平晋人为人尚气跌宕不羁性褊躁触之辄怒以是多为人所恶喜读史工诗雄健有法避乱入关京兆尹子容爱其材招致门下留二年去之泾州谒左丞相张行信一见即以上客礼待之元光间游大梁举进士不中用荐为史馆书写书写特抄书小史耳凡编修官得日录纂述既定以&#授书写书写录洁本呈翰表汾既为之殊不自聊时赵秉文为学士雷渊李献能皆在院刊修之际汾在旁正襟危坐读太史公左丘明一篇或数百言音吐洪畅旁若无人既毕顾四坐漫为一语曰看秉笔诸人积不平而雷李尤切齿乃以嫚骂官长讼于有司然时论亦有不直雷李者寻罢入关明年来京师上书言时事不合去客唐邓间恒山公武仙署行尚书省讲议官既而仙与参知政事完颜思烈相异同颇谋自安惧汾言论欲除之汾觉遁泌阳仙令总帅王德追获之锁养马牢绝食而死年未四十汾平生诗甚多不自收集世所传者十二三而已　　元　　李守贤
按元史李守贤传守贤字才叔大宁义州人也祖小字放军尝从金将攻宋淮南金大安初守贤暨兄庭植弟守正守忠从兄伯通伯温归款于太师国王木华黎入朝太祖于行在所守贤授锦州临海军节度观察使迁河东南路兵马都总管岁戊子朝于和林知平阳府事兼本路兵马都总管太宗南伐会师围汴留守贤屯嵩汝金兵十余万保少室山太平寨守贤以三千人介其中度其帅完颜延寿无守御之才正月望夕潜遣轻捷者数十人缘崖蚁附以登杀其守卒遂大纵兵入破之诸寨望风俱下守贤未尝妄杀一人关东洛西遂定甲午卒子彀嗣授河东道行军万户兼总管中统三年改河东路总管移京兆路加昭勇大将军未几转洺磁路至元七年卒子十一人伯温见忠义传　　李桢
按元史李桢传桢字干臣其先西夏国族子也金末桢以经童中选入为质子以文学得近侍太宗嘉之十年从大将察罕下淮甸桢以功授军前行中书省左右司郎中桢奏寻访天下儒士令所在优赡之十三年师围寿春天雨不止桢言于察罕曰请退舍数里身往招之遂单骑入敌垒晓以利害明日与其将三人率众来降授襄阳军马万户卒　　李邦瑞
按元史李邦瑞传邦瑞字昌国京兆临潼人尝被掠逃至太原为金将小史从守阎漫山寨国王木华黎攻下诸城堡金将走邦瑞率众来归复居太原庚寅受旨使宋至宝应不得入未几复命往道出蕲黄宋遣贱者来迎邦瑞怒叱出之宋改命行人乃议如约而还太宗慰劳因奏干戈之际宗族离散乞归寻访亲戚或以隶诸部者悉归之甲午从诸王阔出经略河南凡所历河北陕西州郡四十余城绘图以进授金符宣差军储使乙未卒子荣　　李
按元史李传小字松寿潍州人李全子也或曰本衢州徐氏子父尝为扬州司理参军全盖养之为子云太祖十六年全叛宋举山东州郡归附太师国王孛鲁承制拜全山东淮南楚州行省而以其兄福为副元帅太宗三年全攻宋扬州败死遂袭为益都行省仍得专制其地宪宗七年命取涟海数州遂发兵攻拔涟水相连四城大张克捷之功中统元年世祖即位加江淮大都督诏蒙古汉军之在边者咸听节制三年四月以宋贾似道诱总管张元张进等书来上盖专制山东三十余年前后所奏凡数十事皆恫疑虚喝挟敌国以要朝廷而自为完缮益兵计初以其子彦简质于朝而僭为私驿自益都至京师质子营至是彦简遂用私驿逃归遂反还攻益都甲午入之民皆入保城郭或奔窜山谷自益都至临淄数百里寂无人声壬子盗据济南癸酉命史枢阿朮帅师赴济南众出掠官军邀击大败之退保济南五月庚申筑环城围之日夜拒守城中以人为食各什伯相结缒城以出知城且破乃手刃爱妾乘舟入大明湖自投水中水浅不得死为官军所获遂与蒙古军官囊家并诛焉　　李昶按元史李昶传昶字士都东平须城人父世&#更名彦兴定二年父子廷试昶以春秋中第二甲第二人世&#中第三甲第三人父子褒贬各异时人以比向歆而世&#遂不复仕晚乃授东平教授以卒昶释褐授孟州温县丞至大改元为郑州河阴簿国兵下河南奉亲还乡里行台严实辟授都事实卒子忠济嗣升昶为经历居数岁忠济怠于政事昶去官杜门教授岁己未世祖伐宋闻昶名召见明年即位召至开平访以国事昶知无不言时征需烦重行中书省科征税赋昶移书时相为蠲逋户之赋中统二年春内难平昶上表贺因进讽谏世祖称善久之世祖尝燕处望见昶辄敛容曰李秀才至矣其见敬礼如此会严忠济罢以其弟忠范代之忠范表请昶师事之特授翰林侍讲学士行东平路总管军民同议官昶条十二事&#除宿弊至元元年迁转之制行减并路府州县官员于是谢事家居五年起为吏礼部尚书品格条式选举礼文之事多所裁定凡议大政宰相延置上座倾听其说八年授山东东西道提刑按察使未几致仕二十六年卒　　李俊民
按元史李俊民传俊民字用章泽州人得程氏传受之学金承安中举进士第一应奉翰林文字未几弃官不仕教授乡里隐于嵩山俄复隐于西山隐士荆先生授以邵雍皇极数世祖召之延访无虚日还山死赐谥庄靖先生　　李冶
按元史李冶传冶字仁卿真定栾城人登金进士第知钧州事岁壬辰城溃冶微服北渡流落忻崞间世祖在潜邸闻其贤遣使召之既至问今之人材对曰天下未尝乏材求则得之舍则失之又问天下当何以治之对曰为治之道不过立法度正纪纲而已纪纲者上下相维持法度者赏罚示惩劝又问昨地震何如对曰天裂为阳不足地震为阴有余苟能辨奸邪去女谒屏谗慝省刑罚慎征讨则可转咎为休矣世祖嘉纳之冶家元氏买田封龙山下学徒益众及世祖即位复聘之以老病恳求还山至元二年再以学士召就职期月复辞去卒于家　　李忽兰吉
按元史李忽兰吉传忽兰吉一名庭玉陇西人父节仕金自巩昌石门山从汪世显以城降忽兰吉为质子从征西川以功为管军总领宪宗南征忽兰吉掌桥道大获山守臣杨大渊纳款已而逃归宪宗怒将屠其城忽兰吉急追之单骑至城下下马执大渊手遂与偕来大渊以故官听命而民得生全总帅汪德臣没于军命忽兰吉以其军殿后宋兵水陆昼夜接战皆败之宗王穆哥承制命忽兰吉为巩昌元帅中统元年德臣子惟正袭总帅忽兰吉赴上都至元元年命与同佥总帅汪良臣还蜀守青居是时国兵与宋兵相持于钓鱼山三年宋兵陷大梁平山寨忽兰吉领兵千余骑掠其境先与七百人觇之闻寨中拥老幼西去追击之六年授昭勇大将军夔东路招讨使十三年引兵略重庆复取简州十四年授延安路管军招讨使改同知利州宣抚使入觐授四川北道宣慰使忽兰吉请以先授巩昌元帅之职及虎符与其弟庭望二十年改四川南道宣慰使二十三年以老病乞归田里还巩昌元贞二年卒　　李德辉
按元史李德辉传德辉字仲实通州潞县人世祖在潜藩用刘秉忠荐使侍裕宗讲读乃与窦默等皆就辟宪宗封宗亲割京兆隶世祖潜藩择廷臣能理财赋者俾调军食立从宜府以德辉为使德辉募民入粟绵竹散钱币给盐券为直未期年而军储充羡至元元年授太原路总管五年征为右三部尚书皇子安西王镇关中奏以德辉为辅遂改安西王相十二年诏以王相抚蜀十四年德辉为西川行枢密院副使军围合州德辉出合俘系顺庆狱者纵之使归语州将张珏以天子威德远着又为书以礼义祸福反复譬解之珏未及报而德辉还王邸既而合州遣李兴张却诇事成都获之释不杀复为书纵归使谕其将王立如谕珏者而辞益剀切立使兴等怀蜡书闲至成都德辉单舸济江薄城下呼立出降安集其民而罢置其吏合人自立而下家绘事之十七年置行中书省以德辉为安西行省左丞是年西南夷罗施鬼国既降复叛诏讨之兵且压境德辉适被命在播乃遣张孝思谕鬼国趣降其酋阿察熟德辉名曰是活合州李公耶即身至播州降乃改鬼国为顺元路以其酋为宣抚使德辉卒蛮夷哭之哀如私亲为位而祭者动辄千百人合州安抚使王立衰绖率吏民拜哭声震山谷为发百人护丧立庙祀之　　李恒
按元史李恒传恒字德卿其先姓于弥氏唐末赐姓李世为西夏国主太祖经略河西有守兀纳剌城者夏主之子也城陷不屈而死子惟忠方七岁求从父死主将异之执以献宗王合撒儿王留养之为达鲁花赤惟忠生恒中统三年为尚书断事官至元七年改宣武将军从伐宋襄阳守将吕文焕时出拒敌恒设伏败之进攻樊城樊城破襄阳亦降迁明威将军十一年丞相伯颜大会师襄阳进至郢州留恒为后拒以功迁宣威将军遂从伯颜东下俄有诏分三道出师以恒为左副都元帅出江西宋相文天祥败走益王遁碙州十四年拜参知政事行省江西益王殂张世杰陆秀夫等复立卫王昺守广东诸郡诏以恒为蒙古汉军都元帅经略之破张世杰卫王赴海死岭海悉平十七年拜资善大夫中书左丞行省荆湖占城之役恒奉旨给粮饷毒矢贯恒膝至思州卒子散木江西行省平章政事囊加真益都淄莱万户逊都台同知湖南宣慰司事孙薛彻干兵部侍郎薛彻秃益都般阳万户　　李进
按元史李进传进保定曲阳人幼隶军籍以功升百户宪宗西征史天泽时为河南经略大使命进为总把是年秋道由陈仓入兴元度米仓关其地荒塞不通进伐木开道至定远七十关进夜率勇士掩其不备攻毁悬门纳诸军宋兵弃走进遂得其堡守之关路始通诸军尽度世祖即位入为侍卫亲军至元十二年从略地湖南湖北宋平以兵马使分兵屯鄂州十四年加武略将军升千户十九年进怀远大将军二十五年授蒙古侍卫亲军都指挥使司佥事明年改授左翼屯田万户元贞元年春卒子雯袭授武德将军皇庆二年加宣武将军泰定元年以疾辞子朵耳只袭　　李淦
按元史叶李传桑哥为丞相擅颛国政急于财利毒及生民李虽与之同事然莫能有所匡正会桑哥败颇连及同列李独得请南还扬州儒学正李淦上书言叶李本一黥徒受皇帝简知司为千载一遇而纔近天光即以举桑哥为第一事宜斩以谢天下帝矍然曰叶李廉介刚直朕所素知者宁有是耶有旨驿召淦诣京师二十九年李南还至临清帝遣使召之俾为平章政事佐丞相完泽治省事李上表力辞未几卒李既卒而淦至诏以淦为江阴路教授以旌直言　　李伯温
按元史李伯温传伯温守贤之孙彀之子也长兄惟则怀远大将军次伯通岁甲戌锦州张致叛国王木华黎命击之大战城北伯通死焉伯温行平阳元帅府事镇青龙堡平阳陷弟守忠被执选骁勇拒守久之金人尽锐来攻守卒夜多遁去李成开水门导敌入伯温谓左右曰吾弟已被执我不可再辱汝等宜自逃生即拔剑杀家属投井中以刃植柱刺心而死子守正幼质于木华黎后为平阳守轩成据隰州守正往击之中矢伤足及归疮甚金人攻平阳守正裹疮战殁大帅以其兄守忠代之丁亥夏金纥石烈真袭击平阳城陷金人执守忠至汴诱以高爵使降守忠骂之语恶金人怒置守忠铁笼中火炙死（按李守贤传金　大安初守贤暨兄庭植弟守正守忠从兄伯通伯温归款于太师国王木华黎守贤卒子彀嗣彀子　十一人伯温见忠义传是以伯温为守贤兄又以伯温为守贤孙也此传言伯温弟守忠被执又言　子守正战没大帅以其兄守忠代之是以守忠为伯温弟又以守忠为伯温子侄行也史恐有讹存　之以俟考核）
　　李国用
按杭州府志国用自北来寓杭州能望气占休咎兼相术但&#岸倨傲时贵亦颇敬之谢后诸孙谢退乐延致之即据中坐省幕官皆下位不得其一言时赵文敏公为司户陪席风疮满面李遥见即起迎谓坐客曰我过江仅见此人面疮愈即面君矣公辈记取异日官至一品名闻四海后果如其言　　李庭
按元史李庭传庭小字劳山本金人蒲察氏来中原改称李氏家于济阴后徙寿光至元六年以材武选隶军籍权管军千户从伐宋围襄阳襄阳降以功授管军总管十一年从伯颜次郢州攻沙洋新城炮伤左胁破其外堡复中炮坠城下矢贯于胸气垂绝伯颜命剖水牛腹纳其中良久乃苏加明威将军授万户十二年与宋将孙虎臣战丁家洲加宣威将军宋主降伯颜命庭防护赴燕世祖嘉其劳大宴命坐于百官之上加镇国上将军汉军都元帅仍命其次子大椿袭万户十四年拜福建行中书省参知政事改福建道宣慰使十七年拜骠骑卫上将军中书左丞东征日本遇风船尽坏庭抱船板漂流扺岸由高丽还京师二十四年宗王乃颜叛召至上都统诸卫汉军从帝亲征缚乃颜以献以功加龙虎卫上将军世祖崩月儿鲁与伯颜等定策立成宗庭翊赞之功居多眷遇甚至大德八年卒子大用同知归德府事卒大椿袭职为宣武将军益都新军万户戍建康大诚袭职后卫亲军都指挥使　　李谦
按元史李谦传谦字受益郓之东阿人祖元以医着名父唐佐不仕谦为东平府教授累官万户府经历复教授东平王盘以谦名闻召为应奉翰林文字至元十五年升待制十八年升直学士为太子谕德侍裕宗于东宫陈十事裕宗崩世祖又命傅成宗于潜邸转侍读学士以足疾辞成宗即位升学士元贞初引疾还家仁宗即位召见于行在疏言九事帝嘉纳焉迁集贤大学士荣禄大夫致仕卒于家子&#官至大名路总管　　李邦宁
按元史李邦宁传邦宁字叔固钱塘人初名保宁宋故小黄门也宋亡从瀛国公入见世祖命给事内庭授御带库提点升章佩少监迁礼部尚书提点太医院使成宗即位进昭文馆大学士太医院使武宗立命为江浙行省平章政事邦宁辞不敢奉诏帝大悦使大臣白其言于太后及皇太子以彰其善俄加大司徒尚服院使遥授丞相行大司农领太医院事阶金紫光禄大夫太庙礼成加恩三代仁宗即位赐钞千锭辞弗受国学将释奠敕遣邦宁致祭于文宣王点视毕至位立殿户方辟忽大风起殿上及两庑烛尽灭烛台底铁鐏入地尺无不拔者邦宁悚息伏地诸执事者皆伏良久风定乃成礼邦宁因惭悔累日仁宗加邦宁开府仪同三司为集贤院大学士以疾卒　　李杲
按元史李杲传杲字明之镇人世以赀雄乡里杲幼岁好医药时易人张元素以医名燕赵间杲捐千金从之学不数年尽传其业其学于伤寒痈疽眼目病为尤良北京人王善甫为京兆酒官病小便不利目睛凸出腹胀如鼓膝以上坚硬欲裂饮食且不下甘淡渗泄之药皆不效杲谓诸医曰内经有之膀胱者津液之府必气化乃出焉今用渗泄之剂而病益甚者是气不化也启元子云无阳者阴无以生无阴者阳无以化甘淡渗泄皆阳药独阳无阴欲化得乎明日以群阴之剂投之不再服而愈杲之设施多类此当时之人皆以神医目之所著书今多传于世　　李之绍按元史李之绍传之绍字伯宗东平平阴人从东平李谦学家贫教授乡里学者咸集以荐授将仕佐郎翰林国史院编修官直学士姚燧欲试其才凡翰林应酬之文积十余事并以付之之绍援笔立成并以稿进燧惊喜曰可谓名下无虚士也大德七年迁太常博士九年丁母忧累起复终不能夺至大四年升承直郎翰林待制皇庆元年迁国子司业延佑三年升奉政大夫国子祭酒四年升同佥太常礼仪院事至治二年升翰林侍讲学士知制诰同修国史三年告老归泰定三年卒子勖荫父职同知诸暨州事之绍性少断号果斋以自励有文集藏于家　　李忠
按元史李忠传忠晋宁人幼孤事母至孝大德七年地大震郇保山移所过居民庐舍皆摧压倾圮将近忠家分为二行五十余步复合忠家独完人以为孝感所致云　　李茂
按元史李茂传茂大名人徙家扬州父兴寿临卒语茂曰吾病且死尔善事母茂泣受命奉母孟氏益谨母尝病目失明茂祷于泰安山三年复明又愿母寿每夕祝天乞损己年益母孟氏竟年八十四而殁居丧哀恸闻者伤之大德九年扬州再火延烧千余家火及茂庐皆风返而灭事闻旌之　　李家奴
按元史孝友传潭州万户移刺琼子李家奴九岁母病医言不可治李家奴刲股肉煮糜以进病乃痊　　李元礼按元史李元礼传元礼字廷训真定人历易州大都路儒学教授迁太常太祝升博士元贞元年擢拜监察御史弹劾无所回挠二年有旨建五台山佛寺皇太后将临幸元礼上疏言其不可行者有五台臣不敢以闻大德元年侍御史万僧与御史中丞崔彧不合诣架阁库取前章封之入奏帝大怒平章政事不忽朮抗言他御史惧不肯言惟一御史敢言诚可赏也帝沈思良久乃罢万僧复元礼职未几改国子司业以疾卒子端仕至礼部尚书　　李天泽
按广东通志天泽从化人大德闲进士任新州总管府通判性至孝操履清洁居官宽而能察威以济惠盗贼闻其名不敢入新州界在事六载挂冠而归新民思焉　　李孟
按元史李孟传孟字道复潞州上党人曾祖执金末举进士祖昌祚归朝授潞州宣抚使父唐历仕秦蜀因徙居汉中孟以事至京师中书右丞杨吉丁荐于裕宗得召见东宫成宗立首命采访先朝圣政以备纪述时武宗仁宗皆未出合求名儒辅导有荐者曰李孟有宰相才宜令为太子师傅大德元年武宗抚军北方仁宗留宫中孟日陈善言正道多所进益武宗闻而嘉之仁宗侍昭献皇后降居怀州孟常单骑以从在怀州四年诚节如一成宗崩安西王阿难答谋继大统成后为之主左丞相哈剌哈孙密使来告孟曰宗庙社稷危疑之秋殿下当奉太母急还宫庭仁宗犹豫未决孟曰安西王即位有日先发者制人后发者制于人不可不早图之仁宗振袖而起孟及诸臣皆步从入自延春门至殿廊收首谋及同恶者悉送都狱奉御玺北迎武宗仁宗监国使孟参知政事事定乃言于仁宗曰执政大臣当自天子亲用今銮舆载道孟不敢冒当重任遂逃去武宗即位命搜访得之许昌陉山召见特授中书平章政事仁宗嗣立进阶光禄大夫赐爵秦国公帝亲授以印章命学士院降制又图其像&#词臣为之赞及御书秋谷二字识以玺而赐之入见必赐坐语移时称其字而不名其见尊礼如此延佑七年英宗初立太师铁木迭儿复相以孟前共政时不附己谗构谤毁尽收前后封拜制命降授集贤侍讲学士度其必辞因中害之孟拜命欣然由是谗不得行至治九年卒谥文忠子献御史中丞同知经筵事　　李端
按休宁县志端镇江人元时监察御史晋宁国路榷茶提举至治二年十一月朔日食建言臣下失职所致英宗自责曰是朕之过因敕群臣修饬又言朝廷记注宜悉书付史馆英宗从之居官洁己爱人公余讲学因家于中市　　李泂
按元史李泂传泂字溉之滕州人生有异质姚燧一见其文深叹异之力荐于朝授翰林国史院编修官泰定初除翰林待制以亲丧未克葬辞而归天历初复以待制召于是文宗方开奎章阁延天下知名士充学士员泂数进见奏对称旨超迁翰林直学士俄特授奎章阁承制学士泂着辅治篇以进文宗嘉纳之会诏修经世大典泂方卧疾即强起力疾同修书成既进奏旋谒告以归复除翰林直学士遣使召之竟以疾不能起泂为文章奋笔挥洒纵横奇变意之所至臻极神妙尤善书自篆隶草真皆精诣为世所珍爱卒有文集四十卷　　李好文
按元史李好文传好文字惟中大名之东明人登至治元年进士第授大名路浚州判官入为翰林国史院编修官泰定四年除太常博士拜监察御史录囚河东有李拜拜者杀人而行凶之仗不明凡十四年不决好文曰岂有不决之狱如是其久乎立出之王傅撒都剌以足蹋人而死众曰杀人非刃当杖之好文曰怙势杀人甚于用刃况因有所求而杀之其情为尢重乃置之死河东为之震肃至正元年除国子祭酒三年为同知太常礼仪院事帝之亲祀也至宁宗室遣阿鲁问曰兄拜弟可乎好文对曰为人后者为之子也帝遂拜由是每亲祀必命好文摄礼仪使九年帝开端本堂命皇太子入学命好文以翰林学士兼谕德好文为书十一卷名曰端本堂经训要义奉表以进又集帝王故事总百有六篇又为书名曰大宝录曰大宝龟鉴皆录以进焉久之升翰林学士承旨十六年复上书皇太子皇太子深敬礼而嘉纳之后屡引年乞致仕辞至再三遂拜光禄大夫河南行省平章政事仍以翰林学士承旨一品禄终其身　　李孝光按元史李孝光传孝光字季和温州乐清人隐居雁荡山五峰下四方之士远来受学至正七年诏征隐士以秘书监著作郎召赴京师见帝于宣文阁进孝经图说帝大悦赐上尊明年升文林郎秘书监丞卒于官有文集二十卷　　李桓
按元史杨载传上元李桓字晋仲由乡贡进士累迁江浙儒学副提举以文鸣江东纡余丰学者多传之　　李鹏飞
按元史李鹏飞传鹏飞池州人生母姚氏为嫡母不容改嫁为朱氏妻鹏飞幼不知也年十九思慕哀痛誓学医以济人愿早见母行求三岁至蕲州罗田县得焉遂迎还奉养久之复归朱氏时渡江省觐既卒子孙往祭墓终其身以有司请旌其闾　　李齐
按元史李齐传齐字公平广平人元统元年进士第一历佥河南淮西廉访司事移知高邮府有政声至正十三年张士诚破泰州河南行省遣齐往招降被拘久之贼酋自相杀纵齐来归俄陷兴化县行省使齐出守甓社湖夏五月乙未数贼入城一噪呼而省宪官皆遁齐急还救城贼已闭门拒我已而有诏凡叛逆者赦之诏至高邮不得入贼绐曰请李知府来乃受命行省强齐往至则下齐狱中官军进攻城士诚呼齐使跪齐叱曰吾膝如铁岂肯为贼屈士诚怒扼之跪齐立而诟之乃曳倒捶碎其膝而剐之论者谓大科三魁若泰不华没海上李黼陨九江洎齐之死皆不负所学云　　李明德
按元史李明德传明德瑞州路上高县人读书有志操孝行笃至至正十四年乱兵陷袁州因抄掠上高兵执其父欲杀之明德泣告曰子岂不能代父乎愿勿害吾父也兵遂杀明德而免其父其父后以高寿终　　李彦忠
按元史孝友传永平李彦忠父丧庐墓八年不至家　　李黼按元史李黼传黼字子威颍人工部尚书守中之子守中性卞急遇诸子极严黼百计承顺求宁亲心终不可得跪而自讼往往达旦无几微厌怠之意泰定四年以明经魁多士授翰林修撰迁礼部主事拜监察御史转江西行省郎中入为国子监丞迁宣文阁监书博士兼经筵官升秘书少监拜礼部侍郎调授江州路总管至正十一年盗起河南陷蕲黄焚掠数千里锐意南攻九江居下流实江东西襟喉地黼治城壕修器械募丁壮分守要害椎牛飨士激忠义以作士气数日之闲纪纲初立十二年正月贼陷武昌江西大震贼乘胜破瑞昌黄梅县主簿也孙帖木儿愿出击贼黼大喜沥酒与誓贼游兵至境急檄诸乡落聚木石于险塞处遏贼归路仓卒无号乃墨士卒面统之出战黼身先士卒大呼陷阵也孙帖木儿继进贼大败逐北六十里乡丁依险阻乘高下木石横尸蔽路杀获二万余黼还谓左右曰贼不利于陆必由水道以舟薄我乃以长木数千冒铁椎于杪暗植沿岸水中逆刺贼舟谓之七星椿会西南风急贼舟数千果扬帆顺流鼓噪而至舟遇椿不得动进退无措黼帅将士奋击发火翎箭射之焚溺死者无算余舟散走行省上黼功请拜江西行省参政江州南康等路军民都总营已而贼势更炽黼守孤城提孱旅无日不战中外援绝二月甲申贼薄城分省平章政事秃坚不花自北门遁黼救东门贼已入与之巷战知力不敌挥剑叱贼曰杀我毋杀百姓贼自巷背来刺黼堕马与从子秉昭俱骂贼而死黼兄冕居颍亦死于贼秉昭冕季子也事闻赠黼淮南江北等处行中书省左丞追封陇西郡公谥忠文官其子秉方集贤待制　　李稷
按元史李稷传稷字孟豳滕州人泰定四年中进士第授淇州判官调海陵县丞入为翰林国史院编修官擢御史台照磨至正初出为江南行台监察御史迁都事又入为监察御史劾奏阉宦高龙卜交通时相为国基祸又言御史封事须至御前开拆以防壅蔽之患言事官须优加擢用以开谏诤之路帝悉可其奏迁中书左司都事又四迁为户部尚书十一年廷议以中原租税不实将履亩起税稷诣都堂言曰方今妖寇窃发民庶流亡此政一行是驱民为盗也相臣是之寻参议中书省事俄迁治书侍御史十二年从丞相脱脱出师征徐州召为詹事丞除侍御史俄迁中书参知政事除枢密副使俄升御史中丞二十四年出为陕西行台中丞未行改山东廉访使得疾还京卒　　李诚
按陕西通志诚字克诚渭南人擢尹三原任德缓刑劝农兴学屏除奸盗钤束群吏时河南寇贼不轨天兵徂征转粟挽刍赋役倍他日诚量户高下而均其徭民不告病一境安堵廉能足称焉　　李原佑
按贵池县志原佑贵池兴孝乡人元季红巾煽乱原佑与罗友贤同起兵保障乡闾元封为总管后为帐下夏百户所杀首已落犹醒马驰三里至家始仆今土人祀之　　李善继
按陕西通志善继商州人有文名官至朝散大夫同知兴元路总管府事　　李朝英
按汾阳县志朝英孟县人至正闲为汾州判官有政绩其祖信金进士朝英克遵祖训五世同居百有余口诏表其门闾　　李关
按广东通志关字子羽海阳人早丧父事母至孝性敏好学通春秋诸子史皆能举大义至正闲元兵逼城关乘夜负母避难归外族从姓曾氏隐居不仕教授郡邑子弟闲有贫者辄与之书籍乡人有争相戒曰慎毋使李先生闻也　　李颜子
按广东通志颜子花县郭塘镇人元末不仕抱道自守时寇盗蜂起民不安生颜子筑郭塘镇捍贼一方赖安及何真据广以策干之真爱其才留置幕府真之归附多协赞力焉有复何左丞书词义凛凛至今郭塘镇趾犹存　　李珪
按丰县志珪至正间任平江路治中子思孝任徽州路推官　　李道纯
按仪真县志道纯字元素都梁人号莹蟾子亦曰清庵住长生观遇异人指授得道飞升故又号其观曰升仙所著有中和集六卷道德经注一卷号所居曰中和巷作中和图说
　李姓部列传一
　　周
　　李耳
按史记老子传老子者楚苦县厉乡曲仁里人也姓李名耳字伯阳谥曰聃周守藏室之史也孔子适周问礼于老子孔子去谓弟子曰鸟吾知其能飞鱼吾知其能游兽吾知其能走走者可以为罔游者可以为纶飞者可以为矰至于龙吾不能知其乘风云而上天吾见老子其犹龙邪老子修道德其学以自隐无名为务居周久之见周衰遂去至关关令尹喜曰子将隐矣强为我著书于是老子乃著书言道德之意五千余言而去莫知其所终　　李离
按新序节士篇晋文公反国李离为大理过杀不辜自系请死文公曰是下吏之罪非子之过离曰臣居官为长受禄为多过听杀无辜臣之罪当死矣遂伏&#而死　　李宗
按史记老子传老子之子名宗宗为魏将封于段干　　李悝按汉书食货志李悝为魏文侯作尽地力之教行之魏国国以富强　　李克
按说苑反质篇魏文侯问李克曰刑罚之源安生李克曰生于奸邪淫佚之行凡奸邪之心饥寒而起淫佚者久饥之诡也雕文刻镂害农事者也锦绣纂组伤女工者也农事害则饥之本也女工伤则寒之源也饥寒并至而能不为奸邪者未之有也男女饰美以相矜而能无淫佚者未尝有也故上不禁技巧则国贫民侈贫穷者为奸邪而富足者为淫佚则驱民而为邪也民以为邪因以法随诛之则是为民设陷也刑罚之起有原人主不塞其本而替其末伤国之道乎文侯善之　　李冰
按水经注秦昭王使李冰为蜀守开成都两江溉田万顷　　李同
按李同名谈司马
迁避父讳故称同

按史记平原君列传秦急围邯郸邯郸急目降平原君甚患之李同说平原君曰邯郸之民炊骨易子而食可谓急矣而君之后宫以百数婢妾被绮縠余粱肉而民褐衣不完糟糠不厌使秦破赵君安得有此今诚能令夫人以下编于士卒之闲分功而作家之所有尽散以飨士士方危苦时易德耳于是平原君从之得敢死之士三千人李同遂与三千人赴秦军秦军为之却三十里会楚魏救至秦兵遂罢邯郸复存李同战死封其父为李侯　　李牧
按史记廉颇蔺相如传李牧者赵北边将也常居代雁门备匈奴日击牛飨士习射骑谨烽火多闲谍辄入收保不敢战亦不亡失匈奴以为怯赵王使他人代将岁余失亡多边不得田畜复请李牧李牧至如故约边士日得赏赐而不用皆愿一战于是选士悉勒习战单于大率众来李牧多为奇陈击之杀匈奴十万余骑灭襜褴破东胡降林胡其后十余岁匈奴不敢近赵边城赵悼襄王七年大破秦军走秦将桓齮封为武安君赵王迁七年秦使王剪攻赵多与赵王宠臣郭开金为反间王乃使赵葱颜聚代李牧牧不受命捕斩之后三月王剪急击赵杀赵葱掳赵王迁遂灭赵　　秦
　　李斯
按史记李斯传斯楚上蔡人也从荀卿学帝王之术度楚王不足事而六国皆弱无可为建功者西入秦会庄襄王卒乃求为文信侯吕不韦舍人因得说秦王秦王拜为客卿卒用其计谋并天下以斯为丞相斯长男由为三川守诸男皆尚秦公主女悉嫁秦诸公子始皇三十七年出游会稽至沙丘病甚令赵高为书赐公子扶苏赵高与丞相谋之立子胡亥为太子更为书赐长子扶苏死至咸阳发丧太子为二世皇帝以赵高为郎中令高谓二世严法刻刑群臣诸公子有罪僇死相连坐者不可胜数于是陈胜吴广等作乱李斯数欲请闲谏二世不许子由为三川守群盗吴广等西略地过去弗能禁斯恐惧重爵禄不知所出乃阿二世意欲求容说之督责而赵高侍中用事因言丞相长男李由与盗通二世乃以李斯属赵高案治具五刑腰斩咸阳市　　李由
按汉书项籍传籍略地至雍丘大破秦军斩李由（按李　由李斯子三川守也）

　　李归
按汉书陈胜传&#陵君为魏王将军田臧使诸将李归守荥阳章邯击破之李归死　　李良
按汉书张耳传赵王武臣使李良略常山还报道逢赵王姊良以为王伏谒道傍王姊不知其将使骑谢之良怒追杀王姊袭邯郸杀武臣走归章邯　　李左车
按汉书韩信传信击赵广武君李左车说成安君请假奇兵三万从闲道绝其辎重不十日两将之头可致戏下成安君不用信破赵募生得之东乡坐师事之问北攻燕东伐齐若何有功卒用其策发使使燕燕从风而靡　　汉
　　李假
按史记老子传老子之子名宗宗子注注子宫宫元孙假假仕于汉孝文帝　　李解
按史记老子传假之子解为胶西王卬太傅因家于齐　　李广
按汉书李广传广陇西成纪人其先曰李信秦时为将广世世受射孝文时匈奴大入萧关广以良家子从军击胡用善射杀首卤多为郎骑常侍数从射猎格杀猛兽文帝曰惜广不逢时令当高祖世万户侯岂足道哉景帝即位为骑郎将吴楚反以骁骑都尉战昌邑显名以梁王授广将军印还赏不行为上谷太守徙上郡后徙陇西北地雁门云中太守武帝即位入为未央卫尉汉诱单于马邑广为骁骑将军皆无功后四岁广以卫尉为将军匈奴生得广脱归当斩赎为庶人匈奴入辽西杀太守召拜广右北平太守匈奴号曰汉飞将军避之出猎见草中石以为虎射之没矢视之石也召为郎中令复为将军从大将军出定襄无功后三岁以郎中令将四千骑出右北平军没自当亡赏元狩四年大将军骠骑将军大击匈奴广请行以为前将军令出东道广辞请一当单于不听怒行惑失道后大将军大将军使问失道状长史急责广之幕府上簿广自刭三子当户椒敢　　李蔡按汉书李广传广从弟蔡为郎事文帝景帝时积功至二千石武帝时为轻车将军从大将军击右贤王有功封乐安侯代公孙弘为丞相坐诏赐冢地阳陵当得二十亩盗取二顷当下狱自杀　　李息
按汉书霍去病传李息郁郅人事景帝至武帝为材官将军军马邑后六岁为将军出代后三岁为将军从大将军出朔方皆无功其后常为大行　　李沮
按汉书李沮传沮云中人事景帝武帝以左内史为强弩将军　　李当户
按汉书李广传当户为郎上与韩嫣戏嫣少不逊当户击嫣走上以为能早死　　李椒
按汉书李广传椒为郎拜代郡太守先广死
　　李敢
按汉书李广传敢为郎从父出右北平匈奴四万骑围之敢从数十骑直贯胡骑出其左右而还以校尉从骠骑将军击左贤王斩首多赐爵关内侯代广为郎中令怨大将军青之恨其父击伤青讳之后从上至甘泉宫猎骠骑将军去病怨敢伤青射杀敢　　李禹按汉书李广传禹敢子有宠于太子尝与侍中贵人饮侵陵之訴之上召禹使刺虎县下未至地诏引出之禹以剑绝累欲刺虎上壮之救止焉以当户子陵降匈奴人告禹谋欲亡从陵下吏死　　李陵
按汉书李广传陵字少卿当户遗腹子少为侍中建章监善骑射爱人谦让下士武帝以为有广之风使将八百骑深入匈奴视地形不见卤还拜骑都尉贰师将军伐大宛使陵将五校兵随后留屯张掖贰师击右贤王于天山召陵欲使为贰师将辎重陵见请自当一队于是将步卒五千人出居延北至浚稽山单于骑三万围陵军陵力战杀单于数千人单于召八万余骑攻陵复且战且南日杀数千单于欲去军候管敢为校尉所辱降匈奴具言陵军无后救单于急攻陵矢尽遂降上怒太史令司马迁为言下迁腐刑后上亦悔陵无救遣因杅将军将兵入胡无功还言李陵教单于为兵备汉军上于是诛陵母妻子后汉使使匈奴陵闻其故曰乃李绪非我也李绪本汉都尉降单于陵刺杀绪单于壮陵以女妻之立为右校王在匈奴二十余年病死　　李广利
按汉书李广利传广利女弟李夫人有宠于上产昌邑哀王太初元年以广利为贰师将军至贰师城取善马攻郁城不下引还使使上书愿且罢兵益发而复往天子大怒使使遮玉门关曰敢入斩之益发卒十八万至宛宛贵人杀其王约悉出善马令汉自择之别立昧蔡为宛王还封海西侯征和三年复将七万骑击匈奴兵败降匈奴为单于所杀　　李朔
按汉书功臣侯表朔以校尉三从大将军击匈奴得阏氏封轵侯有罪免　　李延年
按汉书李延年传延年中山人父母兄弟故倡也延年坐法腐刑给事狗监女弟得幸号李夫人延年善歌为新变声时上方兴天地诸祠延年承意辄造诗曲为协律都尉佩印绶与上卧起弟季与中人乱李夫人卒爱弛遂诛延年　　李少君
按史记封禅书李少君以祠却老方见上上尊之少君者故深泽侯舍人匿其年及其生长常自谓七十能使物却老人闻其能使物及不死更馈遗之常余金钱衣食人皆以为不治生业而饶给又不知其何所人愈信争事之少君言上曰祠则致物致物而丹沙可化为黄金黄金成以为饮食器则益寿益寿而海中蓬莱仙者乃可见之臣尝游海上见安期生食巨枣大如瓜于是天子始亲祠遣方士入海求安期生之属而事化丹沙诸药齐为黄金矣久之李少君病死　　李寿
按汉书功臣侯表寿以新安令史得卫太子封邘侯后三年坐为卫尉居守擅出长安界送海西侯至高桥又使吏谋杀方士不道诛　　李根
按尚友录根许昌人有赵买者闻其父祖言已见根比买事根年已八十四而根年少自若有得根素书读之其自记云以汉元封学道于某甲计之已七百余岁矣　　李谭
按汉书功臣侯表谭永始四年以尉氏男子捕得反者樊并封延乡侯薨谥节　　李成
按汉书功臣侯表元始元年延乡侯成嗣王莽败绝　　李翕按汉书恩泽侯表翕以水衡都尉与王恽等行风俗同万国封邑乡侯　　李寻
按汉书李寻传寻字子长平陵人治尚书与张孺郑宽中同师宽中等守师法教授寻独好洪范灾异又学天文月令阴阳事丞相翟方进除为吏帝舅王根为大司马厚遇寻为言灾异荐之哀帝召待诏黄门使侍中卫尉傅喜问之寻极言宜抑外亲选举德行道术之士上虽不从然采其语每有非常辄问寻对屡中迁黄门侍郎以寻言有水灾拜骑都尉使护河堤时齐人甘忠可诈造天官历太平经重平夏贺良等学之刘向奏其罔上惑众下狱寻白贺良等得召见言汉历中衰当更受命陛下久疾宜改元易号乃得延年益寿哀帝从之而上疾自若贺良等复欲妄变政事大臣以为不可遂下贺良等狱皆诛寻减死徙敦煌郡　　李棽
按汉书王莽传莽以十二将出击匈奴棽以相威将军出西河后为侍中掌牧大夫莽以谶文拜棽大将军扬州牧更名圣后兵败死　　李翁
按汉书王莽传翁以镇远将军出西河
　　李充
按汉书王莽传莽立太子置师友各四人博士李充为奔走是为四友　　李崇
按汉书王莽传崇以西域都护将兵出西域焉耆伏兵杀之　　李晔
按汉书王莽传晔以庸部牧击蛮夷若豆等
　　李焉
</div>
    <div class="pagination">
<a href="氏族典卷诸姓部_page632.html">上一页</a><span>...</span><a href="氏族典卷诸姓部_page628.html">628</a><a href="氏族典卷诸姓部_page629.html">629</a><a href="氏族典卷诸姓部_page630.html">630</a><a href="氏族典卷诸姓部_page631.html">631</a><a href="氏族典卷诸姓部_page632.html">632</a><span class="current-page">633</span><a href="氏族典卷诸姓部_page634.html">634</a><a href="氏族典卷诸姓部_page635.html">635</a><a href="氏族典卷诸姓部_page636.html">636</a><a href="氏族典卷诸姓部_page637.html">637</a><a href="氏族典卷诸姓部_page638.html">638</a><span>...</span><a href="氏族典卷诸姓部_page634.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
