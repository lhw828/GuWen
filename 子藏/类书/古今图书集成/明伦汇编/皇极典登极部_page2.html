<!DOCTYPE html>
<html>
 <head>
  <meta charset="utf-8"/>
  <title>
   皇极典登极部 - 第 2 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇极典登极部 - 第 2 页/共 6 页
  </h1>
  <div class="content">
   甘盘于小乙之世以为大臣小乙将崩受遗辅　政高宗之初得有大功按史记殷本纪帝小乙崩子帝武丁立
按竹书纪年武丁元年丁未王即位居殷
帝祖庚以帝武丁子即天子位
按史记殷本纪帝武丁崩子帝祖庚立
按竹书纪年祖庚元年丙午王即位居殷
帝祖甲以帝祖庚弟即天子位
按史记殷本纪帝祖庚崩弟祖甲立是为帝甲按竹书纪年祖甲元年丁巳王即位居殷帝廪辛以帝甲子即天子位
按史记殷本纪帝甲崩子帝廪辛立
按廪辛
一作冯辛

按竹书纪年冯辛元年庚寅王即位居殷
帝庚丁以帝廪辛弟即天子位
按史记殷本纪帝廪辛崩弟庚丁立是为帝庚丁按竹书纪年庚丁元年甲午王即位居殷帝武乙以帝庚丁子即天子位
按史记殷本纪帝庚丁崩子帝武乙立
按竹书纪年武乙元年壬寅王即位居殷
帝太丁以帝武乙子即天子位
按史记殷本纪帝武乙猎于河渭之滨暴雷武乙震死子帝太丁立按太丁
一作文丁

按竹书纪年文丁元年丁丑王即位居殷
帝乙以帝太丁子即天子位
按史记殷本纪帝太丁崩子帝乙立
按竹书纪年帝乙元年庚寅王即位居殷
帝辛以帝乙子即天子位
按史记殷本纪帝乙长子曰微子启启母贱不得嗣少子辛辛母正后辛为嗣帝乙崩子辛立是为帝辛天下谓之纣按吕氏春秋当务篇纣之同母三人其长曰微子启其次曰仲衍其次曰受德受德乃纣也甚少矣纣母之生微子启与仲衍也尚为妾已而为妻而生纣纣之父纣之母欲置微子启以为太子太史据法而争之曰有妻之子而不可置妾之子纣故为后按竹书纪年帝辛元年己亥王即位居殷
　　周
武王克商即天子位
按书经泰誓上惟十有三年春大会于孟津

蔡
传
十三年者武王即位之十三年也春者孟春建　寅之月也王曰嗟我友邦冢君越我御事庶士明听誓惟天地万物父母惟人万物之灵亶聪明作元后元后作民父母今商王受弗敬上天降灾下民沈湎冒色敢行暴虐罪人以族官人以世惟宫室台榭陂池侈服以残害于尔万姓焚炙忠良刳剔孕妇皇天震怒命我文考肃将天威大勋未集肆予小子发以尔友邦冢君观政于商惟受罔有悛心乃夷居弗事上帝神祇遗厥先宗庙弗祀牺牲粢盛既于凶盗乃曰吾有民有命罔惩其侮天佑下民作之君作之师惟其克相上帝宠绥四方有罪无罪予曷敢有越厥志同力度德同德度义受有臣亿万惟亿万心予有臣三千惟一心商罪贯盈天命诛之予弗顺天厥罪惟钧予小子夙夜祗惧受命文考类于上帝宜于冢土以尔有众底天之罚天矜于民民之所欲天必从之尔尚弼予一人永清四海时哉弗可失　泰誓中惟戊午王次于河朔群后以师毕会王乃徇师而誓曰呜呼西土有众咸听朕言我闻吉人为善惟日不足凶人为不善亦惟日不足今商王受力行无度播弃□老昵比罪人淫酗肆虐臣下化之朋家作仇胁权相灭无辜吁天秽德彰闻惟天惠民惟辟奉天有夏桀弗克若天流毒下国天乃佑命成汤降黜夏命惟受罪浮于桀剥丧元良贼虐谏辅谓己有天命谓敬不足行谓祭无益谓暴无伤厥鉴惟不远在彼夏王天其以予乂民朕梦协朕卜袭于休祥戎商必克受有亿兆夷人离心离德予有乱臣十人同心同德虽有周亲不如仁人天视自我民视天听自我民听百姓有过在予一人今朕必往我武惟扬侵于之疆取彼凶残我伐用张于汤有光勖哉夫子罔或无畏宁执非敌百姓懔懔若崩厥角呜呼乃一德一心立定厥功惟克永世　泰誓下时厥明王乃大巡六师明誓众士王曰呜呼我西土君子天有显道厥类惟彰今商王受狎侮五常荒怠弗敬自绝于天结怨于民斫朝涉之胫剖贤人之心作威杀戮毒痡四海崇信奸回放黜师保屏弃典刑囚奴正士郊社不修宗庙不享作奇技淫巧以悦妇人上帝弗顺祝降时丧尔其孜孜奉予一人恭行天罚古人有言曰抚我则后虐我则雠独夫受洪惟作威乃汝世雠树德务滋除恶务本肆予小子诞以尔众士殄歼乃雠尔众士其尚迪果毅以登乃辟功多有厚赏不迪有显戮呜呼惟我文考若日月之照临光于四方显于西土惟我有周诞受多方予克受非予武惟朕文考无罪受克予非朕文考有罪惟予小子无良　牧誓时甲子昧爽王朝至于商郊牧野乃誓王左杖黄钺右秉白旄以麾曰逖矣西土之人王曰嗟我友邦冢君御事司徒司马司空亚旅师氏千夫长百夫长及庸蜀羌髳微卢彭濮人称尔戈比尔干立尔矛予其誓王曰古人有言曰牝鸡无晨牝鸡之晨惟家之索今商王受惟妇言是用昏弃厥肆祀弗答昏弃厥遗王父母弟不迪乃惟四方之多罪逋逃是崇是长是信是使是以为大夫卿士俾暴虐于百姓以奸宄于商邑今予发惟恭行天之罚今日之事不愆于六步七步乃止齐焉夫子勖哉不愆于四伐五伐六伐七伐乃止齐焉勖哉夫子尚桓桓如虎如貔如熊如罴于商郊弗迓克奔以役西土勖哉夫子尔所弗勖其于尔躬有戮　武成惟一月壬辰旁死魄越翼日癸巳王朝步自周于征伐商底商之罪告于皇天后土所过名山大川曰惟有道曾孙周王发将有大正于商今商王受无道暴殄天物害虐烝民为天下逋逃主萃渊薮予小子既获仁人敢祗承上帝以遏乱略华夏蛮貊罔不率俾惟尔有神尚克相予以济兆民无作神羞既戊午师逾孟津癸亥陈于商郊俟天休命甲子昧爽受率其旅若林会于牧野罔有敌于我师前徒倒戈攻于后以北血流漂杵一戎衣天下大定乃反商政政由旧释箕子囚封比干墓式商容闾散鹿台之财发巨桥之粟大于四海而万姓悦服厥四月哉生明王来自商至于丰乃偃武修文归马于华山之阳放牛于桃林之野示天下弗服既生魄庶邦冢君暨百工受命于周丁未祀于周庙邦甸侯卫骏奔走执豆笾越三日庚戌柴望大告武成王若曰呜呼群后惟先王建邦启土公刘克笃前烈至于太王肇基王迹王季其勤王家我文考文王克成厥勋诞膺天命以抚方夏大邦畏其力小邦怀其德惟九年大统未集予小子其承厥志恭天成命肆予东征绥厥士女惟其士女篚厥元黄昭我周王天休震动用附我大邑周列爵惟五分土惟三建官惟贤位事惟能重民五教惟食丧祭惇信明义崇德报功垂拱而天下治按史记周本纪武王即位修文王绪业九年武王上祭于毕东观兵至于孟津为文王木主载以车中军武王自称太子发言奉文王以伐不敢自专乃告司马司徒司空诸节齐栗信哉予无知以先祖有德臣小子受先功毕力赏罚以定其功遂兴师不期而会孟津者八百诸侯皆曰纣可伐矣武王曰女未知天命未可也乃还师归居二年闻纣昏乱暴虐滋甚杀王子比干囚箕子太师疵少师强抱其乐器而□周于是武王□告诸侯曰殷有重罪不可以不毕伐乃遵文王遂率戎车三百乘虎贲三千人甲士四万五千人以东伐纣十一年十二月戊午师毕渡孟津诸侯兵会者车四千乘陈师牧野帝纣闻武王来亦发兵七十万人拒武王武王使师尚父与百夫致师以大卒驰帝纣师纣走反入登于鹿台之上蒙衣其珠玉自燔于火而死武王持太白旗以麾诸侯诸侯毕拜武王武王乃揖诸侯诸侯毕从武王至商国商国百姓咸待于郊于是武王使群臣告语商百姓曰上天降休商人皆再拜稽首武王亦答拜乃出复军明日除道修社及商纣宫及期百夫荷罕旗以先驱武王弟叔振铎奉陈常车周公旦把大钺毕公把小钺以夹武王散宜生太颠闳夭皆执剑以卫武王既入立于社南大卒之左右毕从毛叔郑奉明水卫康叔封布兹召公奭赞采师尚父牵牲尹佚策祝曰殷之末孙季纣殄废先王明德侮蔑神祇不祀昏暴商邑百姓其章显闻于天皇上帝于是武王再拜稽首曰膺更大命革殷受天明命武王又再拜稽首乃出成王以太子即天子位按史记周本纪武王已克殷后二年武王病天下未集群公惧穆卜周公乃祓斋自为质欲代武王武王有瘳后而崩太子诵代立是为成王成王少周初定天下周公恐诸侯畔周公乃摄行政当国管叔蔡叔群弟疑周公与武庚作乱畔周周公奉成王命伐诛武庚管叔放蔡叔以微子开代殷后国于宋颇收殷余民以封武王少弟封为卫康叔晋唐叔得嘉谷献之成王成王以归周公于兵所周公受禾东土鲁天子之命初管蔡畔周周公讨之三年而毕定故初作大诰次作微子之命次归禾次嘉禾次康诰酒诰梓材其事在周公之篇周公行政七年成王长周公反政成王北面就群臣之位按竹书纪年成王元年丁酉春正月王即位命冢宰周文公总百官康王以太子即天子位
按书经顾命惟四月哉生魄王不怿甲子王乃洮□水相被冕服凭玉几乃同召太保奭芮伯彤伯毕公卫侯毛公师氏虎臣百尹御事王曰呜呼疾大渐惟几病日臻既弥留恐不获誓言嗣兹予审训命汝昔君文王武王宣重光奠丽陈教则肄肄不违用克达殷集大命在后之侗敬迓天威嗣守文武大训无敢昏逾今天降疾殆弗兴弗悟尔尚明时朕言用敬保元子钊弘济于艰难柔远能迩安劝小大庶邦思夫人自乱于威仪尔无以钊冒贡于非几兹既受命还出缀衣于庭越翼日乙丑王崩太保命仲桓南宫毛俾爰齐侯吕伋以二干戈虎贲百人迎子钊于南门之外延入翼室恤宅宗丁卯命作册度越七日癸酉伯相命士须材狄设黼扆缀衣牖间南向敷重篾席黼纯华玉仍几西序东向敷重底席缀纯文贝仍几东序西向敷重丰席画纯雕玉仍几西夹南向敷重笋席元粉纯漆仍几越玉五重陈宝赤刀大训弘璧琬琰在西序大玉夷玉天球河图在东序引之舞衣大贝鼓在西房兑之戈和之弓垂之竹矢在东房大辂在宾阶面缀辂在阼阶面先辂在左塾之前次辂在右塾之前二人雀弁执惠立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执锐立于侧阶王麻冕黼裳由宾阶隮卿士邦君麻冕蚁裳入即位太保太史太宗皆麻冕彤裳太保承介圭上宗奉同瑁由阼阶隮太史秉书由宾阶隮御王册命曰皇后凭玉几道扬永命命汝嗣训临君周邦率循大卞燮和天下用答扬文武之光训王再拜兴答曰眇眇予末小子其能而乱四方以敬忌天威乃受同瑁王三宿三祭三□上宗曰飨太保受同降盥以异同秉璋以酢授宗人同拜王答拜太保受同祭哜宅授宗人同拜王答拜太保降收诸侯出庙门俟　康王之诰王出在应门之内太保率西方诸侯入应门左毕公率东方诸侯入应门右皆布乘黄朱宾称奉圭兼币曰一二臣卫敢执壤奠皆再拜稽首王义嗣德答拜太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土惟新陟王毕协赏罚戡定厥功用敷遗后人休今王敬之哉张皇六师无坏我高祖寡命王若曰庶邦侯甸男卫惟予一人钊报诰昔君文武丕平富不务咎底至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞群公既皆听命相揖趋出王释冕反丧服按史记周本纪成王崩二公率诸侯以太子钊见于先王庙申告以文王武王之所以为王业之不易务在节俭毋多欲以笃信临之太子钊立是为康王按竹书纪年康王元年甲戌春正月王即位命冢宰召康公总百官诸侯朝于丰宫昭王以康王子即天子位
按史记周本纪康王卒子昭王瑕立
按竹书纪年昭王元年庚子春正月王即位
穆王以昭王子即天子位
按史记周本纪昭王南巡狩不返卒于江上立昭王子满是为穆王按竹书纪年穆王元年己未春正月王即位
共王以穆王子即天子位
按史记周本纪穆王崩子共王繄扈立
按竹书纪年共王元年甲寅春正月王即位
懿王以共王子即天子位
按史记周本纪共王崩子懿王立
按竹书纪年懿王元年甲寅春正月王即位
孝王以共王弟即天子位
按史记周本纪懿王崩共王弟辟方立是为孝王按竹书纪年孝王元年辛卯春正月王即位夷王以懿王太子即天子位
按史记周本纪孝王崩诸侯复立懿王太子燮是为夷王按竹书纪年夷王元年庚子春正月王即位
厉王以夷王子即天子位
按史记周本纪夷王崩子厉王胡立
按竹书纪年厉王元年戊申春正月王即位
宣王以厉王太子即天子位
按史记周本纪厉王即位三十年好利近荣夷公大夫芮良夫谏王王不听卒以荣公为卿士用事王行暴虐侈傲国人谤王召公谏曰民不堪命矣王怒得卫巫使监谤者以告则杀之于是国人莫敢言三年乃相与畔袭厉王厉王出奔于彘厉王太子静匿召公之家国人闻之乃围之召公曰昔我骤谏王王不从以及此难也今杀王太子王其以我为雠而怼怒乎夫事君者险而不雠怼怨而不怒况事王乎乃以其子代王太子太子竟得脱召公周公二相行政号曰共和共和十四年厉王死于彘太子静长于召公家二相乃共立之为王是为宣王按竹书纪年宣王元年甲戌春正月王即位周定公召穆公辅政幽王以宣王子即天子位
按史记周本纪宣王崩子幽王宫涅立
按竹书纪年幽王元年庚申春正月王即位
平王以故太子即天子位
按史记周本纪幽王嬖爱褒姒生伯服废申后并去太子宜臼以褎姒为后以伯服为太子申侯怒与缯西夷犬戎攻幽王遂杀幽王骊山下掳褒姒尽取周赂而去于是诸侯乃即申侯而共立故幽王太子宜臼是为平王以奉周祀平王立东迁于雒邑桓王以平王孙即天子位
按史记周本纪平王崩太子泄父蚤死立其子林是为桓王桓王平王孙也庄王以桓王子即天子位
按史记周本纪桓王崩子庄王他立
厘王以庄王子即天子位
按史记周本纪庄王崩子厘王胡齐立
惠王以厘王子即天子位
按史记周本纪厘王崩子惠王阆立
襄王以惠王子即天子位
按史记周本纪惠王崩子襄王郑立
顷王以襄王子即天子位
按史记周本纪襄王崩子顷王壬臣立
匡王以顷王子即天子位
按史记周本纪顷王崩子匡王斑立
定王以匡王弟即天子位
按史记周本纪匡王崩弟瑜立是为定王
简王以定王子即天子位
按史记周本纪定王崩子简王夷立
灵王以简王子即天子位
按史记周本纪简王崩子灵王泄心立
景王以灵王子即天子位
按史记周本纪灵王崩子景王贵立
悼王以景王子即天子位
按史记周本纪景王十八年后太子圣而早卒二十年景王爱子朝欲立之会崩子丐之党与争立国人立长子猛为王子朝攻杀猛猛为悼王敬王以晋师平乱即天子位
按左传昭公二十二年王子朝宾起有宠于景王王与宾孟说之欲立之刘献公之庶子伯□事单穆公恶宾孟之为人也愿杀之又恶王子朝之言以为乱愿去之宾孟适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难己牺何害王弗应夏四月王田北山使公卿皆从将杀单子刘子王有心疾乙丑崩于荣锜氏戊辰刘子摰卒无子单子立刘□五月庚辰见王遂攻宾起杀之盟群王子于单氏丁巳葬景王王子朝因旧官百工之丧职秩者与景灵之族以作乱帅郊要饯之甲以逐刘子壬戌刘子奔扬单子逆悼王于庄宫以归王子还夜取王以如庄宫癸亥单子出王子还与召庄公谋曰不杀单旗不捷与之重盟必来背盟而克者多矣从之樊顷子曰非言也必不克遂奉王以追单子及领大盟而复杀挚荒以说刘子如刘单子亡乙丑奔于平畤群王子追之单子杀还姑发弱鬷延定稠子朝奔京丙寅伐之京人奔山刘子入于王城辛未巩简公败绩于京乙亥甘平公亦败焉叔鞅至自京师言王室之乱也闵马父曰子朝必不克其所与者天所废也单子欲告急于晋秋七月戊寅以王如平畤遂如圃车次于皇刘子如刘单子使王子处守于王城盟百工于平宫辛卯鄩肸伐皇大败获鄩肸壬辰焚诸王城之市八月辛酉司徒丑以王师败绩于前城百工叛己巳伐单氏之宫败焉庚午反伐之辛未伐东圉冬十月丁巳晋籍谈荀跞帅九州之戎及焦瑕温原之师以纳王于王城庚申单子刘□以王师败绩于郊前城人败陆浑于社十一月乙酉王子猛卒不成丧也已丑敬王即位馆于子旅氏十二月庚戌晋籍谈荀跞贾辛司马督帅师军子阴于侯氏于溪泉次于社王师军于汜于解次于任人闰月晋箕遗乐征右行诡济师取前城军其东南王师军于京楚辛丑伐京毁其西南二十三年春王正月壬寅朔二师围郊癸卯郊鄩溃丁未晋师在平阴王师在泽邑王使告间庚戌还夏四月乙酉单子取訾刘子取墙人直人六月壬午王子朝入于尹癸未尹圉诱刘佗杀之丙戌单子从阪道刘子从尹道伐尹单子先至而败刘子还己丑召伯奂南宫极以戍津人得诸河上阴不佞以温人南侵拘得玉者取其玉将卖之则为石王定而献之与之东訾二十五年夏会于黄父谋王室也赵简子令诸侯之大夫输王粟具戍人曰明年将纳王宋乐大心曰我不输粟我于周为客若之何使客晋士伯曰自践土以来宋何役之不会而何盟之不同曰同恤王室子焉得辟之子奉君命以会大事而宋背盟无乃不可乎右师不敢对受牒而退士伯告简子曰宋右师必亡奉君命以使而欲背盟以干盟主无不祥大焉壬申尹文公涉于巩焚东訾弗克二十六年四月单子如晋告急五月戊午刘人败王城之师于尸氏戊辰王城人刘人战于施谷刘师败绩七月己巳刘子以王出庚午次于渠王城人焚刘丙子王宿于褚氏丁丑王次于萑谷庚辰王入于胥靡辛巳王次于滑晋知跞赵鞅帅师纳王使女宽守阙塞冬十月丙申王起师于滑辛丑在郊遂次于尸十一月辛酉晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚阴忌奔莒以叛召伯逆王于尸及刘子单子盟遂军圉泽次于堤上癸酉王入于成周甲戌盟于襄宫晋师使成公般戍周而还十二月癸未王入于庄宫王子朝使告于诸侯曰昔武王克殷成王靖四方康王息民并建母弟以藩屏周亦曰吾无专享文武之功且为后人之迷败倾覆而溺入于难则振救之至于夷王王愆于厥身诸侯莫不并走其望以祈王身至于厉王王心戾虐万民弗忍居王于彘诸侯释位以间王政宣王有志而后效官至于幽王天不吊周王昏不若用愆厥位携王奸命诸侯替之而建王嗣用迁郏鄏则是兄弟之能用力于王室也至于惠王天不靖周生颓祸心施于叔带惠襄辟难越去王都则有晋郑咸黜不端以绥定王家则是兄弟之能率先王之命也在定王六年秦人降妖曰周其有王亦克能修其职诸侯服享二世共职王室其有间王位诸侯不图而受其乱灾至于灵王生而有王甚神圣无恶于诸侯灵王景王克终其世今王室乱单旗刘狄剥乱天下壹行不若谓先王何常之有唯余心所命其谁敢讨之帅群不吊之人以行乱于王室侵欲无厌规求无度贯渎鬼神慢弃刑法倍奸齐盟傲很威仪矫诬先王晋为不道是摄是赞思肆其罔极兹不谷震荡播越窜在荆蛮未有攸底若我一二兄弟甥舅奖顺天法无助狡猾以从先王之命毋速天罚赦图不谷则所愿也敢尽布其腹心及先王之经而诸侯实深图之昔先王之命曰王后无适则择立长年钧以德德钧以卜王不立爱公卿无私古之制也穆后及太子寿早夭即世单刘赞私立少以间先王亦唯伯仲叔季图之闵马父闻子朝之辞曰文辞以行礼也子朝干景之命远晋之大以专其志无礼甚矣文辞何为二十七年十二月晋籍秦致诸侯之戍于周鲁人辞以难二十九年三月己卯京师杀召伯盈尹氏固及原伯鲁之子尹固之复也有妇人遇之周郊尤之曰处则劝人为祸行则数日而反是夫也其过三岁乎夏五月庚寅王子赵车入于鄻以叛阴不佞败之三十二年秋八月王使富辛与石张如晋请城成周天子曰天降祸于周俾我兄弟并有乱心以为伯父忧我一二亲昵甥舅不皇启处于今十年勤戍五年余一人无日忘之闵闵焉如农夫之望岁惧以待时伯父若肆大惠复二文之业弛周室之忧侥文武之福以固盟主宣昭令名则余一人有大愿矣昔成王合诸侯城成周以为东都崇文德焉今我欲侥福假灵于成王修成周之城俾戍人无勤诸侯用宁蝥贼远屏晋之力也其委诸伯父使伯父实重图之俾我一人无征怨于百姓而伯父有荣施先王庸之范献子谓魏献子曰与其戍周不如城之天子实云虽有后事晋弗与知可也从王命以纾诸侯晋国无忧是之不务而又焉从事魏献子曰善使伯音对曰天子有命敢不奉承以奔告于诸侯迟速衰序于是焉在冬十一月晋魏舒韩不信如京师合诸侯之大夫于狄泉寻盟且令城成周己丑士弥牟营成周计丈数揣高卑度厚薄仞沟洫物土方议远迩量事期计徒庸虑材用书糇粮以令役于诸侯属役赋丈书以授帅而效诸刘子韩简子临之以为成命定公元年春王正月辛巳晋魏舒合诸侯之大夫于狄泉将以城成周孟懿子会城成周城三旬而毕五年春王人杀子朝于楚六年周儋翩率王子朝之徒因郑人将以作乱于周郑于是乎伐冯滑胥靡负黍狐人阙外六月晋阎没戍周且城胥靡冬十二月天王处于姑莸辟儋翩之乱也七年春二月周儋翩入于仪栗以叛夏四月单武公刘桓公败尹氏于穷谷冬十一月戊午单子刘子逆王于庆氏晋籍秦送王己巳王入于王城馆于公族党氏而后朝于庄宫八年二月己丑单子伐谷城刘子伐仪栗辛卯单子伐简城刘子伐盂以定王室按史记周本纪景王爱子朝欲立之会崩子丐之党与争立国人立长子猛为王子朝攻杀猛猛为悼王晋人攻子朝而立丐是为敬王敬王元年晋人入敬王子朝自立敬王不得入居泽四年晋率诸侯入敬王于周子朝为臣诸侯城周十六年子朝之徒复作乱敬王□于晋十七年晋定公遂入敬王于周元王以敬王子即天子位按史记周本纪敬王崩子元王仁立
定王以元王子即天子位
按史记周本纪元王崩子定王介立
哀王以定王子即天子位
按史记周本纪定王崩长子去疾立是为哀王思王以哀王弟袭天子位按史记周本纪哀王立三月弟叔袭杀哀王而自立是为思王考王以思王弟袭天子位
按史记周本纪思王立五月少弟嵬攻杀思王而自立是为考王威烈王以考王子即天子位
按史记周本纪考王崩子威烈王午立
安王以威烈王子即天子位
按史记周本纪威烈王崩子安王骄立
烈王以安王子即天子位
按史记周本纪安王崩子烈王喜立
显王以烈王弟即天子位
按史记周本纪烈王崩弟扁立是为显王
慎靓王以显王子即天子位
按史记周本纪显王崩子慎靓王定立
赧王以慎靓王子即天子位
按史记周本纪慎靓王崩子赧王延立

　登极部汇考二
　　秦
秦自非子受封奄有西陲及襄公始列为诸侯至秦王政二十六年并天下即皇帝位按史记秦本纪秦之先帝颛顼之苗裔孙曰女修女修织元鸟陨卵女修吞之生子大业大业取少典之子曰女华女华生大费与禹平水土已成帝锡元圭禹受曰非予能成亦大费为辅帝舜曰咨尔费赞禹功其赐尔皂游尔后嗣将大出乃妻之姚姓之玉女大费拜受佐舜调驯鸟兽鸟兽多驯服是为柏翳舜赐姓嬴氏大费生子二人一曰大廉实鸟俗氏二曰若木实费氏其元孙曰费昌当夏桀之时去夏归商为汤御以败桀于鸣条大廉元孙曰孟戏中衍帝太戊闻而卜之使御吉遂致使御而妻之自太戊以下中衍之后遂世有功以佐殷国故嬴姓多显遂为诸侯其元孙曰中潏在西戎保西垂生蜚廉蜚廉生恶来蜚廉复有子曰季胜季胜生孟增孟增幸于周成王是为宅皋狼皋狼生衡父衡父生造父造父以善御幸于周缪王缪王以赵城封造父造父族由此为赵氏自蜚廉生季胜已下五世至造父别居赵赵衰其后也恶来革者蜚廉子也早死有子曰女防女防生旁皋旁皋生太几太几生大骆大骆生非子以造父之宠皆蒙赵城姓赵氏非子居犬丘好马及畜善养息之犬丘人言之周孝王孝王召使主马于汧渭之间马大蕃息孝王欲以为大骆适嗣申侯之女为大骆妻生子成为适申侯乃言孝王曰昔我先郦山之女为戎胥轩妻生中潏以亲故归周保西垂西垂以其故和睦今我复与大骆妻生适子成申骆重婚西戎皆服所以为王王其图之于是孝王曰昔柏翳为舜主畜畜多息故有土赐姓嬴今其后世亦为朕息马朕其分土为附庸邑之秦使复续嬴氏祀号曰秦嬴亦不废申侯之女子为骆适者以和西戎秦嬴生秦侯秦侯立十年卒生公伯公伯立三年卒生秦仲秦仲立三年周厉王无道诸侯或叛之西戎反王室灭犬丘大骆之族周宣王即位乃以秦仲为大夫诛西戎西戎杀秦仲秦仲立二十三年死于戎有子五人其长者曰庄公周宣王乃召庄公昆弟五人与兵七千人使伐西戎破之于是复予秦仲后及其先大骆地犬丘并有之为西垂大夫庄公居其故西犬丘生子三人其长男世父世父曰戎杀我大父仲我非杀戎王则不敢入邑遂将击戎让其弟襄公襄公为太子庄公立四十四年卒太子襄公代立襄公元年以女弟缪嬴为丰王妻襄公二年戎围大丘世父世父击之为戎人所掳岁余复归世父七年犬戎与申侯伐周杀幽王郦山下秦襄公将兵救周战甚力有功周避犬戎难东徙雒邑襄公以兵送周平王平王封襄公为诸侯赐之岐以西之地曰戎无道侵夺我岐丰之地秦能攻逐戎即有其地与誓封爵之襄公于是始国与诸侯通使聘享之礼乃用驹黄牛羝羊各三祠上帝西畤十二年伐戎而至岐卒生文公文公元年居西垂宫三年文公以兵七百人东猎四年至汧渭之会曰昔周邑我先秦嬴于此后卒获为诸侯乃卜居之占曰吉即营邑之十三年初有史以纪事民多化者十六年文公以兵伐戎戎败走于是文公遂收周余民有之地至岐岐以东献之周四十八年文公太子卒赐谥为竫公竫公之长子为太子是文公孙也五十年文公卒竫公子立是为宁公宁公二年公徙居平阳遣兵伐荡社三年与亳战亳王奔戎遂灭荡社十二年伐荡氏取之宁公生子三人长男武公为太子武公弟德公同母鲁姬子生出子宁公卒大庶长弗忌威垒三父废太子而立出子为君出子六年三父等复共令人贼杀出子出子生五岁立立六年卒三父等乃复立故太子武公武公元年伐彭戏氏至于华山下居平阳封宫三年诛三父等而夷三族以其杀出子也十年伐邽冀戎初县之十一年初县杜郑灭小虢二十年武公卒有子一人名曰白白不立封平阳立其弟德公德公元年初居雍城大郑宫德公立二年卒生子三人长子宣公中子成公少子穆公长子宣公立十二年宣公卒生子九人莫立立其弟成公成公立四年卒子七人莫立立其弟缪公缪公任好元年自将伐茅津胜之四年迎妇于晋晋太子申生姊也五年晋献公灭虞虢掳其大夫百里傒以为秦缪公夫人媵于秦缪公与语国事三日缪公大说授之国政二十四年周襄王弟带以翟伐王王出居郑二十五年周王使人告难于晋秦秦缪公将兵助晋文公入襄王杀王弟带三十二年冬郑人有卖郑于秦曰我主其城门郑可袭也缪公问蹇叔百里傒对曰不可缪公曰子不知也我已决矣遂发兵使百里傒子孟明视蹇叔子西乞术及白乙丙将兵三十三年春秦兵遂东更晋地晋襄公发兵遮秦兵于殽击之大破秦军掳秦三将以归文公夫人秦女也为秦三囚将请曰缪公之怨此三人入于骨髓愿令此三人归令我君得自快烹之晋君许之归秦三将三将至缪公素服郊迎复三人官秩如故愈益厚之三十四年缪公复使孟明视等将兵伐晋战于彭衙秦不利引兵归三十六年缪公复益厚孟明等使将兵伐晋渡河焚□大败晋人取王官及鄗以报殽之役晋人皆城守不敢出缪公卒得孟明之庆三十七年秦伐戎王益国十二开地千里遂霸西戎天子使召公过贺缪公以金鼓三十九年缪公卒太子罃代立是为康公康公元年往岁缪公之卒晋襄公亦卒襄公之弟名雍秦出也在秦晋赵盾欲立之使随会来迎雍秦以兵送至令狐晋立襄公子而反击秦师秦师败随会来奔二年秦伐晋于武城报令狐之役四年晋伐秦取少梁六年秦伐晋取羁马战于河曲大败晋军康公立十二年卒子共公立共公立五年卒子桓公立桓公立二十七年卒子景公立景公十八年晋悼公强数会诸侯率以伐秦败秦军秦军走晋兵追之遂渡泾至棫林而还二十七年景公如晋与平公盟已而背之景公立四十年卒子哀公立哀公三十六年卒太子夷公蚤死不得立立夷公子是为惠公惠公立十年卒子悼公立悼公十四年卒子厉共公立厉共公十六年□河旁以兵二万伐大荔取其王城二十一年初县频阳三十三年伐义渠掳其王三十四年厉共公卒子躁公立躁公十三年义渠来伐至渭南十四年躁公卒立其弟怀公怀公四年庶长与大臣围怀公怀公自杀怀公太子曰昭子蚤死大臣乃立太子昭子之子是为灵公灵公怀公孙也灵公六年晋城少梁秦击之十三年城籍姑灵公卒子献公不得立立灵公季父悼子是为简公简公昭子之弟而怀公子也简公六年□洛城重泉十六年卒子惠公立惠公十二年子出子生十三年伐蜀取南郑惠公卒出子立出子二年庶长改迎灵公之子献公于河西而立之杀出子献公三年城栎阳四年正月孝公生十一年周太史儋见献公曰周故与秦国合而别别五百岁复合合七十七岁而霸王出二十一年与晋战于石门斩首六万天子贺以黼黻二十三年与魏晋战少梁掳其将公孙痤二十四年献公卒子孝公立年已二十一岁矣孝公元年河山以东强国六与齐威楚宣魏惠燕悼韩哀赵成侯并淮泗之间小国十余与秦接界魏筑长城自郑滨洛以北有上郡楚自汉中南有巴黔中周室微诸侯力政争相并秦僻在雍州不与中国诸侯之会盟孝公于是布惠振孤寡招战士明功赏下令国中曰昔我穆公自岐雍之间修德行武东平晋乱以河为界西霸戎翟广地千里天子致伯诸侯毕贺为后世开业甚光美会往者厉躁简公出子之不宁国家内忧未遑外事三晋攻夺我先君河西地诸侯卑秦丑莫大焉献公即位镇抚边境徙治栎阳且欲东伐复穆公之故地修穆公之政令寡人思念先君之意常痛于心宾客群臣有能出奇计强秦者吾且尊官与之分土于是乃出兵东围陕城西斩戎之獂王卫鞅闻是令下西入秦因景监求见孝公二年天子致胙三年卫鞅说孝公变法修刑内务耕稼外劝战死之赏罚孝公善之甘龙杜挚等弗然相与争之卒用鞅法百姓苦之居三年百姓便之乃拜鞅为左庶长七年与魏惠王会杜平八年与魏战元里有功十年卫鞅为大良造将兵围魏安邑降之十二年作为咸阳筑冀阙秦徙都之并诸小乡聚集为大县县一令四十一县为田开阡陌东地渡洛十四年初为赋十九年天子致伯二十年诸侯毕贺秦使公子少官率师会诸侯逢泽朝天子二十二年卫鞅击魏掳魏公子卬封鞅为列侯号商君二十四年与晋战雁门掳其将魏错孝公卒子惠文君立诛卫鞅惠文君元年楚韩赵蜀人来朝二年天子贺四年天子致文武胙六年魏纳阴晋阴晋更名宁秦七年公子卬与魏战掳其将龙贾斩首八万八年魏纳河西地九年渡河取汾阴皮氏与魏王会应围焦降之十年张仪相秦魏纳上郡十五县十一年县义渠归魏焦曲沃义渠君为臣更名少梁曰夏阳十三年使张仪伐取陜出其人与魏十四年更为元年二年张仪与齐楚大臣会啮桑三年韩魏太子来朝张仪相魏五年王游至北河七年乐池相秦韩赵魏燕齐帅匈奴共攻秦秦使庶长疾与战修鱼掳其将申差败赵公子渴韩太子奂斩首八万二千八年张仪复相秦九年司马错伐蜀灭之伐取赵中都西阳十年韩太子苍来质伐取韩石章伐败赵将泥伐取义渠二十五城十二年王与梁王会临晋庶长疾攻赵掳赵将庄十三年庶长章击楚于丹阳掳其将屈□斩首八万又攻楚汉中取地六百里置汉中郡楚围雍氏秦使庶长疾助韩而东攻齐到满助魏攻燕十四年伐楚取召陵丹□臣蜀相壮杀蜀侯来降惠王卒子武王立韩魏齐楚越皆宾从武王元年与魏惠王会临晋诛蜀相壮张仪魏章皆东出之魏伐义渠丹□二年初置丞相里疾甘茂为左右丞相三年与韩襄王会临晋外南公揭卒里疾相韩武王谓甘茂曰寡人欲容车通三川窥周室死不恨矣其秋使甘茂庶长封伐宜阳四年拔宜阳斩首六万涉河城武遂魏太子来朝武王有力好戏力士任鄙乌获孟说皆至大官王与孟说举鼎绝膑八月武王死族孟说武王取魏女为后无子立异母弟是为昭襄王昭襄母楚人姓芊氏号宣太后武王死时昭襄王为质于燕燕人送归得立昭襄王二年庶长壮与大臣诸侯公子为逆皆诛及惠文后皆不得良死悼武王后出归魏三年与楚王会黄棘与楚上庸四年取蒲□五年魏王来朝应亭复与魏蒲□六年蜀侯辉反司马错定蜀庶长奂伐楚斩首二万泾阳君质于齐日食昼晦七年拔新城里子卒八年使将军芊戎攻楚取新市齐使章子魏使公孙喜韩使暴鸢共攻楚方城取唐昧赵破中山其君亡竟死齐魏公子劲韩公子长为诸侯九年孟尝君薛文来相秦奂攻楚取八城杀其将景快十年楚怀王入朝秦秦留之薛文以金受免楼缓为丞相十一年齐韩魏赵宋中山五国共攻秦至盐氏而还秦与韩魏河北及封陵以和楚怀王走之赵赵不受还之秦死归葬十二年楼缓免穰侯魏冉为相予楚粟五万石十三年向寿伐韩取武始左更白起攻新城五大夫礼出亡奔魏任鄙为汉中守十四年左更白起攻韩魏于伊阙斩首二十四万掳公孙喜拔五城十五年大良造白起攻魏取垣复予之攻楚取宛十六年左更错取轵及邓冉免封公子市宛公子悝邓魏冉陶为诸侯十七年城阳君入朝及东周君来朝秦以垣为蒲□皮氏王之宜阳十八年错攻垣河雍决桥取之十九年王为西帝齐为东帝皆复去之吕礼来自归齐破宋宋王在魏死温任鄙卒二十年王之汉中又之上郡北河二十一年错攻魏河内魏献安邑秦出其人募徙河东赐爵赦罪人迁之泾阳君封宛二十二年蒙武伐齐河东为九县与楚王会宛与赵王会中阳二十三年尉斯离与三晋燕伐齐破之济西王与魏王会宜阳与韩王会新城二十四年与楚王会鄢又会穰秦取魏安城至大梁燕赵救之秦军去魏冉免相二十五年拔赵二城与韩王会新城与魏王会新明邑二十六年穰侯冉复相二十七年错攻楚白起攻赵取代光狼城又使司马错发陇西因蜀攻楚黔中拔之二十八年大良造白起攻楚取鄢邓二十九年大良造白起攻楚取郢为南郡楚王走周君来王与楚王会襄陵白起为武安君三十年蜀守若伐取巫郡及江南为黔中郡三十一年白起伐魏取两城楚人反我江南三十二年相穰侯攻魏至大梁破暴鸢斩首四万鸢走魏入三县请和三十三年客卿胡伤攻魏卷蔡阳长社取之击芒卯华阳破之斩首十五万魏入南阳以和三十四年秦与魏韩上庸地为一郡三十五年佐韩魏楚伐燕初置南阳郡三十六年客卿攻齐取刚寿予穰侯三十八年中更胡伤攻赵阏与不能取四十年悼太子死魏归葬芷阳四十一年夏攻魏取邢丘怀四十二年安国君为太子四十三年武安君白起攻韩拔九城斩首五万四十四年攻韩南郡取之四十五年五大夫贲攻韩取十城叶阳君悝出之国未至而死四十七年秦攻韩上党上党降赵秦因攻赵赵发兵击秦相距秦使武安君白起击大破赵于长平四十余万尽杀之四十八年十月韩献垣雍秦军分为三军武安君归王龁将伐赵武安皮牢拔之司马梗北定太原尽有韩上党正月兵罢复守上党其十月五大夫陵攻赵邯郸四十九年正月益发卒佐陵陵战不善免王龁伐将其十月将军张唐攻魏为蔡尉捐弗守还斩之五十年十月张唐攻郑拔之十二月益发卒军汾城旁武安君白起有罪死龁攻邯郸不拔去还奔汾军二月余攻晋军斩首六千晋楚流死河二万人攻汾城即从唐拔宁新中宁新中更名安阳五十一年将军摎攻韩取阳城负黍斩首四万攻赵取二十余县西周君背秦与诸侯约从将天下锐兵出伊阙攻秦令秦毋得通阳城于是秦使将军摎攻西周西周君走来自归顿首受罪尽献其邑三十六城口三万秦王受献归其君于周五十二年周民东亡其器九鼎入秦周初亡五十三年天下来宾魏后秦使摎伐魏取吴城韩王入朝魏委国听令五十四年王郊见上帝于雍五十六年秋昭襄王卒子孝文王立孝文王元年赦罪人修先王功臣褒厚亲戚弛苑囿孝文王除丧十月己亥即位三日辛丑卒子庄襄王立庄襄王元年大赦罪人修先王功臣施德厚骨肉而布惠于民东周君与诸侯谋秦秦使相国吕不韦诛之尽入其国秦不绝其祀以阳人地赐周君奉其祭祀使蒙骜伐韩韩献成皋巩秦界至大梁初置三川郡二年使蒙骜攻赵定太原三年蒙骜攻魏高都汲拔之攻赵榆次新城狼孟取三十七城四月日食四年王龁攻上党初置太原郡魏将无忌率五国兵击秦秦□于河外蒙骜败解而去五月丙午庄襄王卒子政立是为秦始皇帝秦王政立二十六年初并天下为三十六郡号为始皇帝　按始皇帝本纪秦始皇帝者秦庄襄王子也庄襄王为秦质子于赵见吕不韦姬悦而取之生始始皇以秦昭王四十八年正月生于邯郸及生名为政姓赵氏年十三岁庄襄王死政代立为秦王当是之时秦地已并巴蜀汉中越宛有郢置南郡矣北收上郡以东有河东太原上党郡东至荥阳灭二周置三川郡吕不韦为相封十万户号曰文信侯招致宾客游士欲以并天下李斯为舍人蒙骜王齮麃公等为将军王年少初即位委国大臣晋阳反元年将军蒙骜击定之二年麃公将卒攻卷斩首三万三年蒙骜攻韩取十三城王齮死十月将军蒙骜攻魏氏有诡岁大饥四年拔有诡三月军罢秦质子归自赵赵太子出归国十月庚寅蝗虫从东方来蔽天天下疫百姓内粟千石拜爵一级五年将军骜攻魏定酸枣燕虚长平雍丘山阳城皆拔之取二十城初置东郡冬雷六年韩魏赵卫楚共击秦取寿陵秦出兵五国兵罢拔卫迫东郡其君角率其支属徙居野王阻其山以保魏之河内七年彗星先出东方见北方五月见西方将军骜死以攻龙孤庆都还兵攻汲彗星复见西方十六日夏太后死八年王弟长安君成蟜将军击赵反死屯留军吏皆斩死迁其民于临洮将军壁死卒屯留蒲□反戮其尸九年彗星见或竟天攻魏垣蒲阳四月上宿雍己酉王冠带剑长信侯嫪毐作乱而觉矫王御玺及太后玺以发县卒及卫卒官骑戎翟君公舍人欲攻蕲年宫为乱王知之令相国昌平君发卒攻毐毐等败走即令国中有生得毐赐钱百万杀之五十万尽得毐等皆枭首车裂以徇灭其宗及其舍人轻者为鬼薪及夺爵迁蜀四千余家十年相国吕不韦坐嫪毐免桓齮为将军齐人茅焦说秦王迎太后于雍而入咸阳复居甘泉宫大索逐客李斯上书说乃止逐客令李斯因说秦王请先取韩以恐他国大梁人尉缭来说秦王见尉缭亢礼衣服食饮与缭同缭曰秦王为人蜂准长目摰鸟膺豺声少恩而虎狠心居约易出人下得志亦轻食人我布衣然见我常身自下我诚使秦王得志于天下天下皆为卤矣不可与久游乃亡去秦王觉固止以为秦国尉卒用其计策而李斯用事十一年王剪桓齮杨端和攻邺取九城王剪攻阏与橑杨皆并为一军剪将十八日军归斗食以下什推二人从军取邺安阳桓齮将十二年文信侯不韦死窃葬其舍人临者晋人也逐出之秦人六百石以上夺爵迁五百石以下不临迁勿夺爵自今以来操国事不道如嫪毐不韦者籍其门视此秋复嫪毐舍人迁蜀者十三年桓齮攻赵平阳杀赵将扈辄斩首十万十月桓齮攻赵十四年攻赵军于平阳取宜安破之杀其将军桓齮定平阳武城韩非使秦秦用李斯谋留非非死云阳韩王请为臣十五年大兴兵一军至邺一军至太原取狼孟地动十六年九月发卒受地韩南阳假守腾初令男子书年魏献地于秦秦置丽邑十七年内史腾攻韩得韩王安尽纳其地以其地为郡命曰颍川十八年大兴兵攻赵王剪将上地下井陉端和将河内羌瘣伐赵端和围邯郸城十九年王剪羌瘣尽定取赵地东阳得赵王引兵欲攻燕屯中山始皇帝母太后崩赵公子嘉率其宗数百人之代自立为代王东与燕合兵军上谷二十年燕太子丹患秦兵至国恐使荆轲刺秦王秦王觉之体解轲以徇而使王剪辛胜攻燕燕代发兵击秦军秦军破燕易水之西二十一年王贲攻蓟乃益发卒诣王剪军遂破燕太子军取燕蓟城得太子丹之首燕王东收辽东而王之王剪谢病老归二十二年王贲攻魏引河沟灌大梁大梁城坏其王请降尽取其地二十三年秦王复召王剪强起之使将击荆取陈以南至平舆掳荆王秦王游至郢陈荆将项燕立昌平君为荆王反秦于淮南二十四年王剪蒙武攻荆破荆军昌平君死项燕遂自杀二十五年大兴兵使王贲将攻燕辽东得燕王喜还攻代掳代王嘉王剪遂定荆江南地降越君置会稽郡五月天下大酺二十六年齐王建与其相后胜发兵守其西界不通秦秦使将军王贲从燕南攻齐得齐王建秦初并天下令丞相御史曰异日韩王纳地效玺请为藩臣已而倍约与赵魏合从畔秦故兴兵诛之掳其王寡人以为善庶几息兵革赵王使其相李牧来约盟故归其质子已而倍盟反我太原故兴兵诛之得其王赵公子嘉乃自立为代王故举兵击灭之魏王始约服入秦已而与韩赵谋袭秦秦兵吏诛遂破之荆王献青阳以西已而畔约击我南郡故发兵诛得其王遂定其荆地燕王昏乱其太子丹乃阴令荆轲为贼兵吏诛灭其国齐王用后胜计绝秦使欲为乱兵吏诛掳其王平齐地寡人以眇眇之身兴兵诛暴乱赖宗庙之灵六王咸服其辜天下大定今名号不更无以称成功传后世其议帝号丞相绾御史大夫劫廷尉斯等皆曰昔者五帝地方千里其外侯服夷服诸侯或朝或否天子不能制今陛下兴义兵诛残贼平定天下海内为郡县法令由一统自古以来未尝有五帝所不及臣等谨与博士议曰古有天皇有地皇有泰皇泰皇最贵臣等昧死上尊号王为泰皇命为制令为诏天子自称曰朕王曰去泰着皇采上古帝位号号曰皇帝他如议制曰可追尊庄襄王为太上皇制曰朕闻太古有号毋谥中古有号死而以行为谥如此则子议父臣议君也甚无谓朕弗取焉自今已来除谥法朕为始皇帝后世以计数二世三世至千万世传之无穷　按吕不韦传吕不韦者阳翟大贾人也往来贩贱卖贵家累千金秦昭王四十年太子死其四十二年以其次子安国君为太子安国君有子二十余人安国君有所甚爱姬立以为正夫人号曰华阳夫人华阳夫人无子安国君中男名子楚子楚母曰夏姬母爱子楚为秦质子于赵秦数攻赵赵不甚礼子楚子楚秦诸庶孽孙质于诸侯车乘进用不饶居处困不得意吕不韦贾邯郸见而怜之曰此奇货可居乃往见子楚说曰吾能大子之门子楚笑曰且自大君之门而乃大吾门吕不韦曰子不知也吾门待子门而大子楚心知所谓乃引与坐深语吕不韦曰秦王老矣安国君得为太子窃闻安国君爱幸华阳夫人华阳夫人无子能立嫡嗣者独华阳夫人耳今子兄弟二十余人子又居中不甚见幸久质诸侯即大王薨安国君立为王则子无几得与长子及诸子旦暮在前者争为太子矣子楚曰然为之奈何吕不韦曰子贫客于此非有以奉献于亲及结宾客也不韦虽贫请以千金为子西游事安国君及华阳夫人立子为适嗣子楚乃顿首曰必如君策请得分秦国与君共之吕不韦乃以五百金与子楚为进用结宾客而复以五百金买奇物玩好自奉而西游秦求见华阳夫人姊而皆以其物献华阳夫人因言子楚贤智结诸侯宾客□天下常曰楚也以夫人为天日夜泣思太子及夫人夫人大喜不韦因使其姊说夫人曰吾闻之以色事人者色衰而爱弛今夫人事太子甚爱而无子不以此时蚤自结于诸子中贤孝者举立以为适而子之夫在则重尊夫百岁之后所子者为王终不失势此所谓一言而万世之利也不以繁华时树本即色衰爱弛后虽欲开一言尚可得乎今子楚贤而自知中男也次不得为适其母又不得幸自附夫人夫人诚以此时拔以为嫡夫人则竟世有宠于秦矣华阳夫人以为然承太子间从容言子楚质于赵者绝贤来往者皆称誉之乃因涕泣曰妾幸得充后宫不幸无子愿得子楚立以为适嗣以托妾身安国君许之乃与夫人刻玉符约以为适嗣安国君及夫人因厚馈遗子楚而请吕不韦傅之子楚以此名誉益盛于诸侯吕不韦取邯郸诸姬绝好善舞者与居知有身子楚从不韦饮见而悦之因起为寿请之吕不韦怒念业已破家为子楚欲以钓奇乃遂献其姬姬自匿有身至大期时生子政子楚遂立姬为夫人秦昭王五十年使王齮围邯郸急赵欲杀子楚子楚与吕不韦谋行金六百斤予守者吏得脱亡赴秦军遂以得归赵欲杀子楚妻子子楚夫人赵豪家女也得匿以故母子竟得活秦昭王五十六年薨太子安国君立为王华阳夫人为王后子楚为太子赵亦奉子楚夫人及子政归秦秦王立一年薨谥为孝文王太子子楚代立是为庄襄王庄襄王所养母华阳后为华阳太后真母夏姬尊以为夏太后庄襄王元年以吕不韦为丞相封为文信侯食河南洛阳十万户庄襄王即位三年薨太子政立为王尊吕不韦为相国号称仲父始皇帝三十七年七月二世自立为皇帝
按史记始皇帝本纪始皇帝三十七年十月癸丑始皇出游十一月行至平原津而病始皇恶言死群臣莫敢言死事上病益甚乃为玺书赐公子扶苏曰与丧会咸阳而葬书已封在中车府令赵高行符玺事所未授使者七月丙寅始皇崩于沙丘平台丞相斯为上崩在外恐诸公子及天下有变乃秘之不发丧棺载辒凉车中故幸宦者参乘所至上食百官奏事如故宦者辄从辒凉车中可其奏事独子胡亥赵高及所幸宦者五六人知上死赵高故尝教胡亥书及狱律令法事胡亥私幸之高乃与公子胡亥丞相斯阴谋破去始皇所封书赐公子扶苏者而更诈为丞相斯受始皇遗诏沙丘立子胡亥为太子更为书赐公子扶苏蒙恬数以罪其赐死行遂从井陉抵九原会暑上辒车臭乃诏从官令车载一石鲍鱼以乱其臭行从直道至咸阳发丧太子胡亥袭位为二世皇帝　按李斯传始皇三十七年十月行出游会稽并海上北抵琅邪丞相斯中车府令赵高兼行符玺令事皆从始皇有二十余子长子扶苏以数直谏上上使监兵上郡蒙恬为将少子胡亥爱请从上许之余子莫从其年七月始皇至沙丘病甚令赵高为书赐公子扶苏曰以兵属蒙恬与丧会咸阳而葬书已封未授使者始皇崩书及玺皆在赵高所独子胡亥丞相李斯赵高及幸宦者五六人知始皇崩余群臣皆莫知也李斯以为上在外崩无真太子故秘之置始皇居辒凉车中百官奏事上食如故宦者辄从辒凉车中可诸奏事赵高因留所赐扶苏玺书而谓公子胡亥曰上崩无诏封王诸子而独赐长子书长子至即立为皇帝而子无尺寸之地为之奈何胡亥曰固也吾闻之明君知臣明父知子父捐命不封诸子何可言者赵高曰不然方今天下之权存亡在子与高及丞相耳愿子图之且夫臣人与见臣于人制人与见制于人岂可同日道哉胡亥曰废兄而立弟是不义也不奉父诏而畏死是不孝也能薄而材谫强因人之功是不能也三者逆德天下不服身殆倾危社稷不血食高曰臣闻汤武杀其主天下称义焉不为不忠卫君杀其父而卫国载其德孔子着之不为不孝夫大行不小谨盛德不辞让乡曲各有宜而百官不同功故顾小而忘大后必有害狐疑犹豫后必有悔断而敢行鬼神避之后有成功愿子遂之胡亥喟然叹曰今大行未发丧礼未终岂宜以此事干丞相哉赵高曰时乎时乎间不及谋赢粮跃马唯恐后时胡亥既然高之言高曰不与丞相谋恐事不能成臣请为子与丞相谋之高乃谓丞相斯曰上崩赐长子书与丧会咸阳而立为嗣书未行今上崩未有知者也所赐长子书及符玺皆在胡亥所定太子在君侯与高之口耳事将如何斯曰安得亡国之言此非人臣所当议也高曰君侯自料能孰与蒙恬功高孰与蒙恬谋远不失孰与蒙恬无怨于天下孰与蒙恬长子旧而信之孰与蒙恬斯曰此五者皆不及蒙恬而君何责之深也高曰高固内宦之□役也幸得以刀笔之文进入秦宫管事二十余年未尝见秦免罢丞相功臣有封及二世者也卒皆以诛亡皇帝二十余子皆君之所知长子刚毅而武勇信人而奋士即位必用蒙恬为丞相君侯终不怀通侯之印归于乡里明矣高受诏教习胡亥使学以法事数年矣未尝见过失慈仁笃厚轻财重士辨于心而诎于口尽礼敬士秦之诸子未有及此者可以为嗣君计而定之斯曰君其反位斯奉主之诏听天之命何虑之可定也高曰安可危也危可安也安危不定何以贵圣斯曰斯上蔡闾巷布衣也上幸擢为丞相封为通侯子孙皆至尊位重禄者故将以存亡安危属臣也岂可负哉夫忠臣不避死而庶几孝子不勤劳而见危人臣各守其职而已矣君其勿复言将令斯得罪高曰盖闻圣人迁徙无常就变而从时见末而知本观指而睹归物固有之安得常法哉方今天下之权命悬于胡亥高能得志焉且夫从外制中谓之惑从下制上谓之贼故秋霜降者草花落水摇动者万物作此必然之效也君何见之晚斯曰吾闻晋易太子三世不安齐桓兄弟争位身死为戮纣杀亲戚不听谏者国为丘墟遂危社稷三者逆天宗庙不血食斯其犹人哉安足为谋高曰上下合同可以长久中外若一事无表里君听臣之计即长有封侯世世称孤必有乔松之寿孔墨之智今释此而不从祸及子孙足以为寒心善者因祸为福君何处焉斯乃仰天而叹垂泪太息曰嗟乎独遭乱世既以不能死安托命哉于是斯乃听高高乃报胡亥曰臣请奉太子之明命以报丞相丞相斯敢不奉令于是乃相与谋诈为受始皇诏丞相立子胡亥为太子更为书赐长子扶苏曰朕巡天下祷祀名山诸神以延寿命今扶苏与将军蒙恬将师数十万以屯边十有余年矣不能进而前士卒多耗无尺寸之功乃反数上书直言诽谤我所为以不得罢归为太子日夜怨望扶苏为人子不孝其赐剑以自裁将军恬与扶苏居外不匡正宜知其谋为人臣不忠其赐死以兵属裨将王离封其书以皇帝玺遣胡亥客奉书赐扶苏于上郡使者至发书扶苏泣入内舍欲自杀蒙恬止扶苏曰陛下居外未立太子使臣将三十万众守边公子为监此天下重任也今一使者来即自杀安知其非诈请复请复请而后死未暮也使者数趣之扶苏为人仁谓蒙恬曰父而赐子死尚安复请即自杀蒙恬不肯死使者即以属吏系于阳周使者还报胡亥斯高大喜至咸阳发丧太子立为二世皇帝
  </div>
  <div class="pagination">
   <a href="皇极典登极部.html">
    上一页
   </a>
   <a href="皇极典登极部.html">
    1
   </a>
   <span class="current-page">
    2
   </span>
   <a href="皇极典登极部_page3.html">
    3
   </a>
   <a href="皇极典登极部_page4.html">
    4
   </a>
   <a href="皇极典登极部_page5.html">
    5
   </a>
   <a href="皇极典登极部_page6.html">
    6
   </a>
   <a href="皇极典登极部_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
