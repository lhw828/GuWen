<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 374 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 374 页/共 899 页</h1>
    <div class="content">春秋晋史蔡墨有言陶唐氏既衰其后有刘累学扰龙事孔甲范氏其后也而大夫范宣子亦曰祖自虞以上为陶唐氏在夏为御龙氏在商为豕韦氏在周为唐杜氏
注
师古曰唐杜二国名也殷末豕韦氏徙国于唐　周成王灭唐迁之于杜唐太原晋阳县也唐书
　　宰相世系表
唐氏出自祁姓帝尧初封唐侯其地中山唐县是也舜封尧子丹朱为唐侯至夏时丹朱裔孙刘累迁于鲁县累孙犹守故地至商更号豕韦氏周复改为唐公成王灭唐以封弟叔虞其后更封刘累裔孙在鲁县者为唐侯以奉尧嗣其地唐州方城是也定公五年楚灭唐子孙以国为氏分仕晋楚有唐睢为魏大夫孙厉居沛国汉封斥丘懿侯生朝朝生贤贤生遵遵生蒙中郎将生临邛令都都生伦伦生林林尚书令王莽封建德侯生蔚国除徙居颍川生武威长惠惠生侍御史贲贲生大司空珍珍生会稽太守瑁瑁生翔为丹阳太守因家焉二子固滂固吴尚书仆射生别部司马琼琼生宣宣生晋镇西校尉上庸襄侯彬字儒宗二子熙极熙太常丞娶凉州刺史张轨女永嘉末遂居凉州生辉字子产仕前凉陵江将军徙居晋昌七子伯廉威季贤幼贤孝达季礼威为永世令生弘三子瑶偕谘号三祖　唐氏宰相一人休璟
郑樵通志
　　以国为氏
古帝
王氏

唐氏祁姓亦曰伊祁出陶唐氏之后尧初封唐侯其地中山唐县是也舜封尧之子丹朱为唐侯至夏时丹朱裔孙刘累迁于鲁县累孙犹守故地至商更号豕韦氏周复改为唐公成王灭唐以封弟叔虞号曰唐叔乃迁唐公于杜降爵为伯今长安杜城是也周之季世又封刘累裔孙在鲁县者为唐侯以奉尧嗣其地今唐州方城是也传曰自虞以上为陶唐氏在夏为御龙氏在商为豕韦氏在周为唐杜氏成王灭唐故子孙为唐氏此晋之唐也宣公十二年传楚子使唐狡与蔡鸠居告唐惠侯使潘党率游阙四十乘从唐侯为左拒其地在今随州唐城县此楚之唐也定公五年楚灭唐子孙亦以唐为氏在晋者仕晋在秦楚者仕秦楚晋有唐睢为魏大夫西说秦不敢加兵于魏楚有唐狡唐勒勒与宋玉景差俱师屈原事楚襄王文章齐名秦有唐厉为汉中尉击黥布有功封斥丘侯　臣谨按释例唐姬姓又公子谱一曰成王封叔虞　于唐号曰唐叔侯其子燮父之后春秋时国小微　弱遂属为楚邑据此当云其子燮父之后别封于　唐近于楚微弱遂为楚属邑又按尧之后分为六　唐氏杜氏范氏刘氏韦氏祁氏皆为着姓岂尧泽　之不泯欤　　同名异实
唐氏有二尧之后为唐周以封晋此晋之唐也伊祁姓燮父之后封于唐为楚所并此楚之唐也姬姓元史　　唐仁祖传
唐仁祖字寿卿畏兀人祖曰唐古直子孙因以唐为氏廖用贤尚友录
　　唐姓
唐晋昌征音又望出太原


　方姓部列传二
　　元
　　方贡孙
按万姓统谱贡孙字去言祁门人宋吏部岳之侄&#悟聪拔登进士第授金陵监官仓出纳均平吏白取雀鼠耗曰汝曹无耗何患雀鼠迨监镇江酒库以归咸淳末祁门令董更生过郡荐于朝俾贡孙领县事元至元十三年为县尹有游军迫境丞请镇守王万户驱捕邻县寇作省委孛朮鲁敬未几至玉石俱焚赖贡孙之言而免他县栋灰涂血此独阖境完聚省刑罚均赋税民受其赐寻又授抚州路府判改兴国路在任七阅寒暑日用饮食之物自其家转致又改建德路　　方回
按元诗选小传回字万里号虚谷宋景定三年别省登第累知严州入元为建德路总管有桐江集　　方时发按万姓统谱时发纲之后十一世同居至时发克世其家以孝义旌之后起为潮徽二州教授　　方道
按浙江通志道字以愚淳安人蛟峰先生曾孙也至顺进士授翰林院编修官所撰后妃功臣诸列传笔削大义独断于心调嘉兴推官再调杭州判官累转奉政大夫江南行省员外郎洪武初两被召俱不赴　　明
　　方槐生
按万姓统谱槐生字时举莆田人通春秋诗书三经善讲说为文词元季不仕与友人结壶山文会洪武初荐充兴化府儒学训导尝修莆阳人物志　　方仝翁
按浙江通志同翁字希元鄞人轸之裔博学力行志不仕元已而方国珍据有明州致书以宗人称欲强起为辅同翁历叙世次由莆来不敢附籍且劝之归明国珍不从遂与之绝号遁庵以自明其志　　方克勤
按浙江通志克勤宁海人通五经里中目为神童弱冠&#穷濂洛关闽遗书尢潜心于易至于天文地理制度名物之属必析至当明兵取台州乃着国家兴亡之故为书献诸行在洪武三年应命为邑庠师越四年擢守济宁郡毁浮屠以葺庙堂社各立学凡数百区隶学弟子籍者二千人兵后号为最盛岁暮转戎衣于燕时禁役民舟别郡载以牛车雨雪牛僵死破产者十八九克勤独从民请以舟就郡役城坏故事筑以兵指挥挟贵臣势当五六月聚民万余治之民哀号即工克勤密闻中书即日诏罢之先是不雨克勤袒跣卧祠下誓不雨不还会大雨如注初赴官时户仅三万税万余石三年五倍其初嘉靖侯朱亮祖将舟师数百艘北征水涸舟泥胁取五千夫决河否则以军法论值日暮克勤不忍烦民泣祷于天二鼓天雨明水起数尺舟竟去八年春入朝上赐玺书燕仪曹使践旧职褒谕有加秋八月曹县令程贡常以不职被笞心衔之上封事言状御史助之谪役江浦会空印事起吏诬及之次子孝孺将草疏伏阙诉之而克勤没矣年五十一克勤孝友天成昼之所为夜白于天其文章质而不华平而中理有汗漫集　　方国珍按明外史方国珍传国珍黄岩人长身黑体面白如瓠力逐奔马世以贩盐浮海为业元至正八年怨家告其通寇国珍杀怨家遂与兄国璋弟国瑛国亡入海聚众梗海道元以海道漕运万户招之乃受官寻进行省参政尽有庆元温台之地国珍既得官拥兵侵掠自如太祖取婺州国珍谋曰江左号令严明恐不能与抗遣使奉书请以三郡献且遣次子关为质太祖却其质使博士夏煜往拜国珍福建行省平章事弟国瑛参知政事国枢密分院佥事国珍名献三郡阴持两端煜既至乃诈称疾自言老不任职惟受平章印识而已太祖察知其情谕以书是时元累进国珍官至江浙行省左丞相衢国公分省庆元国珍受之如故特以甘言谢太祖绝无内附意及得所谕书竟不省温人周宗道以平阳来降国珍次子明善守温以兵争参军胡深击败之进兵温州明善恐乃与国珍谋请俟杭州下即纳土入朝太祖遂诏深班师吴元年既克杭州国珍据境自如又数通好于扩廓帖木儿及陈友定图为掎捔太祖闻之怒贻书数其十二罪进兵讨之攻台州国瑛迎战败弃城走黄岩复破黄岩进克温州长驱抵庆元国珍率所部遁入海追败之诸将相次出降乃遣子关奉表乞降授广西行省左丞食禄不之官数岁卒于京师子礼官广洋卫指挥佥事关虎贲卫千户所镇抚关弟行字明敏善诗承旨宋濂尝称之　　方征
按明外史方征传征字可久莆田人洪武五年举乡试选入武英殿授刑科给事中改监察御史出为怀庆知府征志节甚伟遇事敢直言居郡时因星变求言疏言风宪官以激浊扬清为职今不闻旌廉拔能专务罗织人罪多征赃罚此大患也贬沁阳驿丞十三年以事逮至京卒　　方琇
按临湘县志琇博学有时名尚气节洪武甲寅举人才授邢台龙冈递运所副使成祖靖难师起征饷抗拒不应及成祖登极谪戍顺德卫卒于官子孙遂家邢台焉　　方必寿
按巴陵县志必寿洪武乙丑进士知宛平擢北平太守历陕西按察使操履坚确赫然有声子廷玉　　方嵩按咸平县志嵩字中山金城乡人邃春秋之学中洪武庚午科乡试任松江上海县教谕转成都石泉教谕邵武府学教授丙戌主考浙江得杨复甲午主考江西得陈循秩满改除江津教谕年七十致政　　方直按崇安县志直字孟周四隅里人洪武间生员以荐举为江西平乡县典史调丰城县典史以廉能着继取入文渊阁纂修实录升浙江海宁知县调河南新乡县寻以当道荐举为监察御史斥奸屏邪不避权势复改授江西新喻县令致仕归　　方文
按万姓统谱文洪武中知武进县设再思亭于仪门左于亭中条陈宪章令讼者读诵及以理省谕无情者多自悔而止一时奸弊大革　　方定
按万姓统谱定字志安淳安人号止轩博学善吟咏洪武间以诗经领京闱乡荐分教东平州转海州预修永乐大典升长泰县教谕所至造就有方足范后学有止轩稿性淳谨不遗小节惜不至大位诗多警句尝慕陶弘景之爱松风自号听松道人有听松集若干卷藏于家　　方宾
按明外史方宾传宾钱塘人洪武中由太学生授刑部试郎中改兵部建文中署应天府事谪戍广东以茹&#荐召复兵部郎中成祖即位宾迎附特见委用遂进兵部右侍郎寻转左进尚书警敏能揣上意见知于帝颇恃宠贪恣八年从北征与胡广金幼孜杨荣金纯并与机密自后帝北巡宾辄扈从十九年议亲征尚书夏原吉吴中吕震与宾共议宜且休兵养民未奏会帝召宾宾言粮饷不足召原吉亦以不给对帝怒宾惧自缢死　　方孝孺
兄孝闻　子
中宪　中愈

按明外史方孝孺传孝孺字希直一字希古宁海人父克勤孝孺幼警敏读书日盈寸乡人目为小韩子从父宦游齐鲁间览古圣贤遗迹慨然奋兴洪武八年克勤被诬下狱谪戍江浦孝孺上书乞代不报归师宋濂从入京濂侍太祖受命作灵芝甘露颂赐酒大醉归孝孺见濂醉寝私为草以俟比明濂愕然曰上命作颂醉甚误不为奈何孝孺乃进所属草濂以入太祖览之曰此非学士笔濂谢曰实臣门人方孝孺作太祖喜召试会克勤坐空印事诛扶丧归哀动行路巳从濂卒业建文帝即位召为翰林侍讲明年迁侍讲学士侍经筵备顾问更定官制孝孺改文学博士燕兵入帝自焚镇抚伍云执孝孺以献成祖命系狱先是成祖发北平姚广孝以孝孺为托至是使其门人谕意孝孺怒斥之成祖又召使草诏及见悲恸彻殿陛成祖降榻劳之孝孺且哭且骂成祖怒命磔诸市孝孺慨然就死兄孝闻力学笃行先孝孺死妻郑及二子中宪中愈先自经死二女投秦淮河死宗族亲友坐死者八百七十三人福王时孝孺谥文正妻郑谥贞愍　　方孝友
按浙江通志孝友孝孺弟成祖召孝孺草诏不屈亲属皆戮逮孝友至孝孺目之不觉泪下孝友仍口吟一绝云阿兄何必泪潸潸取义成仁在此间华表柱头千载后旅魂依旧到家山士论壮之以为不愧其兄云　　方孝复
按明外史方孝孺传孝孺就戮宗族亲党坐死者八百七十三人孝孺绝无后惟克勤弟克家有子曰孝复洪武二十五年尝上书阙下请减信国公汤和所加宁海赋谪戍庆远卫以军籍获免　　方法
按明外史方孝孺传方法字伯通桐城人孝孺考试所得士为四川都司断事成祖即位诸司表贺法当署名曰此可见方先生地下乎投笔出寻逮入京次望江遂沉于江　　方昶
按万姓统谱昶字仲年淳安人登永乐二年进士第授行人从英国公征南交有功升平原县知县为治简易爱民尝为贼所执民相率入贼中曰奈何执吾父皆泣拜贼怜而还之升沧州同知调滁州致仕卒于家　　方渊
按万姓统谱渊字宗源淳安人明尚书赡词藻累试场屋弗利每遇门人先着鞭必喜形于色若己有之人有难之者辄引范鲁公语曰赋命有疾徐青云难力致非矫也素性如此后以太学生授凤阳蒙城令慈祥岂弟一以爱民为主其厅事四壁&#书先正格言以自警民德之秩满引年致仕卒于家所著有龟鹤山人吟&#二卷贻哂&#二卷　　方振文
按万姓统谱振文字尚质婺源人潜修内植乐惜贫乏有司屡征不就刱思本桥以济往来平居类选圣贤格言一编断以己意名曰积善字训孙月同字克正以春秋经游郡庠年六十六中永乐乙酉乡试己丑中会试乙榜例授教职不就入国学而卒　　方政
按明外史方政传政全椒人袭济阳卫千户以靖难功屡迁都指挥佥事永乐四年迁鹰扬将军平交址九年进都指挥使十年进都督同知仁宗即位命充参军宣德元年讨利于茶笼州败绩削职充为事官逾年为都督佥事寻以副总兵备御开平独石明年以总兵官镇守松潘进都督同知十年移镇大同正统元年进右都督将兵助沐晟讨麓川思任发败之追至空泥贼驱象阵政力战不支一军皆没政廉勇善战号良将贼平谥忠毅　　方廷玉
按巴陵县志廷玉字致美永乐乙未进士选庶吉士迁工部郎中时燕京刱建营造繁多廷玉上节俭休养二疏历浙江左布政使正统间入觐行李纔一肩各郡以夫役供者笑而却之杨文定溥尝称其质实而文和易有守　　方鲤
按万姓统谱鲤字廷训大琮七世孙永乐间登进士第为监察御史风采凛然升彰德知府改绍兴府皆以严明&#郡号良二千石正统中致仕行义尤为乡邦所敬服　　方素易
按万姓统谱素易乐平人永乐中以通政奉命谕交址陈季扩还奏称旨除桂阳同知有铺卒诉年老惟一子为虎所噬素易为文檄山神明日虎死道侧　　方勉按万姓统谱勉歙人登永乐间进士第历官监察御史出按浙江断狱平恕全活甚多升湖广兵备佥事洞獠宁谧转参议督理粮储陈言二十二事皆便于民致仕卒年七十有八岁　　方熙
按万姓统谱熙字孟明宣德五年进士选翰林庶吉士熙才高志大群试翰林屡居优等然言论风采峭直英发人颇惮之出为潮州府通判以文章为事晚岁尢加意于古赋日诵数十篇不厌年八十二卒　　方德初按万姓统谱德初字孟仁奉化人四世同居百口共爨子二人从子十一人以其赀产均分之凶年煮粥以食饿者邻人郑氏以贫鬻女为人婢德初为赎还之其自奉甚薄而性乐施与多类此与弟德全并有美德德初年八十八德全年九十九卒　　方员
按福州府志员字懋规永福人宣德癸丑进士以行人选御史历广西参政官终广东按察使员严于持己在广久精法律政多便民而民怀之　　方谟
按万姓统谱谟字昌言归安人正统举人任建德教谕陈恭愍督学南畿举以自代升翰林院检讨后卒谟天性孝友其设教以身率士不为章句文字之学　　方瑛按名山藏勋封记南和伯方瑛全椒人曾祖得铭从军国初为百户祖信替职有功升正千户父政征麓川死封威远伯瑛袭父官为指挥使乞领父兵从定西伯报雠先登破贼寨升都指挥同知正统六年从靖远伯征麓川杀获贼升都指挥使攻破杉木笼寨生擒贼首陶孟靠等功升都督佥事充参将守备云南孟养阿岭等处破敌战胜景泰元年以都督同知充参将镇守贵州杀退苗贼升右都督五年封奉天翊卫宣力武臣特进荣禄大夫柱国伯禄千石六年充总兵官征进铜鼓五开斩获功多留守贵州抚捕苗蛮天顺元年论平蛮功进侯流予世伯禄千二百石赐券身免一死子免一死自伯至侯凡六年卒予谥天顺四年子毅嗣坐罪革爵成化十五年孙寿祥嗣嘉靖十八年东嗣三十三年炳嗣隆庆二年应奇嗣卒亡子　　方汉
按浙江通志汉字孔殷淳安人领景泰元年乡荐第二天顺四年授山东道监察御史五年巡按陕西甘肃等处适有边警民人惊散汉设法招集之成化三年巡按四川时贵獠窃发敕汉征剿督军深入贼境设法搜捕地方以宁累升南京太仆寺卿卒于官　　方宗秩按巴陵县志宗秩字伯序通春秋一试不第遂归隐淹贯子史尤善诗耕桑樵采自食其力天顺间知县袁纲以经明行修举不就　　方铨
按万姓统谱铨字景衡新城人天顺乡举中乙榜任安陆州学正铨专治易理学通明加意立教诸生有习他经者访邻郡明经者为具币遣师之以身为教恩义兼尽成就之士甲于一时　　方佑
按万姓统谱佑桐城人天顺间进士监察御史风采凝峻人不敢干以私凡所巡历目为真御史为忌者中伤出知攸县县称治擢桂林知府甫八月致仕归结屋万松间足不及城市超然自得为皖中人望　　方升按临湘县志升字启东岳州卫籍居楚冲里成化乙酉乡试第一丙戌进士授御史首劾辅臣之不职者以忤旨被谴时以真御史称之历按山东四川浙江黜陟臧否务秉至公上救时政九十余款劾奏权宦妖僧及外戚勋贵下锦衣卫狱寮属交相救免遂外补江西提学副使悒悒成疾便道抵家遂卒囊箧萧然　　方守
按莆田县志守字宜约成化己丑进士授户部主事累迁郎中尝督蓟永及延宁边饷出纳惟谨升云南参政时土司争官夺印岁相雠杀守抚以恩信卒用宁息转湖广右布政以母丧归　　方向
按明外史姜绾传弘治初南京户部主事卢锦者与中官陈祖生有隙给事中方向尝因南京内围火劾文武大臣不职因及祖生无何雷震孝陵柏又诋祖生益力祖生衔向切骨会御史余浚言守备中官违制垦后湖田湖为之淤奏下令锦勘田时向方监后湖黄册祖生遂讦锦向侵湖田削锦籍谪向官向字与义桐城人谪云南多罗驿丞历官琼州知府　　方良永按明外史方良永传良永字寿卿莆田人举弘治三年进士督逋两广峻却馈遗还授刑部主事进员外郎擢广东佥事正德初父丧除待铨阙下外官朝见毕必谒刘瑾鸿胪导良永诣左顺门叩头毕令东向揖瑾良永竟出瑾怒及吏部除良永河南抚民佥事中旨勒致仕瑾诛起湖广副使寻擢广西按察使迁山东右布政使旋调浙江改左良永念母老恐中祸三疏乞休去世宗即位中外交荐拜右副都御史抚治郧阳以母老再疏乞终养久之母卒服除以故官巡抚应天即家赐敕至衢州疾连疏乞致仕未报遽归卒谥简肃弟良节官广东左布政使亦有治行子重杰举于乡以孝闻　　方宾
按巴陵县志宾字仲光弘治己丑乡贡正德间任凤阳通判值山东盗起督兵御淮建筑灵壁虹县二城贼至不得渡纵击大破之歼贼帅杨虎贼平署府篆御史上平贼绩旌异焉　　方献夫
按明外史方献夫传献夫字叔贤南海人生而孤弱冠举弘治末进士改庶吉士乞归养母遂丁母忧正德中授礼部主事调吏部进员外郎谢病归嘉靖改元夏还朝道闻大礼议未定草疏疏具见廷臣方抵排异议惧不敢上为桂萼所见与席书疏&#表上之帝大喜立下廷议廷臣遂目献夫为奸邪献夫乃杜门乞假既不得请则进大礼上下二论其说益详时已召张璁桂萼为翰林学士而用献夫为侍讲学士攻者四起献夫亦力辞帝卒用诸人议定大礼四年进少詹事献夫终不自安谢病归六年召修明伦大典献夫以议礼骤贵恃宠放恣拜户部右侍郎寻代萼为吏部左侍郎复代为礼部尚书大典成加太子太保复代萼为吏部尚书引疾报允十年有诏召还明年至京命以故官兼武英殿大学士入阁辅政献夫饰恬退名连被劾中恧虽执大政气厌厌不振独帝欲杀张延龄尝力争而其时桂萼已前卒张璁罢相者屡矣霍韬黄宗明言事一不当辄下之吏献夫见帝恩威不测居职二岁三疏引疾许之家居十年卒谥文襄　　方豪
按明外史郑善夫传方豪字思道正德三年进士除昆山知县迁刑部主事谏武宗南巡跪阙下五日复受杖历官湖广副使罢归　　方宸
按嘉鱼县志宸字侍臣左湖人也多膂力精武艺正德己巳岁饥流民啸聚为盗横行江湖大为民害抚台疏闻榜募能擒者宸即出应领众大破之师旋余党复乱宸力追斗遇贼伏林莽暗刺坠马而死弟采救兄杀贼无数亦斗死　　方清
按永州府志清字一清千户锐长子正德六年苗寇攻城清父子拒守连日城陷迎战于文昌街遂遇害倚墙瞋目不仆者移日见者犹疑其生合邑哀之　　方庸按江西通志庸字文仲湖口人少业儒好义逆濠兵及湖口庸率众扼敌众溃被执不屈遂遇害　　方鹏
按昆山县志鹏字时举自幼岐嶷能记忆前生事由进士任南京礼部主事累迁山西提学副使改春坊庶子兼翰林修撰嘉靖戊子主考顺天乡试转南京太常寺卿以疾告归　　方凤
按昆山县志凤字时鸣与兄鹏同科进士时称二方初授行人改御史时武庙颇事游幸凤累疏谏止言极切直寻升广东佥事致仕　　方钝
按明外史孙应奎传应奎官户部尚书建议加派给事中徐公遴劾应奎粗疏自用改南京工部以方钝代其位钝巴陵人掌户部七年廉慎无过严嵩中之诏改南京遂乞骸骨归　　方一桂
按莆田县志一桂字世芬嘉靖癸未与兄一兰同第进士授蒲圻知县调宣城以治行征入为广东道监察御史视居庸关条上边务十二事继按山东疏请垦荒地以增营田正孔庙从祀以光圣道俱报可复命掌道事时协院左佥都史道以诖误朝仪勒回籍一桂疏言道大臣不宜用细过弃捐忤旨杖二十还职复差提督直隶学校疏请端士习正文体燕赵间为之靡然向风冢宰汪鋐纳赂有踪力疏其奸且言陛下杜天下口已三年矣世宗震怒廷杖六十削籍卒于家隆庆改元赠光禄寺少卿　　方岑
按扬州府志岑字高伯江都人有异才善属文博极子史百家之书嘉靖丙戌成进士授大理寺评事升南京左寺正逾年出知杭州府为御史阴中罢免着有竹素斋集　　方锐
按名山藏勋封记安平伯方锐以世宗孝烈皇后父嘉靖十九年自后府左都督封二十一年进侯卒子承裕嗣例除　　方逢时
按明外史方逢时传逢时字行之嘉鱼人嘉靖二十年进士授宜兴知县再徙宁津曲周擢户部主事历工部郎中迁宁国知府擢广东兵备副使隆庆初改宣府口北道加右参政旋擢右佥都御史巡抚辽东四年移大同进兵部右侍郎甫拜命以忧归万历初起故官总督宣大山西军务累进兵部尚书加太子少保五年召理戎政寻代王崇古为尚书太子太保以平两广功进少保累疏致仕归二十四年卒　　方新按万姓统谱新字德新号定溪青阳人嘉靖丙辰进士为监察御史擢徐州兵备言事放归　　方云槐
按浙江通志云槐字慕庭遂安人甫六岁父文谨早卒事节母余氏至孝家贫力耕卜葬祖父负土成坟依依孺慕七十年如一日晚宾于乡隆庆二年邑令周恪表曰节孝之门孙逢年登进士官至东阁大学士人以为至孝之报云　　方从哲
按明外史方从哲传从哲字中涵其先德清人隶籍锦衣卫家京师从哲举万历十一年进士授庶吉士进编修屡迁国子祭酒请告家居久不出时颇称其恬雅中旨起吏部左侍郎四十一年拜礼部尚书兼东阁大学士与吴道南&#命时道南在籍首辅叶向高去国从哲遂独相未几道南至会张差梃击事起刑部以疯癫蔽狱王之采钩得其情庞保刘成等迹始露从哲偕道南请益饬宫禁防而斥之采言谬妄帝纳之道南以母忧归从哲复独相性柔懦将顺帝意无所匡正四十八年七月帝不豫从哲偕九卿台谏问安越二日召从哲等受顾命又二日乃崩光宗嗣位选侍李氏最得帝宠郑贵妃请立选侍为皇后选侍亦为贵妃求封太后帝已于乙卯得疾丁巳力疾御门命从哲封贵妃为皇太后从哲遽以命礼部侍郎孙如游力争事乃止时都下纷言中官崔文升进泄药帝由此委顿帝疾已殆召从哲等至干清宫从哲等请慎医药帝问有鸿胪官进药者安在从哲曰鸿胪寺丞李可灼帝命宣可灼至趣和药进所谓红丸者也日晡复进一丸帝崩中外皆恨可灼甚而从哲拟遗旨可灼银币及熹宗即位给事中惠世扬纠从哲十罪三可杀从哲求去慰留先以光宗登极恩加少保吏部尚书武英殿大学士再以帝登极恩加少师建极殿大学士给事中程注复劾之从哲力求去命进中极殿大学士遣行人护归崇祯元年卒谥文端　　方震孺
按明外史方震孺传震孺字孩未寿州人万历四十一年进士除沙县知县举卓异征授御史熹宗嗣位极陈贪吏之害天启元年巡视南城中官刘朝被讼魏忠贤为请震孺不从忠贤大恨辽阳破远近震惊文武将吏畏出关无一骑东者震孺独慷慨请犒师以六月出关延见将士人人慰劳军民感悦八月遂有监军巡按之命主事徐大化者知忠贤恶之承风力诋震孺都御史邹元标保持之乃得请告去五年忠贤党御史郭兴治诬劾其按辽时赃私遂逮下诏狱法司议绞忠贤憾不置诬与刘铎交通共为&#诅竟坐大辟会皇子生获免得遣戍庄烈帝嗣位释还崇祯八年流贼犯寿州震孺倡士民固守城获全久之用为岭西参议十六年擢右佥都御史巡抚广西京师陷震孺即率师勤王马士英惮之敕还镇震孺竟忧愤而卒　　方国儒
按明外史方国儒传国儒字道醇歙县人四岁失父奉母以孝闻天启元年举于乡崇祯间授保康知县七年正月贼至国儒率乡兵出御力不支败走城遂陷亡何贼退国儒还入城逾月复至督吏民固拒贼至益众城复陷国儒被执大骂身中七刀死是年贼陷竹溪训导王绍正遇害　　方岳贡
按明外史方岳贡传岳贡谷城人天启二年进士授户部主事进郎中以廉谨闻崇祯元年稍迁松江知府举卓异者数四薛国观败其私人王陛彦下吏言岳贡尝馈国观三千金遂被逮士民诣阙讼冤巡抚黄希亦白其诬复官给事中方士亮荐岳贡乃擢山东副使总理江南粮储吏部尚书郑三俊举天下贤能监司五人岳贡与焉帝趣使入对越六日即超擢左副都御史命以本官兼东阁大学士入阁辅政十七年以户兵二部尚书兼文渊阁大学士李自成陷京师岳贡被执贼索银岳贡素廉贫无以应贼令监守者缢死　　方逢年
按明诗选小传逢年字书田遂安人天启壬戌进士改庶吉士授编修历官礼部尚书东阁大学士有雪涤斋集　　方明栋
按贵州通志明栋平越府同知天启三年监军进讨水西遇害事闻赠按察司佥事荫一子入监赐祭　　方正化按畿辅通志正化山东人崇祯时为司礼监太监性忠勇好谈兵壬午畿内设总监督军正化奉命守保定全城有功旋撤回甲申上遣大学士李建泰经略七省办贼师至芦沟桥辄哗不以闻上召正化谕令复为总监督军驻保定正化叩头痛哭行至保定时流寇已抵固关矣正化即登陴与诸文武同心坚守月余城陷正化杀贼数十人贼群刃交攒断头掷城下所从中官十余人悉为贼杀　　方民怀
按黄安县志民怀字懋元自少狷谨弱冠举于乡绝迹公府尝寓旅舍有女奔者民怀正色叱之女诡曰父为债窘故尔民怀亟取囊金赒而遣之盖有鲁男子之风焉谒选为林县令有惠政五载随赋归　　方尧相按明外史张继孟传崇祯十七年张献忠寇成都方尧相佐巡抚龙文光协守城陷被执献忠僭帝号欲用之不屈被杀尧相字绍虞黄冈人官成都同知监纪军事

　唐姓部纪事
北齐书唐邕传齐朝因高祖作相丞相府外兵曹骑兵曹分掌兵马及天保受禅诸司监咸归尚书唯此二曹不废令唐邕白建主治谓之外兵省其后邕建位望转隆各为省主令中书舍人分判二省事故世称唐白云

　章姓部列传一
　　周
　　章子
按战国策秦假道韩魏以攻齐齐威王使章子将而应之　　秦
　　章邯
按史记秦始皇本纪二世皇帝二年冬陈涉所遣周章等将西至戏兵数十万二世大惊与群臣谋曰奈何少府章邯曰盗已至众强今发近县不及矣郦山徒多请赦之授兵以击之二世乃大赦天下使章邯将击破周章军而走遂杀章曹阳二世益遣长史司马欣董翳佐章邯击盗杀陈胜城父破项梁定陶灭魏咎临济楚地盗名将已死章邯乃北渡河击赵王歇等于巨鹿三年章邯将其卒围巨鹿楚上将军项羽将楚卒往救巨鹿夏章邯战数却二世使人让邯邯恐遂以兵降诸侯按章邯降楚项羽立为雍王
汉王定三秦邯败走废丘自杀

　　章平
按史记高祖本纪二年汉王东略地正月掳雍王弟章平　　章蟜
按姓氏急就篇秦将章蟜
　　汉
　　章文
一作
章交

按南昌郡乘文豫章人高祖遣灌婴讨定南方文献地于婴筑豫章城郡人怀之祀于章江之滨　　章赣
按姓氏急就篇汉御史章赣
　　章明
按万姓统谱明新繁人累官至大中大夫王莽篡位明叹曰不以一身事二主遂自杀　　南齐
　　章起之
</div>
    <div class="pagination">
<a href="氏族典卷诸姓部_page373.html">上一页</a><span>...</span><a href="氏族典卷诸姓部_page369.html">369</a><a href="氏族典卷诸姓部_page370.html">370</a><a href="氏族典卷诸姓部_page371.html">371</a><a href="氏族典卷诸姓部_page372.html">372</a><a href="氏族典卷诸姓部_page373.html">373</a><span class="current-page">374</span><a href="氏族典卷诸姓部_page375.html">375</a><a href="氏族典卷诸姓部_page376.html">376</a><a href="氏族典卷诸姓部_page377.html">377</a><a href="氏族典卷诸姓部_page378.html">378</a><a href="氏族典卷诸姓部_page379.html">379</a><span>...</span><a href="氏族典卷诸姓部_page375.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
