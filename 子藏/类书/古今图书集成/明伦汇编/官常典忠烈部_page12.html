<!DOCTYPE html>
<html>
 <head>
  <meta charset="utf-8"/>
  <title>
   官常典忠烈部 - 第 12 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典忠烈部 - 第 12 页/共 50 页
  </h1>
  <div class="content">
   按宋史忠义传若水字平仲隆州井研人博通经史为文章有气骨吴曦叛州县莫敢抗若水方为布衣愤甚将杀县令起兵讨之夜刲鸡盟其仆曰我明日谒知县汝密怀刃以从我顾汝即杀之仆佯许诺至期三顾不发归责其仆以背盟仆曰平人尚不可杀况知县乎此何等事而使我为之若水乃仗剑徒步如武兴欲手刃曦中道闻曦死乃还人皆笑其狂而壮其志登嘉定十三年进士第时史弥远柄国久若水对策极论其奸请罢之更命贤相否则必为宗社忧考官置之末甲策语播行都士争诵之弥远怒谕府尹使逆旅主人讥其出入将置之罪或为之解乃已理宗即位应诏上封事曰行大义然后可以弭大谤收大权然后可以固大位除大奸然后可以息大难宁宗皇帝晏驾济王当继大位者也废黜不闻于先帝过失不闻于天下史弥远不利济王之立夜矫先帝之命弃逐济王并杀皇孙而奉迎陛下曾未半年济王竟不幸于湖州揆以春秋之法非弒乎非篡乎非攘夺乎当悖逆之初天下皆归罪弥远而不敢归过于陛下者何也天下皆知仓卒之间非陛下所得知亦谅陛下必无是心也亦料陛下必能扫清妖氛以雪先帝济王父子终天之愤今逾年矣而干刚不决威断不行无以大慰天下之望昔之信陛下之必无者今或疑其有昔之信陛下不知者今或疑其知陛下何以忍清明天日而以此身受此污辱也盍亦求明是心于天下而俾有辞于千古乎为陛下之计莫若遵泰伯之至德伯夷之清名季子之高节而后陛下之本心明于天下此臣所谓行大义以弭大谤策之上也自古人君之失大权鲜有不自废立之际而尽失之当其废立之间威动天下既立则眇视人主是故强臣挟恩以陵上小人怙强以无上久则内外相为一体为上者喑默以听其所为日朘月削殆有人臣之所不忍言者威权一去人主虽欲固其位保其身有不可得宣缯薛极弥远之肺腑也王愈其耳目也盛章李知孝其鹰犬也冯榯其爪牙也弥远之欲行某事害某人则此数人者相与谋之曷尝有陛下之意行乎其间哉臣以为不除此数凶陛下非惟不足以弭谤亦未可以必安其位然则陛下何惮久而不为哉此臣所以谓收大权以定大位策之次也次而不行又有一焉曰除大奸然后可以弭大难李全一流民耳寓食于我兵非加多土地非加广势力非特盛也贾涉为帅庸人耳全不敢妄动何也名正而言顺也自陛下即位乃敢倔强何也彼有辞以用其众也其意必曰济王先皇帝之子也而弥远放弒之皇孙先皇帝之孙也而弥远戕害之其辞直其势壮是以沿淮数十万之师而不敢睥睨其锋虽曰今暂无事未也安知其不一日羽檄飞驰以济王为辞以讨君侧之恶为名弥远之徒死有余罪不可复惜宗社生灵何辜焉陛下今日而诛弥远之徒则全无辞以用其众矣上而不得则思其次次而不得则思其下悲夫制置司不敢为附驿却还之以格当改官奏上弥远取笔横抹之而罢嘉熙间召为太学博士当对草奏数千言略曰宁宗不豫弥远急欲成其诈此其心岂复愿先帝之生哉先帝不得正其终陛下不得正其始臣请发冢斫棺取其尸斩之以谢在天之灵往年臣尝上封事请禅位近属以洗不义之污无路自达今其书尚在谨昧死以闻将对前一日假笔吏于所亲潘允恭允恭素知若水好危言谕笔吏使窃录之允恭见之惧并及祸走告丞相乔行简亦大骇翼日蚤朝奏出若水通判宁国府退朝召合门舍人问曰今日有轮对官乎舍人以若水对行简曰已得旨补外矣可格班若水袖其书待庑下舍人谕使去若水怏怏而退自知不为时所容到官数月以言罢遂不复仕隐太湖之洞庭山贾似道在京湖闻其名辟参军事若水雅思其乡乃起从其招因西归蜀居山中有盗夜之若水危坐不动盗击其首流血被面亦不动乃舍去若水为学务躬行耻为空言削木为主大书曰自古以来忠臣孝子义夫节妇之位岁时祀之有一子膂力绝人筑山寨以兵捍卫乡井寨破举家遇害　　胡斌
按宋史忠义传斌为殿前司将官童德兴提禁旅戍邵武江闽寇作知邵武有备未敢犯会招捕司檄德兴禀议独留斌将弱卒数百留城中绍定三年闰月己卯盗众大至他将士皆遁斌独奋身迎战所格杀甚众贼益生兵官军所存仅数十人或告以众寡不敌盍避之斌曰郡民死者以万计赖生者数千人由东门而出我不缀其势使得脱走则贼蹑其后无&amp;#类矣遂巷战大呼曰我死救百姓兵尽矢穷卒遇害其尸僵立移时始仆事闻赠武节大夫录其后一人枢密院编修官王野言邵武民即斌战地立庙请就以武节为庙额从之　　左誉
按吉安府志誉永新人绍定二年进士授复州景陵尉莅任未几遭金兵大至城陷誉被执不屈母妻暨子凡十三人同日遇害事闻诏祠于岳阳赐额闵忠特赠承事郎诰词褒其忠比之唐张巡焉后加赠员外郎官其嗣　　高谈
按宋史忠义传谈字景遂邵武光泽人绍定二年旁郡盗作诸子请避之谈曰昔杨子训问避寇于胡文定公语之曰往岁盗起燕山则河北关中可避入关则河南汉南可避今惟二广宁保其无寇乎吾惟存心以听命尔小子识之此格言也今南去则汀剑西去则盱赣皆为盗区东去富沙虽有城避吾闻官吏例弗我纳北去广信防夫守隶利人囊箧指民为谍数剽杀之舍胡公之言未有他策也盗入诸子又请谈曰有庙祏在将焉之贼至谈出曰时和岁丰何忍为此盗曰吏贪暴民无所诉我为直之谈曰独不能挝鼓上闻乎民有辜而杀之盗怒执诸庭遗之牛酒不释遗之金帛不释谈曰然则将何为盗曰我欲东破武阳若得耆老如尔者率是乡子弟吾其济乎谈曰斯言奚为至我唾贼大骂遂遇害而里人赖以免谈平居言动必由礼法故乡人敬而附之　　张景说
按绍兴府志景说字钦甫嵊人绍定四年为定城县尉摄麻城县事适金人攻破沙窝关深入麻城兵不支被执欲胁使降景说叱曰吾气吞若曹顾力屈耳吾从汝为不义耶遂遇害事闻赠通直郎祀乡贤　　王大寿按宋史忠义传大寿泉州人为左翼队将绍定五年海寇王子清犯围头守真德秀遣大寿领卒百人防遏猝与贼遇奋前控弦毙贼十余后无援者遂没从死者五人贼就俘剖心祭之事闻赠官恤其家　　吴骏发按扬州府志骏发江都人少有投笔之志绍定间李全攻扬州郡募良家子守御骏发挺身应之贼平由白衣补将校金兵入境以转战有功累迁镇江右军统领金兵复据盱眙宋遣兵攻之骏发为前锋建蝥弧先登气勇百倍会金援兵至死之事闻赐恤甚厚　　王迸按宋史忠义传迸字纯父饶州乐平人乡举恩免为固始簿摄邑绍定中金兵犯淮守令望风遁迸度力不能御怀印自投于井而死　　孙益　顾绪　顾珣
按宋史忠义传益扬州泰兴人少豪侠绍定中李全犯扬州游骑薄泰兴城下县令王爚募人守御益起从之俄贼兵大至益率众拒之见贼势盛且前且却益厉声呼曰王令君募我来将以守护城邑也今贼至城下我辈不为一死复何面目见令君乎遂身先赴敌死之同时顾绪顾珣俱战死事闻赠益保义郎绪珣承节郎各官其子一人　　吴从龙
按宋史忠义传从龙字子云官至武功郎建康府统制绍定兵难为先锋援不至被擒使至泰州城下诱降终不屈死之庙祀扬泰二州赐额褒忠官其弟从虎至武经大夫　　祝松
按安陆府志松景陵人举宋进士初调长水簿端平初以城陷誓死守郢遗民立祠祀之　　米立
按宋史忠义传立淮人三世为将从陈奕守黄州奕降元立溃围出江西制置使黄万石署为帐前都统制大兵略江西立迎战于江坊被执不降系狱行省遣万石谕之曰吾官衔一个牙牌写不尽今亦降矣立曰侍郎国家大臣立一小卒尔何足道但三世食赵氏禄赵亡何以生为立乃竖擒之人与授拜者不同万石再三说之不屈遂遇害　　赵文义
兄
武义
　杨寿孙　何庚　安惟臣
　　田广泽　歹坤
按宋史忠义传文义郢州都统制更戍归与北兵遇力战死之初开州之役文义兄武义亦死焉有杨寿孙者为云安军主簿兼教参佐忠胜军端平中北兵至中江县与将官何庚安惟臣田广泽歹坤等连战二日俱死之寿孙赠通直郎官一子下州文学庚等各赠承节一子进勇副尉　　蹇彝
子
永叔

按宋史忠义传彝潼川通泉人嘉定二年进士累官通判金州端平三年北兵攻蜀彝坚守战不能敌被擒不屈而死其子永叔复力战城破举家死焉　　蹇维之按宋史蹇彝传彝弟维之绍定五年进士和州都统王宣辟行参军事亦迎敌力战而死特官其子　　何充子士麟　孙驹
行　从子仲桂

按宋史忠义传充汉州德阳人秘书监耕之孙通判黎州摄州事预为备御计及宋能之至建议急于邛崃创大小两关仓及寨屋百间亲督程役俄关破充自刺不死大军帅呼之语许以不杀充曰吾三世食赵氏禄为赵氏死不憾帅设帟幄环坐诸将而虚其宾席呼充曰汝能降即坐此充踞坐地求死遂罢它日又呼之欲髡其顶曰可杀不可髡又使署招民榜充曰吾监州也可聚吾民使杀之耶即一家有死而已榜必不可署大将遗以酒茗羊牛肉皆却之自是水饮绝不入口敌知其不可强将呙之大将曰此南家好汉也使之即死于是斩其首充妻陈骂不绝口初充之见呼也陈必以一家往帅曰不呼汝何以来陈曰吾求死尔及充死东望再拜曰臣夫妇虽死可以对赵氏无愧矣众以石击杀之方充夫妇之婴祸也亲戚劝其苟免充正色曰我夫妇与儿妇义同死汝等自求生可也于是上下感泣愿同死者四十余人男士麟孙驹行从子仲桂先充而死惟长子士龙得免　　朱光
按处州府志光字不尘丽水人绍定二年登进士第尉襄阳摄均州事录端平丙申均倅北人范用吉以城叛光谕之不从责之又不从遂死于难朝廷旌其忠赠通直郎官一子敕曰往岁北人以均城叛尔光摄郡决曹责以忠孝遂遭执缚毙于刀锯后三年职兵钤者始白其事于朝有司考阅铨籍龙飞榜进士也呜呼尔死得其所若朕之尽伤何赠以京秩录其遗孤庶使忠魂无复遗恨弟时中端平二年进士　　刘锐子
同哥
　赵汝向
按宋史忠义传锐知文州嘉熙元年北兵来攻锐与通判赵汝向乘城固守率军民七千余人昼夜搏战杀伤甚多拒守两月余援兵不至城中无水取汲于江会陈昱以去岁失守沔编置此州夜逾城出降献女大将告以虚实敌遂增兵攻城甚急一夕移江流于数里外锐度不免集其家人尽饮以药皆死乃聚其尸及公私金帛告命焚之家素有礼法幼子同哥才六岁饮以药犹下拜受之左右为之感恸汝向宣城人善射城破被执先断其两臂而后脔杀之锐及其二子自刎死军民死者数万人　　王翊　蒲东卯　刘当可　邵复　罗由　赵　　崇启　罗君文　冯仲煜　李大全　赵晨　　胡天启按宋史忠义传翊字公辅郫县人宝庆元年进士吴曦尝招之入幕及曦以蜀叛抗节不拜为陈大义曦怒囚翊欲烹之曦诛而免嘉熙元年制置使丁黼辟为参议官先遣其家归乡里为文诀先墓誓以身死报国及北兵至帐前提举官成驹先走黼仓卒迎敌败死翊与司理王璨运司干官李日宣等募兵拒守兵入公署见翊朝服危坐问为何人曰小官食天子之禄临难不能救死有余罪可速杀我又问何以不走曰愿与此城俱亡北兵相谓曰忠臣也戒勿杀敌纵火大掠翊以朝服赴井死兵后其家出其尸井中衣冠俨如也转运副使蒲东卯死之兵屠汉州权州事刘当可判官邵复录事参军罗由司户参军赵崇启知雒县罗君文皆不屈而死复雍六世孙也入眉州知丹陵县冯仲煜死之取简州简守李大全死之邛守赵晨亲率雅州牌手出战力尽而死文州守刘锐通判赵汝向相誓死守更迭出战被围旬有五日汲道绝兵民水不入口者半月至吮妻子之血卒无叛志城垂陷汝向犹持双刃入阵中十六矢被执以死锐先杀其妻父子三人登文王台自刎死师至遂宁民兵赵朋拒战左臂已断而战不休至重庆进士胡天启负母而逃兵欲杀其母天启妻张哀号愿以身代不听卒杀之天启与其妻呼天大骂大将奇天启貌欲活之谓之曰汝从我当共富贵天启愈奋骂于是夫妇同死事闻翊汝向皆立庙赐谥余褒恤有差　　徐梅龟
子
尚古

按严州府志梅龟字臞叟寿昌人警敏刚介不事阿徇登进士第授安丰军霍丘县尉端平三年蒙古兵犯境梅龟亲率土人王镕等扎寨安阳诸山邻境亦赖以安嘉熙元年蒙古兵又至梅龟身先士卒战胜俘获甚众次年春蒙古大举入寇梅龟与战不利顾谓其子尚古曰彼众我寡我知之矣委质为臣有死无二汝其行乎尚古曰大人既能死忠尚古岂不能死孝乃转战益力至黄家渡皆遇害淮西制置使以闻理宗震悼赠宣教郎知霍丘县事官其一子汲古进武校尉尚古赠承信郎亦官其一子肃进义校尉梅龟夙以文名举笔立就尝着春秋指掌图若干卷行于世　　丁黼
按宋史忠义传黼成都制置使也嘉熙三年北兵自新井入诈竖宋将李显忠之旗直趋成都黼以为溃卒以旗榜招之既审知其非领兵夜出城南迎战至石笋街兵散黼力战死之方大兵未至黼先遣妻子南归自誓死守至是从黼者惟幕客杨大异及所信任数人大异死而复苏黼帅蜀为政宽大蜀人思之事平赐额立庙　　陈隆之
按宋史忠义传隆之不知所仕履为四川制置使淳佑元年十一月成都被围守弥旬弗下部将田世显乘夜开门北兵突入隆之举家数百口皆死槛送隆之至汉州命谕汉州守臣王夔降隆之呼夔语之曰大丈夫死尔毋降也遂见杀后五年提刑袁简之上其事特赠徽猷阁待制合得恩泽外特与两子恩泽赐谥立庙　　史季俭
子良震
&amp;#杨成夫

按宋史陈隆之传有史季俭者威州棋城主簿也成都之陷子良震与&amp;#杨城夫争相为死各特赠两官与一子下州文学　　罗梦棫
按临江府志梦棫字德玉新喻人宝佑四年特奏名授隆兴府靖安尉庚申兵入其境棫身率民兵固守已而兵突至巷战力斗死之朝廷赠五官诰词云尔眇然邑佐挺身锋镝所以愧偷生失节者可特赠宣教郎恩荫一子金铉从政郎　　张晏然
按广济县志晏然字安卿淳佑七年授朝议大夫直秘阁湖北提举陷金不屈死之　　侯&amp;#
按宋史忠义传&amp;#字道子温州乐清人三贡于乡两试转运司皆第一以武举授合浦尉柳城令卫步军司干办公事侍卫马军行司计议官宝佑五年制置使贾似道辟通判海州兼河南府计议官李松寿据山东突出涟泗&amp;#鏖战城下死之阖室遇害太学生三十一人言于朝即海州赐庙旌忠谥曰节毅仍立庙其乡&amp;#所著有霜&amp;#集　　王孝忠
按宋史忠义传孝忠为镇江前军统制兼淮东路分戍淮阴杨贵叛孝忠率众迎战胜气百倍俄水军统制朱信降贼孝忠孤军力不敌死焉　　杨礼　周德荣　段元鉴
按宋史王翊传宝佑六年北兵拔吉平隘守将杨礼周德荣死之至顺庆帅守段元鉴城守麾下刘渊杀之以降　　陈元桂
按宋史忠义传元桂抚州人淳佑四年进士累官知临江军时闻警报筑城备御以焦心劳思致疾开庆元年春北兵至临江时制置使徐敏子在隆兴顿兵不进元桂力疾登城坐北门亭上督战矢石如雨力不能敌吏卒劝之避去不从有以门廊鼓翼蔽之者麾之使去有欲抱而走者元桂曰死不可去此左右走遁师至元桂瞠目叱骂遂死之县其首于敌楼越四日方敛体色如生初亲戚有劝其移治者元桂曰子亦为浮议所摇耶时事如此与其死于饥馑死于疾病死于盗贼孰若死于守土之为光明俊伟哉家人或请登舟不许且戒之曰守臣家属岂可先动以摇民心敏子以闻赠宝章阁待制赐缗钱十万与一子京官一子选入恩泽立庙北门谥曰正节　　詹钧
按汝宁府志钧固始人少负奇气由边郡才技良家子选授军职隶武定军充总制官宝佑间蜀被兵钧往来峡渠闻达等州扞御用少击众深入蛮侥筑建城堡化服群獠抚以恩信开庆乙未之夏蜀重庆告急命大将往援钧所部独进直至叙州南平隆化县界遇游骑接战无大胜负日中以精骑数千至钧之众不满千人皆敢死士驰突冲击力战不少慑遣卒诣大将求救方引众顾望竟不赴钧弃所乘马立射发无不毙元兵屡却然以步敌骑众寡凡十倍所杀已过当而钧之兵死伤者十七八矢贯钧臂裂帛裹创复战连中数十创创甚矢尽众稍散逸聚者犹数十人伤重莫能军钧被执元将壮其勇期生之钧大骂求速死亦不加害翌日元将亲视其创馈之食与药钧摽出弗受终置马上载以行八日不食至播州土门逼令招城中不行遇害　　张华宗
按仙居县志华宗字君实宝佑间以明经补国学除杭州教授转扬州临江谨身率士所至有声开庆元年元兵压境同官拒守久之临江陷元兵火文庙华宗大呼曰不降者我也当速杀泄而忿曷为令先圣无依耶遂遇害事闻诏谥忠烈赐大夫秩　　黄甲
按井研县志甲开庆进士授德安尉调乐安丞廉谨有声元兵拔抚州索降状其僚属联署以上甲独抗不屈死之　　许彪孙　张桂　金文德　曹赣
按宋史忠义传彪孙显谟阁学士奕之子也为四川制置司参谋官景定二年刘整叛召彪孙草降文以潼川一道为献彪孙辞使者曰此腕可断此笔不可书也即闭门与家人俱仰药死整既降遂引兵袭都统张桂营桂及统制金文德战死纳溪曹赣阖门死之　　胡世全
按宋史许彪孙传景定四年沔州都统胡世全护粮运至虎象山遇敌兵战败死　　齐兴隆
按德兴县志兴隆字祈翁景定间进士官蒲圻令元兵下江南兴隆义不食粟佩印绶以归曰全吾印以还吾君全吾身以还吾亲遂溺水死　　朱光　张轸
按绍兴府志光字吉父诸暨人明经敦行元伯颜下江南遣裨将上官&amp;#招抚浙东至县光与同僚张轸等率乡民抵御光被执口占曰生为大宋臣死为大宋鬼一片忠义心明月照秋水贼怒以火燃之三日始绝轸亦死之光尝注西铭人多佩诵云
　忠烈部名臣列传二十二
　　宋六
　　彦海
按宋史许彪孙传咸淳二年北兵取开州守将庞彦海死之　　赵良坡
按上虞县志良坡字深甫良坦兄咸淳乙丑进士命守御广州为元兵生获欲降之不屈元将义之放归隐西溪雪水称雪水先生逾年元将思其贤复索而得之欲荐于朝良坡终不屈怒目詈骂元将令左右刃之良坡大呼曰我得死所矣遂伸颈受戮颜色自如其子友直同榜进士闻难泣血冒刃归榇葬西溪湖眠牛山庐墓终隐焉所居有视清亭戒子孙世勿仕元其子季忠季恕隐居不仕后至正间有举良坡乡贤者二子不从曰吾祖生既耻食其禄殁岂享其祀盖有祖父遗风焉　　俞廷简
按余姚县志廷简咸淳间进士任溧水丞元兵至不屈死之　　丁衡
按天台县志衡八都丁村人登咸淳辛未进士授推官转江西提刑赴任途遇元兵不屈而死家人俱没于兵　　张汉英
按宁波府志汉英幼聘吕氏女及请期吕以女双瞽辞汉英曰聘时无恙而今丧明命也遂娶之后仕度宗咸淳间守樊城为元阿朮所围并守其江汉英募善泅者置蜡书于髻中潜积草下浮水而出往荆郢求救至益口事露被获于是郢邓之路亦绝求得张顺张贵二人为都统又相继为元兵所杀至九年癸酉襄阳被围五年樊城被围四年元将张弘范进攻为流矢中其肘束创见阿朮曰襄在江南樊在江北我陆攻樊则襄出舟师来救终不可取若我截江道断救兵水陆夹攻之则樊必破而襄亦下矣阿朮从之遂以师截江而出锐师薄樊城陷汉英死焉　　袁镛按宁波府志镛字天与有大志邃于春秋之学登咸淳七年进士第以父忧未即仕见国事蹙窃叹曰生为宋臣死则为宋鬼顾无寸兵尺地不能捍御以固社稷仗义执言从颜常山张睢阳诸君于地下不失为宋国臣足矣适元将遣游兵十八骑驻于西山之资教寺镛不胜悲愤填&amp;#义气激烈遂约沿海制置使兼知庆元府事赵孟传及将作少监谢昌元共出师御敌赵孟传与谢昌元共绐之曰尔第先往我二人当即以兵继镛信之遂奋然独往厉声言曰汝主无故谋起干戈残我土宇使我无辜赤子宛转于锋刃之下真天地鬼神有所不容四方忠义之士无不日夜愤惋勤王之师四面皆至吾恐汝北归无日也言未竟就执而孟传昌元二人已密往车厩献版图屈膝迎降矣元将奇镛才欲胁之令降曰从则富贵汝不从则烧戮汝镛骂曰我堂堂宋室之臣死则死耳岂降志从汝乎元将怒纵火燎之须发殆尽词气愈厉至死不少变其日家人惊悼赴水而死者十有七人焉　　赵良淳
按宋史忠义传良淳字景程居饶之余干太宗子恭宪王之后丞相汝愚曾孙也累世以学行名号贤宗子良淳少学于其乡先生饶鲁知立身大节及仕所至以干治称而未尝干人荐举初以荫为泰宁主簿三迁至淮西运辖浮湛冗官二十余年马光祖李伯玉范丁孙交荐辟之卒不振拔考举及格改知分宁县分宁江西剧邑俗尚哗讦良淳治之不用刑戮不任吏胥取民之敦孝者身亲尊礼之至其桀骜者乃绳以法俗为少革秩满特差权江西安抚司机宜文字诏除诸司审计院督饷江西升大理司直咸淳末廷臣议众建宗室于内郡以为屏翰遂除良淳知安吉州先是知州李庚遁百事隳废良淳至日与僚吏论所以守御之备悉举行之时岁饥民相聚为盗所在&amp;#起或请以兵击之良淳曰民岂乐为盗哉时艰岁旱故相率剽掠苟活耳命僚属以义谕之众皆投兵散归其不归者众缚以献有掠人货财诣其主谢过而还之者良淳劝富人出粟振之尝语人曰使太守身可以济民亦所不惜也其言恳恳足以劝人人皆倒囷以应之朝议寻以徐道隆为浙西提刑以辅良淳加良淳直秘阁文天祥去平江溃兵四出剽掠良淳捕斩数人枭首市中兵稍戢已而范文虎遣使持书招降良淳焚书斩其使大兵迫独松关有旨趣道隆入卫道隆既去大兵至军其东西门良淳率众城守夜就茇舍陴上不归先是朝廷遣将吴国定援宜兴宜兴已危不敢往乃如安吉见良淳愿留以为辅良淳见国定慷慨大言意其可用也请于朝留戍安吉已而国定开南门纳外兵兵入城呼曰众散元帅不杀汝于是众号泣散去良淳命车归府兵士止之曰事至此侍郎当为自全计良淳叱去之命家人出避乃闭合自经有兵士解救之复苏众罗拜泣曰侍郎何自苦逃之犹可求生良淳叱曰我岂逃生者耶众犹环守不去良淳大呼曰尔辈欲为乱耶众涕泣出复投缳而死　　张顺　张贵
按宋史忠义传顺民兵部将也襄阳受围五年宋闯知其西北一水曰清泥河源于均房即其地造轻舟百艘以三舟联为一舫中一舟装载左右舟则虚其底而掩覆之出重赏募死士得三千求将得顺与张贵俗呼顺曰矮张贵曰竹园张俱智勇素着诸将所服俾为都统出令曰此行有死而已汝&amp;#或非本心宜亟去毋败吾事人人感奋汉水方生发舟百艘稍进团山下越二日进高头港口结方陈各船置火枪火炮炽炭巨斧劲弩夜漏下三刻起&amp;#出江以红灯为识贵先登顺殿之乘风破浪径犯重围至磨洪滩以上北军舟师布满江面无隙可入众乘锐凡断铁&amp;#攒杙数百转战百二十里黎明抵襄城下城中久绝援闻救至踊跃气百倍及收军独失顺越数日有浮尸&amp;#流而上被介胄执弓矢直抵浮梁视之顺也身中四枪六箭怒气勃勃如生诸军惊以为神结冢敛葬立庙祀之贵既抵襄襄帅吕文焕力留共守贵恃其骁勇欲还郢乃募二士能伏水中数日不食使持蜡书赴郢求援北兵增守益密水路连锁数十里列撒星椿虽鱼虾不得度二人遇桩即锯断之竟达郢还报许发兵五千驻龙尾洲以助夹击刻日既定乃别文焕东下点视所部军洎登舟帐前一人亡去乃有过被挞者贵惊曰吾事泄矣亟行彼或未及知复不能衔枚隐迹乃举炮鼓噪发舟乘夜顺流断破围冒进众皆辟易既出险地夜半天黑至小新城大兵邀击以死拒战沿岸束荻列炬火光烛天如白昼至勾林滩渐近龙尾洲遥望军船旗帜纷披贵军喜跃举流星火示之军船见火即前迎及势近欲合则来舟皆北兵也盖郢兵前二日以风水惊疑退屯三十里而大兵得逃卒之报据龙尾洲以逸待劳贵战已困出于不意杀伤殆尽身被数十枪力不支见执卒不屈死之乃命降卒四人舁尸至襄令于城下曰识矮张乎此是也守陴者皆哭城中丧气文焕斩卒以贵附葬顺冢立双庙祀之　　范天顺
按宋史忠义传天顺荆湖都统也襄阳受围天顺日夕守战尤力及吕文焕出降天顺仰天叹曰生为宋臣死当为宋鬼即所守处缢死赠定江军承宣使制曰贺兰拥兵坐视睢阳之失李陵失节重为陇士之羞今有人焉得其死所可无褒恤以示宠绥范天顺功烈虽卑忠义莫夺自均房泛舟之役克济为艰而襄樊坐甲之师益坚所守俄州刺史为降将军尔乃不屈自经可谓见危致命封其妻宜人官其二子仍赐白金五百两田五百亩　　牛富　王福
按宋史忠义传富霍丘人制置司游击寨兵籍勇而知义为侍卫马军司统制戍襄阳五年移守樊城累战不为&amp;#且数射书襄阳城中遗吕文焕相与固守为唇齿两城凡六年不拔富力居多城破富率死士百人巷战死伤不可计渴饮血水转战前遇民居烧绝街道身被重伤以头触柱赴火死赠静江军节度使谥忠烈赐庙建康裨将王福见富死叹曰将军死国事吾岂宜独生亦赴火死　　边居谊
按宋史忠义传居谊随人也初事李庭芝积战功至都统制咸淳十年以京湖制置帐前都统守新城居谊善御下得士心凡战守之具治之皆有法大兵至沙阳守将王大用不降麾兵攻城破之执大用吕文焕意其小垒可不攻而破居谊率舟师拒之文焕列沙阳所斩首招降不从明日缚大用至壁下使呼曰边都统急降不然祸即至矣居谊不答又射牓檄入壁中居谊曰吾欲与吕参政语耳文焕闻之以为居谊降己也驰马至伏弩乱发中文焕者三并中其马马仆几钩得之众挟文焕以他马奔走越二日总制黄顺挟一人开东门走出降明日使顺来招之居谊曰若欲得新城邪吾誓以死守此何可得也顺又呼其部曲部曲欲缒城出居谊悉驱以入当门斩之文焕乃麾兵攻城以火具却之旋蚁附而上居谊乃取其家金尽散将士往来督战会暮破侵汉楼楼火延毁民居居谊度力不支走还第拔剑自杀不殊赴火死丞相伯颜壮其勇购得其尸烬中观之事闻赠利州观察使立庙死所　　江万里
弟万顷
　子镐
　赵崇榞
按宋史本传万里字子远都昌人自其父煜始业儒大父璘乡称善人其邻史知县者夸其能杖哗健士璘俯首不答归语煜曰史祖父故寒士今居官以杖士人自&amp;#于我心有不释然审尔史氏且不昌汝其戒之是夕煜妻陈梦一贵人入其家曰以汝家长有善言故来已而有娠生万里少神隽有锋颖连举于乡入太学有文声理宗在潜邸尝书其姓名几研间以舍选出身历池州教授沿江制置司准备差遣两浙安抚司干办公事召试馆职累迁著作佐郎权尚左郎官兼枢密院检详文字知吉州创白鹭洲书院兼提举江西常平茶盐召为屯田郎官未行迁直秘阁江西转运判官兼权知隆兴府创宗濂书院迁考功郎官命旋寝久之以驾部郎官召迁尚右兼侍讲史嵩之罢相拜监察御史仍兼侍讲未几迁右正言殿中侍御史又迁侍御史未及拜万里器望清峻论议风采倾动一时帝眷注尤厚尝&amp;#祠省母疾不许属弟万顷奉母归南康旋以母病闻万里不俟报驰归至祁门得讣而议者谓万里母死秘不奔丧反挟妾媵自随于是侧目万里者相与腾谤万里无以自解坐是闲废者十有二年后陆德舆尝辨其非辜于帝前贾似道宣抚两浙辟参谋官及似道同知枢密院为京湖宣抚大使以万里带行宝章阁待制为参谋官大元兵围鄂似道以右丞兼枢密使移军汉阳万里迁刑部侍郎似道入相万里兼国子祭酒侍读入对迁权吏部尚书又拜端明殿学士同签书枢密院事兼太子宾客随以言者去官后以原职知建宁府兼权福建转运使已而加资政殿学士依旧职知福州兼福建安抚使度宗即位召同知枢密院事又兼权参知政事万里始虽俯仰容默为似道用然性峭直临事不能无言似道常恶其轻发故每入不能久在位似道以去要君帝初即位呼为师相至涕泣拜留之万里以身掖帝云自古无此君臣礼陛下不可拜似道不可复言去似道不知所为下殿举笏谢万里曰微公似道几为千古罪人然以此益忌之帝在讲筵每问经史疑义及古人姓名似道不能对万里常从旁代对时王夫人颇知书帝语夫人以为笑似道闻之积&amp;#怒谋逐之万里四&amp;#祠不候报出关加资政殿大学士知庆元府兼沿海制置使不拜予祠后二年知太平州兼提领江淮茶盐兼江东转运使召拜参知政事进封南康郡公既至拜左丞相兼枢密使&amp;#祠加观文殿大学士知福州辞依旧职提举洞霄宫又授知潭州湖南安抚大使加特进寻予祠时咸淳九年万里年七十有六矣明年大元兵渡江万里隐草野间为游骑所执大诟欲自戕既而脱归先是万里闻襄樊失守凿池芝山后圃扁其亭曰止水人莫谕其意及闻警执门人陈伟器手曰大势不可支余虽不在位当与国为存亡及饶州城破军士执万顷索金银不得支解之万里竟赴止水死左右及子镐相继投沼中积尸如迭翌日万里尸独浮出水上从者草敛之万里无子以蜀人王橚子为后即镐也事闻赠太傅益国公后加赠太师谥文忠万顷历守大郡为提举江西常平茶盐官至正郎城破时郴州守赵崇榞寓居城中亦死之　　汪立信
子
麟

按宋史本传立信澈从孙也立信曾大父智从澈宣谕湖北道六安爱其山水因居焉淳佑元年立信献策招安庆剧贼胡兴刘文亮等借补承信郎六年登进士第理宗见立信状貌雄伟顾侍臣曰此阃帅才也授乌江主簿辟沿江制幕知桐城县未上辟荆湖制司干办通判建康府荆湖制置赵葵辟充策应使司及本司参议官葵去而马光祖代之立信是时犹在府也鄂州围解贾似道既罔上要功恶阃外之臣与己分功乃行打算法于诸路欲以军兴时支散官物为罪击去之光祖与葵素有隙且欲迎合似道被旨即召吏稽勾簿书卒不能得其疵乃以开庆二年正月望夕张灯宴设钱三万缗为葵放散官物闻于朝立信力争之谓不可且曰方艰难时赵公&amp;#事勤劳而公以非理&amp;#拾之公一旦去此后来者复效公所为可乎光祖怒曰吾不才不能为度外事知奉朝命而已君他日处此勉为之立信曰使某不为则已果为之必不效公所为也光祖益怒议不行立信遂投劾去初立信通判江陵府葵制置荆湖尝以公事劾立信及在沿江府亦谋议寡谐立信于葵盖未尝有一日之欢也擢京西提举常平改知昭信军权淮东提刑景定元年差知池州提举江东常平权知常州浙西提点刑狱明年冬即嘉兴治所讲行荒政寻改知江州充沿江制置副使节制蕲黄兴国军马提举饶州南康兵甲升江西安抚使乞祠禄差知镇江寻充湖南安抚使知潭州至官供帐之物悉置官库所积钱连岁代纳潭民夏税贫无告者予钱粟病者加药饵雨雪旱潦军民皆有给兴学校士习为变以潭为湖湘重镇刱威敌军所募精锐数千人后来者果赖其用权兵部尚书荆湖安抚制置知江陵府时襄阳被围危急立信上疏请益安陆府屯兵凡边戍皆不宜抽减黄州守臣陈奕素蓄异志朝廷宜防之乃移书似道谓今天下之势十去八九而君臣宴安不以为虞夫天之不假易也从古以然此诚上下交修以迓续天命之几重惜分阴以趋事赴工之日也而乃酣歌深宫啸傲湖山玩岁愒日缓急倒施卿士师师非度百姓郁怨非上以求当天心俯遂民物拱揖指挥而折冲万里者不亦难乎为今日之计者其策有三夫内郡何事乎多兵宜尽出之江干以实外御算兵帐见兵可七十余万人老弱柔脆十分汰二为选兵五十余万人而沿江之守则不过七千里若距百里而屯屯有守将十屯为府府有总督其尢要害处辄参倍其兵无事则泛舟长淮往来游侥有事则东西齐奋战守并用刁斗相闻馈饷不绝互相应援以为联络之固选宗室亲王忠良有干用大臣立为统制分东西二府以&amp;#任得其人率然之势此上策也久拘聘使无益于我徒使敌得以为辞请礼而归之许输岁帛以缓师期不二三年边遽稍休藩垣稍固生兵日增可战可守此中策也二策果不得行则天败我也若衔璧舆榇之礼则请备以俟似道得书大怒抵之地诟曰瞎贼狂言敢尔盖以立信目微眇云寻中以危法废斥之咸淳十年大元兵大举伐宋似道督诸军出次江上以立信为端明殿学士沿江制置使江淮招讨使俾就建康府库募兵以援江上诸郡立信受诏不辞即日上道以妻子托爱将金明执其手曰我不负国家尔亦必不负我遂行与似道遇芜湖似道拊立信背哭曰不用公言以至于此立信曰平章平章瞎贼今日更说一句不得似道问立信何向曰今江南无寸土干净地某去寻一片赵家地上死第要死得分明尔既至则建康守兵悉溃而四面皆北军立信知事不可成叹曰吾生为宋臣死为宋鬼终为国一死但徒死无益耳以此负国率所部数千人至高邮欲控引淮汉以为后图已而闻似道师溃芜湖江汉守臣皆望风降遁立信叹曰吾今日犹得死于宋土也乃置酒召宾佐与诀手为表起居三宫与从子书属以家事夜分起步庭中慷慨悲歌握拳抚案者三以是失声三日扼吭而卒以光禄大夫致仕遗表闻赠太傅大元丞相伯颜入建康金明以其家人免或恶立信于伯颜以其二策及其死告且请戮其孥伯颜叹息久之曰宋有是人有是言哉使果用我安得至此命求其家厚恤之曰忠臣之家也金明以立信之丧归葬丹阳立信子麟内书写机宜文字在建康不肯从众降崎岖走闽以死初立信之未仕也家窭甚会岁大侵吴渊守镇江命为粥以食流民使其客黄应炎主之应炎一见立信与语心知其非常人言于渊渊大奇之礼以上客凡共张服御视应炎为有加应炎甚怏怏渊解之曰此君吾地位人也但遭时不同耳君之识度志业皆非其伦也盍少下之是年试江东转运司明年登第后其践历略如渊而卒死于难人谓渊能知人云　　孙
按宋史忠义传字实甫吉州龙泉人献简公抃之后天祥长妹&amp;#也天祥起兵檄招忠义士补宣教郎带行监官告院知吉州龙泉县天祥拥兵出赣里人奉复龙泉拒守不下寻为叛者所陷执至隆兴杀之　　彭震龙
按宋史忠义传震龙字雷可永新人天祥次妹&amp;#也性跌荡喜事尝以罪墨天祥起兵补宣教郎带行太社令知永新县会天祥出使被执震龙遁归吉州已失乃结峒獠起兵天祥兵出岭震龙接应复永新大兵至震龙为亲党所执至帅府腰斩之屠永新　　萧焘夫兄
敬夫

按宋史忠义传焘夫永新人与兄敬夫俱天祥客焘夫为诗有豪俊气天祥起兵补从仕郎及彭震龙谋复其县焘夫赞之县受屠兄弟俱死之　　陈继周
按宋史忠义传继周字硕卿宁都人淳佑三年贡于乡以捕盗功行未奏名授廉州司法南丰县知录淮东总领干官藤州观察推官知吉州永丰县改知高安县广东经略司准备差遣知卫阳县辟淮东转般仓江东提点刑狱干办公事未上会咸淳十年诏征勤王文天祥方守赣州即日举兵造继周问计继周慨然为具言闾里豪杰子弟与凡起兵之处其为方略甚详于是留继周幕中昼夜调度授继周江西安抚司准备差遣率赣士以从继周虽弱不胜衣而年德有以服人士视为父兄进止疾徐惟指呼无敢先后诏改继周合入官带行监文思院差充江浙制置司主管机宜所部夜袭大兵于南栅门杀伤相当质明犹战渴赴水死　　张履翁
按永新县志履翁文信国署为学士院检阅文字纠募兵与彭震龙颜思理歃血盟城以应勤王之师所亲讽之曰脱不胜如祸延九族何履翁曰吾世受国恩愿一死报之耳后城陷被执不屈死之从祀文信公祠　　钱升叟
弟
璋

按吉水县志升叟督府主簿与文丞相为布衣交尝馆致于家训其弟璋丞相起兵勤王年已衰暮慨然赴义从招讨副使黎贵达以民兵复泰和会元师来援力战踵步兄弟二人同日死之丞相被执北行经战所为文以祭哭之恸　　徐庭学
按开化县志庭学宗王郡马同张孟传应文天祥之募散家财起义兵大战于饶信间勤王不果愤恨卒　　陈龙复按广东通志龙复字本叔泉南安老儒也与天祥同举进士历仕州县有声德佑初退居家食至天祥军南剑时始辟为督府参议兼行太府少卿福建提刑是时天祥幕下多名士龙复独以持重老成见推俦辈天祥每咨问焉后奉檄如漳潮计事再会天祥于循梅日寻分司潮阳号召诸路四方豪杰翕然向应天祥由是得入潮为讨贼之举至则粮糗已具乡兵多练习水战天祥赖之未几移屯海丰龙复又从至五城为北骑追及遇害时年七十有三　　吕武
按宋史忠义传武太平州步卒也文天祥出使武应募从行偕脱镇江之难沿淮东走海道赖武力为多天祥开府南剑武以武功补官遣之结约州县起兵相应道阻复崎岖数千里即天祥于汀梅挺身患难化贼为兵以环卫官将数千人出江西以遇士大夫无礼死于横逆一军挥涕而葬之武忠梗出天性不避强御而好面折人过多触忌讳故及于祸云　　巩信按宋史忠义传信安丰军人为荆湖都统沈勇有谋本隶苏刘义部曲文天祥开督府刘义以信与王福张必胜诣天祥信官至团练使同督府都统制江西招讨使初至都府天祥以义士千人付之信曰此辈从累人耳乃招淮士数千自随然常怏怏曰有将无兵其如彼何天祥自兴国趋永丰大兵追其后信战于方石岭中数矢伤重不能战自投&amp;#石而死土人葬之颜色如生赠清远军承宣使立庙旌之　　萧明哲
按宋史忠义传明哲字元甫太和人性刚有胆气明大节少举进士天祥开府汀州辟充督干架阁监军师出岭明哲以赣县民义复万安连结诸寨拒守兵败被执不屈死于隆兴临刑大骂不绝口闻者壮之　　赵卯发按宋史忠义传卯发字汉卿昌化人淳佑十年以上舍登第为遂宁州司户潼川签判宣城宰素以节行称中被论罢咸淳七年起为彭泽令十年权通判池州大兵渡江池守王起宗弃官去卯发摄州事缮壁聚粮为守御计夏贵兵败归所过纵掠卯发捕斩十余人兵乃戢明年正月大兵至李王河都统张林屡讽之降卯发忿气填膺瞠目视林不能言有问以禔身之道者卯发曰忠义所以禔身也此外非臣子所得言林以兵出巡江阴降归而阳助卯发为守守兵五百余柄皆归林卯发知不可守乃置酒会亲友与饮诀谓其妻雍氏曰城将破吾守臣不当去汝先出走雍氏曰君为命官我为命妇君为忠臣我独不能为忠臣妇乎卯发笑曰此岂妇人女子之所能也雍氏曰吾请先君死卯发笑止之明日乃散其家资与其弟侄仆婢悉遣之二月兵薄池卯发晨起书几上曰君不可叛城不可降夫妻同死节义成双又为诗别其兄弟与雍盛服同缢从容堂死卯发始为此堂名可以从容及兵遽领客堂中指所题扁曰吾必死于是客问其故曰古人谓慷慨杀身易从容就义难此殆其兆也卯发死林开门降大元丞相伯颜入问太守何在左右以死对即如堂中观之皆叹息为具棺衾合葬于池上祭其墓而去事闻赠华文阁待制谥文节雍氏赠顺义夫人录二子为京官　　唐震
兄
椿
　冯骥　何新之
按宋史忠义传震字景实会稽人少居乡介然不苟交有言其过者辄喜既登第为小官有权贵以牒荐之者震内牒匣中已而干政震取牒还之封题未启其人大愧后为他官所至以公廉称杨栋叶梦鼎居政府交荐其贤咸淳中由大理司直通判临安府时潜说友尹京恃贾似道势甚骄蹇政事一切无所顾让会府有具狱将置辟震力辨其非说友争之不得上其事刑部卒是震议六年江东大旱擢知信州震奏减纲运米蠲其租赋令坊置一吏籍其户劝富人分粟使坊吏主给之吏有劳者辄为具奏复其身吏感其诚事为尽力所活无算州有民庸童牧牛童逸而牧舍火其父讼庸者杀其子投火中民不胜掠自诬服震视牍疑之密物色之得童傍郡以诘其父对如初震出其子示之狱遂直擢浙西提刑过阙陛辞似道以类田属震震谢不能行至部又以疏力争之赵氏有守阡僧甚暴横震遣使捕治似道以书营救震不省卒按以法似道怒使侍御史陈坚劾去之咸淳十年起震知饶州时兴国南康江州诸郡皆已归附大兵略饶饶兵止千八百人震发州民城守昧爽出治兵至夜中始寐上书求援不报大兵使人入饶取降款通判万道同阴使于所部敛白金牛酒备降礼饶寓士皆从之道同风震降震叱之曰我忍偷生负国邪城中少年感震言杀使者民有李希圣者谋出降械置狱中明年二月兵大至都大提举邓益遁去震尽出府中金钱书官资揭于城募有能出战者赏之众惧不能战北兵登陴众遂溃震入府中玉芝堂其仆前请曰事急矣番江门兵未合亟出犹可免震骂曰城中民命皆系于我我若从尔言得不死城中民死我何面目生耶左右不复敢言皆出有顷兵入执牍铺案上使震署降震掷笔于地不屈遂死之兄椿与家人俱死张世杰寻复饶州判官邬宗节求震尸葬之赠华文阁待制谥忠介庙号褒忠官其二子震客冯骥何新之骥后守独松关新之守闽之新垒皆战死　　江彦清　李丁孙　唐奎瑞
按宋史许彪孙传德佑元年泸守梅应春杀判官李丁孙推官唐奎瑞以城降珍州守将江彦清巷战死之　　黄介　陈力
按宋史忠义传介字刚中隆兴分宁人意气卓越喜兵法制置使朱&amp;#孙帅蜀介上攻守策&amp;#孙爱之以自随夏贵辟充广济簿尉平反死囚尹不能抗钱真孙复辟入幕及与真孙别诵南八男儿死尔语以勉之后家居帅乡民登龙安山为保聚计德佑元年北兵至寨众奔溃介坚守不出且射且诟面中六矢不为动顾谓家僮陈力曰尔尽力勿走力曰主在死生同之介身被镞如猬面颈复中十三矢倚栅而死力亦死　　吕文信　张兴宗
按宋史忠义传文信文德之弟也仕至武功大夫沿江副司谘议官德佑初帅舟师次南康斛林夹白鹿矶与北兵遇战死特赠定远军承宣使子师宪特与带行合职与两子承信郎恩泽仍立庙赐额河湖寨巡检张兴宗亦死之赠武翼郎赐缗钱三万仍与一子承信郎恩泽　　锺季玉　潘方
按宋史忠义传季玉饶州乐平人淳佑七年举进士调为都大坑冶属改知万载县淮东制置使李庭芝荐之迁审计院改宗正寺簿又迁枢密院编修出知建昌军会有旨江西和籴季玉至郎才半年属岁旱度其经赋不能办请于朝和籴得减三之一还提举常平未几改转运判官皆不赴后以江西转运判官强起之郡大胥以贿败前使百计护之季玉卒穷治投岭表俄以秘书丞召还遭前使构谗而封驳之改都大提点坑冶北兵渡江季玉徙寓建阳兵至不屈死之有潘方者温州平阳人宝佑四年进士调监庆元府市舶庆元降附方不屈赴水死　　耿世安
按宋史忠义传世安为武翼大夫淮东副总管两淮都拨发官初谍报大兵至制置使贾似道调世安提兵往涟水军增戍众方犹豫世安径迎至渔沟以三百骑入陈鏖击自午至酉身被七创犹能追杀溃兵收兵还至数里没事闻赠五官立庙淮安赐额忠武　　汪惟崇按江南通志惟崇字贤南歙县人见国祚不振遂不食而卒　　夏椅
按饶州府志椅字景实德兴人童年时效昌黎作诋佛书祖异之补太学生会朝廷起复史嵩之率同舍生上书争之不报登进士第授安庆教授迁知铅山书视民如伤四字于座右岁饥救荒有奇政民德之家置生佛衔祝焉椅闻之曰是重予不德也收而毁之山长詹梦璧因题云共称生佛戴恩波一饱欢腾鼓腹歌家有佛衔收拾去人心有佛可收么既解去谢迭山作清廉引以纪其绩迁安庆通判元兵至郡守范文虎降椅思势不能支大书纸云职当其剧运逢其否负吾君亲方寸乱矣命无所逃当死即死五十六年归其天理遂饮药死　　李成大　潘大同
弟
大本

按宋史忠义传成大字实夫南康军建昌人文定公李迪之从子也宝佑四年进士德佑初知金坛县北兵至与寄居官潘大同大本率民兵巷战不胜大同兄弟死之吏民挟成大降乃潜与胡用存谋复金坛事泄系狱搒掠不屈遂杀其二子以惧之终不屈笑曰子为父死臣为君死卒杀之事闻赠朝散大夫直秘阁谥忠节制曰外难方炽拥名城数十而降者相望也守封疆之臣父忠于前子继于后如晋卞氏可无褒乎通直郎知镇江府金坛县兼弓手寨兵正李成大劲气排霄精忠贯日壮志弗就以没其身襚以大夫之阶官其二孤用奖英爽　　陶居仁
按宋史忠义传居仁太平之芜湖人以行义闻州里仕为镇江录事参军北兵攻镇江守臣洪起畏遁统制官石祖忠举城降居仁见执抑使降居仁曰吾固知历数穷而世运更也讵可失忠义求苟生邪得以死报朝廷夫何憾竟不屈遂见杀大师至闻居仁死时语叹啧之为棺敛使人护以还其家流数百里不时顷至人皆异之乡人为立祠　　杨霆
按宋史忠义传霆字震仲少有志节以世泽奏补将士郎铨试第一授修职郎桂岭主簿有能声五中漕举改鄂州教授迁复州司理参军转常澧观察推官擢知监利县县有疑狱历年不决霆未上微服廉得其实立决之人称神明辟荆湖制置司干官吕文德为帅素慢侮士常试以难事霆仓卒立办皆合其意一日谓曰朝廷有密旨出师策应淮东谁可往者即对曰某将可又曰兵器粮草若何即对曰某营兵马某库器甲某处矢石某处刍粮口占授吏顷刻案成文德大惊曰吾平生轻文人以其不事事也公材干如此何官不可为吾何敢不敬密荐诸朝除通判江陵府江陵大府雄据上流表里襄汉西控巴蜀南扼湖广兵民杂处庶务丛集霆随事裁决处之泰然暇日诣郡庠与诸生讲学又取隶官闲田增益廪稍选民之强壮当农隙训练之时付以器械杂兵行肄习亲阅试行赏以激劝之未几有能擐甲骑射者遂皆获其用而兵不复扰民丁内艰德佑初起复奉议郎湖南安抚司参议与安抚司李芾协力战守霆有心计善出奇应变帅府机务芾一以委之城初被围日夜守御数日西北隅破霆麾兵巷战抵暮增筑月城比旦城复完策厉将士以死守之城既破霆赴水死妻妾奔救无及遂皆死　　司马梦求
按宋史忠义传梦求叙州人温国公光之后也母程归及门夫死誓不他适旌其母曰节妇梦求其子取以为后景定三年举进士咸淳末调江陵沙市监镇沙市距城才十五里南阻蜀江北倚江陵地势险固为舟车之会恃水为防德佑元年湖水忽涸北兵横遏中道乘南风纵火都统程文亮逆战于马头岸制置使高达束手不援文亮降梦求朝服望阙再拜自缢死　　密佑
&lt;/div&gt;
    &lt;div class="pagination"&gt;
&lt;a href="官常典忠烈部_page11.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典忠烈部_page7.html"&gt;7&lt;/a&gt;&lt;a href="官常典忠烈部_page8.html"&gt;8&lt;/a&gt;&lt;a href="官常典忠烈部_page9.html"&gt;9&lt;/a&gt;&lt;a href="官常典忠烈部_page10.html"&gt;10&lt;/a&gt;&lt;a href="官常典忠烈部_page11.html"&gt;11&lt;/a&gt;&lt;span class="current-page"&gt;12&lt;/span&gt;&lt;a href="官常典忠烈部_page13.html"&gt;13&lt;/a&gt;&lt;a href="官常典忠烈部_page14.html"&gt;14&lt;/a&gt;&lt;a href="官常典忠烈部_page15.html"&gt;15&lt;/a&gt;&lt;a href="官常典忠烈部_page16.html"&gt;16&lt;/a&gt;&lt;a href="官常典忠烈部_page17.html"&gt;17&lt;/a&gt;&lt;span&gt;...&lt;/span&gt;&lt;a href="官常典忠烈部_page13.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
