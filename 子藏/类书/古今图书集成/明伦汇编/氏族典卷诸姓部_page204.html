<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 204 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 204 页/共 899 页</h1>
    <div class="content">　　孙谦
按吴志孙休传休封&#弟谦永安侯
　　孙秀
按吴志孙匡传匡子泰泰子秀为前将军夏口督秀公室至亲握兵在外&#意不能平建衡二年&#遣何定将五千人至夏口猎先是民间佥言秀当见图而定远猎秀遂惊夜将妻子亲兵数百人奔晋晋以秀为骠骑将军仪同三司封会稽公按注&#改秀
姓曰厉

　　孙述
按吴志孙贲传注邻子述为武昌督平荆州事　　孙震按吴志孙贲传注邻子震无难督后御晋军死　　孙谐按吴志孙贲传注邻子谐城门校尉
　　孙歆
按吴志孙贲传注邻子歆乐乡督
　　孙楷
按吴志孙韶传韶子楷武卫大将军临成侯为京下督天玺元年征为宫下镇骠骑将军初永安贼施但等&#弟谦袭建业或白楷二端不即赴讨者&#数遣诘楷楷常惶怖而卒被召遂将妻子亲兵数百人归晋晋以为车骑将军封丹阳侯

　闉姓部列传
　　周
　　闉舆罢
按左传定公五年吴师败于公婿之溪吴子归囚闉舆罢舆罢请先遂逃归注
舆罢楚大夫请先至吴而
逃归


　孙姓部列传三
　　唐
　　孙伏伽
按唐书孙伏伽传伏伽贝州武城人仕隋以小史累劳补万年县法曹高祖武德初上言三事帝大悦以为治书侍御史初帝受禅伏伽最先谏帝欲尽下情故不次见拔以示群臣是时军兴赋敛重伏伽数请厘损又表置谏官帝皆钦纳太宗即位迁大理少卿后坐奏囚失免官起为刑部郎中累迁大理卿久之出为陕州刺史致仕显庆三年卒　　孙思邈
按唐书孙思邈传思邈京兆华原人通百家说善言老子庄周周洛州总管独孤信见其少异之曰圣童也顾器大难为用尔及长居太白山隋文帝辅政以国子博士召不拜密语人曰后五十年有圣人出吾且助之太祖初召诣京师年已老而听视聪瞭帝叹曰有道者欲官之不受显庆中复召见拜谏议大夫固辞上元元年称疾还山高宗赐良马假鄱阳公主邑司以居之思邈于阴阳推步医药无不善孟诜卢照邻等师事之初魏征等修齐梁周隋等五家史屡咨所遗其传最详永淳初卒年百余岁遗令薄葬不藏明器祭去牲牢孙处约常以诸子见思邈曰俊先显侑晚贵佺祸在执兵后皆验太子詹事卢齐卿之少也思邈曰后五十年位方伯吾孙为属吏愿自爱时思邈之孙溥尚未生及溥为萧丞而齐卿徐州刺史　　孙处约
按唐书孙处约传处约始名道茂汝州郏城人贞观中为齐王佑记室佑多过失数上书切谏王诛帝得其书咨叹之擢中书舍人高宗即位以论撰劳再迁司礼少常伯麟德元年以西台侍郎同东西台三品为少司成以老致仕卒　　孙疆
按万姓统谱疆富春人因顾野王玉篇增加字三十卷旧一十五万八千六百四十一言新五万一千一百二十九言总二十万九千七百七十言注四十万七千五百有三十字为大广益会玉篇大概本说文以高宗上元元年甲戌岁四月书成　　孙佺
按唐书孙处约传处约子佺延和初为羽林将军幽州都督率兵讨奚大败见获送默啜所杀之（按唐无延和年　号应是延载之）

　　孙逖
按唐书孙逖传逖博州武水人后魏光禄大夫惠蔚其先也祖希壮为韩王府典签父嘉之襄邑令逖幼有文属思警敏举文藻宏丽等科开元十年又举贤良方正擢左拾遗李皓镇太原表置幕府以起居舍人入为集贤院修撰改考功员外郎俄迁中书舍人是时嘉之且八十犹为令逖求降外官增父秩拜嘉之宋州司马听致仕父丧缺复拜舍人开元间苏颋齐澣苏晋贾曾韩休许景先及逖典诏诰为代言最而逖尤精密居职八年判刑部侍郎以病风乞解徙太子左庶子徙少詹事上元中卒谥曰文　　孙倚相
按万姓统谱倚相南平人仕为秘书省正字雠校群书多所刊定其子崇义天宝永为幽州大将以雄烈闻孙从政有风标　　孙洧
按万姓统谱洧父光裕郑州刺史居官清愿以良吏称抚诸弟友爱洧有父风以雍睦保家士友推之天宝中为给事中迁襄州刺史安禄山犯洛为江陵大都督长史以御贼卒赠礼部尚书谥曰懿　　孙孝哲
按唐书安禄山传孙孝哲契丹部人母冶色禄山通之故孝哲得狎近长七尺伉健有谋能先事取情天宝永官大将军贼僭位伪拜殿中监闲厩使爵为王与严庄争宠不平裘马光侈食辄珍滋贼令监张通儒等守长安人皆目之杀妃王宗室子百余人穷诛杨国忠高力士党与及舆贼忤者不胜计禄山死庄夺其使以与邓季阳　　孙成
按唐书孙逖传逖子成字思退推荫仕累洛阳长安令兄宿为华州刺史因悸病喑成请告往视不待报辄行代宗嘉其悌不责也稍迁仓部郎中京兆少尹为信州刺史徙苏州改桂管观察使卒　　孙既
按万姓统谱既乐安人母丧庐墓发毡面垢尪瘵骨立俄有醴泉涌于墓侧里人名之曰孝源泉贞元中刻碑今尚存　　孙公器
按唐书孙逖传逖子成成子公器至邕管经略使　　孙简按唐书孙逖传逖子成成子公器公器子简字枢中元和初登进士第辟镇国荆南幕府累迁左司吏部二郎中繇谏议大夫知制诰进中书舍人会昌初迁尚书左丞历河中兴元宣武节度使检校尚书右仆射东都留守弟范为淄青节度使　　孙樵
按唐书艺文志孙樵经纬集三卷
注
樵字可之大中
进士第
　　孙景商
按唐书朱朴传孙偓父景商为天平军节度使　　孙咸按酉阳杂俎襄州小将孙咸暴卒信宿却苏言至一处有吏引一僧对事云常嘱孙咸写法华经敕言追对初咸不省僧固执之忽见沙门白地藏语云若弟子招承亦自获佑咸依言乃得无事遂破家写经因请出家　　孙储
按唐书朱朴传孙偓兄储历天雄节度使终兵部尚书　　孙偓
按唐书朱朴传与朴皆相者孙偓字龙光第进士历显官以户部侍郎同中书门下平章事迁门下为凤翔四面行营都统俄兼礼部尚书行营节度诸军都统招讨处置等使始家第堂柱生槐枝期而茂既而偓秉政封安乐县侯与朴皆贬衡州司马卒　　孙万登
按尚友录万登青州人咸通时任金吾上将军受命南征既平值唐祚移孤军不能讨贼日北向泣因家休宁名其里曰唐里仍建李天王庙以奉故王今江南孙姓蕃盛盖其忠贞之报云　　孙惟最
按五代史孙德昭传德昭父惟最有材略黄巢陷长安惟最率其乡里子弟得义兵千人南攻巢于咸阳兴平州将壮其所为益以州兵二千与破贼功拜右金吾卫大将军朱玫乱京师僖宗幸兴元惟最率兵击贼累迁鄜州节度使留京师宿卫鄜州将吏诣阙请惟最之镇京师民数万与神策军复遮留不得行改荆南节度使在京制置分判神策军号扈驾都是时京师数乱民皆赖以为保　　孙揆
按唐书黄碣传孙揆字圣圭刑部侍郎逖五世从孙也第进士辟户部巡官历中书舍人刑部侍郎京兆尹昭宗讨李克用以揆为兵马招讨制置宣慰副使既而更授昭义军节度使以本道兵会战克用伏兵刀黄岭执揆厚礼而将用之揆大骂不诎克用怒使以锯解之锯齿不行揆谓曰死狗奴解人当束之以板汝辈安知行刑者如其所言詈声不辍至死昭宗怜之赠左仆射　　孙儒
按唐书孙儒传儒河南河南人以趫卞横里中&#忠武军为裨校与刘建锋善黄巢乱以兵属秦宗权为都将会杨行密得扬州宗权使弟宗衡争淮南以儒为副建锋为前锋未几汴兵攻蔡宗权召之儒称疾不往宗衡督之即斩宗衡并其众与建锋等盟有骑七千因略定傍州不淹旬兵数万号土团白条军破扬州自为淮南节度使纳款于汴送宗衡秦彦毕师铎首朱全忠以闻昭宗授儒检校司空全忠署为招讨副使龙纪初悉兵攻宣州行密取淮南儒还行密走始得润常苏三州兵益强儒谋定江南乃北争天下畏全忠捣虚乃遣人卑辞厚贿全忠荐于朝诏授淮南节度使大顺元年行密取润常儒怒分军度江明年儒营广德乘胜至东溪淮人大恐其年秋焚扬州引而西传檄远近号五十万旌旗相属数百里行密使陶雅扼其归路景福元年行密分兵攻广德壁而绝饷道军适大疫儒病痁行密背城决战儒军大败儒病甚股弁不能兴田頵执儒献行密刑于市传首阙下及马殷据湖南表赠司徒乐安郡王　　孙镒
按宋史孙何传何祖镒唐末秦宗权据州强以宾佐起之镒伪疾不应还家以教授为业　　孙德昭
按五代史孙德昭传德昭盐州五原人以父任为神策军指挥使光化三年刘季述废昭宗幽之东宫宰相崔引谋返正阴使人求义士德昭乃应引天复元年正月朔未旦季述将朝德昭伏甲士道旁邀其舆斩之破锁出昭宗御丹凤楼返正以功拜静海军节度使赐姓李号扶倾济难忠烈功臣拜节度使同中书门下平章事是时崔引欲诛唐宦官外交梁以为恃而宦者韩全诲劫昭宗幸凤翔德昭与梁率兵卫引及百官保东街趣梁兵以西梁太祖颇德其附己太祖至京师表同州留后将行京师民复请留遂留为两街制置使昭宗东迁拜左威卫上将军以疾免太祖即位以为左卫大将军末帝立拜左金吾大将军卒　　孙虔礼
按尚友录虔礼字过庭吴人官胄曹工书至能品尝着书论妙尽其趣即书谱也子翔亦能书　　孙鲂
按全唐诗话鲂南昌人唐末郑谷避乱归宜春鲂往依之颇为诱掖后有能诗声终于南唐　　孙盈
按尚书故实京师书侩孙盈者名甚着父曰仲容亦鉴书画精于品目豪家所卖多经其手真伪无逃焉右军借船帖是孙盈所蓄　　孙邰
按十国春秋吴越孙邰明州奉化人也自幼负气岸博学高才唐末为左拾遗朱全忠篡唐着春秋无贤人论即脱冠裳服布衣归隐于奉化山着书纪年悉用甲子以示不臣之义　　孙陟
按十国春秋吴越孙陟新城人武肃王时历官杭州刺史加检校尚书已而防御常州调兵督战殁于阵以恤礼归葬于邑之太平乡赠银青光禄大夫上柱国　　孙显忠
按十国春秋吴越孙显忠钱塘人为名将金沙滩有履泰将军庙即其人也　　后晋
　　孙德威
按十国春秋南汉孙德威勇敢有气力数从高祖征伐战斗常冠军大有九年将兵侵楚蒙桂二州已而为楚文昭王所逼遂自蒙州引还后数年卒　　孙蕙
按十国春秋南汉孙蕙事高祖父子为法物使光天元年继萧规告即位于金陵大得使臣体时人称其才　　孙琰
按十国春秋吴越孙琰临海人骁勇有智时人谓之孙百计积功至牙将守苏州天宝二年淮南周本吕师造围苏州攻法凡百出不可穷最后推洞屋攻城若帡然琰随机应敌置轮于竿首垂投锥以揭之攻者尽露及&#至则张网以拒&#遇网&#止竟无所施淮南兵遂夜遁　　孙汉威
按十国春秋南唐孙汉威事烈祖为小校烈祖辅吴日与诸镇臣会射延宾亭时刘信擎牙注矢揖拟四坐汉威疑不利于烈祖忽引身障烈祖以己当之自是益加宠遇累官侍中奉化军节度使　　孙谦
按宋史曹利用传孙继邺祖谦事李&#为长&#都指挥使南伐闽援兵不至战死　　孙汉韶
按十国春秋后蜀孙汉韶振武人也父重进为后唐太祖养子赐姓名李存进庄宗时与张处球战没于陈汉韶仕明宗为武定军节度使复本姓潞王从珂之乱也汉韶与张虔钊等奏合兵讨之已而虔钊会官军攻凤翔留汉韶守兴元虔钊败归遂与汉韶两镇降高祖明德元年七月署为永平军节度使广政时改山南西道节度使移兵攻固镇扼散关后主得尽有秦凤阶成之地者汉韶与有功焉俄授左匡圣都指挥使又迁捧圣控鹤都指挥使兼中书令十八年加武信军节度使封乐安郡王罢军职年七十余薨　　后周
　　孙晟
按五代史孙晟传晟初名凤又名忌密州人也好学有文辞尤长于诗少为道士居庐山简寂宫尝画唐诗人贾岛像置于屋壁晨夕事之简寂宫道士恶晟以为妖以杖驱出之乃儒服北之赵魏谒唐庄宗于镇州庄宗以晟为著作佐郎天成中朱守殷镇汴州辟为判官守殷反伏诛晟乃弃其妻子亡命陈宋之间安重诲恶晟画其像购之不可得遂族其家晟奔于吴是时李升方篡杨氏多招四方之士得晟以为右仆射晟事&#父子二十余年官至司空家益富骄每食不设几案使众奴各执一器环立而侍号肉台盘周世宗征淮李景惧遣晟奉表言景愿割寿濠泗楚光海六州地岁贡百万以佐军而世宗欲尽取淮南因留不遣世宗以暑雨班师留李重进张永德等分攻庐寿周兵所得扬泰诸州皆不能守景兵复振重进与永德两军相疑景乃以蜡丸书遗重进劝其反已而周兵数败世宗忧之召晟问江南事晟不对世宗怒未有以发会重进以景书来上多斥周过恶以为言由是收晟下狱杀之晟临死神色怡然正其衣冠南望而拜乃就刑景闻晟死赠鲁国公　　孙方谏
按五代史孙方谏传方谏鄚州清苑人也初定州西北有狼山堡定人常保以避契丹有尼深意居其中以佛法诱民民多归之后尼死堡人言其尸不朽因奉而事之尼姓孙氏方谏自以为尼族人即继行其法堡人推以为主晋出帝时义武军节度使恶方谏聚徒山中恐为边患因表以为游弈使方谏因有所求不得乃北通契丹契丹后灭晋以方谏为义武军节度使已而徙方谏于云中方谏不受命率其徒复入狼山汉高祖起方谏归汉高祖嘉之拜义武军节度使周太祖时徙镇镇国以其弟行友为定州留后世宗攻太原方谏朝于行在从还至洛得疾徙镇匡国卒于洛阳年六十二赠太师　　宋一
　　孙行友
按宋史孙行友传行友莫州清苑人世业农初定州西有狼山堡边人赖之以避寇有尼姓孙氏名深意有术惑众及尼坐亡行友神其事因以其术燃香灯聚民渐众晋少帝以孙方谏为边界游奕使行友副之契丹陷中原归命于汉授易州刺史及周祖受命以行友为定州留后显德初正授节钺世宗自河东还加检校太傅宋初加同平章事狼山佛舍妖妄愈甚众趋之不可禁行友不自安屡表乞解官归山诏不允建隆二年乃徙其帑廪召集丁壮缮治兵甲欲还狼山以自固兵马都监乐继能密表其事太祖遣合门副使武怀节驰骑会镇赵之兵称巡边直入其城令举族赴阙行友仓皇应命下诏切责削夺官爵未几以郊祀恩起为右龙武军将军干德二年迁右监门卫大将军又改左龙武军大将军太平兴国六年卒年八十赠左卫上将军　　孙光宪
按十国春秋荆南孙光宪字孟文贵平人家世业农至光宪独读书好学唐时为陵州判官有声天成初避地江陵武信王奄有荆土招致四方之士用梁震荐入掌书记王方大治战舰欲与楚角光宪谏乃止文献王立以政事委光宪王羡马氏豪靡谓僚佐曰如马王可为大丈夫矣光宪曰天子诸侯礼有等差彼乳臭子徒骄侈僭汰取快一时危亡无日又足慕乎王悟曰公言是也为悔谢者久之光宪事南平三世皆处幕中累官荆南节度使朝仪郎检校秘书少监试御史中丞赐紫金鱼袋继冲时宋使慕容延钊等平湖南假道于荆约以兵过城外大将李景威劝继冲严兵备之光宪叱之曰汝峡江一民尔安识成败中国自周世宗时已有混一天下之志况圣宋受命真主出邪王师未易当也因教继冲去斥堠封府库以待悉献三州之地宋太祖嘉其功授光宪黄州刺史赐加等在郡亦称治干德末卒　　孙降衷
按十国春秋后蜀孙降衷眉山人博学慷慨有识量广政时以事至洛阳见宋太祖于未遇之时知其非常人倾心事之及后主降宋宋太祖召见降衷授眉州别驾赐田遣归市书万卷而还　　孙逢吉
按十国春秋后蜀孙逢吉成都人广政时累迁国子毛诗博士校定石经分刻蜀中逢吉与句中正之功为多　　孙钦
按十国春秋后蜀孙钦幽州安次人为人果干多权略事高祖及后主历官左奉圣都指挥使广政中郭延钧判武德军与监押王承丕不相协承丕阴谋作乱会钦以部兵戍边过辞承丕承丕挟与俱见延钧至则称诏命左右击杀延钧屠其家钦遽请出诏纸示众承丕&#言我能致公富贵何问诏书为钦知其反也因绐曰今内外未安我当以部兵为公巡察即麾鞭跃马而出承丕连呼之不至钦至营谕其部曲曰承丕不道枉杀府公非反而何当与众共诛之遂帅兵入府攻承丕承丕左右欲拒战钦直前叱之皆弃兵走执承丕斩于&#下并其亲党传首成都　　孙承佑按十国春秋吴越孙承佑杭州钱塘人忠懿王纳其女兄为妃因擢处要职累迁浙江东道盐铁副使镇海镇东两军节度副使知静海军节度事开宝初官镇东镇海等军行军司马随世子惟浚入贡于宋宋太祖诏授光禄大夫检校太保未几忠懿王署为中军节度使七年王复遣承佑贡于宋太祖赐袭衣玉带鞍勒马黄金器五百两银器三千两杂彩五千匹且令谕旨于王将有事于江表已而从王克常州功居多会宋诏改中吴为平江即授承佑镇平江军太平兴国初王尽献吴越地徙承佑泰宁军节度使五年从幸大名留知府事雍熙二年改知滑州数月卒赠太子太师　　孙承睿
按宋史孙继邺传继邺祖谦事李&#为长剑都指挥使南伐闽援兵不至战死父承睿时为小校愤将兵者不如期致其父没乃刺杀之亡去转徙淮楚间久之入京师以策上太宗授左班殿直终左藏库使　　孙庸按宋史孙何传何父庸字鼎臣显德中献赞圣策九篇世宗命中书试补开封兵曹掾建隆初为河南簿太平兴国六年鸿胪少卿刘章荐其材改左赞善大夫历殿中丞知龙州而卒　　孙全照
按宋史孙行友传行友子全照字继明以荫补殿直雍熙中授京南巡检俄&#幽州部署曹彬麾下迁供奉官合门祗候历静戎威卤二军监军从田重进击贼有功就加西京作坊使连为广韶鄜延二路都巡检使淳化五年率兵与李继隆克绥州因戍守之俄护屯兵于夏州兼知州事召还为登莱路都巡检使迁左藏库使延州监军兼阿都关卢关路都巡检事咸平初入掌军头引见司二年加如京使为泾原路钤辖兼安抚都监徙并汾等州都巡检使三年改知顺安军代还复为环庆路钤辖与李继和规度灵州道路四年加西上合门使复为环庆路钤辖五年知天雄军府六年命为平边军部署景德元年上幸澶渊命为驾前西面邢洺路马步军钤辖兼天雄军驻泊兼管勾东南贝冀等州钤辖全照言若敌骑南逼魏城但得骑兵千百必能设奇取胜既而边骑果逼府城全照拒退之命知军府事以城守劳加检校工部尚书徙镇州召还进东上合门使领英州刺史全照形短精悍知兵以严毅整众然性刚使气专任刑罚三年为邠宁环庆都部署徙知永兴军府仍拜四方馆使兼驻泊钤辖大中祥符中迁引进使逾岁表求归朝命掌合门客省四方馆事四年车驾西幸留为新城都巡检未几卒年六十　　孙冕
按尚友录冕字伯纯新淦人雍熙间举进士后守苏州甫及引年大书一诗于壁有曰莫待朝廷差致仕蚤谋泉石养闲身题毕拂衣归九华山再召竟不起　　孙何按宋史孙何传何字汉公蔡州汝阳人十岁识音韵十五能属文笃学嗜古在贡籍中甚有声淳化三年举进士开封府礼部俱首荐及第又得甲科解褐将作监丞通判陈州召入直史馆迁秘书丞京西转运副使历右正言改右司谏咸平二年冬从幸大名俄权户部判官出为京东转运使未几徙两浙转运使加起居舍人景德初代还判太常礼院俄命知制诰掌三班院何先以被疾勉强亲职一日奏事上前坠奏牍于地俯而取之忽坠笏有司劾以失仪诏释之何惭上章求改少卿监分司西京养疾上不许是冬卒年四十四上闻之悯惜录其子言为大理评事何乐名教勤接士类然性卞急不能容物在浙右专务峻刻州郡病焉　　孙仅
按宋史孙何传何弟仅字邻几少勤学有名于时咸平元年进士甲科兄弟连冠贡籍时人荣之解褐舒州团练推官会诏举贤良方正之士赵安仁以仅名闻策入第四等擢光禄寺丞直集贤院俄知浚仪县景德初拜太子中允开封府推官北边请盟遣使交聘仅首为国母生辰使改本府判官迁右正言知制诰同知审官院是冬永兴孙全照求代真宗命知永兴军府仅纯厚长者为政颇宽大中祥符元年加比部员外郎代还知审刑院顷之拜右谏议大夫集贤院学士权知开封府改左谏议大夫出知河中府归朝复领审刑院久次进给事中天禧元年正月卒年四十九录其子大理评事和为卫尉寺丞仅性端&#中立无竞笃于儒学士大夫推其履尚弟侑亦登进士第至殿中丞　　孙浦
按宋史裘承询传咸平后有保定军孙浦十世同居　　孙奭按宋史孙奭传奭字宗古博川博平人后徙居须城九经及第为莒县主簿迁大理评事为国子监直讲真宗以为诸王府侍读会诏百官转对奭上十事判太常礼院累迁工部郎中擢龙图阁待制奭以经术进守道自处即有所言未尝阿附取悦大中祥符初得天书于左承天门帝将奉迎王旦等皆再拜称万岁奭曰臣愚所闻天何言哉岂有书也四年又将祀汾阴是时大旱京师近都&#踊贵奭疏十不可帝遣内侍皇甫继明就问又上疏六年又上疏帝作解疑论以示群臣然知奭朴忠容之而弗斥居二年迁左谏议大夫纠察在京刑狱天禧中朱能献干佑天书复疏言其妄未几能果败仁宗即位宰相请择名儒乃召为翰林侍读学士知审官院三迁兵部侍郎龙图阁学士每讲论至前世乱君亡国必反复规讽仁宗意或不在书奭则拱默以俟帝为然改听每进见未尝不加礼以太子少傅致仕卒谥曰宣　　孙冲
按宋史孙冲传冲字升伯赵州平棘人举明经历古田青阳尉盐山丽水主簿丧父母去官后举进士登甲科授将作监丞历通判晋绛保州坐与保州守争事降监吉州酒累迁太常博士河决棣州知天雄军寇准请徙州治河命冲往按视还以知棣州就除殿中侍御史准为枢密使卒徙州信阳而冲坐守护河堤过严民输送往来堤上者&#榜之为使者论奏徙知襄州会京西蝗真宗遣中使督捕至襄怒冲不出迎乃奏蝗唯襄为甚而州将日置酒无恤民意帝怒命即州置狱冲得属县言岁稔状驰驿上之帝悟以侍御史为京西转运塞滑州决河权知滑州参知政事鲁宗道总河事欲盛夏兴役冲言徒费薪揵困人力虽塞必决遂罢知河阳累迁刑部郎中历湖北河东转运使入判登闻鼓院以目疾改兵部郎中直史馆知河中府从潞州复为河东转运使迁太常少卿擢右谏议大夫复知潞州迁翰林院学士及徙同州权西京留司御史台迁给事中丧明卒冲为吏所至以强干称能任钩距多得事情然无家法晚节尤寡廉声　　孙长卿
按宋史孙长卿传长卿字次公扬州人以外祖朱巽任为秘书省校书郎天禧中巽守雍命随所取浮图像入见仁宗欲留侍东宫辞以母疾诏迁官知楚州粮料院通判河南府知和州提点益州路刑狱历开封盐铁判官江东淮南河北转运使江浙荆淮发运使改陕西都转运使逾年知庆州加集贤院学士河东都转运使拜龙图阁直学士知定州熙宁元年河北地大震城郭仓庾皆隤长卿尽力缮补神宗知其能转兵部侍郎留再任明年卒年六十六　　孙瑜
按宋史孙瑜传瑜字叔礼博平人以父任为将作监主簿贾昌朝荐为崇文检讨同知礼院开封府判官使契丹适西讨捷书至馆伴要入贺瑜不肯加秘阁校理两浙转运使迁知曹州徙知蔡州累官工部侍郎卒年七十九始奭之亡朝廷录其子孙时瑜之子为诸孙长瑜曰吾忍因父丧而官吾子乎以兄之孤上之瑜天性整敏齐家以严称善与人交一受知终身不易　　孙沔
按宋史孙沔传沔字元规越州会稽人中进士第补赵州司理参军跌荡自放不守士节然材猛过人后以秘书丞为监察御史里行景佑元年同安县尉李安世上书指切朝政被劾沔奏请勿治黜知衡山县道上书言时事再贬永州监酒移通判潭州知处州复为监察御史再知楚州所在皆着能&#召为左正言论事益有直名迁尚书工部员外郎提举两浙刑狱遂以起居舍人为陕西转运使时宰相吕夷简求罢仁宗优诏弗许沔上书言夷简当黜书闻帝不之罪议者喜其謇切居两月以天章阁待制为都转运使又迁礼部郎中为环庆路都总管安抚经略使知庆州历知陕西河东都转运使又知庆州边人服其能迁龙图阁直学士又迁枢密直学士知成都府未至以母丧罢服除为陕西都转运使求知明州会京东多盗乃以知徐州徙秦州时侬智高反沔入见帝以秦事勉之对曰秦州不足烦圣虑陛下当以岭南为忧也明日闻蒋偕死帝谕执政曰南事诚如沔所料以为湖南江西路安抚使加广南东西路安抚使智高败走沔留治后事迁给事中及还以知杭州至南京召为枢密副使张贵妃薨追册为皇后命沔读册故事正后翰林学士读册沔陈不可遂求罢职以资政殿学士知杭州迁大学士徙知青州又迁观文殿学士知并州而谏官吴及御史沈起奏沔淫纵无检乃徙寿州诏按其&#责宁国节度副使监司坐失察被绌后复光禄卿分司南京居宿州会恩知濠州以尚书礼部侍郎致仕英宗即位迁户部帝与执政议守边者难其人参知政事欧阳修奏孙沔遂起为资政殿学士知河中府又以为观文殿学士知庆州徙延州道卒沔居官以才力闻强直少所惮然喜宴游女色故中间坐废　　孙唐卿
按宋史孙唐卿传唐卿字希元青州人少有学行年十七以书谒韩琦有名一时唐卿初中第通判陕州于吏事若素习民有母再适人而死及葬其父恨母之不得祔盗母之丧而同葬之有司论以法唐卿时权府事乃曰是知有孝而不知有法尔乃释之以闻未几丁父忧毁瘠呕血而卒诏赙其家　　孙复
按宋史孙复传复字明复晋州平阳人举进士不第退居泰山学春秋着尊王发微十二篇复年四十不娶李迪知其贤以其弟之子妻之范仲淹富弼皆言复有经术宜在朝廷除秘书省校书郎国子监直讲召为迩英阁祗候说书杨安国言其讲说多异先儒罢之孔直温败得所遗复诗坐贬处州监税徙泗州又知长水县签书应天府判官事通判陵州未行翰林学士赵概等言复经为人师不宜使佐州县留为直讲稍迁殿中丞卒　　孙知微
按尚友录知微善画张乖崖镇蜀雅慕之欲一见一日闻知微在僧舍亟诣之知微即投阁遁去后乖崖还朝路出剑阁逢一村童负箧迎于道左曰适山人命我以此为献启箧视之乃画一幅张知是知微即问童子所在曰已去远矣及马知节来守成都与知微游甚好得其画甚多马解金带以赠知微系金带苎袍上人见其标韵萧散白衣金带皆以为思邈太白复出　　孙锡
按尚友录锡仪真人举进士第以文章见称居官忠厚正直除刑部有逮捕系狱者一百二十人&#遇赦不原锡独奏释之后持宪淮南考课为天下第一知舒州发陈州广惠仓以活陈许颍蔡流人不可胜数官至司封郎中　　孙侔
按宋史孙侔传侔字少述与王安石曾巩游名倾一时早孤事母尽孝居江淮间士大夫敬畏之刘敞知扬州言其孝弟忠信足以扶世矫俗求之朝廷吕公着王安石之流也诏以为扬州教授辞敞守永兴辟入幕府亦辞英宗时沈构及王陶韩维连荐之授忠武军推官常州判官皆不赴少与安石友善安石为相过真州与相见侔待之如布衣交卒年六十六初王回王令常秩与侔皆有盛名回令不寿秩为隐不竟唯侔以不仕始终　　孙抃
按宋史孙抃传抃字梦得眉山人六世祖长孺喜藏书号书楼孙氏子孙以田为业至抃始读书属文中进士以大理评事直集贤院通判绛州召试学士院除太常丞直集贤院为开封府推官判三司开拆司同修起居注以右正言知制诰迁起居舍人翰林学士兼侍读学士史馆修撰累迁尚书吏部郎中皇佑中以右谏议大夫权御史中丞且命知审官院抃辞以任言责不当兼事局乃止在台数言事不为矫激尤喜称荐人才改翰林学士承旨复兼侍读学士再迁礼部侍郎既而枢密副使程戡罢命抃参知政事抃性笃厚寡言质略无威仪居两府年益耄无所可否又善忘御史韩缜弹奏之罢为观文殿学士同群牧制置使复兼侍读学士英宗即位进户部侍郎告老以太子少傅就第卒赠太子太保谥文懿　　孙祖德
按宋史孙祖德传祖德字延仲潍州北海人父航监察御史祖德进士及第调濠州推官改大理寺丞知榆次县上书言刑法重轻以尚书屯田员外郎通判西京留守司入为殿中侍御史章献太后春秋高疾加剧祖德请还政及太后崩诸尝言还政者多进用遂擢尚书兵部员外郎知谏院言郭皇后不当废获罪久之迁天章阁待制出知兖徐蔡州永兴军徙凤翔府改龙图阁学士知梓州累迁右谏议大夫知河中府历陈许蔡潞郓亳州应天府以疾得颍州除吏部侍郎致仕卒　　孙奕
按福州府志奕字景山闽县人皇佑元年进士历知南陵海陵二邑吕诲知开封荐知封丘诲为御史中丞又荐为台推迁监察御史论新法不便为邓绾所劾出监陈州酒税陈襄知杭州辟签判襄在经筵又荐其事行着于乡闾节义信于朋友历官所至以善政闻可谓循吏宜使当一路以厚俗安民元佑初除福建转运使　　孙立节
按尚友录立节字介夫事李泰伯友曾子固学问淹贯孙复尝着春秋发微见立节所作抚卷叹曰吾力所未及者尽发之擢皇佑五年进士时行新法苏辙议不合去王安石语立节曰吾条例司当得明敏如子者立节笑曰公过矣若我辈人亦不肯为条例司遂趋出后为镇江军书记监司独敬惮之　　孙继邺
按宋史曹利用传孙继邺字元嗣其先金陵人初以三班奉职监涔阳酒税会宜州陈进反曹利用辟以自随为前驱破贼于象州大乌岭以功迁左侍禁端州兵马监押徙秦州永宁寨总徒城洛门改西头供奉官晁迥荐为合门祗候上御戎策十数事又用曹玮荐为鄜延路兵马都监徙知环州累迁崇仪副使会修筑洪德寨与总兵者论事不协绌为冀州兵马都监起知保安军徙泾州使契丹枢密使曹利用欲用之继邺恶其权盛将有祸数以疾辞遂除左龙武军统军致仕利用贬复为崇仪副使迁供备库使知石州徙保州领恩州刺史知雄州累迁西上合门使擢为龙神卫四厢都指挥使端州防御使出为环庆路副都总管道改泾原路兼知渭州为步军都虞候徙真定路卒　　孙甫
按宋史孙甫传甫字之翰许州阳翟人少好学日诵数千言慕孙何为古文章初举进士得同学究出身为蔡州汝阳县主簿再举进士及第为华州推官转运使李纮荐其才迁大理寺丞知绛州翼城县杜衍辟为永兴司录徙知永昌监益州交子务再迁太常博士衍为枢密副使荐于朝授秘阁校理改右正言甫尝言参知政事陈执中不学亡术不可用帝难之由是求补外不许后以右司谏出知邓州徙安州历江东两浙转运使再迁尚书兵部员外郎改直史馆知陕州徙晋州为江东转运使三司度支副使迁刑部郎中天章阁待制河北都转运使留为侍读卒特赠右谏议大夫甫性劲果善持论有文集七卷着唐史记七十五卷　　孙抗
按万姓统谱抗字和叔黟人少孤力学寄食浮屠山中数年遂博极群书为文操笔数千百言始同学究出身历官后登进士甲科知浔州改作庙学召吏民子弟秀者亲据案讲说文艺未几旁州士皆来学擢监察御史言事不顾利害子适邈迪适遇适从王荆公游年十四论议着书已惊人登第后终永州军事推官邈尝为县令荆公亦称其好学能文自迪以下及孙略皆登进士第　　孙觌
按武进县志觌字仲益别号鸿庆居士宋嘉佑二年苏轼与阳羡蒋之奇同宴琼林日坐相接慕阳羡山水之胜遂约卜居有单锡亦同年进士妻以甥女托问田于常又遇乡人孙治见其愿&#好义贫而鳏居后有黄州之逐以一妾赠之知有孕且嘱焉在黄州欲移临汝轼上章言有田在常愿得居之上允遂返于常他日访孙治果得子已能读书矣因命名曰觌轼卒于顾塘桥孙氏之馆觌大观三年进士举词学兼茂科仕至翰林学士历吏户二部尚书立朝正直南渡后因忤执政退居湖滨西徐里置别业曰十亩坊耕桑其间着鸿庆集　　孙觉
按宋史孙觉传觉字莘老高邮人登进士第调合肥主簿嘉佑中择名士编校昭文书籍觉首预选进馆阁校勘神宗即位直集贤院为昌王记室擢右正言邵亢在枢府无所建明神宗语觉欲出之用陈升之以代觉退即奏疏如所言神宗以为希旨夺官两级觉连章丐去乃通判越州复右正言徙知通州熙宁二年诏知谏院同修起居注知审官院王安石早与觉善骤引用之时援以为助而安石青苗法行觉奏条其妄安石出知广德军徙湖州庐州改右司谏以祖母丧求解官下太常议不可诏知润州觉已持丧矣服除知苏州徙福州连徙亳扬徐州知应天府入为太常少卿易秘书少监哲宗即位兼侍读迁右谏议大夫论宰相蔡确韩缜进不以德确自讼有功无罪觉随所言折之确竟去缜白迁觉给事中辞进吏部侍郎领右选改主右选擢御史中丞数月以疾请罢除龙图阁学士兼侍讲提举醴泉观求舒州灵仙观以归哲宗遣使存劳卒年六十三觉有德量为王安石所逐绍圣中以觉为元佑党夺职追两官徽宗即位复官职　　孙览
按宋史孙觉传觉弟览字传师擢第知尉氏县有屯将遇下虐士卒谋因大阅杀之以叛览闻驰往谕之众意遂安神宗壮其才以为司农主簿舒亶判寺且兼谏院欲引览自助览拒不答亶怒用帐籍违事劾之出提举利州湖南常平改京西转运判官入为右司员外郎荆湖开疆命往相其便使还为河东河北转运副使加直龙图阁历知河中应天府江淮发运使进宝文阁待制由桂徙广又改渭州召知开封府至则拜户部侍郎与蔡京论役法不合以龙图阁直学士知太原敌大入览奋击败之加枢密直学士历知河南永兴徙成都辞不行降为宝文阁待制卒年五十九　　孙节
按宋史狄青传孙节开封人少直军籍以才勇补右侍禁与狄青同在延州数攻破敌寨有功累迁西京左藏库副使及青讨智高辟隶麾下至归仁铺节为前锋直前搏战贼锐甚节鏖山下俄中枪而没特赠忠武军节度留后官其子二人从子三人给诸司副使奉终其丧　　孙珪
按宋史孙祖德传祖德子珪江东转运使
</div>
    <div class="pagination">
<a href="氏族典卷诸姓部_page203.html">上一页</a><span>...</span><a href="氏族典卷诸姓部_page199.html">199</a><a href="氏族典卷诸姓部_page200.html">200</a><a href="氏族典卷诸姓部_page201.html">201</a><a href="氏族典卷诸姓部_page202.html">202</a><a href="氏族典卷诸姓部_page203.html">203</a><span class="current-page">204</span><a href="氏族典卷诸姓部_page205.html">205</a><a href="氏族典卷诸姓部_page206.html">206</a><a href="氏族典卷诸姓部_page207.html">207</a><a href="氏族典卷诸姓部_page208.html">208</a><a href="氏族典卷诸姓部_page209.html">209</a><span>...</span><a href="氏族典卷诸姓部_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
