<!DOCTYPE html>
<html>
<head>
    <meta charset="UTF-8">
    <title>家范典媵妾部 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家范典媵妾部 - 第 3 页/共 4 页</h1>
    <div class="content">女君君适妻也女君于妾无服报之则重降之　则嫌疏
释曰传意谓妾或是妻之侄娣同事一人
　忽为之重服故发问也答曰妾之事女君与妇之　事舅姑等者妇之事舅姑亦期故云等但并后匹　适倾覆之阶故抑之虽或侄娣使如子之妻与妇　事舅姑同也　释曰云女君于妾无服者诸经传　无女君服妾之文故云无服者郑解其不服之意　是以云报之则重还报以期无尊卑降杀大重也　云降之则嫌者若降之大功小功则似舅姑为适　妇庶妇之嫌故使女君为妾无服也春秋四传
　　王使归仲子赗
春秋隐公元年秋七月天王使宰咺来归惠公仲子之赗左传缓且子氏未薨故名天子七月而葬同轨毕至诸侯五月同盟至大夫三月同位至士逾月外姻至赠死不及尸吊生不及哀豫凶事非礼也公羊传宰者何官也咺者何名也曷为以官氏宰士也惠公者何隐之考也仲子者何桓之母也何以不称夫人桓未君也赗者何丧事有赗赗者盖以马以乘马束帛乘马曰赗货财曰赙衣被曰襚桓未君则诸侯曷为来赗之隐为桓立故以桓母之丧告于诸侯然则何言尔成公意也其言来何不及事也其言惠公仲子何兼之兼之非礼也何以不言及仲子仲子微也谷梁传母以子氏仲子者何惠公之母孝公之妾也礼赗人之母则可赗人之妾则不可君子以其可辞受之其志不及事也赗者何也乘马曰赗衣衾曰襚贝玉曰含钱财曰赙胡传上古应时称号故其名三变春秋以天自处创制立名系王于天为万世法其义备矣冢宰称宰咺者名也王朝公卿书官大夫书字上士中士书名下士书人咺位六卿之长而名之何也仲子惠公之妾尔以天王之尊下赗诸侯之妾是加冠于屦人道之大经拂矣天王纪法之宗也六卿纪法之守也议纪法而修诸朝廷之上则与闻其谋颁纪法而行诸邦国之间则专掌其事而承命以赗诸侯之妾是坏法乱纪自王朝始也春秋重嫡妾之分故特贬而书名以见宰之非宰也或曰僖公之母成风亦庄公妾也其卒也王使荣叔归含且赗其葬也王使召伯来会葬下赗诸侯之妾而名其宰荣召何以书字而不名也于前赗仲子则名冢宰于后葬成风王不称天其法严矣
大
全
程子曰王者奉若天道故称天王其命曰天命　其讨曰天讨尽此道者王道也后世以智力把持　天下者霸道也春秋因王命以正王法称天王以　奉天命夫妇人伦之本最当先正春秋之时嫡庶　僭乱圣人犹谨其名分男女之配终身不变者也　故无再娶之礼大夫而下内无主则家道不立故　不得已有再娶之礼天子诸侯内职具备后夫人　已可以摄治无再娶之礼春秋之始尚有疑焉故　仲子羽数特异僖公而后无复辨矣春秋因其窃　号而书之以志僭乱仲子系惠公而言故正其名　不曰夫人曰惠公仲子谓惠公之仲子妾称也以　夫人礼赗人之妾不天乱伦之甚也然春秋之始　天王之义未见故不可去天而名咺以见其不王　王臣虽微不名况于宰乎　赵氏曰天子而赗妾　母是起僭也　汪氏曰在礼君不抚仆妾以其贱　也外臣之妾而天王赗之何以宗法则于天下乎　张氏曰惠公以去年薨仲子卒之年月不可知或　亦去年也天子于诸侯有赗礼所以褒有功德而　厚其终也诸侯无再娶之礼惠公牵于私爱宠庶　妾而立为夫人正犯以妾为妻之戒渎乱夫妇之　纲乃天讨之所当加九伐之法所谓犯令陵政盖　此类也平王不能正惠公之罪反厚其送终之礼　遣冢宰而来赗冢宰不能以纪法诏王乃奉命以　赗上僭之妾仲尼以春秋之初方书天王以立法　于是贬冢宰于上士中士之例深罪其以百揆之　尊瘝官失职一至于此贬其臣则君可知矣凡春　秋之书以尊者而贬从卑者之例必有大罪极恶　而后加焉不可以常事观也　　叔姬归纪
春秋隐公七年春王三月叔姬归于纪
谷梁传其不言逆何也逆之道微无足道焉尔胡传叔姬伯姬之娣非夫人也则何以书古者诸侯一娶九女必格之同时者所以正名分窒乱源也今叔姬待年于宗国不与嫡俱行则非礼之常所以书也眉山苏辙以谓书叔姬贤之也若贤不得书必贵而后书则是以位而蔑德也小国无大夫至于接我则书是位不可以废事也位不可以废事而独可以废贤乎如叔姬不归宗国而归于酅以全妇道贤可知矣贤而得书亦春秋之法也
大
全
汪氏曰同时而行则妃妾之名不紊其生子也　嫡妾之分已定乱何由作　何氏曰妇人八岁备　数十五从嫡二十承事君子媵贱书者终有贤行　能处隐约合竟妇道故重录之　高氏曰娣亦书　归犹尧之二女降于妫汭皆曰嫔　张氏曰媵不　书此特书者以其终不忘纪之五庙虽纪侯卒而　归于酅以奉宗祀殁其身而后已圣人以其贤可　以励妇行将有其末必录其本是以变例而特书　之　汪氏曰贾逵谓隐公厚于先君之女故盛礼　而归之如归嫡之礼又云纪贵叔姬故书以刺之　圣人岂逆计其他日之贤而书之哉今考春秋诸　侯宠嬖妾媵盖多不足烦圣笔之录苟隐公厚先　君之女必不以为媵矣夫子作经以垂劝戒则以　为嘉其贤者义或近之安可以史官一时之例而　议春秋万世之法乎子朱子作通鉴纲目书唐太　宗以武氏为才人所以起伪周之乱书元宗册寿　王妃杨氏所以起马嵬之奔纳才人册诸王妃法　不当书而朱子书之亦春秋之意也　　纪叔姬归酅
春秋庄公十有二年春王三月纪叔姬归于酅公羊传其言归于酅何隐之也何隐尔其国亡矣徒归于叔尔也谷梁传国而曰归此邑也其曰归何也吾女也失国喜得其所故言归焉尔胡传庄公四年纪侯去国叔姬至此始归于酅者纪侯方卒故叔姬至此然后归尔归者顺词以宗庙在酅归奉其祀也鲁为宗国妇人有来归之义纪既亡矣不归于鲁所谓全节守义不以亡故而亏妇道者也鲁人高其节义恩礼有加焉是故其归于酅其卒其葬史册悉书夫子修经存而弗削使与卫之共姜同垂不朽为后世劝若夏侯令女曹爽之弟妇也寡居守志父母欲夺而嫁之誓而弗许而曰曹氏全盛之时尚欲保终况今衰亡何忍弃之闻者为之感动其闻叔姬之风而兴起者乎
大
全
汪氏曰叔姬虽伯姬之娣然诸侯夫人既卒则　次妃摄治内事故叔姬虽媵妾当奉纪之祭祀　家氏曰夫死无子而终于父母家者非正也终于　夫家正也　杜氏曰叔姬全守节义以终妇道故　系之纪贤之也　刘氏曰纪侯之殁不书叔姬何　以得书春秋因叔姬之行以明纪季之以酅入齐　非利之也凡欲存国耳试使纪季见宗国之危析　地以求利此与邪庶其莒牟夷何异春秋当绝之　矣　张氏曰叔姬伯姬之娣隐七年归于纪者伯　姬既死叔姬实摄内事而能不以国之存亡贰其　事君子之心不以身之荣悴变其奉宗庙之志故　必归于酅以终其身易曰眇能视利幽人之贞于　叔姬见之矣春秋可不录其本末以示妇道之正　乎　刘氏曰邑何故不得言归乎酅者纪之别也　纪者叔姬之家也人归其家可不曰归乎以谓喜　得其所乃言归何哉谷梁之说非也　家氏曰公　羊谓归于酅者归于其叔叔其可归乎盖纪之宗　庙在焉义当归也　汪氏曰或谓叔姬归于叔非　其所归乱也夫叔姬归于酅酅乃纪五庙之所在　叔姬之归以奉祭祀而非归于纪季也夏侯令女　之依爽与叔姬正同岂可亦责之依其伯乎春秋　书内女惟纪叔姬宋伯姬录本末甚详非贤而得　若是乎　　结媵陈
春秋庄公十有九年秋公子结媵陈人之妇于鄄遂及齐侯宋公盟公羊传媵者何诸侯娶一国则二国往媵之以侄娣从侄者何兄之子也娣者何弟也诸侯壹聘九女诸侯不再娶媵不书此何以书为其有遂事书大夫无遂事此其言遂何聘礼大夫受命不受辞出境有可以安社稷利国家者则专之可也谷梁传媵浅事也不志此其志何也辟要盟也何以见其辟要盟也媵礼之轻者也盟国之重也以轻事遂乎国重无说其曰陈人之妇略之也其不日数逾恶之也胡传媵浅事陈人微者公子往焉是以所重临乎礼之轻者也齐侯伯主宋公王者之后盟国之大事也大夫辄与焉是以所轻当乎礼之重者也礼者不失己亦不失人失己与人寇之招也是故结书公子而曰媵陈人之妇讥其重以失己也齐宋书爵而曰遂讥其轻以失人也遂者专事之词聘礼大夫受命不受辞出境有可以安社稷利国家则专之可也谓本有此命得以便宜从事特不受专对之辞尔若违命行私虽有利国家安社稷之功使者当以矫制请罪有司当以擅命论刑何者终不可以一时之利乱万世之法是春秋之旨也
大
全
程子曰鄄之巨室嫁女于陈人结以其庶女媵　之因与齐宋盟挈之以往结好大国所以安国息　民乃以私事之小取怒大国故深罪之书其为媵　而往盟为遂事　薛氏曰正卿送媵礼之过也遂　盟非其事也　家氏曰媵女事之常而盟者国之　重事况于盟伯主可以遂事往乎　杜氏曰结鲁　大夫出境有可以安社稷利国家者则专之可也　结在鄄闻齐宋有会事之宜去其本职遂与二君　为盟故备书之本非鲁公意而又失媵陈之好故　冬各来伐刘氏曰公羊以为陈人者陈侯也非也　云公子结以妾媵归陈侯之妇则文理不成又无　故贬损陈侯使从人称非正名之义谷梁传辟要　盟也亦非也鲁诚欲自托于大国岂敢以妇媵之　名而遣使以取戾于伯主哉使者衔媵妇之命而　遂要大国之盟是乃要盟矣何谓辟要盟乎　　纪叔姬卒春秋庄公二十有九年冬十有二月纪叔姬卒胡传纪已灭矣其卒之何见纪侯去国终不能自立异于古公亶父之去故特书叔姬卒而不卒纪侯以明其不争而去则可能使其民从而不释则微矣大
全
临川吴氏曰叔姬娣也鲁纪之待叔姬与叔姬　之自待其身皆与伯姬同春秋备书之此盖庄公　以为姑而为服大功之服也与叔姬庄十二年归　酅此卒于酅也纪灭而犹系之纪盖国亡无有依　托虽寄寓于酅以待死其为纪国夫人之娣则如　初也　　葬纪叔姬
春秋庄公三十年秋八月癸亥葬纪叔姬
公羊传外夫人不书葬此何以书隐之也何隐尔纪国亡矣徒葬乎叔尔谷梁传不曰卒而曰葬闵纪之亡也
胡传灭国不葬此何以葬贤叔姬也纪侯既卒不归宗国而归于酅所谓秉节守义不以亡故而睽妇道者也故系之于纪而录其卒葬先儒谓贤而得书是也贤而得书所以为后世劝也
大
全
家氏曰娣媵不葬此以贤叔姬故与伯姬俱得　葬　张氏曰纪叔姬从一而终不以存亡贰其心　故详录其生死又纪鲁之往葬皆以夫人之礼书　之所以明妇行以示后法也　　风氏薨
春秋文公四年冬十有一月壬寅夫人风氏薨胡传风氏僖公之母庄公妾也而称夫人自是嫡妾乱矣语曰邦君之妻邦人称之曰君夫人称诸异邦曰寡小君盖敌体之称也若夫妾媵则非敌矣其生亦以夫人之名称号之其没亦以夫人之礼卒葬之非所以正其分也以妾媵为夫人徒欲尊宠其所爱而不虞卑其身以妾母为夫人徒欲崇贵其所生而不虞贱其父卑其身则失位贱其父则无本越礼至是不亦悖乎夫礼庶子为君为其母无服不敢贰尊者也春秋于成风记其卒葬各以实书不为异辞者谨礼之所由变也
大
全
程子曰自成风以后妾母称夫人嫡妾乱矣仲　子始僭尚未敢同嫡也　马氏曰是时嫡妾不正　称号不审夫子尝言古礼如此故记之正其名所　以责其实也　陈氏曰夫人某氏嫡称也丧之以　夫人之礼也隐公之丧桓公犹有疑焉是故别庙　也祔姑称谥伉然如夫人则自文公之丧成风始　薛氏曰妾母为夫人僭也僭则何以取乎春秋不　没其实也　朱子曰僖公成风与晋简文帝郑太　后一也皆所以着妾母之义　汪氏曰嫡妾之分　乃人君所当谨以妾母为夫人必致以妾为嫡以　妾为嫡必至庶孽夺正之祸敬嬴之杀恶及视乃　视习僖文之尊成风而动于为恶也后世妾母皆　称太后或妾死而加以皇后之号又其甚则唐高　宗立武昭仪为后而致移其宗社矣朱子于纲目　书尊帝母贵人为太后又或书立贵嫔某氏为皇　后或曰立婕妤某氏为皇后或曰立婢某氏为后　盖取法春秋讥成风之例然春秋隐其辞而纲目　直斥本称者春秋乃本国之史而纲目则笔削前　代之史故不同也　　王归成风含赗
春秋文公五年春王正月王使荣叔归含且赗公羊传含者何口实也其言归含且赗何兼之兼之非礼也谷梁传含一事也赗一事也兼归之非正也其曰且志兼也其不言来不周事之用也赗已早而含已晚胡传珠玉曰含车马曰赗归含且赗者厚礼妾母也不称天王者弗克若天也春秋系王于天以定其名号者所履则天位也所治则天职也所敕而惇之者则天之所叙也所叙而庸之者则天之所秩也所赏所刑者则天之所命而天之所讨也夫妇人伦之本王法所尤谨者今成风以妾僭嫡王不能正又使大夫归含赗焉而成之为夫人则王法废人伦乱矣是谓弗克若天而悖其道非小失耳故特不称天以谨之也
大
全
程子曰天子成妾母为夫人乱伦之甚失天理　矣不称天义已明称叔存礼也　杜氏曰成风庄　公之妾天子以夫人赗之　刘氏曰不知者乃谓　天子赗人之妾小过耳而讥之深求车杀母弟大　恶也而讥之略是不及知春秋正人伦之意也君　臣也父子也夫妇也治之三纲也道莫先焉桓以　臣弒君而王命之成风以妾僭嫡而王成之于是　三纲废矣是失人之所以为人也玉之无天下不　亦明乎　汪氏曰礼经天子诸侯于妾无服而周　官职丧掌诸侯之丧及卿大夫士凡有爵者之丧　亦不及邦国夫人之妾也今王归含赗则是鲁以　成风之丧赴于京师矣夫人之丧犹不当赴于王　况妾母乎王之赐以含赗其责已深而鲁之往赴　其罪亦不可揜矣春秋王礼之施于鲁者惟桓文　二公为数且盛而紊渎三纲有如此者亦可悲矣　　葬成风春秋文公五年三月辛亥葬我小君成风
公羊传成风者何僖公之母也
胡传仲子虽聘非惠公之嫡也春秋之初尚以为疑故别为立宫而羽数特异此虽非礼之正然不祔于姑犹有辨焉至是成风书葬乃有二夫人祔庙而乱伦易纪无复辨矣故礼之失自成风始也
大
全
苏子曰仲子非惠公之嫡故特为之立宫而不　祔不书其葬盖礼之正也自成风以来妾母皆葬　盖祔也鲁礼之变自此始矣　高氏曰既以夫人　之礼薨之又复以小君之礼葬之又别为之谥焉　书实以示讥也　汪氏曰后世以妾母为正嫡至　于丧事乃黜正嫡而嬖妾合葬焉如中宗之葬干　陵严善思谏而弗止循袭而莫知其失矣孰有如　汉之孝文自谓侧室之子而不以为嫌者乎　　召伯来会葬春秋文公五年三月王使召伯来会葬
左传王使荣叔来含且赗召昭公来会葬礼也谷梁传会葬之礼于鄙上胡传王臣下聘桓公冢宰书名示贬而大夫再聘则无讥焉或以为从同同也或以为同则书重也成风薨王使荣叔归含且赗既不称天矣及使召伯来会葬又与贬焉何也归含且赗施于妾母已稠迭矣又使卿来会葬恩数有加焉是将祔之于庙也而致礼于成风尽矣聘一也含赗而又葬则其事益隆乱人伦废王法甚矣再不称天者圣人于此尤谨其戒而不敢略也
大
全
程子曰天子以妾母同嫡乱天理也故不称天　圣人于此尤谨其戒　家氏曰天子之于诸侯有　会葬之礼非所以施之妾母也元年书叔服此年　书召伯五年之间后先两会葬或称天王或王不　称天比事而观其义岂不甚明乎　　敬嬴薨
春秋宣公八年戊子夫人嬴氏薨
胡传敬嬴文公妾也何以称夫人自成风闻季友之繇事友而属其子及僖公得国立以为夫人于是乎嫡妾乱矣春秋于风氏凡始卒四贬之则禘于太庙秦人归襚荣叔含赗召伯会葬去其姓氏不称夫人王再书而无天是也敬嬴又嬖私事襄仲而属宣公不待致于太庙援例以立则从同同而无贬矣其意若曰以义起礼为可继苟出于私情而非义后虽欲正可若何
大
全
啖氏曰成风之后妾母皆僭用夫人礼故亦书　薨以着其罪　家氏曰哀姜淫乱与庆父同弒二　君齐桓讨而弒之僖于是尊其母成风为夫人以　配其父此僭也然非哀姜不终则僖亦未敢遽如　此今敬嬴之事则异于是嬴以嬖妾私事襄仲弒　子赤立宣公逐嫡母归齐而己僭夫人之位出姜　无罪为贼臣悖妾所逐不得与哀姜同例嬴与其　子弒君逐母僭号夫人亦不得与成风偶使遇齐　桓则敬嬴襄仲皆当比而诛戮王室不竞中国无　伯得以肆行无忌孰知天道祸盈至是八年遂使　齐死于路后八日嬴陨于鲁与哀姜庆父先后即　诛其事相类但有天讨人刑之异耳　汪氏曰春　秋既书夫人姜氏薨于夷又书夫人风氏薨则知　哀姜为庄公夫人而成风乃妾也既书夫人姜氏　归于齐又书夫人风氏薨则知出姜为文公夫人　而敬嬴乃妾也直书于策读者比事以考之虽微　传而嫡妾之分明矣　　葬敬嬴
春秋宣公八年冬十月己丑葬我小君敬嬴
左传葬敬嬴旱无麻始用葛茀
胡传成风薨以夫人葬以小君将祔于庙而始有二夫人也则四贬之以正其事今敬嬴亦薨以夫人葬以小君使祔于庙无贬以正之从同同可也而于宣公元年即以所逆穆姜妇之何也曰妇有姑之辞见敬嬴遂以子贵援例而亟立为夫人也僖公享国八年然后致成风而敬嬴之亟也虽云援例鲁君臣之责亦可知矣无贬而书法若此者犹桓宣弒君而书即位尔
大
全
临川吴氏曰僖宣襄昭四妾母群臣皆逢君之　意而尊为夫人也　象山陆氏曰襄仲杀太子恶　敬嬴为之也敬嬴非嫡而薨以夫人葬以小君鲁　君臣之责深矣春秋作而乱臣贼子惧盖为此也　　卫人来媵春秋成公八年冬卫人来媵
左传卫人来媵共姬礼也凡诸侯嫁女同姓媵之异姓则否公羊传媵不书此何以书录伯姬也
谷梁传媵浅事也不志此其志何也以伯姬之不得其所故尽其事也胡传媵者何诸侯有三归嫡夫人行则侄娣从二国来媵亦以侄娣从凡一娶九女所以广继嗣三国来媵非礼也夫以礼制欲则治以欲败礼则乱而诸侯一娶十有二女则是以欲败礼矣备书三国以明逾制为后戒也
大
全
程子曰媵小事不书伯姬之嫁诸侯皆来媵之　故书以见其一女子之贤尚闻于诸侯况君子乎　白虎通天子娶十二女法天有十二月　茅堂胡　氏曰左传诸侯嫁女同姓媵之异姓则否啖子非　之云直讥三国来媵非礼岂为异姓乎盖诸侯一　娶九女而三国来媵则是十二女也媵同时故经　备书之以着其失礼不为异姓与同姓　　晋人来媵
春秋成公九年夏晋人来媵
左传礼也
胡传致女者何女既嫁三月而庙见则成妇矣而后父母使人安之故谓之致也常事尔何以书致女使卿非礼也经有因褒以见贬者初献六羽之类是也亦有因贬以见褒者致女来媵之类是也伯姬贤行着于家故致女使卿特厚其嫁遣之礼贤名闻于远故诸国争媵信其无妒忌之行程氏以为一女子之贤尚闻于诸侯况君子哉或曰鲁女虽贤岂能闻于远乎曰古者庶女与非嫡者则求为媵固为之择贤小君则诸侯之贤女自当闻矣
大
全
因纳币致女使卿三国来媵之过礼而见伯姬　之贤　临川吴氏曰伯姬已嫁而晋人来媵盖讥　其不及事且为齐媵起也　　齐人来媵
春秋成公十年夏齐人来媵
公羊传媵不书此何以书录伯姬也三国来媵非礼也曷为皆以录伯姬之辞言之妇人以众多为侈也大
全
高氏曰伯姬嫁已久诸侯以其贤犹来媵之然　晋卫已备其数岂可复加乎　　姒氏卒
春秋定公十有五年秋七月壬申姒氏卒
左传不称夫人不赴且不祔也
公羊传姒氏者何哀公之母也何以不称夫人哀未君也谷梁传姒氏卒妾辞也哀公之母也

大
全
啖氏曰自成风之后妾母皆僭用夫人礼故亦　书薨书夫人着其非礼也哀公母定姒卒时子未　逾年虽行丧礼不可加于母故书卒子既未成君　故不称夫人也　茅堂胡氏曰姒氏不称夫人为　正名孟子不称夫人为隐恶姒氏定公妾也公羊　据鲁失礼言之尔论春秋之法哀虽已君岂得称　夫人乎来赗仲子会葬成风深贬天王而名冢宰　则知哀虽已君亦不得称夫人矣　陈氏曰自成　风讫于宣襄子苟为君则其母为夫人书葬定姒　则是哀公以夫人葬其母犹宣襄也则何以卒不　称夫人葬不称小君徒以丧在殡不及尊其母焉　耳　汪氏曰成风敬嬴齐归尚以妾母称夫人小　君岂以定公正夫人而反不称夫人小君乎盖僖　宣昭即位久遂尊妾母为夫人哀初立未逾年故　仍其本号也　刘氏曰左氏不称夫人之说非也　安有夫人薨而不书夫人者乎凡夫人始卒则史　书之书之固云夫人矣不待赴祔而书其夫人也　姒氏要为妾母哀未成君故亦未敢谓其母夫人　尔汉蔡邕独断
　　妻妾
天子后立六宫之别名三夫人帝喾有四妃以象后妃四星其一明者为正妃三者为次妃也九嫔夏后氏增以三三而九合十二人春秋天子一取十二夏制也二十七世妇殷人又增三九二十七合三十九人八十一御女周人上法帝喾正妃又九九为八十一增之合百二十人也天子一取十二女象十二月三夫人九殡诸侯一取九女象九州一妻八妾卿大夫一妻二妾士一妻一妾宋袁氏世范
　　治家篇
人有以正室妒忌而于别宅置婢妾者有供给娼女而绝其与人往来者其关防非不密监守非不谨然所委监守之人得其犒遗反与外人为耳目以通往来而主翁不知至养其所生子为嗣者又有妇人临蓐主翁不在则弃其所生之女而取他人之子为己子者主翁从而收养不知非其己子庸俗愚暗大抵类此妇女多妒有正室者少蓄婢妾蓄婢妾者多无正室夫蓄婢妾者内有子弟外有仆隶皆当关防制以主母犹有他事况无所统辖以一人之耳目临之岂难欺蔽哉暮年尤非所宜使有意外之事当如之何郑氏家范　　妾
子孙有妻子者不得更置侧室以乱上下之分违者责之若年四十无子者许置一人不得与公堂坐主母之尊欲使家众悦服不可使侧室为之以乱尊卑明徐三重家则
　　娶妾
一古者无子置妾定以年齿盖甚不得已也若孕育已繁更营姝丽此则明示淫汰已耳夫妾婢既滥子女杂出各私其类便生异同若无礼义之维难免乖离之衅中人或衰孝敬不肖者遂滋忿争恐薄世浇俗所必至此也窃谓嫡室或鲜生育乃缘继续大事不得不有蓄置纵于年齿不免通俗亦须明正大体务使相安礼序乐和以成家范此在吾儒以躬修古学裁之然又当知有子而无妾亦最家门善事也　江浦义门郑氏家约无子娶妾不得预公堂会坐　嫡妻死不得代为主母以乱尊卑其所生子妇则　跪拜余子弟不过长揖所以正上下之分成和顺　之风信乎其为守礼法之家也
　媵妾部艺文一
　　宠幸　　　　　　　　　　　汉黄宪韩王有玉壶紫英二姬宠冠于宫二姬闻征君之贤也求韩王聘之征君见韩王于黄翼之楼二姬隐于雕屏窥而巧笑征君谓韩王曰隐屏者谁与韩王曰此寡人宠姬也慕征君之令名故隐屏而窥耳征君曰笑臣者谁与韩王曰即隐屏之姬也征君作色而对曰臣虽猥士不能笑诸侯而乃为二姬笑臣何以宾于王乎韩王曰征君何固之甚也寡人之愚妾不以一笑而辱征君夫笑妾妇之庸态也征君以妾妇之庸态而罪寡人之姬何弗裕也征君默韩王乃命二姬出见征君二姬又隐袖而笑征君曰夫以王之二姬犹能辱宪况诸侯乎臣敢辞矣二姬寤其意乃向屏而泣征君曰二姬尚弱是笑也不以臣累臣于其泣而见也韩王解容置醴酒以宴之命二姬奏乐于屏五举罍而乐不奏韩王又命之二姬对曰妾恐辱征君也乐之音重于笑征君之辱亦重于笑是妾有笑罪君不命妾之赎而又重之妾以为征君无所报于韩矣征君曰嗟乎二姬之用智臣不若也王能驭之则韩国必强不然王其荒乎何以能国韩王曰寡人命二妾奏乐以征君无命故惧而弗乐也焉用智哉征君对曰昔者周幽王之姬曰褒姒美而不笑然国之危也卒由于笑故诸侯之不可笑尤士也今二姬之笑有褒姒之所不为者而反无周之危故笑而知其侮泣而知其弱辞乐而知其智韩王曰寡人命之乐而罚之以达旦何智之敢用也于是玉壶况瑟紫英弹箜篌以觞奉征君酒激于地征君曰臣不敢饮韩王曰何以不敢曰以贤王之尊不能使二姬觞反代二姬以觞臣何王之自卑而崇宠也臣故不饮韩王曰寡人命二姬觞征君疑而不饮寡人是以觞之意者寡人取二姬之觞征君又疑耶取觞而饮寡人亦唯是解疑于征君耳岂崇宠而自卑乎寡人得二姬实美而贞淑又饰之以音寡人是密非以偕乐也而征君疑之且以难使二姬怼寡人是征君之过矣征君避席而对曰噫王之二姬臣实不知其美也臣之所美与王不类有名曰仁状若庆云容若幽兰蔼若阳春使之辅诸侯则百姓怀之而颂音作九夷八蛮皆来朝有名曰义状若凛霜容若青松厉若秋宇使之辅诸侯则禁淫慝诛暴乱使盗跖可化为伯夷此二姬者臣之所美也若王之姬朝不过丝竹之奉夜不过枕席之安弛庶政弃百姓祸足以亡国故珠玉为尘锦练为灰绮幕镂□栖于浮云宝箜篌寂于烟露□贵之乐于王何有哉王不宠仁义而昵冶容臣窃以为贤王之蛊也韩王有惭色征君辞酒下阶而出韩王送于宫门顾左右曰寡人今日得闻仁义之美也二姬怨而谗之　　智论　　　　　　　　　　　　前人征君忧二姬之谗复说韩王曰夫尺蠖蜉蝤同出于阳而不为尺蠖之鸣黄雀蜻蜓同翔于空而不为黄雀之举鲲鱼蝮蛇同潜于水而不为鲲鱼之化若此者岂限于物力哉气使然也故蜉蝤之安于默蜻蜓之限于飞蝮蛇之困于游者彼亦乌知尺蠖之鸣黄雀之举而鲲鱼之化也唯不知故以类群而不毒是万物之淑慝皆以无所知而能相安也使其有所知则必慕慕则必倾焉惟人灵觉于物故无大愚亦无大智无大智故有知而不慕有慕而不倾有倾而不殆有殆而不穷穷则必复若元王素主之于凡庶惟无所大知是以贱而莫知其所以贵贫而莫知其所以□陋而莫知其所以扬劳而莫知其所以逸困而莫知其所以亨变化若神动静若运凡庶惟群处嚣嚣然以颙之尔矣昔傲象之于重华也无大智故得以靖而不夷魋虎之于仲尼也无大智故得以康而不陨项籍之于高祖也无大智故得以兴而不复虽德与智合以光耀于天下而铭伟功亦命使之然也岂惟元王素主之异于凡庶哉今有愚夫老于田野与子孙守十金之产而盗贼不攘其室者亦盗贼无大智也况于受命之主乎今贤王居必伯之国受世昌之封膏腴之沃壤七百余里虽周之申伯邓侯未有若贤王之隆也夫南阳虽封于先王而实天之所赐贤王欲乘而兴之甚易也以贤王之明而失可伯之时是使齐桓晋文笑于前秦孝公齐威王议于后无乃弃天之赐而削先王之封乎愿王恭礼天下之士以结其心远内嬖之谗以清其志则天下士必奋然乐为之用而贤王之名尊矣此鄙臣之所以惋恋而长叹也王其熟虑焉韩王曰善　　谗说　　　　　　　　　　　　前人二姬以计去征君谗于韩王曰妾闻诸侯皆宁则不可畜士以养衅百姓皆赡则不可逞志以求危今王室无东迁之弱藩篱无犬吠之儆君何虑之过也以君之贤而安享大国天皇之宠赐日盈于君身虽河间东平之宠不能加于君也君之仓廪畜以百万宫室之丽积以蜀青玩好之器来自绝国钟鼓箫瑟之声毕陈于前妾得侍于君之掌下以供娱乐是诸侯之安富尊荣亦莫有加于君者也君享千岁之禄而为终身之乐以昌后嗣不亦善乎今游说之士不顾君之后嗣而取耀于目前非忠也不忧王室之乱而勤王以图伯谋不测之功非义也而且不智是以磨舌于诸侯以要显誉钓空业而为贤进而若悃退而若忧得齐之情而泄于楚得楚之计而通于秦左路则御者争之而不耻在国则顺者揖之而不额吐谈纵横乍喜乍怒似苏秦蔡泽之诡行也以妾料之不过假诸侯之颜色而求饵于四方岂能益人之国家哉君速布令于国中以屏游士之迹且无潜于邻壤是绝衅也逐说而绝衅则君与妾均是福也幸无忽焉韩王曰予素不昵故说士不游于国向者征君谒予而讽以汝二姬故汝不忘畴昔之泣而加恶耶夫征君非口舌之士也其德足以馨于天子其才足以宾于诸侯其志足以润于百姓其谋足以安于社稷不可恶也予其亮于是汝二姬毋佞明年韩王游云梦之山与征君同车二姬怨王作别鸾之歌歌曰双鸾游兮紫庭朝噰噰兮春阳凤举兮云梦怅寂寞兮哀鸣歌竟遂缢于宫树而死　　爱憎　　　　　　　　　　　　前人韩王与征君游云梦之山将游鹿台韩王闻二姬死谓征君曰咨乃命左右旋驾征君因问韩王曰王之归为二姬乎不然何返驾而罢鹿台之游也王若归则二姬生矣臣不能从王以归而待王于鹿台可乎韩王流涕而道曰寡人不敢匿所爱也寡人处宫二姬不□于侧宴则忘酣卧则忘梦是二姬之事寡人若影之附于形也今寡人之出不谋二姬以寡人是怼遂哀歌而死是寡人若行阴雪中而不觉形影之离也征君对曰王为云梦之游也何不舍臣而携二姬乎臣以为王之忍也韩王曰寡人辟暑乎丰山二姬进清冷之泉寡人游丹水之上二姬进丹鱼寡人泛于伊洛二姬进鲂鲤寡人田于狼皋二姬进雉羹是寡人与二姬亦尝为此乐也今云梦之游寡人以征君在故二姬不得侍二姬死寡人虽有画眉之妾五七卷髻之女二八亦无以为也征君对曰王以二姬之死犹郁而戚而继之以涕今有贤者为饭牛之歌而不得君死于国门之内王闻其士之死亦戚然而垂涕乎韩王曰然征君曰使王之游既无从士又无宠姬王荒而弗返士与姬怨姬死于宫士死于境王闻之将忧士乎抑忧姬乎王曰士与姬皆寡人之腹心也其生也偕乐其死也偕戚寡人奚择焉征君曰夫从事于王者内则姬焉外则士焉士必惧其谗姬必憎其狷由此观之王之左右士与姬不能并也王命驾而还姬在为士者愤而死之苟达于王王亦能以宠士之情诉于姬而垂涕乎王虽忧士之死必不向素憎之姬而涕也夫涕哀之迹也小哀则戚大哀则涕不可伪也王之于姬臣以哀而知王之戚以涕而知王之信何王之宠士不如姬乎臣今从游于云梦之山王以臣之故而舍姬姬亦以臣之故而怨王是二姬为臣而死也不然何王向臣而涕有悔用臣之心臣其危乎韩王默然良久而言曰寡人岂以二姬之死而遂谢天下士乎征君其无疑寡人也遂游鹿台而还　　难进　　　　　　　　　　　　前人征君七日不见韩王王谓左右曰征君以二姬之故七日不临何捐弃也左右告征君征君答曰甫欲见王窃恐王之心未解也夫人之所交其易合者必易绝故孔子去卫其难合者必不易绝故□戚曲干乎齐而后相难易在君士因之而洁名以保身焉尔矣虽然夫贤士行一志也亦视其所向而为之举忧乐者吾道之门也故爱其士则不轻用其道乐其士则不骤违其志不轻用其道则士益尊不骤违其志则士益忠士益尊故宠有所不能移也士益忠故谗有所不能间也甫见王之蛊于前而哀于后是耗气徇志之端也耗气而未绝者必乍明而乍□徇志而未匮者必乍强而乍弱此之谓失经失经则政事不平刑罚不当天下士岂复有乐为之用哉所以鼓琴七日而杜迹于王之庭也夫君子虚以照物弘以纳机倜以出滞公以应化故能保其国家今王之心度实有柅焉召而后见时或举二姬于心况不召而往见胡可畅也得无恶乎左右以其言复于韩王王以牢享之侍而问政□月而韩国无冤民有司廉道不拾遗楚人进罗氏之女倚风于王王立为姬而宠之　　世子　　　　　　　　　　　　前人韩王世子卒征君哀其贤而哭之左权周岑曰子哭世子也为其贤乎征君曰然曰子之宾于韩世子未有重焉又弱而好音色日与左右斗鸡走犬以为游狎之乐此薄德也子奚贤之曰韩王暑而求冻馔世子以私财作冰室取羹馔而藏之既冻乃进于王韩王说为之赋怀冰美世子也及世子卒倚风去冰室而命筑镜之台甫是以悲尔周岑曰子何不谏曰元也其在乎元也其在乎　　贤妃　　　　　　　　　　　　前人韩王梦二姬与游王惊倚风侍寝而抚曰君寐弗宁何谓也王曰吾方与玉壶紫英游于香圃临翠华之池二姬乘舟采荷而堕吾是以惊嗟乎二姬死矣犹与梦寐何婉娈也倚风出帏秉烛而谏曰妾以为君之梦商岩也而君云云是二姬既死犹不爱君况其生乎妾亦臣仆也不敢以色误君生不愿为二姬佞死不愿为二姬游君之明德胡可障也妾今得幸于君苟不自善则天下亦必以妾之故而笑君犹二姬也妾闻二姬有固宠之过有毁善之愆而又有怨君之戾以怨而死何德焉今又蛊君于梦寐妾以为君之思必深也以是心而思士其高宗乎妾昧死渎君君其念之王笑曰吾有汝以佐内征君以佐外夫奚忧乎倚风曰妾闻关雎之诗何义也王异之曰汝闻殆及此乎吾闻征君云夫风始于关雎基风化也哀窈窕而不淫其色思贤才而不伤乎善以之风诸民而民化以之和诸乐而乐隆周之王业原始要终罔非善也是故关雎者礼乐之原也文王以懿睿之德犹不自圣惟后妃是求以佐阳政故正王宫而风天下则文王之为也吾诵关雎而思文王乎事殷之心不渝于夫妇而化洽中国此所以为文王也夫是之谓关雎倚风曰君奚不哀窈窕而思贤才乎王怒曰汝乌知吾之不哀而思也倚风顿足而言曰二姬怨于君而君哀之其死也负于君而君思之妾是以测君未能也王乃叹曰吾不谷天赐以诤姬是吾福也遂置酒作乐命左右歌关雎之章噰噰堂下韩王与倚风抚瑟而和之王谓左右曰寡人无句践之耻而窃有志焉乃酹酒于楹左右皆觞之谢曰臣不敢尽命也是岁韩国大稔诸侯闻韩王得懿姬咸以千金购于四方如韩之倚风者于是国人荐于市农举于野布令累月馈美女者乘载于路韩王闻之笑谓左右曰寡人得罗氏之女方诸二姬何如左右皆曰二姬美而未仁若倚风则仁美兼之岂惟倾韩之宫哉虽吴越燕赵之产不能匹也故诸侯咸以千金索其姬必欲如君之倚风而后为美是以国鄙之女有一目一眉之丽者悉进于宫虽然如倚风者臣未之闻焉夫倚风天下之宝也而君得之诸侯流闻皆慕君之□关睢也君亦惟是仪刑于宫阃毋荒其色毋耽其宴毋淹其郑声以勤树公室不亦显乎且征君有颜回墨翟之贤宾于兹国诸侯若失重负由此观之雌雄之形决矣况诸侯之富皆埒王室求如倚风者易而求如征君者难君勿忽焉何以明其然也昔者文王拘羑之时凡迎纣之欲以释文王者岂皆后妃之力耶贤佐之谋不可诬也君得倚风而委以宫若国之大议必贤者佐于外然后可今君之得征君也不能虚腹以下之垂政以隆之坐谋以询之使诸侯倚藩篱而观笑此臣等所以不忘君之誓而隳肝胆于前也君有其国而无其土壤不可谓完有诸侯之爵而无其人民不可谓贵是势不在君君安得而守之王室将有累卵之危苟一日谢于天下又何所恃乎周公之摄非篡也成王弱也桓文之兴非逆也周室替也故圣人权时而体运岂能与绳墨之士同哉君不可不熟计也王不听是岁楚人求睦于韩韩王问于征君将以辞使以楚书有盟意也征君对韩王曰诸侯相睦礼也礼不可失于诸侯失则邻国之使不入于韩之疆矣不入则韩必孤奈诸侯何韩王乃享其使而报之　　嫡庶　　　　　　　　　　　　前人韩王欲以倚风为夫人庄白谏曰不可夫先王因名以定分使尊卑贵贱无相渎也是故内有后妃嫔御以佐内政宣阴郁也外有公卿大夫郎官之属以赞外务畅阳蔚也故天子以诸侯为级有级而后有序有序而后有则和斯交焉故天子之于后犹诸侯之于夫人也聘以示礼宴以示好居正以示位告庙以示宗亲蚕以示勤故能为天下母诸侯亦然礼有之曰诸侯耕助以供粢盛夫人蚕缫以为衣服唯齐体于君是以光佐于内而致享于神祗也由此观之嫡庶者礼之经也不可乱也故嫡有庶而无降庶有宠而无隆宠之以色则不可逾于恩宠之以贤则不可渎于礼夫礼名之防也天子以礼防兆民诸侯以礼防国卿大夫以礼防家士庶人以礼防身皆所以防乎名也渎礼则名溃名溃则不尊不尊则悖悖则淫淫则狎侮刑罚而为天下辱此国家危亡之形色也昔桓公葵丘之会曰以妾为妻则伐之非私典也所以尊王禁也今倚风处君之宫执庶之职贤闻诸侯君之明亦孚矣倚风美而有娠君之宠亦孚矣夫美而贤端也执庶恭也君欲一朝而隆之无乃不可乎执是名也不足以为君重而隆是名也亦不足以为姬重且以玷姬之名累姬之美而返誉于诸侯即臣见韩国之日卑也君其慎之王不听乃访于征君对曰臣何必言韩王曰何谓也曰臣闻庄子谏王是也臣故不言韩王曰然则寡人为何如也曰以王之所为子其晋文乎王悟而悔之　　夺嫡　　　　　　　　　　　　前人征君见韩王坐而论政乃设五喻以动王王喜而饮酒倚风鼓琴于宫学关雎之音征君闻之叱曰是琴也始作有仁鶂之声继而有鷮捕物之声谁其鼓之谁其鼓之韩王笑曰此寡人之宠姬倚风也征君曰然则何为而琴关雎之诗乎曰此其所嗜也征君曰不可夫关雎之诗咏后妃也亦惟后妃得而琴之若倚风虽贤妾也妾何得而述关雎乎下陵上卑越尊不可谓顺臣闻倚风之好为关雎久矣王以为贤臣窃以为忧也夫瑟以发音音以昭志志伏于内则瑟之音平以和志战于外则瑟之音激以乖今姬也有战志王之夫人其将殆乎以姬之淑而播衅于琴非祥之征也夫衅不可长以宠而长衅是玩百姓而渎诸侯且以倍盟誓王何利焉王若从其所誓则四鄙之诸侯皆欲无礼于王而天下之谋士去矣昔周之东迁也犹依晋鄙以为固今王室微弱所望而依者诸侯也以韩之强王将修政之不暇而骤以一宠堕其纪纲则千岁后王室卒不能向韩而依矣何韩之大国而不晋鄙也臣不佞寄食于诸侯亦视王之此举以为去就弗敢阿也倚风闻之叹曰事不立矣征君出有嬖人谗于倚风曰以夫人之贤而处卑位虽有懿德婉行不能范于国窃为夫人惜之今乘君之宠幸而弗自图恐华落不再荣而婕妤之怨踵矣征君固贱士也闻夫人之鼓琴而骤谏彼将以二姬待夫人耻孰孔焉夫人欲得志于宫必去征君而后可倚风曰君今听其计为之奈何嬖人曰夫人尚可为也君尝与夫人宴碧华之池夫人是时宜窥君之酣而泣于前曰妾处幽独被日月之末光得奉箕之役举宫无间言妾何幸有此誉也君亦不以妾之贱而残其宠欲举妾有不次之恩以为君重妾实菲薄不敢仰手而承也侧闻征君短妾于前而结君之左右君信以为谠是妾罪也然以君之明不能照妾而使为士者谤于道路以伤君之明君何以一妾而自累也愿君赐妾一死无使贤士旷于巿朝以为君辱昔二姬之死爱君也不可谓怨妾欲与二姬游于泉下以观多士之集韩国也夫人以此说君君必启前之心而去之此坚宠隆爱之计也倚风曰然计其中矣明日王果与倚风宴游碧华池倚风如嬖人之言以诉倚风泣王亦泣遂议立倚风为夫人是岁征君入齐　　齐姬　　　　　　　　　　　　前人齐有阍者通于齐王之姬姬誉其阍者于王乃使人代其阍职以阍者能歌舞而美故得昵于左右在王之宫岁余阍者畏诛而避于巿姬以婢索之谋泄于宫齐王方与姬饮酒命姬鼓瑟姬以目窥于庭瑟音不和齐王抚觥而□曰汝有瑟技而宠于前今鼓瑟而音不和汝何为者姬跪而进曰妾之幸于君王犹鱼之狎于江海也江海不为一鱼而深其流君王不为一妾而深其恩妾之宠寄于瑟妾之戾亦以瑟喻也君以瑟之故而戾妾妾自以为必诛而无悔虽然吾君负伯王之器操英雄之柄何明于鼓瑟而暗于谋国耶今全齐之民其不为瑟者亦寡矣苟鼓瑟可以和民是罪戾在妾也不和于民而和于瑟瑟何利于国哉和瑟之音在妾和民之性在君君诚以妾之宠宠于众以瑟之和和于民则妾虽就鼎镬之戮而诸侯皆以明归君也王曰汝欲吾以和民亦犹汝之和瑟与吾虽为东藩主民无责焉治抚全齐之民皆天子有司也吾是以朝则耽宴夜则甘寝无忧于心无劳于力故饮酒而鼓瑟无事于民吾欲汝相谐而被于音乐其宠禄以终吾天年而况天下一统海内一王礼乐虽未畅洽而典刑尚存焉故诸侯藉天皇以行乐虽空其国中而外无敌国之衅内无大臣之争此吾所以乐也若齐民弗和固有司责也今之诸侯朝觐则不得述其职交邻则不得寻其盟虽夷狄作难而诸侯之兵不征亦以靖诸侯也吾何为哉姬因泣于王曰妾闻诸侯接壤光辅王室千秋之后安知不为战国乎今亦季世也权降于下国无纲纪灾异纷拿苛网横骛邻国之诸侯岂无劳心焦思而谋其国者哉是以周室削而桓文伯二世暴而高祖兴故智者不失时而守默伯者不逆民而从欲愿君熟计而勿与俗群也征君闻之曰吾闻智妇多淫淫妇多藻其齐姬之谓乎　　留贤　　　　　　　　　　　　前人齐王蛊色不能恭礼贤士征君将行关吏闻于王王使五臣留行姬侍于王之前以纨掩面而问曰君命五臣留行者谁耶岂非征君为乎齐王曰然姬乃叩头而谏曰君能爱士而不能与之谋若以妾故是妾得戾于齐之社稷妾虽非薄不敢以色蔽士夫征君志士也何君之爱士不如爱色耶请赐妾以死无使为诸侯笑齐王曰汝且休矣吾将礼而用之明日谓左右曰寡人将筑台以拜士可乎左右曰吾闻筑台以积民怨何士之为昔高祖拜韩信而兴汉未闻筑台也君今倾心以爱士而骤为筑台之役吾恐天下之豪杰解襟而怠也若不得已或燕之以醴酒而宾之未为简士也君其燕焉齐王哂曰然已寡人其醴乎左右曰今齐民已闻筑台之命而不闻醴酒士闻此言亦展心而疑君也昔楚威王有宠姬通于阍人楚王不知也而庭有鹦鹉寤于王此事虽鄙可以喻理故王言之出不可不密也征君闻之遗齐王曰夫士为天下靖纷排难而立功于国家者岂徒受人之爵谋人之禄而利其子孙乎哉忠不可隐道不可没故去一壑之乐而羇于斯也以士之初心得天下之贤王而建明之何功之不成然士之所以必俟贤王之礼貌而定去就者岂饰戒于世哉士之委身于君犹女之结发于夫也礼不具而求媾则女耻之恭不崇而求遇则士耻之孟子曰君子岂不欲仕哉又恶不由其道夫士国之干也木无干则根柢朽坏而叶无所依国无士则纲纪陵夷政教荡然而民无所附故贤王之待士不可苟也臣闻之圣哲之处岩穴也讽以诗书陶以礼乐被裋褐而不戚甘藜藿而不悔故四皓有采芝之歌楚狂有凤兮之咏彼岂乐于遗世也亦其所处之然也贤王知其然隆之以礼貌养之以厚禄声色不蛊于其志谗佞不奸于其心则天下士亦倾肝胆以报于上效牛马之劳履难死节而不辞也臣虽不才数奉谒于王之左右矣今左右无椒兰之谗而臣蒙不礼之辱虽结发于贤王而朝夕以心事之恐四方之诸侯皆以妾妇畜臣也畜臣以妾妇其如贤王何此臣所以必行而不可留也汉室告季王知之乎权奸弄柄王闻之乎臣行之后愿王其留意焉无以臣言忘也臣将游秦楚魏晋以告诸侯陈王室之故请诸侯戮力而辅王室臣之愿也王其图之是岁征君入卫　　色荒　　　　　　　　　　　　前人楚王田于云梦俘野女为姬征君追而谏曰臣闻国有六慎者兴六荒者亡今王日载其荒国焉不亡楚王曰咨何言之厉也征君曰臣不能佞是以厉于王乎楚王曰何谓六荒曰兽而无度则荒色而无度则荒味而无度则荒役而无度则荒音而无度则荒弃贤而事鬼则荒慎此六者国其不亡楚王曰寡人兼乎曰兼夫王轻身游于云梦之薮春不振旅而搜秋不治兵而狝九月不返国荒于兽也王之宫粲姬盆幕融如阳春今又得野女而狎之荒于色也酣以香茅之醴饱以湘波之鱼文羞珍馔郁乎穰穰日夜沉湎而不知疲荒于味也歌姬倚瑟舞姝临纛钟鼓锽锽管钥嘤嘤长夜不辍荒于音也筑倒景之台而眺衡岳望祝融台高九垒犹以为望而茫也又袭其土木标其栋宇渥其丹青雕其锦石悬十年之廪一朝而虚之荒于役也景台之下绘以浮图列仙师事游方乞食之徒采药以炼之巫觋以淫之而无变楚之俗荒于鬼也此六者皆诸侯之败德也而王兼之其何以存国昔后羿荒于田而有穷亡太康荒于酒而不返国孔甲荒于鬼而诸侯畔纣荒于靡靡之乐而殷亡幽王荒于褒姒而周亡始皇荒于土木兵革之役而秦亡夫帝有天下者以荒而亡国况诸侯哉有一其荒亦不免于乱亡之祸况其兼哉臣不敢谤王也俘女于云梦楚国之民皆以王为色荒而又见襄王之故事矣臣今日谏而王不听则王之追游于田罪也臣欲解佩而行诸侯方以臣为得志于楚故至不命臣而王追之使无以云梦之游为诸侯笑是亦臣之劳于楚也王毋恶焉楚王悔而言曰此不谷之戾也乃命左右刖其女征君谏曰不可夫云梦之女不求于王而王宠之不愆于王而王刖之是以臣之谏而寄戮于色也王欲刖一女以示远则王之宫有歌舞之姬百人王亦岂能尽刖乎王不能刖则云梦之女刖之何为楚王乃逐云梦之女而作田誓　　夫人答拜群妾议　　　　　　晋挚虞　汉魏故事王公群妾见于夫人夫人不答拜新礼　以为礼无不答更制妃公侯夫人答妾拜虞议诏　可其议礼妾事女君如妇之事姑妾服女君□女君不报则敬与妇同而又加贱也名位不同本无酬报礼无不答义不谓此先圣殊嫡庶之别以绝陵替之渐峻明其防犹有僭违宜定新礼自如其旧诏可其议　　为妾夏玉安丰谢东宫锦启　梁元帝舒将并石堪来暮雨荣持结缆剩可荡舟秦川书字妙能八体邺县登高真堪九日宋姬赠马未足为荣冯媛乘车方兹非宠　　为妾弘夜姝谢东宫合心花钗启
　　　　　　　　　　　　　　　　同前未得投壶先应含笑不因鸾凤自能歌舞夜姝昔往阳台虽逢四照曾游澧浦惯识九衢未有仍伐爵钗还胜翠羽饰以南金装兹丽玉修靡夫人本分章华之里中山孺子独荷春宫之恩有志当熊无期投阁　　伤往赋　　　　　　　　　　萧子范彼兰菊之芳茂及蕖槿之荣色终于邑乎繁霜俱飘飖于路侧引轻华之微珍犹见嗟于有识况独立之妍媛信盈盈而挺植去倡家而来仪承君子之宴息摧丽容而思进岂蛾眉之肯抑□美媵而自箴歌忠妾而为式痛妖姿之不留惜华年之中夭冀熊祥之永庆忽从□而先摽魂一逝而莫追夕有长而无晓惟君侯之惆怅览遗物而沾巾帷半垂而将下尚仿像而疑真怀方士之良术显有凭而致神　　奏请王公以下悉令置妾表
　　　　　　　　　　　　　北魏元孝友古者诸侯娶九女士一妻一妾晋令诸王置妾八人郡君侯妾六人官品令第一第二品有四妾第三第四有三妾第五第六有二妾第七第八有一妾所以阴教聿修继嗣有广广继嗣孝也修阴教礼也而圣朝忽弃此数由来渐久将相多尚公王王侯娶后族故无妾媵习以为常妇人不幸生逢今世举朝既是无妾天下殆皆一妻设令人强志广娶则家道离索身事迍邅内外亲知共相嗤怪凡今之人通无准节父母嫁女则教以妒姑姊逢迎必相劝以忌以制夫为妇德以能妒为女工自云不受人欺畏他笑我王公犹自一心已下何敢二意夫妒之心生则妻妾之礼废妻妾之礼废则奸淫之兆兴斯臣之所以毒恨者也请以王公第一品娶八通妻以备九女称事二品备七三品四品备五五品六品则一妻二妾限以一周悉令充数若不充数及待妾非礼使妻妒加捶挞免所居官其妻无子而不娶妾斯则自绝无以血食祖父请科不孝之罪离遣其妻臣之赤心义唯家国欲使吉凶无不合礼贵贱各有其宜又冒申妻妾之数正欲使王侯将相功臣子弟苗裔满朝传祚无穷此臣之志也　　朝云墓志铭　　　　　　　　宋苏轼东坡先生侍妾曰朝云字子霞姓王氏钱塘人敏而好义事先生二十有三年忠敬若一绍圣三年七月壬辰卒于惠州年三十四八月庚申葬之丰湖之上栖禅山寺之东南生子逊未□而夭盖常从比丘尼义冲学佛法亦粗识大意且死诵金刚经四句偈以绝铭曰浮屠是瞻伽蓝是依知汝宿心惟佛之归
　　后妃传序　　　　　　　　　　金史古者天子娶后三国来媵皆有娣侄凡十二女诸侯一娶九女所以正嫡妾广继嗣息妒忌防淫慝塞祸乱也后亡则媵为继室各以其叙无三媵则娣侄继室亦各以其叙继室者治其内政不敢正其位号礼庙无两祔不并尊也鲁成风始两祔宋国三媵齐管氏三归春秋皆讥之周礼内宰其属则内小臣阍人寺人次之九嫔世妇女御女祝女史典妇功典丝典枲内司服又次之昏义称后立六宫三夫人九嫔二十七世妇八十一御妻不与春秋周礼合后世因仍其说后宫遂至数千金代后不娶庶族甥舅之家有周姬齐姜之义国初诸妃皆无位号熙宗始有贵妃贤妃德妃之号海陵淫嬖后宫寖多元妃姝妃惠妃贵妃贤妃宸妃丽妃淑妃德妃昭妃温妃柔妃凡十二位大定后宫简少明昌以后大备内官制度诸妃视正一品比三夫人昭仪昭容昭媛修仪修容修媛充仪充容充媛视正二品比九嫔婕妤九人视正三品美人九人视正四品才人九人视正五品比二十七世妇宝林二十七人视正六品御女二十七人视正七品采女二十七人视正八品比八十一御妻又有尚宫尚仪尚服尚食尚寝尚功皆内官也　　新安王菊香传　　　　　　　明周怡嘉靖癸丑王氏菊香死死何书死节也菊香姓王氏莫详何处人幼失怙恃养于其婶婶以贫鬻菊香于新安管子竽菊香温慎婉淑端静自爱竽重而纳之事竽及主母益恭顺无不当心者内事竽一以委之咸称分虽微人咸以淑德重之岁辛亥竽寝疾朝夕侍汤药不解衣就席者凡七月未尝有少懈竿疾笃谓菊香曰余疾殆不起旦夕死矣汝少年将若何菊香泣对曰是何言妾虽微义无他心公善自调理无以妾为念竽以菊香未有子子女皆嫡出虑后无资助以百金私付之嘱曰此物汝自收吾子汝抚女汝嫁主母汝事善图之菊香泣以谢竽死菊香哭几绝绝复苏生数四欲即死以殉竽家人日闲之卧病三阅月后强起戒家人无虑我受竽公托义不可死以辱竽公命乃日悬竽小像于寝所朝暮哭进食如平生所嗜岁时伏腊咸备礼正月二十七日时将大祥忽造竽长兄挥使今某官春谷所谢曰妾受竽公恩义当即死以从竽公于地下久不死者以竽公有托也今儿长矣无复虑出竽所嘱金封识如故又出其售侍女为衾棺之费纪于楮者以进春谷春谷信其必死曲谕之又曰妾尚六月服未满欲俟满服死患二事将逼不可死家人问二事曰主人将筑室室新成不可死主人将他出主人出不可死死无所白今日事毕矣愿公善事竽后有顷就寝命收竽像侑以楮币焚之中庭哭曰余病不能拜天地谢竽公以征我不二涕泣俱血下四体胀栗呕吐不能言家人疑其服毒亟问医视之果服毒因以祛毒药进菊张目叱家人曰进此欲何为死吾所安也众以春谷家长言或从请春谷谕之菊曰逼饮药是乱我也吾以醇酒服砒继以□水必不可解矣无苦我也须臾偃仰瞑目死死后三日闻者咸烈其事为之立小传余后过新安新安之贤者咸以王氏之贞烈语予遂为之论曰天地之正气恒于贞女烈妇见之非有师友之教诗书之启天性然也又往往于妾媵类见之尤切无所顾藉掩饰也此之谓为己彼亦安知为己而为之也夫人室家之情私蓄之利阴性为甚管氏之妾王菊香以夫主所授之百金逾二年不启视而封识宛然少年能以义自裁有死无二处繁华侈汰中卓立不染难矣哉且死也洁志以白而不苟从容以正而不乱若有养者然真所谓蝉蜕浊秽以浮游尘埃皭然泥而不滓者也有国者安得有贞介之士不二心之臣以托孤寄命乎吾于王氏深有感焉或曰有欲夺王氏之节而嫁之王乃死要之为临大节而不可夺者欤
　媵妾部艺文二
诗
词
　　周南樛木三章
　后妃能逮下而无嫉妒之心故众妾乐其德而称　愿之南有樛木葛藟累之乐只君子福履绥之
南有樛木葛藟荒之乐只君子福履将之
南有樛木葛藟萦之乐只君子福履成之
　　螽斯三章
　后妃不妒忌而子孙众多故众妾以螽斯之群处　和集而子孙众多比之言其有是德而宜有是福　也螽斯羽诜诜兮宜尔子孙振振兮
</div>
    <div class="pagination">
<a href="家范典媵妾部_page2.html">上一页</a><a href="家范典媵妾部.html">1</a><a href="家范典媵妾部_page2.html">2</a><span class="current-page">3</span><a href="家范典媵妾部_page4.html">4</a><a href="家范典媵妾部_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
