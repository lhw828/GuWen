<!DOCTYPE html>
<html>
<head>
    <meta charset="UTF-8">
    <title>官常典勋爵部 - 第 41 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典勋爵部 - 第 41 页/共 46 页</h1>
    <div class="content">按通鉴为魏
惠王三十九年

按史记田敬仲完世家宣王十一年与魏伐赵赵决河水灌齐魏兵罢按通鉴纲目显王三十七年秦以齐魏之师伐赵显王三十九年魏为秦所败予秦河西地（按通鉴为魏惠王四
　十一年）

按战国策楚攻魏张仪谓秦王曰不如与魏以劲之魏战胜复听于秦必入西河之外不胜魏不能守王必取之王用仪言取皮氏卒万人车百两以与魏犀首战胜威王魏兵罢敝恐畏秦果献西河之外按史记魏世家襄王五年秦败我龙贾军四万五千于雕阴围我焦曲沃予秦河西之地显王四十年魏秦会于应秦取魏汾阴皮氏焦魏败楚于陉山按通鉴为魏
惠王四十二年

按战国策楚魏战于陉山魏许秦以上洛以绝秦于楚魏战胜楚败于南阳秦责赂于魏魏不与管浅谓秦王曰王何不谓楚王曰魏许寡人以地今战胜魏王背寡人也王何不与寡人遇魏畏秦楚之合必与秦地矣是魏胜楚而亡地于秦也是王以地德寡人秦之楚者多资矣魏弱若不出地则王攻其南寡人攻其西魏必危秦王曰善以是告楚楚王扬言与秦遇魏王闻之恐效上洛于秦按史记魏世家襄王六年与秦会应秦取我汾阴皮氏焦魏伐楚败之陉山　按楚世家威王十一年卒子怀王熊槐立魏闻楚丧伐楚取我陉山显王四十一年魏献上郡于秦秦取魏蒲阳既而归之按通鉴为魏
惠王四十三年

按史记秦本纪惠文君十年张仪相秦魏纳上郡十五县　按魏世家襄王七年魏尽入上郡于秦秦降我蒲阳按通鉴纲目张仪者魏人与苏秦俱事鬼谷学纵横之术游诸侯无所遇苏秦召而辱之仪怒入秦秦王说之以为客卿至是将兵伐魏取蒲阳言于秦王请复以与魏而使公子繇质焉仪因说魏王曰秦之遇魏甚厚魏不可以无礼于秦魏因尽入上郡十五县以谢焉仪归而相秦显王四十二年秦归魏焦曲沃
按通鉴为魏
惠王四十四年

按史记魏世家襄王八年秦归我焦曲沃
显王四十四年魏初称王秦使张仪伐魏取陕魏败韩将韩举按通鉴为魏
惠王四十六年

按史记秦本纪惠文君十三年四月戊午魏君为王韩亦为王使张仪伐取陕出其人与魏　按韩世家宣惠王八年魏败我将韩举显王四十六年楚败魏于襄陵取八邑与秦相张仪会于啮桑按通鉴为魏
惠王四十八年

按史记魏世家襄王十二年楚败我襄陵诸侯执政与秦相张仪会啮桑　按楚世家怀王六年楚使柱国昭阳将兵而攻魏破之于襄陵得八邑显王四十七年张仪相魏魏女化为男秦取魏曲沃平周魏太子朝于秦按通鉴为魏
惠王四十九年

按战国策张仪欲并相秦魏故谓魏王曰仪请以秦攻三川王以其间约南阳韩氏亡史厌谓赵献曰公何不以楚佐仪求相之于魏韩恐亡必南走楚仪兼相秦魏则公亦必并相楚韩也　魏王将相张仪犀首弗利故令人谓韩公叔曰张仪已合秦魏矣其言曰魏攻南阳秦攻三川韩氏必亡且魏王所以贵张子者欲得地也则韩之南阳举矣子盍少委焉以为衍功则秦魏之交可废矣如此则魏必图秦而弃仪收韩而相衍公叔以为然因而委之犀首以为功果相魏　张仪以秦相魏齐楚怒而欲攻魏雍沮谓张子曰魏之所以相公者以公相则国家安而百姓无患今公相而魏受兵是魏计过也齐楚攻魏公必危矣张子曰然则奈何雍沮曰请令齐楚解攻雍沮谓齐楚之君曰王亦闻张仪之约秦王乎曰王若相仪于魏齐楚恶仪必攻魏魏战而胜是齐楚之兵折而仪固得魏矣若不胜魏魏必事秦以持其国必割地以赂王若欲复攻其弊不足以应秦此仪之所以与秦王阴相结也今仪相魏而攻之是使仪之计当于秦也非所以穷仪之道也齐楚之王曰善乃遂解攻于魏按史记秦本纪惠文君后三年韩魏太子来朝张仪相魏　按魏世家襄王十三年张仪相魏魏有女子化为丈夫秦取我曲沃平周慎靓王二年魏侯罃薨子嗣立魏请成于秦张仪归秦按通鉴为魏惠王
五十二年是年王卒
按战国策魏惠王死葬有日矣天大雨雪至于牛目坏城郭且为栈道而葬群臣多谏太子者曰雪甚如此而丧行民必甚病之官费又恐不给请弛期更日太子曰为人子而以民劳与官费用之故而不行先王之丧不义也子勿复言群臣皆不敢言而以告犀首犀首曰吾未有以言之也是其惟惠公乎请告惠公惠公曰诺驾而见太子曰葬有日矣太子曰然惠公曰昔王季历葬于楚山之尾栾水啮其墓见棺之前和文王曰噫先君必欲一见群臣百姓也夫故使&#水见之于是出而为之张朝百姓皆见之三日而后更葬此文王之义也今葬有日矣而雪甚及牛目难以行太子为及日之故得毋嫌于欲亟葬乎愿太子更日先王必欲少留而扶社稷安黔首也故使雪甚因弛期而更为日此文王之义也若此而弗为意者羞法文王乎太子曰甚善敬弛期更择日按史记魏世家襄王十六年襄王卒子哀王立张仪复归秦（按通鉴当为惠王五十二年襄王立于是年魏并无哀王后哀王之二十三年即襄王在　位之年也）
按通鉴纲目慎靓王二年孟轲去魏适齐
慎靓王三年齐楚魏韩燕共伐秦皆败走（
按通鉴为魏襄王元
　年）

按战国策秦伐魏陈轸合三晋而东谓齐王曰古之王者之伐也欲以正天下而立功名以为后世也今齐楚燕赵韩梁六国之递甚也不足以立功名适足以强秦而自弱也非山东之上计也能危山东者强秦也不忧强秦而递相罢弱而两归其国于秦此臣之所以为山东之患天下为秦相割秦曾不出力天下为秦相烹秦曾不出薪何秦之智而山东之愚邪愿大王之察也古之五帝三王五霸之伐也伐不道者今秦之伐天下不然必欲反之主必死辱民必死虏今韩梁之目未尝干而齐民独不也非齐亲而韩梁疏也齐远秦而韩梁近今齐将近矣今秦欲攻梁绛安邑秦得绛安邑以东下河必表里河山而东攻齐举齐属之海南面而孤楚韩梁北面而孤燕赵齐无所出其计矣愿大王熟察之今三晋已合矣复为兄弟约而出锐师以戍梁绛安邑此万世之计也齐非急以锐师合三晋必有后忧三晋合秦必不敢攻梁必南攻楚楚秦构难三晋怒齐不与已也必东攻齐此臣之所谓齐必有大忧不如急以兵合于三晋齐王敬诺果以兵合于三晋
注
秦惠文王后七年韩赵魏燕齐共攻秦
按史记秦本纪惠文君后七年乐池相秦韩赵魏燕齐帅匈奴共攻秦秦使庶长疾与战修鱼虏其将申差败赵公子渴韩太子奂斩首八万二千　按魏世家哀王元年五国攻秦不胜而去　按楚世家怀王十一年苏秦约从山东六国攻秦楚怀王为从长至函谷关秦出兵击六国六国兵皆引而归齐独后按通鉴纲目慎靓王三年楚赵魏韩燕伐秦攻函谷关秦出兵逆之五国皆败走慎靓王四年齐宋攻魏
按通鉴为
魏襄王二年

按史记魏世家哀王二年秦败我观津　按田敬仲完世家愍王七年与宋攻魏败之观津赧王元年秦取魏焦曲沃
按通鉴为
魏襄王五年

按史记秦本纪惠文君后十一年里疾攻魏焦降之　按魏世家哀王五年秦使里子伐取我曲沃走犀首岸门
注
岸门之师败韩也
赧王二年魏秦会于临晋
按通鉴为
魏襄王六年

按史记魏世家哀王六年与秦会临晋
赧王三年魏攻齐袭楚与秦伐燕
按通鉴为
魏襄王七年

按史记魏世家哀王七年攻齐与秦伐燕
按通鉴纲目赧王三年秦大败楚师于丹阳虏屈&#遂取汉中楚复袭秦又大败于蓝田韩魏袭楚楚割两城以和于秦赧王四年魏伐卫张仪为秦以连衡说魏（
按通鉴为魏襄王八
　年又按通鉴五国连卫惟楚韩齐赵燕无魏而策有说魏一篇姑编于此）按战国策张仪为秦连横说魏王曰魏地方不至千里卒不过三十万人地四平诸侯四通条达辐凑无有名山大川之限从郑至梁不过百里从陈至梁二百余里马驰人趋不待倦而至梁南与楚境西与韩境北与赵境东与齐境卒戍四方守亭障者参列粟粮漕庾不下十万魏之地势固战场也魏南与楚而不与齐则齐攻其东东与齐而不与赵则赵攻其北不合于韩则韩攻其西不亲于楚则楚攻其南此所谓四分五裂之道也且夫诸侯之为从者以安社稷尊主强兵显名也合从者一天下约为兄弟刑白马以盟于洹水之上以相坚也夫亲昆弟同父母尚有争钱财而欲待诈伪反复苏秦之余谋其不可以成亦明矣大王不事秦秦下兵攻河外拔卷衍燕酸枣劫卫取晋阳则赵不南赵不南则魏不北魏不北则从道绝则大王之国欲求无危不可得也秦挟韩而攻魏韩劫于秦不敢不听秦韩为一国魏之亡可立而须也此臣之所为大王患也为大王计莫如事秦事秦则楚韩必不敢动无楚韩之患则大王高枕而卧国必无忧矣且夫秦之所欲弱莫如楚而能弱楚者莫若魏楚虽有富大之名其实空虚其卒虽众多然而轻走易北不敢坚战悉魏之兵南面而伐胜楚必矣夫亏楚而益魏攻楚而适秦乃嫁祸安国此善事也大王不听臣秦甲出而东伐虽欲事秦而不可得也且夫从人多奋辞而寡可信说一诸侯之王出而乘其车约一国而成反而取封侯之基是故天下之游士莫不日夜搤腕瞋目切齿以言从之便以说人主人主览其辞牵其说恶得无眩哉臣闻积羽沉舟群轻折轴众口铄金故愿大王之熟计之也魏王曰寡人蠢愚前计失之请称东藩筑帝宫受冠带祠春秋效河外按史记魏世家哀王八年伐卫拔列城二卫君患之如耳见卫君曰请罢魏兵免成陵君可乎卫君曰先生果能孤请世世以卫事先生如耳见成陵君曰昔者魏伐赵断羊肠拔阏与约斩赵赵分而为二所以不亡者魏为从主也今卫已迫亡将西请事于秦与其以秦醳卫不如以魏醳卫卫之德魏必终无穷成陵君曰诺如耳见魏王曰臣有谒于卫卫故周室之别也其称小国多宝器今国迫于难而宝器不出者其心以为攻卫醳卫不以王为主故宝器虽出必不入于王也臣窃料之先言醳卫者必受卫者也如耳出成陵君入以其言见魏王魏王听其说罢其兵免成陵君终身不见赧王五年魏秦会于临晋张仪复相魏齐伐魏战于承匡按通鉴为
魏襄王九年

按战国策张仪事秦惠王惠王死武王立左右恶张仪曰仪事先王不忠言未已齐让又至张仪谓武王曰仪有愚计愿效之王王曰奈何曰为社稷计者东方有大变然后王可以多割地今齐王甚憎仪仪之所在必举兵伐之故仪愿乞不肖身而之梁齐必举兵伐之齐梁之兵连于城下不能相去王以其间伐韩入三川出兵函谷而无伐以临周祭器必出挟天子按图籍此王业也王曰善乃具革车三十乘纳之梁齐果举兵伐之梁王大恐张仪曰王勿患请令罢齐兵乃使其舍人冯喜之楚藉使之齐齐楚之事已毕因谓齐王王甚憎张仪虽然厚矣王之托仪于秦王也齐王曰寡人甚憎张仪仪之所在必举兵伐之何以托仪也对曰是乃王之托檥也仪之出秦因与秦王约曰为王计者东方有大变然后王可以多割地齐王甚憎仪仪之所在必举兵伐之故仪愿乞不肖之身而之梁齐必举兵伐梁梁齐之兵连于城下不能去王以其间伐韩入三川出兵函谷而无伐以临周祭器必出挟天子按图籍是王业也秦王以为然与革车三十乘而纳仪于梁而果伐之是王内自罢而伐与国广邻敌以自临而信仪于秦王也此臣之所谓托仪也王曰善乃止　犀首以梁与齐战于承匡而不胜张仪谓梁王不用臣言以危国王因相仪仪以秦梁之齐合横亲犀首欲败谓卫君曰衍非有怨于仪值所以为国者不同耳君必解衍卫君为告仪仪许诺因与之参坐于卫君之前犀首跪行为仪千秋之祝明日张子行犀首送之至于齐疆齐王闻之怒于仪曰衍也吾雠而仪与之俱是必与仪鬻吾国矣遂不听按史记魏世家哀王九年与秦王会临晋张仪魏章皆归于魏魏相田需死楚害张仪犀首薛公楚相昭鱼谓苏代曰田需死吾恐张仪犀首薛公有一人相魏者也代曰然相者欲谁而君便之昭鱼曰吾欲太子之自相也代曰请为君北必相之昭鱼曰奈何对曰君其为梁王代请说君昭鱼曰奈何对曰代也从楚来昭鱼甚忧曰田需死吾恐张仪犀首薛公有一人相魏者也代曰梁王长主也必不相张仪张仪相必右秦而左魏犀首相必右韩而左魏薛公相必右齐而左魏梁王长主也必不便也王曰然则寡人孰相代曰莫若太子之自相太子之自相是三人者皆以太子为非常相也皆将务以其国事魏欲得丞相玺也以魏之强而三万乘之国辅之魏必安矣故曰莫若太子之自相也遂北见梁王以此告之太子果相魏按通鉴纲目赧王五年秦张仪复出相魏
赧王六年张仪死于魏
按通鉴为
魏襄王十年

按史记魏世家哀王十年张仪死
赧王七年魏秦会于应
按通鉴为魏
襄王十一年

按史记魏世家哀王十一年与秦武王会应
赧王八年魏太子朝于秦秦攻魏皮氏
按通鉴为魏
襄王十二年

按战国策楼牾约秦魏魏太子为质纷强欲败之谓太后曰国与还者也败秦而利魏魏必负之负秦太子为粪矣太后坐王而泣王因疑于太子令之留于酸枣楼子患之昭衍为秦之梁楼子告之昭衍见梁王梁王曰何闻曰闻秦且伐魏王曰为期与我约矣曰秦疑于王之约以太子之留酸枣而不之秦秦王之计曰魏不与我约必攻我我与其处而待之见攻不如先伐之以秦强折节而下与国臣恐其害于东周　秦楚攻围皮氏一本攻
魏围皮氏
为魏谓楚王曰秦楚
胜魏魏王之恐见亡也必合于秦王何不背秦而与魏王魏王喜必内太子秦恐失楚必&#城地于王王虽复与之攻魏可也楚王曰善乃背秦而与魏魏内太子于楚秦恐许楚城地欲与之复攻魏樗里疾怒欲与魏攻楚恐魏之以太子在楚不肯也为疾谓楚王曰外臣疾使臣谒之曰敝邑之欲&#城地而为魏太子之尚在楚也是以未敢王出魏质臣请&#之而复固秦楚之交以疾攻魏楚王曰诺乃出魏太子秦因合魏以攻楚按史记魏世家哀王十二年太子朝于秦秦来伐我皮氏未拔而解赧王九年秦相甘茂奔魏
按通鉴为魏
襄王十三年

按史记秦本纪昭襄王元年严君疾为相甘茂出之魏赧王十年秦悼武后归于魏
按通鉴为魏
襄王十四年

按史记秦本纪昭襄王二年庶长壮与大臣诸侯公子为逆皆诛及惠文后皆不得良死悼武王后出归魏　按魏世家哀王十四年秦来归武王后按通鉴纲目赧王十年秦魏冉弒其君之嫡母出其故君之妃归于魏赧王十二年秦取魏蒲阪晋阳封陵齐韩魏伐楚（按通　鉴为魏襄王十六年）

按史记魏世家哀王十六年秦我蒲阪晋阳封陵按通鉴纲目赧王十二年齐韩魏伐楚使太子横质于秦秦救之
目
初秦与齐韩合从至是齐魏以楚负约合兵伐　之楚王使其太子横为质以请救于秦秦人救之　三国引去赧王十三年魏朝秦于应亭与秦韩会于临晋秦复与魏蒲阪按通鉴为魏
襄王十七年

按史记秦本纪昭襄王五年魏王来朝应亭复与魏蒲阪　按魏世家哀王十七年与秦会临晋秦予我蒲阪赧王十四年魏与秦伐楚
按通鉴为魏
襄王十八年

</div>
    <div class="pagination">
<a href="官常典勋爵部_page40.html">上一页</a><span>...</span><a href="官常典勋爵部_page36.html">36</a><a href="官常典勋爵部_page37.html">37</a><a href="官常典勋爵部_page38.html">38</a><a href="官常典勋爵部_page39.html">39</a><a href="官常典勋爵部_page40.html">40</a><span class="current-page">41</span><a href="官常典勋爵部_page42.html">42</a><a href="官常典勋爵部_page43.html">43</a><a href="官常典勋爵部_page44.html">44</a><a href="官常典勋爵部_page45.html">45</a><a href="官常典勋爵部_page46.html">46</a><a href="官常典勋爵部_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
