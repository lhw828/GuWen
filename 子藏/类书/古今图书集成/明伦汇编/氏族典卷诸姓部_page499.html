<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 499 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 499 页/共 899 页</h1>
    <div class="content">　　后汉
　　火济
按纪事本末济从诸葛亮南征孟获有功封罗甸国王　　明
　　火丹赤
按无锡县志丹赤邑人周思文养子明初徐达破姑苏遣胡廷瑞帅师攻无锡伪吴将莫天佑固守达命使谕降天佑杀之达怒檄廷瑞屠城是时邑人张翼等说天佑以城降思文率父老从之丹赤进曰周氏宗祀唯大人在不可往请代大人行及天佑降其麾下兵犹不即进丹赤趣之则怒曰尔欲诱杀我乎遂杀之　　火原洁
按万姓统谱原洁洪武翰林侍讲编类华夷译语　　火真按万姓统谱真永乐间同安侯
　　火德光
按万姓统谱德光观海卫火指挥次子中浙江武举率海舟与倭贼战贼灼火球抛德光舟德光辄手接之还投贼舟贼众歼焉人皆异之由是屡立奇功誓不与贼俱生贼屯补陀山率众直捣贼营力屈为贼肢解投海中　　火钧
按万姓统谱钧江都人嘉靖贡士

　藻姓部汇考
凌迪知万姓统谱
　　藻姓
藻见姓苑

　我姓部汇考
廖用贤尚友录
　　我姓
我见风俗通

　马姓部列传二
　　金
　　马定国
按金史马定国传定国字子卿茌平人自少志趣不群阜昌初游历下以诗撼齐王豫豫大悦授监察御史仕至翰林学士　　马讽
按金史马讽传讽字良弼大兴漷阴人登进士后调蔚州广灵丞迁雄州归信令召为尚书省令史除献州刺史天德初改宁州民有告谋不轨者株连数十百人讽察其无状乃究问告者告者具伏其诬众欢呼感泣再迁南京副留守入为大理少卿以大理卿出为顺天军节度使大定二年迁兵部尚书改忠顺军致仕卒　　马惠迪
按金史马惠迪传惠迪字吉甫漷阴人也擢天德三年进士第再调昌邑令察廉第一补尚书省令史大定中出为西京留守判官以治最擢同知崇义军节度事累迁左司郎中未几超授御史中丞拜参知政事明昌元年为南京留守致仕卒　　马贵中
按金史马贵中传贵中天德中为司天提点与校书郎高守元奏天象灾异忤旨海陵皆杖之黜贵中为大同府判官久之迁司天监正大定八年世宗击球于常武殿贵中上疏谏皇太子生日世宗宴百官于东宫上饮欢甚贵中被酒前跪欲言事错乱失次上不之罪但令扶出　　马钦
按金史马钦传钦名韩哥尝仕江南故能知江南道路正隆三年海陵将南伐遂召用钦自贵德县令为右补阙累迁国子司业大定二年除名　　马琪
按金史马琪传琪字德玉大兴宝坻人正隆五年擢进士第调清源主簿三迁永清令以治最授同知定武军节度使事召为户部员外郎改侍御史章宗即位除中都路都转运使擢户部尚书明昌四年拜参知政事迁中大夫出镇安武军致仕卒子师周合门祗候　　马百禄
按金史马百禄传百禄字天锡通州三河人父柔德天会初第进士累迁翰林院修撰百禄登大定三年词赋进士第调武清主簿由龙山令召补尚书省令史不就改榷货副使平阳府判官入为国子博士升同知北京路转运事委录南北路刑狱所至无冤明昌初迁耀州刺史吏民畏爱授同知安武军节度事再迁南京路提刑使以刚直能干闻转知河中府承安四年致仕卒谥贞忠　　马庆祥
按金史马庆祥传庆祥字瑞宁本名习礼吉思先世自西域入居临洮狄道以马为氏后徙家净州天山泰和中试补尚书省译史大安初授开封府判官元兵出陕右朝廷命庆祥拜凤翔府路兵马都总管判官元光元年萌古不花将攻凤翔行省檄庆祥与治中胥谦分道清野遇先锋于浍水战不利且行且战将及城会元兵邀其归路围数匝欲降之不屈而死谥忠愍胥谦及其子嗣亨亦不屈死正大二年哀宗诏褒死节士若马习礼吉思王清田荣李贵王斌冯万奴张德威高行中程济姬&#张山等十有三人为立褒忠庙仍录其孤　　马福德
按金史宣宗本纪贞佑三年九月癸酉赐马福德为夹谷氏迁一官　　马柏寿
按金史宣宗本纪贞佑三年九月癸酉赐马柏寿为夹谷氏迁一官　　马骧
按金史马骧传骧禹城人也登进士历官有声贞佑三年为曹州济阴令元克曹州骧被执军卒搒掠求金又使跪骧不能屈遂死　　马肩龙
按金史爱申传爱申为德顺节度使行元帅府事正大四年元兵西来拟以德顺为坐夏之所德顺无军人甚危之爱申识凤翔马肩龙者可与谋事乃遗书招之肩龙既至爱申假凤翔总管府判官守御一与共之凡攻守二十昼夜力尽肩龙以剑自刭肩龙字舜卿宛平人先世辽大族有知兴中府者时人号兴中马氏祖大中金初登科节度全锦两州父成谊明昌五年登科仕为京兆府路统军司判官肩龙在太学有赋声宣宗初有诬宗室从坦杀人将置之死人不敢言其冤肩龙上书以死保之宣宗感悟赦从坦授肩龙东平录事委行省试验宰相侯挚与语不契留数日罢归将渡河与排岸官纷竞搜&#中得马军粮料名数及利害数事疑其为奸人侦伺者系归德狱根勘适从坦至立救出之正大三年客凤翔元帅爱申深器重之至是同死于难　　马正卿
按万姓统谱正卿庆祥子好学负气由断事官累迁礼部尚书卒赠梁郡侯谥忠懿曾孙祖常博学能文章　　元
　　马亨
按元史马亨传亨字大用邢州南和人太保刘秉忠荐于世祖召见潜邸甚器之既而籍诸路户口以亨副八春忙哥抚谕西京诏亨议陕西宣抚司事寻迁陕西四川规措军储转运使四年迁陕西五路西蜀四川廉访都转运使未几授工郎侍郎至元三年进嘉议大夫左三部尚书寻改户部尚书七年立尚书省仍以亨为尚书为平章阿合马所忌以诬免官会国兵围襄樊廷议河南行省调发军饷诏以亨为佥省任其事水陆供馈未尝有缺十年还京师卒子绍庭云南诸路肃政廉访司副使　　马绍
按元史马绍传绍字子卿济州金乡人丞相安童入侍世祖奏言宜得儒士讲论经史以资见闻平章政事张启元以绍应诏授左右司都事出知单州至元十年佥山东东西道提刑按察司事十三年迁同知和州路总管府事十九年召为刑部尚书二十四年拜参知政事元贞元年迁中书右丞行江浙省事大德三年移河南省明年卒　　马祖常
按元史马祖常传祖常字伯庸世为雍古部居靖州天山有锡里吉思者于祖常为高祖金季为凤翔兵马判官以节死子孙因其官以马为氏曾祖月合乃从世祖征宋累官礼部尚书父润同知漳州路总管府事家于光州祖常笃于学延佑初科举法行乡贡会试皆中第一廷试为第二人授应奉翰林文字拜监察御史奸臣铁木迭儿为丞相威权自恣祖常劾奏其罪仁宗黜罢之祖常荐贤拔滞知无不言俄改宣政院经历月余辞归起为社稷署令亡何奸臣复相左迁开平县尹遂退居光州久之奸臣既死乃除翰林待制元统元年历同知徽政院事拜御史中丞祖常持宪务存大体至正四年卒谥文贞　　马英
按万姓统谱英河内人性孝友父丧哀毁二兄继殁独事母奉二寡嫂与居比母丧卜地葬诸丧亲负土为四坟手植松柏庐墓侧终其身　　明
　　马公
按万姓统谱马公失其名宿之闵子乡人公少时膂力过人沉毅寡言笑重然诺而性刚强见有为不义者视之若仇然乡人莫敢犯即孝慈皇后父也洪武初追封为徐王　　马云
按万姓统谱云洪武初为辽东指挥使时辽东反纳哈统兵出金州云与叶旺合谋既定设奇出伏追击三百余里歼其众殆尽上嘉其忠义遣使劳之俱升都督佥事兼总制辽东军马　　马治
按万姓统谱治字孝常宜兴人自幼好学为诗文典雅冲淡善真行书元末避乱隐居西涧洪武初由茂才举授内丘知县迁建昌府同知卒无子有海渔集六卷行于世　　马文璧
按万姓统谱文璧洪武中知抚州府学博才敏为政知大体辨决无滞岂弟慈祥民深德之博学尢长于诗文时称曰文章太守　　马全
按明外史马全传全洪武中为光禄少卿二十八年册其女为皇太孙妃太孙嗣位册为皇后及都城陷后崩于火全不知所终　　马溥
按万姓统谱溥寿州人父鉴开国有功官至都督佥事溥袭武德卫指挥佥事建文初升都督四年充参将遇靖难兵战败灵壁被执溥子春为周府仪宾靖难后宥溥令改建周府　　马宣
按万姓统谱宣北平都指挥使靖难兵起杀张昺谢贵宣巷战不胜东走蓟州起兵西逆战遇靖难兵战不利退守蓟州出城再战又败被执骂不绝口死之建文君褒恤宣家　　马京
按万姓统谱京武功人洪武中任翰林编修永乐中累官北京刑部右侍郎卒洪熙初赠少傅谥文简遣官谕祭有淳质有文端厚而正靖恭不渝夷险一节之褒　　马荣
按万姓统谱荣徐州人少习武事有胆略洪武末从内难永乐初从征北敌累功至右都督追封景城伯谥壮武　　马负图
按万姓统谱负图临汾人洪武末乡贡永乐中为永平知府在任孜孜爱民多有善政寻以绩最升陕西左布政使　　马亮
按明外史陈怀传马亮淇人起行伍从燕王靖难累功至都指挥佥事宣宗时四迁至都督兀良哈之役偕中官刘永诚出刘家口至黑山大松林流沙河诸处遇贼胜之还封招远伯卒谥荣毅亮勇悍善骑射每战身先士卒所向克捷时称骁将　　马巨江
按万姓统谱巨江蒲城人学问老成志尚闲逸永乐初召至京师将用之以老固辞遂授翰林院五经博士令致仕　　马麟
按万姓统谱麟永乐初山东右布政使惠泽及人持法不挠司属敬畏黎庶获安　　马昂
按万姓统谱昂字伯颙沧州人永乐举人累官右都御史景泰四年总督两广军务攘怀彝寇安抚军民人甚便之历左都御史兵部尚书谥恭襄　　马仲良
按万姓统谱仲良三原人为人仁厚爱人不言人过耕常让畔居常让席不识争讼里人贫而无田割田与耕有车一乘与友共之人称长者子贵　　马铎
按万姓统谱铎字彦声长乐人永乐壬辰进士第一授翰林院修撰车驾两幸北京皆留侍监国仁宗皇帝屡顾侍臣杨士奇曰马铎可谓质实无伪者矣自是翰林国子祭酒有公务出皆命摄其事尝建言国子监分献宜用翰林院官从之铎为人性直无崖岸旁通经史百家为文援笔辄就卒于官　　马贯
按万姓统谱贯单县人以才学超卓举任监察御史有直声官至江西布政司参政　　马贵
按陕西通志贵字尚宾三原人幼聪敏以草茎画地学书博通经史邃于周易及尧夫数小戴中庸父疾尝刲股和羹以进比卒庐于墓侧永乐间诏求贤良有司以应诏不就隐居教授远近士多从之有靖川语录中庸讲义行世　　马愉
按万姓统谱愉字惟和临昫人宣德丁未进士第一授翰林院修撰累迁侍读学士预闻机务侍经筵性资淳笃论事务从宽厚尝奏谳疑狱经年不决者迁礼部右侍郎兼侍讲学士卒赠翰林院学士礼部尚书谥恭襄　　马豫
按万姓统谱豫字彦安临清人宣德癸丑进士授大理寺评事寻迁寺副性刚直不阿谳狱详明正统己巳从上北征土木失利豫语其仆曰我护驾而来失驾而返何颜面见百官哉汝急归告汝母携家还临清我有死而已遂追驾大叫曰陛下陛下奋不顾身厉声叱敌为敌所获遂遇害英宗复位特悯其忠义诏赠寺正录其子愻入太学　　马显
按万姓统谱显广平人登正统壬戌进士授户科给事中己巳之变显扈驾北征几没于阵景泰初进都给事中适权奸用事显指陈得失多所裨益寻忌者出为河东都转盐运使盐法流通国计用裕天顺戊寅擢四川左布政使时蛮寇猖獗境内骚扰显赞画戎务调度军饷蜀人赖以帖然秩满复留三年成化庚寅擢南京兵部右侍郎值岁大祲奉诏巡视凤阳等郡恤民瘼抚穷独击奸慝民赖安堵寻转左侍郎告老卒　　马轼
按万姓统谱轼字敬瞻正统间由天文生漏刻博士轼读书负气节尤工诗画与修撰岳正友善天顺初正为曹石所中左迁钦州同知亲友无敢饯别者轼独为诗送之子愈字抑之由进士官至南京刑部主事　　马驯
按万姓统谱驯字德贞长汀人正统乙丑进士历都御史　　马谅
按万姓统谱谅字子谅和州人正统间为山东布政司左参议始至巡行郡邑访庶政得失察百官贤否时降人安置山东者欲乘机为乱谅集众谕之众咸帖服民有惑于后妻欲置其子于法谅谕父母曰尔子凶德乃吾属教令之失非由尔之罪父母感悟请释还为孝子疑狱久不决者一讯即伏于负冤者尤为辩雪终户部侍郎　　马谨
按万姓统谱谨新乐人进士授监察御史严毅方正得宪体升验封司郎中迁湖广右布政时广西苖贼出没奉敕督率官军追剿贼遂远遁景泰中升左副都御史巡抚河南天顺初致仕于家谨为人有执守在验封司时吏役补拨杜绝请托一以公道处之士论称焉　　马文升
按万姓统谱文升字负图河南钧州人景泰辛未进士授御史仕至太子太傅吏部尚书致仕忤瑾削籍寻复职年八十五赠太傅谥端肃文升性介特寡言笑不尚华侈举止严重修髯伟貌望之知为异人居官重名节厉廉隅虽位极人臣名闻四海退然不敢自居至于遇事变临利害屹然如山不可摇夺可谓社稷臣矣议者谓文升忠鲠如汲长孺勋名如郭汾阳相业则比韩稚圭范希文殆非过论也　　马子聪
按万姓统谱子聪字舜达广平人登成化丁未进士第初授南京礼科给事中时都御史钱钺守备太监蒋琮凶悖贪纵无所纪极子聪首劾钱钺之幸进继陈蒋琮之奸恶朝廷嘉其言罢钱钺系蒋琮于锦衣狱丁艰服阕复除礼科再转户科朝廷敕于万岁山建毓秀亭费用不赀中外汹汹子聪具疏以陈上命辍毁之前后数十疏大略排斥奸贪皆众人不敢言者终以此忤巨珰欲中伤之因母老给假省亲卒于家为众所惜云　　马炳然
按四川总志炳然内江人成化进士知嘉鱼县擢御史历升右副都御史正德初改总督南京粮储为流贼刘六所杀事闻赠右都御史谥庄愍　　马铨
按万姓统谱铨字秉衡南和人生有异质博学强记登成化乙未进士授户科给事中识达大体多所建白升湖广右参议襄人有讦奏亲藩者抚按委勘之铨但治拨置者事上竟得如所奏　　马祥
按万姓统谱祥字瑞甫同州人博学能文士林称为关西夫子成化辛丑进士历山东都转运使冰蘗之声遍于境内　　马中锡
按万姓统谱中锡字添禄故城人成化乙未进士历都御史刘六之变中锡统军征剿下令招抚贼过故城独不入中锡家遂被逮瘐死狱中人甚冤之　　马懋按万姓统谱懋字昭德馆陶人成化戊戌进士历布政使　　马廷用
按四川总志廷用号紫&#成化间进士历官侍读学士以经学推重天下所著文集数十卷学者宗之　　马金按四川总志金西充人父廷用成化中为侍读学士多著述金登进士历浙江布政使所至有惠政民为祠祀弟龠由进士历官参政亦有声誉于时　　马自然
按万姓统谱自然字思勉内江人成化丙戌进士历参政　　马铉
按江西通志铉永新人成化进士授工部主事升广西参议会古田苗贼猖獗自将往剿斩获过半班师归遇伏遂死之事闻遣官谕祭赠参政录其子　　马昊按万姓统谱昊字宗大宁夏人弘治乙未进士历侍郎　　马卿
按万姓统谱卿字敬臣林虑人弘治乙丑进士历户科给事中会劾内官逆瑾不法出守大名适蓟盗猖獗大名者盗数出没之境卿始抵郡首檄诸州县缮城浚隍收官庄寺铜佛像铸为戎器募膂力者别为队伍择县令陈智教谕陈悃为长总领团练之法稍定赏格以训励之人人无不效死是时声震河朔间盗出东境不敢犯逆瑾尝加赋大名已输入官卿请藉作下年正额之数诏许之卿先为给事时辽东&#杲自御史传升佥都御史已除籍时蓟盗起复赂阉求复官击盗讽谏官疏名入荐卿闻奋袂言曰世果无人宁用驽如卿者可也可复令渠坏朝廷事邪既而卿出守久之杲传旨以佥都御史巡抚真定杲至颇侵之欲中以危法令供军需二千卿曰必得印信文移乃可卒如请竟不得间已而杲败卿声名益彰累官漕运都御史　　马宗范
按名山藏本行记宗范开州人事父母至孝父殁庐墓&#夜有盗二人入庐求宿告曰饥甚宗范命僮作羹饭食之听其哭泣之声私相语曰可别图生勿盗孝子弘治中旌表　　马录
按明外史马录传录字君卿信阳人正德三年进士授固安知县居官廉明征为御史嘉靖五年出按山西而妖贼李福达狱起福达者崞人初坐妖贼王良李钺党戍山丹卫逃还更名午为清军御史所勾再戍山海卫复逃居洛川以弥勒教诱愚民邵进禄等为乱事觉进禄伏诛福达先还家得免更姓名曰张寅输粟得太原卫指挥使子大仁大义大礼皆冒京师匠籍用黄白术干武定侯郭勋勋大信幸其仇薛良讼于录按问得实勋为移书录祈免录不从偕巡抚江潮具狱以闻且劾勋庇奸乱法诏福达父子论死勋置不问会给事御史交章劾勋谓罪当连坐勋亦累自疏具以议礼触众怒为言帝心动勋复乞张璁桂萼为援璁萼乃合谋腾蜚语帝深入其言命取福达等至京下廷鞫尚书颜颐寿等不敢自坚改拟妖言律斩帝怒遣官往械录潮命璁萼方献夫分署三司事严刑推问萼等遂肆意榜掠录不胜刑自诬故入人罪谪戍广西南丹卫卒于戍所　　马性鲁
按万姓统谱性鲁字进之溧阳人正德辛未进士历知府　　马理
按万姓统谱理字伯循陕西三原人正德甲戌进士仕至光禄寺卿　　马汝骥
按万姓统谱汝骥字仲房陕西绥德人正德丁丑进士改庶吉士授编修上言廷杖谪泽州知州寻复编修仕至礼部侍郎赠礼部尚书谥文简汝骥洽览群集习识古今遇可言则问答如流平居视之则恂恂若不能者至于谏南巡禁藩府沉毅有大节惜以病卒不及竟施　　马思聪
按万姓统谱思聪莆田人正德进士官至户部主事奉命督粮江西宸濠之变系于狱思聪三日不食死事闻赠光禄少卿　　马负图
按莱阳县志负图字义瑞贡生值刘六刘七攻城亲冒矢石箭毙渠魁城陷贼奇其射欲胁降之大骂不屈死　　马升阶
按四川总志升阶字汝弼内江举人初上春官闻王阳明讲学东南毅然向往购其语录诵之有当于心遂决意性命之学谒铨武陵令豪猾敛手招贫民复业者三百余家久之以直道不容改教归士民刻像祠之　　马明衡
按明外史朱浙传浙莆田人嘉靖三年与同县马明衡并授御史会昭圣皇太后生辰有旨免命妇朝贺浙明衡言不可疏入帝恚且怒立下诏狱杖八十除名为民明衡字子萃父思聪死宸濠难明衡登正德十二年进士授太常寺博士甫为御史即与浙同得罪　　马坤
按万姓统谱坤字顺卿通州人嘉靖癸未进士历户部尚书　　马森
按万姓统谱森字孔养怀安人嘉靖乙未进士历户部尚书　　马从谦
按万姓统谱从谦字益之溧阳人嘉靖乙未进士历光禄寺卿　　马九德
按万姓统谱九德字子懋德州人嘉靖乙未进士历都御史　　马永
按万姓统谱永字天锡直隶迁安人世袭金吾都指挥使累官左都督镇辽东卒于军善养士同甘苦善知人奖拔萧往刘渊祝雄皆起列校为方镇　　马佩
按万姓统谱佩字服玉德州人嘉靖辛丑进士历都御史　　马汝松
按万姓统谱汝松字节甫东光人嘉靖甲辰进士仕给事中　　马一龙
按万姓统谱一龙字应器溧阳人嘉靖丁未进士历国子司业　　马芳
按明外史马芳传芳字德馨蔚州人十岁为北寇所掠使之牧芳私以曲木为弓剡矢射俺答猎虎虓其前芳一发毙之乃以侍左右芳阳为之用而潜自间道亡归周尚文镇大同署为队长数御寇有功嘉靖二十九年授阳和卫总旗累迁指挥佥事以功进都指挥佥事充宣府游击将军复以功超迁都督佥事为参将已进为右都督寻以功进左三十六年迁蓟镇副总兵分守建昌寻移守宣府就擢总兵官隆庆元年阅视侍郎吴百朋发芳行贿事勒闲住已起佥书前军都督府复镇宣府七年以病乞归又二年卒芳起行伍十余年为大帅战膳房堡朔州登应巢鸽子堂龙门万全右卫东岭孤山土木干庄岔道张家堡得胜堡大沙滩大小百十战身被千余创擒部长数十人斩馘无算威名震边陲二子栋林栋官至都督　　马自强
按万姓统谱自强字体干同州人嘉靖癸丑进士改庶吉士历官至武英殿大学士卒谥文端　　马文炜
按山东通志文炜安丘人少孤贫以孝闻嘉靖壬戌进士知确山县行取为御史　　马鸣銮
按四川总志鸣銮内江人字君御弱冠举于乡登万历甲戌进士历右都御史兼兵部侍郎总督宣大卒于官上震悼予恤典荫其后锦衣千户一国子生一鸣銮&#历中外伟绩甚多所著奏议及筹边赤牍凤麓稿总若干卷　　马从聘
按明外史马从聘传从聘字起莘灵寿人万历十七年进士授青州推官决狱有声擢御史出理两淮盐课改按浙江又按苏松以久次擢太仆少卿拜右佥都御史巡抚延绥引疾归家居二十余年屡荐不起崇祯十一年灵寿破从聘北面再拜与三子皆自缢谥介敏　　马经纶
按明外史马经纶传经纶字主一顺天通州人万历十七年进士除肥城知县入为御史二十三年帝寻端罪言官经纶愤甚抗疏言之帝大怒贬三秩出之外经纶既获谴工科给事中林熙春等上疏帝益怒加贬经纶为典史顷之南京御史林培陈时政帝追怒经纶竟斥为民既归杜门却扫凡十年卒门人私谥闻道先生　　马林
</div>
    <div class="pagination">
<a href="氏族典卷诸姓部_page498.html">上一页</a><span>...</span><a href="氏族典卷诸姓部_page494.html">494</a><a href="氏族典卷诸姓部_page495.html">495</a><a href="氏族典卷诸姓部_page496.html">496</a><a href="氏族典卷诸姓部_page497.html">497</a><a href="氏族典卷诸姓部_page498.html">498</a><span class="current-page">499</span><a href="氏族典卷诸姓部_page500.html">500</a><a href="氏族典卷诸姓部_page501.html">501</a><a href="氏族典卷诸姓部_page502.html">502</a><a href="氏族典卷诸姓部_page503.html">503</a><a href="氏族典卷诸姓部_page504.html">504</a><span>...</span><a href="氏族典卷诸姓部_page500.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
