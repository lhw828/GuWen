<!DOCTYPE html>
<html>
 <head>
  <meta charset="utf-8"/>
  <title>
   氏族典卷氏族总部 - 第 43 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   氏族典卷氏族总部 - 第 43 页/共 46 页
  </h1>
  <div class="content">
   而子产之告叔向云内官不及同姓美先尽矣则相生疾晋司空季子之告公子曰异德合姓郑史伯之对桓公曰先王聘后于异姓务和同也声无一听物无一文是知礼不娶同姓者非但防嫌亦以戒独也故曲礼纳女于天子曰备百姓　吴语句践请一介嫡女执箕以□姓于王宫而郊特牲注云百官公卿以下也百姓王之亲也　吕刑官百族姓传族同族姓异姓易曰男女眹而其志通也是以王御不参一族其所以合阴阳之化而助嗣续之功者微矣古人以异姓为婚姻之称大戴礼南宫绦夫子信其仁以为异姓谓以兄之子妻之也周礼司仪时揖异姓郑氏注引此姓之所从来本于五帝五帝之得姓本于五行则有相配相生之理故传言有妫之后将育于姜又曰姬姞耦其生必蕃而后世五音族姓之说自此始矣晋嵇康论曰五行有相生故同姓不婚　旧唐书吕才序宅经谓五姓之说本无所出惟堪　舆经黄帝对于天老乃有五姓之言今考汉书王　莽传卜者王况谓李焉君姓李李者征征火也后　汉苏竟与刘龚书五七之家三十五姓彭奉延氏　不得与焉李云上书高祖受命至今三百六十四　岁君期一周当有黄精代见姓陈项虞田许氏不　可令此人居太尉太傅典兵之官五姓之说始见　于此盖与谶记之文同起于哀平之际而京房传　房本姓李推律自定为京氏白虎通曰古者圣人　吹律定姓以记其族尔雅翼曰古者司商协名姓　人始生吹律合之定其姓名易是类谋曰黄帝吹　律定姓论衡言孔子吹律自知殷宋大夫子氏之　世则古人以律推姓亦必有法潜夫论言凡姓之　有音也必随其本生祖所出也太□木精承岁星　而王夫其子孙咸当为角神农火精承荧惑而王　夫其子孙咸当为征黄帝土精承填而王夫其子　孙咸当为宫少昊金精承太白而王夫其子孙咸　当为商颛顼水精承辰而王夫其子孙咸当为羽　虽号百变音形不易此则五姓所以分属五音之　说与春秋裨史赵史伯诸人之论大抵相同不　可谓其无本宋时犹尚五音之说云麓漫钞言永　安诸陵皆东南地穹西北地垂东南有山西北无　山角音所利如此春秋时最重族姓至七国时则绝无一语及之者正犹唐人最重谱牒而五代以后则荡然无存人亦不复问此百余年间世变风移可为长叹也已　　姓
言姓者本于五帝见于春秋者得二十有二妫虞姓出颛顼封于陈姒夏姓出颛顼封于杞鄫越　传云沈姒蓐黄春秋时无考
子殷姓出高辛封于宋
　小戎亦子姓
姬周姓出黄帝封于管蔡郕霍鲁卫毛郜雍曹滕毕原酆郇邘晋应韩凡蒋邢茅胙祭吴虞虢郑燕魏芮彤荀贾耿滑焦杨密随己诸国　骊戎犬戎皆姬姓
任宿须句颛臾风姓也自太□秦赵梁徐郯江黄葛麋嬴姓也自少□莒己姓薛任姓　隐十一年疏引世本谢章薛舒吕祝终泉毕过十　国皆任姓南燕姞姓也自黄帝
　密须亦姞姓国语又有酉滕箴荀僖儇依七姓其　封国在周世无考杜祁姓也自陶唐楚夔权姓邾郳曹姓鄅逼阳妘姓鬷夷董姓也自祝融　国语又有彭秃斟三姓在周世无考
齐吕许纪州向姜姓也自炎帝
　又有姜戎
蓼六舒舒鸠偃姓也自咎繇胡归姓邓曼姓罗熊姓狄隗姓鄋瞒漆姓阴戎允姓六者不详其所出　国语以莒为曹姓越为姓与此异略举一二论之则今之孟氏季氏孙氏宁氏游氏丰氏皆姬陈氏田氏皆妫华氏向氏乐氏鱼氏皆子崔氏马氏皆姜屈氏昭氏景氏皆自战国以下之人以氏为姓而五帝以来之姓亡矣　或曰嬴姓出于祝融葛谷皆嬴姓伯益赐姓嬴　秦赵徐乃其后凡注疏家所引姓氏大抵出于世　本今其书亡不能备考　　氏族
礼记大传正义诸侯赐卿大夫以氏若同姓公之子曰公子公子之子曰公孙公孙之子其亲已远不得上连于公故以王父字为氏若适夫人之子则以五十字伯仲为氏若鲁之仲孙季孙是也若庶子妾子则以二十字为氏　记所云冠而字之之字
则展氏臧氏是也若异姓则以父祖官及所食之邑为氏以官为氏者则司马司城是也以邑为氏者若韩赵魏是也凡赐氏族者比为卿乃赐有大功德者生赐以族若叔孙得臣是也虽公子之身若有大功德则以公子之字赐以为族若仲遂是也其无功德死后乃赐族若无骇是也　按此论亦多不然详见卿不书族条
其子孙若为卿其君不赐族子孙自以王父字为族也氏族对文为别散则通也故左传云问族于众仲下云公命以字为展氏是也其姓与氏散亦得通故春秋有姜氏子氏姜子皆姓而云氏是也战国时人大抵犹称氏族
　战国策甘茂曰昔者曾子处费费人有与曾子同　名族者而杀人不言姓而言族可见当时未尝以　氏为姓也汉人则通谓之姓然氏族之称犹有存者汉书恩泽侯表褒鲁节侯公子宽以鲁顷公元孙之元孙奉周祀元始元年六月丙午封子相如嗣更姓公孙氏　平帝纪封周公后公孙相如为褒鲁侯当依表作　公子宽后更为姬氏公子公孙氏也姬姓也此变氏称姓之　一证水经注汉武帝元鼎四年幸雒阳巡省豫州观于周室邈而无祀询问耆老乃得孽子嘉封为周子南君以奉周祀按汲冢古文谓卫将军文子为子南弥牟其后有子南劲纪年劲朝于魏后惠成王如卫命子南为侯秦并六国卫最后灭疑嘉是卫后故氏子南而称君也据此嘉本氏子南武帝即以其氏命之为爵而汉书恩泽侯表竟作姬嘉则没其氏而书其姓矣与褒鲁之封公孙氏更为姬氏者正同姓氏之称自太史公始混而为一本纪于秦始皇则曰姓赵氏于汉高祖则曰姓刘氏　　氏族相传之讹
氏族之书所指秦汉以上者大抵不可尽信唐书表李氏则云纣之时有理征字德灵为翼隶中吴伯　本李延寿北史序传不知三代时无此名字无此官爵也表王氏则云周灵王太子晋以直谏废为庶人传记亦无此事王氏定着三房一曰琅琊二曰太原皆出灵王太子晋三曰京兆出魏信陵君是凡王皆姬姓矣乃王莽自云舜后　汉书元后传莽自谓黄帝之后黄帝姓姚氏八世　生虞舜舜起妫汭以妫为姓至周武王封舜后妫　满于陈是为胡公十三世生完完字敬仲奔齐齐　桓公以为卿姓田氏十一世田和有齐国三世称　王至王建为秦所灭项羽起封建孙安为济北王　至汉兴安失国齐人谓之王家因以为氏莽败其族尚全未必无后裔而春秋吴有王犯晋有王良范氏之臣王生战国齐有王斗王蠋王欢费有王顺魏有王错赵有王登秦有王稽王龁王剪王绾王戊　过秦论有王廖未知何国人
亦未必同出于灵王也
　野客丛书曹子建作王仲宣诔曰流裔毕万末胄　称王厥姓斯氏条分叶散世滋芳烈扬声秦汉吕　向注秦有王剪王离汉有五侯按王粲系毕公高　之后毕万封于魏后十代文侯始列为侯至孙称　惠王因以王为氏而秦之剪离自周太子晋之后　汉之五侯自齐田和之后此三派元不相干注引　为一误矣故新莽以姚妫陈田王五姓为宗室禁　元城王氏勿与四姓为婚而己自取王欣之女魏　东莱王基为子纳太原王沈女皆不以为嫌盖知　此也庾信作宇文杰墓志亦有是误韩文公作王仲舒神道碑文云王氏皆王者之后在太原者为姬姓春秋时王子成父败狄有功因赐氏此语却有斟酌窦氏古无所考类族者不得其本见左传有后缗方娠逃出自窦之文即为之说曰帝相妃有仍氏女逃出自窦奔归有仍生少康少康次子曰龙留居有仍遂为窦氏　唐书宰相世系表
此与王莽引易伏戎于莽升其高陵莽皇帝名也升刘伯升也何以异哉乃韩文公作窦牟墓志后缗窦逃闵腹子夏以再家窦为氏亦用此事窃意古地以窦名者甚多必是以地为氏路史曰余尝考之古之得姓者未有不本乎始封者也其氏于事者盖寡矣而姓书氏谱每为之曲说至有弃其祖之所自出又牵异类而属之岂不悲哉正谓若此之类也汉时碑文所述氏族之始多不可据如魏蒋济郊议称曹腾碑文云曹氏族出自邾王沈魏书云其先出于黄帝当高阳世陆终之子曰安是为曹姓周武王克殷封曹侠于邾至战国为楚所灭子孙分流或家于沛而魏武作家传自云曹叔振铎之后陈思王作武帝诔曰于穆武王胄稷裔周则又姬姓之后以国为氏者矣及至景初中明帝从高堂隆议谓魏为舜后诏曰曹氏世系出自有虞氏今祀圜丘以始祖帝舜配后少帝禅晋文亦称我皇祖有虞氏则又不知其何所据　宋书符瑞志载博士苏林董巴言但云魏之氏族　出自颛顼与舜同祖见于春秋世家魏志蒋济以　为舜本姓妫其苗曰田非曹之先着文以追诘隆夫以一代之君而三易其祖岂不可笑况于士大夫乎程氏出程伯休父太史公自序云重黎氏世序天地其在周程伯休父其后也应劭曰封为程国休父字也其后为司马氏　晋书宣帝纪其先出自帝高阳之子重黎为夏官　祝融历唐虞夏商世序其职及周以夏官为司马　其后程伯休甫周宣王时以世官克平徐方锡以　官族因而为氏而左传成十八年晋栾书中行偃使程滑弒厉公注程滑晋大夫襄二十三年程郑嬖于公注郑亦荀氏宗此则晋之程氏乃荀氏之别不与休甫同出今既祖休甫又祖程婴则误矣　路史以荀为文王之后子华子之书亦言其族出　于司马而又曰赵则真吾姓之所宗氏也则程又　与赵同祖朱子曰子华子近世伪书今或引其说　以证姓氏之所从出则诬其祖矣又按庄子及吕　氏春秋子华子韩昭厘侯时人非孔子所见之程　子沈氏宋书沈约自序昔少□金天氏有裔子曰昧为元冥师生允格台骀台骀能业其官宣汾洮障大泽以处大原帝颛顼嘉之封诸汾川其后四国沈姒蓐黄沈子国今汝南平舆沈亭是也　汝南去汾川甚远
春秋之时列于盟会定公四年诸侯会召陵伐楚沈子不会晋使蔡伐沈灭之以沈子嘉归按沈姒蓐黄四国皆在汾水之上为晋所灭　左氏昭公元年传曰今晋主汾而灭之矣
黄非江人黄人之黄则沈亦非沈子嘉之沈休文乃并列而合之为一误也唐宰相世系表曰沈氏出自姬姓周文王第十子叔季食采于沈汝南平舆沈亭即其地也此为得之　又按鲁有沈犹氏家语鲁之贩羊有沈犹氏者曾　子弟子沈犹行是以地为姓汉书景帝封楚元王　子岁为沈犹侯白氏唐白居易自序家状曰出于楚太子建之子白公胜楚杀白公其子奔秦代为名将乙丙已降是也裔孙白起有大功于秦封武安君按白乙丙见于僖之三十三年白公之死则哀之十六年后白乙丙一百四十八年曾谓乐天而不考古一至此哉　唐宰相世系表以西乞术白乙丙为孟明之子尤　误扬氏汉书扬雄传
　扬从才
曰其先出自周伯侨者以支庶食采于晋之扬　左传杨字从木因氏焉扬在河汾之间周衰而扬氏或称侯号曰扬侯会晋六卿争权韩魏赵兴而范中行知伯弊当是时逼扬侯扬侯逃于楚巫山因家焉此误以杨侯与杨食我为一人也唐书宰相世系表曰扬氏出自姬姓周宣王子尚父封为扬侯又云晋之公族食邑于羊舌　左传正义引世族谱云羊舌其所食邑名
凡三县一曰铜鞮二曰杨氏三曰平阳羊舌四族叔向食采杨氏其地平阳杨氏县是也及晋灭羊舌氏而叔向子孙逃于华山仙谷遂居华阴用修据此以杨阳扬羊四姓为一尢误按杨城即今之洪洞县本杨侯国左氏女叔侯所云霍杨韩魏皆姬姓也　襄二十九年而子云反离骚亦云有周氏之婵嫣兮或鼻祖于汾隅灵宗初谍伯侨兮流于末之扬侯不知其字何以为杨及其灭于晋而为大夫羊舌氏邑则食我始见于传而杨朱与老子同时又非羊舌之族也阳氏则以国为氏以邑为氏皆不可知　胡三省曰春秋闵公二年齐人迁阳子孙以国为　氏又按昭公十二年齐高偃帅师纳北燕伯于阳　是邑名晋有阳处父乃在叔向之前而禁之阳□鲁之阳虎　曾子弟子有阳肤非一阳也宋之羊斟邾之羊罗非一羊也安得谓阳为平阳羊为羊舌而并附之叔向乎段氏后汉书段颎其先出郑共叔段古人无以祖父名为氏者凡若此类皆不通之说按段氏当出自段干史记老子之子名宗宗为魏将封于段干　唐书世系表封于段为干木大夫谬
魏世家有段干木段干子田完世家有段干明褚氏唐宰相世系表云出自子姓宋共公子段字子石食采于褚其德可师号曰褚师按褚师乃官名不独宋有此官郑亦有之昭公二年郑公孙黑请以印为褚师是也卫亦有褚师声子贺氏晋书贺循传曰会稽山阴人也其先庆普汉世传礼所谓庆氏学族高祖纯安帝时为侍中避安帝父清河王庆讳改为贺氏宋史贺铸自言出王子庆忌居越之湖泽所谓镜湖乃庆湖也　见铸本传然史即疑之
按古但有以王父字为氏无以名为氏者庆忌名也不得为氏而镜湖本名鉴湖庆古音羌声不相近若齐之庆氏居吴朱方见于左传后人以庆封有弒君之恶讳之而欲更其祖其不及宋司马华孙远矣　水经注有贺台越入吴还而成之故号曰贺台苟　欲求越国之故何不取之于贺台而必取之于镜　湖又改镜而为庆耶刀氏
　复古编云作刁非
姓谱以为齐大夫竖刀之后胡三省曰竖刀安得有后汉书货殖传有刀间愚按古书刀与貂通齐襄王时有貂勃寇氏姓谱出自武王弟康叔为周司寇后人因以氏焉按康叔为卫国之祖必无以王官氏其支庶之理此乃卫之司寇左传哀二十五年有司寇亥即寇氏之祖也檀弓有司寇惠子今之颜氏皆云兖国之裔考仲尼弟子列传有颜幸颜高颜祖颜之仆颜哙颜何而孔子于卫主颜雠由此六人与雠由皆无后乎今之孔氏皆云夫子之裔春秋齐有孔虺卫有孔达陈有孔宁郑有孔叔孔张此四族者皆无后乎且夫子出于宋为子姓而郑姬姓陈妫姓卫姞姓　哀十一年孔姞
可合而为一乎
　史记货殖传宛孔氏之先梁人也用铁冶为业秦　伐魏迁孔氏南阳平准书孔仅南阳大冶颜鲁公作家庙碑云其先出于颛顼之孙祝融融孙安为曹姓其裔邾武公名夷甫字颜子友别封郳为小邾子遂以颜为氏多仕鲁为卿大夫按左传襄十九年齐侯娶于鲁曰颜懿姬其侄鬷声姬注曰颜鬷皆姬母姓　当云母氏
则颜之为姬姓为鲁族审矣
　姓谱曰颜姓本自鲁伯禽支子有食采颜邑者因　以为族其出于邾之说本自圈称葛洪盖徒见公羊于邾有颜公之称而不考之于左氏也莒之犁比公岂必为犁弥之祖乎　公羊传谓邾娄颜淫九公子于宫中因以纳贼周　天子诛颜而反孝公于鲁非隐公所盟之仪父不　知何取于若人而以之为祖春秋时以孟为字者甚多今之孟氏皆祖子舆前代亦未之有也魏书孟表济北蛇丘人自云本属北地号索里诸孟　古时孟姓亦或与芒通史记秦本纪击芒卯华阳　索隐引谯周云孟卯也淮南子孟卯注引战国策　曰芒卯也元史孔思晦传五季时孔末之后方盛欲以伪灭真害宣圣子孙几尽至是其裔复欲冒称宣圣后思晦以为不早辨则真伪久益不可明彼与我不共戴天乃列于族与共拜殿庭可乎遂会族人斥之而重刻宗谱于石然则今之以孔姓而滥通谱牒者可以戒矣汉济阴太守孟郁修尧庙碑曰惟序仲氏祖统所出本继于姬周之遗苗天生仲山甫翼佐中兴宣平功遂受封于齐周道衰微失爵亡邦后嗣乖散各相土择居帝尧萌兆生长葬陵在于成阳圣化常存慕巍巍之盛乐风俗之美遂安处基业属都乡高相里因氏仲焉以传于今其阴列仲氏有名者三十余人又廷尉仲定碑略同汉时仲氏自谓仲山甫之后托基于帝尧之陵而今则以为孔子弟子子路之后援颜曾孟之例而求为五经博士矣然春秋之以仲氏者不一而仲山甫未尝封齐则汉人之祖山甫未必是而今人之祖子路亦未必非也　　以国为氏
古人之氏或以谥或以字或以官或以邑无以国为氏者其出奔他国然后以本国为氏敬仲奔齐而为陈氏是也其他若郑丹宋朝楚建郳申之类皆是也不然则亡国之遗裔也今人姓同于国者多自云以国为氏非也夏氏出于陈之少西而非夏后氏之夏齐氏出于夏之齐恶而非齐国之齐左氏史记其最着明者矣　秦堇父非秦国之秦狄虒弥非狄人之狄
　　姓氏书
姚宽西溪丛语曰姓氏之学莫盛于元和姓纂自南北朝以官职相高沿至于唐崔卢李郑纠纷可鄙若以圣贤所本如妫姓子姓姬姓姜姓之类各分次其所从来以及春秋所纪用世本荀况谱杜预公子谱为法则唐虞三代列国诸侯俱可成书此似太史公欲为而未就者耳愚尝欲以经传诸书次之首列黄帝之子得姓者十二人次则三代以上之得国受氏而后人因以为姓者次则战国以下之见于传记而今人通谓之姓者次则三国南北朝以下之见于史者又次则代北复姓辽金元姓之见于史者而无所考者别为一帙　略举其目曰姓本第一封国第二氏别第三秦汉　以来姓氏合并第四代北姓第五辽金元姓第六　杂改姓第七无征第八此则若网之在纲有条而不紊而望族五音之纷纷者皆无所用岂非反本类族之一大事哉汉刘向撰世本二卷其书不传今左传注疏多本之然亦未必无误　　通谱
同姓通族见于史者自晋以前未有晋书石苞传曾孙朴没于寇石勒以与朴同姓俱出河北引朴为宗室特加优宠位至司徒南史侯瑱传侯景以瑱与己同姓托为宗族待之甚厚此以殊族而附中国也晋书孙旗传旗子弼及弟子髦辅琰四人□有吏材重于当世遂与孙秀合族南史周弘正传附王伟与周石珍合族旧唐书李义府传义府既贵之后自言本出赵郡始与诸李叙昭穆而无赖之徒苟合藉其权势拜伏为兄叔者甚众李辅国传宰相李揆山东甲族见辅国执子弟之礼谓之五父此以名门而附小人也凡此史皆书之以志其非今人好与同姓通谱不知于史传居何等也北人重同姓多通谱系南人则有比邻而各自为族者宋书王仲德传北土重同姓谓之骨肉有远来相投者莫不竭力营赡仲德闻王愉在江南是太原人乃往依之愉礼之甚薄魏书崔元伯传崔宽自陇右通款见司徒浩浩与相齿序厚抚之及浩诛以远来□族独得不坐遂家于武城以一子继浩弟览妻封氏相奉如亲北史杜铨传初密太后杜氏父豹丧在濮阳太武欲令迎葬于邺谓司徒崔浩曰天下诸杜何处望高朕意欲取杜中长老一人以为宗正令营护凶事浩曰京兆为美中书博士杜铨其家今在赵郡是杜预后于今为诸杜最召见铨以为宗正令与杜超子道生送豹丧葬邺南铨遂与超如亲超谓铨曰既是宗正何缘乔居赵郡乃延引同属魏郡南史韦鼎传陈亡入隋时吏部尚书韦世康兄弟显贵文帝从容谓鼎曰世康与公远近对曰臣宗族南徙昭穆非臣所知帝曰卿百代卿族岂忘本也命官给酒肴遣世康请鼎还杜陵鼎乃自楚太傅孟以下二十余世并考论昭穆作韦氏谱七卷示之欢饮十余日乃还近日同姓通谱最为滥杂其实皆植党营私为蠹国害民之事宜严为之禁欲合宗者必上之于官使谙悉古今者为之考定岁终以达礼部而类奏行之其不请而私通者屏之四裔然后可革其弊古之姓氏有专官掌之国语曰使名姓之后能知上下之神祗氏姓之所出者为之宗又曰司商协名姓春宫宗伯其属有都宗人家宗人而女官亦有内宗外宗今日姓氏婚姻二事似宜专设一官方得教民之本氏族之乱莫甚于五代之时当日承唐余风犹重门荫故史言唐梁之际仕宦遭乱奔亡而吏部铨文书不完因缘以为奸利至有私鬻诰敕乱易昭穆而季父母舅反拜侄甥者册府元龟长兴初鸿胪卿柳膺将斋郎文书两件卖与同姓人柳居则大理寺断罪当大辟以遇恩赦减死夺见任官罚锢终身不齿□曰一人告身三代名讳传于同姓利以私财上则欺罔人君下则货鬻先祖罪莫大焉自今以后如有此弊传者受者并当极法今则因无荫叙遂弛禁防五十年来通谱之俗遍于天下自非明物察伦之至亟为澄别则滔滔之势将不可反矣唐朝以前最重谱牒如新唐书言河南刘氏本因匈奴之后刘库仁柳城李氏世为契丹酋长营州王氏本高丽之类此同姓而不同族也又如魏书高阳王雍传言博陵崔显世号东崔地寒望劣此同族而不同望也故高士廉传言每姓第其房望虽一姓中高下悬隔异姓称族自汉以来未有此事杜子美寄族弟唐十八使君诗云与君陶唐后盛族多其人圣贤冠史籍枝派罗源津则杜与唐为兄弟矣重送刘十弟判官诗云分源豕韦派别浦雁宾秋年事推兄忝人才觉弟优则杜与刘为兄弟矣韩文公送何坚序亦云何于韩同姓为近　容斋三笔引孙缅唐韵曰韩灭子孙分散江淮间　因以韩为何字随音变遂为何氏按诗扬之水一章言戍申二章言戍甫三章言戍许孔氏曰言甫许者以其俱为姜姓既重章以变文因借许甫以言申其实不戍甫许也六国时秦赵同为嬴姓史记汉书多谓秦为赵亦此类也　史记秦本纪太史公曰秦以其先造父封赵城为　赵氏陆贾传秦任刑法不变卒灭赵氏索隐曰按　韦昭云秦伯翳后与赵同出蜚廉造父有功周穆　王封之赵由此一姓赵氏汉书武五子传赵氏无　炊火焉韦昭云赵秦之别氏南越传苍梧秦王晋　灼曰秦王即赵它也赵本与秦同姓故曰秦王淮　南子亦称秦始皇为赵政三国志陈思王上疏绝　缨盗马之臣赦楚赵以济其难注秦穆公有赦盗　马事赵则未闻盖以秦亦赵姓文选王融策秀才　文访游禽于绝涧作霸秦基李善注引韩非子所　载赵董阏于事而云史记曰赵氏之先与秦共祖　以其共祖故虽秦亦号曰赵又左思魏都赋二嬴　之所曾聆李善注秦穆公赵简子史记赵氏之先　与秦同祖故曰二嬴也崧高言生甫及申孔氏曰此诗送申伯而及甫侯者美其上世俱出四岳故连言之今人之与同姓则无不通谱何不更广之于异姓而以子美退之为例也季华淮南节度使崔公颂德碑云惟申伯翼宣王登南邦兴周室小白率诸侯征楚翟奉王职与崔公□德同勋皆姜姓也开元十九年于南京置齐太公庙建中初宰相卢杞京兆尹卢谌以卢者齐之裔乃鸠其裔孙若崔卢丁吕之族合钱以崇饰之元吴澄送何友道游萍乡序云展柳韩何二族各以儒官着而其初实一姬姓文之昭由鲁之展而为柳武之穆由晋之韩而为何氏不同而姓同宋邵伯温闻见录云司马温公一日过康节先生谒曰程秀才既见则温公也问其故公笑曰司马出程伯休父　　二字姓改一字
古时以二字姓改为一字者如马宫本姓马矢改为马唐宪宗名纯诏姓淳于者改姓于唐宰相世系表锺离昧二子次曰接居颍川长社为锺氏见之史册不过一二自洪武元年诏蒙古服蒙古语蒙古姓一切禁止如今有呼姓本呼延乞姓本乞伏皆明初改而并中国所自有之复姓皆去其一字氏族之紊莫甚于此且如孙氏有二卫之良夫楚之叔敖□见于春秋而公孙叔孙长孙士孙王孙之类今皆去而为孙与二国之孙合而为一而其本姓遂亡公羊公沙公乘之类则去而为公母丘母将之类皆去而为母而其本姓遂亡司徒司空之类　唐元宗御注孝经碑末有司徒巨源李邕娑罗树　碑末有司徒元简宋开宝商中宗庙碑翰林待诏　司徒俨书宋史赵逄传有礼部侍郎集贤殿学士　司徒翊则去而为司司马氏则去而或为司或为马而司马之仅存于代者惟温公之后所以然者盖因儒臣无学不能如魏孝文改代北之姓一一为之条理而听其人之所自为也然蒙古姓之改不始于是时唐书阿史那忠以擒颉利功拜左屯卫将军妻以宗女定襄县主赐名为忠单称史氏韩文公集贤院校理石君墓志云其先姓乌石兰从拓拔魏氏入夏居河南遂去乌与兰独姓石氏刘静修古里氏名字序云吴景初本姓古里氏以女直诸姓今各就其近似者易从中国姓故古里氏例称吴则固已先之矣　肃宗上元二年诏氏姓与俗
缺
及隐疾同声者宜
　改与本族望所出
　金世宗大定十三年五月戊戌禁女直人毋得混　为汉姓今完颜氏皆去完而为颜惟曲阜不敢冒　兖国之姓特称完氏章丘志言洪武初翰林编修吴沈奉旨撰千家姓得姓一千九百六十八而此邑如□如傌尚未之录今访之□姓有三四百丁自云金丞相□虎高琪之后盖二字改为一字者而撰姓之时尚未登于黄册也以此知单姓之改□在明初以后而今代山东氏族其出于金元之裔者多矣洪武元年禁勿为元人姓者禁中国之人更为元人姓非禁元人之本姓也三年四月甲子诏曰天生斯民族属姓氏各有本原古之圣王尤重之所以别昏姻重本始以厚民俗也朕起布衣定群雄为天下主已尝诏告天下蒙古诸色人等皆我赤子果有材能一体擢用闻入仕之后或多更姓名朕虑岁久其子孙相传昧其本原非先王致谨氏族之道中书省其告谕之如已更易者听其改正可谓正大简要至九年三月癸未以火赤为翰林蒙古编修更其姓名曰霍庄盖亦仿汉武赐日磾姓金之意然汉武取义于休屠王祭天金人亦以中国本无金姓也今中国本有霍姓而赐之霍则与周霍叔之后无别矣况其时又多不奉旨而自为姓者其年闰九月丙午淮安府海州儒学正曾秉正言臣见近来蒙古色目人多改为汉姓与华人无异有求仕入官者有登显要者有为富商大贾者非我族类其心必异宜令复姓庶可辨识又臣前过江浦见塞外之俘累累而有江统徙戎之论不可不防至永乐元年九月庚子上谓兵部尚书刘□曰各卫鞑靼人多同名宜赐姓以别之于是兵部请如洪武中故事编置勘合给赐姓氏　按洪武中勘合赐姓实录不载惟十六年二月故　元云南右丞观音保降赐姓名李观又宣宗实录　丑闾洪武二十一年来归赐姓名李贤从之三年七月赐把都帖木儿名吴允诚伦都儿灰名柴秉诚保柱名杨效诚自此遂以为例而中外相乱惜乎当日之君子无类族辨物之道使举籍蕃人之来归者赐以汉姓所无不妨如拓拔宇文之类二字为姓则既不混于古先帝王氏族神明之胄而又使百世之下知昭代远服四裔其得姓于朝者凡若干族岂非旷代之盛举哉　　北方门族
杜氏通典言北齐之代瀛冀诸刘清河张宋并州王氏濮阳侯族诸如此辈近将万室北史薛引传为河北太守有韩马两姓各二千余家今日中原北方虽号甲族无有至千丁者户口之寡族姓之衰与江南相去敻绝其一登科第则为一方之雄长而同谱之人至为之仆役此又风俗之敝自金元以来凌夷至今非一日矣　　冒姓
今人多有冒母家姓者汉书外戚恩泽侯表扶柳侯吕平以皇太后姊长姁子侯师古曰平既吕氏所生不当姓吕盖史家惟记母族也按是时太后方封吕氏故平以姊子冒姓吕而封耳唐书天后纪圣历二年腊月赐皇太子中宗姓武氏然则有天子而令之冒母姓者与汉书景十三王传赵王彭祖取江都易王宠姬王建所奸淖姬者甚爱之生一男号淖子晋书会稽王道子传许荣上疏言今台府局吏直卫武官及仆隶婢儿取母之姓者本臧获之徒无乡邑品第是知冒母为姓皆人伦之所鄙贱然亦有帝子而称母姓者如栗太子卫太子史皇孙之类则以其失位而名之也　外戚传上怜许太子蚤失母盖霍后时人称之吕平以太后姊长姁子侯此冒母姓之始　夏侯婴传曾孙颇尚主主随外家姓号孙公主故　滕公子孙更为孙氏此冒外祖母姓史记灌夫传父张孟为颍阴侯婴舍人得幸因进之至二千石故蒙灌氏姓为灌孟大宛传堂邑氏故胡奴甘父汉书注服虔曰堂邑姓也汉人其奴名甘父师古曰堂邑氏之奴本胡人名甘父下云堂邑父者盖取主之姓以为氏而单称其名曰父此冒主姓之始　新唐书元载父景升为曹王明妃元氏掌田租请　于妃冒为元氏　　两姓
汉书百官表建昭三年七月戊辰卫尉李延寿为御史大夫一姓繁　　姓氏之□
谷梁传隐九年天王使南季来聘南氏姓也季字也南非姓姓字衍文桓二年及其大夫孔父孔氏父字谥也父非谥谥字衍文诗白华笺褒姒褒人所进之女姒其字也字当作姓此康成之误孔氏曰褒国姒姓言姒其字者妇人因姓为字也乃是曲为之解耳朱子注论语孟子如太公姜姓吕氏名尚其别姓氏甚明至子夏孔子弟子姓卜名商子禽姓陈名亢子贡姓端木名赐子文姓斗名谷于菟之类皆以氏为姓齐宣王姓田氏名辟疆则并姓氏而为一矣岂承昔人之误而未之正与　宋自夹漈郑氏始着氏族略以前人多未讲此故　博古图言州吁姓州而徽宗欲仿周人王姬之号　故公主谓之帝姬也

　氏族总部艺文
　　宰相世系表序　　　　　　　　唐书唐为国久传世多而诸臣亦各修其家法务以门族相高其材子贤孙不殒其世德或父子相继居相位或累数世而屡显或终唐之世不绝呜呼其亦盛矣然其所以盛衰者虽由功德厚薄亦在其子孙作宰相世系表　　高士廉传赞　　　　　　　　　同前古者受姓受氏以旌有功是时人皆土著故名宗望姓举郡国自表而谱系兴焉所以推叙昭穆使百代不得相乱也遭晋播迁百宗荡析士去坟墓子孙犹挟系录以示所承而代阀显者至卖婚求财汨丧廉耻唐初流弊仍甚天子屡抑不为衰至中叶风教又薄谱录都废公靡常产之拘士亡旧德之传言李悉出陇西言刘悉出彭城悠悠世胙讫无考按冠冕皂隶混为一区可太息哉　　论姓氏　　　　　　　　　　宋林駉子长之序司马氏所出也其先司马适晋后复奔魏子云之序扬氏所出也其祖食采晋阳后为阳侯二公之序详矣然按之春秋随会奔秦后自秦入魏入魏而还晋岂有自晋而奔魏之理则知子长之说也妄考之张衡言晋士大夫食采于阳为阳氏食我有罪而阳氏灭无有所为扬侯者则知子云之说也□呜呼子长子云汉大儒也所序又复自姓也本末源流错缪无据愚欲以一己之见而论他人之谱牒噫难矣哉虽然亦不可不论也古者姓氏之权出于上故姓氏易明后世姓氏之权出于下故姓氏难考夫为齐为鲁为宋为卫赐氏以国也为戴为武为宣为穆赐氏以谥也赐氏以官则若司寇司马赐氏以爵则若王孙公孙赐氏以字则若孟孙叔孙赐氏以居则若东门西门三乌五鹿以志赐也巫卜匠陶以志事也籍谈之籍以其司晋之典董狐之董以其董晋之史凡此皆上所命也自夫王制不明私意妄改往往有纷错变乱之失嗟夫表功德厚亲族者姓也制婚姻明人伦者姓也其可轻乎哉邾子之后去邑而为朱氏邘叔之后去邑而为于氏□氏至束□去足以为束桥氏至周文帝去木而为乔此以字而讹其姓也夏启封支子于莘而其后为辛氏周武王封虢叔于西虢而其后为郭氏步摇氏讹为慕容奚氏讹而为稽此以声相近而讹其姓也赵奢因封马服君其后转为马氏田千秋因乘小车其后转为车氏京房本姓李也推律而为京陆羽不知所出也筮易而姓陆庆纯因避安帝讳转为贺氏秃发贺以魏太武谓与同源转为源氏楚人以项籍之故而易籍为席闽人以王审知之故而易沈为尢是数者非更姓之私乎灌孟本张姓也为灌婴舍人而冒为灌氏员凝之本刘姓也慕伍员忠烈而冒为员氏李元谅本安姓也养于阉尹而冒为骆氏卫青本郑姓而冒姓卫郑注本鱼氏而冒姓郑是数者非冒姓之伪乎窃尝深究其弊自族别而为姓姓别而为望望别而为房故姓多则讹其族望多则讹其姓房多则讹其望必然之理也今夫刘氏一族自尧陶唐氏至秦为刘氏而其姓有六妫氏一族自舜别为姚氏至齐王建之子别为王氏而其姓有四若是则姓多而讹其族杜氏一姓自枝伯之后为杜城杜氏王赫子威之后为濮阳杜氏一姓而五望张氏一族自常山王耳之后为河间张氏至唐相亮为郑州张氏一姓而十望若是则望多而讹其姓清河崔氏一望而三房博陵崔氏一望而四房赵郡李氏一望而六房陇西李氏一望而四房若是则房多而讹其望甚者外国之部而冒中国之族臣下之卑而同天子之姓尊卑混淆贵贱无别尤君子所不满者知远之刘出于沙陀部人能无累于刘累之后敬瑭之石出于西裔部种能无累于石碏之后此外国之僭也娄敬以汉帝赐氏为刘安抱玉以唐帝赐姓为李此臣下之僭也呜呼王制不明私意妄改其弊一至此欤惜哉噫孰知我朝先正严于氏姓之别乎希文少依母氏冒朱姓已称朱学究也既长知其世家泣从范氏呜呼其视滕公随外家而姓孙所见远矣武襄远祖狄梁公已有诰身可验也公以一时遭际不敢浼梁公之后呜呼其视郭崇韬哭子仪之墓所得多矣若夫司马之呼耸闻大辽小范之称惊动西夏则知姓氏以人物而荣子厚无行有玷郇公京卞憸人借名端明则知姓氏以人物而辱或荣或辱皆由人物彼区区改姓冒姓何益哉　　姓氏异同辨　　　　　　　　章俊卿按左氏之书子长之史记其载诸国姓氏与夫世裔皆有可疑者春秋之时诸侯之国凡一百十五可以知其姓与爵者四十有六晋楚之类是也可以知其姓而不可以知其爵者一十有八焦阳之类是也可以知其爵而不可以知其姓者一十有七沈尹之类是也其爵其姓皆不可得而知者三十有三鲜虞陆浑之类是也不知其姓不可得而见之矣而知其姓者又不可究信如以赵为羊姓而子长又以为姬姓以祁姓曹国为重黎之后又以为吴国之后此其言异同固不足论至于姜氏为伯夷之后又以为四岳之后是其言自相异同矣舜之咨四岳有能典朕三礼佥曰伯夷若以四岳为伯夷则是自荐其才也岂其然乎此左氏之言姓氏所以为可疑也子长之史记始于黄帝迄于汉武天子世次见于帝纪诸侯世次见于世家夏之后则为杞商之后则为宋以其世家本纪并而考之则其苗裔历历皆可考至于滕薛邾郳之属虽其事见于春秋而其世次之不传者又不可尽信尧乃舜之从高祖而舜乃妻其女鲧乃舜五世从叔公与舜同为尧臣汤与王季同世也汤下传十六世而为纣王季传一世而为文王二世而为武王则是文王以十五世祖而臣事十五世孙纣武王以十四世祖而伐十四世孙纣而代之必不然矣此子长之论世裔所以为可疑也大抵去古既远抱舛承讹无所取正左氏犹然况子长乎子长犹然况班固以下乎左氏以嬴氏为伯翳之后班固又以为伯益之后韦昭遂以为伯益即伯翳也孔颖达复以伯益为□陶之子愚□按史记之文□陶之后封蓼六伯翳之后封秦垂伯益之后不知所封是则伯益伯翳□陶各为一族翳与益不得为一人而益不得为□陶子矣汉兴本于亭长而以为出于唐尧曹魏之兴肇于宦官而以为出于曹叔振铎唐之祖起于陇西狄道而以为出于老子□陶此何异郭崇韬而拜郭子仪之墓其不贻笑于君子者几希矣传□陶为士未闻其为大理而以理为李甚不经矣刘子元以汉为陆终苗裔因以驳汉之非而高堂隆又以魏为舜之后其缪尢甚舜为妫氏其苗曰田安有魏氏耶有异姓而反同者何与韩是也成王母弟唐叔虞之后封于韩韩既失国子孙离析江淮之音以韩为何遂从其音以为何氏此退之所以为韩与何同姓而近也至于以娄为刘是高祖一时之言无所经见娄者姒姓之后安可与刘为一耶此则高祖之失也有同姓而反异者则以其姓虽一而所祖不同以杜为氏者有出于襄阳有出于京兆以王为氏者有出于太原有出于河东岂可以共谱哉而李义甫不得预于李崇德之谱乃傅致其罪杜正伦不得齿于城南诸杜乃凿杜固渠者则天下之罪人也　　总论姓氏　　　　　　　　　　前人周礼小史奠系世辨昭穆左传众仲曰天子建德因生以赐姓胙之土而命之氏诸侯以谥为氏因以为族官有世功则有官族邑亦如之礼书曰姓非天子不可以赐而氏非诸侯不可以命姓所以系百世之正统氏所以别子孙之旁出族则以氏之所聚而已然氏谓之姓故大传言系之以姓又言庶姓别于上则氏与姓一也氏又谓之族故羽父为无骇请族隐公命以为展氏则氏族一也盖别姓则为氏氏则有族族无不同氏氏有不同族故八元八凯出于高阳氏高辛氏而谓之十六族是氏有不同族也商之条氏徐氏之类谓之六族陶氏施氏之类谓之七族宋之摰氏谓之戴族向氏谓之威族是族无不同氏也有因德而赐姓四岳佐禹治水有功赐姓曰姜氏曰吕氏有因土而赐姓陈舜之后妫之受姓也本因舜之居于妫汭赐姓曰妫有因官而姓者仓氏库氏司空司马有因邑而姓者诸氏因于宋子召食采于诸而子孙承之易子为诸有因字之省文而易姓者于氏出自姬姓之邘去邑而为于乔氏出自姬姓之桥去木而为乔有声音之相近而易姓者辛本莘也辛莘相近遂为辛氏郭本虢也郭虢相近虢遂为郭有因见于丙殿而易姓者丙本李也李陵之裔自匈奴归魏见于丙殿故赐姓焉有因文在手而易姓者武氏出自周平王之少子生而有文在其手曰武遂以为氏有因语音之讹而易姓者宇文出自神农之后以其有尝草之功自号为俟汾氏其后讹而为宇文氏有逃自窦出而易姓者窦氏本姒姓也有仍逃出自窦故少康氏为窦王氏之姓不一王氏出自姬姓周灵王太子晋之后时人号曰王家故曰王氏太原王琅邪王其后也又有出自毕公高之后魏信陵君子孙时人以其故王族号曰王家故为王氏裴氏之姓不一裴出风姓非子之支孙封乡故为氏至后世去邑从衣为裴此一裴也晋平公封颛帝之后于裴中号裴君此一裴也此不可不辨　　论不赐姓　　　　　　　　　　前人汉高祖尝赐娄敬诸项皆以刘氏亦可谓知天子之职矣然而知其职而未知其义故材陋少文不如元魏孝文之长于议论也魏孝文赐乔氏则取其高远改源氏则取其同源后世帝者徒具英主所为意其驾驭豪杰或出于此于是跋扈之臣与蛮酋贼渠例皆赐以国姓谓之固结其心而不知取笑贻辱无以示天下威重夫姓者出于天授于祖宗先圣以神明之德奄有天下以为神明万物之主而嗣君乃屈帝尊以下同于三者之贱此当时公卿大臣不学之过也古之赐姓受氏不然天子之子常为显诸侯诸侯之子常为名卿士大夫至起于□逖者又一时贤能才智之士其言行卓卓皆可称道求之于诗则齐之姜知其前有四岳而后有太公宋之子知其前有成汤后有微子孟庸孟弋知为卫之世族南方之原知为陈之名家求之春秋则施臧季孟之氏于字戴武穆宣之氏于谥中行司马之氏于官郈御秦费之氏于邑皆可以概见则三代之典礼与后世沿袭之误较然甚明而魏汉以来赐姓附属籍者不如不赐之为愈也　　论唐太宗撰氏族志　　　　　唐仲友古者重氏姓故有同姓异姓庶姓之别以天揖时揖士揖为之礼奠系世辨昭穆史氏掌之岂容少有混淆自秦罢侯封而命氏别族之礼废自魏有中原而中外之姓杂然无辨唐承南北之弊氏族之书安得不作又出英断以定高下不幸遭许李掖艳后以焚信书止见自为勋格而又纳币逾制禁昏成敝使太宗之美意不得一传可胜叹哉　　论唐氏族志　　　　　　　　林之奇善恶贵贱之在天下犹白黑之不相掩初不可以一时之私见而决之也班孟坚作古今人物表上由羲皇至于西汉凡善恶之目别为九等而锱铢之遂使后世之议纷然而起此无他善恶之在天下自有公论而非一时私见所得而决之故也太宗之论可谓一当世之失以合夫天下之公论矣然犹以一时品秩之高下而为后世门户之贵贱则太宗所见犹未免于徇流俗之情也孰若付之公论使贵者自贵贱者自贱乎　　宋赐李继捧姓名为赵保忠发明
　　　　　　　　　　　　　　　尹起莘古人于族类最明宗法最谨故郭崇韬拜郭子仪冢妄认宗裔君子讥之历考三代以降赐姓者绝无自汉高西都关中以娄敬为郎中赐姓刘氏嗣是因袭之弊久不能改于乎尊宠臣下怀绥远人在乎丰其廪禄厚其恩信如斯而已矣赐其姓名奚足齿哉太宗因继迁之叛命继捧复镇夏州固已失策况赐以姓名尤为可耻厥后继迁请降亦赐姓名则帝待李氏兄弟可谓至极宜乎赤心以报帝也未几相继叛亡卒为边患太宗亦无如之何然则以天子至贵之姓而下赐叛逆之人宁不有愧于心乎及其跋扈不服始命削其姓名噫亦晚矣后之君子合前后所书观之始足以知书法之深意云　　宋赐李继捧姓名为赵保忠广义　前人赐姓之义虽本于唐虞封建之说然为人臣者能以忠义自许虽异姓垂名可也不然虽父子兄弟反有操戈之毒乌有赐其姓之同于己而即能使其忠于己哉太宗赐继捧之姓曰赵者欲其为一家之人也赐其名曰保忠者欲其保此忠而始终不渝也明年冬十月保忠降于契丹则其忠果可保乎其家果可一乎书之所以着其失也　　营卫志部族序　　　　　　　　辽史部落曰部氏族曰族契丹故俗分地而居合族而处有族而部者五院六院之类是也有部而族者奚王室韦之类是也有部而不族者特里特勉稍瓦葛木之类是也有族而不部者遥辇九帐皇族三父房是也奇首八部为高丽蠕蠕所侵仅以万口附于元魏生聚未几北齐见侵掠男女十万余口继为突厥所逼寄处高丽不过万家部落离散非复古八部矣别部有臣附突厥者内附于隋者依纥臣水而居部落渐众分为十部有地辽西五百余里唐世大贺氏仍为八部而松漠元州别出亦十部也遥辇氏承万荣可突于散败之余更为八部然遥辇迭剌别出又十部也阻午可汗析为二十部契丹始大至于辽太祖析九帐三房之族更列二十部圣宗之世分置十有六增置十有八并旧为五十四部内有拔里乙室己国舅族外有附庸十部盛矣其氏族可知者略具皇族外戚二表余五院六院乙室部止见益古撒里本□剌乌古部止见撒里卜涅勒突吕不突举部止见塔古里航斡皆兄弟也奚王府部时瑟哲里则臣主也品部有拿女楮特部有洼其余世系名字皆漫无所考矣旧志曰契丹之初草居野次靡有定所至涅里始制部族各有分地太祖之兴以迭剌部强炽析为五院六院奚六部以下多因俘降而置胜兵甲者即着军籍分隶诸路详稳统军招讨司番居内地者岁时田牧平莽间边防□户生生之资仰给畜牧绩毛饮潼以为衣食各安旧风狃习劳事不见纷华异物而迁故家给人足戎备整完卒之虎视四方强朝弱附东逾蟠木西越流沙莫不率服部族实为之爪牙云　　完颜仲元等传赞　　　　　　　金史古者天子胙土命氏汉以来乃有赐姓宣宗假以赏一时之功郭仲元郭阿邻皆赐国姓女奚烈资禄乌古论长寿皆封疆之臣而赐以他姓贞佑以后赐姓有格夫以名使人用之贵则贵用之贱则贱使人计功而得国姓则以其贵者反贱矣完颜霆完颜佐皆赐国姓者并附于此　　论唐氏族志　　　　　　　　元弋直愚按人之贤否不同善恶万状初不可以家世而求之也以尧舜为父而有朱均以瞽鲧为父而有舜禹伊尹自耕稼而佐成汤傅说自版筑而相武丁太公自渔钓而为周太师此岂以家世而求之邪况自魏有中原中外之姓杂然无辨赫连托始于夏后拓跋推本于轩辕李氏以元元为祖崇韬认汾阳为宗书史失传谱牒无据至若唐之崔卢李郑矜其门地贩鬻婚姻无所不至太宗深疾斯弊思欲革而正之是矣然犹以一时品级之高下而为后世门户之贵贱则滋惑也姑以当时言之当时名臣无过房杜厥后遗爱与公主为非杜荷与承干造逆将以其父祖之贤德而取之乎抑以其子孙之叛逆而黜之乎然此犹在易世之后也若侯君集与凌烟之图而身为叛逆许敬宗与登瀛之选而心极奸邪又将何以处之乎夫物之不齐物之情也奈何欲定以一时之私见哉宜其纷纷而卒无补于事也　　同姓名辨　　　　　　　　　明王圻路史曰耳目之所接有不得而尽世知孔子之谥文宣王而不知齐之竟陵王子良与隋之长孙雅亦曰文宣王汉两龚遂俱为郡太守两京房俱明易灾异然则千岁之久万里之远其不约而同者讵可既耶昔尝闻有唐尧虞舜矣及摭梁史则又有所谓虞舜者官太常丞尝荐明堂之议而汉更有唐尧为临武长尧舜而可名哉予述路史既白祝融氏共工氏帝魁氏青阳氏高阳氏浑敦氏与夏后启商汤有巢氏豕韦氏之不同而怅或人之无识也夫经史之间氏名同者众矣如刘弘王褒俱有十一张良有九而张敞王吉皆有八然则记录之下可胜感哉且士□士鞅之父也而乃相鞅寿梦句吴之君也而乃臣越书裁四代亦既载两伯夷而论语一书乃有两南宫适世莫察尔夫公孙龙为孔门高弟而颜回为晋代羌帅时异事殊正得不满有如王羲之之仕苻健张华之佐慕容德韩信降敌曾参杀人亦既并时得不为投杼耶昔萧绎陆善终俱着同姓名录然特不能包刺即以后世固不胜穷而在古犹不少请诵其涉史篇者着左方按古有庸成氏而黄帝之臣亦曰庸成伏羲曰苍牙而天之雷吏亦曰苍牙羲臣曰巫咸而未乂商家帝臣曰朱宣而为唐剌濮以至离娄事黄帝则论彼商臣张若事黄帝则指夫秦士赵隐仕商国而亟举魏贤冯夷友费昌而竟谈河伯睹叔均而思稷子山海经商
均曰叔均
见习朋而疑齐臣
黄帝臣
曰习朋
赞风后
为轩师
禹时亦
有风后
疑伍胥为楚族
黄帝臣
有伍胥
谓赤松为炎
帝诸侯
王初平
亦号赤松
而以季连为柳惠等伍（
陆终之子曰季连又
季克子亦名）
仲衍为孟戏之弟
纣兄亦
曰仲衍
而孔甲为孔子之
孙
黄帝史官曰孔甲而
孔子八世孙鲋亦名
皆有错于见闻者也复若帝
喾之臣有穷之君俱曰羿而俱以射名少昊之子鲁国之士皆曰般而皆因巧着凡此族者悉皆能纪且以虞仲之孙实曰虞仲蔡昭侯申实蔡文侯申曾孙之子也是叵训者汉赵王曰如意矣而广宗又名之唐义成曰琮矣而奉天又名之□林曰恪矣而建王又名之此何为耶三代之臣悉遵谱系下世乃有即姓而袭先代之名者乌知其非祖耶以晋王氏一谱而有两浑一昶子
一戎父
两恺
一字茂仁
一字君夫
两绥
一愉子
一戎子
两乂
一绪父
一衍父
两澄
一济弟
一衍弟
两处仲
一敦字
一湛字
两安期焉（
一湛子一
含子）
岂惟他族慕用而无识哉嗟夫有人焉自姓孔而字仲尼则固不可为仲尼矣然则君子又奚必袭迹以贻识者之讥哉篇中不满包
刺等字疑□

　　古今万姓统谱序　　　　　　王世贞先王因生而赠姓胙土命氏然则姓也者其统乎氏也者贵而始为别乎乃杨用修之释书则引黄东发论以为五帝之世民无姓贵而为官者始有姓百姓之平章所以别于民之于变也而说者又谓姓从生从女姓者女之适而别者也故曰姚曰妫曰姒曰姬曰嬴曰曰姞其左皆女也自命氏之说行而周之王族与诸侯之公族卿大夫之别子往往自为姓而隋唐以先贤智者亦往往轻用其见而叛其源有义而改者有音而改者有字而改者有合音与字而改者有慕古而改者有虞难而改者有因一事而改者夫其率然而为改也即再易世非搢绅先生何知源其人之相戕贼也相为禽乱也亦孰从而遏之甚矣今之析于姓也别姓为婚别源为宗别祖为族夫刘之望最伙为二十五王次之为二十一张又次之为二十四李又次之为十一然而不以异望而婚也其不相婚固也然而彭城不谱弘农琅琊不谱太原清河不谱南阳赵郡不谱陇西各以其望而宗也宗也而小远非谱通其始不族也族则近而别婚则远而严甚矣今之析于姓也虽先王何加焉盖自唐宋而来其谱姓毋虑数十家而吴兴凌大夫始合而为一其源别郡望条着胪列而诸能以姓显者咸附焉凌大夫之言曰我非以眩靡也将使夫探源者油然而毋胥戕贼也介然而毋致为禽乱也于世道将小补哉虽然执是以稽古今之能显者谓之姓史可也凌大夫名迪知壮而解郡绂归着书成一家言兹亦其卓然者　　万姓统谱自序　　　　　　　凌迪知余读眉山苏氏族谱引感而辑姓谱云引之言曰凡人情见乎亲亲见乎服至无服而遂涂人焉其初兄弟也一人分焉者也又曰一人分而至涂人势吾无如之何也先其势而图之使无忽忘焉可也夫即其言而绎之将以联苏氏一家之心也然握其机以联之者庸他术乎仅惟族谱之一书故苏氏自谓观吾谱者油然而生孝弟之心焉夫天下家积也谱可联家矣则联天下为一家者盍以天下之姓谱之夫自开辟来遐哉邈乎生齿繁育总总林林受姓而载简册者不啻百焉千焉而殆万也夫岂生于空桑乎又岂各为门户乎上古虚静恬淡寂寞无为民熙熙相忘于世如鱼相忘于江湖岂岐人己而二之逮德下衰淳散朴离日以鸱鸢蜗角所争者而奔走焉至分胡越于一膜之外□其所自岂不以面目本来判焉若风马牛不相及乎而岂知万干一本万泒一源也考之世谱曰五帝三王无非出于黄帝之后黄帝二十五子而得姓者十四德同者姓同德异者姓异则知凡有生者皆一人之身所分也分而以嗣以续愈远愈繁由一人而百姓而千姓而万姓虽棼焉杂焉散漫而不可统括实一本一源之枝泒耳而相倾相轧胥虐胥戕施之胡越且不可矧于一膜之外耶知此则联天下为一家反掌耳故观吾之姓谱者孝弟之心或亦可以油然而生矣此余辑谱意也噫天地大父母也凡物皆受于天地而始为象焉则凡物且皆吾与必咸若之而后可以周流贯彻况同此形性者耶而况同此受姓者耶古之君子有不敢自附于远祖之显者昧也有必欲自附而涕泣者隘也其于大本大源何如谱成次一百五十卷条列载之凡例兹不复赘识者慎毋曰有是哉子之迂而哂也　　氏族博考叙　　　　　　　　　吴京庄周曰六合之外圣人存而不论夫圣人固不欲哓哓于天下或有不得已者焉岂哫訾呫嗫终无事于辅颊舌也哉顾于六合之外不论何也天下未有无因而强说者圣如尼父顾难于开创哉使当是时六经之梗概不遗于先王则安所赖藉以立删定修赞之功也故尼父仅以述自居虽若撝谦夫亦道其实而已至于六合之外奚凭奚据圣人纵有悬河之雄辨而可以强覆载所不及之处而容其喙乎噫古今氏族岂易言哉炎黄以前遐哉邈乎即六合外也自炎以姜黄以姬而子姓始分降及三代则以谥以官以邑国以王父字斯谓之氏谓之族嗣是而秦汉魏晋下齿日庶姓日繁而载之方册者更仆未易数也余未暇以秉笔者而枚举之思秦火未尽燔孔壁无禁而出之则方册所载概皆有因而非不根之论也凌大夫哲甫早年解组沈酣典籍自六经诸子天文地志稗官小说靡不咀嚼而钩致之已辑姓谱卷一百有五十而梓行矣复考方册所载之说汇为一编而折衷之题曰氏族博考授余余读之作而叹曰博哉良工苦心乎读是书而知其益无方矣如吴鲁之姓同姬徐秦之姓同嬴愿室家者不得偕伉俪则由是以明婚姻之礼矣如始以一姓为三派终以三派各一姓笃亲亲之谊者循等杀则由是以昭□戚之分矣如唐虞夏商之姓由帝王巫卜陶丘之姓由术业论高卑者□源流而轩轾之则由是以彰贵贱之势矣他如四声之韵五音之属华夏之别支庶之分公私之义一开卷而靡不昭揭焉纷然杂出于方册者固各有因大夫博考而汇之又因乎其因也非强论夫六合之外也读是书而知其益无方矣奚愧于尼父之述哉大夫居家好闲有羔羊素丝之风读书也专述古也多此其述之大者云　　奇姓通序　　　　　　　　　周延儒汉颍川太守聊氏有万姓谱嘉佑中雁门邵思撰千姓编至国朝成都杨用修始着希姓分韵类音拔奇撮异好事者往往矜之帐中顷澄江夏茂卿乃有奇姓通为卷凡十有四其以韵别者亦似仿成都然广至十卷而复姓另列者更四卷溯少典伊耆迄于当代祖经史传记浸及百家志其人则举其言与其事之可述而可喜者为之选义以错绮摘简而取妍该而严赡而有则不减左丘公谷诸编读之者得异姓因得异人且得异书懿哉洵姓苑之搜神氏林之博物也盖吾闻之古者天子赐姓命氏诸侯命族良称巨典黄帝之子二十五人而得姓者止十有三姬者二酉祁己滕箴任荀厘姞嬛依者十一其余皆德薄不足录至如伊祁后有刘范姚后有虞陈夏姒商子周姬而后有扈男斟寻褒费杞缯辛宜来宋沈阎韩应其类纷错不可殚纪盖渐衍则渐分如岷山有江嶓冢有漾派别支殊而派之中复有派支之外复有支矣夏书曰锡土姓言乎权在上禀一尊也有锡即有析析斯众众斯异载观古今或为膴宗望裔或为畸客单门或以生里食采之各因或以避讳徙迁之多故甚而碎戟之争带钤之诮又甚而学卣敻之属俗音方语无从考据今得茂卿此编可以类族辨物为奇姓董狐矣茂卿素心渊学负奇才多握铅椠识奇字所著述甚富兹帙其一斑云　　奇姓通序　　　　　　　　　王命新古无姓赐始有姓唐之称百犹寥寥也代而降宗系渐繁祖祢乏相禅也本支之相蒙也无无姓者矣然国有牒家有世德有济美而望姓重焉秦汉而下或亲而收之或乱而更之或养而冒之则姓其姓不姓其姓又奚辨与窃谓人之有姓犹物之命名族以辨异望以辨族云耳夫无姓则姓重人有姓则望姓重无无姓则姓轻不姓其姓则望姓亦轻盖亦势使然也郑樵之志吾王氏旧派有三自元魏之后溢而七矣将安所取衷哉或者欲谱之为据也奈为郭黄门者多为狄将军者少庸知其非妄乎且姓亦何望之有君子小人泽斩五世祖功宗德抑何有于不可知之人而宗庙畎亩固□相为化者也姓亦何望之有吾读奇姓通感焉纂是书为江阴夏茂卿氏茂卿博奥甚似子云而修行过之昔佐毗陵数式其庐今游白下拈是编示余且曰用修元美皆尝染指于此未有成帙吾取经传所通见者计若干卷夫姓之奇者尚繁如是而况其常焉者乎余应之曰邹有孙姓者欲冒子张之裔乃刻伪碑瘗村傍间岁潦甚地陷碑出诧曰吾祖去颛为孙殆子张氏之裔也因白于上人皆笑之是贤者能以其姓姓他人之子孙矣曲阜有臧氏亦大族仓之裔也其后耻之更而为孟遂登第仕至九列是不贤者不能以其姓姓己之子孙矣君之通奇姓也示姓之不可以望求也乃新并不欲以姓求之　　奇姓通序　　　　　　　　　　张玮古有指水为姓指树为姓者然则今之氏族皆犹之水也树也适然相遭无容心者也大地冥冥沦沦人生而口鼻相亚袒裸自便已耳忽何缘而题为某氏人亦何缘而群然某某氏之亦奇之至矣今取一二不习见之字诧于姓曰奇假使古之命氏尽若此则今之凡姓不覆为奇乎水以子陵得姓曰严滩华以望帝得姓曰杜鹃然则水与树且姓人之姓矣亦何凡与奇之有虽然见星宿海者常沟渎见琪树者常松杉人奇其所不习又曷怪焉茂卿先生秽视人世一切胸中别有烟云夭袅洞壑窈窕惟仙灵梵释得时往还以其暇搜奇事奇人传以姓之不习见者名曰奇姓通是亦水之星宿海而木之琪树也夫人具瑰特之行则人奇姓收伟矞之人则姓亦奇虽谓姓无奇得茂卿先生点缀而奇也亦可　　奇姓通序　　　　　　　　　夏树芳昔者圣王因生而赐姓类族辨物以厚亲亲以崇恩爱以远禽兽以别婚姻岂不洋洋乎大哉而曷言乎其奇也奇则言乎人之所不经见者也古之论姓者以官以国以谥次则以王父之名与字凡在通姓可略而言至有以方言为氏以战功为氏以罪人为氏以避难避嫌为氏以一事一时有所征触而为氏而姓始俶诡变幻闪矞支离不可究诘矣而非今伊始也天老地典姓始锡于轩皇虎旗虫达姓复雄于汉代鲁侯以袭谥赐哀穆王以悼姬锡痛周官以觞政命酒江都以传茗称茶京房推律而知竟陵揲蓍而得一何怪欤不宁惟是田千秋乘小车出入省中少子遂以车为氏中行穆子相晋侯偶投壶而生子遂以投壶氏赵成公谓冬日可爱遂以冬日氏微子之行遁而入周也白马邅如遂名白马氏甚至三饭缭适蔡而有三饭氏又何其惝恍不经之甚欤不有谱牒以昭太初又何本支之足按昭穆之足循也余观杨用修希姓一书少所见多所怪以为得未曾有而上自黄虞下迄昭代尚复寥寥暇日考之如探星汉之躔纪如溯河源而决其流愈往而愈不可穷遂汇一编列若干卷宁讵以姓标奇夸多斗捷即其人忠孝节义道德文章感诸行事或鸿茂勋庸名高钑镂或瑾瑜芳洁迹抗烟萝一一搜之以扬风烈示劝也多则连篇累牍百千万言而不休少则书地书人仅留只字示核也他若部落旃裘奇姓繁伙以正朔之外不敢篡入至有奉化归义为王家臣子亦所亟收示大一统也好古者观之不惟可以绚眉睫资耳谈一经一纬人纪人纲亦庶几有关于名教矣嗟乎姓亦何常族由人迈昔为侯王今为氓隶昔也传龟今也析薪可为击节而三叹矣语有之曰厥初生民时维姜嫄贵所生也又曰敬修可愿无忝尔生贵自振也是故张禄窜名范叔蜚声于六国运期易姓梁鸿纪氏于千秋丈夫有以自振姓落人寰恶容湮灭弗耀哉而又何奇姓之足云

　氏族总部纪事
  </div>
  <div class="pagination">
   <a href="氏族典卷氏族总部_page42.html">
    上一页
   </a>
   <span>
    ...
   </span>
   <a href="氏族典卷氏族总部_page38.html">
    38
   </a>
   <a href="氏族典卷氏族总部_page39.html">
    39
   </a>
   <a href="氏族典卷氏族总部_page40.html">
    40
   </a>
   <a href="氏族典卷氏族总部_page41.html">
    41
   </a>
   <a href="氏族典卷氏族总部_page42.html">
    42
   </a>
   <span class="current-page">
    43
   </span>
   <a href="氏族典卷氏族总部_page44.html">
    44
   </a>
   <a href="氏族典卷氏族总部_page45.html">
    45
   </a>
   <a href="氏族典卷氏族总部_page46.html">
    46
   </a>
   <a href="氏族典卷氏族总部_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
