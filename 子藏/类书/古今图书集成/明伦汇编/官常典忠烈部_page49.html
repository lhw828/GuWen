<!DOCTYPE html>
<html>
 <head>
  <meta charset="utf-8"/>
  <title>
   官常典忠烈部 - 第 49 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典忠烈部 - 第 49 页/共 50 页
  </h1>
  <div class="content">
   廷栋

按临海县志时熙号知白万历丙午举于乡授遂安教谕升琼州同知转两淮运同署运使事适值崇祯末年湖湘齐豫流寇充斥骄兵悍将壅上流商船不行饷无所出迨甲申冬四镇既立兵粮急如风火盐饷解南悉为贼所截乙酉四月大兵过淮督府史公可法驻扬州刑牲誓死守忠义感激人心僚属义不忍去不数日而城被围子廷栋诸生有文学先省父于署中城破同时死焉　　金声　江天一
按明外史本传声字正希休宁人好学工举子业名倾一时崇祯元年成进士授庶吉士明年十一月都城告警声慷慨乞面陈急务帝即召对平台退具疏言臣书生素矢忠义遭遇圣明日夜为陛下忧念天下事今兵逼京畿不得不急为君父用夫通州昌平都城左右翼宜戍以重兵而天津漕艘所聚尤宜亟防今天下草泽之雄欲效用国家者不少在破格用之耳臣所知申甫有将才臣愿仗圣天子威灵与练敢战士为国家捍强敌惟陛下立赐裁许申甫者僧也好谈兵方私制战车火器帝纳声言取其车入览授都司佥书即日召见奏对称旨超擢副总兵敕募新军便宜从事改声御史参其军甫仓猝募数千人皆市井游手所需军装戎器又不时给而是时总理满桂节制诸军甫不肯为下桂卒掠民间甫军捕之桂辄索去声以两军不和闻帝即命声调护亡何桂殁甫连败于柳林大井乃结车营芦沟桥敌兵绕出其后御车者惶惧不能转歼戮殆尽甫亦阵亡声痛伤之言甫受事日浅直前冲锋遗骸矢刃殆遍非喋血力战不至此帝亦伤之命予恤典声耻无功请率参将董大胜兵七百人甫遗将古璧兵百人及豪杰义从数百人练成一旅为刘之纶奇兵收桑榆之效不许俄以清核军需告竣奏缴关防请按律定罪再疏请罢斥皆不许东江自毛文龙被杀兵力弱势孤声因东宫册立自请颁诏朝鲜俾联络东江张海外形势帝虽嘉其意亦不果用寻上疏言陛下晓夜焦劳日亲天下之事实未尝日习天下之人必使天下才不才及才长短一一程量不爽方可斟酌位置往者陛下数召对群臣问无所得鲜当圣心遂厌薄之臣愚妄谓陛下泰交尚未殷顾问尚未数不得谓召对无益也愿自今间日御文华令京卿翰林台谏及中行评博等官轮番入直博谘广询而内外有职业者亦得不时进见政事得失军民利病庙堂举错边塞情形皆与臣工考究于燕闲之间岁月既久品量毕呈诸臣才不才及才长短岂得逃圣鉴帝未及报声再疏恳言之终不用遂屡疏乞归后大学士徐光启荐声同修历书辞不就以御史召亦不赴八年春起山东佥事复两疏力辞乡郡多盗声团练义勇为捍御十六年凤阳总督马士英遣使者李章玉征贵州兵讨贼迂道掠江西为乐平吏民所拒击比抵徽州境吏民以为贼率众破走之章玉讳激变谓声及徽州推官吴翔凤主使士英以闻声两疏陈辨帝察其无罪不问其年冬廷臣交荐即命召用促入都陛见未赴而京师陷福王立于南京超擢声左佥都御史声坚不起及南京城陷列郡望风迎降声以闰六月悬高皇帝像率士民拜哭纠集义勇保绩溪黄山分兵扼六岭宁国丘祖德泾县尹民兴徽州温璜贵池吴应箕等多应之乃遣使通表唐王授声右都御史兼兵部右侍郎总督诸道军拔旌德宁国诸县九月下旬军为降御史黄澍袭破声被执至江宁语门人江天一曰子有老母不可死对曰天一同公起兵可不同公殉义乎遂偕死唐王赠声礼部尚书谥文毅天一字文石歙诸生
　忠烈部名臣列传五十五
　　明二十六
　　刘宗周　祝渊　王毓蓍
按明外史本传宗周字起东山阴人父坡为诸生母章氏&amp;#甫五月而坡亡既生宗周家酷贫携宗周育之外家后以宗周大父老疾归事之析薪汲水持药糜伺息望颜三年未尝少惰宗周少端&amp;#稍长即志圣贤之学然体孱甚母忧念不置遂成疾以贫故忍而不治万历二十九年宗周成进士母卒于家宗周奔丧旋里为垩室中门外日哭泣其中服阕选行人请养祖父母遭丧居七年始赴补而以母节闻于朝建坊旌表光宗在东宫久辍讲宗周抗疏言之帝不省时朝中有昆党宣党咸与东林为难宗周上言东林顾宪成讲学处高攀龙刘永澄姜士昌刘元珍辈皆贤人于玉立丁元荐亦较然不欺其志有国士风是故摘流品可也争意见不可攻东林可也党昆宣必不可党人大哗御史孙光裕上疏力诋帝不问乃请告归天启元年起仪制主事抗疏言魏进忠导皇上驰射戏剧而奉圣夫人客氏出入自由无以闲内外且一举逐谏臣三人罚一人皆出中旨左右将日进鹰犬声色指鹿为马生杀予夺制国家大命今东西方用兵奈何以天下委阉竖乎进忠者即魏忠贤也大怒欲重谴之大学士叶向高等力救乃停俸半年寻以国法未伸请戮崔文升以正弒君之罪戮卢受以正交私之罪戮杨镐李如祯李维翰郑之范以正丧师失地之罪戮高出胡嘉栋康应干牛维曜刘国缙傅国以正弃城逃溃之罪急进李三才为兵部尚书录用清议名贤丁元荐李朴等诤臣杨涟刘重庆等以作仗节徇义之气帝切责之累迁光禄丞尚宝太仆少卿未几移疾归四年起右通政至则忠贤已逐东林殆尽宗周复固辞忠贤责以矫情厌世遂削夺崇祯元年冬召为顺天府尹疏辞不许明年九月入都上疏曰陛下励精求治宵旰靡宁然程效太急不免见小利而速近功何以致唐虞之治夫今日所急急于近功者非兵事乎诚以屯守为上策简卒节饷修刑政而威信布之需以岁月未有不望风束甲者而陛下方锐意中兴刻期出塞当此三空四尽之秋竭天下之力以奉饥军而军愈骄聚天下之军以博一战而战无日此计之左也今日所规规于小利者非国计乎陛下留心民瘼恻然痌而以司农告匮一时所讲求者皆掊克聚敛之政正供不足继以杂派科罚不足加以火耗水旱灾伤一切不问敲扑日峻道路吞声小民至卖妻鬻子以应有司以掊克为循良而抚字之政绝上官以催征为考课而黜陟之法亡欲求国家有府库之财不可得矣功利之见动而庙堂之上日见其烦苛事事纠之不胜纠人人摘之不胜摘于是名实紊而法令滋顷者特严赃吏之诛自宰执以下坐重典者十余人而贪风未尽息所以导之者未善也贾谊曰礼禁未然之先法施已然之后诚导之以礼将人人有士君子之行而无狗彘之心所谓禁之未然也今一切诖误及指称贿赂者即业经昭雪犹从吏议深文巧诋绝天下迁改之途益习为顽钝无耻矫饰外貌以欺陛下士节日隳官邪日着陛下亦安能一一察之且陛下所以劳心焦思于上者以未得贤人君子用之也而所嘉予而委任者率多奔走集事之人以摘发为精明以告讦为正直以便给为才谞又安得贤者用之即得其人矣求之太备或以短而废长责之太苛或因过而成&amp;#有动遭谴谪已耳陛下所擘画动出诸臣意表不免有自用之心臣下救过不给谗谄者因而间之猜忌之端遂从此起夫恃一人之聪明而使臣下不得尽其忠则耳目有时壅凭一人之英断而使诸大夫国人不得衷其是则意见有时移方且为内降为留中何以追喜起之盛乎门户二字数十年来杀天下多少正人伤天下多少元气而今犹葛藤未了陛下欲折君子以平小人之气用小人以成君子之公前日之覆辙将复见于天下也陛下求治之心操之过急酝酿而为功利功利不已转为刑名刑名不已流为猜忌猜忌不已积为壅蔽正人心之危所潜滋暗长而不自知者诚能建中立极默证此心使心之所发悉皆仁义之良仁以育天下义以正天下自朝廷达于四海莫非仁义之化陛下已一旦跻于尧舜矣帝谓宗周语疏阔而嘉其忠荩下所司知之未几都城戒严帝不视朝章奏多留中不报传旨办布囊八百中官竞献马骡又令百官进马宗周曰是必有动上以迁幸者乃诣午门叩头谏曰国势强弱视人心安危乞陛下出御皇极门延见百僚明言宗庙山陵在此固守外无他计且速发章奏早决庙谟俯伏待报自晨迄暮中官传旨乃退又造内阁言之诸阁臣唯唯而已帝用满桂为武经略使中官提督京营协理城守宗周言桂不胜任而宦官典兵必&amp;#国不报已而桂果败时逆案虽定其遗党犹在朝乘国家多事谋倾东林去之大臣韩爌钱龙锡李邦华乔允升曹于汴张凤翔胡世赏朱世守一时&amp;#斥顺天巡抚方大任夙附东林亦疏诋道学宗周言爌于汴立身无玷凤翔邦华有才世赏世守端谨以时艰诖误方亟望赐环而忌者鼓掌称快且朝夕倡党论以肆罗织夫兵祸亟正臣子卧薪尝胆时何暇乘机逞报复至如大任者谓非一骂道学无以自脱于东林而不知立论之舛所关世道人心不浅也疏亦不报满桂既殁帝出马世龙于狱命为总理任张凤翼总督御史吴阿衡监军宗周劾三人不足用己复进祈天永命之说言法天之大者莫过于重民命则刑罚宜当宜平陛下以重典绳下逆党有诛封疆失事有诛一切诖误重者杖死轻者谪去朝署中半染赭衣而最伤国体者无如诏狱副都御史易应昌以平反下吏法司必以锻炼为忠直苍鹰乳虎接踵于天下矣愿体上天好生之心首除诏狱且宽应昌则祈天永命之一道也法天之大者莫过于厚民生则赋敛宜缓宜轻今者宿逋见征及来岁预征节节追呼闾阎困敝贪吏益大为民厉贵州巡按苏琰以行李被讦于监司巡方黩货何问下吏吸膏吮脂之辈接迹于天下矣愿体上天好生之心首除新饷并严饬官方则祈天永命之又一道也然陛下天之宗子而辅臣宗子之家相也陛下梦卜求贤参大政者率由特简亦愿体一人好生之心毋驱除异己构朝士以大狱结国家朋党之祸毋宠利居功导人主以富强酿天下土崩之势周延儒温体仁见疏不怿以时方祷雨而宗周称疾指为偃蹇激帝怒拟旨诘之且令陈足兵足饷之策宗周条画以对延儒辈不能难京尹为卿贰迁转之阶无举其职者宗周政令一新挫豪家尤力阉人言事辄不应或相诟谇宗周治事自如武清伯苍头殴诸生宗周痛捶之枷武清门外尝出见优人笼箧焚之通衢赒恤单丁下户备至居一载谢病归都人为罢市八年七月内阁缺人命吏部推在籍者以孙慎行林釪及宗周名上诏所司敦趋宗周固辞不许明年正月入都慎行已卒与釪同入朝帝问人才兵食及流寇猖獗状宗周言陛下求治太急用法太严布令太烦进退天下士太轻诸臣畏罪饰非不肯尽职业故有人而无人之用有饷而无饷之用有将不能治兵有兵不能杀贼流寇本朝廷赤子抚之有道则还为民今急当以收拾人心为本收拾人心当先宽有司参罚参罚重则吏治坏吏治坏则民生困盗贼由此日繁帝又问兵事宗周言御外以治内为本内治修则远人自服帝舜干羽舞而有苗格愿陛下以尧舜之心行尧舜之政则天下自平对毕趋出帝顾温体仁迂其言命釪辅政宗周他用旋授工部左侍郎逾月上痛愤时艰疏言陛下锐意求治而二帝三王治天下之道未暇讲求施为次第间多未得要领者首属意于边功而罪督遂以五年恢复之说进是为祸胎己巳之役谋国无良朝廷始有积轻士大夫心自此耳目参于近侍腹心寄于干城治术尚刑名政体归业脞天下事日坏不可救厂卫司讥察而告讦之风炽诏狱及士绅而堂廉之等夷人人救过不给而欺罔之习转甚事事仰成独断而谄谀之风日长三尺法不伸于司寇而犯者日众诏旨杂治五刑岁躬断狱以数千计而好生之德意泯刀笔治丝纶而王言诛求及琐屑而政体伤参罚在钱谷而官愈贪吏愈横赋愈逋敲扑繁而民生瘁严刑重敛交困而盗贼益起总理任而臣下之功能薄监视遣而封疆之责任轻督抚无权而将日懦武弁废法而兵日骄将懦兵骄而朝廷之威令并穷于督抚朝廷勒限平贼而行间日杀良报功使生灵益涂炭一旦天牖圣衷撤总监之任重守令之选下弓旌之招收酷吏之威维新之政次第举行方与二三臣工洗心涤虑以联泰交而不意君臣相遇之难也得一文震孟而以单辞报罢使大臣失和衷之谊得一陈子壮而以过戆坐辜使朝宁无吁咈之风此关于国体人心非浅鲜者陛下必体上天生物之心以敬天而不徒倚风雷必念祖宗鉴古之制以率祖而不至轻改作必法尧舜之恭己无为以简要出政令法尧舜之舍己从人以宽大养人才法尧舜之从欲而治以忠厚培国脉并法三王之发政施仁亟议拊循以收天下泮涣之人心而且还内廷扫除之役杜后世宦官之衅正懦帅失律之诛杜后世藩镇之衅慎天潢改授之途杜后世宗藩之衅三衅既除亟下尺一之诏痛言前日所以致贼之由与民更始遣廷臣赍内帑巡行郡国为招抚使以招其无罪而流亡者陈师险隘坚壁清野听其穷而自归诛渠之外犹可不杀一人而毕此役奚待于观兵哉疏入帝怒甚谕阁臣拟严旨不称令再拟每拟上帝辄手其疏再阅起行数周已而意解但降旨诘问谓当虚心酌虑且奖其清直宗周感激遂陈人心道心之辨劝帝执中以出政时太仆缺马价有诏愿捐者听体仁及成国公朱纯臣以下皆有捐助又议罢明年朝觐宗周以输赀免觐为大辱国帝虽不悦心嘉其忠益欲大用体仁惧亟募山阴人许瑚疏论宗周道学有余才谞不足帝以瑚同邑知之真遂已其秋三疏请告去至天津闻都城被兵遂留养疾十月事稍定乃上疏曰己巳之变误国者袁崇焕一人小人竞修门户之怨异己者概坐以崇焕党日造蜚语次第去之自此小人进而君子退中官用事而外廷浸疏文法日繁欺罔日甚朝政日隳边防日坏今日之祸实己巳以来酿成之也且以张凤翼之溺职中枢也而俾之专征何以服王洽之死以丁魁楚等之失事于边也而责之戴罪何以服刘策之死诸镇巡勤王之师争先入卫者几人不闻以逗遛蒙诘责何以服耿如杞之死今且以二州八县之生灵结一饱扬之局则廷臣之累累若若可幸无罪者又何以谢韩爌张凤翔李邦华诸臣之或戍或夫岂昔为异己驱除今不难以同己相容隐乎臣于是而知小人之祸人国无已时也昔唐德宗谓群臣曰人言卢杞奸邪朕殊不觉群臣对曰此乃杞之所以为奸邪也臣每三覆斯言为万世辨奸之要故曰大奸似忠大佞似信频年以来陛下恶私交而臣下多以告讦进陛下录清节而臣下多以曲谨容陛下崇励精而臣下奔走承顺以为恭陛下尚综核而臣下琐屑吹求以示察凡若此者正似信似忠之类究其用心无往不出于身家利禄陛下不察而用之则聚天下之小人立于朝有所不觉矣天下即乏才何至尽出中官下而陛下每当缓急必委以大任三协有遣通津临德复有遣又重其体统等之总督中官总督将置总督何地总督无权将置抚按何地是真以封疆尝试也且小人与中官每比周以相引重而君子独岸然自异故自古有用小人之君子终无党比中官之君子陛下诚欲进君子退小人决理乱消长之机犹复用中官参制之此明示以左右袒也有明治理者起而争之陛下即不用其言何至并逐其人而御史金光辰宽以此逐若惟恐伤中官心者尤非所以示天下也至近日刑政之最舛者成德敖吏也而以赃戍何以肃惩贪之令申绍芳十余年监司也而以莫须有之钻刺戍何以昭抑竞之典至郑鄤久于乡议而杖母之狱或以诬告坐何以示敦伦之化此数事者皆为故辅文震孟引绳批根即向驱除异己之故智而廷臣无敢言陛下亦无从知之也呜呼八年之间谁秉国成而至于是臣不能为首揆温体仁解矣语曰谁生厉阶至今为梗体仁之谓也疏奏帝大怒体仁又上章力诋遂斥为民十四年九月吏部缺左侍郎廷推不称旨帝临朝而叹谓大臣刘宗周清正敢言可用也遂以命之再辞不得乃趋朝道中进三札一曰明圣学以端治本二曰躬圣学以建治要三曰重圣学以需治化疏凡数千言所以规切君身者甚至帝优旨报之明年八月未至擢左都御史力辞有诏敦趣逾月入见文华殿帝问都察院职掌安在对曰在正己以正百寮必存诸中者上可对君父下可质天下士大夫而后百寮则而象之大臣法小臣廉纪纲振肃职掌在是而责成巡方其首务也巡方得人则吏治清民生遂帝曰卿力行以副朕望乃列建道揆贞法守崇国体清伏奸惩官邪饬吏治六事以献帝褒纳焉俄劾御史喻上猷严云京荐袁恺成勇帝&amp;#从之其后上猷受李自成显职卒为世大诟中书王育民为绛州知州孙顺行贿宗周上疏自劾二人&amp;#获罪京师戒严请旌死事卢象升而追戮误国奸臣杨嗣昌逮跋扈悍将左良玉防关以备反攻防潞以备透渡防通津临德以备南下帝不能尽行闰十一月召见廷臣于中左门时姜采熊开元以言事下诏狱宗周约九卿共救入朝闻密旨置二人死宗周愕然谓众曰今日当空署争必改发刑部始已众皆许诺及入对御史杨若桥荐西洋人汤若望善火器请召试宗周曰边臣不讲战守屯戍之法专恃火器近来陷城破邑岂无火器而然我用之制人人得之亦可制我不见河间反为火器所破乎若望作奇巧惑主心乞放还本土永绝异教帝曰火器乃中国长技若望特令监试耳宗周曰火器终无益成败国家大计以法纪为主大帅跋扈援师逗遛奈何反姑息为此纷纷无益之举帝乃令议督抚去留宗周请先去督师范志完且曰十五年来陛下处分未当致有今日败局不追原祸始更弦易辙欲以一切苟且之政补目前罅漏非长治之道也帝变色曰前不可追今善后安在宗周曰今日第一议在陛下开诚布公公天下为好恶合国人为用舍进贤才开言路次第与天下更始帝曰目下烽火逼畿甸且国家败坏已极当如何宗周曰武备必先练兵练兵必先选将选将必先择贤督抚择贤督抚必先吏兵二部得人宋臣曰文官不爱钱武官不惜死则天下太平斯言今日针砭也论者但论才望不问操守未有操守不谨而遇事敢前军士畏威者若徒以议论捷给举动恢张称曰才望取爵位则有余责事功则不足何益成败哉帝曰济变之日先才后守宗周曰前人败坏皆由贪纵使然故以济变言愈宜先守后才帝曰大将别有才局非徒操守可望成功宗周曰他不具论如范志完操守不谨大将偏裨无不由贿进所以三军解体由此观之操守为主帝色解曰朕已知之敕宗周起时吏部尚书郑三俊以病不入户部尚书傅淑训申救姜采熊开元帝不纳宗周出奏曰陛下方下诏求贤二臣遽以言得罪国朝无言官下诏狱者有之自二臣始陛下度量卓越如臣宗周屡以狂妄宽鈇锧词臣黄道周亦以戆直复原职臣等何幸蒙使过之典二臣何不幸不邀法外恩帝曰道周有学有守非二臣比宗周曰二臣诚不及道周然朝廷待言官有体言可用用之不可置之即有应得之罪亦当付法司今遽下诏狱终于国体有伤帝怒曰法司锦衣皆刑官何公何私且罪一二言官何遂伤国体假有贪赃坏法欺君罔上皆不可问乎宗周曰掌锦衣者皆膏粱子弟未必读书知礼义每听寺人役使即陛下问贪赃坏法欺君罔上者亦不可不付法司也帝大怒曰如此偏党岂堪宪职词色甚厉宗周谢罪诸辅臣乞宥尚书林欲楫张国维徐石麟范景文侍郎冯元&amp;#皆申救帝曰开元此疏必有主使疑即宗周佥都御史金光宸争之力帝益怒并命议处五府勋臣亦出班求宥帝不听命削宗周籍刑部议罪光宸贬三秩调用诸辅臣持不发仍至御前恳救乃免议罪责其愎拗偏迂竟斥为民廷臣先后请留者至数十疏帝坚不听归二年而京师陷宗周恸哭徒步荷戈诣杭州责巡抚黄鸣骏发丧讨贼鸣骏以镇静为言宗周勃然曰君父变出非常公专阃外不思枕戈泣血激励同仇反借口安民作逊避计耶鸣骏唯唯明日复趣之鸣骏曰发丧必待哀诏宗周曰嘻此何时也安所得哀诏哉鸣骏乃发丧哭临毕宗周问师期鸣骏以甲仗未具对宗周知其不足有为乃与故侍郎朱大典故给事中章正宸熊汝霖召募义旅将发而福王监国于南京起宗周故官宗周以大仇未报不敢受职其年六月疏陈时政四事自称草莽孤臣言今日大计舍讨贼复仇无以表陛下渡江之心非毅然决策亲征亦无以作天下忠义之气至讨贼次第一曰据形胜以规进取江左非偏安之业请进图江北凤阳号中都东扼徐淮北控豫州西顾荆襄而南去金陵不远请以驻亲征之师大小铨除暂称行在少存臣子负罪引慝之心从此渐进秦晋燕齐必有响应而起者一曰重藩屏以资弹压淮扬数百里设两节钺不能御乱争先南下致江北一块土拱手授贼督漕路振飞坐守淮城久以家属浮舟远地是倡之逃也于是镇臣刘泽清高杰遂有家属寄江南之说军法临阵脱逃者斩臣谓一抚二镇皆可斩也一曰慎爵赏以肃军情请分别各帅封赏孰当孰滥轻则收侯爵重则夺伯爵夫以左帅之恢复而封高刘之败逃亦封又谁不当封者武臣既滥文臣随之外臣既滥中珰随之恐天下闻而解体也一曰核旧官以立臣纪燕京既破有受伪官而叛者有受伪官而逃者有在封守而逃者有奉使命而逃者法皆不赦亟宜分别定罪为戒将来至于伪命南下徘徊顺逆之间实繁有徒必且倡为曲说以惑人心尤宜诛绝又言当贼入秦流晋渐过畿南远近汹汹独大江南北晏然而二三督抚不闻遣一骑以壮声援贼遂得长驱犯阙坐视君父之危亡而不救则封疆诸臣之当诛者一凶问已确诸臣奋戈而起决一战以赎前愆自当不俟朝食方且仰声息于南中争言固圉之策卸兵权于阃外首图定策之功则封疆诸臣之当诛者又一新朝既立之后谓宜不俟终日首遣北伐之师不然则亟驰一介间道北进檄燕中父老起塞上名王哭九庙厝梓宫访诸王更不然则起闽帅郑芝龙以海师下直沽九边督镇合谋共奋事或可为而诸臣计不出此则举朝谋国不忠之当诛者又一罪废诸臣量从昭雪自应援先帝遗诏及之今乃概用新恩诛阉定案前后诏书鹘突势必彪虎之类尽从平反而后已则举朝谋国不忠之当诛者又一臣谓今日问罪当自中外诸臣不职者始诏纳其言宣付史馆中外为悚动而马士英高杰刘泽清深疾之宗周连疏请告不得命遂抗疏劾士英言陛下龙飞淮甸天实予之乃有扈跸微劳入内阁进中枢官衔世荫晏然当之不疑者非士英乎于是李沾侈言定策挑激廷臣矣刘孔照以功赏不均发愤冢臣朝端哗然聚讼而群阴且翩翩起矣借知兵之名则逆案可以燃灰宽反正之路则逃臣可以汲引而阁部诸臣且次第言去矣中朝之党论方兴何暇图河北之贼立国之本计已疏何以言匡攘之略高杰一逃将也而奉若骄子浸有尾大之忧淮扬失事不能谴抚臣道臣以谢之安得不长其桀骜则亦恃士英卵翼也刘黄诸将各有旧汛地而置若奕&amp;#汹汹为连&amp;#之势至分剖江北四镇以慰之安得不启其雄心则皆高杰一人倡之也京营自祖宗以来皆勋臣为政枢贰佐之陛下立国伊始而有内臣卢九德之命则士英有不得辞其责者总之兵戈盗贼皆从小人气类感召而生而小人与奄宦又往往相表里自古未有奄宦用事而将帅能树功于方域者惟陛下首辨阴阳消长之几出士英仍督凤阳联络诸镇决用兵之策史可法即不还中枢亦当自淮而北历河以南别开幕府与士英相犄角京营提督独断寝之书之史策为弘光第一美政王优诏答之而促其速入士英益怒佯具疏辞位且扬言于朝曰刘公自称草莽孤臣不书新命明示不臣天子也其私人朱统遂劾宗周请移跸凤阳盖以凤阳高墙所在欲以罪宗处皇上而与史可法拥立潞王其兵已伏丹阳当急备泽清初倚东林极重宗周至是恨甚遣客刺之杰亦遣人行刺时宗周居丹阳佛寺危坐终日前后所遣刺者询其生平俱不敢加害而去会黄鸣骏入觐兵抵京口与防江兵相击斗士英以统言为信亦震恐顷之泽清劾疏至言宗周劝往凤阳为谋不忠料事不智抗称草莽孤臣无礼阴挠恢复不义欲诛臣等激变士心召生灵之祸不仁刘良佐亦疏言宗周力持三案为门户主盟倡议亲征图鼍错之自为居守司马懿之闭城拒君陛下既不为诸奸所容莫若顺成其志暂幸凤阳疏未下泽清复草一疏署杰良佐及黄得功名上之言诸人往以梃击红丸谋害皇祖母皇考今岁迎立时又力戴疏藩诋诬圣德非臣等与马士英朱国&amp;#歃血订盟驰书约史可法翊戴则天位久属他人宗周等谋危圣躬已见于驻凤阳一疏凤阳无城郭止有高墙陛下新承大统欲安置于烽火凶危之地此必非宗周一人逆谋乃姜曰广吴甡合谋也曰广心雄胆大行伪言坚不快陛下之得位故密通死党宗周先剪除内外翊戴诸忠然后迫劫乘舆迁居别郡耳乞逮曰广等三奸付之法司明正其谋危君父大罪如甡宗周入都臣等即渡江赴阙面讦其奸正春秋讨贼之义疏入举朝大骇乃传谕诸人和衷集事宗周不得已以七月十八日入朝初泽清疏出遣人录示杰杰曰我辈武人乃预朝事耶得功亦驰疏明不预闻士英尼之不上可法不平遣使遍诘诸镇咸云不知可法遂据以入告泽清闻之即言疏实己草而良佐等知状可法驳议公疏臣不知其何心宗周既入都士英不使入对给事中陈子龙以为言不省宗周甫视事即引董仲舒言请正心以正朝廷会设东厂给事中袁彭年争之被谪宗周复力言其冤寻争阮大铖必不可用皆不纳九月遂抗疏乞休诏许乘传给登极恩典临行疏陈五事一曰修圣政毋以近娱忽远猷国家不幸遭此大变今纷纷制作似不复有中原志者土木崇矣珍奇集矣俳优杂剧陈矣内竖充廷金吾满座戚畹骈阗矣谗夫昌言路扼官常乱矣所谓狃近娱而忽远图也一曰振王纲无以主恩伤臣纪自陛下即位中外臣工不曰从龙则曰佐命一推恩近侍则左右因而秉权再推恩大臣则阁部可以兼柄三推恩勋旧则陈乞至今未已四推恩武弁则疆场视同儿戏表里呼应动有藐视朝廷之心彼此雄长即为犯上无等之习礼乐征伐渐不自天子出所谓主恩而伤臣纪也一曰明国是无以邪锋危正气朋党之说小人以加君子酿国家空虚之祸先帝末造可鉴也今更为一元恶称冤至诸君子后先死于党死于徇国者若有余戮揆厥所由止以一人进用起无限风波动引三朝故事排抑旧人私交重君父轻身自树党而坐他人以党所谓长邪锋而危正气也一曰端治术无以刑名先教化先帝颇尚刑名而杀机先动于温体仁杀运日开怨毒满天下近如贪吏之诛不经提问遽科罪名未科罪名先追赃罚假令有禹好善之巡方借成德以媚权相又孰辨之又职方戎政之奸弊道路啧有烦言虽卫臣有不敢问者则厂卫之设何为徒令人主亏至德伤治体所谓急刑名而忘教化也一曰固邦本毋以外衅酿内忧前者淮扬告变未几而高黄二镇又治兵相攻四镇额兵各三万不用以杀敌而自相屠毒又日烦朝廷讲和今日遣一使明日遣一使何为者夫以十二万不杀敌之兵索十二万不杀敌之饷亦必穷之术耳若不稍裁抑惟加派横征蓄一二苍鹰乳虎之有司以天下徇之已矣所谓积外衅而酿内忧也优诏报闻明年五月南京不守六月潞王降杭州亦失守宗周方食推案恸哭自是遂不食移居郭外有劝以文谢故事者宗周曰北都之变可以死可以无死以身在田里尚有望于中兴也南都之变主上自弃其社稷尚曰可以死可以无死以俟继起有人也今吾越又降矣老臣不死尚何待乎若曰身不在位不当与城为存亡独不当与土为存亡乎此江万里所以死也出辞祖墓舟过西洋港再拜叩头跃入水中水浅不得死舟人扶出之绝食二十三日始犹进茗饮后勺水不下者十三日与门人问答如平时竟以闰六月八日卒年六十有八其门人徇义者有祝渊王毓蓍渊字开美海宁人崇祯六年举于乡自以年少学未充栖峰巅僧舍读书三年僧罕睹其面十五年冬会试入都适宗周廷诤姜采熊开元削籍渊抗疏曰宗周戆直性成忠孝天授受任以来蔬食不饱终宵不寝图报国恩今四方多难贪墨成风求一清刚之臣以司风纪孰有过于宗周者宗周以迂戆斥继之者必淟涊宗周以偏执斥继之者必便捷淟涊便捷之夫何所不为必且营私纳贿颠倒贞邪风纪何由振吏治何由肃哉乞收还成命复其故官天下幸甚帝得疏不怿停渊会试下礼官议时渊未尝识宗周既得命往谒宗周曰子为是举无所为而为之乎抑动于名心而为之也渊爽然自失曰先生名满天下诚耻不得列门墙尔遂执贽为弟子明年宗周归从至山阴讲求圣学充然有得已而礼官议上帝令逮下诏狱诘主使姓名渊慷慨曰男儿死即死尔安肯听人指使主者无以难移刑部定罪会进士十余人具疏保渊帝许之出狱未几都城陷太常少卿吴麟征殉难渊亲为含殓寝柩旁者旬日乃扶之以还寻诣南京刑部请竟前狱尚书谕止之乃已复草一疏请诛奸辅通政司屏不奏给事中陈子龙乞擢渊及贡生涂仲吉为台谏不许仲吉漳浦人前疏救黄道周系狱者也时宗周复罢官归渊数往问学尝有过入曲室闭户长跪竟日不起流涕自挝杭州失守渊方葬母趣工人速竣既葬还家设祭即投缳而卒年三十有五逾二日宗周饿死毓蓍字元趾会稽人为诸生跌宕不羁已受业宗周之门同门生咸非笑之不顾也杭州失守宗周绝粒未死毓蓍上书曰愿先生早自裁毋为王炎午所吊俄一友来视毓蓍曰子若何曰有陶渊明故事在毓蓍曰不然吾辈皆声色中人久则难持及今早死为愈六月十有二日召故交欢饮伶人奏乐酒罢携灯出门投柳桥下先宗周死乡人私谥正义先生宗周始受业于许孚远已交刘永澄丁元荐入东林书院与高攀龙辈讲习冯从吾首善书院之会宗周亦与焉越中自王守仁后一传为王畿再传为周汝登陶望龄三传为陶奭龄皆杂于禅奭龄讲学白马山多以因果为说去守仁益远宗周忧之乃筑证人书院集同志讲肄其学专以诚意为主而归功于慎独通籍四十五年立朝仅十之一临殁时语门人曰为学之要一诚尽之而主敬其功也敬则诚诚则天若良知之说鲜有不流于禅者学者称为念台先生子汋字伯绳甘贫乐道能传其学　　朱大典
按明外史本传大典字延之金华人家世贫贱大典始读书为人豪迈举万历四十四年进士除章丘知县天启二年擢兵科给事中中官王体干魏忠贤等十二人及乳妪客氏假保护功所荫锦衣许世袭大典抗疏力谏五年由左给事中出为福建副使进右参政以忧归崇祯三年起故官莅山东寻调天津五年四月李九成孔有德围莱州山东巡抚徐从治中炮死擢大典右佥都御史代之诏驻青州调度兵食至七月登莱巡抚谢琏复陷于贼总督刘守烈被逮乃罢总督及登莱巡抚不设专任大典督主客兵数万及关外劲旅四千八百余人合剿之以总兵金国奇将率副将靳国臣刘邦域参将祖大&amp;#祖宽张韬游击柏永福及故总兵吴襄襄子三桂等以中官高起潜监护军饷抵德州贼复犯平度副将牟文绶何维忠等救之杀贼魁陈有时惟忠亦被杀八月巡按监军御史谢三宾至昌邑请斩逃帅王洪刘国柱诏逮治之兵部尚书熊明遇亦坐主抚&amp;#国罢去三宾复抗疏请绝口勿言抚事国奇等至昌邑分三路国奇等关外兵为前锋邓&amp;#步兵继之从中路灰埠进昌平总兵陈洪范副将刘泽清方登化从南路平度进参将王之富王文纬等从北路海庙进檄游击徐元亨等率莱阳师来会以牟文绶守新河诸军皆携三日粮尽抵新河东岸乱流以济祖宽至沙河有德迎战宽先进靳国臣继之贼大败诸军乘胜追至城下贼夜半东遁围始解守者疑贼诱炮拒之起潜遣中使入谕阖城相庆明日南路兵始至先是有时被杀九成等令招远黄县及海滨居民备土囊二十万&amp;#日积城下履之登城先期一日而败国奇等遂击贼黄县斩首万三千俘八百逃散及坠海死者数万贼窜归登州国臣等筑长围守之城三面距山一面距海墙三十里而遥东西俱抵海分番戍贼不能出发大炮官军多死伤李九成出战相当十一月九成搏战降者泄其谋官军合击之馘于阵贼渠魁五九成有德耿仲明有时毛承禄也及是杀其二帝嘉解围功进大典右副都御史将吏升赏有差是月国奇卒以襄代攻围既久乃射书城中令马骢出议事骢故参将陷于贼尝参贼密谋欲骢知而生心且使贼自疑也骢果遣使报密与被掠副将龚正祥陷贼旧将岳永升等十六人歃血为内应六年正月朔事泄贼执斩之贼粮绝食人熬人油为烛恃水城可走不降及王之富祖宽夺其水门外护墙贼大惧二月中旬有德先遁载子女财帛出海仲明以水城委副将王秉忠己亦以单舸遁官军遂入大城攻水城未下游击刘良佐献轰城策匿人永福寺中穴城置火药发之城崩官军入贼退保蓬莱阁大典招降始释甲俘千余人获秉忠及伪将七十五人自缢及投海死者不可胜计贼尽平有德等走旅顺岛帅黄龙邀击生擒其党毛承禄陈光福苏有功斩李应元惟有德仲明逸去乃献承禄等于朝磔之先一日有功脱械走帝震怒斩监守官刑部郎多获罪未几被执伏诛叙功进大典兵部右侍郎世荫锦衣百户巡抚如故八年二月流贼陷凤阳毁皇陵总督杨一鹏被逮诏大典总督漕运兼巡抚庐凤淮扬四郡移镇凤阳时江北州县多陷明年正月李自成等围滁州连营百余里总兵祖宽大破之大典会总理卢象升追袭复破之贼乃引而北再窥凤阳大典急还兵遏贼参将鲍钊力战贼始退十一年贼复入江北大典提兵逼之贼谋窜茶山大典与安庆巡抚史可法遏之贼乃西遁大典先坐失州县贬秩视事是年四月以平贼逾期总督洪承畴以下俱论罪大典再贬三秩贼趋颍川复为大典所却寻叙援剿及转漕功尽复其秩十三年河南贼大入湖广大典遣将救援屡有功进左侍郎明年六月以寇患益棘命大典总督江北及河南湖广军务仍镇凤阳专办流贼而以可法代督漕运贼帅袁时中众数万横颍亳间大典率总兵刘良佐等击破之叙赉有差大典在事七载有保障功然不能持廉屡为给事中方士亮章正宸沈迅御史郑昆贞忻城伯赵之龙等所劾诏削籍候勘事未竟而东阳许都事发许都者诸生豪侠负气愤县令苛敛作乱围金华大典子万化募健儿御之后贼平所募者不散大典闻急驰归知县徐调元阅都兵籍有万化名言大典纵子交贼巡按御史左光先闻于朝得旨逮治籍其家充饷且令督赋给事中韩如愈趣之已而京师陷福王立刘宗周辈劝其召募勤王给事中熊汝霖请以充为事官用之北方吏部尚书徐石麒等覆如其奏请令巡抚河南有诏诘问石麒言河南残疆令自练劲旅所费不赀非优之也竟不许已而诚意伯刘孔昭兵部侍郎徐人龙等白其纵子交贼之诬而大典亦自结于马士英阮大铖乃召为兵部左侍郎逾月进尚书总督上江军务左良玉兴兵命监黄得功军御之福王奔太平大典与大铖入见舟中誓力战得功死王亦被擒两人遂走杭州会潞王亦降大典乃还乡郡据城固守唐王闻就加东阁大学士督师浙东逾年城破阖门死之其时浙东西郡县前后失而死事者杭州则有同知王道焜绍兴则有兵部主事高岱叶汝恒衢州则有巡按王景亮知府伍经正推官邓岩忠镇将张鹏翼江山知县方召台州则有礼部侍郎陈函辉若夫布衣徇义会稽潘集周卜年山阴朱玮诸生徇义诸暨傅日炯鄞县赵景麟浦江张君正瑞安邹钦尧永嘉邹之琦其尤著者云　　王道焜
按明外史朱大典传道焜字昭平钱塘人父国柱举人兖州同知道焜以天启元年举于乡崇祯时历福宁州学正南平知县以荐迁南雄同知会光泽寇发其父老言非道焜不能平抚按为请诏改邵武同知知光泽县事抚剿兼施部内底定庄烈帝破格求贤尽征天下贤能吏抚按以道焜名闻吏部言同知不当与考选拟授职方主事道焜不平抗疏言御史王孙蕃由知州改授知州同知秩皆五品知州可改同知独不可改乎疏奏温旨令候考方待命都城陷遂微服南还及杭州不守道焜慨然谓其子均曰世受国恩死固分也遂投缳死　　高岱
子
朗

按明外史朱大典传岱字鲁瞻会稽人崇祯中以武学生举顺天乡试被黜久之辨复鲁王监国授职方主事及绍兴失守即绝粒祈死子诸生朗坐守之阅八日朗泣拜父前曰儿请先之乃携巾服泛小舟绐舟子出海祷神去岸远北面再拜跃入海中舟子急挽之啮舟子臂始得下舟子又入水救之捽其巾朗跃出水面正巾而没岱闻之曰儿果能先我乎自是不复言数日亦卒　　叶汝　王景亮　伍经正　邓岩忠　张鹏　　翼　方召　陈函辉按明外史朱大典传汝字衡生高岱同邑人由举人为兵部主事闻变与妻王氏出居桐坞墓所&amp;#赴水死王被救次日复死之景亮字武侯吴江人崇祯末成进士福王时为中书舍人唐王立擢御史巡按金衢二府兼视学政经正安福贡生为西安知县唐王立超擢知府事岩忠江陵人由乡举为推官衢州破经正赴井死景亮岩忠皆自缢死鹏翼鲁王所遣镇将亦死之召宣城诸生署江山县事金华被屠集父老告之曰兵且至吾义不当去不可以一人故致阖城被殃若辈可迎附遂封其印冠带北向拜赴井死士民为收葬立祠祀焉函辉字木叔台州临海人崇祯七年进士授靖江知县御史左光先劾罢之后大计复坐赃削籍李自成陷京师恸哭刑牲誓众倡义师会福王立不许草泽勤王乃已寻起职方主事监军江北事败奔归与拥戴鲁王王监国擢少詹事或言函辉昔被计典不宜侍左右遂弃官归寻复以为礼部右侍郎王自台州航海函辉从之已而相失哭入云峰山作绝命六言词十章投水死　　潘集　周卜年　朱玮　傅日炯　赵景麟　　张君正　邹钦尧　邹之琦按明外史朱大典传集字子翔闻同里王毓蓍先刘宗周殉义死为文祭之袖二石及所著诗文自沉渡东桥下卜年字定夫闻毓蓍集死作五噫歌饮酣至海滨持一简付牧竖曰家人来问以此示之遂赴海死顷之父追至发简读之乃嘱其弟立后事也父号哭曰儿死诚当但尸不可得如何明日怒涛涌尸上冠履不失玮字鸿儒郡城失赋绝命词潜往深塘自沉死日炯字中黄受业刘宗周之门江上师溃赴池死景麟闻绍兴破整巾服怀所作文走谒先圣赴泮池死君正城破夜入明伦堂缢死钦尧之琦皆赴水死　　丘祖德　麻三衡　沈寿荛　吴太平　阮善　　长　阮恒　刘鼎甲　胡天球　冯百家按明外史本传祖德字念修成都人崇祯十年进士授宁国推官以才调济南用荐超擢佥事分巡东昌山东土寇猖獗帝因给事中张元始言令祖德及东兖道李恪专任招抚寇多解散十五年调官沂州其冬用兵部尚书张国维荐擢右佥都御史巡抚保定十六年罣察典解职候勘事白以故官代王永吉抚山东京师覆贼遣使招降祖德斩之谋发兵拒守会中军梅应元叛率部卒索印祖德乃南奔福王时御史沈宸荃劾祖德及河道总督黄希宪轻弃封疆诏削籍提讯久之获释而成都亦陷无家可归流寓宁国金声起兵绩溪祖德与宁国举人钱龙文诸生麻三衡沈寿荛等各举兵应之时郡城已失祖德驻华阳三衡驻稽亭他&amp;#起者又十余部约其攻郡城不克寿荛阵殁祖德退还山中被获磔死其子亦死越四日三衡军败亦死三衡字孟璇布政使溶孙也与同邑沈寿荛梅朗中铜陵沈士柱&amp;#有声以诗酒自豪兵既起旁近吴太平阮善长阮恒刘鼎甲胡天球冯百家与俱起号七家军皆诸生也每战三衡执大刀陷阵战败被执赋诗死太平等亦死寿荛字景山都督有容子　　温璜
按明外史本传璜初名以介字于石乌程人大学士体仁再从弟也母陆守节被旌璜久为诸生有学行崇祯十六年秋举进士授徽州推官甫&amp;#任闻京师陷亟训民兵为保障计明年南京亦覆知府秦祖襄及诸僚属皆遁璜叹曰城无主民且自相屠乃尽摄其印召士民慰谕之金声举兵绩溪璜与掎角且转饷给其军而徙家属于村民舍未几声败璜严兵自守郡中故御史黄澍以城献璜趋归村舍语妻茅同死妻无难色乃匿幼子女他室而急呼长女起女方寝问何为曰死尔女即延颈就帨未绝复刃之茅整衣以卧璜刀截其喉有顷呼曰未也再刃而绝璜书遗令讫即自刭越日苏遂绝粒阅五日两手自抉其创乃死　　侯峒曾
子元演
　元洁
　张锡眉　董用圆
兄
用广
　马元
　　调　唐全昌　夏云蛟
按明外史本传峒曾字豫瞻嘉定县人给事中震晹子也举天启五年进士顾秉谦欲召致之畀以馆选峒曾不谒选而归已授南京武选主事丁父忧崇祯七年入都兵部尚书张凤翼荐为职方郎中峒曾辞改南京文选主事陆文声讦张溥御史倪元珙以右溥罢去山东亓玮代之峒曾为言复社本末及文声无赖状玮纳其言祸得无蔓由稽勋郎中迁江西提学参议给事中耿始然督赋至监司以属礼见峒曾独与抗礼益王势方炽岁试黜两宗生王怒使人诮让峒曾不为动江右人颂其公明谓数十年所未有迁广东副使不赴起浙江右参政分守嘉湖漕卒击伤秀水知县李向中峒曾请于抚按捕戮首恶部内肃然吏部尚书郑三俊举天下贤能监司五人峒曾与焉召为顺天府丞未赴而京师陷福王时用为左通政辞不就及南京覆州县多起兵自保嘉定士民推峒曾为主偕里人黄淳耀张锡眉董用圆马元调唐全昌夏云蛟等誓死固守时城被攻峒曾乞师于吴志葵志葵遣游击蔡祥以七百人来赴一战失利束甲遁外援遂绝城中矢石俱尽七月三日大雨城隅崩架巨木支之明日雨益甚城大崩而遂破焉峒曾拜家庙挈二子元演元洁&amp;#沉于池锡眉举崇祯三年乡试尝却旅馆奔妇岁凶请有司瘗道殣千人故人叶生无嗣为葬其两世至是城破自经妾何抱女沈水死用圆天启元年举于乡尝为秀水教谕与兄用广相师友及是&amp;#赴水死元调全昌云蛟&amp;#诸生元调受学于邑人娄坚有学行时年已七十矣皆死之全昌妻亦从死其时聚众城守而死者又有江阴阎应元昆山朱集璜之属　　阎应元　许用　陈明遇　戚勋　夏维新　　王华　吕九韶按明外史侯峒曾传应元字丽亨顺天通州人崇祯中为江阴典史十七年海贼顾三麻入黄田港应元往御手射杀三人贼退以功迁英德主簿道阻不赴寓居江阴明年五月南京亡列城皆下闰六月朔诸生许用倡言城守远近应者数万人典史陈明遇主兵用徽人邵康公为将而前都司周瑞龙泊江口相掎角战失利兵逼城下徽人程璧尽散家资充饷而身乞师于吴淞总兵吴志葵志葵至璧遂不返康公战不胜瑞龙水军亦败去明遇乃请应元入城属以兵事城守甚固东平伯刘良佐用牛皮帐攻城东北城中用炮石力击良佐乃移营十方庵令僧陈利害良佐旋策马至应元誓以大义屹不动及松江破兵来益众四围发大炮城中死伤无算固守自如八月二十一日兵从祥符寺后城入众犹巷战男妇投池井皆满明遇用皆举家自焚应元赴水被曳出死之明遇浙江人居官以长厚称破家徇义与应元死守孤城八十日其邑人城破殉难者中书舍人戚勋举人夏维新诸生王华吕九韶而贡生黄毓祺逸去不与难勋字伯屏崇祯末乞假归至临清而京师陷还赴南京令督饷福建甫竣事旋里南京亦失勋入城佐应元拒守城破令妻及子女子妇先缢乃北面再拜举火自焚从死者二十人　　朱集璜　王佐才　孙志尹　周室瑜
子
朝&amp;#

　　陶琰　陈大任
子
思翰
　苏达道　庄万程
　　陆世镗　陆云将　归之甲　周复培　陆彦　　冲　沈征宪　朱国轼　徐洺　徐&amp;#　王在　　中　吴行贞按明外史侯峒曾传集璜字以发昆山岁贡生学行为乡里所推教授弟子数百人数论郡邑中利害当事者多听之南京既亡昆山人议拒守而县丞阎茂才已遣使迎降用为知县县人共执杀茂才以六月望推旧将王佐才为主集璜及周室瑜陶琰陈大任等&amp;#举兵参将陈宏勋前知县杨永言率壮士百人为助佐才亦邑人尝官狼山副总兵年老矣寻警至宏勋率舟师迎战败还游击孙志尹战殁城陷永言遁去佐才纵民出走而已冠带坐帅府被杀集璜投东禅寺后河死门人孙道民张谦同日死室瑜举于乡官仪封知县城破与子朝&amp;#同死妻诸被执死之朝&amp;#妻王自缢死琰为诸生受业同里蔡懋德所居鸡鸣堂去城二十里城被困率乡兵赴援未至而城溃还家自经大任贡生倡义迎佐才以其宅为帅府城将破大任已出走复入城死之妻张子思翰皆死时以守御死者苏达道庄万程陆世镗陆云将归之甲周复培陆彦冲代父死者沈征宪朱国轼救母死者徐洺从容自尽者徐&amp;#王在中吴行贞　　沈犹龙　李待问　章简　睦明永　戴泓　　傅凝之　侯承祖子
世禄
　黄蜚
按明外史本传犹龙字云升松江华亭人万历四十四年进士除鄞县知县天启初征授御史出为河南副使崇祯元年召复故官进太仆少卿拜右佥都御史巡抚福建江西妖贼张普薇等作乱犹龙遣游击黄斌卿协剿大破之增秩赐金以忧归服阕起兵部右侍郎兼右佥都御史总督两广军务兼广东巡抚十七年冬福王召理部事不就乞葬亲归明年南京失守列城望风下闰六月吴淞总兵官吴志葵自海入江结水寨于泖湖会总兵官黄蜚拥千艘自无锡至与合犹龙乃偕里人李待问章简等募壮士数千人守城与二将相掎角而参将侯承祖守金山八月城破犹龙出走中矢死待问守东门简守南门城破俱被杀华亭教谕睦明永字嵩年丹阳人题诗明伦堂投缳死诸生戴泓赴池死嘉定举人傅凝之参志葵军事兵败赴水死寻金山被攻承祖与子世禄犹固守城既破巷战逾时世禄中四十矢被获死之承祖亦被获说之降曰吾家食禄二百八十年今日不当以死报国哉遂被杀志葵蜚既败执至江阴城下令说城中人降志葵说之蜚不语城迄不下后皆被杀待问字存我崇祯末进士授中书舍人工文章兼精书法简字坤能举于乡官罗源知县承祖字怀玉世金山卫指挥　　陈子龙
按明外史本传子龙字卧子松江华亭人生有异才工举子业兼治诗赋古文卓绝流辈崇祯十年举进士选绍兴推官东阳诸生许都者副使达道孙也家富任侠好施阴以兵法部勒宾客子弟思得一当子龙尝荐诸上官不用东阳知县姚孙棐桐城人也以备乱敛士民赀坐都万金都乞免不得适义乌奸人假中贵名招兵事发孙棐谓都结党谋逆持之急都葬母山中会者万人或告监司王雄曰都反矣雄遽遣使收捕都遂反旬日间聚众数万连陷东阳义乌浦江遂逼郡城既而引去巡抚董象恒坐事逮代者未至巡按御史左光先以抚标兵命子龙为监军讨之稍有俘获而游击蒋若来破其犯郡之兵都乃率余卒三千保南寨雄欲抚贼语子龙曰贼聚粮据险官军不能仰攻非旷日不克我兵万人止五日粮奈何子龙曰都旧识也请往察之乃单骑入都营责数其罪谕令归降待以不死乃挟都见雄复挟都走山中散遣其众而以二百人降光先与孙棐同里姻连竟斩都等六十余人于江浒子龙争不能得以定乱功擢兵科给事中命甫下而京师陷乃事福王于南京其年六月言防江之策莫过水师海舟议不可缓请专委兵部主事何刚训练从之太仆少卿马绍愉奉使陛见语及陈新甲主款事王曰如此新甲当恤廷臣无应者独少詹陈盟曰可因命予恤且追罪尝劾新甲者廷臣惩刘孔昭殿上相争事不敢言子龙与同官李清交章力谏事获已未几列上防守要策请召还故尚书郑三俊都御史易应昌房可壮孙晋&amp;#可之又言中使四出搜巷凡有女之家黄纸贴额持之而去闾井骚然明旨未经有司中使私自搜采甚非法纪乃命禁讹传诳惑者诸生涂仲吉以救黄道周廷杖举人祝渊以争刘宗周不当黜被逮子龙请擢置言路不从子龙又言中兴之主莫不身先士卒故能光复旧物今入国门再旬矣人情泄沓无异升平清歌漏舟之中痛饮焚屋之内臣不知其所终其始皆起于姑息一二武臣以至凡百政令皆因循遵养臣甚为之寒心也亦不能听明年二月以时事不可为乞终养去子龙与夏允彝同负重名允彝死子龙念祖母年九十不忍割遁为僧寻以受鲁王部院职衔结太湖兵欲举事事露被禽乘间投水死子龙为文宗魏晋其骈体精妙徐陵庾信弗能过也　　顾咸建　唐自彩从子
阶豫

按明外史陈子龙传咸建字汉石昆山人大学士鼎臣曾孙也崇祯十六年举进士授钱塘知县甫之官闻京师陷人情汹汹咸建戢奸宄严警备巡按御史彭遇颽以贪残激变赖咸建调护事宁而民免株连及南都失守镇江守将郑彩等率众还闽缘道劫掠咸建出私财迎犒乃敛威去亡何马士英拥兵至巡抚张秉贞遣咸建往迓咸建力请驻师城外顷之大将方国安兵亦至咸建谋于上官先期遣使行赂兵乃不入城四乡悉被两人兵淫掠而城中得无扰时监司及郡邑长吏悉逋窜咸建散遣妻子独守官不去及潞王将出降遣咸建犒师既复命即出城去寻被执死之自彩达州人临安知县杭州失守与从子阶豫逃山中有言自彩受鲁王敕阴部署为变遂被捕获自彩麾阶豫走不从两人竟同死
　忠烈部名臣列传五十六
　　明二十七
　　黄淳耀
弟
渊耀

按明外史本传淳耀字蕴生嘉定人为诸生时深疾科举文浮靡淫丽乃原本六经一出以典雅名士争务声利独淡漠自甘不事征逐崇祯十六年成进士归益研经籍缊袍粝食萧然一室京师陷福王立南都诸进士悉授官淳耀独不赴选及南都亡嘉定亦破忾然太息偕弟渊耀入僧舍将自尽僧曰公未服官可无死淳耀曰城亡与亡岂以出处二心乃索笔书进士黄淳耀自裁于城西僧舍呜呼进不能宣力王朝退不能洁身自隐读书寡益学道无成耿耿不昧此心而已遂与渊耀相对缢死年四十有一淳耀弱冠即着自监录知过录有志圣贤之学后为日历昼之所为夜必书之凡语言得失念虑纯杂无不备识用自省改晚而充养和粹造诣益深所作诗古文悉轨先正卓然名家有陶庵集十五卷其门人私谥之曰贞文渊耀字伟恭诸生好学敦行如其兄　　范伯翼子
光昭

按嘉定县志伯翼居罗溪邑之隐君子也好义尚节崇祯末黄淳耀倡义伯翼偕子光启光昭出家赀募勇士以佐之及众溃伯翼被执将加刑光昭求代父死遂俱遇害惟光启获免光启字华先诸生光昭字德明妻封氏年甫二十守志终其身　　上官肃
父龙
　弟止

按吉水县志肃父龙为浙江开化令乙酉城陷执龙就戮同弟止愿以身代不许曰父戮矣子岂忍犹生同日死之　　熊兆桂
按富顺县志兆桂字宕渠邑廪生乙酉献贼围城兆桂率义众拒贼被缚大骂贼剖其心分咀之又剥皮布鼓悬之门令出入者击之　　杨愈盛
按富顺县志愈盛字森麓崇祯乙卯举人乙酉流寇陷富顺执愈盛胁以伪职时逐贼官兵将至乃密与约贼搜得其书杀之　　范瑜　范璇　刘玉　郭班
按富顺县志范瑜范璇&amp;#之子邑庠生为流贼胁至成都与庠生刘玉泄其兵事俱被杀郭班庠生骂贼被杀　　袁尚科
按珙县志尚科举人任荆州府江陵知县旋里值献贼之变远避不屈贼以兵索之获于镇雄界父子五人俱死妻子沦没　　周坝渡子
按宜宾县志周坝渡子遗其姓名乙酉值流贼来寇相拒郡城寻欲渡江喝渡子驾舟不从且厉声骂贼遂被害　　程必进
子
矩

按松阳县志必进号景云少敏妙孝德性成父疾忧色日夜不倦疾愈乃解带舞象登庠读书益淹贯贡甲申之变闻南主切实求贤赴南都除赣州训导明年孟夏州城被围必进喟然曰青毡岂无官守夫君父大义难逃天地誓必死报国耳城守坚壁四阅月城陷必进怡然曰临难毋苟免得与封疆俱亡幸矣遂冠带南拜赴水死子矩泣曰父死忠子乌可忘孝次日亦死侄万悦拾尸骨以归　　吴南明
按庆元县志南明字君治崇祯末任湖广黄冈丞流贼数十万所过郡县尽破适县缺令人劝之去南明曰我职虽卑忠义则一遂率民兵固守月余粮尽城陷被执不屈贼怒割其鼻并两耳愈不屈截其左手血闷死地贼退半日复苏归家卒　　黎遂球
弟
遂琪

按番禺县志遂球字美周番禺板桥人生而岐嶷博学能文丁卯举于乡时流寇猖獗边疆多故有诏令部院大僚保举经济名儒以任方面牧守礼部侍郎陈子壮首举遂球将拜官以母老辞丙子粤东饥遂球首为画赈济之法请有司行之存活者甚众崇祯末中原扰攘有叛将拥卒数千自湖南挟吉藩突至省会汹汹将有变遂球言诸臬司方震孺令严备励人心徐以檄呵叛将使去乱遂寝甲申三月北都陷遂球闻变痛哭遂散家赀铸大将军炮三百位以助军容自是决计致身矣是年子壮趋金陵知其慷慨可托大事将拉之偕行不果乙酉遂球始出拜兵部职方司主事监督广东兵赴援赣州城破与弟遂琪同不屈死赠兵部尚书谥忠愍　　陈者高
按澄海县志者高字心祷诸生以次应贡心不欲就悲愁慷慨俱托之诗文乙酉寇变自分饿死题其门曰世人皆无吾那得独有世人皆亡吾那得独存阖门不食而死　　夏允彝
子完淳
　兄之旭
　徐孚远
按明外史本传允彝字彝仲松江华亭人弱冠举于乡好古博学工属文是时东林方讲学苏州高才生张溥杨廷枢等慕之结文会名曰复社允彝与同邑陈子龙何刚徐孚远王光承辈亦结几社相应和名重海内崇祯十年与子龙同举进士授长乐知县善决疑狱他郡邑不能决者上官多下长乐居五年邑大治吏部尚书郑三俊举天下廉能知县七人以允彝为首帝召见大臣方岳贡等方称其贤将特擢会丁母忧未及用北都变闻恸哭累日毁家倡义走谒尚书史可法与谋兴复闻福王已立乃还其年五月擢吏部考功司主事疏请终制不赴及马士英阮大铖乱政重允彝名屡为好辞招之拒不应服既除犹不起御史徐复阳者故逆案中人至是复官希要人指劾允彝及其同官文德翼居丧授职为非制以两人皆东林也两人实未尝赴官无可罪吏部尚书张捷遽议贬秩调用时论为不平未几南都失仿徨山泽间欲有所为闻友人徐石麒侯峒曾黄淳耀徐汧等皆死乃以八月中赋绝命词自投深渊以死允彝学务经世历朝制度暨昭代典章无所不谙习独处一室志常在天下名既高四方人士争走其门书问往来酬答无暇晷好奖励后进有片善称之不容口多因以成材与子龙齐名晚节亦略相似人谓白首同所归云子完淳字存古生有异禀七岁能诗文年十三拟庾信作大哀赋文采宏逸允彝死后二岁以子龙狱词连及亦逮下吏谈笑自如作乐府数十阕临刑神色不变年甫十八兄之旭字元初以诸生贡于廷有声南都失欲与允彝俱死允彝托以妻子乃不果自此不入城市亦以子龙故作绝命词从容谒文庙自缢复圣位旁孚远字暗公举崇祯十五年乡试松江破遁入海死于岛中　　张伯鲸
按明外史本传伯鲸字绳海江都人万历四十四年进士历知会稽归安鄞三县天启中大计调补卢氏崇祯二年稍迁户部主事出督延宁二镇军储自黄甫川西抵宁夏千二百里不产五谷刍粟资内地贺兰山沿黄河汉唐二渠东抵花马池素沃野亦荒芜甚伯鲸疏陈其状为通商惠工转菽麦又仿边商中盐意立官市法以招之军民称便大盗起延绥伯鲸参巡抚张福臻筹画俘获渠魁不沾泥遂擢兵备佥事辖榆林中路击破贺思贤斩一座城金翅鹏败套寇于长乐堡巡抚陈奇瑜上其功诏进三阶为右参政仍视兵备事七年二月奇瑜迁总督遂擢伯鲸右佥都御史代之插汉部长合套寇入犯双山鱼河二堡督总兵王承恩等分道邀击大破之斩首三百有奇伯鲸&amp;#延绥久视民若子以拾遗论罢民大失望寻论延绥功有诏起用荫子锦衣千户十年七月杨嗣昌议大举讨贼遣户部一侍郎驻池州专理兵食简两司官自随帝以命傅淑训明年淑训以忧去即家起伯鲸代之如淑训官时熊文灿定计抚贼贼多就抚十二年春伯鲸以贼势渐衰请汰兵节饷不许其秋抚事败嗣昌自出督师移伯鲸襄阳文灿之被逮也言剿饷不至者六十余万伯鲸坐贬秩两司官王扬基李为珩白衣视事其后嗣昌讨贼无功贼益不可制帝数诏廷臣举知兵者多推伯鲸十五年召为兵部添设左侍郎明年夏左侍郎冯元&amp;#拜尚书遂以伯鲸代元&amp;#在告伯鲸摄部事召对万岁山行中寒足疾大作伏地不能起帝命中官扶出遂以疾乞休未出京而京城陷微服遁还福王立于南京伯鲸家居不出后扬州被围与当事分城固守城破自经死　　祁彪佳
按明外史本传彪佳字弘吉山阴人五世祖司员御史池州知府曾祖清陕西右布政使伯祖汝东两淮盐运使父承江西右参政彪佳生而英特丰姿绝人年十七举于乡又四年第天启二年进士授兴化府推官吏民易其年少彪佳剖决精明庶务毕举始畏服巡按御史率依推官为耳目其胥吏奸恶无问者彪佳倡议凡访犯先从推官左右始人服其公居数年政绩大着以外艰归崇祯四年起擢御史疏陈赏罚之要言黔功因一级疑稽三年之叙且恩及督抚总帅帷幄大臣而陷敌冲锋之将士不预何以励行间山东之变六城连陷未尝议及一官欺蒙之习不可不破帝亟命议行时东西用兵军情奏报悉禁抄传彪佳极言不可逾年言九列之长诘责时闻宪臣陈于廷四朝遗老遽被重谴恐诸臣怵严威竞为迎合揣摩以保名位臣所虑于大臣者此也方伯或至一二考台员或至十余载未得迁除而监司守令多贬秩停俸臣子精神才具不能稍有余地展布发舒急功赴名之心不胜其掩罪匿瑕之念臣所虑于小臣者此也抚按之事多令中官监视会同开水火之端其患显启交结之渐其患深臣所虑于内臣者此也忤旨谯责寻上合筹天下全局疏以策关宁制登海为二大要分析中州秦晋之流贼江右楚粤之山贼浙闽东粤之海贼滇黔楚蜀之土贼为四大势极陈控制驾驭之宜而归其要于戢行伍以节饷实卫所以销兵帝褒纳之复陈民间十四大苦曰里甲曰虚粮曰行户曰搜赃曰钦提曰隔提曰讦讼曰窝访曰私税曰私铸曰解运曰马户曰盐丁曰难民帝善其言下之所司亦不能尽用也南京兵部尚书傅振商衰迈劾罢之出按苏松诸府革弊政兴良法廉积猾四人杖杀之宜兴民焚翰林陈于鼎于泰庐发其祖墓并首辅周延儒祖墓彪佳捕治如法而于延儒无所徇延儒憾之暨回道考覆讽主考镌秩一级帝察其无罪令降俸而已寻以侍养归家居九年母腹终召掌河南道事刘宗周金光辰得罪抗疏乞留不纳十六年佐大计问遗莫敢及门疏劾户部侍郎王正志督饷山东闻警辄移家避去得旨速核吴昌时主年例不移会掌道彪佳极论其紊制弄权昌时迄获罪寻刷卷南畿乞休不允便道还家北都变闻恸哭趋赴南京会福王至以五月朔日谒孝陵居内守备府诸臣进谒彪佳首陈纪纲法度为立国本次及发号用人二事越二日王将监国侍郎吕大器初主立潞王及是惧祸欲自媚请后日即登极彪佳言监国名极正遽议登极何以服人心谢江北将士请俟发丧服满始议其仪从之又二日疏陈致治大本语甚剀切王嘉纳之高杰驻扬州纵兵淫掠士民奔避江南无赖民乘机剽敓廷议以彪佳尝按吴有威望命往宣谕斩倡乱者数人宣布赦文甄别有司贤否一方遂安其月迁大理寺丞旋擢右佥都御史巡抚江南苏州诸生闻其乡少詹事项煜等从贼纷纷檄讨奸民肆焚劫煜与大理寺正钱位坤通政司参议宋学显礼部员外郎汤有庆四家荡洗无遗常熟又焚给事中时敏家三代四棺俱毁彪佳请将从逆诸臣议罪使士庶无所借口则焚掠之徒可加等治允之诏设厂卫缉事官彪佳上言洪武初官民有犯或收系锦衣卫当事者因非法凌虐高皇帝乃于二十年焚其刑具送囚刑部是祖制原无诏狱也后乃以罗织为事虽朝廷爪牙实权奸鹰狗举朝尽知其枉而法司无敢雪惨酷等来周平反无徐杜此诏狱之弊也永乐间设立东厂始开告密无籍凶徒投为厮役飞诬遍及善良赤手立致巨万招承多出私拷怨愤充塞京畿欲绝苞苴苞苴弥盛欲清奸宄奸宄益多此缉事之弊也若夫刑不上大夫祖宗忠厚立国之本及逆瑾用事始去衣受杖刑章不归司败扑责多及直臣本无可杀之罪乃加必死之刑血溅玉阶肉飞金陛班行削色气短神摇即恤录随颁已魂惊骨削矣朝廷徒受愎谏之名天下反归忠直之誉此廷杖之弊也疏奏大学士姜曰广拟俞旨群奄共挠之曰广抗疏力争曰缉事不除宗社且不可知何厂卫之有乃命五城御史体访督辅史可法部将刘肇基陈可立张应梦于永绶驻京口浙江入卫都司黄之奎亦部水陆兵三四千戍其地之奎御军严四将兵恣横刃伤民浙兵缚而投之江遂有隙已而守备李大开统浙兵斫镇兵马镇兵遂与相击大开中矢死乱兵大焚掠死者四百人民财罄尽彪佳疾至而永绶等遁去奏闻命四将赴可法军前听核不能罪也彪佳行视被难家赒恤备至民咸悦四镇咸欲寄家江南惮彪佳威以书通问报书感以大义自是无一卒渡江者高杰据瓜洲尤跋扈彪佳&amp;#期往会至期风大作杰谓彪佳必不敢渡彪佳携吏卒数人往杰大骇异尽撤兵卫会于大观楼彪佳披肝膈勉以共奖王室杰曰杰阅人多矣如公杰甘为死公一日在吴杰一日遵公约共饭而别时马士英辈疾彪佳甚嗾私人朱统劾之丹徒张捷里居衔彪佳接之疏及是掌吏部御史张孙振复希指劾之谓彪佳初沮登极者为潞王也十一月彪佳竟移疾去明年五月南都失守六月杭州复失守彪佳即绝粒至闰六月四日绐家人先寝遂坐池中而死年四十有四唐王赠少保兵部尚书谥忠敏　　左懋第　陈用极　王一斌　张良佐　王廷　　佐　刘统按明外史本传懋第字萝石莱阳人崇祯四年进士授韩城知县有异政遭父丧三年不入内寝事母尽孝十二年擢户科给事中疏陈民病兵弱臣工推委国计虚耗四弊责备内外诸臣俄言去岁被兵请守城抗节陷阵捐躯及贞女烈妇宜尽加旌奖行间则申严军律绝其退缩之心&amp;#优旨报闻已陈贵粟之策请令天下赎罪者尽输粟盐策则复开中之旧务令输粟塞垣用充军食时以彗星见诏停刑懋第虑远方未晓请马上速传且极陈民困请严禁将士剽掠有司朘削又以辇下多饥民两疏陈散米散钱收养婴孩之法明年正月言近奉免征剿饷之旨小民闻之欢声雷动但四方辽远或数千里或万里未必即知即知之而司下府府下州州下县动逾旬月则有司先已征收小民不沾实惠亦乞马上速行帝&amp;#采纳三月帝以风霾示异布袍斋居虔祷而风霾不止懋第言去秋彗星之变停刑诏朝下而夕即灭何今日不然得毋陛下有其文未行其实致上天不信乎臣敢直以实进练饷之加原非得已但明旨减兵以省饷天下共知之而饷犹未省何也乞自今岁以后因兵征饷预使天下知应加之数而官吏无所逞其奸以信陛下之明诏若刑狱一事乞以睿虑之疑信定诸囚之死生诸疑于心与疑信相半者悉从罪疑惟轻之意则停刑可以止彗岂解网不可以返风乎寻言陛下屡沛恩音而四方死者犹枕藉盗贼犹载途由蠲停者止一二存留之赋有司迫考成催征未敢缓是以无救于凶荒也请于极荒州县下诏速停并令有司息讼专以救荒为务庶残黎小补帝纳其言于是上灾七十五州县新旧练三饷&amp;#停中灾六十八州县止征练饷下灾二十八州县秋成督征十四年三月洛阳襄阳皆陷懋第极论杨嗣昌罪曰贼之披猖由嗣昌荐熊文灿所致文灿既辟嗣昌当&amp;#坐疏上而嗣昌已死乃止寻遣懋第督催漕运道中上疏言臣自静海抵临清见人民饥死者三疫死者三为盗者四米价至二十四两人死即取以为食惟圣明垂念寻言臣自鱼台至南阳民为流寇杀戮村市皆虚其他饥疫死者尸积水涯河为不流赈救安可不速也明年陈安民息盗策请核荒田察逋户予以有生之乐鼓其耕种之心寻又言臣有事河干一载每进父老询疾苦率言练饷之害夫三年来农怨于野商叹于途如此重派所练何兵今在何所剿贼御边其效安在四海万姓之膏血既不登诸天府又未养及健儿空使众心瓦解一至此极陛下犹不动念乎是时众贤登进小人忌之帝入蜚语因会推事下吏部尚书李日宣等于狱懋第极论谗言不可信请帝保全善类俄言臣去冬抵宿迁晤督漕臣史可法言山东米价一石至二十两而河南乃至一百四五十两漕储多逋朝议方需本色不收折色今淮凤间麦大熟如收两地折色易麦转输岂不大利臣因思刘晏有转易之法今岁河北大稔山左东兖二郡亦有收诚出内帑二三十万分发所司及时收籴于国计诚便帝即命议行懋第屡迁刑科左给事中保定总兵官杨德政兵溃潜逃已伏法而诏旨犹密封不抄懋第言德政有罪伏诛正当与天下共见何必密自今非军机重事宜仍许抄传再疏言红本有当密有不当密者自十一年枢臣杨嗣昌欲蒙塞耳目是以密封最多沿弊已久不可不改皆不允寻因考选荐故给事中姚思孝何楷李化龙张作楫御史成勇李模詹尔选林兰友李右谠编修杨廷麟部郎叶廷秀其冬京师被兵劾督师范志完顺天巡抚潘永图永平巡抚马成名防御疏忽皆获罪十六年秋出察江防劾南京大教场提督孙尚进贪横亦罢去明年五月福王立进兵科都给事中旋擢右佥都御史巡抚应天徽州诸府时李自成兵连破败大臣高弘图等议遣使通好而难其人懋第以母陈氏殁于北京欲因此扶榇还葬遂请行乃拜兵部右侍郎兼右佥都御史与左都督陈弘范太仆少卿马绍愉偕往而命懋第经理河北联络关东诸军马绍愉者尝为郎兵部尚书陈新甲令通款事至义州而还未能得要领其后新甲诛死而绍愉以督战致衄为懋第所劾罢及是议遣使绍愉已起官郎中乃进为少卿副懋第懋第言臣此行致祭先帝后梓宫访东宫二王踪迹谊不敢辞但既充使臣势不能兼封疆重寄且绍愉前为臣劾罢今不当与共事如必用臣经理则乞命洪范同绍愉出使而假臣一旅偕山东抚臣收拾山东以待不敢复言北行如用臣与洪范北行则去臣经理联络之衔但衔命而往谒先帝梓宫访东宫二王踪迹而罢绍愉勿遣阁部议止绍愉改命原任蓟督王永吉王令仍遵前谕懋第濒行又言臣此行生死未卜愿以辞阙之身效一言臣所望者恢复而近日朝端行事似少恢复之气愿陛下时时以先帝仇耻为心瞻高皇之弓剑则思成祖列圣之陵寝何存抚江上之黎氓则念河北山东之赤子谁恤更望廷臣时时以整顿士马为事勿以议和为必成勿以和成为足恃必能渡河而战始能扼河而守必能扼河而守始能画江而安末言先帝殉难臣少由谏诤臣少也远如幽燕之地愿勿以在远而忘近如汲直之流愿勿以逆耳而弃众韪其言时赍白金十万两币帛数万匹以兵三千护行八月舟渡淮十月朔入都懋第服衰绖而往至则馆之鸿胪寺以不得祭梓宫即于旅所遥祭是月二十有八日即遣还甫出京弘范请身赴江南招诸将刘泽清等降附而留懋第等勿遣乃自沧州追还改馆太医院懋第处之恬然读书不辍闻南京失守恸哭其从弟懋泰来谒劝之降懋第曰此非吾弟叱出之后与从行兵部司务陈用极游击王一斌都司张良佐刘统王廷佐俱以不降诛而绍愉获免　　杨廷麟
按明外史本传廷麟字伯祥清江人举崇祯四年进士改庶吉士授编修勤学嗜古声震馆阁间与黄道周善十年冬皇太子将出阁简充讲官兼直经筵廷麟具疏力让道周不许明年二月帝御经筵问保举考选何者为得人廷麟言保举当严举主如唐世济王维章乃温体仁王应熊所荐今二臣皆败而举主无恙是连坐之法先不行于大臣欲收保举效得乎帝为动色其冬京师警严廷麟上疏劾兵部尚书杨嗣昌言陛下有挞伐之志大臣无御侮之才谋之不臧以国为戏嗣昌及蓟辽总督吴阿衡内外扶同朋谋&amp;#国与高起潜方一藻倡和款议武备顿忘以至于此今可忧在外者三在内者五督臣卢象升以祸国责枢臣言之痛心夫南仲在内李纲无功潜善秉成宗泽陨命乞陛下赫然一怒明正向者主和之罪俾将士畏法无有二心召见大小诸臣咨以方略谕象升集诸路援师乘机赴敌不从中制此今日急务也时嗣昌意主和议冀纾外患而廷麟痛诋之嗣昌大恚诡荐廷麟知兵帝即召见改兵部职方主事赞画象升军象升得之甚喜即令往真定转饷济师及象升战死贾庄嗣昌急问侦卒杨赞画死未以奉使在外对嗣昌为不怿者久之初张若麒沈迅官刑曹谋改兵部御史涂必泓沮之必泓廷麟同里也两人疑疏出廷麟指因与嗣昌比而构廷麟会廷麟报军中曲折嗣昌拟旨责以欺罔及事平欲中以危法帝察其无罪贬秩调外而已黄道周狱起词连廷麟逮治未至而道周已释言者多荐廷麟侍郎惠世扬请俟其至用之十六年秋复授职方主事未赴都城失守廷麟恸哭募兵勤王会福王立用御史祁彪佳荐召为左庶子辞不就宗室朱统诬劾大学士姜曰广并诬廷麟召健儿有不轨谋以曰广为内应其语绝狂诞王不问然竟散所募兵及南都破江西诸郡所存者惟赣州唐王手书加廷麟吏部右侍郎刘同升国子祭酒同升自雩都至赣与廷麟协谋大举乃借巡抚李永茂集士大夫于明伦堂劝输兵饷廷麟自督帅与同升乘虚复吉安临江加兵部尚书兼东阁大学士赐剑便宜从事旋吉安被攻副将徐必达战败赴水死廷麟赴赣招峒蛮张安等四营降之以万元吉代守吉安廷麟闻王将赴赣往朝之甫行以吉安警留屯城外日驰疏陈援吉防赣事宜亡何吉安复失元吉退保赣州未几城下受围兵部侍郎刘士祯促新军将张安赴援安宵遁赣围急廷麟遣使调广西狼兵而身往雩都趣新军来救嗣战梅林再败退保雩都廷麟乃收其兵遂入赣与元吉凭城守及援兵至围暂解已复合廷麟等分门拒守至水师战败援师悉溃时被围已半年守陴者悉懈城陷廷麟急督士民拒战久之力不支廷麟走西城投水死　　彭期生按明外史杨廷麟传期生字观我海盐人御史宗孟子举万历四十四年进士授徽州教授迁国子博士历都水主事员外郎中迁长沙知府再调扬州南昌崇祯初以忧去补济南坐失囚谪布政司照磨量移应天推官转南京兵部主事进郎中十六年张献忠乱江西迁湖西兵备佥事驻吉安嗣南昌已失直逼吉安期生拒守不支城破走赣州偕廷麟招降张安等唐王加太常寺卿仍令视兵备事城破冠带自缢死　　周瑚　王明汲　万发祥　龚棻　林琦　王　　其&amp;#　柳昂霄　鲁嗣宗　钱谦亨按明外史杨廷麟传与廷麟一时同殉者有职方主事周瑚磔死通判王明汲编修兼兵科给事中万发祥吏部主事龚棻户部主事林琦兵部主事王其&amp;#柳昂霄鲁嗣宗钱谦亨皆被戮　　袁从鹗　刘孟鍧　刘应试　吴国球　郭宁　　登　胡缜　林逢春　卢观象　陈烈按明外史杨廷麟传与廷麟一时同殉者又有中书舍人袁从鹗刘孟鍧刘应试推官署府事吴国球监纪通判郭宁登临江推官胡缜赣县知县林逢春皆被戮乡官卢观象尽驱男妇大小入水乃自沈死参将陈烈数力战众以其弟已降疑之烈益奋勇疾斗及见执其弟劝之降不听顾谓赣人曰今日方知我无二心也乃被戮　　万元吉　梁于涘　杨文荐
按明外史本传元吉字吉人南昌人天启五年进士授潮州推官补归德捕大盗李守志散其党崇祯四年大计谪官十一年秋用曾樱荐命以永州检校署推官事居二年督师杨嗣昌荐其才改大理右评事军前监纪嗣昌倚若左右手诸将亦悦服驰驱兵间未尝一夕安枕嗣昌卒元吉丁内艰归十六年起南京职方主事进郎中福王立仍故官元吉以四镇不和请奉诏宣谕又请发万金犒高杰于扬州谕以大义令保江淮乃渡江诣诸将营杰与黄得功刘泽清方争扬州元吉与得功书令共奖王室得功报书如元吉指乃录其&amp;#示泽清杰嫌渐解俄上言朝廷不当偏安宜且仍南京故名示不忘恢复而大减锦衣旗尉罢南北两镇抚司以杜告密时廷议以元吉能辑诸镇擢太仆少卿监视江北军务元吉身在外不忘廷朝数有条奏请修建文实录复其尊称并还懿文追尊故号祀之寝园以建文配而速褒靖难死事诸臣及近日北都四方殉难者以作忠义之气从之又言先帝天资英武锐意明作而祸乱益滋宽严之用偶偏任议之途太畸也先帝初惩逆珰用事委任臣工力行宽大诸臣狃之争意见之异同略绸缪之桑土敌入郊圻束手无策先帝震怒宵小乘间中以用严于是廷杖告密加派抽练使在朝者不暇救过在野者无复聊生庙堂号振作而敌强如故寇祸弥张十余年来小人用严之效如是先帝亦悔更从宽大悉反前规天下以为太平可致诸臣复竞贿赂肆欺蒙每趋愈下再撄先帝之怒诛杀方兴宗社继没盖诸臣之孽每乘于先帝之宽而先帝之严亦每激于诸臣之玩臣所谓宽严之用偶偏者此也国步至今艰难已极乃议者求胜于理即不审势之重轻好伸其言多不顾事之损益殿上之彼己日争阃外之从违遥制一人任事众口议之如孙传庭守关中识者俱谓不宜轻出而已有以逗挠议之者矣贼既渡河臣语史可法姜曰广急撤关宁吴三桂俾随枢辅迎击之先帝召对时群臣亦曾及此而已有以蹙地议之者矣及贼势燎原廷臣或劝南幸或劝皇储监国南都皆权宜善计而已有以邪妄议之者矣由事后而观咸追恨议者之&amp;#国倘事幸不败必共服议者之守经大抵天下事无全害亦无全利当局者非朴诚通达谁敢违众独行旁持者竞意气笔锋必欲强人从我臣所谓任议之途太畸者此也乞究前事之失为后事之师以宽为体以严为用盖崇简易推真诚之谓宽而滥赏纵罪者非宽辨邪正综名实之谓严而钩距索隐者非严宽严得济任议乃合仍请于任事之人严核始进宽期后效无令行间再踵藏垢边才久借燃灰收之以严然后可任之以宽也诏褒纳之已入朝复遣往江北调辑军民时高杰欲赴河南讨贼元吉方请速予之饷而杰袭得功于仪真元吉心伤之因言古大将保功名必以恭顺为本今朝廷新立纲纪未尊恐从此相沿恭顺日替轻朝廷隳纲纪臣罪滋大因请罢斥不许明年三月给事中杨兆升劾之以元吉有劳不问南京覆走福建归唐王六月南昌袁州临江吉安已陷逾月又失建昌惟赣州孤悬上游兵力单寡人情恟惧会益府永宁王慈炎招降峒贼张安遣复抚州南赣巡抚李永茂乃命副将徐必达扼泰和未几战败至万安遇永茂永茂遂奔赣八月叛将白之裔入万安江西巡抚旷照被执知县梁于涘死之于涘江都人崇祯十六年进士时唐王诏适至赣永茂乃与杨廷麟刘同升共举兵未几王召永茂为兵部右侍郎以张朝綖代甫任事擢元吉兵部右侍郎兼右副都御史总督江西湖广诸军召朝綖还以同升代元吉至赣同升已卒遂以元吉兼巡抚后廷麟迎谒王元吉代守吉安初崇祯末命中书舍人张同敞调云南兵未至福王又趣之及抵江西南京已失因退还吉安廷麟留与共守用客礼待之其将赵印选胡一青频立功而元吉约束甚严诸将渐不悦时有广东兵亦以赴援至而张安者汀赣间峒贼四营之一骁勇善战既降有复抚州功且招他营尽降赐名龙武新军元吉以安等为足恃也蔑视云南广东军云南广东军解体然安卒故为贼居赣城淫掠自如廷麟遣援湖西所过无不残破及是吉安受逼诸军皆内携新军又先往湖西不时至城中军不战溃城遂破元吉退屯皂口檄谕赣州极言云南兵弃城罪其众遂西去旋逼皂口直抵赣城给事中杨文荐元吉门生也奉命往湖南过赣见事急自任守御城中赖之元吉素有才&amp;#事精敏及失吉安士不用命昏然坐城上对将吏不交一言隔河大营遍山麓指为空营兵民从大营中至言敌势盛辄叱为间谍斩之江西巡抚刘远生令张琮者将兵趋湖东及赣围急远生自出城召琮于雩都赣人曰抚军遁矣怒焚其舟拘远生妻子俄远生率琮兵至赣人乃大悔琮军渡河抵梅林中伏大败还至河争舟多死于水远生愤甚渡河再战身先士卒被获逃归而龙武军先往湖西者闻抚州复失仍还雩都廷麟躬往邀之及再败乃散遣其军而身入城与元吉同守自远生败援军皆不敢前适李永茂所遣副将吴之蕃等以广东兵五千至围解之蕃退保南康未几围复合城中拒如初时赣困守久王奖劳之赐名忠诚府加元吉兵部尚书文荐右佥都御史使尚书郭维经来援维经与御史姚奇引沿途募兵得八千人元吉部将汪起龙率师数千云南援将赵印选胡一青率师三千大学士苏观生遣兵如之两广总督丁魁楚亦遣兵四千廷麟又收集散亡得数千先后至赣营于城外军声颇振诸将欲战元吉待水师至并击而中书舍人来从谔募砂兵三千吏部主事龚棻兵部主事黎遂球募水师四千皆屯南安不敢下主事王其&amp;#谓元吉曰水师帅罗明受海盗也桀骜难制棻遂球若慈母之奉骄子且今水涸巨舟难进岂能如约不听及诸江巨舟被焚死者无算明受遁还舟中火药戎器尽失于是两广云南军皆不战而溃他营亦稍稍散去城中止起龙维经部卒四千余人城外水师后营二千余人而已参将谢志良拥众万余于雩都不敢进廷麟调广西狼兵八千人逾岭亦不即赴会闻汀州破人情益震惧守者亦疲甚而城遂破元吉死之先是元吉禁妇女出城其家人潜载其妾缒城去元吉遣飞骑追还痛捶其家人故城中无敢出者及城破部将拥元吉出城元吉叹曰为我谢赣人使阖城涂炭者我也我何可独存遂赴水死年四十有四文荐字幼宇京山人由进士为兵科给事中城破时病困不能起执送南昌绝粒而卒　　郭维经　姚奇引
按明外史本传维经字六修江西龙泉人天启五年进士授行人崇祯三年迁南京御史疏陈时弊中有所举刺帝责令指实乃极称顺天府尹刘宗周之贤力诋吏部尚书王永光溪刻及用人颠倒罪帝置不问六年秋周延儒罢政温体仁代之维经言执政不患无才有才而用之排正人不用之筹国事国事日非则委曰我不知坐视盗贼日猖边警日急止与二三小臣争口舌角是非平章之地几成聚讼可谓有才邪帝切责之庶子丁进典南畿试有私为南京御史黄昌所发给事中孙晋因言进体仁私人关节既获乞下所司案验帝亲摘七卷黜之进乃获罪吏部侍郎张捷荐逆案吕纯如维经疏劾又劾掌中府抚宁侯朱国弼贪残皆不纳忧去久之起故官北都变闻南都诸臣有议立潞王者维经力主福王王立进应天府丞仍兼御史巡视中城维经以加衔乃魏忠贤陋习力辞不允俄上言圣明御极将二旬一切雪耻除凶收拾人心之事丝毫未举今伪官纵横于凤泗悍卒抢攘于瓜仪焚戮剽掠之惨渐逼江南而庙廊之上不闻动色相戒惟以慢不切要之务盈庭而议致启旁门斗捷足营钻窥之隙穴作富贵之阶梯举朝人心如狂如醉匹夫匹妇呼天愤郁酿成灾祲乞令内外文武诸臣洗涤肺肠尽去刻薄偏私及恩怨报复故习一以办贼复仇为事报闻马士英荐阮大铖廷臣力争史可法进调停之说谓前监国诏有逆案不许起用语臣为去之后来何故复入此示人以隘维经驳可法失言士英大铖深疾之寻迁大理少卿左佥都御史给事中吴适言维经辑宁都城有成效宜责成弹压乃命专督五城御史察非常清辇毂明年二月隆平侯张拱日劾之言迎恭皇御容维经托疾不欲观盛典保国公朱国弼复言维经署大理寺刑部以伪防御使武愫案会题维经以未经覆谳驳之愫已受伪命何矜何疑执法之官甘心庇逆乞重惩乃下部院勘议令回籍唐王召为吏部右侍郎及赣州被围王乃命维经为吏兵二部尚书兼右副都御史总理湖广江西广东浙江福建军务督师往援维经与御史姚奇引募兵八千人入赣州与杨廷麟万元吉协守及城破维经入嵯峨寺自焚死奇引亦死之奇引字有仆钱塘人由进士授南海知县地富饶多盗贼奇引绝苞苴力以弭盗为事政声大起入为兵部主事改监察御史巡按广东未任与维经赴援遂同死　　詹兆恒
按明外史本传兆恒字月如广信永丰人父士龙顺天府尹兆恒举崇祯四年进士授瓯宁知县民居失火延学宫兆恒率诸生奔烟焰中抱木主以出寻倡率重建他善政甚多征授南京御史疏陈盗铸之弊帝下所司察核弊少衰十四年夏言燕齐二千里间寇盗纵横行旅阻绝四方所输饷金停滞中途者至数百万宜念发京军剿灭特命专官掩遗骸恤孤寡末言楚豫之疆尽青磷白骨新征旧逋断无从出宜多方蠲贷又以南都势危陈固根本数事帝&amp;#采纳明年夏言近日起废详于罪谴而未及降调者若何楷姚思孝之清贞李模林兰友之刚直成德之强项张采之博雅盛王赞费道周之循良皆宜亟用帝亦纳之俄以贼陷含山犯无为劾总督高斗光明年秋又以贼庐州临江欲渡陈内外合防策再劾斗光请以史可法代斗光遂获谴时江北民避乱尽走南京兆恒虑贼谍阑入处之城外为严保伍察非常奸宄无所匿福王立擢兆恒大理寺丞马士英荐阮大铖令冠带陛见兆恒言先皇手定逆案芟刈群凶乃第一美政然十七年间此辈日夕聚谋欲翻者数矣赖先皇神明独断坚持不移今大仇未报忽召见大铖还之冠带岂不上伤先皇之灵下短忠臣义士之气哉疏奏命取逆案进览兆恒即上进而士英亦以是日进三朝要典大铖竟起用其秋奉命祭告寻进本寺少卿使事竣即旋里请告唐王立于福州兆恒表贺拜兵部左侍郎佐黄道周协守广信及城破奔怀玉山聚众数千人自保已进攻衢州之开化县兵败殁于阵　　陈泰来　曹志明
按明外史詹兆恒传泰来字刚长江西新昌人崇祯四年进士由宣城知县入为户科给事中十五年冬都城戒严泰来陈战守数策总督赵光抃言泰来与同官荆祚永素晰边情行间奏报宜敕二臣参预报可泰来又自请假兵一万肃清辇毂帝壮之即改授兵科出视诸军战守方略召对中左门至军中奏界岭失事状劾副将柏永镇论死以功迁吏科右给事中乞假归福王时起刑科左给事中不赴后唐王擢为太仆少卿与万元吉同守赣州再擢右佥都御史提督江西义军李自成败走武昌其部下散掠新昌境泰来大破之初益王起兵建昌泰来欲从之同邑按察使漆嘉祉举人戴国士持不可已而新昌破国士出降泰来恶之会上高举人曹志明等兵起泰来与相结随攻取上高新昌宁州杀国士妻子遂取万载已而新昌受逼守将出降泰来走界埠志明等从上高移军会之进攻抚州兵败皆死　　胡梦泰
按明外史本传梦泰字友蠡广信铅山人崇祯十年进士除奉化知县邑人戴澳官顺天府丞怙势不输赋梦泰捕治其子其子急走京师诉澳令劾去梦泰澳念州民不当劾长吏而劫于其子姑出一疏言天下不治由守令贪污以阴诋梦泰及得旨令指实其子即欲讦梦泰而澳念梦泰无可劾乃以嘉兴推官文德翼平遥知县王凝命实之给事中沈迅为两人诉枉发澳隐情澳下诏狱除名梦泰声益起十六年夏吏部会廷臣举天下贤能有司十人梦泰与焉行取入都帝以畿辅州县残破欲得廉能者治之诸行取者悉出补梦泰得唐县京师陷南归唐王时授兵科给事中奉使旋里适城被围梦泰倾家募士与巡抚周定仍等守城数月城破夫妇俱缢死　　周定仍
按明外史胡梦泰传定仍南昌人崇祯十六年进士与万文英胡奇伟举兵保广信唐王即以为右佥都御史巡抚其地城破死之　　万文英
按明外史胡梦泰传文英南昌人初为凤阳推官城破以子元亨代死得脱归福王时起礼部主事丁艰不赴唐王授为兵部员外郎监黄道周诸军协守广信诸军败于铅山文英举家赴水死（按烈皇小识凤阳破时文英与
知府严容暄被杀兹载之以备参考）

　　胡奇伟
按明外史胡梦泰传奇伟进贤人历官兵部主事唐王授为湖东副使守广信兵败死之　　王养正　夏万亨　王域　刘允浩　史夏隆按明外史本传养正字圣功泗州人崇祯元年进士授海盐知县遭父丧服除起官秀水中大计补河南按祭司照磨累迁襄阳推官刑部主事员外郎南康知府计歼巨寇邓毛溪熊高一方赖之福王时进副使分巡建昌及南都破时江西警逼巡抚旷昭弃南昌走瑞州列城望风溃养正乃与布政夏万亨知府王域推官刘允浩南昌推官史夏隆起兵拒守阅三日有客兵内应城即破养正等被执械至武昌与万亨等同死其妻张氏闻之绝粒九日亦死万亨字元礼昆山人起家举人南昌失守避建昌与养正同死妻顾子妇陆及一孙一孙女先赴井死仆婢死者复十余人域字元寿松江华亭人举于乡授宿州学正流贼至佐有司捍御有功屡迁工部主事榷税芜湖都城陷诸榷税者多以自入域叹曰君父遭非常祸臣子反因以为利邪悉归之南京户部寻由郎中迁建昌知府城被围分守南门城破亦械至武昌同日死允浩掖县人夏隆宜兴人皆崇祯十六年进士时同死者六人一人失其姓名建昌人哀其忠裒而瘗之表曰六君子之墓
　忠烈部名臣列传五十七
　　明二十八
　　黄道周　赵士超
按明外史本传道周字幼平漳浦人天启二年进士改庶吉士授编修为经筵展书官故事必膝行前道周独否魏忠贤目摄之未几内艰归崇祯二年起故官进右中允三疏救故相钱龙锡贬三秩调他曹龙锡得减死五年正月方候补遘疾求去濒行上疏曰臣自幼学易以天道为准上下载籍二千四百年考其治乱百不失一陛下御极之元年正当师之上九其爻云大君有命开国承家小人勿用陛下思贤才不遽得惩小人不易绝盖陛下有大君之实而小人怀干命之心臣入都以来所见诸大臣皆无远猷动寻苛细治朝宁者以督责为要谈治边疆者以姑息为上策序仁义道德则以为迂昧而不经奉刀笔簿书则以为通达而知务一切磨勘则葛藤终年一意不调而株连四起陛下欲整顿纪纲斥攘外患诸臣用之以滋章法令摧折缙绅陛下欲剔弊防奸惩一警百诸臣用之以借题修隙敛怨市权且外廷诸臣敢诳陛下者必不在拘挛守文之士而在权力谬巧之人内廷诸臣敢诳陛下者必不在锥刀泉布之微而在阿柄神丛之大惟陛下超然省览旁稽载籍自古迄今决无数米量薪可成远大之猷吹毛数睫可奏三五之治者彼小人见事智每短于事前言每多于事后不救凌围而谓凌城必不可筑不理岛民而谓岛众必不可用兵逃于久顿而谓乱生于无兵饷糜于漏&amp;#而谓功销于无饷乱视荧听浸淫相欺驯至极坏不可复挽臣窃危之自二年以来以察去弊而弊愈多以威创顽而威滋殚是亦反申商以归周孔捐苛细以崇惇大之时矣帝不怿摘葛藤株连数语令具陈道周上言曰迩年诸臣所目营心计无一实为朝廷者其用人行事不过推求报复而已自前岁春月以后盛谈边疆实非为陛下边疆乃为逆珰而翻边疆也去岁春月以后盛言科场实非为陛下科场乃为仇隙而翻科场也此非所谓葛藤株连乎古圣贤所经营不过两事外患未弭则大臣一心以忧外患小人未退则大臣一心以忧小人今独以遗君父而大臣自处于催科比较之末行事而事失则曰事不可为用人而人失则曰人不足用此臣所谓舛也三十年来酿成门户之祸今又取缙绅稍有器识者举网投阱即缓急安得半士之用乎凡绝饵而去者必非鱼恋栈而来者必非骏马以利禄豢士则所豢者必嗜利之臣以棰楚驱人则就驱者必驽骀之骨今诸臣之才具心术陛下备知之矣知其为小人而又以小人矫之则小人之焰益张知其为君子而更以小人参之则君子之功不立天下总此人才不在廊庙则在林薮臣所知识者有马如蛟毛羽健任赞化所闻习者有惠世扬李邦华在仕籍者有徐良彦曾樱朱大典陆梦龙邹嘉生皆卓荦骏伟使当一面必有可观陛下必欲振作人才当敦尚风节则作人之道得矣语皆刺大学士周延儒温体仁帝益不怿责以挟私逞臆斥为民九年用荐召复故官明年闰四月久旱修省道周上言近者中外斋宿为百姓请命而五日内系两尚书未闻有人申一疏者安望其戡乱除凶赞平明之治乎陛下焦劳于上小民展转于下而诸臣括囊其间稍有人心宜不至此又上疏曰陛下宽仁弘宥有身任重寄至七八载罔效拥权自若者积渐以来国无是非朝无枉直中外臣工率苟且图事诚可痛愤然其视听一系于上上急催科则下急贿赂上乐锲核则下乐巉险上喜告讦则下喜诬陷当此南北交讧奈何与市井细民申勃溪之谈修睚&amp;#之隙乎时体仁方招奸人构东林复社之狱故道周及之旋进右谕德掌司经局疏辞因言己有三罪四耻七不如三罪四耻以自责七不如者谓品行高峻卓绝伦表不如刘宗周至性奇情无愧纯孝不如倪元璐湛深大虑远见深计不如魏呈润犯颜敢谏清裁绝俗不如詹尔选吴执御志尚高雅博学多通不如华亭布衣陈继儒龙溪举人张燮至圜土累系之臣朴心纯行不如李汝璨傅朝佑文章意气坎坷磊落不如钱谦益郑鄤鄤方被杖母大诟帝得疏骇异责以倒置是非令陈状道周回奏语复多覆护帝益怒严旨切责道周以文章风节高天下严冷方刚不谐流俗公卿多畏而忌之乃藉不如鄤语为口实其冬择东宫讲官体仁巳罢张至发当国摈道周不与其同官项煜杨廷麟不平上疏推让至发言鄤杖母明旨煌煌道周自谓不如安可为元良辅导给事中冯元&amp;#诋至发忮至发两疏辨道周遂移疾乞休不许十一年二月帝御经筵询用人之法道周请培养人才且言剿贼当审形势说甚具刑部尚书郑三俊方下吏讲官黄景昉救之帝未许而帝适追论旧讲官姚希孟尝请漕储全折以为非道周听未审谓帝将宽三俊念希孟也因言故辅臣文震孟一生蹇直未蒙帷盖恩天下士生如三俊殁如震孟希孟求其影似未可多得帝以所对失实责令回奏再奏再诘至三奏乃已凡道周所建白未尝得一俞旨道周顾言不已六月廷推阁臣道周已充日讲官迁少詹事得与名帝不用用杨嗣昌等五人道周乃草三疏一劾嗣昌一劾陈新甲一劾方一藻同日上之其劾嗣昌谓天下无无父之子亦无不臣之子卫开方不省其亲管仲竟比之豭狗李定不丧继母宋世共指为人枭今遂有不持两服坐司马堂如杨嗣昌者宣大督臣卢象升以父殡在途捶心饮血请就近推补乃忽有并推在籍守制之旨夫守制者可推则闻丧者可不去闻丧者可不去则为子者可不父为臣者可不君即使人才甚乏奈何使不忠不孝者连苞引&amp;#种其不祥以秽天下乎嗣昌在事二年倡溢地之谈饰乐天之说其才智亦可睹矣更起一不祥之人与之表里陛下孝治天下缙绅家庭小小勃溪犹以法治之而冒丧斁伦独谓无禁臣窃以为不可也其论新甲言其守制不终走邪径托捷足古有忠臣孝子无济于艰难者决未有不忠不孝而可进乎功名道德之门者也臣二十躬耕手足胼胝以养二人四十余削籍徒步荷担二千里不解屝屦今虽逾五十非有妻子之奉婢仆之累天下即无人臣愿解清华出管锁钥何必使被棘负涂者祓不祥以玷王化哉其论一藻则力诋和议之非帝疑道周以不用怨望而搢绅勃溪语欲为郑鄤脱罪下吏部行谴嗣昌因上言郑鄤杖母飞走不如今道周又不如鄤何用谈纲常为且其意徒欲庇凶徒遮前言之谬立心可知因自乞罢免帝优旨慰之七月五日召内阁及诸大臣于平台并及道周帝与诸臣语所司事久之问道周曰凡无所为而为者谓之天理有所为而为者谓之人欲尔三疏适当廷推不用时果无所为乎道周对曰臣三疏皆为国家纲常自信无所为帝曰先时何不言对曰先时犹可不言至简用后不言更无当言之日帝曰清固美德但不可傲物遂非且惟伯夷为圣之清若小廉曲谨是廉非清也时道周所对不合指帝屡驳道周复进曰惟孝弟之人始能经纶天下发育万物不孝不弟者根本既无安有枝叶嗣昌出奏曰臣不生空桑岂不知父母顾念君为臣纲父为子纲君臣固在父子前况古为列国之君臣可去此适彼今则一统之君臣无所逃于天地之间且仁不遗亲义不后君难以偏重臣四疏力辞意词臣中有如先朝刘定之罗伦者抗疏为臣代请得遂臣志及抵都门闻道周人品学术为人宗师乃有不如郑鄤疏臣始叹息绝望帝曰朕正拟问此事嗣昌又言道周自谓不如鄤安知纲常帝方为嗣昌解道周即奏大臣闻言义当退避未有御前争辨不容小臣尽言者嗣昌佯奏臣为纲常名教不容不辨实非体道周清品人望所归愿纳其言放臣还里帝曰道周疏亦不为夺情古时人心多无所为今则各有所主所以孟子欲正人心息邪说古之邪说别为一教今则直附于圣贤经传中系世道人心更大道周曰臣平生耻言人过今御前争辨亦非体但为天下后世留此纲常名教天理人心而已帝复难辨久之问尔言不如郑鄤何也对曰匡章见弃通国孟子不失礼貌臣言文章不如鄤帝曰章子不得于父岂鄤杖母者比尔言不如岂非朋比道周曰众恶必察帝曰尔言陈新甲走邪径托捷足且其中言软美容悦叩首折腰者谁耶道周不能对但言人心邪则行径皆邪帝曰丧固凶礼岂遭凶者尽凶人尽不祥之人道周曰古三年丧君命不过其门自谓凶与不祥故兵礼凿凶门而出夺情在疆外则可朝中则不可帝曰人既可用何分内外道周曰我朝自罗伦论夺情前后五十余人多在边疆故嗣昌在边疆则可在中枢则不可在中枢犹可在政府则不可止嗣昌一人犹可又呼朋引类竟成一夺情世界益不可帝又驳问久之道周曰今日独立敢言之人少谗谄面谀之人多臣不得不言帝曰昔孔子诛少正卯当时亦称闻人止因言伪而辨行僻而坚故不免圣人之诛今人多类此道周曰少正卯欺世盗名心术不正故圣人诛之臣心正所行事皆正无一毫私帝曰向以尔偏稍示裁抑后闻尔有操守旋复官不图恣肆乃尔本当按问念列讲官姑出候旨道周曰臣今日不尽言则臣负陛下陛下今日杀臣则陛下负臣帝曰尔所言无一实语一生学问只成佞口耳叱之退道周叩首曰臣敢将忠佞二字奏明夫人臣在君父前独立敢言为佞岂在君父前谗谄面谀为忠耶忠佞不别邪正不明何以致治帝曰非轻加尔以佞但所问在此所对在彼非佞而何再叱之退嗣昌奏道周所持者经微臣所行者权乞赐优容帝曰此非专为卿近来人心偷薄朕欲正人心故特召来面谕念卿申救令俟处分嗣昌复恳优容帝曰朕已优容多矣乃召文武诸臣咸聆教谕而退时词臣刘同升赵士春亦劾嗣昌帝欲重谴之而道周反拟轻谴嗣昌惧亟募人劾道周刑部主事张若麒素附嗣昌谋调兵部遂言道周及其党造设奸言亏损圣德举古今未有之好语尽出自道周凡可以归过君父者无所不至倘不亟颁前日召对之词则背公死党之徒或鼓煽以惑四方或私记以疑后世致圣天子正人心息邪说至意悉为淹没臣窃痛之疏入道周遂贬六秩为江西按察司照磨而若麒果得兵部十三年四月江西巡抚解学龙以迁秩循例荐所部于道周推奖备至故事但下所司帝亦不覆阅也时阁臣魏照乘不悦道周拟旨责学龙滥荐帝遂发怒立削二人籍遣使逮治既至&amp;#下吏帝责以党邪乱政&amp;#廷杖八十仍系刑部究党与欲置之死词所连及编修黄文焕吏部主事陈天定工部司务董养河中书舍人文震亨&amp;#系狱户部主事叶廷秀监生涂仲吉救之亦系狱尚书李觉斯谳轻严旨切责再拟谪戍烟瘴帝犹以为失出除觉斯名移狱镇抚掠治者四乃复还刑部逾年尚书刘泽深等言二人罪至永戍止矣过此惟论死论死非封疆则贪酷未有以建言者道周无封疆贪酷之罪而有建言蒙戮之名于道周得矣非我圣主覆载之量也夫陛下所疑者党耳党者见诸行事道周抗疏祗托空言一二知交相从罢斥乌睹所谓党而烦朝廷大法乎且陛下岂有积恨于道周万一圣意转圜而臣已论定悔之何及仍以原拟请乃谪戍广西时杨嗣昌已死周延儒再当国方参用公议欲为道周地也十五年八月帝召辅臣问及故庶吉士张溥延儒因言溥与黄道周为人皆偏止因善读书人多惜之帝不答蒋德璟曰道周蒙戍极感圣恩但家贫子幼实为可悯黄景昉陈演吴甡复相继言帝颜颇霁明日传旨复故官道周在途疏谢因极称解学龙叶廷秀贤请释归田里不许既还朝寻以病归福王监国起吏部左侍郎道周不欲出马士英遣人讽曰人望在公公不起欲从史可法拥立潞王耶道周不得已乃趋朝至则陈进取九策优旨报闻其年九月拜礼部尚书协理詹事府时朝政日非刘宗周姜曰广高弘图徐石麒辈皆去国道周亦有去志明年三月乞祭告禹陵濒行又陈攻取之策时不能用事竣将旋里会南都覆没唐王聿键至衢州遂奉表劝进及王监国命以本官兼武英殿大学士参赞机务王素重其学行礼敬备至时召何吾驺蒋德璟等未至道周为首辅一日赐宴郑芝龙以侯爵欲位其上道周与争众议抑芝龙文武大不睦有诸生上书诋道周迂不可居相位王知出芝龙意下督学御史挞之然是时国势衰微兵食俱之政归郑氏诸大帅选&amp;#观望不敢出道周愤自请督师乃以七月二十二日启行仅赍一月粮以虚声鼓动忠义士得卒九千余人从广信出衢州所至抚安遗黎联络声势远近颇响应十二月进至婺源战败被获一军尽覆执至江宁幽于别室从容着诗文数卷闻当刑书绝命词衣带间过东华门坐不起曰此与高皇帝陵寝近可死矣监刑者从之幕下士兵部主事赵士超等四人皆死道周学贯古今诗文敏捷所至学者云集讲论不倦所居铜山在孤岛中有石室道周自幼坐卧其中故学者称为石斋先生精天文历数皇极诸书所著易象正三易洞玑学者穷年不能通其说而道周用以推验治乱殁后家人得其小册自推终于丙戌年六十二始信其能知来去　　吴应箕　尹民兴　赵初浣　吴汉超　庞昌　　引　谢球　司石盘　酆都司　王湛兄
淳

　　鲁之玙
按明外史本传应箕字次尾贵池人善今古文意气横厉一世阮大铖以附珰削籍侨居南京联络南北附珰失职诸人劫持当道崇祯九年京师有警应箕与无锡顾杲桐城左国材芜湖沈士柱余姚黄宗羲长洲杨廷枢等为留都防乱公揭讨之列名者百四十余人皆复社诸生也十五年以乡试副榜贡入京公卿咸加礼异后人铖得志谋杀周镳应箕独入狱护视大铖闻急遣骑捕之应箕夜亡去南都不守起兵应金声败走山中被获慷慨就死杲字子方光禄卿宪成从子也为人豪迈好倚酒骂座居恒与应箕张髯抵掌言天下可悲愤事辄痛哭哭罢辄狂歌既共讨大铖及大铖得志捕杲及国材诸人将兴大狱会国亡乃止南都既覆散家财募士千人取道江阴江阴人以为贼集众御之被杀其同时举兵者有尹民兴吴汉超庞昌引谢球司石盘王湛鲁之屿民兴字宣子崇祯初举进士历知宁国泾二县除奸厘蠹有神明之称行取入都为陈启新所讦谪福建按察司检校十五年春疏陈时务十四事帝喜召为职方主事数召对言多当帝意即擢本司郎中周延儒出督师命从军赞画延儒被谴下民兴吏除名久之始释福王立起故官寻谢病归流寓泾县南京失与诸生赵初浣等据守城破初浣死之民兴走免唐王以为御史事败归卒于家汉超宣城诸生崇祯十七年闻都城变哭文庙谋募兵赴难会福王立乃已明年南都覆弃家走泾县从尹民兴起兵兵败匿华阳山中先是丘祖德麻三衡诸军溃保华阳有徐淮者部署之汉超与合连取句容溧水高淳溧阳泾太平诸县明年正月袭宁国夜缘南城登兵溃城中按首事者汉超已出城念母在且恐累族人入见曰首事者我也剖其腹胆长三寸妻戚自掷楼下死昌引西充人崇祯十年进士授青阳知县南京覆走匿九华山谋举兵事泄被执夜死旅店中球溧阳诸生佥事鼎新子也毁家募兵兵散被执而死石盘盐城诸生与都司酆某同举兵兵败被执酆言此儒生吾劫之为书记尔石盘曰吾首事奈何讳之系狱六十余日狂歌痛饮与酆偕死湛太仓诸生城已下与兄淳复集里人数百围城城中兵出击淳赴水死湛被斫死之玙历官副总兵驻福山苏州既降诸生陆世钥聚众焚城楼之屿率千人入城战死　　马纯仁　许德溥　王台辅
按明外史吴应箕传其时从容就义者有六合诸生马纯仁如皋布衣许德溥邳州监生王台辅纯仁字朴公南京既下六合即归附纯仁函书付其妹曰吾三日不归以此白父母乃题铭桥柱抱石投水死三日后妹发其函则殉国永诀语也德溥字元博吏部员外郎直族子闻贼陷京师恸哭数日后闻南都覆亦如之每独居辄哭食必置崇祯钱于案上祭而后食一日刺四字于胸曰不愧本朝又刺八字于臂曰生为明人死为明鬼有发其事者执见县令不跪呵之曰若布衣未尝食禄刺此何为答曰不忍忘故国尔执送巡江御史亦不跪御史命逮其父乃跪曰吾为父屈尔御史义之免其父以德溥名闻临刑慨然曰今日得见先帝吾事毕矣台辅字赞化崇祯末复遣宦官出镇台辅草疏将极谏甫入都都城陷恸哭南还福王立东平伯刘泽清御史王燮张乐大宴于睢宁台辅衰绖直入责之曰国破君亡此公等卧薪尝胆食不下咽之时顾置酒大会邪左右欲鞭之燮曰狂生也命引去及南京覆台辅泫然流涕曰吾谁氏之民也可使食有他粟乎起视其廪曰此吾所树尽此死明年粟尽集其里党深衣幅巾出见之大呼庄烈皇帝北面再拜自缢死俄有僧过之持麻鞭指其尸曰此常事也恶用是矜张为后数月渡河来者言石屋寺一僧缢死麻鞭在其侧　　邓思铭　李翔　徐伯昌　李时兴　胡甲桂按明外史王养正传建昌南城诸生邓思铭闻北都陷集其侪数十人为庠兵期朔望习射学技击为国报仇请于有司有司笑曰庠可兵邪众志遂懈思铭郁郁不得志明年城破死之建昌既破新城知县谭梦开迎降民潜导守关兵杀之梦开党与民互相残弥月不靖唐王用兵部侍郎吴春枝荐以邵武贡生李翔为新城知县翔至禽杀余党众遂散然民习于乱佃人以田主征租斛大聚数千人噪县庭翔潜遣义兵三百诡称郑彩军杀乱民明日复斩百余级乱乃靖时彩兵数万驻新城畏遁入关独监军张家王新城人徐伯昌与翔共守及家玉战败入关翔率民兵千余出城拒击未几城破民兵皆散翔与伯昌死之伯昌字子期唐王时由举人授兵部主事改御史者也时江西郡邑吏城守者又有李时兴福清人举于乡历官袁州同知摄府事会城已降时兴力城守无何守将蒲缨兵溃湖广援将黄朝宣五营亦噪归时兴知不能守自缢于萍乡官舍一仆亦同死胡甲桂字秋卿昆山人崇祯十二年以乡试副榜贡入国学授南昌通判迁永州同知以道梗改广信至则南昌袁州吉安俱失广信止疲卒千人士民多窜徙会黄道周以募兵至相与议城守已而道周败殁势益孤甲桂效死不去城破被执谕降不从幽别室自经死　　曾亨应
子筠
弟和应
　高飞声
按明外史本传亨应字子嘉临川人父栋广东布政使亨应举崇祯七年进士历官吏部文选主事十五年秋有诏起废亨应以毛士龙李右谠乔可聘等十人上御史张懋爵劾其纳贿行私亨应疏辩懋爵三疏力攻遂谪贬去及南京覆江西列城皆不守亨应命弟和应急奉父入闽而己与艾南英揭重熙谋拒守会永宁王慈炎招连子峒土兵数万复建昌入抚州寓书亨应亨应募兵数百与相掎角一日方置酒宴客突被围宗族死者二十人部卒死者三百余人亨应避石室其从弟指示之遂被执并执其长子筠亨应顾筠曰勉之一日千秋毋自负筠曰诺受刑先死释亨应缚谕之降不答被戮和应雅尚名节闻兄死曰烈哉兄为忠臣兄子为孝子复何憾既奉父入闽闽地失避之肇庆又失乃拜辞其父投井死先是栋弟栻为蒲圻知县死难栻兄益为贵州佥事亦死难人称曾氏五节云始亨应为懋爵所讦朝士颇疑之后亨应死节而懋爵竟降李自成为直指使时有高飞声者字克正长乐人崇祯六年举于乡授玉山知县迁同知乞养去唐王时黄道周出督师邀与偕令摄抚州事警至遣家人怀印走谒王而身守城死焉　　郑为虹
按明外史本传为虹字天玉江都人崇祯十六年进士除浦城知县唐王道浦城知其廉及自立召为御史部民相率乞留有十不可去之疏乃令以御史巡视仙霞关驻浦城寻令巡抚上游四府兼领关务郑芝龙步将夺民舟为虹叱责之芝龙诉于王王为谕解然是时芝龙已怀异志尽撤守关将仙霞岭三百里间无一人后警至长驱直入为虹亟还浦城纵士民出走自守空城无何被执与给事中黄大鹏并死之年二十有五　　黄大鹏　王士和　胡上琛　熊纬
按明外史郑为虹传大鹏字文若建阳人崇祯十三年进士为义乌知县有能声唐王召为兵科给事中从至建宁令与为虹共守仙霞岭竟同死时王在延平闻仙霞关失守仓猝走汀州守延平者为王士和从走汀州者为胡上琛熊纬皆以死事着士和字万育金溪人崇祯中举于乡南京既覆江西亦被兵士和避入闽授吏部司务疏陈时政阙失凡数千言唐王刊赐文武诸臣且召士和入对嘉奖备至擢兵部主事未一月擢延平知府八月王走汀州留兵部侍郎曹履泰偕士和居守俄警报迭至士和召父老曰吾虽一月郡守当与城存亡若等可速出毋使数万生灵尽膏斧锧众泣士和亦泣退入内署谓友人曰吾一介书生数月而忝二千石安敢偷生其友劝止之正色曰君子爱人以德姑息何为从容正衣冠闭户投缳死上琛字席公世袭福州右卫指挥使好读书能诗既袭职复举武乡试唐王时官锦衣卫指挥迁署都督佥事充御营总兵官从至汀州王被执上琛奔还福州谓家人曰吾世臣不可苟活为我采毒草来妾刘年甫二十愿同死上琛喜曰汝幼妇亦能死邪遂整冠带与妾拜辞天地祖宗共饮药酒而卒纬字文江南昌人崇祯十六年进士授行人两京既覆每饮酒辄涕泗横流友人语之曰昔狼瞫有言吾未获死所子既有志曷求所乎乃赴延平谒唐王擢给事中寻扈行至汀州遘变从官皆散纬独死之　　张文辉按通州志文辉字仲文崇祯甲戌与兄文烶同登进士累迁徽宁兵备副使时左良玉骄兵南下御之于芜湖良玉师却芜湖获全改建南道移节邵武隆武立闽中与吴春枝共设方略后江西寇起杉关失守系印于臂沉河死　　陈子壮
&lt;/div&gt;
    &lt;div class="pagination"&gt;
&lt;a href="官常典忠烈部_page48.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典忠烈部_page44.html"&gt;44&lt;/a&gt;&lt;a href="官常典忠烈部_page45.html"&gt;45&lt;/a&gt;&lt;a href="官常典忠烈部_page46.html"&gt;46&lt;/a&gt;&lt;a href="官常典忠烈部_page47.html"&gt;47&lt;/a&gt;&lt;a href="官常典忠烈部_page48.html"&gt;48&lt;/a&gt;&lt;span class="current-page"&gt;49&lt;/span&gt;&lt;a href="官常典忠烈部_page50.html"&gt;50&lt;/a&gt;&lt;a href="官常典忠烈部_page50.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
