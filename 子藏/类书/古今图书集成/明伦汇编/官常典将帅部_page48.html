<!DOCTYPE html>
<html>
 <head>
  <meta charset="utf-8"/>
  <title>
   官常典将帅部 - 第 48 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典将帅部 - 第 48 页/共 48 页
  </h1>
  <div class="content">
   鴥彼飞隼其飞戾天亦集爰止方叔&amp;#止其车三千师干之试方叔率止钲人伐鼓陈师鞠旅显允方叔伐鼓渊渊振旅阗阗兴
也

蠢尔蛮荆大邦为雠方叔元老克壮其犹方叔率止执讯获丑戎车啴啴啴啴焞焞如霆如雷显允方叔征伐玁狁蛮荆来威赋
也

　　大雅江汉六章
　宣王命召穆公平淮南之夷诗人美之
江汉浮浮武夫滔滔匪安匪游淮夷来求既出我车既设我旟匪安匪舒淮夷来铺赋
也

江汉汤汤武夫洸洸经营四方告成于王四方既平王国庶定时靡有争王心载宁赋
也

江汉之浒王命召虎式辟四方彻我疆土匪疚匪棘王国来极于疆于理至于南海赋
也

王命召虎来旬来宣文武受命召公维翰无曰予小子召公是似肇敏戎公用锡尔祉赋
也

厘尔圭瓒秬鬯一卣告于文人锡山土田于周受命自召祖命虎拜稽首天子万年赋
也

虎拜稽首对扬王休作召公考天子万寿明明天子令闻不已矢其文德洽此四国赋
也

　　大雅常武六章
　宣王自将以伐淮北之夷而命卿士之谓南仲为　大祖兼大师而字皇父者整治其从行之六军修　其戎事以除淮夷之乱而惠此南方之国诗人作　此以美之赫赫明明王命卿士南仲大祖大师皇父整我六师以修我戎既敬既戒惠此南国赋
也

王谓尹氏命程伯休父左右陈行戒我师旅率彼淮浦省此徐土不留不处三事就绪赋
也

赫赫业业有严天子王舒保作匪绍匪游徐方绎骚震惊徐方如雷如霆徐方震惊赋
也

王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所赋
也

王旅啴啴如飞如翰如江如汉如山之苞如川之流&amp;#&amp;#翼翼不测不克濯征徐国赋
也

王犹允塞徐方既来徐方既同天子之功四方既平徐方来庭徐方不回王曰还归赋
也

　　边城将四首　　　　　　　　梁吴均塞外何纷纷边骑欲成群尔时始应募来投霍冠军刀含四尺影剑抱七星文袖间血洒地车中旌拂云轻躯如未殡终当厚报君仆本边城将驰射灵关下箭衔雁门石气振武安瓦勋轻赏废丘名高拜横野留书应凿楹传功须勒社徒倾七尺命酬恩终自寡闻君报一餐远送出平野玉标丹霞剑金络艳光马高旗入汉飞长鞭历地写曙星海中出晓月山头下岁晏坐论功自有思臣者临淄重蹴踘曲城好击刺不要身后名专骋眼前智君看班定远立功不负义掣拽二丈旗踯躅双凫骑但问相知否死生无险易　　光华殿侍宴赋竞病韵　　　　曹景宗　景宗累立军功天监初征为右卫将军后破魏师　凯旋帝于光华殿宴饮联句令左仆射沈约赋韵　景宗启求赋诗帝曰卿伎能甚多人才英拔何必　止在一诗景宗已醉求作不已时韵已尽唯余竞　病二字景宗便操笔而成帝深叹赏朝贤惊嗟竟　日去时儿女悲归来笳鼓竞借问行路人何如霍去病　　咏霍将军北伐　　　　　　　　虞羲拥旄为汉将汗马出长城长城地势险万里与云平凉秋八九月卤骑入幽并飞狐白日晚瀚海愁云生羽书时断绝刁斗昼夜惊乘墉挥宝剑蔽日引高旍云屯七萃士鱼丽六郡兵胡笳关下思羌笛陇头鸣骨都先自詟日逐次亡精玉门罢斥堠甲第始修营位登万庾积功立百行成天长地自久人道有亏盈未穷激楚乐已见高台倾当令麟阁上千载有雄名　　赠王僧辩　　　　　　　　　　朱超故人总连率方舟下汉池玉节交横映金铙前后吹聚图匡汉业倾产救韩危昔时明月夜荫羽切高枝冲天势已远控地力先疲各言献捷后几处泣生离　　度关山　　　　　　　　　　　戴皓昔听陇头吟平居已流涕今上关山望长安树如荠千里非乡邑四海皆兄弟军中大体自相褒其间得意各分曹博陵轻侠皆无位幽州重气本多豪马衔苜蓿叶剑莹鷿鹈膏初征心未习复值雁飞入山头看月近草上知风急笛唱曲难成笳繁响还涩武帝初承平东伐复西征蓟门海作堑榆塞冰为城催令四校出倚望三边平箭服朝来动刀环临阵鸣将军一百战都护五千兵且决雄雌眼前利谁道功名身后事丈夫意气本自然来时辞第已闻天但令此身与命在不持烽火照甘泉　　伤章公大将军　　　　　　　陈何胥百万横行罢三千白日新短箫应出塞长笛反惊邻槐庭惨芳树舞阁思阳春所悲金谷妓坐望玉关人　　宴诗　　　　　　　　　　北周高琳　武成三年讨平文州氐师还帝宴群公卿士仍赋　诗言志琳诗末章云云帝大悦曰獯猃陆梁末时　款塞卿言有验国之福也寄言窦车骑为谢霍将军何以报天子沙漠静妖氛　　赐史祥　　　　　　　　　　隋炀帝　炀帝即位汉王谅作乱帝以祥为行军总管大破　之进位上大将军转太仆卿赐祥诗伯煚朝继重夏侯亲遇深贵耳唯闻古贱目讵知今早劲草质久有背淮心扫逆黎山外振旅河之阴功已书王府留情太仆箴　　入塞　　　　　　　　　　　　何妥桃林千里险候骑乱纷纷问此将何事嫖姚封冠军回旌引流电归盖转行云待任苍龙杰方当论次勋　　遗源雄　　　　　　　　　　贺若弼　隋文帝拜弼为吴州总管委以平陈事雄为寿州　总管弼与诗交河骠骑幕合浦伏波营勿使麒麟上无我二人名　　出塞　　　　　　　　　　　薛道衡高秋白露团上将出长安尘沙塞下暗风月陇头寒转蓬随马足飞霜落剑端凝云迷代郡流水冻桑干烽微桔槔远桥峻辘轳难从军多恶少召募尽材官伏堤时卧鼓疑兵乍解鞍柳城擒冒顿长&amp;#纳呼韩受降今更筑燕然已重刊还嗤傅介子辛苦刺楼兰　　出塞　　　　　　　　　　　虞世基上将三略远元戎九命尊缅怀古人节思酬明主恩山西多勇气塞北有游魂扬桴度陇&amp;#勒骑上平原誓将绝沙漠悠然去玉门轻赍不遑舍惊策骛戎轩懔懔边风急萧萧征马烦雪暗天山道冰塞交河源雾烽黯无色霜旗冻不翻耿介倚长剑日落风尘昏　　遗于仲文　　　　　　　　乙支文德　隋书曰于仲文从炀帝征辽东大破之高丽将乙　支文德诈降仲文舍之既去寻悔遣骑追之每战　破贼文德贻诗曰神策究天文妙算穷地理战胜功既高知足愿云止　　送张说巡边　　　　　　　　唐元宗端拱复垂裳长怀御远方股肱申教义戈剑靖要荒命将绥边服雄图出庙堂三台入武帐八座起文昌宝胄匡韩主华宗辅汉王茂先&amp;#博物平子谢文章尽节恢时佐输诚御寇场三军临朔野驷马即戎行鼓吹威边郡旌轩溢洛阳云台先着美今日更贻芳　　饯王晙巡边　　　　　　　　　同前振武威荒服扬文肃远墟金坛申将礼玉节授军符免冑三方外衔刀万里余昔时吴会静今日寇庭虚分阃仍推毂援桴且训车风扬旌&amp;#远雨洗甲兵初坐见台阶谧行闻祅祲除檄来虽插羽箭去亦飞书舟&amp;#功须着盐梅望匪&amp;#不应陈七德欲使化先敷　　奉和圣制送尚书燕国公赴朔方　　　　　　　　　　　　　　　张九龄宗臣事有征庙筭在休兵天与三台座人当万里城朔南方偃革河右暂扬旌宠锡从仙禁光华出汉京山川勤远略原隰轸皇情为奏熏琴唱仍题宝剑名闻风六郡伏计日五戎平山甫归应疾留侯功复成歌锺旋可望&amp;#席岂难行四牡何时入吾君忆履声　　奉和幸望春宫送朔方军大总管张仁亶　　　　　　　　　　　　　　　　李峤玉塞征边卤金符命老臣三军张武&amp;#万乘饯行轮猛气凌元朔崇恩降紫宸投醪还结士辞第本忘身露下鹰初击风高雁欲宾方销塞北祲还靖漠南尘　　奉和圣制张说巡边　　　　　　宋璟帝道薄存兵王师尚有征是关司马法爰命总戎行画阃崇威信分麾盛宠荣聚观方结辙出祖遂倾城圣酒江河润天词象纬明德风边草偃胜气朔云平宰国推良器为军挹壮声至和常得体不战即亡精以智泉宁竭其徐海自清迟还庙堂坐赠别故人情　　和陆明府赠将军重出塞　　　陈子昂忽闻天上将关塞重横行始返楼兰国还向朔方城黄金装战马白羽集神兵星月开天阵山川列地营晚风吹画角春色耀飞旌宁知班定远犹是一书生　　奉和圣制送王晙巡边应制　　　张说六月歌周雅三边遣夏卿欲施攻战法先作简稽行礼乐知谋帅春秋识用兵一劳堪定国万里即长城策有和戎利威传破卤名军前雨洒道楼上月临营别藻瑶华降同衣锦襮荣关山由义近戎马为恩轻丝竹路傍散风云马上生朝廷谓吉甫邦国望君平　　将赴朔方军应制　　　　　　　前人礼乐逢明主韬钤用老臣恭凭神武策远御鬼方人供帐荣恩饯山川喜诏巡天文日月丽朝赋管弦新幼志传三略衰材谢六钧胆犹忠作伴心故道为邻汉保河南地胡清塞北尘连年大军后不日小康辰剑舞轻离别歌酣忘苦辛从来思博望许国不谋身　　送赵二尚书彦昭北伐　　　　　前人北地河冰合边城备此时兵连紫塞路将举白云司提剑荣中贵衔珠盛出师日华光组练风色焰旌旗投笔尊前起横戈马上辞梅花吹欲引杨柳赋新诗　　奉和幸望春宫送朔方军大总管张仁亶　　　　　　　　　　　　　　　　李乂边郊草具腓河塞有兵机上宰调梅寄元戎细柳威武貔东道出鹰隼北庭飞玉匣谋中野金舆下太微投醪衔饯酌缉衮事征衣勿谓公孙老行闻奏凯归　　奉和圣制幸望春宫送朔方大总管张仁亶　　　　　　　　　　　　　　　　苏颋北风吹早雁日夕渡河飞气冷胶应折霜明草正腓老臣帷幄算元宰庙堂机饯饮回仙跸临戎解御衣军装乘晓发师律候春归方伫勋庸盛天词降紫微　　饯赵尚书摄御史大夫赴朔方军　前人劲寇欲南窥扬兵护朔陲赵尧宁易印邓禹即分麾野饯回三杰军谋用六奇云边愁出塞日下怆临岐拔剑行人舞挥戈战马驰明年麟阁上充国画于斯　　夏日都门送司马员外逸客孙员外佺共北征　　　　　　　　　　　　　　　沈佺期二庭追卤骑六月动周师庙略天人授军麾相国持复言征二妙才命重当时画省连征&amp;#横门共别词云迎出塞马风卷渡河旗计日方夷寇旋闻杕杜诗　　塞北　　　　　　　　　　　　前人朔骑犯边埃风从丑上来五原烽火急六郡羽书催冰壮飞狐冷霜浓候雁哀将军朝授钺战士夜衔枚紫塞金河里葱山铁勒隈莲花秋剑发桂叶晓旗开秘略三军动妖氛百战摧何言投笔去终作勒铭回　　奉和圣制送张尚书巡边　　　　王翰紫绶尚书印朱軿丞相车登朝身许国出阃将辞家不惮炎蒸苦亲尝走集赊选徒军有令誓卒尔无哗帝乐风初起王城日半斜宠行流圣作寅饯照台华骑历河南树旌摇塞北沙荣怀应尽服严杀已先加业峻灵祗保功成道路嗟宁知凿空使远致石榴花　　奉和圣制送张尚书巡边　　　许景先文武承邦式风云感国桢王师亲赋政庙略久论兵汉主知三杰周官统六卿四方分阃受千里坐谋成介冑辞前殿壶觞宿左营赏延颁赐重宸赠出车荣龙武三军气鱼铃五校名郊云驻旌羽边吹引金钲振旅方称德安人更克贞伫看铭石罢同听凯歌声　　奉和圣制送张说巡边　　　　　韩休一德光台象三军掌夏卿来威申庙略出总&amp;#师贞受钺辞金殿凭轩去鼎城曙光摇组甲&amp;#吹绕云旌左律方先凯中鼙即训兵定功彰武事陈颂纪天声祖宴初留赏宸章更宠行车徒零雨送林野夕阴生路极河流远川长朔气平南辕迟返&amp;#归奏谒承明　　将军行　　　　　　　　　　刘廷芝将军辟辕门耿介当风立诸将欲言事逡巡不敢入剑气射云天鼓声振原隰黄尘塞路起走马追兵急弯弓从此去飞箭如雨集截围一百重斩首五千级代马流血死敌人抱鞍泣古来养甲兵有事常讨袭乘我庙堂运坐使干戈戢献凯归京师军容何翕习　　奉和圣制送张尚书巡边　　　张嘉贞天锡我宗盟元戎付夏卿多才兼将相必勇独横行经纬称人杰文章作代英山川看是阵草木想为兵不待河冰合犹防塞月明有谋当系丑无战且绥氓阃外专三略云中冀一平感恩同义激怅别旅魂惊直视前旌掣遥闻后骑鸣还期方定日复此出郊迎　　奉和圣制送张说巡边　　　　卢从愿上将发文昌中军静朔方占星引旌节择日拜坛场礼乐临轩送威声出塞扬安边俟帷幄制胜在岩廊作鼓将军气投醪壮士觞戒途遵六月离赠动三光槐路清梅署蘅皋起麦凉时文仰雄伯耀武震遐荒&amp;#席知无战兵戈示不忘伫闻歌杕杜凯入系名王　　奉和圣制送张尚书巡边　　　　袁晖出师宣九命分阃用三台始应幕中画新从天上来丹青不独任韬略遂双该坐见威棱洽弥彰事业恢旌旗晓云送鞞鼓朔风催卤气销残月边声韵落梅羽书雄北地龙汉寝南垓宠战黄金尽输诚白日回离章宸翰发祖燕国门开欲识恩华盛平生文武材　　奉和圣制送张说巡边　　　　徐知仁圣德膺三统皇恩被八埏大明均照物小丑未宁边国相台衡重元戎庙略宣紫泥方受命黄石乃推贤问罪阴山下安人属国前度关行照月乘障坐消烟北阙纡宸藻南桥列祖筵耀威当夏日杀气指秋天鞞鼓鼋鼍振旌旗鸟兽悬由来词翰手今见勒燕然　　送赵大夫护边　　　　　　　　孙逖外域分都护中台命职方欲传清庙略先取剧曹郎已佩登坛印犹怀伏奏香百壶开诏饯驷牡结戎装青海连西掖黄河带北凉关山瞻汉月戈剑宿胡霜体国才先着论兵策复长果持文武术还继杜当阳　　老将行　　　　　　　　　　　王维少年十五二十时步行夺取胡马骑射杀山中白额虎肯数邺下黄须儿一身转战三千里一剑曾当百万师汉兵奋迅如霹雳卤骑崩腾畏蒺藜卫青不败由天幸李广无功缘数奇自从弃置便衰朽世事蹉跎成白首昔时飞箭无全目今日垂杨生左肘路傍时卖故侯瓜门前学种先生柳苍茫古木连穷巷辽落寒山对虚牖誓令疏勒出飞泉不似颍川空使酒贺兰山下阵如云羽檄交驰日夕闻节使三河募年少诏书五道出将军试拂铁衣如雪色聊持宝剑动星文愿得燕弓射天将耻令越甲鸣吴军莫嫌旧日云中守犹堪一战立功勋　　燕支行　　　　　　　　　　　前人汉家天将才且雄时来谒帝明光宫万乘亲推双阙下千官出饯五陵东誓将甲第金门里身作长城玉塞中卫霍纔堪一骑将朝廷不数贰师功赵魏燕韩多劲卒关西侠少何咆勃报雠只是闻尝胆饮酒不曾妨刮骨画戟雕戈白日寒连旗大&amp;#黄尘没迭鼓遥翻瀚海波鸣笳乱动天山月麒麟锦带佩吴钩飒沓青骊跃紫骝拔剑已断天骄臂归鞍共饮月支头汉兵大呼一当百卤骑相看哭且愁教战虽令赴汤火终知上将先伐谋　　陇头吟　　　　　　　　　　　前人长安少年游侠客夜上戍楼看太白陇头明月迥临关陇上行人夜吹笛关西老将不胜愁驻马听之双泪流曾经大小百余战麾下偏裨万户侯苏武纔为典属国节旄落尽海西头　送赵都督赴代州得青字　　　　　前人天官动将星汉上柳条青万里鸣刁斗三军出井陉忘身辞凤阙报国取龙庭岂学书生辈间老一经　　赠裴旻将军　　　　　　　　　前人腰间宝剑七星文臂上雕弓百战勋见说云中擒黠卤始知天上有将军　　赠王威古　　　　　　　　　　崔颢三十羽林将出身常事边春风吹浅草猎骑何翩翩插羽两相顾鸣弓上新弦射麋入深谷饮马投荒泉马上共倾酒野中聊割鲜相看未及饮朔骑寇幽燕烽火去不息胡山高际天长驱救东北战解城亦全报国行赴难古来皆共然　　赠梁州张都督　　　　　　　　前人闻君为汉将边骑罢南侵出塞清沙漠还家拜羽林风霜臣节苦岁月主恩深为语西河使知余报国心　　古塞下曲　　　　　　　　　　陶翰进军飞狐北穷寇势将变日落尘沙昏背河更一战骍马黄金勒雕弓白羽箭射杀左贤王归奏未央殿欲言塞下事天子不召见东出咸阳门哀哀泪如霰　　燕歌行　　　　　　　　　　　前人请君留楚调听我吟燕歌家在辽水头边风意气多出身为汉将正值戎未和雪中凌天山冰上度交河大小百余战封侯竟蹉跎归来灞陵下故旧无相过雄剑委尘匣空门惟雀罗玉簪还赵妹瑶瑟付齐娥昔日不为乐时哉今奈何　　赠裴将军　　　　　　　　　颜真卿大君制六合猛将清九垓战马若龙虎腾凌何壮哉将军临八荒烜赫耀英材剑舞若游电随风萦且回登高望天山白云正崔巍入阵破强寇威名雄震雷一射百马倒再射万夫开匈奴不敢敌相呼归去来功成报天子可以画麟台　　玉门关盖将军歌　　　　　　　岑参盖将军真丈夫行年三十执金吾身长七尺颇有须玉门关城迥且孤黄沙万里白草枯南邻犬戎北接胡将军到来备不虞五千甲兵胆力粗军中无事但欢娱暖屋绣帘红地炉织成壁衣花氍毹灯前侍婢泻玉壶金铛乱点野酡酥紫绂金章左右趋问着只是苍头奴美人一双闲且都朱唇翠眉映明&amp;#清歌一曲世所无今日喜闻凤将雏可怜绝胜秦罗敷使君五马谩踟蹰野草绣窠紫罗襦红牙缕马对樗蒱玉盘纤手撒作卢众中夸道不曾输枥上昂昂皆骏驹桃花叱拨价最殊骑将猎向城南隅腊日射杀千年狐我来塞外按边储为君取醉酒剩沽醉争酒盏相喧呼忽忆咸阳旧酒徒　　送羽林陶将军　　　　　　　　李白将军出使拥楼船江上旌旗拂紫烟万里横戈探虎窟三杯拔剑舞龙泉莫道词人无胆气临行将赠绕朝鞭　　司马将军歌　　　　　　　　　前人狂风吹古月窃弄章华台北落明星动光彩南征猛将如云雷手中电曳倚天剑直斩长鲸海水开见我楼船壮心目颇似龙骧下三蜀扬兵习战张虎旗江中白浪如银屋身居玉帐临河魁紫&amp;#若戟冠崔嵬细柳开营揖天子始知灞上为婴孩羌笛横吹阿亸回向月楼中吹落梅将军自起舞长剑壮士呼声动九垓功成献凯见明主丹青画像麒麟台　　赠郭将军　　　　　　　　　　前人将军豪荡有英威昔掌银台护紫微平明拂剑朝天去薄暮垂鞭醉酒归爱子临风吹玉笛美人乘月舞罗衣畴昔雄豪如梦里相逢且欲醉春晖　　送浑将军出塞　　　　　　　　高适将军族贵兵且强汉家已是浑邪王子孙相承在朝野至今部曲燕支下控弦尽用阴山儿登阵长骑大宛马银鞍玉勒绣蝥弧每逐嫖姚破骨都李广从来先将士卫青未肯学孙吴传有沙场千万骑昨日边庭羽书至城头画角三四声匣里宝刀昼夜鸣意气能甘万里去辛勤动作一年行黄云白草无前后朝建旌旄夕刁斗塞下应多侠少年关西不见春杨柳从军借问所从谁击剑酣歌当此时远别无轻绕朝策平戎早寄仲宣诗　　魏将军歌　　　　　　　　　　杜甫将军昔着从事衫铁马驰突重两&amp;#被坚执锐略西极&amp;#仑月窟东崭岩君门羽林万猛士恶若哮虎子所监五年起家列霜戟一日过海收风帆平生流辈徒蠢蠢长安少年气欲尽魏侯骨耸精爽紧华岳峰尖见秋隼星缠宝校金盘陀夜骑天驷超天河欃枪荧惑不敢动翠蕤云旓相荡摩吾为子起歌都护酒阑插剑肝胆露勾陈苍苍元武暮万岁千秋奉明主临江节士安足数　　戏作花卿歌　　　　　　　　　前人成都猛将有花卿学语小儿知姓名用如快鹘风火生见贼唯多身始轻绵州副使着柘黄我卿扫除即日平子璋髑髅血模糊手持掷还崔大夫李侯重有此节度人道我卿绝世无既称绝世无天子何不唤取守京都　　久雨期王将军不至　　　　　　前人天雨萧萧滞茅屋空山无以慰幽独锐头将军来何迟令我心中苦不足数看黄雾乱青云时听严风折乔木泉源泠泠杂猿狖泥泞漠漠饥鸿鹄岁暮穷阴耿未已人生会面难再得忆尔腰下铁丝箭射杀林中雪色鹿前者坐皮因问毛知子历险人马劳异兽如飞星宿落应弦不碍苍山高安得突骑只五千崒然眉骨皆尔曹走平乱世相催促一豁明主正郁陶忆昔范增碎玉斗未使吴兵着白袍&amp;#&amp;#阊阖闭氛祲十月荆南雷怒号　　寄赠王十将军承俊　　　　　　前人将军胆气雄臂悬两角弓缠结青骢马出入锦城中时危未授钺势屈难为功宾客满堂上何人高义同　　送李将军赴邓州　　　　　　郎士元双旌汉飞将万里独横戈春色临关尽黄云出塞多鼓鼙悲绝漠烽戍隔长河想到阴山北遐荒已请和　　代员将军罢战后归故里　　　　常衮结发事疆场全生俱到乡连云防铁岭同日破渔阳牧马胡天晚移军碛路长枕戈眠古戍吹角立繁霜归老勋仍在酬恩卤未忘独行过邑里多病对农桑雄剑依尘&amp;#兵符寄药囊空余麾下将犹逐羽林郎　　送张将军　　　　　　　　　　耿湋寥落军城暮重行返照间鼓鼙经雨暗士马过秋闲惯守临边郡曾营近海山关西旧业在夜夜梦中还　　送都尉归边　　　　　　　　　卢纶好勇知名早争雄上将间战多春入塞猎惯夜烧山合阵龙蛇动移军草木闲今来部曲尽白首过萧关　　酬严司空荆南见寄　　　　　武元衡金貂再领三公府锦帐连封万户侯帘卷青山巫峡晓烟凝碧树渚宫秋刘琨坐啸风清塞谢朓裁诗月满楼白雪调高歌不得美人南国翠蛾愁　　上刘侍中　　　　　　　　　杨巨源命代生申甫承家翊禹汤庙谟膺间气师律动清霜钟鼎勋庸大山河诫誓长英姿凌虎视逸步压龙骧道协陶钧力恩回日月光一言弘社稷九命备珪璋政洽军逾肃仁敷物已康朱门重棨戟丹诏半缣缃位总兴龙野师临涿鹿乡射雕天更碧吹角塞仍黄深入平夷落横行辟汉疆功垂贞石远名映色丝香断碛瞻貔虎临池识凤凰舞腰凝绮榭歌响拂雕梁杯净传鹦鹉裘鲜照骕骦吟诗白羽扇校猎绿沈枪风景佳人地烟沙壮士场幕中邀谢鉴麾下得周郎珠影含空彻琼枝映座芳王浑知武子陈实奖元方富贵春无限欢娱夜未央管弦随玉帐樽俎奉金章俗理宁因劝边城讵假防军容雄朔漠公望冠岩廊分野邻孤岛京扺溢万箱曙华分碣石秋色入渔阳城达迷元菟川明辨白狼忠贤多感激今古共苍茫堤拥红蕖艳桥分翠柳行轩车纷自至亭馆郁相当珍簟回烦暑层轩引早凉听琴知思静说剑觉神扬佳景燕台上清辉郑驿傍鼓鼙喧北里珪玉映东&amp;#敢衒由之瑟甘循赐也墙官微思假路战胜升堂欲奋三年翼频回一夕肠消忧期酒圣乘兴任诗狂海内栽桃李天涯倚稻粱升沈门下意谁道在苍苍　　古词　　　　　　　　　　　　卫象鹊血调弓湿未干鷿鹈新淬剑光寒辽东老将鬓成雪犹向旄头夜夜看　　塞下曲二首　　　　　　　　张仲素三戍渔阳再度辽骍弓在臂箭横腰匈奴似欲知名姓休傍阴山更射雕猎马千行雁几双燕然山下碧油幢传声漠北单于破火照旌旗夜受降　　将军行　　　　　　　　　　　张籍弹筝峡东有塞尘天子择日拜将军蓬莱殿前赐六纛还领禁兵为部曲当朝受诏不辞家夜向咸阳原上宿战车彭彭旌旗动三十六军齐上陇陇头战胜夜亦行分兵处处收旧城胡儿杀尽阴碛暮扰扰唯有牛羊声边人亲戚曾战没今逐官军收旧骨碛西行见万里空幕府独奏将军功　　边将　　　　　　　　　　　　姚合将军作镇古汧州水腻山春节气柔清夜满城弦管沸行人不信是边头　　少将　　　　　　　　　　　李商隐族亚齐安陆风高汉武威烟波别墅醉花月后门归青海闻传箭天山报合围一朝携剑起马上疾如飞　　赠边将　　　　　　　　　　　韦庄昔因征远向金微马出榆关一鸟飞万里只携孤剑去十年空逐塞鸿归手招都护新降卤身着文皇旧赐衣只待烟尘报天子满头霜雪为兵机　　内宴应制　　　　　　　　　宋曹翰三十年前学六韬英名常得预时髦曾因国难披金甲不为家贫卖宝刀臂健尚嫌弓力软眼明犹识阵云高庭前昨夜秋风起羞见团花旧战袍　　旧将　　　　　　　　　　　　杨亿平生苦战忆山西拊剑临风气吐霓戟户当衢容驷马&amp;#奴绕帐列生犀新丰酒满清商咽武库兵销太白低髀肉渐生衣带缓早朝空听汝南&amp;#　　旧将　　　　　　　　　　　　刘骘强弩当年讨不庭功成身退炳丹青囊沙泽畔知兵法聚米山前识阵形骥老未甘秋伏枥剑闲犹觉夜冲星分茅锡土传家牒钟鼎还须为勒铭　　边将　　　　　　　　　　　司马光月白星稀霜气多卷旗束甲涉葱河田家不觉官军渡夜半只闻风雨过　　送丘宗卿帅蜀　　　　　　　杨万里谕蜀宣威百万兵不须号令自精明酒挥勃律天西&amp;#鼓卧篷婆雪外城二月海棠倾国色五更杜宇说乡情少陵山谷千年恨不遇西江眼为清　　应教和非熊韵　　　　　元耶律楚材蔼蔼英声镇北州非熊人物本风流时逢佳客开青眼久领元戎尚黑头已发丰城神剑出休嗟暗室夜光投驱兵经略关中了题遍长安旧酒楼　　东归　　　　　　　　　　　　吴讷跃马东归古歙州铁衣如雪照青秋半生叨食君王禄百战深遗父母忧城上彩旗翻白虎帐前金络控黄骝英雄出处缘忠孝岂为人间万户侯　　上左丞相　　　　　　　　　杨维桢玉帐牙&amp;#坐运筹雄师到处瘴烟收名传冀北三千里威振山东四百州铁马屯云江渚晓楼船泛月海天秋殷勤整顿乾坤了召入金銮侍冕旒　　题花门将军游宴图　　　　　明宋濂花门将军七尺长广颡穹鼻拳发苍身骑叱拨紫电光射猎娑陵古塞傍一箭正中双白狼勇气百倍世莫当胡天七月夜雨霜寒沙莽莽障日黄先零老奴古黠羌控弦鸣镝时跳踉将军怒甚烈火扬宝刀双环新出房麾却何翅驱牛羊平居不怯北风凉白毡为幄界翠行铜龙压脊双角张彩绳亘空若虹翔将军中坐据胡&amp;#炽炭炙肉泣流浆革囊挏酒蒲萄香驼蹄斜割劝客尝赵女如花二八强皮帽新裁系锦纕低抱琵琶弹凤凰半酣出视驼马场五花作队满涧冈但道欢乐殊未央　　闻朱将军战殁　　　　　　　　高启江浦戈船赤帜稀孤军落日陷重围镜中蛇堕占应验牙上枭鸣事已非残卒自随新将去老亲空见旧奴归闻&amp;#此夜谁同舞西望秋云泪洒衣　　大将军徐丞相平定中原振旅还朝上御龙江　　亭命儒臣赋诗迎之应制　　　　魏观白旄黄钺两京平甘雨和风四海清师出万全非用武将资三杰在推诚苍龙挟雨迎车骑彩凤穿云送&amp;#旌献颂偶蒙天一笑行看作乐着功成　　吊晋安将军歌　　　　　　　　镏炳荔枝城头花簇簇王孙不归春水绿黄金台前烟草荒伤心独倚青云哭泪洒銮江江倒流楚魂暮咽枫林秋焦黄绿醑湘竹语岘山石断行人愁信陵门下簪缨会珠履筵前几人在军中击鼓夜不眠珠翠成行鸣剑佩王孙王孙真贵人落笔龙蛇惊鬼神千金散士马啼尽铁用昼卧双麒麟桑柘阴阴连大路野市书生晚当户部曲凄凉白发稀甘棠犹指将军树玉凫金雁漆灯残化鹤千年何日还有酒谁浇赵州土碧血化雨苔斑斑王孙王孙不可招仰天击碎青桐瑶寸心何处写哀素江上年年生暮潮　　大将出师　　　　　　　　　　甘瑾九重飞诏紫泥新帝命南征遣大臣宫雾迥回银瓮江花初报锦袍春蛮烟瘴雨驱车远朔雪燕云送捷频汗马功成催入觐汾阳勋业照麒麟　　丁亥中秋　　　　　　　　　　王越瑟瑟西风吹雨晴可怜佳节在边城百年人有几时健一岁月无今夜明鲁酒为谁浇战骨商歌空自怨和盟睢阳已死汾阳老羞对儿曹说用兵　　自咏　　　　　　　　　　　　前人自叹儒官拜将官谈兵容易用兵难世间惟有征夫苦天下无如边地寒发为胡笳吹作雪心经烽火炼成丹朝廷公道明如日俯仰无&amp;#处处安　　李将军歌　　　　　　　　　罗洪先五溪西南山刺天千盘万箐幽且坚岚腥水毒不可渡昏昏白昼沉鸟鸢帝窜三苗曾此地或云盘瓠居仍传魑魅过从喜得侣山川感召生何偏窄衫鬌髻号鬼国腰镰挟弩亲农田迩来跳梁犯楚塞下令用兵垂十年武陵屡奏南征曲毕口频移上将权已闻调发牵两省况复节制同三边未见泸水走孟获空留铜柱镌文渊将军冑出西平王忠武世业何煌煌生来相貌似熊虎口谈韬略虬&amp;#张往时提军入镇筸叱&amp;#诸蛮如犬羊时危正藉酬恩力志奋宁须绝技长即今头衔比都统兼报开府临辰阳胸中甲兵富群策胡为噤不呻其吭岂欲万全报天子伐心在谋不在强我老无能抱图史染翰濡毫发语狂拟作五溪旋凯赋且待将军投报章　　诸将入朝四首　　　　　　　何景明大将龙旗朝帝京至尊亲遣近臣迎侍中独领嫖姚部战马皆归龙虎营阙下千官侍凤楼苑中天子建龙斿豹房虎圈先班赏武帐前边赐姓侯河北诸军尽有名云中骁骑本轻生金装白马翩翩出不见长安子弟兵少年生长在边城介冑南征虮虱生马上朝来横吹曲梅花一半是吴声　　南征歌二首　　　　　　　　唐顺之诏锡彤弓出禁城良家六郡总从行将军旧佩平蛮印校尉新开横海营草木千山鼓角风将军牧马夜郎东灵台向夕占星色已报欃枪坠海中　　赠李将军　　　　　　　　　　沈炼当年海上扬尘白独有将军剑戟驰刁斗只令诸校集羽书不使侍臣知时将落叶供书草自遣飞花入酒&amp;#勋业定知长剑在徒嗟李广未逢时　　征南诗　　　　　　　　　　　岳岱总戎云鸟肃风翔司马兵符出未央春去旌旄临海甸雪消兵马向蛮方汉家漠漠尧封远天子瞳瞳舜日光不道野人忧战伐月明江汉鬓苍苍
　将帅部纪事一
左传僖公二十七年楚子将围宋使子文治兵于暌终朝而毕不戮一人子玉复治兵于蒍终日而毕鞭七人贯三人耳国老皆贺子文子文饮之酒蒍贾尚幼后至不贺子文问之对曰不知所贺子之传政于子玉曰以靖国也靖诸内而败诸外所获几何子玉之败子之举也举以败国将何贺焉子玉刚而无礼不可以治民过三百乘其不能以入矣苟入而贺何后之有冬楚子及诸侯围宋宋公孙固如晋告急晋于是乎搜于被庐作三军谋元帅赵衰曰郄縠可臣亟闻其言矣说礼乐而敦诗书诗书义之府也礼乐德之则也德义利之本也君其试之乃使郄縠将中军郄溱佐之孔子家语楚伐吴工尹商阳与陈弃疾追吴师及之弃疾曰王事也子手弓而可商阳手弓弃疾曰子射诸射之毙一人韔其弓又及弃疾谓之又及弃疾复谓之毙二人每毙一人辄掩其目止其御曰吾朝不坐燕不与杀三人亦足以反命矣孔子闻之曰杀人之中又有礼焉子路怫然进曰人臣之节当君大事唯力所及死而后已夫子何善此子曰然如汝言也吾取其有不忍杀人之心而已孔丛子居卫篇子思居卫言苟变于卫君曰其材可将五百乘君任军旅率得此人则无敌于天下矣卫君曰吾知其材可将然变也尝为吏赋于民而食人二&amp;#子以故弗用也子思曰夫圣人之官人犹大匠之用木也取其所长弃其所短故杞梓连抱而有数尺之朽良工不弃何也知其所妨者细也卒成不訾之器今君处战国之世选爪牙之士而以二卵弃干城之将此不可使闻于邻国者也卫君再拜曰谨受教矣儒服篇子高任司马乂为将于齐与燕战而败齐君曰以子贤明故信子也答曰君知穿孰若周公齐君曰周公圣人而子贤者弗如也子高曰然臣固弗如周公也以臣之知乂孰若周公之知其弟齐君曰兄弟审于他人子高曰君之言是也夫以周公之圣兄弟相知之审而近失于管蔡明人难知也臣与乂相见观其材志察其所履齐国之士弗能过也书曰知人则哲惟帝难之穿何惭焉且曹子为鲁三与齐战三败失地然后以勇敢之节奋三尺之剑要桓公管仲于盟坛卒收其所丧夫君子之败如日月之蚀人各有能乂庸可弃于今燕以诈破乂是乂不能于诈也臣之称乂称其武勇才艺不称其诈也乂虽败臣固不失其所称焉齐君辞屈而不黜司马乂汉书黥布传布六人姓英氏坐法黥论输骊山与其徒长交通率其曹耦亡江中为群盗陈胜之起也布众数千章邯之灭胜破吕臣军布引兵北击秦左右校破之青波引兵而东闻项梁定会稽西渡淮布以兵属梁梁西击景驹秦嘉等布常冠军项梁立楚怀王以布为当阳君梁败死怀王与布军彭城当是时秦急围赵赵数使人请救怀王怀王使宋义为上将军项籍与布皆属之北救赵及籍杀宋义河上自立为上将军使布先涉河击秦军数有利籍乃悉引兵从之遂破秦军降章邯等楚兵常胜功冠诸侯诸侯兵皆服属楚者以布数以少败众也项籍引兵西至新安又使布夜击坑章邯秦卒二十余万人至关不得入又使布等先从间道破关下军遂得入咸阳布为前锋项王封诸将立布为九江王都六项王往击齐征兵九江布称疾不往遣将将数千人行汉之败楚彭城布又称病不往楚项王由此怨布数使使者谯让召布布愈恐不敢往汉谒者随何说布遂杀楚使归汉汉四年秋七月立布为淮南王与击籍项籍死布遂剖符为淮南王都六九江庐江衡山豫章郡皆属焉十一年高后诛淮阴侯布因心恐夏汉诛梁王彭越盛其醢以遍赐诸侯至淮南淮南王方猎见醢因大恐阴令人部聚兵候伺旁郡警急布有所幸姬病就医医家与中大夫贲赫对门赫厚馈遗姬姬侍王誉赫长者王疑与乱欲捕赫赫乘传诣长安上变布遂族赫家发兵反上遂发兵自将东击布布东击荆荆王刘贾走死富陵尽劫其兵渡淮击楚楚发兵与战徐僮间为三军欲以相救为奇布破其一军二军散走遂西与上兵遇蕲西会布兵精甚上乃壁庸城望布军置陈如项籍军上恶之与布相望见隃谓布何苦而反布曰欲为帝耳上怒骂之遂战破布军布走渡淮数止战不利与百余人走江南长沙哀王使人诱布伪与俱亡走越布信而随至番阳番阳人杀布兹乡遂灭之晋书礼志汉魏故事遣将出征符节即授节钺于朝堂其后荀顗等所定新礼遣将御临轩尚书受节钺依古兵书跪而推毂之义也刘遐传遐妻冀州刺史邵续女骁勇有父风遐尝为石季龙所围妻单将数骑拔遐出万众之中及田防等欲为乱遐妻止之不从乃密起火烧甲仗都尽陶侃传侃子舆果烈善战以功累迁武威将军元康中侃与杜弢战败贼以桔&amp;#打没官军船舰军中失色舆率轻舸出其上流以击之所向辄&amp;#贼又率众将焚侃辎重舆又击破之自是每战辄&amp;#贼望见舆军相谓曰避陶武威无敢当者后与杜弢战舆被重创卒侃哭之恸曰丧吾家宝三军皆为之垂泣梁书锺嵘传嵘永元末除司徒行参军天监初制度虽革而日不暇给嵘乃言曰永元肇乱坐弄天爵勋非即戎官以贿就挥一金而取九列寄片札以招六校骑都塞市郎将填街服既缨组尚为臧获之事职唯黄散犹躬胥徒之役名实淆紊兹焉莫甚臣愚谓军官是素族士人自有清贯而因斯受爵一宜削除以惩侥竞若吏姓寒人听极其门品不常因军遂滥清级若侨杂伧楚应在绥附正宜严断禄力绝其妨正直乞虚号而已谨竭愚忠不恤众口敕付尚书行之魏书贾智传智字显智少有胆决孝昌中除伏波将军冗从仆射领直斋萧衍将夏侯夔攻郢州以智为龙骧将军刺史元显达以城降于萧衍智勒城人不欲叛者与显达交战相率归阙后为都督从王天穆征邢杲临陈流矢中胸仍战不已元颢入洛仍随天穆渡河朝庄帝于河内与尔朱兆同先渡河破颢军以勋除征南将军封义阳县开国伯邑五百户与行台樊子鹄讨吕文欣于东徐州平之增邑三百户及尔朱仲远为徐州刺史智隶仲远赴彭城尔朱荣之死也仲远举兵向洛智不从之遂拥部下出清水东招勒州民与相拒击庄帝闻而善之除右光禄大夫武卫将军进爵为侯因镇徐州普泰初还洛仲远忿其乖背议欲杀之智兄显度先为世隆所厚世隆为解喻得全智与兄显度斛斯椿谋诛尔朱氏椿显度据守北中令智等入京擒世隆兄弟出帝初除散骑常侍本将军开府仪同三司沧州刺史在州贪纵甚为民害出帝征还京师智去就多端后坐事死时年四十五北齐书独孤永业传永业字世基本姓刘中山人母改适独孤氏遂从其姓有才干便弓马被擢补定州六州都督宿卫晋阳世宗超授中外府外兵参军干明初出为河阳行台右丞迁洛州刺史宜阳深在敌境周人于黑涧筑城戍以断粮道永业亦筑镇以抗之治边甚有威信迁行台尚书至河清三年周人寇洛州永业恐刺史段思文不能自固驰入金墉助守周人为土山地道晓夕攻战经三旬大军至寇乃退永业久在河南善于招抚归降者万计选其二百人为爪牙每先锋以寡敌众周人惮之武平三年遣永业取斛律丰洛因以为北道行台仆射幽州刺史领军将军河洛民庶多思永业朝廷又以疆场不安除永业河阳道行台仆射洛州刺史周武帝亲攻金墉永业出兵御之问曰是何达官作何行动周人曰至尊自来主人何不出看客永业曰客行忽速是故不出乃通夜办马槽二千周人闻之以为大军将至乃解围去库狄伏连传代人库狄伏连字仲山少以武干事尔朱荣至直阁将军后从高祖建义赐爵蛇丘男世宗辅政迁武卫将军天保初仪同三司四年除郑州刺史寻加开府伏连质朴勤于公事直卫宫阙晓夕不离帝所以此见知鄙愚狠无治民政术及居州任专事聚敛性又严酷不识士流开府参军多是衣冠士族伏连加以捶挞逼遣筑墙武平中封宜都郡王除领军大将军寻与琅琊王俨杀和士开伏诛伏连家口有百数盛夏之日料以仓米二升不给盐菜常有饥色冬至之日亲表称贺其妻为设豆饼伏连问此豆因何而得妻对向于食马豆中分减充用伏连大怒典马掌食之人并加杖罚积年赐物藏在别库遣侍婢一人专掌管钥每入库检阅必诏妻子云此是官物不得辄用至是簿录并归天府陈书徐陵传大建二年陵迁尚书左仆射朝议北伐高宗曰朕意已决卿可举元帅众议咸以中权将军淳于量位重共署推之陵独曰不然吴明彻家在淮左悉彼风俗将略人才当今亦无过者于是争论累日不能决都官尚书裴忌曰臣同徐仆射陵应声曰非但明彻良将裴忌即良副也是日诏明彻为大都督令忌监军事遂克淮南数十州之地高宗因置酒举杯属陵曰赏卿知人陵避席对曰定策出自圣衷非臣之力也古事苑冯宝妻洗氏为南国首领抚循众部隋文帝封石龙夫人战则锦伞自卫乘宝幰军中号锦伞夫人为古今女将第一唐书平阳公主传主下嫁柴绍高祖兵兴主居长安绍曰尊公将以兵清京师我欲往恐不能偕奈何主曰公行矣我自为计绍诡道走并州主奔鄠发家赀招南山亡命得数百人以应帝于是名贼何潘仁壁司竹园杀行人称总管主遣家奴马三宝喻降之共攻鄠别部贼李仲文向善志丘师利等各持所领会戏下因略地盩厔武功始平下之乃申法誓众禁剽夺远近咸附勒兵七万威振关中帝渡河绍以数百骑并南山来迎主引精兵万人与秦王会渭北绍及主对置幕府分定京师号娘子军娄师德传师德上元初为监察御史会吐蕃盗边刘审礼战殁师德奉使收败亡于洮河因使吐蕃其首领论赞婆等自赤岭操牛酒迎劳师德喻国威信开陈利害卤为畏悦后募猛士讨吐蕃乃自奋戴红抹额来应诏高宗假朝散大夫使从军有功迁殿中侍御史兼河源军司马并知营田事与卤战白水涧八遇八克天授初为左金吾将军检校丰州都督衣皮&amp;#率士屯田积谷数百万兵以饶给无转饷和籴之费武后降书劳之闻见后录突厥默啜自则天世为中国患朝廷旰食倾天下之力不能克郝灵筌得其首自谓不世之功时宋璟为相以天子好武功恐好事者竞生心侥幸痛抑其赏逾年始授郎将灵筌恸哭而死大唐新话天宝中李林甫为相专权用事先是郭元振薛讷李适之等咸以立功边陲入参钧轴林甫惩前事遂反其制始请以蕃人为边将冀固其权言于元宗曰以陛下之雄才国家富强而诸蕃未灭者由文吏为将怯懦不胜武事也陛下必欲灭四夷威海内莫若武臣武臣莫若蕃将夫蕃将生而气雄少养马上长于阵敌此天性然也若陛下感而将之使其必死则狄不足图也元宗深纳之始用安禄山卒为戎首演繁露浑瑊年十一立跳荡功唐兵志矢石未交陷坚突众敌因而败曰跳荡南唐近事冯谧总戎广陵为周师所陷乃削发披缁将图间道南归为识者所擒送至行在时锺谟亦使周人或讥之曰昔日旌旗拥出坐筹之将今朝毛发化为行脚之僧世宗甚悦因释归之终中书侍郎贾崇自统军拜使相镇江都周师未及境尽焚其井邑弃垒而渡元宗引见于便殿责其奔溃之由且曰朝野谓卿为贾尉迟朕甚赖卿一旦敌兵未至弃甲宵遁何面目至此耶崇叩首具陈舒元既叛大军失律城孤气寡无数旅之兵以御要害虽真尉迟无所施其勇臣当孥戮惟陛下裁之以忤旨释罪长流抚州朱匡业刘存忠虽无勋略然以宿旧严整皆处环卫之长刘彦贞寿阳既败我师屡北京师危之元宗临轩旰食问其守御之方匡业对曰时来天地皆同力运去英雄不自由遂忤旨流抚州存忠在侧赞美匡业之言不已流饶州高崇文以旧德殊勋位崇台衮巨镇名藩节制逮之坐镇浮竞出入三朝喜愠莫形世推名将临武昌日阅兵于蹴踘场武昌厅有古屋百余间久经霖雨一旦而颓出乎不意声闻数里左右色动心恐惟崇文指纵点阅安详如故亦无所顾问宋史太祖本纪建隆三年春二月壬午上谓侍臣曰朕欲武臣尽读书以通治道何如左右不知所对后山谈丛太祖常幸秘书省召管军官使观书焉谈苑太祖微时常游凤翔从王彦超超遗十千遣之后即位悉征藩侯入觐苑中纵酒为乐诸帅竞论畴昔功勋惟彦超独言久参藩寄无功能可纪愿纳符节入备宿卫上喜曰前朝异世事安足论彦超之言是后从容谕彦超曰卿当日不留我何也对曰蹄涔之水安可以延安神龙万一留止又岂有今日之事帝王受命非细事也上益喜谓曰复遣卿还镇意以为报耳余诸帅悉归班国老谈苑曹彬初&amp;#成都有获妇女者彬悉闭于一第窍度食且戒左右曰是将进御当密行之洎事宁咸访其亲以还之无亲者备礼以嫁之彬平蜀回辎重甚多或言悉奇货也太祖令伺之皆古图书无珠金寸锦之附石林燕语太祖初曹武惠王彬讨江南潘美副之将行赐燕于讲武殿酒三行彬等起跪于榻前乞面授处分上怀中出一实封文字付彬曰处分在其间自潘美以下有罪但开此径斩之不须奏禀二臣股栗而退讫江南平无一犯律者比还复赐燕讲武殿酒二行二臣起跪于榻前臣等幸无败事昨面授文字不敢藏于家即纳于上前上徐自发封视之乃白纸一张也上神武机权如此涑水纪闻曹武惠王彬凡降四国主未尝杀一无辜子玮琮璨皆领旌钺陶弼有诗曰搜兵四把降王缚教子三登上将坛随手杂录曹彬潘美伐太原将下曹麾兵少却潘力争进兵曹终不许既归至京潘询曹何故退兵不进曹徐语曰上尝亲征不能下下之则我辈速死既入对太祖诘之曹曰陛下神武圣智尚不能下臣等安能必取帝颔之而已归田录曹武惠王彬国朝名将勋业之盛无与为比尝曰自吾为将杀人多矣然未尝以私喜怒辄戮一人其所居堂室弊坏子弟请加修葺公曰时方大冬墙壁瓦石之间百虫所蛰不可伤其生其仁心爱物盖如此既平江南回诣阁门入见榜子称奉敕江南勾当公事回其谦恭不伐又如此谈录太祖明圣慈惠历代创业之主不可比也初陈桥为三军拥迫而回不获已而徇其众恳乃先与三军约曰汝等入城不得惊动府库不得杀害人民不得取夺财物从吾令则吾不违汝之推戴于是三军皆曰不敢违命洎即位后遣王全斌等先锋王自大散关入船自夔峡而入水陆齐攻曹彬为都监沈义伦为行营判官收复西蜀无何全斌杀降将三千人是时曹不从命但收其文案不署字王曹沈等回太祖传宣送中书取勘左右曰方克复西蜀回然杀降将亦不可便按劾今后陛下如何用人太祖曰不然今河东江南皆未归服若不勘劾恐今后委任转乱杀人但令勘成案宣令后殿见责问曰如何敢乱杀人又曰曹彬但退不干汝事曹不退但叩头伏罪曰是臣同商议杀戮降兵朝廷问罪臣首合诛戮太祖见曹如此皆与原之王受金州节度余皆次第进擢也忽一日宣曹太尉彬潘太傅美曰命汝收江南又顾曹曰更不得似西蜀时乱杀人曹徐奏曰臣若不奏又恐陛下未知曩日西川元不是臣要杀降卒缘臣商量固执不下臣见收得当日文案臣元不肯着字太祖令取进呈太祖览之又谓曰卿既商量不下为何对朕坚自伏罪曰臣初与王全斌等同奉陛下委任若王全斌等获罪独臣清雪有愧独生臣是以一向伏罪太祖曰卿既自欲当辜又安用此文字曰臣初谓陛下必行诛戮臣留此文书令老母进呈陛下乞全老母一身太祖尤器遇之又谓曰但只要他归伏慎勿杀人是也无罪只是自家着他不得卿切记取曹曰谨奉诏旨不敢违越晋公曰今国家享无疆之休良由是耳曹之子璨玮琮皆享丰禄岂非余庆乎笔录侍中曹公彬为枢密使向公敏中为副使当是时契丹犯塞继迁叛命每军书至上必亟召枢臣计议彬则曰狂寇当速兵诛讨斩决而已止用强弩若干步骑若干足矣敏中徐曰某所储廪永备或途迂远或出兵非其时当施方略制之纤悉措置多从敏中所议上或谓将帅难其人彬必恳激而言臣请自劾更无他说敏中常私怪之及彬之子玮亦有将材累历边任威名甚着晚自枢贰出殿西鄙临事整暇宽洪容众酷类其父复果于战斗而未尝不以安民柔远为意儒林公议太宗尝责赵普以下举将帅普对曰昔明宗举石晋晋选张彦泽刘高祖拔郭上皇世宗得太祖臣岂敢轻举耶画墁录前辈虽介冑士有执一不移之节有裴镇崇班者晋公之后监华州赤水镇酒段少连领漕事巡过督其职事命去头既而曰且与头以待再来点检裴曰此头是受官日朝廷所命之服运判既命去之不敢擅裹须候朝廷指挥自尔露头治事凡出入见宾客以至迎送露头穿执者三年朝廷亦闻之有旨段少连不合去命官巾罚食俸裴即日复冠人方之贡禹宋史韩亿传亿同知枢密院事时承平久武备不戒乃请二府各列上才任将帅者数十人稍试用之又言武臣宜知兵而书禁不传请纂其要授之于是帝亲集神武秘略以赐边臣张咏传咏知银台进封驳司兼掌三班院张永德为并代部署有小校犯法笞之至死诏案其罪咏封还诏书且言陛下方委永德边任若以一部校故推辱主帅臣恐下有轻上之心太宗不从未几果有营兵胁诉军校者咏引前事为言太宗改容劳之谈苑元昊叛狄青屡将兵出战四年间大小二十五阵八中流矢人呼为狄天使上观其仪表曰朕之关张也于是有敌万之称谓以一足以敌万也初青在军伍间韩魏公范文正公一见之皆称其有将相之器果能为国立功为时名将狄青王伯庸同在枢密府王常戏狄之涅文云愈更鲜明狄云莫爱否奉赠一行伯庸为之大惭画墁录狄武襄西河书佐也逋罪入京窜名赤籍以三班差使殿侍出为清涧城指挥使种世衡知城范文正帅鄜延科阅军书至夜分从者皆休唯狄不懈呼之即至每供事两手如捧玉种以此异之授以兵法又延之于范公遂成名渑水燕谈录狄武襄既平岭南仁宗欲以为枢密使平章事庞庄敏公曰太祖遣曹彬平江南止赐钱二十万其慎重名器如此今青功不及彬若用为平章事富贵已极后安肯为陛下用力使后有寇盗青更立功陛下将何官赏之乃以青为护国军节度子皆优官厚赐金帛皇佑五年侬智高陷二广诏枢密副使狄青督诸将讨之言事者以青武人不可专用请以文臣副之仁宗以问庞庄敏公曰向者王师所以屡败由大将不足以统一裨将人人自用故遇敌辄北刘平以来败军覆将莫不由此青勇敢有智略善用兵必能平贼愿勿忧仁宗乃诏行营诸将皆受青节制贼平处置民事则与孙沔余靖同议及捷报至上喜谓庄敏曰岭表平殄皆卿之力也东轩笔录元昊分山界战士为二箱命两将统之刚浪统明堂左箱野利遇乞统天都右箱二将能用兵山界人户善战中间刘平石元孙任福葛怀敏之败皆二将之谋也庆历中种世衡守青涧城谋用间以离之有悟空寺僧光信者落魄耽酒边人谓之王和尚多往来蕃部中世衡尝厚给酒肉善遇之一日语信曰我有书答野利相公若代为之即以书授信临发复召饮之酒而谓曰塞外寒苦吾为若纳一袄可衣之以行回日当复以归我信始及山界即为逻兵所擒及得书以见元昊元昊发其书即寻常寒暄之问元昊疑之遂缚信拷掠千余至胁以兵刃信终言无他元昊益疑顾见信所衣之袄甚新洁立命棼拆即中得与遇乞之书其言前承书有归投之约寻闻朝廷及云只候信回得报当如期举兵入界惟尽以一箱人马为内应倘获元昊朝廷当以靖难军节度使西平王奉赏元昊大怒自此夺乞之兵既又杀之遇乞死山界无良将统领不复有侵掠之患而边陲亦少安矣洎西戎入贡信得归改名嵩仕左藏库副使补笔谈种世衡居营青涧城有紫山寺僧法崧刚果有谋以义烈著名世衡延置门下恣其所欲供亿无算崧酗酒狎博无所不为世衡遇之愈厚留岁余崧亦深德世衡自处不疑一日世衡忽怒谓崧曰我待汝如子而阴与贼连何相负也拽下械系捶掠极其苦楚凡一月滨于死矣崧终不服曰崧丈夫也公听奸人之言欲见杀则死矣终不以不义自诬毅然不顾世衡审其不可屈为解缚沭浴延入卧内厚抚谢之曰尔无过聊以相试耳欲使为间万一可胁将泄吾事设卤人以此见穷能不相负否崧默然曰试为公为之世衡厚遗遣之以军机密事数条与崧曰可以此藉子仍伪报西羌临行世衡解服所絮袍赠之曰胡地苦寒以此为别至彼须万计求见遇乞非此人无以得其心腹遇乞卤人之谋臣也崧如所教开关求通遇其卤人觉而疑之执于有司数日或发袍领中得世衡与遇乞书词甚款密崧初不知领中书卤人苦之备至终不言情卤人因疑遇乞舍崧迁于北境久之遇乞终以疑死崧邂逅得亡归尽得卤中事以报朝廷录其劳补右侍禁归姓为王崧后官至诸司使至今边人谓之王和尚梦溪笔谈宝元中党项犯边有明珠族首领骁悍最为边患种世衡为将欲以计擒之闻其好击鼓乃造一马持战鼓以银裹之极华焕密使谍者阳卖之入明珠族后乃择骁卒数百人戒之曰凡见负银鼓自随者并力擒之一日羌酋负鼓而出遂为世衡所擒元昊之臣野利常为谋主守天都山号天都大王与元昊乳母白姥有隙岁除日野利引兵巡边深涉汉境数宿白姥乘间乃谮其欲叛元昊疑之世衡尝得蕃酋之子苏吃曩厚遇之闻元昊尝赐野利宝刀而吃曩之父得幸于野利世衡因使吃曩窃野利刀许之以缘边职任锦袍真金带吃曩得刀以还世衡乃唱言野利已为白姥谮死设祭境上为祭文叙岁除日相见之欢入夜乃火烧纸钱川中尽明卤见火光引骑近边窥觇乃佯委祭具而银器凡千余两悉弃之卤人争取器皿得元昊所赐刀及香炉中见祭文已烧尽但存数十字元昊得之又识其所赐刀遂赐野利死野利有大功死不以罪自此君臣猜贰以至不能军平夏之功世衡计谋居多当时人未甚知之世衡卒乃录其功赠观察使梦溪笔谈宝元中党项犯塞时新募万胜军未习战陈遇寇多北狄青为将一日尽取万胜旗付虎翼军使之出战党项望其旗易之全军径趋为虎翼所破殆无遗类又青在泾原尝以寡当众度必以奇胜预戒军中尽舍弓弩皆执短兵器令军中闻钲一声则止再声则严阵而阳却钲声止则大呼而突之士卒皆如其教纔遇敌未接战遽声钲士卒皆止再声皆却党项大笑相谓曰孰谓狄天使勇时党项谓青为天使钲声止忽前突之党项兵大乱相蹂践死者不可胜计狄青为枢密副使宣抚广西时侬智高守昆仑关青至宾州值上元令节大张灯烛首夜宴将佐次夜宴从军官三夜飨军校首夜乐饮彻晓次夜二鼓时青忽称疾暂起如内久之使人谕孙元规令暂主席行酒少服药乃出数使人勤劳座客至晓各未敢退忽有驰报者云是夜三鼓青已夺昆仑矣狄青戍泾原日尝与金战大胜追奔数里寇忽壅遏山路知其前必遇险士卒皆欲奋击青遽鸣钲止之寇得引去验其处果临深涧将佐皆悔不击青独曰不然奔亡之寇忽止而拒我安知非谋军已大胜残寇不足利得之无所加重万一落其术中存亡不可知宁悔不击不可悔不止青后平岭寇贼帅侬智高兵败奔邕州其下皆欲穷其窟穴青亦不从以为趋利乘势入不测之城非大将事智高因而获免天下皆罪青不入邕州脱智高于垂死然青之用兵主胜而己不求奇功故未尝大败计功最多卒为名将狄青为枢密使有狄梁公之后持梁公画像及告身十余通诣青献之以为青之远祖青谢之曰一时遭际安敢自比梁公厚有所赠而还之比之郭崇韬哭子仪之墓青所得多矣曹南院知镇戎军日尝出战小捷金兵引去玮侦金兵去已远乃驱所掠牛羊辎重缓驱而还颇失部伍其下忧之言于玮曰牛羊无用徒縻军不若弃之整众而归玮不答使人候金兵金兵去数十里闻玮利牛羊而师不整遽袭之玮愈缓行得地利处乃止以待之金兵将至使人谓之曰蕃军远来必甚疲我不欲乘人之怠请休憩士马少顷决战金方苦疲甚皆欣然严重歇良久玮又使人谕之歇定可相驰矣于是各鼓军而进一战大破金师遂弃牛羊而还徐谓其下曰吾知金已疲故为贪利以诱之比其复来几行百里矣若乘锐便战犹有胜负远行之人若小憩则足痹不能立人气亦阑吾以此败之宝元中忠穆王吏部为枢密使河西首领赵元昊叛上问边备辅臣皆不能对明日枢密四人皆罢忠穆谪虢州翰林学士苏公仪与忠穆善出城见之忠穆谓公仪曰鬷之此行前十年已有人言之公仪曰必术士也忠穆曰非也昔时为三司盐铁副使疏决狱因至河北是时曹南院自陜西谪官初起为定帅鬷至定治事毕玮谓鬷曰决事已毕自此当还明日愿少留一日欲有所言鬷既爱其雄才又闻欲有所言遂为之留明日具馔甚简俭食罢屏左右曰公满面权骨不为枢辅即边帅或谓公当作相则不然也然不十年必总枢柄此时西方当有警公宜预讲边备搜阅人材不然无以应卒鬷曰四境之事唯公知之幸以见教曹曰玮实知之今当为公言玮在陕西日河西赵德明尝使人以马博易于中国怒其息微欲杀之莫可谏止德明有一子方十余岁极谏不已曰以战马资邻国已是失计今更以货杀边人则谁肯为我用者玮闻其言私念之曰此子欲用其人矣是必有异志闻其尝往来牙市中玮欲一识之屡使人诱致之不可得乃使善画者图形容既至观之真英物也此子必须为边患计其时节正在公秉政之日公其勉之鬷是时殊未以为然今知其所画乃元昊也皆如其言墨客挥犀曹武穆知渭州号令明肃西人慑惮由是边境无虞一日方召诸将饮食会有叛卒数千亡奔贼境者候骑报适至诸将相视失色公言笑如平时徐谓骑曰吾命也汝无泄西人闻之以为袭己皆杀之名臣传范仲淹领延州夏人闻之相戒曰毋以延州为意今小范老子腹中自有数万甲兵不比大范老子可欺也戎人呼知州为老子大范谓雍宋史石元孙传元孙迁西上合门使并代州兵马钤辖历侍卫亲军步军殿前都虞候鄜延副都总管缘边安抚使迁邕州观察使康定初夏人寇延州元孙与战于三州口军败见执传者以为己死赠中正军节度使兼太傅录其子孙七人及元昊纳款纵元孙归谏官御史奏元孙军败不死辱国请斩塞下贾昌朝独言曰在春秋时晋获楚将谷臣楚获晋将知罃亦还其国不诛因入对探袖出魏志于禁传以奏曰前代将臣败覆而多不加罪帝乃贷元孙安置全州以升赦内徙襄州侍御史刘湜言元孙失军辱命朝廷贷而不诛若例从量移无以劝用命之士元孙遂不徙后徙许州还京师卒王岩叟传岩叟拜中书舍人滕甫帅太原为走马承受所撼徙颍昌岩叟封还词头言进退帅臣理宜重慎今以小臣一言易之使后人畏惮不自保此风浸长非委任安边之福乃止湘山野录殿中丞程东美守宾州日侬贼寇宾因弃城后得罪编置于郢纯厚人也能道守宾日监斩陈崇仪事甚详自言狄相青正月一日至宾初六日诘旦帅&amp;#将起就坐擒陈及裨将供奉官将斩之捽二人者于庭谓曰二君后事但请无虑青一切为置之时陈神识荒越卒无一词独供奉者慷慨不怖气貌怡然叩狄公曰某万死无恨独一事须干台听以亡母骨榇尚寄州南存留县院二十年不孝未葬某今得罪既死乞令烧讫箧其骨专谨人驰归并家书付妻男将某骨与亡娘之骨买地一处葬之则闭目受刀无恨矣狄公许之擒二人者就廊酒食时晓寒酒饵冷落陈但狂号不能食独供奉者饮啖如平时谓众兵曰吾本一健儿今日陪奉一崇仪使吃剑何亏于我乎汝辈努力无当效我索纸笔写家书一字无误及至市先设衾褥面北正坐顾持刀者曰刃铦利否若一刀不断我必诉汝于阴府言讫刃下斩讫大&amp;#遂南矣谈苑夏守恩作殿帅旧例诸营马粪钱分纳诸帅守恩受之夫人别要一分王德用作都虞候独不受又章献上仙内官请坐甲王独以为不须兴国寺东火张耆枢相宅近须兵防卫王不与以此数事作枢密副使却扫编范文正公为陕西招讨使也以边兵训练不精盖无专任其责者又部署钤辖等权任相亚莫相统一故每有事宜职卑者付以懦兵逼逐先出位高者各精兵逗遛不进是以屡致挫败于是首分鄜延路兵以为六将将各三千余人选路分都监及驻泊都监等六人各监教一将兵马又选使臣指挥使十二人分隶六将专掌教阅每指挥选少壮勇健者二十五人先教之以弓弩短兵俟其技精则补为教头每人却俾分教十人以次相授一季之后尽成精兵遇有寇警少则路分都监将所部先出多则钤辖都署领两将或三将以出更出迭入约束既定总领不贰劳逸又均人乐为用边备寖修寇不敢犯矣其后诸路皆用此制熙宁将法盖本范公之遗意也闻见后录初熙宁元丰间西羌大首领鬼章青宜结为边患数覆官军神宗悬旌节为赏捕之不能得至元佑间大将种谊生致之吕汲公在相位谊但转一官为西上合门使而已亦宋璟之意也龙川别志元昊既叛陕西四路置帅夏英公竦为总帅居长安不临边精兵勇将留置麾下四路战守出入皆取决焉既远不及事而四路负败罚终不及总帅知制诰张公安道为谏官言自古元帅无不身对敌虽齐桓晋文霸主亦亲履行阵至于将佐有败元帅必任其责诸葛亮为大将军马谡之败降右将军此古今通义也今夏竦端坐长安未尝临敌诸路失律一皆不问有总帅之名而无总帅之实乞据四路败事皆以责罚而罢总帅使四路帅臣自任战守之计有事于它路着&amp;#相关报随宜救应于事为便朝廷从之英公降知州而四路各任其事盖始于此齐东野语绍兴七年三月浚奏刘光世在淮西军无纪律罢为少师万寿观使以其兵隶都督府命参谋兵部尚书吕祉往庐州节制且以王德为都统制郦琼副之琼与靳赛皆故群盗与王德素不相能德威声名素着军中号为王夜都承旨张宗元深以为不可谓浚曰琼等畏德如虎今乃使临其上是速其叛也浚不谓然复谋之岳飞曰王德淮西军所服浚欲以为都统制而命吕祉为督府参谋领之如何飞曰德与琼素不相下一旦使揠之在上势所必争吕尚书虽通才然书生不习军事恐不足以服之浚曰张宣抚何如飞曰暴而寡谋且琼之素不服浚曰然则杨沂中耳飞曰沂中视德等耳岂能驭之浚艴然曰浚固知非太尉不可飞曰都督以正问飞飞不敢不尽其愚岂以得兵为念哉即日乞解兵柄持余服而浚讫行之琼辈惧不敢喘及德视事教场诸将执挝用军礼谒拜琼登而言曰寻常服事太尉不周今日乞做一&amp;#锦被遮盖德素犷勇自任竟不解出一语慰抚之遂索马去于是琼辈愈惧相与连衔上章乞回避之张宗元知其事复语浚曰业已尔今独有终任德或可以镇不然变且生矣浚不以为然遂奏召德还以张浚为淮西宣抚使驻盱眙杨沂中为淮西制置使刘锜副之并驻庐州且命郦琼以所部兵赴行在意将以夺其军而诛之宗元听制于文德殿下语人曰是速琼等叛耳会祉复密奏罢琼兵柄书吏朱照漏语于琼于是叛谋始决及金字牌飞报吕方坐厅事闻有大声如箭辟历自戟门随牌而至启视之乃三使除书也吕拍案叹曰庞涓死此树下即时乱作遂缚吕祉及杀中军统制张景钤辖乔仲福刘永衡前知庐州赵康直释知庐州赵不群以其所部七万人悉叛归刘豫至淮岸遂杀祉及康直释不群使还浚乃亟遣张宗元使招之已不及矣浚遂上章引咎台臣交章论列谓浚轻而寡谋愚而自用德不足以服人而惟恃其权诚不足以用众而专任其数若喜而怒若怒而喜虽本无疑贰者皆使之有疑贰之心予而阴夺夺而阴予虽本无怨望者皆使之有望怨之意无事则张威恃势使上下有暌隔之情有急则甘言美辞使将士有轻侮之意郦琼以此怀疑以数万众叛去然浚平日视民如草菅用财如粪土竭民膏血而用之军中者曾何补哉陛下尚欲观其后效臣谓浚之才止如是而已时司谏王缙则以罪在刘光世参政张守期为力求末减都官郎官赵令裕则乞留浚陈公辅则谓不可因将帅而罢宰相于是罢为观文殿大学士提举太平观其后言者不已遂诏落职既而御批张浚散官安置岭表赵鼎力救解之改秘书少监分司西京且为出言官于外孝宗隆兴元年正月以张浚为枢密使仍都督江淮军马五月兼都督荆襄浚既入见屡奏欲先取山东时显官名士如王大宝胡铨王十朋汪应辰陈良翰等皆魏公门人交赞其谋左仆射史浩独不以为然曰宿师于外守备先虚我能出兵山东以牵制川陕彼独不能警动两淮荆襄以解山东之急耶惟当固守要害为不可胜之计必俟两淮无致敌之虑然后可前若乃顺诸将之虚勇收无用之空城寇去则论赏于朝寇至则仅保山寨顾何益乎继而主管殿前司公事李显忠建康都统制邵宏渊亦奏乞引兵进取浩曰二将辄自乞战岂督府命令有不行邪督府准遣李椿以书遗浚子栻曰复雠讨贼天下之大义也然必正名定分养威观衅而后可图今议不出于督府而出于诸将则已为舆尸之凶矣况藩篱不固储备不丰将多而非才兵弱而未练节制未允议论不定彼逸我劳虽或有获得地不守未足多也武锋军都统制陈敏曰盛夏兴师恐非其时兼闻金重兵皆在大梁必有严备万一深入我客彼主千里争力人疲马倦劳逸既异胜负之势先形矣愿少缓之浚皆不听韩元吉以长书投浚言和战守三事略云和固下策然今日之和与前日之和异至于决战夫岂易言今旧兵惫而未苏新兵弱而未练所恃者一二大将大将之权谋智略既不外见有前败于尉桥矣有近&amp;#于顺昌矣况渡淮而北千里而攻人哉非韩信乐毅不可也若是则守且有余然彼复来攻何得不战战而胜也江淮可守战而不胜江淮固在其谁守之故愚愿朝廷以和为疑之之策以守为自强之计以战为后日之图自亮贼之陨彼尝先遣使于我矣又一再遗我书矣其信其诈固未可知而在我亦当以信与诈之间待之盖未有外国欲息兵而中国反欲用兵者云云参赞军事唐文若陈俊卿皆以为不若养威观衅俟万全而后动亦不从遂乞即日降诏幸建康以成北伐之功史浩曰古人不以贼遗君父必俟乘舆临江而后成功则安用都督哉上以问浩浩陈三说云若下诏亲征则无故招致金兵寇边何以应之若巡边犒师则德寿去年一出州县供亿重费之外朝廷自用缗钱千四百万今何以继若曰移跸欲奉德寿以行则未有行宫若陛下自行万一金有一骑冲突行都骚动何以处之孝宗大悟谓浚曰都督先往行边俟有功绩朕亦不惮一行浚怒曰陛下当以马上成功岂可怀安以失事机及退朝浩谓浚曰帝王之兵当出万全岂可尝试而图侥幸主上承二百年基业之托汉高祖起于亭长败亡之余乌可比哉寻复论辩于殿上浚曰中原久陷今不取豪杰必起而取之浩曰中原必无豪杰若有之何不起而亡金浚曰彼民间无寸铁不能自起待我兵至而为内应浩曰胜广能以鉏耰棘矜亡秦彼必待我兵至非豪杰矣若有豪杰而不能起则是金犹有法制维持之未可以遽取也今不思将贻后悔又上疏力谏曰靖康之祸忠臣孝子孰不痛心疾首思欲蹀血卤庭以雪大耻恭想宸衷寝膳不忘然迩安可以服远若大臣未附百姓不信而遽为此举安保其必胜乎苟战而捷则一举而空朔庭岂不快吾所欲若其不捷则重辱社稷以资外侮陛下能安于九重乎上皇能安于天下之养乎此臣所以食不甘味而寝不安席也浚老臣虑宜及此而溺于幕下新进之谋眩于北人诳惑之说是以有请耳德寿岂无报复之心时张韩刘岳各拥大兵皆西北战士燕蓟良马然与之角胜负于五六十载之间犹不能复尺寸之地今欲以李显忠之轻率邵宏渊之寡谋而欲取胜不亦难哉惟当练士卒备器械固边圉蓄财赋宽民力十年而后用之则进有辟国复雠之功退无劳师费财之患此臣素志天下大计也既而督府乏用欲取之民浩曰未施德于民遽重征之恐贼未必灭民贫先自为盗必欲取民臣当丐退上为给虚告五百道且以一年岁币银二十五万两添给军费浩复从容为浚言兵少而不精二将不可恃且今二十万人留屯江淮者几何曰十万复为计其守舟运粮之人则各二万至战卒纔六万耳彼宁畏是哉况淄青齐郓等郡虽尽克复亦未伤破彼或以重兵犯两淮荆襄为之牵制则江上危如累卵矣都督于是在山东乎在江上乎如此诘难者凡五日又委曲劝之曰平日愿执鞭而不可得幸同事任而数数议论不同不惟为社稷生灵计亦为相公计明公以大雠未复决意用兵此实忠义之心然不观时势而遽为之是徒慕复雠之名耳诚欲建功立业宜假以数年先为不可胜之计以待敌之可胜乃上计也明公四十年名望如此一旦失利当何如哉浚曰丞相之言是也虽然浚老矣浩曰晋灭吴杜征南之功也而当时归功于羊太傅以规模出于祜也明公能先立规模使后人藉是有功是亦明公之功何必身为之浚默然明日内引浚奏曰史浩意不可回也恐失机会惟陛下英断于是不由三省密院径檄诸将出师矣德寿知之谓寿皇曰毋信张浚虚名将来必误大计他专把国家名器财物做人情耳已而浩于省中忽得宏渊等遵禀出军状始知其故浩语陈康伯曰吾属俱兼右府而出兵不得与闻则焉用彼相哉浩遂力请罢归乃出知绍兴府临辞复曰愿陛下审度时势若一失之后恐终不得复望中原矣浚至扬州合江淮兵八万人实可用者六万分隶诸将号二十万以李显忠为淮东招抚使出定远宏渊为副使出盱眙浚自渡淮视师显忠复灵壁县败萧琦宏渊至虹县金拒之会显忠亦至遂复虹县知泗州蒲察徒穆同知大周仁并降二将遂乘胜进克宿州捷奏显忠进开府仪同三司淮南京畿京东河北招讨使宏渊进检校少保宁远军节度使招讨副使是时显忠名出宏渊右时符离府军中尚有金三千余两银四万余两绢一万二千匹钱五万缗米豆共粮六万余石布袋十七万条衣枣羊&amp;#各一库酒三库乃纵亲信部曲恣其搬取所余者始以犒军人三兵共一缗士卒怨怒曰得宿州赏三百得南京须得四百既而复出战悉弃钱沟壑由是军情愤詈人无斗志浚乃移书令宏渊听显忠节制宏渊不悦已而复令显忠宏渊同节制于是悉无体统矣孝宗闻之手书与浚曰近日边报中外鼓舞十年来无此克捷以盛夏人疲急召李显忠等还师未达间忽报金人副元帅纥石烈志宁大军且至遇夜军马未整中军统制周宏先率军逃归继逃归者宏渊之子世雄统制左士渊二将皆不能制于是显忠宏渊大军并丁夫等十三万众一夕大溃器甲资粮委弃殆尽士卒皆奋空拳掉臂南奔蹂践饥困而死者不可胜计二将逃窜莫知所在浚时在盱眙去宿尚四百里传言金且至遂亟渡淮入泗州已而复退维扬窘惧无策遂解所佩鱼假添差太平州通判张蕴古为朝议大夫令使金求和僚吏力止之以为不可乃奏乞致仕又乞遣使求和孝宗怒曰方败而求和是何举措于是下诏罪己有云朕明不足以见万里之情智不足以择三军之帅号令既乖进退失律又云素服而哭殽陵之师敢废穆公之誓尝胆而雪会稽之耻当怀句践之图张浚降特进江淮东西路宣抚使官属各夺二官邵宏渊降五官又责靖州团练副使南安军安置李显忠责授清远军节度副使筠州安置又再责莱州团练使潭州安置弃军诸将&amp;#降贬窜有差既而置宣抚司便宜行事未几复以浚都督江淮军马既而又复入为右仆射仍领都督二年三月复诏浚淮上视师浚复谋大举上不从四月召还罢江淮都督府浚亦罢相及和议将成浚坚持以为不可汤思退乃白上以张蕴古求和事由是浚议遂绌既而金纥石烈志宁遣书议和有云乃者出师诡道袭我灵壁虹县以十余万窃取二小邑主将气盈率众直抵符离帅府以应兵进讨凭仗天威以全制胜所杀过当余众溃去计其得丧孰少孰多若以符离之役尚为兵少致败则请空国之众以迎我师云云是岁八月浚薨
　将帅部纪事二
齐东野语岳鹏举征群盗过庐陵托宿廛市质明为主人汛扫门宇洗涤盆盎而去郡守供帐饯别于郊师行将绝谒未得通问大将军何在殿者曰已杂偏裨去矣其严肃如此真可谓中兴诸将第一周洪道为追复制词有云事上以忠至不嫌于辰告行师有律几不犯于秋毫盖实录也辰告者谓岳尝上疏请建储云行营杂录绍兴中金人遣其秘书监刘陶来聘因问岳飞以何罪而死馆伴者无以对但曰意欲谋叛为部将所害告以扺诛陶曰江南忠臣善用兵者止有岳飞所至纪律甚严秋毫无犯所谓项羽有一范增而不能用所以为我擒如飞者其亦江南之范增乎馆伴者默不能对秦桧闻之约束勿奏俄以不职贬其人枫&amp;#小牍岳少保既死狱中籍其家仅金玉犀带数条及琐铠兜鍪南蛮铜弩镔刀弓剑鞍辔等物布绢三千余匹粟麦五千余石钱十余万书籍数千卷而已癸辛杂识洪起畏知京口日乃北军入境之初尝大书揭榜四境曰家在临安职守京口北骑若来有死不走后举郡以降人改其末句云不降则走谈苑郭逵伐交州行师无纪律其所措置殆可笑也进兵有日乃付诸将文字各一大轴谓之将军下令字画甚细节目甚繁又戒诸将不得漏泄诸将近灯火窃观之徐禧尝见之云如一部尚书多禧三日夜读之方竟则诸将仓卒之际何暇一一也内一事云一交人好乘象象畏猪声仰诸军多养猪如象来则以锥刺猪猪既作声象自退走贵耳集王丞相欲进拟辛幼安除一帅周益公坚不肯王丞相问益公云幼安帅材何不用之益公答云不然凡幼安所杀人命在吾辈执笔者当之王遂不复言齐东野语时曲端与吴玠皆有重名陕西人为之语曰有文有武是曲大有谋有勇是吴大娄室寇邠州日端屡战皆捷至白店原撒离喝乘高望之惧而号泣金人目之为啼哭郎君其为敌所畏如此端为泾原都统日有叔为偏将战败诛之既乃发丧祭之以文曰呜呼斩副将者泾原统制也祭叔者侄曲端也尚享一军畏服端纪律极严魏公尝按视端军执挝以军礼见&amp;#无一人公异之谓欲点视端以所部五军籍进公点其一部于廷间开笼纵一鸽以往而所点之军随至张为愕然既而欲尽观于是悉纵五鸽则五军顷刻而集戈甲焕灿旗帜精明魏公虽奖而心实忌之在蜀日尝有诗云破碎江山不足论何时重到滑南村一声长啸东风里多少人归未断魂亦可见其志也金溪县志邓雱字子释生而沉毅膂力绝伦好孙吴兵法邑有亡命报仇者啸聚四境有司不能治雱次第歼其首散其党有司以闻建炎初檄为都统得兵数千分部训练日以精锐邑南清江傅坊有傅安潜者亦聚子弟里人数百以应雱二族相为掎角以御寇时号邓傅两忠义云建炎二年少保杨次山军叛寇郡城郡守檄雱解围雱与贼血战于抚城之南贼党奔溃后次山余党桂中立集众寇饶州雱被檄提兵解饶州围擒中立斩之叛将苗傅率众围建昌城几不守雱振众南趋贼宵遁十一月寇犯郡城雱夜进兵歼其首乘胜追杀韩青等郡城以全四年贼首杨惟忠率众围郡城绣使被旨募兵无有应者雱秣励士马进战俘惟忠斩之并斩其将庞而还魔贼王九二等以妖术率众万计掠上青围贵溪甚急雱命安潜设伏于龙虎山之侧锋交伏发贼众大溃溺死者不可胜数虔寇李端仁围宜黄雱擒之绍兴元年杀剧盗潘逵等二年贾大等乱于崇仁之尧山雱率众往击生擒贾大及其徒众安仁贼吴十八聚众谋不轨雱往战擒之歼其党合境帖息三年杨世雄攻临川官军闭城固守外援莫至雱被檄进兵初兵惮贼迟渡雱厉声叱曰吾料之熟矣乃争渡冲贼阵贼悉奔逸乘胜追击大破之世雄毙流矢余党悉平四年建昌刘靖严才等闭城叛宪檄雱及安潜往讨之雱不忍盱民横罹锋镝但命其子砺持枢密院旗榜往招抚之贼素詟雱威名又见砺至诚即释甲罗拜砺遂受靖与严才等降斩其凶李武等七人一军安堵是年虔寇齐述等乱吉安监司檄雱赴吉安戍守谈笑间絷其魁帅吉民赖之以宁绍兴五年以疾终傅安潜字显夫建炎间与邓雱同结寨于韩婆邓以椎牛夸示拳勇潜以五指捻竹为薪不藉斧析至今相传韩婆产竹脆而可揉其遗迹也潜勇斗立功概同邓族年八十有二奉召入京犹跃马挥戈称为躩跞宁国县志仙立字绍初宋宣州佥判柏龄之子故居河南汤阴建炎初扈驾南渡以功授殿前都虞候寻转武毅郎屡立战功平杨&amp;#破戚方上将以宝玩缯币赉之辞曰臣世受国恩常惧无以补报今以犬马微劳复有所赉予非臣所敢当也先是岳武穆拜表使柏龄起居二帝二帝嘉之赐姓仙氏及是语闻上上益称赏曰尔父忠勤朕心识之尔今劳谦如此其以赐姓授以玺&amp;#俾尔子子孙孙有所凭执立顿首祗谢仕至右武大夫惠州刺史食邑七百户殿前司统卒于杭长沙府志刘玠潭州将官建炎中金人侵潭州玠挺身血战中数十矢死于阵民立庙祀之齐东野语杜充之驻建康也岳飞军立硬寨于宜兴命亲将守之飞兵出不利夫人密谕亲将选精锐具糇粮潜为策应之备未几飞兵还日入教场呼问之曰汝欲何为曰闻太尉军小不利故择敢战之士以备策应此男女孝顺耳飞曰吾命汝坚守根本天不能移地不能动汝今不待吾令擅自摇动是无师律也立命责短状将大惧祈哀吐实谓此非某所自为盖夫人亦曾有命耳飞愈怒竟斩之崔福故群盗也尝为官军所捕会夜大雪方与婴儿同榻儿寒夜啼不得睡觉捕者至因以故衣拥儿口儿得衣暖啼止遂得逸去因隶籍军伍累从陈子华捕贼积功至刺史大将军后从陈往江西留南昌既而子华易阃金陵兼节制淮西而崔仍留洪时倅摄郡一日倅与郡僚宴滕王阁崔怒其不见招憾之适至府治前民有立牌诉冤者崔乃携其人直至饮所贵以郡官不理民事嗾诸卒尽碎饮器官吏皆奔逸窜去莫敢与撄其锋子华知之遂檄还建康会淮西有警命王鉴出师鉴请福为援福不乐为鉴用托以葬女擅归鉴怒遂白其前后过恶且必正其谩令之罪会子华亦厌忌之于是遂从军法然后声其罪于朝福勇悍善战有声其死也军中惜之王佐宣子帅长沙日茶贼陈丰啸聚数千人出没旁郡朝廷命宣子讨之时冯太尉湛谪居在焉宣子乃权宜用之谍知贼巢所在乘日晡放饭少休时遣亡命卒三十人持短兵以前湛自率百人继其后径入山寨丰方抱孙独坐其徒皆无在者卒睹官军错愕不知所为亟鸣金啸集巳无及矣于是成擒余党亦多就捕宣子乃以湛功闻于朝于是湛以劳复原官宣子增秩辛幼安以词贺之有云三万卷龙头客浑未得文章力把诗书马上笑驱锋镝金印明年如斗大貂蝉元自兜鍪出宣子得之疑为讽己意颇衔之殊不知陈后山亦尝用此语送苏尚书知定州云枉读平生三万卷貂蝉当复作兜鍪幼安正用此然宣子尹京之时尝有书与执政云佐本书生历官处自有本末未尝得罪于清议今乃蒙置诸士大夫所不可为之地而与数君子接踵而进除目一传天下士人视佐为何等类终身之累孰大于此是亦宣子之本心耳辍耕录张氏据有平江日其部将左丞吕珍守绍兴参军陈庶子饶介之在张左右一日陈赋诗饶染翰题一纨扇以寄吕云后来江左英贤传又是淮西保相家间说锦袍酣战罢不惊越女采荷花饶素负书名且诗语俊丽为作者所称吕俾人读罢忽大怒曰吾为主人守边疆万死锋镝间岂务爱女子而不惊之耶见则必杀之又元帅李其姓者杭州庚子之围解颇着功劳一士人授之以诗将有求焉其诗有黄金合铸李将军之句李大怒曰吾劳苦数年止是将军今年纔得元帅乃复令我为将军耶命帐下策出之二事虽相传以为笑亦可因以为戒宋史张行信传行信佥河东路按察司事上言自兴兵以来将帅甚难其人愿陛下令重臣各举所知才果可用即赐召见褒显奖谕令其自效必有奋命报国昔李牧为赵将军功爵赏皆得自专出攻入守不从中覆遂能北破大敌而抑强秦今命将若不以文法拘绳中旨牵制委任责成使得尽其智能则克复之功可望矣上善其言时方擢任王守信贾耐儿者为将皆鄙俗不材不晓兵律行信惧其误国上疏曰易称开国承家小人勿用圣人所以垂戒后世者其严如此今大兵纵横人情汹惧应敌兴理非贤智莫能狂子庸流猥蒙拔擢参预机务甚无谓也于是上皆罢之齐东野语赵忠肃公方开阃荆襄日久军民知其威声端平甲午冬朝廷以其子范武仲为荆湖制置大使镇襄阳盖欲其绍世勋作藩屏也至郡则倚王旻樊文彬李伯渊黄国弼数人为腹心朝夕酣狎了无上下之序民讼边琐一切废弛且诸将不能协济反自相忌嫉而一时幕府亦袖手坐观成败而已乙未五月唐州守杨侁禀议因言本州统制军马郭胜有异志盖杨郭有隙非一日矣杨之来郭已疑之及杨受犒归赵乃以檄召郭胜于是郭之反谋始决六月二日赵下令以襄阳簿厅置勘院将以勘郭胜也先是赵幕客蒋应符往司唐州遂泄其谋于郭初六日乘杨侁朝拜天贶节遂闭城率众射死侁于凉轿中凡回易钱之在州者千余万皆掠取之且下令曰百姓及忠义军大军之屯戍在城者皆不杀即密遣人求北援初七日反报至襄阳时制阃诸客方命妓宴赵楷于城西檀溪赵忽急召两制议机事时赵括夫瑞州人以制干权章清孙以襄倅权始知唐州之事已泄初八日命忠卫都统江海领兵初九日先锋行兵号二万又命随州守臣全子才节制诸项捕贼军马摄枣阳军刘子澄策应赵楷监军三人者皆以西师之败镌责赵欲于此立功以为复官之地七月二日北军至唐州枣林全刘闻之遁去先又调德安守王旻策援亦不至反俱以捷闻全王至襄凡痛饮半月而回既而探报益急寇已半渡黄河而王旻归德安以黄州克敌军叛德安境遣人招纳四千八百余人意欲沮挠淮西制帅杨恢赵欣然从之九月十日闻王旻带所纳叛军来襄人疑其反复不常而末如之何赵忽令诸门不许出一人一担而所置缉捕司带行人孙山等察探变是为非于是襄人愈侧足矣二十三日枣阳告急赵复不遣援兵自此京西诸郡俱叛十一月一日北军首领&amp;#盏至襄阳江北对垒不战而败遣李师古持书与赵赵不启封焚之十一日北哨入南关即追逐斩守关赵宁以徇十九日北骑至襄阳城下约六七千人下寨于檀溪山二十日战于上闸口余哲军败丧数千人再战胜之二十一日北军始退十二月北军自陕州回战于江北樊城我师少胜则以大捷闻自十月初下令清野凡襄四境民居竹木无孑遗至是物价踊贵诸将日饮亡何用散乐段得仙者佐叹绕城跃马殊不介意二月五日始遣王旻带克敌军往均州光化军巡逻逗遛不进仅至小樊乃以收复两郡捷闻是日朝廷遣镇江都统李虎号无敌军偕光州都统王福所部军至襄策应而克敌军不能自安矣赵遂急遣王旻避之赵至城迓虎虎传朝廷宣谕之命赵涕泣谢恩乃对虎慷慨共釂十余大觥以归无敌军即宣言欲剿除克敌云不因你瞒番人在此如何我瞒四千里路来十四日王旻回赵令戍郢州旻恃平日媟狎不从必欲入城十六日下令大宴犒诸制领于是克敌愈疑公出怨言襄人愈皇皇矣有以其言密告赵内机检者宴遂中止二十日止宴李虎王旻王福杨茂先李伯渊黄光弼夏全于府大醉极欢达旦而罢二十一日克敌军往南门烧纸盖合谋也夜二鼓纵火于市东竹竿巷口及于诸处纵火发喊抢入制府辕门为门内军射杀二人复至东市劫掠擐甲露刃不许救扑至二十三日火方熄赵帅于南门城上呼王旻诘问李虎适在旁云好斩言未脱口而旻首已断身皆分裂矣赵遂下令凡背心有红月号者皆斩克敌军号也于是刀刃乱下死者多无辜然叛军未尽剿也未时火复自南门起凡官民之居一爇而空漕使李伯度教官罗叔度两家避难东城上亦为叛军焚杀二十三日遣李伯渊往江北剿杀叛军未回克敌军遂杀其家因乘乱劫掠居民尤酷赵帅于是先焚其父威惠庙遂同李虎王国弼夏全及回回四人潜出西门失去制司印城中久之方觉遂皆狼狈奔逃而出矣是日江北中卫军亦反赵至荆州复遣都统江海戍金门有军校获制司印来献赵补以统领之职是时叛乱相仍赵乃严刑以安反侧于教场后掘地方三丈深二丈以石作&amp;#为地牢上覆以土不施杻械悬梯而下以准遣湖翀主之大抵襄州之祸萌于赵武仲之来成于王旻招纳克敌军激于李虎无敌军之至自岳武穆收复凡一百三十年生聚繁庶不减昔日城池高深甲于西陲一旦灰烬祸至惨也先是郡厅相对有雅歌楼雄丽特甚一日赵方坐衙忽睹楼中妓女人物杂沓宴饮赵怒以为僚属置宴略不避忌亟遣人觇之则楼门扃锁甚严凝尘满室识者已疑其不祥章叔恭时为倅一夕坐中堂阅案牍至夜分忽若有人自后呼之曰快去快去此地不久也心疑之而未深信越月而乱作益知祸乱有定数鬼神固已先知矣此事皆章叔恭得之目击云金溪县志黄元龙字子英璜溪人端平间闽寇陈三枪等跳梁吉赣太师陈公华为江闽三路招讨使入境访求将才元龙应募遂提兵抵吉赣连破屏风松子等寨擒三枪斩之余党悉平太师荐元龙于朝上以金溪义兵皆自养至是命官给主将俸月三十千参谋部将月二十千每丁日米二升半授元龙承信郎合肥县志刘虎字伯林庐州梁县人起农家隶军籍四明赵善湘来帅淮西一见伟之留帐下嘉定十五年金人犯安丰请为援师先锋连战贾鸡山陈村漕口斩首六百级获二统军及千户十三人以献宝庆二年贼红衲袄扰山阳从戍扬州以偏师败之于顾泽三年由海道溯淮战盱楚涟海间大小捷三十有七于刘伶台手射贯银甲者应弦而仆实没拐曳统军云特旨补进勇副尉靖安水军正将绍定四年从吴英复淮安复盐城有功五年红贼略平惟金将纳合买住据盱眙城跨泗为桥渡众栅龟山表里相援公以淮阴水军统制提所部进击乘风便出贼不意夜夺浮桥焚其驾桥之舟百有九十斩万户李松掩龟山之塞垒而铲削之还师攻泗州自三月至于九月捷无虚日擒万户刘三儿三十人枭伪酋杨总领庞万户于舟次纳合买住以城降行赏居第一擢镇江副都统仍总辖淮阴水陆军马时察罕拥兵攻濠别遣阿朮鲁由涡颍入淮水陆并进公师于五河率勇士奋前拒战乘风纵火枪火&amp;#火箭火蒺藜焚之北兵败绩会划车弩发中矢洞腹达背闷绝复苏指授诸将方略意气弥厉敌不能支乃遁擒阿朮鲁等十将三年援寿春自三月至于五月昼耀兵夜斫营战百余合焚其壁垒遂解重围凯奏理宗命赐金带金缕袍进利州观察使明年召除带御器械拜合肥郡侯宝佑元年知泰州缮城浚隍恒若敌至会箭毒发力请而归卒于金陵第年五十有三兄海从弟师勇师雄师贤皆以善骑射为名将元史世祖本纪至元十三年二月帝既平宋召宋诸将问曰尔等何降之易耶对曰宋有强臣贾似道擅国柄每优礼文士而独轻武官臣等久积不平心离体解所以望风而送款也帝命董文忠答之曰借使似道实轻汝曹特似道一人之过耳且汝主何负焉正如所言则似道之轻汝也固宜冶城客论景泰元年广宁伯刘安都督佥事郭登守大同也先遣人奉上皇至城下召守臣出见议事刘邀郭同出郭曰人情叵测安知其不以夏人之诱杨定者诱我乎吾二人之身城之存亡攸系脱或怀诈吾二人不足惜如此城何擐甲登城北面拜曰臣非敢不出但此城臣不敢擅离耳刘竟自出因得迎复上皇命加封侯从而入京给事中叶盛等劾之诏复原职英庙复位进刘爵郭罢废至成化间始得复用人莫不多郭之守正云畜德录威宁伯王公越都御史总制北伐时尝亲视诸军食饮数赐酒肉动息必悉其情至犯令不少贷每暇命出猎计矢中禽之多寡于敌阵为先后有将官告奸受金者置之许出死力不问于是将士感泣无不用命者都御史韩公雍征大藤峡出兵令五鼓战将领者闻贼已觉恐迟失事二更即发大破之公赏其功而问以违令之罪以军法当斩乃具闻请释曰万一不用命而败奈何人谓公得将将之体见闻录万历壬午四月间广东蛋贼肆于番南东顺之间抚之甚易而当事贪功奏剿于时偏将沈茂麻镇都赵升等会同海道副使闽朱公东光发兵出海朱以梁文统精勇数十百人驾三四艘自卫期各将于波罗庙及朱船至而诸将皆退遁不果来朱复进约三十里而所称狮百脚蛋贼以五十艘来薄朱船梁文乘风纵火挺刃而前奋击大呼贼皆糜溃降贼舟三十余艘而归至沙湾诸将皆舣船相待船有俘获潜问之则皆此湾良家男女也梁文遍语诸将曰歼贼所以安民今掳民为贼公等逾于贼矣且国法可干独不畏天道乎诸将不纳梁文遂举所降贼舟与之悉舍所俘男女约千一百有奇于是沙湾之民户以沉香貌梁祝之梁文盲一目人呼之为独眼梁明外史秦良玉传良玉忠州人嫁石砫宣抚使马千乘万历二十七年大征播州千乘以三千人从良玉别统精卒五百裹粮自随与副将周国柱拒贼邓坎明年正月二日贼乘官军宴夜袭良玉首击败之追入贼境连破金筑等七寨已偕酉阳诸军直取桑木关大败贼众为南川路战功第一贼平良玉不言功后千乘为部民所讼瘐死云阳狱良玉代领其职良玉为人饶胆智善骑射兼通词翰仪度雅而驭下严峻每行军发令戎伍整肃所部号白杆兵泰昌时征其兵援辽朝命赐良玉三品服良玉统精卒三千赴之所过秋毫无犯诏加二品服即予封诰弟邦屏战没良玉即遣使入都制冬衣一千五百分给残卒而身督精兵三千抵榆关上急公家难下复私门仇气甚壮奢崇明党樊龙反重庆赍金帛结援良玉怒斩其使即发兵西上度渝城奄至重庆南坪关扼贼归路伏兵袭两河焚其舟已而良玉兵少挫饷不继引还奢崇明围成都急良玉奉巡抚朱燮元檄复出军诸土司皆逗遛独良玉鼓行而西收新都长驱抵成都贼遂解围去良玉乃还军攻二郎关复重庆良玉初举兵即以疏闻命封夫人锡诰命至是复授都督佥事充总兵官良玉益感奋先后攻克红崖墩观音寺青山墩诸大巢蜀中卒底定复以援贵州功数赉金帛三年六月良玉上言臣提兵裹粮累奏红崖墩诸捷乃行间诸将未睹贼面攘臂夸张及乎对垒闻风先遁败于贼者惟恐人之胜怯于贼者惟恐人之强如总兵李维新渡河一战败衄归营反闭门拒臣不容一见以六尺躯须眉男子忌一巾帼妇人静夜思之亦当愧死帝优诏报之崇祯三年永平四城失守良玉奉诏勤王出家财济饷庄烈帝优诏褒美召见平台赐良玉彩帛羊酒赋四诗旌其功会四城已复乃命良玉归专办蜀贼七年二月贼陷夔州围太平良玉至乃走十三年扼罗汝才于巫山汝才犯夔州良玉师至乃去已邀之马家寨斩首六百追败之留马垩斩其魁东山虎复合他将大败之谭家坪北平又破之仙寺岭良玉夺汝才大纛擒其渠副塌天贼势渐衰当是时督师杨嗣昌尽驱贼入川川抚邵捷春提弱卒二万守重庆所倚惟良玉绵州知州陆逊之罢官归捷春使按营垒见良玉军整心异之良玉为置酒语逊之曰邵公不知兵吾一妇人受国恩谊应死独恨与邵公同死耳逊之咨以故良玉曰邵公移我自近去所驻重庆仅三四十里而遣张令守黄泥洼殊失地利贼据归巫万山颠俯瞰吾营铁骑建瓴下张令必破令破及我我败尚能救重庆急乎且督师以蜀为壑无愚智知之邵公不以此时争山夺险令贼毋敢即我而坐以设防此败道也逊之深然之已而捷春移营大昌监军万元吉亦进屯巫山与相应援其年十月张献忠破官军于观音岩三黄岭遂从上马渡过军良玉偕张令急扼之竹箘坪力战挫贼会令为贼所殪良玉趋救不克转斗复败所部三万人略尽乃单骑见捷春请曰事急矣尽发吾溪峒卒可得二万我自廪其半半饩之官犹足办贼捷春见嗣昌与己左而仓无见粮谢其计不用良玉乃叹息归张献忠尽陷楚地将复入蜀良玉图全蜀形势上之巡抚陈士奇请益兵守十三隘士奇不能用复上之巡按刘之勃之勃许之而无兵可发十七年春献忠遂长驱犯夔州良玉驰援众寡不敌溃及全蜀尽陷良玉慷慨语其众曰吾以一孱妇蒙国恩二十年今不幸至此其敢以余年事逆贼哉悉召所部约曰有从贼者族无赦乃分兵守四境贼遍招土司独无敢至石砫者后献忠死楚宗人朱容藩入蜀有异志征粮于良玉良玉拒之容藩怒将攻良玉诸帅李占春等不应容藩覆灭良玉竟以寿终
　将帅部杂录
&lt;/div&gt;
    &lt;div class="pagination"&gt;
&lt;a href="官常典将帅部_page47.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典将帅部_page43.html"&gt;43&lt;/a&gt;&lt;a href="官常典将帅部_page44.html"&gt;44&lt;/a&gt;&lt;a href="官常典将帅部_page45.html"&gt;45&lt;/a&gt;&lt;a href="官常典将帅部_page46.html"&gt;46&lt;/a&gt;&lt;a href="官常典将帅部_page47.html"&gt;47&lt;/a&gt;&lt;span class="current-page"&gt;48&lt;/span&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
