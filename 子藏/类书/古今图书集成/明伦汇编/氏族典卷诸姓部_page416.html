<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 416 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 416 页/共 899 页</h1>
    <div class="content">按陕西通志吉河西人事仁宗于潜邸以精敏累官江西行台御史大夫克持风裁历湖广江西行省平章诏守河西时贼据州县屡破之中流矢而死吉为人公廉明决能以忠义感激人心故能以少击众云　　明　　星奎
按续文献通考奎沅江人洪武中任叙州府推官　　星近斗按万姓统谱近斗诸城人万历间贵州卫千户
　冥姓部列传
　　汉
　　冥都
按汉书儒林传公羊春秋之学贡禹事嬴公成于眭孟禹授颍川堂溪惠惠授泰山冥都都为丞相史
　滕姓部列传
　　周
　　滕更
按孟子赵岐注滕更滕君之弟来学于孟子
　　后汉
　　滕抚
按后汉书滕抚传抚字叔辅北海剧人也初仕州郡稍迁为涿令在事七年道不拾遗建康元年九江范容周生等相聚反乱又阴陵人徐凤马勉等寇郡县明年广陵贼张婴等复聚众反将帅三公举抚有文武才拜为九江都尉讨破之斩马勉范容周生等拜抚中郎将督扬徐二州事东南悉平振旅而还以抚为左冯翊抚所得赏赐尽分于麾下性方直不交权埶宦官怀忿胡广承旨奏黜抚天下怨之卒于家　　滕延按万姓统谱延字伯行北海人为济北相时中常侍侯览小黄门段珪在济阴与济北相近仆从宾客侵犯百姓劫掠行旅延一切收捕杀数十人陈尸道路览珪大怒诉于帝坐免后为京兆尹有能名　　吴
　　滕耽
按吴志滕引传引伯父耽孙权为车骑将军拜耽右司马以宽厚称早卒无嗣　　滕胄
按吴志滕引传引父胄善属文孙权待以宾礼军国书疏常令损益润色之　　滕&#
按吴志滕引传引字承嗣北海剧人也孙权为吴王追录旧恩封引都亭侯少有节操弱冠尚公主起家为丹阳太守徙吴郡会稽所在见称太元元年权寝疾诣都留为太常受遗诏辅政孙亮即位加卫将军为都下督掌统留事引白日接宾客夜省文书或通晓不寐　　滕牧
按万姓统谱孙&#还建业以牧镇武昌宽恩以结民武备以防寇当时称能　　晋
　　滕修
按晋书滕修传修字显先南阳西鄂人也仕吴为将帅封西鄂侯孙皓时为广州刺史甚有威惠征为执金吾广州部曲督郭马等为乱皓以为使持节都督广州军事讨之王师伐吴修率众赴难至巴丘而皓已降乃缟素流涕而还诏以修为安南将军广州牧封武当侯太康九年卒赐谥曰忠　　滕含
按晋书滕修传修子含初为庾冰轻车长史讨苏峻有功封夏阳县开国侯授平南将军广州刺史在任积年甚有威惠卒谥曰戴　　滕遯
按晋书滕修传修子含含弟子遁交州刺史
　　滕恬之
按晋书滕修传修曾孙恬之龙骧将军魏郡太守戍黎阳为翟辽所执死之　　梁
　　滕昙恭
按梁书滕昙恭传昙恭豫章南昌人也父母卒昙恭水浆不入口者旬日隆冬不着絮蔬食终身每至忌日思慕不自堪天监元年陆琏奉使巡行风俗表言其状昙恭有子三人皆有行业时有徐普济者长沙临湘人居丧未及葬而邻家火起延及其舍普济号恸伏棺上以身蔽火焚炙闷绝累日方苏宣城宛陵有女子与母同&#寝母为猛兽所搏女号叫拿兽兽乃弃之女抱母还太守萧琛表言其状有诏旌其门闾　　唐
　　滕盖
按万姓统谱盖东阳人代宗时以明经及第为莱州刺史有惠政终礼部侍郎　　滕遂
按万姓统谱遂贞元中举明经及第历大理评事长洲令摄吴县时人歌曰朝判长洲暮判吴道不拾遗人不孤人谓有汉叔辅之遗风　　滕&#
按万姓统谱&#东阳人太和初以太子右庶子致仕四品给券还乡自&#始白居易送以诗曰身着锦衣儿戏绣东阳门外数滕家子时为侍御史　　滕昌佑
按万姓统谱昌佑字胜华工画花鸟蝉蝶竹枝生菜傅彩鲜泽宛有生意尢长于画鹅志尚高洁脱略时态不求仕进　　后梁
　　滕彦休
按十国春秋彦休吴越人幼岐嶷有辨才天宝八年出使于契丹大得契丹心明年复报聘会契丹兵攻梁蔚州敌楼无故自坏众军乘之不逾时而破契丹主引彦休环城以视因赐彦休名曰述吕十三年五月武肃王复令彦休使契丹兼馈犀角珊瑚诸物契丹大悦授彦休官遣还彦休往反契丹者数四沿海溯河跋涉险阻辑睦邻封为功居多焉　　滕绍英
按十国春秋绍英南汉人时南唐烈祖仁寿节高祖辄遣使往贺岁以为常殇帝嗣位择使臣修故事朝臣咸荐绍英有专对才绍英遂将命以往　　宋
　　滕中正
按宋史滕中正传中正字普光青州北海人曾祖瑶高邮令祖煦即墨令父保裔兴平令中正举进士不第周显德中滑帅向拱奏辟为掌书记又奏署河南府判官检校户部员外郎干德五年入为殿中侍御史两川平选知兴元府通判河南府留守司事转仓部员外郎太宗即位迁考功员外郎授四川东路转运使召为膳部员外郎擢拜右谏议大夫雍熙二年出知河南府未几被病罢分司西京淳化初判留守御史台二年卒中正性峻刻连鞫大狱时议以为深文权中丞日振举纲宪人以称职许之二子&#举进士元锡至刑部郎中元晏后名世宁至工部郎中　　滕宗谅按宋史滕宗谅传宗谅字子京河南人与范仲淹同举进士其后仲淹称其才乃以秦州军事推官召试学士院改大理寺丞迁殿中丞后迁左司谏坐言宫禁事不实降知信州与范讽雅相善及讽贬宗谅降监池州酒久之通判江宁府徙知湖州元昊反除知泾州仲淹荐以自代擢天章阁待制徙庆州御史梁坚劾奏宗谅前在泾州费公钱十六万贯仲淹力救之止降一官知虢州御史中丞王拱辰论奏不已复徙岳州稍迁苏州卒宗谅尚气倜傥自任好施与及卒无余财　　滕元发
按宋史滕元发传初名甫字元发以避高鲁王讳改字为名而字达道东阳人性豪隽慷慨不拘小节举进士廷试第三授大理评事通判湖州召试为集贤校理开封府推官盐铁户部判官神宗即位进知制诰拜御史中丞王安石方立新法天下匈匈然元发有言神宗信之也因事以翰林侍读学士出知郓州徙定州历青州应天府齐邓二州会妇党李逢为逆或因以挤之贬居筠州上章自讼神宗即以为湖州哲宗登位徙苏扬二州除龙图阁直学士复知郓州以老力求淮南乃为龙图阁学士复知扬州未至而卒谥曰章敏　　滕中
按万姓统谱中字元直甫子以荫补官历知安吉解州咸有美政终承议郎廉勤自将治民守边所至有声尢长于诗　　滕康
按宋史滕康传康字子济应天府宋城人登崇宁五年进士第又中词学兼茂科除秘书省正字迁著作佐郎尚书工部礼部员外郎国子司业靖康二年进太常少卿屡擢端明殿学士同签书枢密院事建炎三年上请太后奉神主如江西以康从卫至洪州刘光世护江不密金人绝而渡康等仓卒奉太后趋虔州殿中侍御史张廷寿论康责授康秘书少监永州居住未几许自便复左朝请大夫提举明道宫绍兴二年卒　　滕茂实
按宋史滕茂实传茂实字秀颖杭州临安人政和八年进士靖康元年以工部员外郎假工部侍郎出使为金人所留迁之代州钦宗自离都城旧臣无敢候问起居者茂实闻钦宗将至即自为哀词取奉使黄幡裹之以授其友人董诜钦宗及郊茂实具冠帻迎谒拜伏号泣金人迫令易服茂实力拒不从请从旧主俱行金人不许忧愤成疾卒云中　　滕祹
按吴县志祹历苏州粮料院勾当新城右厢公事大宗正丞通判代州官朝议郎靖康初金人犯顺边郡望风降避祹率众城守不下力屈援绝为金所拘刘豫兴解州盐利以太府卿召执节不辱而死二子彪霦俱陷军中　　滕&#
按万姓统谱吴人以荫补官历淮南发运使知资州金人迁二帝北行与其兄侍郎茂实宗正丞祹皆陷金不屈时号三滕　　滕安
按万姓统谱安字景袁平江人大理评事判广州括闲田以养士抡材木以修学舍士风一时丕变　　滕强恕按万姓统谱强恕知袁州以节用爱人为本修桥梁立储仓无一毫过取于民　　滕处厚
按万姓统谱处厚字景重清湘人少&#拔不凡邃于春秋名重场屋户屦常满议论慷慨好言天下事后调柳州司马平步尉再辟潭州甘泉酒库兼帅幕居官守正不阿人称其迂曰迂吾所自取也终不以此易彼予愧予之不迂也有谓予迂者予披襟当之其立论每如此易箦炯炯不乱谈笑赋诗而终　　滕恺
按万姓统谱恺婺源人幼&#悟好学邑簿吕广问兄和问尹焞高弟也客于此恺与为师友绍兴五年登进士调信州司户参军以漕檄差考南康军假道归迎母就养卒于道朱熹称其才智杰然远出流辈甚惜之　　滕膺
按吴县志膺字子勤茂实从子举进士授台州户曹方腊作乱台州震恐知府赵咨道通判李景渊骇愕遁去膺慨然为死守计日夜抚循士卒有山民吕师囊起兵应贼导以攻城膺应机设伏立摧破之城赖以全时咨道景渊虽遁而膺上下公牒仍系其爵名围解上状膺不预改京秩未几徙衢州司录及金人犯顺起为提举摄应天府少尹改淮宁通判拒剧盗孔彦舟王善数十万众以守城功移知葵州除直秘阁京西路计度转运副使渡江为张俊参军李成所嫉劾免后复起至管台州崇道观卒谥忠惠台人德之立庙祀请于朝赐额义灵宁宗初赠烈侯　　滕隆
按万姓统谱隆婺源人以太学生恩科入仕授营道主簿时有灾异缺政辄上言不忌熟八阵图尝以策干庙堂不省遂绝江而归汪伯彦遗书荐用之隆投书于江曰穷达有命何能折腰于此　　滕宬
按万姓统谱宬字季度吴人性好学耽研经史无不洞达淳熙中以贤良征既试为文飘疾午漏不移晷已就考官疑其轶己摈之后再召遂不起叶庭奏其学行号肃靖居士　　滕璘
按万姓统谱璘字德粹婺源人与弟珙俱从熹游造诣深邃荐举于乡入太学淳熙八年中南宫第四人对策文中乙科以恩升首甲调县尉教授鄂州改除四川制置司干官韩胄当国或劝璘一见可得掌政璘曰彼以伪学诬一世儒宗以邪党锢天下善士顾可干进乎后知绍兴府嵊县适岁饥奉行荒政多所全活庙堂欲处之班列终不肯为韩屈径从铨曹注四明签判及主管官告院以病奉祠未几卒子隆兴两为帅司参议官至朝奉大夫遗文有溪斋类稿三十卷　　滕珙
按万姓统谱珙字德章婺源人告院璘之弟入太学登淳熙十四年第终合肥令与告院齐名子鉛字叔和为安仁令早得所授学有源委注尚书行于世　　滕塛按万姓统谱塛字仲复婺源人生宋末入元义不仕尝求文丞相遗墨得所书过金陵驿诗日悬于堂焚香拜泣过西湖拜岳将军墓赋诗以摅愤郁时称其学会朱陆而得其同云　　元
　　滕安上
按万姓统谱安上字仲礼年少孤立克自砥砺治性理之学被荐除中山教授召为国子丞升太常丞拜监察御史顷因京师地震上疏累数千百言反复深切以疾辞去寻为国子司业未几卒赠昭文馆大学士谥文穆有东庵稿行于世　　明
　　滕德懋
按明外史杨思义传滕德懋字思勉吴人元季为浙江行省掾太祖征授中书省掾从征陈友谅除知信州以才力不逮辞改建昌同知迁知潭州进湖广行省左右司郎中召拜兵部尚书寻改户部以事免官卒德懋才辨豪爽器量弘伟长于奏疏一时招徕诏谕之文多出其手　　滕毅
按明外史陈修传镇江滕毅字仲弘太祖征吴以儒士见留徐达幕下寻除起居注吴元年出为湖广按察使寻召还擢居吏部改江西行省参政卒官　　滕克恭按河南通志克恭字安卿祥符人性明敏博通经史登元进士累官集贤学士明洪武初两为河南乡试考官所著有春秋要旨谦斋稿　　滕揖
按万姓统谱揖洪武初知长沙府公直廉能当几善断发奸摘伏如神在任六年讼简赋均民安盗息阖郡畏而爱之　　滕思勉
按万姓统谱思勉长洲人居乡以贤士称居官有大臣节历升至户部尚书子枋刻苦读书亦以文名　　滕定按名山藏勋封记奉化伯滕定父瓒住明初以元枢密知院自山后来降赐姓授会州卫指挥佥事从靖难历燕山右卫指挥使定嗣官以金吾左卫都指挥同知出塞征讨累有功宣德四年封伯禄八十石券不世卒官子福指挥使　　滕用亨
按万姓统谱用亨德懋从子少从德懋游又之四方交其英俊与昼夜讲诵弟子从游者颇众时以经义著名用亨学通传疏不专一家言文词亦辨博工篆籀永乐初以善书征　　滕宗智
按莱州府志宗智掖县人永乐间由举人选授御史时大难方靖朝政多阙权贵用事宗智正色立朝弹驳不避上疏论肃朝纲振国势八事多见采纳　　滕宗道按江西通志宗道大庾人宣德间辟举任兴宁知县流寇至率民兵破之调新会知县设伏捕贼邑中安堵黄萧养乱参政戴弁檄随都督董兴平贼考绩升海州知州闻有倭警部署有方久之以知兵荐升兵部武库司员外郎卒于官　　滕员
按瓯宁县志员字尚默领宣德乡荐授韶州同知抚安翁源猺獞以治行擢礼部祠祭郎正统己巳上北狩员殉土木之难赠奉议大夫　　滕昭
按河南通志昭字自明汝州人正统中乡举授监察御史时四川都司有谋杀人狱命昭往谳之遂服辜及还超拜左佥都御史宪庙嗣位进右副都御史总督漕运寻召还佐理院事逾年遣昭巡视福建未还诏巡抚苏松累迁兵部左侍郎致仕归卒　　滕康
按瓯宁县志康字景晋正统中通判松江改惠州广寇黄萧养起竭力固守寇侦知有备引去藩臬交荐升惠州知府　　滕浩
按山西通志浩解州人景泰庚午举人知泗州刚介轻财有指挥通于巡仓御史虚出通关浩皆劾之　　滕佑按万姓统谱佑字舜卿耀州人景泰辛未进士任给事中　　滕佐
按陕西通志佐字良辅兰州人少清介刻志于学登景泰进士授监察御史肃振纪纲风采凛然升山西副使四川按察使所至公廉有威不避权要以刚直忤物改直隶河间府知府有惠政及人卒于官　　滕佑按瓯宁县志佑字吉甫举成化进士授行人司行人弘治初擢监察御史抗疏论传奉官不宜滥授太常清职不宜滥及黄冠孝穆纪太后孝宗生母也太后广西贺人早薨莫知其亲族孝宗登极追念太后遣使访之有司漫举应诏有讦其伪者诏佑往究佑微服间道潜迹以闻伪者遂得罪佑早孤事继母如所生友弟睦族处故旧甚厚　　滕霄
按万姓统谱霄字子建安人隶籍济阳弘治壬戌进士选翰林庶吉士授编修转修撰预修国史进讲经筵升司经局洗马霄清慎敦厚为文纯正典雅一时翰学咸推重之所著有九川文集若干卷　　滕伯轮
按瓯宁县志伯轮字汝载嘉靖壬戌进士令番禺海寇方炽伯轮稽保甲备楼橹教技击入为吏部郎出督学两浙声教整严历藩臬擢御史中丞操江南京条上江防八事督抚浙江值岁凶多方赈济力疏请改折漕春汛海上忽岛彝集数艅艎将入犯急率诸将楼橹击之凯旋卒上嗟悼赠兵部左侍郎荫一子谕祭葬

　灵姓部列传
　　有虞氏
　　灵甫
按陶潜群辅录舜七友并为雷泽之游皇甫士安作逸士传云视其友则雄陶方回续牙伯阳东不訾秦不虚灵甫之徒是为七友　　周
　　灵辄
按左传宣公二年秋九月晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之斗且出提弥明死之初宣子田于首山舍于翳桑见灵辄饿问其病曰不食三日矣食之舍其半问之曰宦三年矣未知母之存否今近焉请以遗之使尽之而为之箪食与肉置诸橐以与之既而与为公介倒戟以御公徒而免之问何故对曰翳桑之饿人也问其名居不告而退遂自亡也　　灵姑浮
按左传定公十四年吴伐越越子句践御之陈于檇李大败之灵姑浮以戈击阖庐阖庐伤将指取其一屦还卒于陉　　灵不缓
按左传哀公二十六年宋灵不缓为左师
　　汉
　　灵常
按汉书功臣侯表常以荆令尹汉五年初从击锺离昧及陈公利几徙为汉中大夫从至陈取韩信迁中尉以击英布封阳羡侯十四年薨谥定　　灵贺
按汉书功臣侯表高后七年阳羡共侯贺嗣八年薨　　灵胜按汉书功臣侯表孝文七年阳羡哀侯胜嗣六年薨亡后　　灵横
按汉书功臣侯表元康四年阳羡侯常元孙南和大夫横诏复家　　唐
　　灵幼孙
按万姓统谱幼孙范阳人江阴令
　　明
　　灵芳
按万姓统谱芳阳谷人洪武中以人材任山西崞县知县

　曾姓部艺文
　　与曾巩论氏族书　　　　　宋欧阳修修白贬所僻远不与人通辱遣专人惠书甚勤岂胜愧也示及见托撰次碑文事修于人事多故不近文字久矣大惧不能称述世德之万一以满足下之意然近世士大夫于氏族尢不明其迁徙世次多失其序至于始封得姓亦或不真如足下所示云曾元之曾孙乐为汉都乡侯至四世孙据遭王莽乱始去都乡而家豫章考于史记者皆不合盖曾元去汉近二百年自元至乐似非曾孙然亦当仕汉初则据遭莽世失侯而徙盖又二百年疑亦非四世以诸侯年表推之虽大功德之侯亦未有终前汉而国不绝者亦无自高祖之世至平帝时侯纔四传者宣帝时分宗室赵顷王之子景封为都乡侯则据之去国亦不在莽世而都乡已先别封宗室矣又乐据姓名皆不见于年表盖世次久远而难详如此若曾氏出于鄫者盖其支庶自别有为曾氏者尔非鄫子之后皆姓曾也盖今所谓鄫氏者是也杨允恭据国史所书尝以西京作坊使为江浙发运制置茶盐使乃至道之间耳今云洛苑使者虽且从所述皆宜更加考正山州无文字寻究不能周悉幸察　　书曾氏家谱后　　　　　　　元黄溍韩魏公有言谨家谍而不忘乎先茔者孝之大也家谍之不谨祖先文字之不传欲究其宅兆而严事之其可得乎赣人曾鲁卿于少师文清公为六世孙宦游南海上最久一旦归而理其先墓之尚存者复其墓田之夺于豪右者奉其墓祭之废不举者凡以家谍之未坠犹有可考见也魏公之言岂非信然哉夫以魏公精搜博访仅能推及先茔之八世而止今鲁卿所谱至于十有八世墓在州里者亦有十三所虽魏公弗如也鲁卿之友著作郎麦君出示此谱因识卷末惟尔后人克谨其传焉　　南丰曾氏族谱序　　　　　明何乔新南丰曾君仲质捧其宗谱诣予请为之序予谢曰子之先世以道德文章名天下天下称为名族与汉之华阴杨氏唐之河东柳氏并称宗谱必得名世者序之不腆之文不足以辱子仲质曰吾先世道德文章寂寥久矣所以请于先生者愿得一言告吾之子孙以祗遹前休耳敢固请予乃受其谱而阅之首谱序得姓之由着矣次家训正家之道严矣又次之宗图世系昭矣又次之家传世德详矣附以前代与当世名贤之文所以光昭世美者备矣予作而叹曰懿哉曾氏之文献萃于此矣吾盱大家世族不为不多一再传之后子孙虽硕且茂而文献已不足征此正文定公所谓嚚子憸孙也求如曾氏之文献彬彬者一何鲜哉予为邑庠生时尝识仲质之先君子汝愚今归老于家又识仲质其父子之行已浑然端且厚不失其世守阅其谱又知其子孙之茂且贤信乎其为名族而无愧于华阴之杨河东之柳也虽然所贵乎名家之有谱谍者非惟使子孙知其源流所自而已正欲其知祖宗之德业而趾美承休焉曾氏之先郕国以道德鸣于周而莱芜实启之文定公以文章鸣于宋而文昭实和之其立德立言皆所谓不朽者也闻其风者咸思则而效之况其子孙也哉曾氏之子孙尚思祗遹前休仕则推乃祖之道于用使膏泽洽于民居则体乃祖之道于躬使德义熏于乡斯不忝名贤之裔胄矣呜呼曾氏子孙尚勉之哉　　请崇植先贤系胄疏　　　　　顾鼎臣窃惟尧舜禹汤文武周公之道传至孔子而大明其德与功垂之万世直与天地同其高厚矣孔子传之曾子曾子传之子思子思传之孟子不惟心相授受且笔之于书以诏后世泄天地之精蕴揭宇宙之纲维汇六经之渊源扫百家之蹊径考之论语大学中庸孟子所载如一贯之旨正心修身之学中和位育之功性善诚明之说王霸义利之辨微言妙道不一而足真所谓为天地立心为生民立命为往圣继绝学为万世开太平者然则曾子之功岂小补哉暴秦坑焚之后道学不明汉司马迁号称良史其序孔门弟子列传但曰孔子以曾参能通孝道故授之业作孝经而已唐韩愈窃附于圣人之徒其序道统之传直以孟子上接孔子他尚可说哉良由大学中庸二书混于戴记篇中不与论语并显学者莫知其为学之枢奥而讨论之是以时君世主徒知推尊颜孟而忽于曾子子思自唐迨宋虽加曾子封爵而从祀犹列于十哲之后子思则杳无闻焉宋仁宗始表章学庸二书而程颢程颐朱熹诸儒更相发明&#流穷源使天下后世晓然知道统授受之功曾子为大而子思次之咸淳三年由是始封曾子为郕国公子思为沂国公配享次于颜子跻于孟子之上而四配之位始正是万古不易之论也我太祖高皇帝御极之初首诏孔子子孙袭封衍圣公并世袭知县并如前代旧制弘治间因修颜子孟子庙特置世袭翰林院五经博士各一人以主祀事此孝宗皇帝稽古右文之盛举也夫曾子传道之功优于颜子而孟子私淑于曾子子思今颜孟子孙皆世袭博士而曾子之后独不得沾一命之荣岂非古今之阙典也哉当时典礼守土之官曾无一言及此者岂以曾子子孙散在四方历世久远谱系不明恐有冒滥之弊臣尝考春秋之时莒人灭鄫太子巫仕鲁去邑为曾然则曾子去受姓之祖甚近也后世凡曾姓者孰非曾子之子孙乎又访得正德年间今都御史钱宏任山东按察司佥事巡历至嘉祥谒曾子祠墓因令有司访求附近编氓中曾姓者得一农夫于深山中貌甚朴野询之果曾子之后也不知钱宏当时何不请于朝而复使之沦没耶必以其人鄙陋不可&#于衣冠之列故耳臣愚以为先王兴灭继绝崇德报功其意甚广其道甚远不当因其子孙无贤而遂已也臣自入仕以来见三氏子孙来朝辄有感于中耿耿不忘几三十年兹者恭遇皇上厘正孔庙祀典一洗前代陋规重劳圣驾临幸国学躬亲释奠之礼臣谬以章句之儒得预俎豆之事欣荣鼓舞不能自已乃敢陈其愚见仰渎宸严夫亦数千载未备之典必有待于今日欤乞&#内阁礼部拟议取自圣裁准照弘治间颜孟二氏事例访求曾氏子孙相应者一人授以翰林院五经博士世世承袭俾守曾子祠墓以主祀事斯文幸甚　　浦城曾氏宗牒记　　　　　　　杨惇曾氏出于郕国宗圣公之裔世远族殷自宋元丰间南丰先生子固守福州爱风土文献之盛传于子始居三山至九世上舍公早失怙恃笃志嗜学咸淳中郡邑以行艺荐入辟雍婴疾而归道经浦城清湖里得良医吴氏疗之善剂吴见公姿性不凡以女妻之家浦城为望宗上舍生应麟应麟生宁世森坦兄弟荣贵文墨彬蔚人比之荀氏八龙云元季森输廪以资赈济拜兴化府判委政归田当是时寇盗猖獗蚁聚蜂屯剽掠不少休上命丞相阮某招募义勇季子清同师往剿子清肆其横逆遂弒阮某于浦城之官署事闻上赫怒整兵将屠兹邑森之婿陈骥官都指挥同知委以讨罪森婉辞具告为邑人以雪其冤骥白于朝乃寝其兵邑民赖以全活者亿万计由是浦城曾氏昌大以蕃袍笏满&#阴骘所致恕由庠校生登乡贡进士授教谕致仕而卒及瑾有学问多材能擢科第显于今者自瑾始天之挺生豪杰而立于世上以昭前人之绪下以开后嗣之基岂宗圣公之子孙固多贤哉瑾以宗谍相示请缀文以记之夫惟谱谍之学弗修不能有以究知先德之美之盛故寂寥而无闻耳因观曾氏宗谍而知夫水木本源之意遂订其所自出而别其支派之分乌呼公侯之子孙复其始又当于今征焉是为记

　宁姓部列传
　　周
　　宁越
按史记秦始皇本纪赞六国之士有宁越徐尚苏秦杜赫之属为之谋注
索隐曰宁越赵人
　　汉
　　宁成
按史记宁成传成穰人也以郎谒者事景帝好气为人小吏必陵其长吏为人上操下如束湿薪滑贼任威稍迁至济南都尉而郅都为守始前数都尉皆步入府因吏谒守如县令其畏郅都如此及成往直陵都出其上都素闻其声于是善遇与结歡久之郅都死后长安左右宗室多暴犯法于是上召宁成为中尉其治效郅都其廉弗如然宗室豪杰皆人人惴恐武帝即位徙为内史外戚多毁成之短抵罪髡钳是时九卿罪死即死少被刑而成极刑自以为不复收于是解脱诈刻传出关归家称曰仕不至二千石贾不至千万安可比人乎乃贳贷买陂田千余顷假贫民役使数千家数年会赦致产数千金为任侠持吏长短出从数十骑其使民威重于郡守　　宁昱
按郑樵通志汉有都尉宁昱
　　明
　　宁智
</div>
    <div class="pagination">
<a href="氏族典卷诸姓部_page415.html">上一页</a><span>...</span><a href="氏族典卷诸姓部_page411.html">411</a><a href="氏族典卷诸姓部_page412.html">412</a><a href="氏族典卷诸姓部_page413.html">413</a><a href="氏族典卷诸姓部_page414.html">414</a><a href="氏族典卷诸姓部_page415.html">415</a><span class="current-page">416</span><a href="氏族典卷诸姓部_page417.html">417</a><a href="氏族典卷诸姓部_page418.html">418</a><a href="氏族典卷诸姓部_page419.html">419</a><a href="氏族典卷诸姓部_page420.html">420</a><a href="氏族典卷诸姓部_page421.html">421</a><span>...</span><a href="氏族典卷诸姓部_page417.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
