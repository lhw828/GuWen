<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 205 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 205 页/共 899 页</h1>
    <div class="content">　　孙永
按宋史孙永传永字曼叔世为赵人徙长社祖给事中冲列为子行荫将作监主簿冲卒擢进士第调襄城尉宜城令至太常博士韩琦引为诸王府侍读神宗为皇太子进舍人即位擢天章阁待制历河北陕西都转运使加龙图阁直学士知秦州降天章阁待制以详定编敕知审官东院召还神宗问青苗助役法对曰法诚善然不能无重敛之患复学士知瀛州进枢密直学士知开封府罢为提举中太一宫元丰中判军器监出知太原入判将作进端明殿学士病不能朝辞去益力提举崇福宫逾年起知陈州徙颍昌哲宗召拜工部尚书元佑元年卒　　孙固
按宋史孙固传固字和父郑州管城人幼有立志擢进士第调磁州司户参军从平贝州转霍邑令迁秘书丞为审刑详议官宰相韩琦知其贤引为编修中书诸房文字治平中神宗为颍王以固侍讲及为皇太子又为侍读至即位擢工部郎中天章阁待制知通进银台司种谔取绥州固知神宗志欲经略西夏先事以戒大臣恶其说出知澶州还知审刑院复领银台封驳兼侍读判少府监复领银台司加龙图阁直学士知真定府熙宁末以枢密直学士知开封府元丰初同知枢密院事改大中大夫枢密副使进知院事以疾避位拜观文殿学士知河阳寻提举嵩山崇禧宫哲宗即位以正议大夫知河南府徙郑州元佑二年召除侍读提举中太一宫遂拜门下侍郎固数乞骸骨太皇太后曰卿勉留辅导或体中未安取文书于家治之可也固感激强起视事复知枢密院事累官右光禄大夫五年卒年七十五谥曰温靖绍圣时夺遗泽元符二年夺所赠官列元佑党籍政和中徽宗以固尝为神宗宫僚特出籍悉还所夺　　孙思恭按宋史孙思恭传思恭字彦先登州人擢第后即遭父丧不肯复从官二十年间纔三书吏考为宛丘令弃官去吴奎荐其学行补国子直讲加秘阁校理事神宗藩邸为说书又为侍讲直集贤院以居中都久力请补外王奏留之及即位擢天章阁待制思恭性不忤物犯而不校笃于事上出知江宁府邓州以疾移单州管干南京留司御史台卒年六十二　　孙洙
按宋史孙洙传洙字巨源广陵人羁丱能文未冠擢进士包拯欧阳修吴奎举应制科进策五十篇指陈政体明白剀切再迁集贤校理知太常礼院治平中求言以洙应诏疏时弊要务十七事兼史馆检讨同知谏院王安石主新法多逐谏官御史洙力求补外得知海州免役法行常平使者欲加敛缗钱以取赢为功洙力争之寻干当三班院同修起居注进知制诰元丰初兼直学士院擢翰林学士纔逾月得疾时参知政事阙帝将用之数遣中使尚医劳问入朝期日洙小愈在家习肄拜跽偾不能兴于是竟卒年四十九洙博闻强识明练典故道古今事甚有条理文词典丽有西汉之风　　孙路
按宋史孙路传路字正甫开封人进士及第元丰中为司农丞邓润甫荐为御史召对其言不合新政神宗语辅臣以为不可用下迁主簿路怏怏不释求通判河州徙兰州夏人入寇论扛御功进五阶除陕西转运判官元佑初为吏部礼部员外郎侍讲徐王府迁右司郎中以直龙图阁知庆州加宝文阁待制进龙图阁直学士徙知熙州召拜兵部尚书以龙图阁学士知成都未行坐他事削职知兴国军徽宗立历太原河南永兴军河中府卒　　孙升
按宋史孙升传升字君孚高邮人第进士签书泰州判官哲宗立为监察御史升多所建明迁殿中侍御史梁焘责张问升从而击之执政指为附和出知济州逾年提点京西刑狱召为金部员外郎复拜殿中侍御史进侍御史由起居郎权中书舍人直学士院以天章阁待制知应天府董敦逸黄廷基摭升过改集贤院学士绍圣初翟思张商英又劾之削职知房州归州贬水部员外郎分司又贬果州团练副使汀州安置卒年六十二　　孙构
按宋史孙构传构字绍先博平人中进士第为广济军判官久之知黎州擢知真州迁度支判官夔州部梁承秀李光吉王兖导生獠入寇转运判官张诜请诛之选构为使倍道之官督军讨平录功加直昭文馆徙湖北转运使进集贤殿修撰交址入寇拜右谏议大夫知桂州声言将掎角捣其巢穴寇闻引去以疾提举崇福宫换太中大夫卒年六十四　　孙鼛
按宋史孙鼛传鼛字叔静钱塘人父直言徙扬之江都鼛年十五游太学用父任调武平尉捕获名盗数十谢赏不受再调越州司法参军守赵抃荐其材知偃师县韩缜镇长安辟入府缜去后来者仍挽之使留居五年签书西川判官或荐于朝召对擢提举广东常平徽宗初徙两浙由福建转运判官召为屯田员外鼛微时与蔡京善京还朝遇诸涂既见京逆谓曰我若用于天子愿助我鼛曰公诚能谨守祖宗之法以正论辅人主示节俭以先百吏而绝口不言兵天下幸甚鼛何为者京默然既相出提点江东刑狱未几入为少府少监户部郎中迁太仆卿殿中少监四辅建以显谟阁待制知曹州转太中大夫徙郓州邑人子为草祭之谣指切蔡京鼛以闻京怒使言者诬以它谤提举鸿庆宫起知单州遂致仕靖康二年卒年八十六赠银青光禄大夫谥曰通靖　　孙谔
按宋史孙谔传谔字元忠睢阳人父文用以信厚称乡里死谥慈静居士谔少挺特不群登进士第调招信主簿选为国子直讲陷虞蕃狱免元佑初起为太常博士迁丞出为利梓路转运判官召拜礼部员外郎左正言帝每患台谏乏人谔疏可用者二十二人章惇恶其拂己出知广德军徙唐州提点湖南刑狱徽宗立复为右司谏迁左司谏俄以疾卒　　孙勰
按尚友录立节长子勰字志康有父风读书博洽年未弱冠受知苏轼终不负所学元佑三年擢进士居官以劲直闻知湖广鄂州未几卒着有文集四十卷　　孙勴按尚友录立节季子勴字志举猎涉经史尤工诗偕兄勰从苏轼游节气凛然弗肯从仕台府举遗逸不应卜居延春谷轼榜其舍曰竹林隐居年七十无疾而逝　　孙谕
按尚友录谕江陵人元诺间挂冠同时退休者吴师道梁宏朱光复贾亨彦张景达布衣唐愈为七老会五日一集时人荣之　　孙近
按无锡县志近字叔诸父廷筠嘉佑进士近崇宁二年进士第五年中宏词科累迁工部郎中高宗即位除秘书少监起居郎中书舍人给事中同章谊北使还除吏部侍郎直学士院从上亲征书命悉委焉凡所撰着宣布德意读者莫不感泣既而参大政兼枢密居政地三年和议成丐祠许之后以和议有异论士论少之谪秘书监分司南京漳州居住改南安移赣州卒　　孙逢
按宋史孙逢传逢眉山人大观四年进士累官至太学博士张邦昌僭立有司趣百僚入贺逢独坚卧不起夜既半同僚强起之不从至垂泣与之诀时祠部员外郎喻汝砺闻变扪其膝曰不能为贼臣屈遂挂冠去事毕有司举不至者欲以逢与汝砺复于金人邦昌以毕至告乃免逢闻之曰是必将肆赦迁官以重污我我其可&#遂发疾而卒　　孙昉
按尚友录昉字景初为太医自号四休居士山谷问其说对曰粗茶淡饭饱即休破被遮寒暖即休三平二满过即休不贪不妒老即休山谷曰此安乐法也　　孙汲按万姓统谱汲字公善分宜人由朝散郎监司知其才檄权吉州吉素号剧繁汲居不越月境内称治时黄庭坚为太和令作诗送之曰宜春别驾乡丈人来假庐陵二千石　　孙亿
按万姓统谱亿字延龄分宜人举进士知吉州吉租岁收四十万斛漕臣意在聚敛戒庾吏收什二以充羡余亿拒台命出纳一用仓式　　孙义伯
按尚友录义伯丰城人于书无所不读谓治历当备三法曰象曰气曰数作六历论浑盖同归图写古今七十六家法数有大历赋复古蓍传其他著述尢盛虽瓶无储粟淡如也　　孙博
按尚友录博河东人读书能属文晚学道能使草木皆为火光照耀数十里行大水中身不沾濡人有疾指之言愈即愈出入山间石壁如有穴者后入林虑山合神丹仙去　　孙之翰
按尚友录之翰字文举慈溪人少志学性孝友母病革刲体取肝为粥以进越夕母如醉自醒乃底于宁里人以其事上于郡守赵伯圭将闻于朝之翰曰本心救母他无所觊力止之卒于五磊山　　孙纬
按尚友录纬字彦文长洲人擢进士第历宗正寺丞官至尚书郎为人诚朴好学精于一时典故所著有集论总录本朝人物志　　孙傅
按宋史孙傅传傅字伯野海州人登进士第中词学兼茂科为秘书省正字校书郎监察御史礼部员外郎迁秘书少监至中书舍人宣和末高丽入贡使者所过调夫治舟骚然烦费傅言索民力以妨农工而于中国无丝毫之益宰相谓其所论同苏轼奏贬蕲州安置靖康元年召为给事中进兵部尚书十一月拜尚书右丞俄改同知枢密院金人围都城傅日夜亲当矢石二年正月钦宗诣金帅营以傅辅太子留守兼少傅帝兼旬不返傅屡贻书请之及废立檄至傅大恸金人来索太上帝后诸王妃主傅留太子不遣密谋匿之民间遂从太子出至南熏门是夕宿门下明日金人召之去明年二月死于朔廷绍兴中赠开府仪同三司谥曰忠定　　孙琏
按尚友录琏字器之大庾人家贪嗜书&#吟咏不应举躬耕绩屦以为食寿百岁尝赋述怀诗云坐倦秋树根摄衣步前丘横河淡如练波月西南流独持一樽酒悠然发清讴俯仰无不足我生焉所求诵此诗可想见其人矣　　孙可元
按宣和画谱可元好画吴越间山水观其命意知其无心于物聊戏笔墨以玩世者所以非陶潜绮皓之流不见诸笔下　　孙益
按宋史孙益传益不知其所以进宣和末以福州观察使知朔宁府被命救太原时敌势张甚益跃马冒围至城下张孝纯不肯启门遂死之益天资忠勇每倾赀以赏战士能得人死力　　孙谷
按宋史孙益传益在朔宁察郡人孙谷可用奏为掾属待之异于常僚益出师属以后事益死敌骑来攻且别命郡守众议欲开关迎之谷争弗得叹曰吾身已许国又不忍负孙公之托诸人不见容是吾死所也或举刃胁之无慑容遂见杀　　孙中
按宋史李诚之传金人陷蕲州时统制官孙中斗死　　孙方武按尚友录方武长沙人为州学正金人入城方武率居民连日巷战金人四面放火人皆窜伏惟方武挺身骂不绝口死之今祀于学　　孙钦
按万姓统谱钦武冈人宣和间洞獠仇杀钦挺身往谕即听命郡守以闻徽宗嘉之召见官以文资后以武功大夫德州刺史还守乡郡靖康末死金人之难　　孙毓按万姓统谱毓平度人有智虑居官不畏权势弹劾交上拜濠梁节度使迁海南都转运使　　孙鈜
按万姓统谱鈜自眉徙居戎州登第为博士靖康中条上守御之策有诏褒奖及二帝北狩金人以鈜有名上庠指名檄取之义不屈以死　　孙卖鱼
按尚友录孙卖鱼不知何许人尝卖鱼楚州盛暑遇一道士谓之曰鱼馁矣食我可使活遂饮以斗酒与之言论而别自是决人祸福辄应后于亳州太清宫痛哭人莫之喻记其时乃汴京陷日也

　孙姓部列传四
　　宋二
　　孙昭远
按宋史孙昭远传昭远字显叔其先眉州眉山人元佑间进士调长沙尉辟河东经略司干当公事历凤翔天兴县河北山东抚谕盗贼干当公事寻擢河北燕山府路转运使靖康元年召为水部员外郎会洛阳陷西京留守西道总管王襄徙治襄汉授昭远西道总管建炎元年迁河南尹西京留守西道都总管其冬金人来攻昭远战不利其下欲拥昭远南还昭远骂曰若等平日衣食县官不以此时报国南去何为叛兵怒反击昭远遂遇害官属无免者四年追赠徽猷阁待制　　孙晖
按宋史孙晖传晖为泗州招信县尉建炎三年正月金人陷泗州州守吕元阎瑾焚淮桥遁金人由招信将渡淮晖将射士民兵御之沈其数舟会大雾蔽日金人莫测其多寡相持逾半日以疑兵縻晖自上流渡兵晖且战且郄城破竟死于敕书楼　　孙道夫
按宋史孙道夫传道夫字太冲眉州丹棱人贡辟雍时禁元佑学坐收苏氏文除籍再贡入优等张浚荐于高宗赐出身改左承奉郎再召对言进兵陕右当先经营汉中守江当先措置荆南上嘉纳召试馆职除秘书正字权礼部郎官迁校书郎出知怀安军郑刚中荐其治行第一移知蜀州遇事明了人目为水晶灯笼以吏部郎中入对除太常少卿充贺金正旦使还擢权礼部侍郎道夫每进对辄言武事宰相沈该疑其引用张浚忌之道夫不自安请出除知绵州致仕卒　　孙楙
按尚友录楙字德操绍兴甲戌举进士历判池真郢三州所至以兴学节财为务及入觐高宗申奖曰天下有恤而办有不恤而办卿所谓恤而办者也尝论公生明上问何以生公曰廉生公又问何以生廉曰俭生廉上称善累迁知太平州寻移温州学宫有故秦桧祠楙至亟命撤之朱晦庵称其爱立而教明古良吏也后韩胄用事谢官归隐　　孙逢吉
按宋史孙逢吉传逢吉字从之吉州龙泉人也隆兴元年进士第授郴州司户李焘刘珙相继荐之知萍乡县以治最闻除国子博士迁司农寺丞绍熙元年迁秘书郎二年诏求直言疏八事擢为右正言在谏垣七十日章二十上词旨剀切皆人所难言者改国子司业求去为湖南提刑以秘书监召兼吏部侍郎朱熹在经筵持论切直小人共不便潜激上怒中批与祠逄吉于上前争论甚苦会彭龟年论韩胄专僭出补郡逄吉入疏曰道德崇重陛下所敬礼者无若朱熹志节端亮陛下所委信者无若彭龟年熹既以论胄去龟年复以论胄绌臣恐贤者皆无固志胄见而恶之出知太平州丐祠提举江州太平兴国宫起知赣州卒弟逢年逄辰皆有文学行义时称孙氏三龙　　孙昭先
按龙溪县志昭先字延父淳熙二年进士调兴化簿以直道闻丁外艰改秩知安溪县为政简易催科有法嘉泰初诏宰执荐士丞相以昭先应诏除司农寺簿都城火上疏言五事迁寺丞出知衢州台阃合举治行除吏部郎轮对言时事上从之除浙东提刑每案牍至前必反复推究嘉定中召赴行在再除吏部郎入对言朝纲未清邦用未节士气未振民病未苏四事除枢密院检校诸房文字岁旱昭先条陈四病甚悉俄除右司郎中迁太府少卿再除直宝谟阁提点江东刑狱改主管成都府玉隆观寻疏乞致仕卒　　孙调按尚友录调字和卿长溪人其学得朱文公之传以排摈佛老推明圣经所著有策府五十卷易书诗解中庸发题共十五卷浩斋稿三卷学者称为龙坡先生　　孙自修
按尚友录自修字敬夫偕从弟自新自任从朱子游时正学久衰自修兄弟独知尊向时论韪之朱子尝遗书商确传训既殁自修追记录一卷附载朱子语录中　　孙枝
按万姓统谱枝字吉甫父允受业乡先生沈铢学以真实为本教授乡校者十年枝与铢之子焕同游朱熹门问学益精着书解十三篇嘉定间与子起予同登袁甫榜进士枝卓迈有智略自秦陇荆湘达之淮海凡边事军谋靡不练习淮海帅延至幕下枝以禄不逮亲辞不就起予为昭武参军群卒噪呼于市起予往谕之群卒罗拜曰孙司户清廉官不犯入朝为监察御史至太常少卿次子顾质绍定五年进士第后中教官科终工部侍郎　　孙应时
按万姓统谱应时字季和余姚人早从学于象山陆九渊登进士第初为黄岩尉有惠爱常平使者朱熹重之丘崇帅蜀辟入制幕改常熟县既秩满郡将以私憾捃摭仓粟累欠三千斛见问市民感德至相率担负诣郡愿代偿授通判邵武军未上而卒自号烛湖居士　　孙叔谨
按万姓统谱叔谨字信之昭先之孙以恩补官调揭阳尉除大理评事持法守正指陈时事莫不切当嘉定十年登进士除知莆田县决民讼必酌人情迁大理正陛对恳恳以正心持久为言丐外知潮州凡民之利病即日罢行之又以羡钱二万缗代民役邦人感其惠为立像祀于韩文公庙　　孙
按尚友录荣经人号足庵居士孝友笃实行着乡曲父尝穴山通水灌田乡人病其气势不广慨然继父志乃捐赀更凿由是获利者甚众宁宗赐官迪功郎从子伯和号竹溪隐士　　孙守荣
按宋史孙守荣传守荣临安富阳人生七岁病瞽遇异人教以风角鸟占之术其法以音律推五数播五行测度万物始终盛衰之理凡问者一语顷辄知休咎守荣既悟异人授以铁笛遂去不复见守荣因号富春子吹笛市中人初不识也然其术率验宝庆间游吴兴闻谯楼鼓角声惊曰旦夕且有变土人当有典郡者见王元春即贺之曰作乡郡者必君也元春初不之信越两月潘丙作乱元春以告变功果典郡自是富春子之名大显贵人争延致之淮南帅李曾伯荐诸朝既至谒丞相史嵩之阍者以昼寝辞守荣曰丞相方钓鱼园池何得云尔阍者惊异入白丞相丞相一见颇喜之自是数出入相府一日庭鹊噪命占之曰来日晡时当有宝物至明日李全果以玉柱斧为贡嵩之又尝得李全檄藏袖中询其事守荣曰此李全诈假布囊二十万尔剥封果如其说士大夫咸询履历守荣不尽答私谓所知曰吾以音推诸朝绅互有赢缩宋禄其殆终乎后为嵩之所忌诬以他罪贬死远郡　　孙梦观
按宋史孙梦观传梦观字守叔庆元府慈溪人宝庆二年进士调桂阳军教授差主管吏部架阁文字力请外通判严州召为太常寺丞将作少监知嘉兴府仍旧班兼右司郎官将作监转对极言道揆不明法守滋乱当路者滋不悦出知泉州改知宁国府户部遣官督赋急若星火阖郡皇骇梦观将以府印牒所遣官所遣官闻之夜遁丞相董槐召还帝问江东廉吏槐首以梦观对帝悦乃迁司农少卿兼给事中起居舍人八上章辞免以监察御史吴燧论罢授江淮等路提点铸钱司公事甫至官即召为起居郎权吏部侍郎奏事抗论益切力求补外以集英殿修撰知建宁府卒　　孙沂
按万姓统谱沂字彦温丹徒人摧进士绍定四年转为常熟丞时长官有挟不屑民事凡所以下息田土之争上应台府之令惟沂是赖民有岁久不决之讼皆直请于台府愿以属沂旁县亦然台府既以为常沂亦不复计彼此部使者再委摄府学教授皆谢不就以病乞归而卒　　孙子秀
按宋史孙子秀传子秀字元实越州余姚人绍定五年进士调吴县主簿辟淮东总领所中酒库檄督宜兴县围田租既还白水灾总领恚子秀力争之调滁州教授改知金坛县通判庆元府主管浙东盐事辟干办行在诸司粮料院衢州寇作水冒城郭朝廷择守属子秀行以政最迁太常丞以言罢未几迁大宗正丞迁金部郎官转将作监淮东总领辞改知宁国府辞为左司兼右司再兼金部与丞相丁大全议不合去国差知吉州寻镌罢开庆元年为浙西提点刑狱兼知常州移江东提点刑狱度宗即位进太常少卿兼右司寻兼知临安府以言罢起知婺州卒　　孙益按宋史孙益传益扬州泰兴人少豪侠绍定中李全犯扬州游骑薄泰兴城下县令王爚募人守御益起从之俄贼兵大至益率众拒之身先赴敌战死事闻赠保义郎官其子一人　　孙翼凤
按福宁州志翼凤字昭瑞以乡举入太学时史嵩之以父忧谋起复翼凤率同舍生攻之又斥和议事言甚剀切绍定壬辰登进士累官御史大夫签书枢密院事立朝数十年以民物为己责以谏诤为己任时政多所裨益赠太师中奉大夫　　孙
按宋史邹凤传孙字实甫吉州龙泉人献简公抃之后天祥长妹&#也天祥起兵檄招忠义士补宣教郎带行监官告院知吉州龙泉县天祥拥兵出赣里人奉复龙泉拒守不下寻为判者所陷执至隆兴杀之　　孙潼发
按万姓统谱潼发桐庐人登咸淳进士授衢州军事判官有廉能声辟御前军器所干办公事未几宋亡家亦毁乃避地万山中为终焉之计元侍御史程巨夫求遗逸以潼发应诏辞弗起　　孙安国
按万姓统谱安国通判南平军喜功者诱溱潘二州纳贡兴版筑安国极言无益乞省罢之　　孙嵩
按尚友录嵩字元京休宁人貌奇怪趣尚幽洁以荐入太学宋亡归隐海宁山中自号艮山有艮山集誓不复仕杜门赋咏凄断沦绝以寄其没世无涯之悲焉　　金
　　孙九鼎
按山西通志九鼎定襄人天会中状元有诗名与弟九畴九亿同榜登第官翰林吴彦高尝赠诗云清庙瑟三叹斋房芝九茎　　孙即康
按金史孙即康传即康字安伯其先沧州人石晋之末辽徙河北实燕蓟八代祖延应在徙中占籍析津实大兴仕至涿州刺史延应元孙克构辽检校太傅启圣军节度使即康克构曾孙中大定十年进士第章宗为右丞相是时即康为尚书省令史由是识其人章宗即位累迁户部员外郎讲究盐法除耀州刺史入为吏部左司郎中迁御史中丞初张汝弼妻高陀斡不道伏诛汝弼镐王永中舅也上由是颇疑永中永中府傅尉奏永中第四子阿离合懑语涉不轨诏即康鞫之还奏论死迁泰宁军节度使改知延安府事承安五年复召为御史中丞泰和三年除参知政事明年进尚书右丞六年进左丞卫绍王即位即康进拜平章政事封崇国公大安三年致仕薨　　孙铎按金史孙铎传铎字振之其先滕州人徙恩州历亭县登大定十二年进士第调海州军事判官卫县丞补尚书省令史使宋还除同知登闻检院事承安元年迁左谏议大夫改河东南路转运使四年迁户部尚书泰和七年拜参知政事迁尚书左丞降浚州防御使改安国军节度使徙绛阳军宣宗迁汴铎上谒于宜村除太子太师贞佑三年致仕是岁薨　　孙德渊
按金史孙德渊传德渊字资深兴中州人也大定十六年进士调石州军事判官涞水丞察廉迁沙河令有盗秋桑者主逐捕之盗以叉自刺其足面曰秋桑例不禁采汝何得刺我主惧赂而求免盗不从诉之县德渊曰若逐捕而伤疮必在后今在前乃自刺也盗遂引服选尚书省令史不就丁父忧去官民为刻石祠之察廉起复北京转运司都勾判官以累荐迁中都左警巡使监察御史山东东路转运副司累官大理丞兼左拾遗审官院奏德渊刚正干能可任繁剧遂再任丁母忧服除特迁恩州剌史入为右司郎中滕州刺史迁同知河间府事历大兴治中同知府事大安初迁盘安军节度使改河北西路按察转运使改昭义军节度使潞州破被执俄有拜于前者皆沙河旧民也密护德渊由是得脱贞佑二年拜工部尚书摄御史中丞是时山东乏兵食有司请鬻恩例举人居丧者亦许纳钱就试德渊奏此大伤名教事遂寝寻致仕监察御史许古论德渊忠亮明敏可以大用近许告老士大夫窃叹望朝廷起复必能建明以利国家宣宗嘉纳未及用而卒　　元
　　孙威
按元史孙威传威浑源人幼沉鸷有巧思金贞佑间应募为兵以骁勇称及云中来附守帅表授义军千户从单攻潞州破凤翔皆有功善为甲尝以意制蹄筋翎根铠以献太祖亲射之不能彻大悦赐名也可兀兰授顺天安平怀州河南平阳诸路工匠都总管从攻邠干突战不避矢石威每从战伐恐民有横被屠戮者辄以搜简工匠为言而全活之岁庚子卒年五十八至大二年赠中奉大夫武备院使神川郡公谥忠惠　　孙激
按嘉祥县志激字叔达读书慕刀笔屡典军伍文字元初以功授广州宣慰都事至元辛巳授漳州路知事能声大着后以内艰去任泣涕哀毁目为之伤　　孙福按邹平县志福金末备盗乡邑有功元兴授银符为军民千户以收河南功当调乡人爱之留为邹平县丞子四长希武袭千户授金符征海州中流矢死三希何至元间本路总管以多战功改承信校尉随张元帅下交趾战殁　　孙嗣
按河南通志嗣邓州人善骑射倜傥不羁金末兵至集乡众据守武当元初归附以平乱功累官至蕲黄道宣慰使卒追封乐安郡公谥武康　　孙拱
按元史孙威传威子拱为监察御史后袭顺天安平怀州河南等路甲匠都总管巧思如其父尝制甲二百八十袭以献至元十五年授保定路治中适岁饥议开仓赈民二十二年除武备少卿迁大都路军器人匠总管升工部侍郎元贞二年授大同路总管兼府尹大德五年迁两浙都转运使九年改益都路总管兼府尹卒于官赠大司农神川郡公谥文庄　　孙辙按元史孙辙传辙字履常其先自金陵徙家临川辙幼孤母蔡氏教之知警策自树立比长学行纯笃事母甚孝家居教授一以孝弟忠信为本宪司屡辟皆不就江西行省特以遗逸举辙元统二年年七十有三卒于家　　孙撝
按元史孙撝传撝字自谦曹州人至正二年进士授济宁路录事张士诚据高邮叛朝廷择乌马儿为使招谕士诚而用撝为辅行借撝集贤待制抵高邮士诚不迓诏使撝等既入城反复开谕士诚等皆然以听已而拘之欲以降撝撝唯诟斥而已乃令其党捶撝肆其陵辱撝不恤也及士诚徙平江撝与士诚部将张茂先谋遣壮士浦四许诚赴镇南王府约日进兵复高邮谋泄执撝讯问撝骂声不绝竟为所害事闻赠翰林侍读学士中奉大夫护军追封曹南郡公谥忠烈　　孙景益
按济阳县志景益登至正四年进士仕至中书省左丞　　孙瑾
按元史孙瑾传瑾镇江丹徒人父丧哀毁严冬跣足而步停柩四载衣不解带常食粥诵佛书及葬载柩渡江潮波方涌俄顺风翼帆如履平地事继母唐氏尤孝尝患痈瑾亲吮之又丧目瑾舐之复明唐氏卒卜日将葬时春苦雨瑾夜号天乞霁至旦云日开朗甫掩圹阴气复合雨注数日不止　　孙秀实
按元史孙秀实传秀实大宁人性刚毅喜周人急里人王仲和尝托秀实贷富人钞二千锭贫不能偿弃其亲逃去数年其亲思之疾秀实日馈薪米存问终不乐秀实哀之悉为代偿取券还其亲复命奴控马赍金访仲和使归父子欢聚闻者莫不嗟美又李怀玉等贷秀实钞一千五百锭度以无偿尽还其券不征　　孙希贤
按元史尹莘传高唐孙希贤母病痢希贤阅方书有曰血温身热者死血冷身凉者生希贤尝之其血温乃号泣祈天求身代之母遂愈　　孙抑
按元史孙抑传抑字希武世居晋宁洪洞县抑登进士第历仕至刑部郎中关保之变挈父母妻子避兵平阳之柏村有乱兵至村剽掠拔白刃吓抑母求财不得举刃欲斫之抑亟以身蔽母请代受斫母乃得释而抑父被掳去不知所之或语之曰汝父被驱而东矣然东军得所掠民皆杀之汝慎无往就死也抑曰吾可畏死而弃其父乎遂往出入死地屡濒危殆卒得父以归　　孙固
按浙江通志固字以贞雅致恬淡读书谈道辟署华亭县事着有听雪斋稿　　孙文顺
按朝城县志文顺朝城人举孝廉初授沂州路判官擢西台御史未几转内台御史稍迁至上都留守以功封河南王弟文中献州刺史文重文勉俱达鲁花赤有能名　　孙公亮
按山西通志公亮云中人少有大志练习国典袭父职佩银符后上章言宜设御史台以正纪纲遂拜公亮为监察御史历官工部尚书　　孙明道
按万姓统谱明道盩厔尹方贼寇扰攘之后鸡犬不闻蒿莱相接明道至则皇皇焉求其遗民绥之以德由是流离者悉皆复业百废具兴寻擢本路治中　　孙希武按万姓统谱希武遂溪人仕为宾州判官进临贺尹廉洁自守接人无妄言在宾州猺蛮梗化官府莫能制希武作书招之猺蛮尽附

　元姓部汇考
魏书
　　高祖本纪
太和二十年春正月丁卯诏改姓为元氏
唐书
　　宰相世系表
元氏出自拓拔氏黄帝生昌意昌意少子悃居北土世为鲜卑君长平文皇帝郁律二子什翼犍乌孤什翼犍昭成皇帝也始号代王至道武皇帝改号魏至孝文帝更为元氏什翼犍七子一曰实君二曰翰三曰阏婆四曰寿鸠五曰纥根六曰力真七曰窟咄实君生道武皇帝珪珪生明元皇帝嗣嗣生太武皇帝焘焘生景穆皇帝晃景穆诸子唯浚新成子推天锡云祯胡儿休八房子孙闻于唐浚文成皇帝也文成诸子唯弘长乐二房子孙闻于唐弘献文皇帝也献文诸子唯宏干羽勰四房子孙闻于唐宏孝文帝也七子恂恪怀愉怿悦恪宣武皇帝也怀广平文穆王生广平文懿王悌悌生侍中骠骑大将军广平王赞赞生谦什翼犍第六子力真力真二子意烈意劲意劲彭城公五世孙敷州刺史祯祯二子岩成　　元载传
元载字公辅凤翔岐山人父升本景氏曹王明妃元氏赐田在扶风升主其租入有劳请于妃冒为元氏　　元结传河南元氏望也世业载国史世系在家谍
宋史
　　元绛传
元绛字厚之其先临川危氏唐末仔倡聚众保乡里进据信州为杨氏所败奔杭州易姓曰元郑樵通志
　　以邑为氏
元氏左传卫大夫元咺之后也咺食邑于元今大名府元城是其地子孙以邑为氏又拓拔氏云黄帝子昌意之后昌意少子悃居北土世为鲜卑君长宋书云李陵之后自昌意二十九世至昭成皇帝什翼犍始号代王都云中至道武皇帝始改号魏至孝文帝更为元氏都洛阳又有纥骨氏改为元氏又有是云氏改为元氏又有景氏改为元氏王圻续文献通考
　　同姓异派
元氏有五元咺之后食邑于元以邑氏又拓拔氏纥骨氏是云氏景氏俱改为元氏廖用贤尚友录
　　元姓
元河南商音又望出太原


　文姓部列传
　　周
　　文子
按姓氏急就篇老子弟子文子
　　文之锴
按姓氏急就篇蔡有文之锴
　　文无畏
按万姓统谱无畏宋左司马
　　文挚
</div>
    <div class="pagination">
<a href="氏族典卷诸姓部_page204.html">上一页</a><span>...</span><a href="氏族典卷诸姓部_page200.html">200</a><a href="氏族典卷诸姓部_page201.html">201</a><a href="氏族典卷诸姓部_page202.html">202</a><a href="氏族典卷诸姓部_page203.html">203</a><a href="氏族典卷诸姓部_page204.html">204</a><span class="current-page">205</span><a href="氏族典卷诸姓部_page206.html">206</a><a href="氏族典卷诸姓部_page207.html">207</a><a href="氏族典卷诸姓部_page208.html">208</a><a href="氏族典卷诸姓部_page209.html">209</a><a href="氏族典卷诸姓部_page210.html">210</a><span>...</span><a href="氏族典卷诸姓部_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
