<!DOCTYPE html>
<html>
<head>
    <meta charset="UTF-8">
    <title>官常典宗藩部 - 第 25 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典宗藩部 - 第 25 页/共 57 页</h1>
    <div class="content">
敬王三十七年春鲁用田赋夏五月甲辰鲁夫人孟子卒鲁侯会吴于&#皋秋鲁侯会卫侯宋皇瑗于郧冬十二月鲁螽按春秋哀公十二年　按左传十二年春王正月用田赋夏五月昭夫人孟子卒昭公娶于吴故不书姓死不赴故不称夫人不反哭故不言葬小君孔子与吊适季氏季氏不絻放绖而拜公会吴于&#皋吴子使太宰嚭请寻盟公不欲使子贡对曰盟所以周信也故心以制之玉帛以奉之言以结之明神以要之寡君以为苟有盟焉弗可改也已若犹可改曰盟何益今吾子曰必寻盟若可寻也亦可寒也乃不寻盟冬十二月螽季孙问诸仲尼仲尼曰丘闻之火伏而后蛰者毕今火犹西流司历过也敬王三十八年夏晋侯鲁侯及吴子会于黄池秋九月鲁螽冬十二月鲁螽按春秋哀公十三年　按左传十三年夏公会单平公晋定公吴夫差于黄池秋七月辛丑盟吴人将以公见晋侯子服景伯对使者曰王合诸侯则伯帅侯牧以见于王伯合诸侯则侯帅子男以见于伯自王以下朝聘玉帛不同故敝邑之职贡于吴有丰于晋无不及焉以为伯也今诸侯会而君将以寡君见晋君则晋成为伯矣敝邑将改职贡鲁赋于吴八百乘若为子男则将半邾以属于吴而如邾以事晋且执事以伯召诸侯而以侯终之何利之有焉吴人乃止既而悔之将囚景伯景伯曰何也立后于鲁矣将以二乘与六人从迟速唯命遂囚以还及户牖谓太宰曰鲁将以十月上辛有事于上帝先王季辛而毕何世有职焉自襄以来未之改也若不会祝宗将曰吴实然且谓鲁不共而执其贱者七人何损焉太宰嚭言于王曰无损于鲁而祗为名不如归之乃归景伯吴申叔仪乞粮于公孙有山氏曰佩玉繠兮余无所系之旨酒一盛兮余与褐之父睨之对曰粱则无矣粗则有之若登首山以呼曰庚癸乎则诺王欲伐宋杀其丈夫而囚其妇人太宰嚭曰可胜也而弗能居也乃归敬王三十九年春鲁西狩获麟小邾射以句绎奔鲁夏四月庚戌鲁叔还卒六月孔丘请讨齐陈恒秋八月辛丑鲁仲孙何忌卒冬鲁饥按春秋哀公十四年获麟止鲁史请讨陈恒不书按左传十四年春西狩于大野叔孙氏之车子鉏商获麟以为不祥以赐虞人仲尼观之曰麟也然后取之小邾射以句绎来奔曰使季路要我吾无盟矣使子路子路辞季康子使冉有谓之曰千乘之国不信其盟而信子之言子何辱焉对曰鲁有事于小邾不敢问故死其城下可也彼不臣而济其言是义之也由弗能夏六月甲午齐陈恒弒其君壬于舒州孔丘三日齐而请伐齐三公曰鲁为齐弱久矣子之伐之将若之何对曰陈恒弒其君民之不与者半以鲁之众加齐之半可克也公曰子告季孙孔子辞退而告人曰吾以从大夫之后也故不敢不言初孟孺子泄将圉马于成成宰公孙宿不受曰孟孙为成之病不圉马焉孺子怒袭成从者不得入乃反成有司使孺子鞭之秋八月辛丑孟懿子卒成人奔丧弗内袒免哭于衢听共弗许惧不归　按公羊传春西狩获麟何以书记异也何异尔非中国之兽也然则孰狩之薪采者也薪采者则微者也曷为以狩言之大之也曷为大之为获麟大之也曷为为获麟大之麟者仁兽也有王者则至无王者则不至有以告者曰有而角者孔子曰孰为来哉孰为来哉反袂拭面沾袍颜渊死子曰噫天丧予子路死子曰噫天祝予西狩获麟孔子曰吾道穷矣春秋何以始乎隐祖之所逮闻也所见异辞所闻异辞所传闻异辞何以终乎哀十四年曰备矣君子曷为为春秋拨乱世反诸正莫近诸春秋则未知其为是与其诸君子乐道尧舜之道与　按谷梁传春西狩获麟引取之也狩地不地不狩也非狩而曰狩大获麟故大其适也其不言来不外麟于中国也其不言有不使麟不恒于中国也敬王四十年春正月成叛鲁秋八月鲁大雩冬鲁及齐平闰月卫侯辄奔鲁按鲁史哀公十五年　按左传十五年春成叛于齐武伯伐成不克遂城输秋齐陈瓘如楚过卫仲由见之曰天或者以陈氏为斧斤既斫丧公室而他人有之不可知也其使终飨之亦不可知也若善鲁以待时不亦可乎何必恶焉子玉曰然吾受命矣子使告我弟冬及齐平子服景伯如齐子赣为介见公孙成曰人皆臣人而有背人之心况齐人虽为子役其有不贰乎子周公之孙也多飨大利犹思不义利不可得而丧宗国将焉用之成曰善哉吾不早闻命陈成子馆客曰寡君使恒告曰寡人愿事君如事卫君景伯揖子赣而进之对曰寡君之愿也昔晋人伐卫齐为卫故伐晋冠氏丧车五百因与卫地自济以西禚媚杏以南书社五百吴人加敝邑以乱齐因其病取欢与阐寡君是以寒心若得视卫君之事君也则固所愿也成子病之乃归成公孙宿以其兵甲入于嬴敬王四十一年夏四月己丑孔丘卒按鲁史哀公十六年　按左传十六年夏四月己丑孔丘卒公诔之曰旻天不吊不慭遗一老俾屏余一人以在位茕茕余在疚呜呼哀哉尼父无自律子赣曰君其不没于鲁乎夫子之言曰礼失则昏名失则愆失志为昏失所为愆生不能用死而诔之非礼也称一人非名也君两失之
注
孔丘鲁襄二十二年生至今七十三也四月十　八日乙丑无己丑己丑五月十二日日月必有误　孔子作春秋终于获麟之一句公羊谷梁经是也　弟子欲记圣师之卒故采鲁史记以续夫子之经　而终于此丘明因随而作传终于哀公从此已下　无复经矣敬王四十二年冬十二月齐侯鲁侯会于蒙
按左传哀公十七年冬十二月公会齐侯盟于蒙孟武伯相齐侯稽首公拜齐人怒武伯曰非天子寡君无所稽首武伯问于高柴曰诸侯盟谁执牛耳季羔曰鄫衍之役吴公子姑曹发阳之役卫石魋武伯曰然则彘也敬王四十四年王崩太子仁即位鲁叔青如京师按左传哀公十九年冬叔青如京师敬王崩故也注
言敬王能终其世叔青叔还子按传敬王崩在　此年世本亦尔世族谱云敬王四十二年崩敬王　子元王十年春秋之传终矣则敬王崩当在哀公　十七年史记周本纪及十二诸侯年表敬王四十　二年崩子元王仁立则敬王是鲁哀十八年崩也　六国年表起自元王及本纪皆云元王八年崩子　定王介立定王元年是鲁哀公之二十七年与杜　预世族谱为异又世本云鲁哀公二十年是定王　介崩子元王赤立则定王之崩年是鲁哀二十七　年也众说不同未详其正也元王元年春齐人征会于鲁夏会于廪丘
按左传哀公二十年春齐人来征会夏会于廪丘为郑故谋伐晋郑人辞诸侯秋师还元王二年夏越人聘于鲁秋八月齐侯鲁侯邾子盟于顾按左传哀公二十一年夏五月越人始来秋八月公及齐侯邾子盟于顾齐人责稽首因歌之曰鲁人之皋数年不觉使我高蹈唯其儒书以为二国忧是行也公先至于阳榖齐闾丘息曰君辱举玉趾以在寡君之军群臣将传遽以告寡君比其复也君无乃勤为仆人之未次请除馆于舟道辞曰敢勤仆人元王四年春宋元公夫人卒鲁使冉有吊秋八月鲁叔青如越越诸鞅聘于鲁按左传哀公二十三年春宋景曹卒季康子使冉有吊且送葬曰敝邑有社稷之事使肥与有职竞焉是以不得助执绋使求从舆人曰以肥之得备弥甥也有不腆先人之产马使求荐诸夫人之宰其可以称旌繁乎秋八月叔青如越始使越也越诸鞅来聘报叔青也元王五年夏四月鲁臧石及晋侯伐齐取廪丘鲁侯以公子荆之母为夫人荆为太子鲁侯朝于越按左传哀公二十四年夏四月晋侯将伐齐使来乞师曰昔臧文仲以楚师伐齐取谷宣叔以晋师伐齐取汶阳寡君欲侥福于周公愿乞灵于臧氏臧石帅师会之取廪丘军吏令缮将进莱章曰君卑政暴往岁克敌今又胜都天奉多矣又焉能进是躗言也役将班矣晋师乃还饩臧石牛太史谢之曰以寡君之在行牢礼不度敢展谢之公子荆之母嬖将以为夫人使宗人衅夏献其礼对曰无之公怒曰女为宗司立夫人国之大礼也何故无之对曰周公及武公娶于薛孝惠娶于商自桓以下娶于齐此礼也则有若以妾为夫人则固无其礼也公卒立之而以荆为太子国人始恶之闰月公如越得太子适郢将妻公而多与之地公孙有山使告于季孙季孙惧使因太宰嚭而纳赂焉乃止躗户快
反过也

元王六年夏鲁侯自越归
按左传哀公二十五年夏六月公至自越季康子孟武伯逆于五梧郭重仆见二子曰恶言多矣君请尽之公宴于五梧武伯为祝恶郭重曰何肥也季孙曰请饮彘也以鲁国之密迩仇雠臣是以不获从君克免于大行又谓重也肥公曰是食言多矣能无肥乎饮酒不乐公与大夫始有恶元王七年夏五月鲁叔孙舒帅师会越皋如后庸宋乐茷纳卫侯辄不克纳按左传哀公二十六年夏五月叔孙舒帅师会越皋如后庸宋乐茷纳卫侯文子欲纳之懿子曰君愎而虐少待之必毒于民乃睦于子矣师侵外州大获出御之大败掘褚师定子之墓焚之于平庄之上文子使王孙齐私于皋如曰子将大灭卫乎抑纳君而已乎皋如曰寡君之命无他纳卫君而已文子致众而问焉曰君以蛮夷伐国国几亡矣请纳之众曰勿纳曰弥牟亡而有益请自北门出众曰勿出重赂越人申开守陴而纳公公不敢入师还立悼公南氏相之以城鉏与越人公曰期则为此令苟有怨于夫人者报之司徒期聘于越公攻而夺之币期告王王命取之期以众取之公怒杀期之甥之为太子者遂卒于越贞定王元年春越子使后庸聘于鲁鲁侯及越后庸盟于平阳夏鲁侯奔越按左传哀公二十七年春越子使后庸来聘且言邾田封于骀上二月盟于平阳三子皆从康子病之言及子赣曰若在此吾不及此夫武伯曰然何不召曰固将召之文子曰他日请念夏四月己亥季康子卒公吊焉降礼公患三桓之侈也欲以诸侯去之三桓亦患公之妄也故君臣多间公游于陵阪遇孟武伯于孟氏之衢曰请有问于子余及死乎对曰臣无由知之三问卒辞不对公欲以越伐鲁而去三桓秋八月甲戌公如公孙有陉氏因孙于邾乃遂如越国人施公孙有山氏按史记鲁周公世家哀公如陉氏三桓攻公公奔于卫去如邹遂如越贞定王二年鲁哀公卒子宁立
按通鉴前编纪
鲁哀公卒于元年

按史记鲁周公世家国人迎哀公复归卒于有山氏子宁立是为悼公悼公之时三桓胜鲁如小侯于三桓之家考王十二年鲁悼公卒子嘉立
按通鉴前编
纪于考王十年

按史记鲁周公世家悼公三十七年卒子嘉立是为元公威烈王十四年齐田白伐鲁莒及安阳
按通鉴前编云云

目
大事记曰世家作伐鲁葛及安陵
威烈王十五年齐田白伐鲁取一城
按通鉴前编云云

目
年表取一城作取都
威烈王十八年鲁元公卒子显立齐取鲁郭（按通鉴前编纪　鲁元公卒于十六年纪齐田和取鲁城于是年）按史记鲁周公世家元公二十一年卒子显立是为穆公威烈王十　年鲁侯尊礼孔伋以公仪休为相泄柳申详为臣按通鉴前编纪于十七年据史记六国
表穆公立于十八年事应在后疑年姑阙

按通鉴前编目董仲舒曰公仪子相鲁之其家见织帛怒而出其妻食于舍而茹葵愠而拔其葵曰吾已食禄又夺园红女利乎　大事记曰淳于髡曰鲁穆公之时公仪子为政子柳子思为臣鲁之削也滋甚质诸孟子皆非是当时穆公欲友子思而不可得也况得臣之乎以台无馈之事观之悦贤不能举又不能养无惑乎鲁之削也穆公虽不能终用子思然尊贤尚德之意当时所罕而公仪之廉强亦得相小国之道以鲁之弱崎岖于强暴之间竟能与战国相终始未必非其君相之力也　前编曰鲁自三家四分公室而鲁君无民久矣孔子相鲁亦季氏暂授之政而寻自取之哀公既死于外而悼公之立反卑于三家三十八年而至于元公元公之世齐田正炽鲁于是乎失莒失安阳又失都则元公之世削已甚矣穆公立于失都之后二年而失郕则田氏之烈未戢也不知公仪子为相其时三家之势何如公仪子诸贤所以处之者何策然自失郕之后又十五年而失最而韩又来救则诸贤所以交邻固国者必有道矣又四年而败齐于平陆又四年而为齐所破又十年而穆公卒卒之四年而伐齐入阳关则齐鲁之势其相为胜负者未为甚削也然自穆公之立以来凡百六十余年而始亡则诸贤所与立者亦必有道矣不然则以鲁之弱一日不可存况于百六十年乎安王八年齐伐鲁取最
按史记六国表云云
安王十二年鲁败齐于平陆
按史记六国表云云
安王二十五年鲁穆公卒子奋立
按史记鲁周公世家穆公三十三年卒子奋立是为共公烈王三年鲁伐齐入阳关
按史记六国表云云
显王十六年鲁共公卒子屯立
按史记六国表鲁
共公卒宜在是年

按史记鲁周公世家共公二十二年卒子屯立是为康公显王二十五年鲁康公卒子匽立
按史记鲁周公世家康公九年卒子匽立是为景公慎靓王六年鲁景公卒子叔立按史记鲁周公世家景公二十九年卒子叔立是为平公赧王十九年鲁平公卒子贾立（
按世家平公在位三十二年依六国表考
　之慎靓王六年崩赧王立赧王元年即文公元年至二十年为鲁文侯元年则平公止十九年故编于此）
按史记鲁周公世家平公三十二年卒子贾立是为文公赧王四十二年鲁文公卒子雠立
按史记鲁周公世家文公七年楚怀王死于秦二十三年文公卒子雠立是为倾公倾公二年秦拔楚之郢楚倾王东徙于陈十九年楚伐我取徐州二十四年楚考烈王伐倾公亡还于卞邑为家人鲁绝祀倾公卒于柯鲁起周公至倾公凡三十四世（按六国表赧王五十
　九年为秦昭襄王五十一年是年王卒明年楚取鲁鲁君封于莒至秦庄襄王元年楚灭鲁倾公迁　卞邑为家人遂绝祀）

　宗藩部汇考二十七
　　周十
　　卫一
武王十三年克商有天下封康叔于卫（
按封卫诸书多指为成王
　事蔡子辨之甚详通鉴依蔡传记于武王克商大封同姓之年今从之）按书经序成王既伐管叔蔡叔以殷余民封康叔作康诰酒诰梓材
孔
传
以三监之民国康叔为卫侯周公惩其数叛故　使贤母弟主之康圻内国名叔封字按康诰王若曰孟侯朕其弟小子封惟乃丕显考文王克明德慎罚不敢侮鳏寡庸庸祗祗威威显民用肇造我区夏越我一二邦以修我西土惟时怙冒闻于上帝帝休天乃大命文王殪戎殷诞受厥命越厥邦厥民惟时叙乃寡兄勖肆汝小子封在兹东土蔡
传
康叔文王之子武王之弟武王诰命为卫侯今　文古文皆有按书序以康诰为成王之书今详本　篇康叔于成王为叔父成王不应以弟称之说者　谓周公以成王命诰故曰弟然既谓之王若曰则　为成王之言周公何遽自以弟称之也且康诰酒　诰梓材三篇言文王者非一而略无一语以及武　王何耶说者又谓寡兄勖为称武王尤为非义寡　兄云者自谦之辞寡德之称苟语他人犹之可也　武王康叔之兄家人相语周公安得以武王为寡　兄而告其弟乎或又谓康叔在武王时尚幼故不　得封然康叔武王同母弟武王分封之时年已九　十安有九十之兄同母弟尚幼不可封乎且康叔　文王之子叔虞成王之弟周公东征叔虞已封于　唐岂有康叔得封反在叔虞之后必无是理也又　按汲冢周书克殷篇言王即位于社南群臣毕从　毛叔郑奉明水卫叔封傅礼召公奭赞采师尚父　牵牲史记亦言卫康叔封布兹与汲书大同小异　康叔在武王时非幼亦明矣特序书者不知康诰　篇首四十八字为洛诰脱简遂因误为成王之书　是知书序果非孔子所作也按东土云者武王克　商分纣城朝歌以北为邶南为墉东为卫意邶墉　为武庚之封而卫即康叔也汉书言周公善康叔　不从管蔡之乱似地相比近之辞然不可考矣（大全　或问孔氏小序以康诰为成王周公之书而子以　武王言之何也朱子曰此五峰胡氏之说也尝因　而考之其曰朕弟寡兄皆为武王之自言乃得事　理之实而其他证亦多小序之言不足深信也）　胡氏于皇王大纪考究得康诰非周公成王时乃　武王时盖有朕其弟之语若成王则康叔为叔父　矣又首尾只称文考成王周公必不只称文考又　有寡兄之语亦是武王自称无疑如今人称劣兄　之类又唐叔得禾传记所载成王先封唐叔后封　康叔决无侄先叔之理　康诰三篇此是武王书　无疑其中分明说王若曰孟侯朕其弟小子封岂　有周公方以成王之命命康叔而遽述己意以告　之乎决不解如此五峰吴才老皆说是武王书只　缘误以洛诰书首一段置在康诰之前故序其书　于大诰微子之命之后问如此则封康叔在武庚　未叛之前矣曰想是同时商畿千里纣之地亦甚　大所封必不止三两国也惟三月哉生魄一段自　是脱落分晓且如朕弟寡兄是武王自告康叔之　词无疑盖武王周公康叔同叫作兄岂应周公对　康叔一家人说话安得叫武王作寡兄以告其弟　乎盖寡者是向人称我家我国长上之词也只被　其中有作新大邑于周数句遂牵引得序来作成　王时书若是成王不应所引多文王而不及武王　且如今人纔说太祖便必及太宗也　问殷地武　王既以封武庚而使三叔监之矣又以何处封康　叔曰既言以殷余民封康叔岂非封武庚之外又　以封之乎　林氏曰康乃叔未受封时食采之地　或曰康谥也　郑氏曰康叔初封卫至子孙而并　邶墉也王曰呜呼封汝念哉今民将在祗遹乃文考绍闻衣德言往敷求于殷先哲王用保乂民汝丕远惟商成人宅心知训别求闻由古先哲王用康保民弘于天若德裕乃身不废在王命王曰呜呼小子封恫乃身敬哉天畏棐忱民情大可见小人难保往尽乃心无康好逸豫乃其乂民我闻曰怨不在大亦不在小惠不惠懋不懋已汝惟小子乃服惟弘王应保殷民亦惟助王宅天命作新民王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀王曰呜呼封有叙时乃大明服惟民其&#懋和若有疾惟民其毕弃咎若保赤子惟民其康乂非汝封刑人杀人无或刑人杀人又曰非汝封劓刵人无或劓刵人王曰外事汝陈时臬司师兹殷罚有伦又曰要囚服念五六日至于旬时丕蔽要囚王曰汝陈时臬事罚蔽殷彝用其义刑义杀勿庸以次汝封乃汝尽逊曰时叙惟曰未有逊事已汝惟小子未其有若汝封之心朕心朕德惟乃知凡民自得罪寇攘奸宄杀越人于货暋不畏死罔弗憝王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彝大泯乱曰乃其速由文王作罚刑兹无赦不率大矧惟外庶子训人惟厥正人越小臣诸节乃别播敷造民大誉弗念弗庸厥君时乃引恶惟朕憝已汝乃其速由兹义率杀亦惟君惟长不能厥家人越厥小臣外正惟威惟虐大放王命乃非德用乂汝亦罔不克敬典乃由裕民惟文王之敬忌乃裕民曰我惟有及则予一人以怿王曰封爽惟民迪吉康我时其惟殷先哲王德用康乂民作求矧今民罔迪不适不迪则罔政在厥邦王曰封予惟不可不监告汝德之说于罚之行今惟民不静未戾厥心迪屡未同爽惟天其罚殛我我其不怨惟厥罪无在大亦无在多矧曰其尚显闻于天王曰呜呼封敬哉无作怨勿用非谋非彝蔽时忱丕则敏德用康乃心顾乃德远乃猷裕乃以民宁不汝瑕殄王曰呜呼肆汝小子封惟命不于常汝念哉无我殄享明乃服命高乃听用康乂民王若曰往哉封勿替敬典听朕告汝乃以殷民世享　按酒诰王若曰明大命于妹邦乃穆考文王肇国在西土厥诰毖庶邦庶士越少正御事朝夕曰祀兹酒惟天降命肇我民惟元祀天降威我民用大乱丧德亦罔非酒惟行越小大邦用丧亦罔非酒惟辜文王诰教小子有正有事无彝酒越庶国饮惟祀德将无醉惟曰我民迪小子惟土物爱厥心臧聪听祖考之彝训越小大德小子惟一妺土嗣尔股肱纯其艺黍稷奔走事厥考厥长肇牵车牛远服贾用孝养厥父母厥父母庆自洗腆致用酒庶士有正越庶伯君子其尔典听朕教尔大克羞惟君尔乃饮食醉饱丕惟曰尔克永观省作稽中德尔尚克羞馈祀尔乃自介用逸兹乃允惟王正事之臣兹亦惟天若元德永不忘在王家王曰封我西土棐徂邦君御事小子尚克用文王教不腆于酒故我至于今克受殷之命王曰封我闻惟曰在昔殷先哲王迪畏天显小民经德秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮越在外服侯甸男卫邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王德显越尹人祗辟我闻亦惟曰在今后嗣王酣身厥命罔显于民祗保越怨不易诞惟厥纵淫泆于非彝用燕丧威仪民罔不衋伤心惟荒腆于酒不惟自息乃逸厥心疾很不克畏死辜在商邑越殷国灭无罹弗惟德馨香祀登闻于天诞惟民怨庶群自酒腥闻在上故天降丧于殷罔爱于殷惟逸天非虐惟民自速辜王曰封予不惟若兹多诰古人有言曰人无于水监当于民监今惟殷坠厥命我其可不大监抚于时予惟曰汝劼毖殷献臣侯甸男卫矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒厥或诰曰群饮汝勿佚尽执拘以归于周予其杀又惟殷之迪诸臣惟工乃湎于酒勿庸杀之姑惟教之有斯明享乃不用我教辞惟我一人弗恤弗蠲乃事时同于杀王曰封汝典听朕毖勿辩乃司民湎于酒
蔡
传
商受酗酒天下化之妹土商之都邑其染恶尤　甚武王以其地封康叔故作书诰教之云今文古　文皆有按吴氏曰酒诰一书本是两书以其皆为　酒而诰故误合而为一自王若曰明大命于妹邦　以下武王告受故都之书也自王曰封我西土棐　徂邦君以下武王告康叔之书也书之体为一人　而作则首称其人为众人而作则首称其众为一　方而作则首称一方为天下而作则首称天下君　奭书首称君奭君陈书首称君陈为一人而作也　甘誓首称六事之人汤誓首称格汝众此为众人　而作也汤诰首称万方有众大诰首称大诰多邦　此为天下而作也多方书为四国而作则首称四　国多士书为多士而作则首称多士今酒诰为妹　邦而作故首言明大命于妹邦其自为一书无疑　按吴氏分篇引证固为明甚但既谓专诰毖妹邦　不应有乃穆考文王之语意酒诰专为妹邦而作　而妹邦在康叔封圻之内则明大命之责康叔实　任之故篇首专以妹邦为称至中篇始名康叔以　致诰其曰尚克用文王教者亦申言首章文王诰　毖之意其事则主于妹邦其书则付之康叔虽若　二篇而实为一书虽若二事而实相首尾反复参　究盖自为书之一体也按梓材王曰封以厥庶民暨厥臣达大家以厥臣达王惟邦君汝若恒越曰我有师师司徒司马司空尹旅曰予罔厉杀人亦厥君先敬劳肆徂厥敬劳肆往奸宄杀人历人宥肆亦见厥君事戕败人宥王启监厥乱为民曰无胥戕无胥虐至于敬寡至于属妇合由以容王其效邦君越御事厥命曷以引养引恬自古王若兹监罔攸辟惟曰若稽田既勤敷灾惟其陈修为厥疆畎若作室家既勤垣墉惟其涂塈茨若作梓材既勤朴斫惟其涂丹雘今王惟曰先王既勤用明德怀为夹庶邦享作兄弟方来亦既用明德后式典集庶邦丕享皇天既付中国民越厥疆土于先王肆王惟德用和怿先后迷民用怿先王受命已若兹监惟曰欲至于万年惟王子子孙孙永保民
蔡
传
亦武王诰康叔之书谕以治国之理欲其通上　下之情宽刑辟之用而篇中有梓材二字比稽田　作室为雅故以为简编之别非有他义也今文古　文皆有按此篇文多不类自今王惟曰以下若人　臣进戒之辞以书例推之曰今王惟曰者犹洛诰　之今王即命曰也肆王惟德用者犹召诰之肆惟　王其疾敬德王其德之用也已若兹监者犹无逸　嗣王其监于兹也惟王子子孙系永保民者犹召　诰惟王受命无疆惟休也反复参考与周公召公　进戒之言若出一口意者此篇得于简篇断烂之　中文既不全而进戒烂简有用明德之语编书者　以与罔厉杀人等意合又武王之诰有曰王曰监　云者遂以为文意相属编次其后而不知前之所　谓王者指先王而言非若今王之为自称也后之　所谓监者乃监视之监而非启监之监也其非命　康叔之书亦明矣读书者优游涵泳沈潜反复绎　其文义审其语&#一篇之中前则尊谕卑之辞后　则臣告君之语盖有不可得而强合者矣按诗经注疏邶墉卫谱邶墉卫者商纣畿内方千里之地其封域在禹贡冀州太行之东北逾衡漳东及兖州桑土之野周武王伐纣以其京师封纣子武庚为殷后庶殷顽民被纣化日久未可以建诸侯乃三分其地置三监使管叔蔡叔霍叔尹而教之自纣城而北谓之邶南谓之墉东谓之卫武王既丧管叔及其群弟见周公将摄政乃流言于国曰公将不利于孺子周公避之居东都二年秋大熟未获有雷电疾风之异及后成王悦而迎之反而遂居摄三监导武庚叛成王既黜殷命杀武庚复伐三监更于此三国建诸侯以殷余民封康叔于卫使为之长后世子孙稍并二国混而名之七世至顷侯当周夷王时卫国政衰变风始作故作者各有所伤从其国本而异之为邶墉卫之诗焉　按朱子集注邶墉卫三国名在禹贡冀州西阻太行北逾衡漳东南跨河以及兖州桑土之野及商之季而纣都焉武王克商分自纣城朝歌而北谓之邶南谓之墉东谓之卫以封诸侯邶墉不详其始封卫则武王弟康叔之国也卫本都河北朝歌之东淇水之北百泉之南其后不知何时并得邶墉之地至懿公为狄所灭戴公东徙渡河野处漕邑文公又徙居于楚丘朝歌故城在今卫州卫县西二十二里所谓殷墟卫故都即今卫县漕楚丘皆在滑州大抵今怀卫澶相滑濮等州开封大名府界皆卫境也按左传定公四年卫子鱼曰昔武王克商成王定之选建明德以藩屏周分康叔以大路少帛綪茷旃旌大吕殷民七族陶氏施氏繁氏锜氏樊氏饥氏终葵氏封畛土略自武父以南及圃田之北竟取于有阎之土以共王职取于相土之东都以会王之东搜聃季授土陶叔授民命以康诰而封于殷虚皆启以商政疆以周索按史记周本纪武王崩太子诵代立是为成王成王少周初定天下周公恐诸侯畔周公乃摄行政当国管叔蔡叔群弟疑周公与武庚作乱畔周周公奉成王命伐诛武庚管叔放蔡叔以微子开代殷后国于宋颇收殷余民以封武王少弟封为卫康叔　按卫康叔世家卫康叔名封周武王同母少弟也其次尚有冉季冉季最少武王已克殷纣复以殷余民封纣子武庚禄父比诸侯以奉其先祀勿绝为武庚未集恐其有贼心武王乃令其弟管叔蔡叔傅相武庚禄父以和其民武王既崩成王少周公旦代成王治当国管叔蔡叔疑周公乃与武庚禄父作乱欲攻成周周公旦以成王命兴师伐殷杀武庚禄父管叔放蔡叔以武庚殷余民封康叔为卫君居河淇间故商墟周公旦惧康叔齿少乃申告康叔曰必求殷之贤人君子长者问其先殷所以兴所以亡而务爱民告以纣所以亡者以淫于酒酒之失妇人是用故纣之乱自此始为梓材示君子可法则故谓之康诰酒诰梓材以命之康叔之国既以此命能和集其民民大说成王长用事举康叔为周司寇赐卫宝祭器以章有德康叔卒子康伯代立
注
索隐曰系本康伯名髡宋忠曰即王孙牟也事　周康王为大夫按左传所称王孙牟父是也牟髡　声相近故不同尔谯周古史考无康伯而云子牟　伯立盖以不宜父子俱谥为康故因其名云牟伯　也按通鉴前编武王十有三年春正月周王大会诸侯于孟津誓师伐商二月癸亥周王陈师于商郊甲子商受帅其旅会战于牧野商师溃受反奔鹿台自燔死王即位国号周封纣子武庚为殷侯使管叔蔡叔霍叔监殷三月分封诸弟康叔于殷东
目
大纪曰武王克商大建公侯于天下封叔鲜于　管叔度于蔡叔处于霍以监殷是为三监以殷余　民封康叔于朝歌国号卫　前编曰按书序称成　王既伐管蔡以殷余民封康叔作康诰酒诰梓材　自王安石始疑梓材之书至五峰胡氏始正书序　之误以三书系之武王之纪朱子是之而其他证　验亦多但康诰曰小子封酒诰惟曰封则康叔之　年加长矣康诰曰在兹东土则武王未来自商也　酒诰曰明大命于妹邦则武王在周之辞也然则　二诰虽均为武王封康叔之书前后则非一时矣　康叔始封于卫书无明文而酒诰则曰妹邦岂卫　妹古或通称兼以沬水得名与或先妹邦而后加　卫亦未可知也诗传称武王克商分纣都以东曰　卫西曰墉北曰邶纣都朝歌今在卫州卫县西二　十二里谓之殷墟武王封康叔于卫但不知何时　兼邶墉而有之夫兼邶墉而有之殆必成王既伐　管蔡黜殷之后序所谓以殷余民封康叔者也但　谓康诰以下为成王书则不可耳成王三年王师灭殷杀武庚禄父迁殷民于卫按竹书纪年云云夷王　年命卫为侯
按史记卫康叔世家康伯卒子考伯立考伯卒子嗣伯立嗣伯卒子伯立伯卒子靖伯立靖伯卒子贞伯立贞伯卒子顷侯立顷侯厚赂周夷王夷王命卫为侯
注
索隐曰康诰称命尔侯于东土又云孟侯朕其　弟小子封则康叔初封已为侯也比子康伯即称　伯者谓方伯之伯耳非至子即降爵为伯也故孔　安国曰孟长也五侯之长谓方伯方伯州牧也故　五代孙袒恒为方伯耳至顷侯德衰不监诸侯乃　从本爵而称侯非是至子而削爵及顷侯赂夷王　而称侯也宣王十五年卫厘侯薨太子余立弟和攻之余自杀国人立和为卫侯按诗经墉风泛彼柏舟在彼中河髧彼两髦实维我仪之死矢靡它母也天只不谅人只泛彼柏舟在彼河侧髧彼两髦实维我特之死矢靡慝母也天只不谅人只
序
柏舟共姜自誓也卫世子共伯蚤死其妻守义　父母欲夺而嫁之誓而弗许故作是诗以绝之按卫风瞻彼淇奥绿竹猗猗有匪君子如切如磋如琢如磨瑟兮僩兮赫兮咺兮有匪君子终不可谖兮瞻彼淇奥绿竹青青有匪君子充耳琇莹会弁如星瑟兮僩兮赫兮咺兮有匪君子终不可谖兮赡彼淇奥绿竹如箦有匪君子如金如锡如圭如璧宽兮绰兮猗重较兮善戏谑兮不为虐兮
序
淇奥美武公之德也有文章又能听其规谏以　礼自防故能入相于周美而作是诗也朱
注
卫人美
　武公之德而以绿竹始生之美盛兴其学问自修　之进益也按小雅宾之初筵左右秩秩笾豆有楚殽核维旅酒既和旨饮酒孔偕钟鼓既设举&#逸逸大侯既抗弓矢斯张射夫既同献尔发功发彼有的以祈尔爵钥舞笙鼓乐既和奏烝衎烈祖以洽百礼百礼既至有壬有林锡尔纯嘏子孙其湛其湛曰乐各奏尔能宾载手仇室人入又酌彼康爵以奏尔时宾之初筵温温其恭其未醉止威仪反反曰既醉止威仪幡幡舍其坐迁屡舞仙仙其未醉止威仪抑抑曰既醉止威仪怭怭是曰既醉不知其秩宾既醉止载号载呶乱我笾豆屡舞僛僛是曰既醉不知其邮侧弁之俄屡舞傞傞既醉而出并受其福醉而不出是谓伐德饮酒孔嘉维其令仪凡此饮酒或醉或否既立之监或佐之史彼醉不藏不醉反耻式勿从谓无俾大怠匪言勿言匪由勿语由醉之言俾出童羖三爵不识矧敢多又
序
宾之初筵卫武公刺时也幽王荒废媟近小人　饮酒无度天下化之君臣上下沈湎淫液武公既　入而作是诗也朱
注
毛氏序曰卫武公刺幽王也韩
　氏序曰卫武饮酒悔过也今按此诗意与大雅抑　戒相类必武公自悔之作当从韩义按大雅抑抑威仪维德之隅人亦有言靡哲不愚庶人之愚亦职维疾哲人之愚亦维斯戾无竞维人四方其训之有觉德行四国顺之吁谟定命远犹辰告敬慎威仪维民之则其在于今兴迷乱于政颠覆厥德荒湛于酒女虽湛乐从弗念厥绍往敷求先王克共明刑肆皇天弗尚如彼泉流无沦胥以亡夙兴夜寐洒埽庭内维民之章修尔车马弓矢戎兵用戒戎作用&#蛮方质尔人民谨尔侯度用戒不虞慎尔出话敬尔威仪无不柔嘉白圭之玷尚可磨也斯言之玷不可为也无易由言无曰苟矣莫扪朕舌言不可逝矣无言不雠无德不报惠于朋友庶民小子子孙绳绳万民靡不承视尔友君子辑柔尔颜不遐有愆相在尔室尚不愧于屋漏无曰不显莫予云觏神之格思不可度思矧可射思辟尔为德俾臧俾嘉淑慎尔止不愆于仪不僭不贼鲜不为则投我以桃报之以李彼童而角实虹小子荏染柔木言缗之丝温温恭人维德之基其维哲人告之话言顺德之行其维愚人覆谓我僭民各有心于乎小子未知臧否匪手携之言示之事匪面命之言提其耳借曰未知亦既抱子民之靡盈谁夙知而莫成昊天孔昭我生靡乐视尔梦梦我心惨惨诲尔谆谆听我藐藐匪用为教覆用为虐借曰未知亦聿既耄于乎小子告尔旧止听用我谋庶无大悔天方艰难曰丧厥国取譬不远昊天不忒回遹其德俾民大棘
序
抑卫武公刺厉王亦以自警也
朱
注
楚语左史倚
　相曰昔卫武公年数九十五矣犹箴儆于国曰自　卿以下至于师长士苟在朝者无谓我老耄而舍　我必恭恪于朝夕以交戒我在舆有旅贲之规位　宁有官师之典倚几有诵训之谏居寝有御之　箴临事有瞽史之道宴居有师工之诵史不失书　不失诵以训御之于是作懿戒以自儆及其没　也谓之睿圣武公韦昭曰懿读为抑即此篇也董　氏曰侯包言武公行年九十有五犹使人曰诵是　诗而不离于其侧然则序说为刺厉王者误矣按史记卫康叔世家顷侯立十二年卒子厘侯立厘侯四十二年卒太子共伯余立为君共伯弟和有宠于厘侯多予之赂和以其赂赂士以袭攻共伯于墓上共伯入厘侯羡自杀卫人因葬之厘侯旁谥曰共伯而立和为卫侯是为武公武公即位修康叔之政百姓和集平王元年卫侯和平戎有功命卫侯为公
按史记卫康叔世家武公即位四十二年犬戎杀周幽王武公将兵往佐周平戎甚有功周平王命武公为公按竹书纪年平王元年辛未王东徙洛邑锡文侯命晋侯会卫侯郑伯秦伯以师从王入于成周平王十三年武公卒子扬立
按史记卫康叔世家武公五十五年卒子庄公扬立平王三十六年卫侯扬薨子完立按诗经邶风绿衣篇绿兮衣兮绿衣黄里心之忧矣曷维其已绿兮衣兮绿衣黄裳心之忧矣曷维其亡绿兮丝兮女所治兮我思古人俾无訧兮絺兮绤兮凄其以风我思古人实获我心
序
绿衣卫庄姜伤己也妾上僭夫人失位而作是　诗也按日月篇日居月诸照临下土乃如之人兮逝不古处胡能有定宁不我顾日居月诸下土是冒乃如之人兮逝不相好胡能有定宁不我报日居月诸出自东方乃如之人兮德音无良胡能有定俾也可忘日居月诸东方自出父兮母兮畜我不卒胡能有定报我不述
序
日月卫庄姜伤己也遭州吁之难伤己不见答　于先君以至困穷之诗也按终风篇终风且暴顾我则笑谑浪笑敖中心是悼终风且霾惠然肯来莫往莫来悠悠我思终风且曀不日有曀寤言不寐愿言则嚏曀曀其阴虺虺其&#寤言不寐愿言则怀
序
终风卫庄姜伤已也遭州吁之暴见侮慢不能　正也按卫风考盘篇考盘在涧硕人之宽独寐寤言永矢弗谖考盘在阿硕人之薖独寐寤歌永矢弗过考盘在陆硕人之轴独寐寤宿永矢弗告
</div>
    <div class="pagination">
<a href="官常典宗藩部_page24.html">上一页</a><span>...</span><a href="官常典宗藩部_page20.html">20</a><a href="官常典宗藩部_page21.html">21</a><a href="官常典宗藩部_page22.html">22</a><a href="官常典宗藩部_page23.html">23</a><a href="官常典宗藩部_page24.html">24</a><span class="current-page">25</span><a href="官常典宗藩部_page26.html">26</a><a href="官常典宗藩部_page27.html">27</a><a href="官常典宗藩部_page28.html">28</a><a href="官常典宗藩部_page29.html">29</a><a href="官常典宗藩部_page30.html">30</a><span>...</span><a href="官常典宗藩部_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
