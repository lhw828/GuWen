<!DOCTYPE html>
<html>
<head>
    <meta charset="UTF-8">
    <title>闺媛典闺藻部 - 第 1 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺藻部 - 第 1 页/共 7 页</h1>
    <div class="content">
　闺藻部列传一
　　汉
　　伏生女
按续文献通考伏生女羲娥传尚书于晁错
按济南府志伏生女邹平人卫宏古文尚书序云伏生老不能正言言不可晓也使其女传言教晁错齐人语多与颍川异错不知凡十二三略以其意属读而已　　崔篆母师氏
按续文献通考崔篆母师氏通九经百家之言王莽宠以殊礼赐号义成夫人　　后汉
　　曹世叔妻
子妇
丁氏附

按后汉书列女传扶风曹世叔妻者同郡班彪之女也名昭字惠班一名姬博学高才世叔早卒有节行法度兄固着汉书其八表及天文志未及竟而卒和帝诏昭就东观藏书阁踵而成之帝数召入宫令皇后诸贵人师事焉号曰大家每有贡献异物辄诏大家作赋颂及邓太后临朝与闻政事以出入之勤特封子成关内侯官至齐相时汉书始出多未能通者同郡马融伏于阁下从昭受读后又诏融兄续继昭成之永初中太后兄大将军邓骘以母忧上书乞身太后不欲计以问昭昭因上疏曰伏惟皇太后陛下躬盛德之美隆唐虞之政辟四门而开四聪采狂夫之瞽言纳刍荛之谋虑妾昭得以愚朽身当盛明敢不披露肝胆以效万一妾闻谦让之风德莫大焉故典坟述美神祗降福昔夷齐去国天下服其廉高太伯违邠孔子称为三让所以光昭令德扬名于后者也论语曰能以礼让为国于从政乎何有由是言之推让之诚其致远矣今四舅深执忠孝引身自退而以方陲未静拒而不许如后有毫毛加于今日诚恐推让之名不可再得缘见逮及故敢昧死竭其愚情自知言不足采以示虫蚁之赤心太后从而许之于是骘等各还里第焉作女诫七篇有助内训其辞曰鄙人愚暗受性不敏蒙先君之余宠赖母师之典训年十有四执箕于曹氏于今四十余载矣战战兢兢常惧黜辱以增父母之羞以益中外之累夙夜劬心勤不告劳而今而后乃知免耳吾性疏顽教导无素恒恐子谷负辱清朝圣恩横加猥赐金紫实非鄙人庶几所望也男能自谋矣吾不复以为忧也但伤诸女方当适人不渐训诲不闻妇礼惧失容它门取耻宗族吾今疾在沈滞性命无常念汝曹如此每用惆怅间作女诫七章愿诸女各写一通庶有补益裨助汝身去矣其勖勉之卑弱第一古者生女三日卧之床下弄之瓦砖而斋告焉卧之床下明其卑弱主下人也弄之瓦砖明其习劳主执勤也斋告先君明当主继祭祀也三者盖女人之常道礼法之典教矣谦让恭敬先人后已有善莫名有恶莫辞忍辱含垢常若畏惧卑弱下人也晚寝早作勿惮夙夜执务私事不辞剧易所作必成手迹整理是谓执勤也正色端操以事夫主清静自守无好戏笑洁齐酒食以供祖宗是谓继祭祀也三者苟备而患名称之不闻黜辱之在身未之见也三者苟失之何名称之可闻黜辱之可远哉夫妇第二夫妇之道参配阴阳通达神明信天地之弘义人伦之大节是以礼贵男女之际诗着关睢之义由斯言之不可不重也夫不贤则无以御妇妇不贤则无以事夫夫不御妇则威仪废缺妇不事夫则义理隳阙方斯二事其用一也察今之君子徒知夫妇之不可不御威仪之不可不整故训其男检以书传殊不知夫主之不可不事义礼之不可不存也但教男而不教女不亦蔽于彼此之数乎礼八岁始教之书十五而至于学独不可依此为则哉敬慎第三阴阳殊性男女异行阳以刚为德阴以柔为用男以强为贵女以弱为美故谚云生男如狼犹恐其尪生女如鼠犹恐其虎然则修身莫若敬避强莫若顺故曰敬顺之道妇之大礼也夫敬非它持久之谓也夫顺非它宽裕之谓也持久者知止足也宽裕者尚恭下也夫妇之好终身不离房室周旋遂生媟黩媟黩既生语言过矣语言既过纵恣必作纵恣既作则侮夫心生矣此由于不知止足者也夫事有曲直言有是非直者不能不争曲者不能不讼讼争既施则有忿怒之事矣此由于不尚恭下者也侮夫不节谴呵从之忿怒不止楚挞从之夫为夫妇者义以和亲恩以好合楚挞既行何义之存谴呵既宣何恩之有恩义俱废夫妇离矣妇行第四女有四行一曰妇德二曰妇言三曰妇容四曰妇功夫云妇德不必才明绝异也妇言不必辩口利辞也妇容不必颜色美丽也妇功不必工巧过人也清闲贞静守节整齐行已有耻动静有法是谓妇德择辞而说不道恶语时然后言不厌于人是谓妇言盥浣尘秽服饰鲜洁沐浴以时身不垢辱是谓妇容专心纺绩不好戏笑洁齐酒食以奉宾客是谓妇功此四者女人之大德而不可乏者也然为之甚易唯在存心耳古人有言仁远乎哉我欲仁仁斯至矣此之谓也专心第五礼夫有再娶之义妇无二适之文故曰夫者天也天固不可逃夫固不可离也行违神祇天则罚之礼义有愆夫则薄之故女宪曰得意一人是谓永毕失意一人是谓永讫由斯言之夫不可不求其心然所求者亦非谓佞媚苟亲也固莫若专心正色礼义居洁耳无涂听目无邪视出无冶容入无废饰无聚会群辈无看视门户此则谓专心正色矣若夫动静轻脱视听陕偷入则乱发坏形出则窈窕作态说所不当道观所不当视此谓不能专心正色矣曲从第六夫得意一人是谓永毕失意一人是谓永讫欲人定志专心之言也舅姑之心岂当可失哉物有以恩自离者亦有以义自破者也夫虽云爱舅姑云非此所谓以义自破者也然则舅姑之心奈何固莫尚于曲从矣姑云不尔而是固宜从令姑云尔而非犹宜顺命勿得违戾是非争分曲直此则所谓曲从矣故女宪曰妇如影向焉不可赏和叔妹第七妇人之得意于夫主由舅姑之爱己也舅姑之爱己由叔妹之誉己也由此言之我臧否誉毁一由叔妹叔妹之心复不可失也皆莫知叔妹之不可失而不能和之以求亲其蔽也哉自非圣人鲜能无过故颜子贵于能改仲尼嘉其不贰而况妇人者也虽以贤女之行聪哲之性其能备乎是故室人和则谤掩外内离则恶扬此必然之势也易曰二人同心其利断金同心之言其臭如兰此之谓也夫嫂妹者体敌而尊恩疏而义亲若淑媛谦顺之人则能依义以笃好崇恩以结援使徽美章而瑕过隐塞舅姑矜善而夫主嘉美声誉曜于邑邻休光延于父母若夫惷愚之人于嫂则托名以自高于妹则因宠以骄盈骄盈既施何和之有恩义既乖何誉之臻是美隐而过宣姑忿而夫愠毁誉布于中外耻辱集于厥身进增父母之羞退益君子之累斯乃荣辱之本而显否之基也可不慎哉然则求叔妹之心固莫尚于谦顺矣谦则德之柄顺则妇之行凡斯二者足以和矣诗云在彼无恶在此无射其斯之谓也马融善之令妻女习焉昭女妹曹丰生亦有才惠为书以难之辞有可观昭年七十余卒皇太后素服举哀使者监护丧事所著赋颂铭诔问注哀辞书论上疏遗令凡十六篇子妇丁氏为撰集之又作大家赞焉　　徐淑
按西溪丛语秦嘉字士会陇西人也为郡生掾妻徐淑寝疾还家不获面别赠诗云人生譬朝露居世多屯蹇忧艰常早至欢会常苦晚念当奉时役去尔日遥远遣车迎子还空往复空返省书情凄怆临食不能饭独坐空房中谁与相劝勉长夜不能眠伏枕独展转忧来如寻环匪席不可卷嘉报以诗云帝灵无私亲为善荷天禄伤我与尔身少小惟茕独既得结大义欢乐苦不足念当远离别思念叙款曲河广无舟梁道远隔丘陆临路怀惆怅中驾正踯躅浮云起高山悲风激深谷良马不回鞍轻车不转毂针药可屡进愁思难为数贞士笃终始恩义不可属肃肃仆夫征锵锵扬和铃清晨当引返束带待鸡鸣顾看空室中髣□想姿形一别怀万恨起坐为不宁何用叙我心遣使致款诚宝钗可耀首明镜可鉴形芳香去垢秽素琴有清声诗人感木瓜乃欲答瑶琼愧彼持赠厚惭此往物轻虽知未足报良用叙我情淑又答诗一首云妾身兮不令婴疾兮来归沉滞兮家门历时兮不差旷废兮侍觐情敬兮有违君今兮奉役远适兮京师悠悠兮离别无因兮叙怀瞻望兮踊跃伫立兮徘徊思君兮感结梦想兮容晖君发兮引迈去我兮日乖恨无兮羽翼高飞兮相追长吟兮永叹泪下兮沾衣嘉与妻书曰不能养志当给郡使随俗顺时黾勉当去知尔所苦尚未有瘳想念悒悒劳心无已当涉远路趋走飞尘非志所慕惨惨少乐又计往还将弥时节念发同怨意犹迟迟欲暂相见有所属托今遣车往想必有方淑答书曰知屈珪璋应奉岁使策名王府观国之光虽失高素浩然之业亦是仲尼执鞭之操也自初承问心愿东还迫疾未宜抱叹而已日月已尽行有伴列想严装已办发迈在近谁谓宋远企予望之室迩人遐我劳如何深谷逶迤而君是涉高山岩岩而君是越斯亦难矣长路悠悠而君是践冰霜惨烈而君是履身非形影何得动而辄俱体非比目何得同而不离于是诵萱草之咏以消两家之思割今者之恨以待将来之欢君适乐土优游京邑观王都之壮丽察天下之珍妙得无目玩意移往而不能出耶嘉重报妻书曰车还空返甚失所望兼叙远别恨恨之情顾尢怅然间得此镜既明妍媸及观文彩世所希有意甚爱之故以相与并宝钗一双妙香四种素琴一张常所自弹也明镜可以鉴形宝钗可以耀首芳香可以馥身素琴可以娱耳淑又报书曰镜有文彩之丽钗有殊丽之观芳香既珍素琴益好惠异物于鄙陋割所珍以相赐非丰恩之厚孰肯若斯览镜执钗情想仿□操琴咏诗思心成结敕以芳香馥身喻以明镜鉴形此言过矣未获我心也昔诗人有飞蓬之感婕妤有谁荣之叹素琴之作当须君归明镜之鉴当待君还未奉光仪则宝钗不列也未侍帷帐则芳香不发也梁锺嵘诗评曰二汉为五言不过数家而妇人居二徐淑宝钗之作亚团扇矣　　徐氏
按凤阳府志徐氏字小季失其名临淮人着经说六篇传老子　　董祀妻蔡琰
按后汉书列女传陈留董祀妻同郡蔡邕之女也名琰字文姬博学有才辩又妙于音律适河东卫仲道夫亡无子归宁于家兴平中天下丧乱文姬为胡骑所获没南匈奴左贤王在胡中十二年生二子曹操素与邕善痛其无嗣乃遣使者以金璧赎之而重嫁于祀祀为屯田都尉犯法当死文姬诣曹操请之时公卿名士及远方使驿坐者满堂操谓宾客曰蔡伯喈女在外今为诸君见之及文姬进蓬首徒行叩头请罪音辞清辩旨甚酸哀众皆为改容操曰诚实相矜然文状已去奈何文姬曰明公厩马万匹虎士成林何惜疾足一骑而不济垂死之命乎操感其言乃追原祀罪时旦寒赐以头巾履袜操因问曰闻夫人家先多坟籍犹能忆识之不文姬曰昔亡父赐书四千许卷流离涂炭罔有存者今所诵忆裁四百余篇耳操曰今当使十吏就夫人写之文姬曰妾闻男女之别礼不亲授乞给纸笔真草惟命于是缮书送之文无遗误后感伤乱离追怀悲愤作诗二章其辞曰汉季失权柄董卓乱天常志欲图篡弒先害诸贤良逼迫迁旧邦拥主以自强海内兴义师欲共讨不祥卓众来东下金甲耀日光平土人脆弱来兵皆胡羌猎野围城邑所向悉破亡斩无孑遗尸骸相撑拒马边悬男头马后载妇女长驱西入关迥路险且阻还顾邈冥冥肝脾为烂腐所略有万计不得令屯聚或有骨肉俱欲言不敢语失意机微间辄此毙降虏要当以亭刃我曹不活汝岂复惜性命不堪其詈骂或便加棰杖毒痛参并下旦则号泣行夜则悲吟坐欲死不能得欲生无一可彼苍者何辜乃遭此□祸边荒与华异人俗少义理处所多霜雪胡风春夏起翩翩吹我衣肃肃入我耳感时念父母哀叹无穷已有客从外来闻之常欢喜迎问其消息辄复非乡里邂逅僥时愿骨肉来迎己已得自解免当复弃儿子天属缀人心念别无会期存亡永乖隔不忍与之辞儿前抱我颈问我欲何之人言母当去岂复有还时阿母常仁恻今何更不慈我尚未成人奈何不顾思见此崩五内恍惚生狂痴号泣手抚摩当发复回疑兼有同时辈相送告离别慕我独得归哀叫声摧裂马为立踟蹰车为不转辙观者皆歔欷行路亦呜咽去去割情恋遄征日遐迈悠悠三千里何时复交会念我出腹子匈臆为摧败既至家人尽又复无中外城郭为山林庭宇生荆艾白骨不知谁从横莫覆盖出门无人声豺狼号且吠茕茕对孤景怛□糜肝肺登高远眺望魂神忽飞逝奄若寿命尽旁人相宽大为复强视息虽生何聊赖托命于新人竭心自勖厉流离成鄙贱常恐复捐废人生几何时怀忧终年岁其二章曰嗟薄祜兮遭世患宗族殄兮门户单身执略兮入西关历险阻兮之羌蛮山谷眇兮路曼曼眷东顾兮但悲叹冥当寝兮不能安饥当食兮不能餐常流涕兮眦不干薄志节兮念死难虽苟活兮无形颜惟彼方兮远阳精阴气凝兮雪夏零沙漠壅兮尘冥冥有草木兮春不荣人似禽兮食臭腥言兜离兮状窈停岁聿暮兮时迈征夜悠长兮禁门扃不能寐兮起屏营登胡殿兮临广庭元云合兮翳月星北风厉兮肃泠泠胡笳动兮边马鸣孤雁归兮声嘤嘤乐人兴兮弹琴筝音相和兮悲且清心吐思兮匈愤盈欲舒气兮恐彼惊含哀咽兮涕沾颈家既迎兮当归宁临长路兮捐所生儿呼母兮号失声我掩耳兮不忍听追持我兮徒茕茕顿复起兮毁颜形还顾之兮破人情心怛绝兮死复生赞曰端操有踪幽闲有容区明风烈昭我管彤　　吴
　　虞韪妻赵氏
按皇甫谧列女传桐乡令东郡虞韪妻颍川赵氏女也才敏多览韪既殁大皇帝敬其文才诏入宫省上欲自征公孙渊上疏以谏作列女传解号赵母注赋数十万言赤乌六年卒　　晋
　　许迈妻孙氏
按苏州府志孙氏散骑常侍宏女许迈妻迈句容人总角好道立精舍于悬溜山往来茅岭惟朔望时节归省父母既终乃遣孙氏还家为书以谢绝之书曰欲闻悬溜之响山鸟之鸣以为箫韶九成不能胜也寓景青葱之下栖息岩岫之室以为殿堂广厦不能过也情听所终志绝于此吾其长别离矣孙答书曰愚下不才侍执巾栉荣华福禄相与共之如何君子笃其大义轻见斥逐若以此处遐旷非妇人所便昔梁生陟岭孟光是携萧史登台秦女不舍卫氏修义夫妻同行老莱逃名伉俪俱逝岂非古人嘉遁之举者许君乖离矣迈以永和二年入临安西山改名元字远游后不知所终　　李矩妻卫夫人
按法书要录卫夫人名铄字茂猗廷尉展之女弟恒之从女汝阴太守李矩之妻也隶书尤善规矩锺公云碎玉壶之冰烂瑶台之月婉然芳树穆若清风右军少常师之永和五年卒年七十八子克为中书郎亦工书按蔡文姬传八法蔡邕受于神人而传崔瑗及女文姬文姬传锺繇卫夫人夫人传献之按妮古录王子敬五岁有书意卫夫人书大雅吟赐之　　王凝之妻谢道韫
按晋书列女传王凝之妻谢氏字道韫安西将军奕之女也聪识有才辨叔父安尝问毛诗何句最佳道韫称吉甫作颂穆如清风仲山甫永怀以慰其心安谓有雅人深致又尝内集俄而雪骤下安曰何所似也安兄子朗曰撒盐空中差可拟道韫曰未若柳絮因风起安大悦初适凝之还甚不乐安曰王郎逸少子不恶汝何恨也答曰一门叔父则有阿大中郎群从兄弟复有封胡羯末不意天壤之中乃有王郎封谓谢歆胡谓谢朗羯谓谢元末谓谢川皆其小字也又尝讥元学植不进曰为尘务经心为天分有限邪凝之弟献之尝与宾客谈议词理将屈道韫遣婢白献之曰欲为小郎解围乃施青绫步障自蔽申献之前议客不能屈及遭孙恩之难举厝自若既闻夫及诸子已为贼所害方命婢肩舆抽刃出门乱兵稍至手杀数人乃被虏其外孙刘涛时年数岁贼又欲害之道韫曰事在王门何关他族必其如此宁先见杀恩虽毒虐为之改容乃不害涛自尔嫠居会稽家中莫不严肃太守刘柳闻其名请与谈议道韫素知柳名亦不自阻乃簪髻素褥坐于帐中柳束修整带造于别榻道韫风韵高迈叙致清雅先及家事慷慨流涟徐酬问旨词理无滞柳退而叹曰实顷所未见瞻察言气使人心形俱服道韫亦云亲从雕亡始遇此士听其所问殊开人胸腑初同郡张元妹亦有才质适于顾氏元每称之以敌道韫有济尼者游于二家或问之济尼答曰王夫人神情散朗故有林下风气顾家妇清心玉映自是闺房之秀道韫所著诗赋诔颂并传于世　　王献之妾桃叶
按诗话桃叶王献之妾也献之歌曰桃叶复桃叶渡江不用楫但渡无所苦我自来迎接桃叶答团扇歌三首云七宝画团扇灿烂明月光与郎却暄暑相忆莫相忘青青林中竹可作白团扇动摇郎玉手因风托方便团扇复团扇许持自障面憔悴无复理羞与郎相见　　刘臻妻陈氏
按晋书列女传刘臻妻陈氏者聪辩能属文尝正旦献椒花颂其词曰旋穹周回三朝肇建青阳散辉澄景载焕标美灵葩爰采爰献圣容映之永寿于万又撰元日及冬至进见之仪行于世　　窦滔妻苏氏
按晋书列女传窦滔妻苏氏始平人也名蕙字若兰善属文滔苻坚时为秦州刺史被徙流沙苏氏思之织锦为回文旋图诗以赠滔宛转循环以读之词甚凄惋凡八百四十字文多不录按武后苏氏织锦回文记前秦苻坚时秦州刺史扶风窦滔妻苏氏陈留令武功苏道贤第三女也名蕙字若兰识知精明仪容秀丽谦默自守不求显扬行年十六归于窦氏滔甚敬之然苏氏性近于急颇伤妒嫉滔字连波右将军子真之孙朗之第二子也风神伟秀该通经史允文允武时论高之苻坚委以心膂之任备历显职皆有政闻迁秦州刺史以忤旨谪戍炖煌会坚□晋襄阳虑有危逼藉滔才略乃拜安南将军留镇襄阳焉初滔有宠姬赵阳台歌舞之妙无出其右滔置之别所苏氏知之求而获焉苦加捶辱滔深以为憾阳台又专伺苏氏之短谗毁交至滔益忿苏氏焉苏氏时年二十一及滔将镇襄阳邀苏氏同往苏氏忿之不与偕行滔遂携阳台之任断苏氏音问苏氏悔恨自伤因织锦回文五采相宣莹心耀目其锦纵广八寸题诗二百余首计八百余言从横反复皆成章句其文点画无缺才情之妙超古迈今名曰璇玑图然读者不能尽通苏氏笑而谓人曰徘徊宛转自成文章非我佳人莫之能解遂令苍头赍至襄阳焉滔省览锦字感其妙绝因送阳台之关中而具车徒盛礼邀迎苏氏归于汉南恩好愈重苏氏着文词五千余言属隋季丧乱文字散落追求不获而锦字回文盛见传写是近代闺怨之宗旨属文之士咸龟鉴焉朕听政之暇留心坟典散帙之次偶见斯图因述若兰之材美连波之悔过遂制此记聊示将来也　　陈氏姊妹
按天中记陈统字元方弟□字伟方俱清秀知名姊妹三人并有美才姊适东莞徐氏生邈二妹适同郡刘氏文章最盛　　宋
　　鲍令晖
按小名录鲍照字明远妹字令晖有才思亚于明远着香茗赋集行于世　　何承天母徐氏
按镇江府志徐氏广之姊何承天母也聪明博学承天幼受义训学行故多所成就　　南齐
　　韩兰英
按江宁府志吴郡妇人韩兰英有文辞孝武时献中兴赋被赏入宫明帝用为宫中职僚齐武帝以为博士教六宫书学呼为韩公　　梁
　　徐悱妻刘氏
按梁书刘孝绰传孝绰妹适东海徐悱有才学文尤清拔悱仆射徐勉子为晋安郡卒丧还京师妻为祭文辞甚凄怆勉本欲为哀文既睹此文于是阁笔　　王叔英妻刘氏按林下诗谈王叔英妇刘孝绰之妹幼有词藻春日叔英之官刘不克从寄赠以诗曰妆铅点黛拂轻红鸣环动佩出房栊看梅复看柳泪满春山中时人传诵之　　北魏
　　阳尼妻高氏
按魏书列女传渔阳太守阳尼妻高氏渤海人学识有文才高祖敕令入侍后宫幽后表启悉其辞也　　崔览妻封氏按魏书列女传中书侍郎清河崔览妻封氏渤海人散骑常侍恺女也有才识聪辩强记多所究知于时妇人莫能及李敷公孙文叔虽已贵重近世故事有所不达皆就而谘请焉　　北齐
　　卢士琛妻崔氏
按岁华纪丽虞世南着史略云北齐卢士琛妻崔林义之女有才学春日以桃花和雪与儿面云取红花取白雪与儿洗面作光悦取白雪取红花与儿洗面作妍华取雪白取花红与儿洗面作华容
　闺藻部列传二
　　唐
　　杨容华
按林下诗谈容华杨□侄女□初见郑羲真诵容华临镜晓妆诗郑大击节后诵己作数十首郑皆曰不如首作□为之汗背容华诗曰啼鸟惊眠罢房栊曙色开凤钗金作缕鸾镜玉为台妆似临池出人疑向月来自怜方未已欲去复徘徊　　薛瑶
按全唐诗薛瑶东明国人左武卫将军承冲之女年十五剪发出家六年为谣曰化云心兮思淑贞洞寂灭兮不见人瑶草芳兮思絪缊将奈何兮青春遂返初服归郭元振为妾　　如意中女子
按全唐诗话如意中女子年九岁能吟诗则天试之皆应声而就其兄辞去则天令作诗送兄遂赋云别路云初起离亭叶正飞所嗟人异雁不作一行归　　开元宫人按孟启本事诗开元中赐边军纩衣制于宫中有兵士于短袍中得诗曰沙场征戍客寒苦若为眠战袍经手作知落阿谁边蓄意多添线含情更着绵今生已过也重结后生缘兵士以诗白帅帅进呈元宗以诗遍示宫中曰作者勿隐不汝罪也有一宫人自言万死上深悯之遂以嫁得诗者谓曰吾与汝结今生缘边人感泣　　元载妻王韫秀
按云溪友议元丞相载妻王氏字韫秀王缙相公之女右丞维之侄初王相公镇北京以韫秀嫁元载岁久而见轻怠王氏谓夫曰何不增学妾有奁幌资妆尽为纸墨之费王氏父母或未之知亲属以载夫妇皆乞儿厌薄之甚载乃游秦为诗别妻曰年来谁不厌龙钟虽在侯门似不容看取海山寒翠树苦遭霜霰到秦封妻请偕行作诗曰路扫饥寒迹天哀志气人休零别离泪携手入西秦元秀才到京屡陈时务深得上旨肃宗擢拜中书王氏喜元郎入相寄诸妺诗曰相国已随麟阁贵家风第一右丞诗笄年笑解明机妇耻见苏秦富贵时元公肃宗代宗两朝宰相贵盛无比广葺亭台交游贵族客候其门而或间阻王氏复为一篇以讽之曰楚竹燕歌动画梁春兰重换舞衣裳孙弘开馆招佳客知道荣华不久长元公见诗于是稍减威望太原内外亲族悉来谒贺韫秀置于闲院忽因晴霁日景以青紫绦四十条每条长三十丈皆施罗绮锦绣之饰每条绦下排金银炉二十枚皆焚异香其服乃命诸亲戚西院闲步韫秀问是何物侍婢对曰今日相公及夫人晒曝衣服王氏谓诸亲曰岂料乞索儿妇还有两事盖形粗衣也于是诸亲羞赧稍稍而辞韫秀每分衣服器饰于他人惟不及太原之骨肉且曰儿非不礼于姑姊其奈当时见辱何洎元公贪□为心竟招罪戾台阁弹奏而亡其家韫秀少有识量节概因高丞相已谢上令入宫备彤管箴规之任叹曰王家十三娘二十年太原节度使女十六年宰相妻谁能书得长信昭阳之事死亦幸矣坚不从命　　薛馧
一作
蒋蕴

按全唐诗薛馧字馥彦辅孙女也有诗三首其赠郑女郎诗云艳阳灼灼河洛神珠帘绣户青楼春能弹箜篌弄纤指愁杀门前少年子笑开一面红粉妆东园几树桃花死朝理曲暮理曲独坐窗前一片玉行也娇坐也娇见则令人魂欲销堂前锦褥红地炉绿沉香榼倾屠苏解佩时时歇歌管芙蓉帐里兰麝满晚起罗衣香不断烛灭每嫌长夜短　　张文姬
按全唐诗张文姬鲍参军妻也有诗四首其咏溪口云诗曰溶溶溪口云纔向溪中吐不复归溪中还作溪中雨沙上鹭诗云沙头一水禽鼓翼扬清音只待高风便非无云汉心　　程长文
按全唐诗程长文鄱阳人为强暴所诬系狱狱中书情上使君云妾家本住鄱阳曲一片贞心比孤竹当年二八盛容辉红笺草隶恰如飞尽日闲刺绣坐有时极浦采莲归谁道居贫守都邑幽闺寂寞无人识海燕朝归衾枕寒山花夜落阶墀湿强暴之男何所为手持白刃向帘帷一命任从刀下死千金不受暗中欺我心匪石情难转志夺秋霜意不移血溅罗衣终不恨疮粘锦袖亦何辞县僚曾未知情绪即便教人絷囹圄朱唇滴沥独衔冤玉筋阑干叹非所十月寒更堪思人一闻击柝一伤神高髻不梳云已散蛾眉罢埽月仍新三尺严章难可越百年心事向谁说但看洗雪出圜扉始信白圭无玷缺尚有铜雀台怨春闺怨诗二首　　程洛滨
按全唐诗程洛滨长水人京北参军李华侍儿安史乱后失所在华后为江州牧登庾楼见其在舟中鼓胡琴问之乃岳阳王氏舟也华乃币赎归洛滨以诗寄别王氏诗云鱼雁回时写报音难凭銼蘗数年心虽然情断沙叱利争奈平生怨恨深　　晁采
按晁采传大历中有晁采者小字试莺女子中之有文才者也与母独居深翰墨丰姿艳质映带一时有尼常出入其家言采美丽为天下冠不施丹铅眉目如画尝见其夏月着单衫子右手攀竹枝左手持兰花扇按膝上注目水中游鱼低讽竹枝小词若黄莺学啭真神仙中人也性爱看云故其室名窥云室馆名期云馆一日兰花始发其母命咏之采即应声曰隐于谷里显于澧浔贵比于白玉重匹于黄金既入燕姬之梦还鸣宋玉之琴其敏慧若此少与邻生文茂笔札周旋每自誓当为伉俪及长而散去犹时时托侍女通殷勤茂尝寄以诗曰晓来扶病镜台前无力梳头甚髻偏消瘦浑如江上柳东风日日起还眠又曰旭日曈曈破晓霾遥知妆罢下芳□那能化作桐花凤一集佳人白玉钗采得诗因遣侍儿以青莲子十枚寄茂且曰吾怜子也茂曰何以不去心侍者曰正欲使君知其心苦耳茂持啖未竟坠一子于盆水中有喜鹊过恶污其下茂遂弃之明早有并蒂花开于水面如梅英大茂因喜曰吾事济矣取置案头数日始谢房亦渐长剖之各得实五枚如所来数茂即书其异托侍女以报采采持阅大喜曰并蒂之谐此其征矣因以朝鲜茧纸作鲤鱼两面俱画鳞甲腹下令可以藏书遂寄茂以诗曰花笺制叶寄郎边的的寻鱼为妾传并蒂已看灵鹊报倩郎早觅买花船荏苒至秋屡通音问而欢好无繇偶值其母有姻席之行采即遣人报茂茂喜极乘月至门遂酬夙愿焉晨起整衣两不忍别采因自剪鬒发赠茂且曰好藏青鬓早缔白头也茂归藏于枕畔兰香芳烈馥馥动人因以诗寄之曰几上金猊静不焚匡床愁卧对斜曛犀梳金镜人何处半枕兰香空绿云绸缪之后又复无机可乘时值杪秋金风淅沥无聊之极因遣侍儿以诗寄茂曰珍簟生凉夜漏余梦中恍惚觉来初魂离不得空成病面见无繇浪寄书外江村钟响绝枕边梧叶雨声疏此时最是思君处肠断寒猿定不如茂答曰忽见西风起洞房卢家何处□金香文君未奔先成渴颛顼初逢已自伤怀梦欲寻愁落叶忘忧将种恐飞霜惟应分付青天月共听床头漏渐长自兹以往间阔弥深采抱□中怀遂雕素质母察其异苦询侍儿因露其情母叹曰才子佳人自应有此然古多不偶吾今当为成之因托斧柯以采归茂按全唐诗晁采春日送文茂之长安诗云思君远别妾心愁踏翠江边送画舟欲待相看迟此别只忧红日向西流采家畜一白鹤名素素一日雨中忽忆其夫谓鹤曰昔王母青鸾绍兰紫燕皆能寄书远达汝独不能乎鹤延颈向采若受命状采即援笔直书二绝系于鹤足竟致其夫诗云前细雨日啾啾妾在闺中独自愁何事玉郎久离别忘忧纵对岂忘忧春风送雨过窗东忽忆良人在客中安得妾身今似雨也随风去与郎同　　清明君
按陈继儒李公子传郭汾阳有女曰清明君者有殊色喜读离骚古陶谢诗尝删诗去其郑卫者手录一卷日日批注闺房中以小室庙祀舜二妃配飨以鲁共伯之母黔娄之妻春秋祭之以文其高闲如此汾阳王难其配以李公子两京赋示之清明君慨然叹息曰可矣既归李李年少谑浪醉时微以谑语侵之清明君不悦见其谢过乃笑曰妾之天性栖栖艺文固其所长若欲濡首酒杯从公嚬笑间乞暖热所谓笾豆之事则有司存无已愿以黄金千斤为公子置妾数百以任恣讨汾阳王闻之遣人分驰四方有奇女子以诗名显者搜访殆尽其中曰纤纤曰白娟曰鹭翿曰春荑曰红艹曰晕儿曰绿丝曰碎桃皆骨柔气清熟千古文奇字而纤纤善筝白娟善歌春荑善鉴古器善笙红艹善弹鸟善鼓琴晕儿善啸绿丝碎桃善种花花经二人手无不活又善骑马鹭翿善丹青善舞公子乐之以酒酒必以诗诗成诸美人起而和歌歌舞杂声其地修竹清泉细帘嘉树月出之时鸟啼弦乱相与牵衣抱袖红白低迷起视草头蕉叶之上大都墨渍酒痕而已清明君无问晴雨每候山果新熟则遣美人捧进公子或书史有奇事可读者以彩线识之则遣捧进公子或成新篇或偶得一二佳句不忍独赏则遣捧进公子故美人人人得亲公子也而清明君当其酒半尝乘紫帷小车临焉公子率纤纤以下短讴长歈弹筝鼓瑟次第上寿酒已则各以平日所赋诗献清明君焚香缓坐细加品题稍不安者为改点数字每点一字辄以觞罚公子曰君老于诗者也不为美人更之乃含糊作影子过耶是必容香火情美人皆笑曰善诚如夫人言是宜罚如此连罚数觞公子竟醉矣　　尚宫宋若昭姊妹
按唐书列女传若昭贝州清阳人世以儒闻父廷芬能辞章生五女皆警慧善属文长若莘次若昭若伦若宪若荀莘昭文尤高皆性素洁鄙熏泽靓妆不愿归人欲以学名家家亦不欲与寒乡凡裔为姻对听其学若莘诲诸妹如严师着女论语十篇大抵准论语以韦宣文君代孔子曹大家等为颜冉推明妇道所宜若昭又为传申释之贞元中昭义节度使李抱真表其才德宗召入禁中试文章并问经史大谊帝咨美悉留宫中帝能诗每与侍臣赓和五人者皆预凡进御未尝不蒙赏又高其风操不以妾侍命之呼学士擢其父饶州司马习艺馆内教赐第一区加谷帛元和末若莘卒赠河内郡君自贞元七年秘禁图籍诏若莘总领穆宗以若昭尢通练拜尚宫嗣若莘所职历穆宪敬三朝皆呼先生后妃与诸王主以师礼见宝历初卒赠梁国夫人以卤簿葬若宪代司秘书文宗尚学以若宪善属辞粹论议尢礼之大和中李训郑注用事恶宰相李宗闵谮言因驸马都尉沈厚赂若宪求执政帝怒幽若宪外第赐死家属徙岭南训注败帝悟其谗追恨之若伦若荀早卒廷芬男独愚不可教为民终身　　牛应贞
按宋若昭牛应贞传牛肃长女曰应贞适弘农杨唐源少而聪□经耳必诵年十三凡诵佛经二百余卷儒书子史又数百余卷亲族惊异之初应贞未读左传方拟授之而夜中初眠忽诵春秋起惠公元妃孟子卒终智伯贪而复故韩魏反而丧之凡三十卷一字无遗天晓而毕当诵时不教之者或相酬和其父惊骇数呼之都不答诵已而觉问何故亦不知试令开卷则已精熟矣着文章百余首后遂学穷三教博涉多能每夜中眠熟与文人谈论文人皆故知名者往来答难或称王弼郑元王衍陆机辩论锋起或论文章谈名理往往数夜不已年二十四而卒今采其文魍魉问影赋着于篇其序曰庚辰岁予婴沈痛之疾不起者十旬毁顿精神羸悴形体药物救疗有加无瘳感庄子有魍魉责影之义故假之为赋庶解疾焉魍魉问于予影曰君英达之人聪明之子学包六艺文兼百氏颐道家之秘言探释部之幽旨既虔恭于中馈又希慕于前史不矫枉以干名不毁物而成己伊淑德之如此即精神之足恃何故羸厥姿貌沮其精神烦冤枕席憔悴衣巾子惟形兮是寄形与子兮相亲何不诲之以崇德而教之以敦伦异莱妻之乐道殊鸿妇之安贫岂痼疾而无赖将微贱而忘身今节变岁移腊终春首昭晴光于郊甸勤暄气于梅柳水解冻而绕轩风扇和而入牖固可蠲忧释疾怡神养寿何默尔营自贻伊咎仆于是勃然而应曰子居于无人之域游乎魑魅之乡形既图于夏鼎名又着于蒙庄何所见之不博何所谈之不长夫影依日而生像因人而见岂言谈之足晓何节物之能辩随晦明以兴灭逐形体以迁变以愚夫畏影而蒙鄙之性以彰智者视阴而迟暮之心可见伊美恶兮由己影何辜而遇谴且予闻至道之精窈兮冥至道之极昏兮默达人委性命之修短君子任时运之通塞悔吝不能缠荣耀不能惑丧之不以为丧得之不以为得君子何乃怒予之不赏芳春责予之不贵华饰且吾之秉操奚子智之能测言未卒魍魉惕然而惊叹息而起曰仆生于绝域之外长于荒遐之境未晓智者之处身是以造君而问影既谈元之至妙请终身以藏屏初应贞梦制书而食之每梦食数十卷则文体一变如是非一遂工为赋颂文名曰遗芳　　王凤儿
按侍儿小名录补遗贞元中进士贾全虚者黜于春官春深临御沟而坐忽见一花流至全虚以手接之香馥颇异旁连数叶上有诗一首笔迹纤丽言词幽怨诗曰一入深宫里无由得见春题诗花叶上寄与接流人全虚得之悲想其人涕泗交坠不能离沟上街吏颇疑其事白金吾奏其实德宗亦为感动令中人细询之乃于翠筠宫奉恩院王才人养女凤儿者得其由云初从母学文选初学记及慕陈后主孔贵嫔为诗数日前临水折花偶为宫思今败露死无所逃德宗为之恻然召全虚授金吾卫兵曹以凤儿赐之车载其院资皆赐全虚焉（按此与于佑卢渥事同但王凤儿与韩氏姓氏年代不合故两存之）
　　元稹妻韦氏袁氏
按云溪友议元相国稹初娶京兆韦氏字蕙藂官未达而苦贫继室河东袁氏字柔之二夫人俱有才思时彦以为佳偶初韦氏卒不胜其悲为诗悼之曰谢家最小偏怜女嫁与黔娄百事乖顾我无衣搜画箧泥他沽酒拔金钗野蔬充□甘长藿落叶添薪仰古槐今日赠钱过百万为君营奠复营斋又曰曾经沧海难为水除却巫山不是云复自会稽守拜尚书右丞到京未逾月出镇武昌是时中门外构缇幕候天使送节次忽闻宅内恸哭侍者曰夫人也乃传闻旌钺将至何恸焉袁氏曰岁杪到家乡先春又赴任寄情未半相见所以如此立赠柔之诗曰穷冬到乡国正岁别京华自恨风尘异常看远地花碧幢还照耀红粉莫咨嗟嫁得浮云婿相随即是家柔之答曰侯门初拥节御苑柳丝新以是悲殊命惟愁别是亲黄莺迁古木珠履徙清尘想到千山外沧江正暮春元公与袁琴瑟和谐亦房帷之美也（按柔之他书皆作裴氏独云溪友议
作袁）

　　吉中孚妻张氏
按全唐诗张夫人楚州山阳人户部侍郎吉中孚妻也有诗五首其拜新月诗云拜新月拜月出堂前暗魄初笼桂虚弓未引弦拜新月拜月妆楼上鸾镜未安台蛾眉已相向拜月不胜情庭花风露清月临人自老人望月长生东家阿母亦拜月一拜一悲声断绝昔年拜月逞容辉如今拜月双泪垂回看众女拜新月却忆红闺年少时　　彭伉妻张氏
按全唐诗张氏袁州人评事彭伉妻贞元中伉登第辟江西幕不归张以诗寄之曰久无音信到罗帏路远迢迢遣问谁闻君折得东堂桂折罢那能不暂归又云驿使今朝过五湖殷勤为我报狂夫从来夸有龙泉剑试割相思得断无彭伉答妻诗云莫讶相如献赋迟锦书谁道泪沾衣不须化作山头石待我东堂折桂枝　　潘令妻王氏
按全唐诗王氏太原人永福潘令妻随夫宰永福任满祖饯留连累日王先解舟泊五里汰王滩下俟久不至月夜登岸题诗石壁末署太原族望岁久诗漫灭独太原二字入石邑人因以名其滩题石壁诗曰何事潘郎恋别筵欢情未断妾心悬汰王滩下相思处猿叫山山月满船按游宦纪闻永福刱自唐代宗时割福泉建三州之地因年号曰永泰后避哲宗陵寝讳改名永福在唐新刱县后有邑宰潘君蒲解遗爱在民攀卧祖饯留连累日其夫人王氏先已解舟泊五里汰王滩下俟久不至月夜登岸书一绝于石壁云何事潘郎恋别筵欢情未断妾心悬汰王滩下相思处猿叫山山月满船末署太原王氏书诗迹已漫灭独太原二字入石至今尚存字方五六寸许邑人因以名其滩政和陈武佑虑岁久诗亡大书系以记文镌之于石自唐及今流潦巨浸之所漂啮震风凌雨之所涤荡不知其几而墨色烂然如新一妇人望夫之切精神入石终古不变如此则知至诚之道感鬼神裂金石者讵不信然旧闽中记作汰王滩陈武佑刻石却作太原滩今滩旁之地名太字之左不复可容字矣恐系太原王氏书为正　　崔紫云
按全唐诗崔紫云尚书李愿妓也愿在东都时会朝士杜牧以御史分司轻骑径往引满三爵问曰闻有紫云者孰是愿指示之牧曰名不虚传宜以见惠复引满高吟旁若无人愿遂以赠紫云临行献诗而别诗云从来学制斐然诗不料霜台御史知忽见便教随命去恋恩肠断出门时　　姚月华
按琅嬛记姚氏女月华与杨子名达者相爱月华少失母随父寓于扬子江江上端午有龙舟之戏月华出看达见其素腕褰帘结五色丝跳脱鬒发如漆玉凤斜簪巧笑美盼容色艳异达神魂飞荡然非敢望也每日怀思因制曲序其邂逅名曰泛龙舟一日月华见达昭君怨诗爱其匣中纵有菱花镜羞向单于照旧颜语情不能已私命侍儿乞其旧稿杨出于非望乐不可言立缀艳体诗以致其情自后遂各以尺牍往来然终不易近月华有寄达诗题曰古怨其诗曰江水悠悠春草绿对此思君泪相续羞将离恨向东风理尽秦筝不成曲月华赠达洒海刺二尺作履履霜霜应履而解谓是真西蕃物也因贻诗曰金刀剪紫绒与郎作轻履愿化双仙凫飞来入闺里月华少遭坎坷寄达语多悲怨其辞曰妾生兮不辰盛年兮逢屯寒暑兮心结夙夜兮眉颦循环兮不息如彼兮车轮车轮兮可歇妾心兮焉伸杂兮无绪如彼兮丝棼丝棼兮可理妾心兮焉分空闺兮岑寂妆阁兮生尘萱草兮徒树兹忧兮岂泯幸逢兮君子许结兮殷勤分香兮剪发赠玉兮共珍指天兮结誓愿为兮一身所遭兮多舛玉体兮难亲损兮减寝带缓兮罗裙菱鉴兮慵启博炉兮焉熏整袜兮欲举塞路兮荆榛逢人兮欲语鞈匝兮顽嚚烦冤兮凭胸何时兮可论愿君兮见察妾死兮何瞋月华时以石花遗达云出丹洞玉池异于他处色如南水晶清明而莹久服延年达以诗谢月华曰青□仙女隔蓬莱珠树金窗向晓开燕子羽毛非广袖殷勤也带石花来月华每得达书有密语者伏读十数遍烧灰入醇酎饮之谓之款中散与达入会谓之大会暂会谓之小会大会谓之鹣鹣会小会谓之白鹢会达饮姚氏酒酣假寐月华命侍儿进以合欢竹簟温凉草文席皆月华阁中物也达赠月华以笔墨书侧云奉送不律隃糜有二女侍在侧问曰不律隃糜何也曰楚谓之聿吴谓之不律燕谓之弗皆笔名也汉人有墨名曰隃糜女子博物有如此者达与月华别曰少日即来不觉爽期及归不即见之达戏书一句送曰女姚虽美只如半朵桃花姚正怒索笔对曰人信为高莫费一番言说达愈益奇之月华笔札之暇时及丹青花卉翎毛世所鲜及然聊复自娱人不可得而见也尝为达画芙蓉匹鸟约略浓淡生态逼真达喜不自持觅银光纸裁书谢之其大略云连枝欲长忽阻山蹊比翼将翔遽乖云路思结章台垂柳心驰普救啼莺幸传尺素之丹青岂任寸心之铭刻江湖恍在案波浪倏翻窗植写断肠飞挥交颈茧纸发其枝干兔管借之羽毛雌戏苹川雄依苔石色与露花同照烂翼将风叶共低昂明镜晓开苦忆文君之面疏萤夜度遥思织女之机所冀吾人获同斯画越溪吴水之上常得双开汉树秦草之间永教对舞月华梦月轮坠于台觉忽大悟自幼聪慧组织饎不习而能独未尝诵书自此搦管便有所得其所为文词妙绝当时　　杨敬小女按酉阳杂俎寺塔记宣阳坊奉慈寺开元中虢国夫人宅安禄山伪署百官以田干真为京兆尹取此宅府后为郭暧驸马宅今上即位之初太皇太后为升平公主追福奏置奉慈寺赐钱二十万绣帧三车抽左街十寺僧四十人居之有僧惟则以七宝木摹阿育王舍利塔自明州负来寺成后二年司农少卿杨敬之小女年十三以六韵诗题此寺自称关西孔子二十七代孙字德麟警句云日月金轮动旃檀碧树秋塔分鸿雁翅钟挂凤凰楼因见敕赐衣　　鲍四弦
按韦鲍二生传酒徒鲍生家富畜妓开成初行历阳道中止定山寺遇外弟韦生下第东归同憩水阁鲍置酒酒酣韦谓鲍曰乐妓数辈焉在得不有携挈者乎鲍生曰幸各无恙然滞维扬日连毙数驷后乘既阙不果悉从唯与梦兰小倩俱耳亦可以佐欢笑顷之二双鬟抱胡琴方响而至遂坐鲍生之左纵丝击金响亮溪谷酒阑鲍谓韦曰出城得良马乎对曰予春初塞游自鄜坊历乌延抵平夏止灵武而回部落驵骏获数匹龙形凤颈鹿胫凫膺眼大足轻脊平筋密者皆有之鲍抚掌大悦乃停杯命烛阅马数匹于轩槛前与向来夸诞十未尽其八九韦戏鲍曰能以人换任选殊尢鲍欲马之意颇切密遣四弦更衣盛装顷之而至乃命奉酒四弦献韦生歌一曲云白露湿庭砌皓月临前轩此时去留恨含思独无言又歌送鲍生酒云风觇荷珠难暂圆多情信有短因缘西楼今夜三更月还照离人泣断弦乃召御者牵紫叱拨以酬之　　郎大家宋氏
按全唐诗郎大家宋氏有诗五首其采桑诗曰春来南雁归日去西蚕远妾思纷何极客游殊未返长相思云长相思久离别关山阻风烟绝台上镜文销袖中书字灭君不见形影何曾有欢悦　　长孙佐转妻
按全唐诗长孙佐转妻夫戍边不归寄书与妻妻作诗答之云征人去年戍边水夜得边书字盈纸挥刀就烛裁红绮结作同心答千里君寄边书书莫绝妾答同心心自结同心再解不心离离字频看字愁灭结成一衣和泪封封书只在情袖中莫知书故字难久愿学同心长可同　　光威裒三姊妹
按全唐诗光威裒姊妹三人失其姓有姊妹联句诗云朱楼影直日当午玉树阴低月已三光
腻粉暗销
银镂合错刀闲剪泥金衫
威
绣床怕引乌龙吠锦字
愁教青鸟衔
裒
百味炼来怜益母千花开处斗宜男
光
鸳鸯有伴谁能羡鹦鹉无言我自惭
威
浪喜游蜂
飞扑扑佯惊孤雁语喃喃
裒
偏怜爱数蛓蛦掌每忆
光抽玳瑁簪
光
烟洞几年悲尚在星桥一夕怅空含
威
窗前时节羞虚掷世上风流笑苦谙
裒
独结香绡
偷饷送暗垂檀袖学通参
光
须知化石心难定却是
为云分易甘
威
看见风光零落尽弦声犹逐望江南
鱼元机次其韵序云光威裒姊妹三人少孤而始笄乃有是作精粹难俦虽谢家联雪何以加之　　薛蒙妻韦氏
按唐书韦温传温一女归薛蒙工属文续曹大家女训行于世　　张暌妻侯氏
按盂县志侯氏张暌妻会昌中暌戍边十年氏绣回文诗作龟形云暌离已是十年强对镜那堪理旧闻雁几回修尺素见霜先为制衣裳开箱迭练先垂泪拂杵调砧更断肠绣作龟形献天子愿教征客早还乡诣阙献之暌得放还赐绢三百匹以彰才美　　宫人韩氏按云溪友议明皇时以杨妃虢国宠盛宫娥皆颇衰悴不备掖庭尝书落叶随御沟而流诗云旧宠悲秋扇新恩寄早春聊题一片叶寄与接流人顾况著作闻而和之既达宸聪遣出禁内者不少或有五使之号焉和诗曰愁见莺啼柳絮飞上阳宫女断肠时君恩不禁东流水叶上题诗寄与谁卢渥舍人应举之岁偶临御沟见一红叶命仆搴来叶上有一绝句云流水何太急深宫尽日闲殷勤谢红叶好去到人间因取置巾箱或呈于同志及宣宗既放宫人初下诏许从百官司吏独不许贡举人渥后亦一任范阳获其选退宫人韩氏睹红叶而吁嗟久之曰当时偶题随流不谓郎君收藏巾箧验其书迹无不讶焉按张实流红记僖宗时有儒士于佑晚步禁衢于时草木摇落悲风素秋颓阳西倾羁怀增感视御沟浮叶续续而下佑临流浣手久之有一脱叶差大于他叶远望若有墨迹其上佑取视之果有诗四句云流水何太急深宫尽日闲殷勤谢红叶好去到人间佑得之以置书笥终日吟咏莫知谁作注意思念精神俱耗一日友人见曰子何清削如此必有故为我言之佑因以告其友大笑曰子何愚也彼书之者无意于人子偶得之何足置念佑曰天虽高听甚卑苟有志亦从人愿我闻仙客之于无双卒得古生之托事固未可知也乃复题二句于叶上云曾闻叶上题红怨叶上题诗寄阿谁亦乘上流置水中俾流入宫中好事者每称道之赠之诗曰君恩不禁东流水流出宫情是此沟佑后累举不第迹颇羁倦乃依河中贵人韩泳门馆得钱帛自给亦无意进取久之韩泳召佑谓之曰帝禁宫人三千余得罪者使各适人有韩夫人者吾同姓今在遣居吾舍子未娶又年逾壮困苦无成吾甚怜焉韩夫人箧颇赡年纔三十色甚丽吾言之使聘子何如佑避席伏地曰穷窭书生寄食门下受赐实多不能图报早暮愧惧安敢复冀非望泳令通媒妁助进羔雁尽六礼之数结二姓之欢久之韩氏于佑笥中见红叶大惊曰此吾所作君何得之佑以实告韩氏复曰吾向于水中亦得红叶不知何人作也发箧取视乃佑所题之诗相对惊叹感泣久之曰事岂偶然皆定命也韩氏曰吾初得叶尝有诗今尚藏之乃取以示佑诗云独步天沟岸临流得叶时此情谁会得肠断一联诗闻者莫不叹异一日泳开宴召佑洎韩氏谓曰子二人今日可谢媒人矣韩氏笑而索笔为诗曰一联佳句随流水十载幽思满素怀今日却成鸾凤友方知红叶是良媒（按北梦琐言又作进士李茵得红叶娶韩氏三说不同侍儿小名录补遗载王凤儿事亦与此同疑本一事而所传或异耳）
　　南楚材妻薛媛
</div>
    <div class="pagination">
<span class="current-page">1</span><a href="闺媛典闺藻部_page2.html">2</a><a href="闺媛典闺藻部_page3.html">3</a><a href="闺媛典闺藻部_page4.html">4</a><a href="闺媛典闺藻部_page5.html">5</a><a href="闺媛典闺藻部_page6.html">6</a><a href="闺媛典闺藻部_page7.html">7</a><a href="闺媛典闺藻部_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
