<!DOCTYPE html>
<html>
 <head>
  <meta charset="utf-8"/>
  <title>
   皇极典帝纪部 - 第 22 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇极典帝纪部 - 第 22 页/共 22 页
  </h1>
  <div class="content">
   万峰如剑载前来危阁横空信险哉对此元休长叹息方知刘禅是庸才　　晋惠帝
蛙鸣堪笑问官私更劝饥人食肉麋蒙昧万机犹妇女寇戎安得不纷披　　怀帝
蕃汉戈矛遍九垓两京簪绂走黄埃刘聪大会平阳日遣帝行觞事可哀　　后魏武帝
太武南征似卷蓬徐阳兖蔡杀皆空从来吊伐宁如此千里无烟血草红　　三废帝
明庄节悯并罹殃命在朱高二悖王已叹一年三易换更嗟殴辱下东廊　　宋武帝
栖栖老楚未遭时债主凭陵似迫危人杰既为王谧识刁逵诛斩独何悲　　二废帝
肆意荒狂杀不辜方嗟废帝又苍梧自言威震为英武肯虑湘东与玉夫　　齐废帝东&amp;#侯
定策谁扶捕鼠儿不忧萧衍畏潘妃长围既合刀临项犹惜金钱对落晖　　梁武帝
武帝年高厌六龙繁华声色尽归空不求贤德追尧舜翻作忧囚一病翁　　再吟
兴亡何故遽环回汤纣身为事可哀莫是自长嫌胜己蔽贤犹执匹夫才　　简文帝
救兵方至强抽军与贼开城是简文曲项琵琶催酒处不图为乐向谁云　　元帝
木栅江城困魏军王褒横议遏谋臣宾降未免俱为戮一死安能谢益仁　　宣帝
宣帝骄奢恣所为后宫升降略无时乘危自有妻公在安许鸾凰是尉迟　　隋文帝
孤儿寡妇忍同欺辅政刚教篡夺为矫诏必能疏昉译直臣诚合重颜仪　　炀帝
拒谏劳兵作祸基穷奢极武向戎夷兆人疲敝不堪命天下嗷嗷新主资　　尧庙诗　　　　　　　　　宋范仲淹千古如天日巍巍与善功禹终平洚水舜亦致熏风江海生灵外乾坤揖让中乡人不知此箫鼓谢年丰　　神宗皇帝诗　　　　　　　　黄庭坚文思昭日月神武用雷霆制作深垂统忧勤减梦龄孙谋开二圣永命对三灵今代谁班马能书汗简青钓筑收贤辅天人与圣能辉光唐六典度越汉中兴百世神宗庙千秋永裕陵帝乡无马迹空望白云乘　帝纪部杂录
述异记南海中盘古国今人皆以盘古为姓昉按盘古氏天地万物之祖也然则生物始于盘古懒真子成汤既没太甲元年注云太甲太丁之子汤之孙也太丁未立而卒及汤没而太甲立称元年惟元祀十有二年乙丑伊尹祠于先王注云成汤崩逾月太甲即位奠殡而告据此文意则成汤之后中间别无君也然孟子云汤崩太丁未立外丙二年仲壬四年太甲颠覆汤之典刑伊尹放之于桐据此则中间又有两君矣史记汤崩太丁未立而卒于是乃立太丁之弟外丙是为帝外丙外丙即位三年崩立外丙之弟仲壬是为帝仲壬帝仲壬即位四年崩伊尹乃立太丁之子太甲太甲成汤适长孙也以此考之然则书所谓成汤既没太甲元年者盖为伊尹欲明言成汤之德以训嗣王故须先言成汤既没非谓中间无二君也而注误认此语遂失之当以孟子史记为正郑樵通志按郑元曰周公避居之初是武王崩后三年成王生十三年矣居东二年成王年十四矣迎周公返而居摄成王年十五矣七年致政成王年二十一矣故金縢注云文王十五生武王九十七而终终时武王八十三矣于文王受命为七年后六年伐纣后二年有疾瘳后二年崩崩年九十三矣周公以武王崩后三年出五年秋复返居摄四年作康诰五年作召诰七年作洛诰伐纣至此十六年也作康诰时成王年十八洛诰时年二十一也即政时年二十二然则成王以文王终明年生也又按王肃金縢注云文王十五而生武王九十七而终时受命九年武王八十三矣十三年伐纣明年有疾时年八十八矣九十三而崩以冬十二月其明年称元年周公摄政遭流言作大诰而东征二年克武庚杀管叔三年而归制礼作乐出入四年至六年而成七年营洛邑作康诰召诰洛诰致政成王然则文王崩之年成王已三岁武王八十一而生成王武王崩时成王已十三周公摄政七年而致政成王年二十也明年即政年二十一也又按尚书大传&amp;#周公居摄曰一年救乱二年克商三年践奄四年建侯于卫五年营成周六年制礼作乐七年致政又按左传曰成王定鼎于郏鄏卜世三十卜年七百汲冢纪年曰西周二百五十七年通东周遍合七百之数三统历西周三百五十二年并东周八百余年朱子古史余论舜纪所论三事其一许由者是已然当全载史迁本语以该卞随务光之流不当但斥一许由而已也然太史公又言箕山之上有许由冢则又明其实有是人亦当世之高士但无尧让之事耳此其曲折之意苏子亦有所未及也其一瞽象杀舜盖不可知其有无今但当知舜之负罪引慝号泣怨慕象忧亦忧象喜亦喜与夫小杖则受大杖则走父母欲使之未尝不在侧欲求杀之则不可得而已耳不必深辩瞽象杀舜之有无也其一舜禹避朱均而天下归之则苏子虑其避之足以致天下之逆至益避启而天下归启则苏子又议其避之为不度而无耻于是凡孟子史迁之所传者皆以为诞妄而不之信今固未暇质其有无然苏子之所以为说者类皆以世俗不诚之心度圣贤则不可以不之辩也圣贤之心淡然无欲岂有取天下之意哉顾辞让之发则有根于所性而不能已者苟非所据则虽&amp;#酒豆肉犹知避之况乎秉权据重而天下有归己之势则亦安能无所惕然于中而不远引以避之哉避之而彼不吾释则不获已而受之何病于逆避之而幸其见舍则固得吾本心之所欲而又何耻焉惟不避而强取之乃为逆偃然当之而彼不吾归乃可耻耳如苏子之言则是凡世之为辞让者皆阴欲取之而阳为逊避是以其言反于事实至于如此而不自知其非也舜禹之事世固不以为疑今不复论至益之事则亦有不能无惑于其说者殊不知若太甲贤而伊尹告归成王冠而周公还政宣王有志而共和罢此类多矣当行而行当止而止而又何耻焉苏子盖贤共伯而尚何疑于益哉若曰受人之寄则当遂有之而不可归归之则为不度而无耻则是王莽曹操司马懿父子之心而杨坚夫妇所谓骑虎之势也乃欲以是而语圣贤之事其亦误矣宜斋野乘说苑载鲍白令之对始皇曰天下官则让贤家则世继故曰五帝以天下为官三王以天下为家今观帝王世纪云黄帝次妃女节生少昊则少昊乃黄帝子也是传位于子自黄帝始而非起于夏禹家语五帝德及书序注史颛帝纪并通历皆云颛帝为昌意子则亦黄帝孙也是少昊传位于侄史记家语皆云帝喾祖元嚣父蟜极又高辛纪注书序注与帝王世纪载喾为黄帝曾孙则颛帝传位于从侄大戴礼并史记云帝喾下妃生挚则高辛又传位于子高辛次妃庆帝生尧则挚又传位于弟史记并舜典疏以舜为黄帝八代孙则尧传位于五世侄孙前汉律历志载颛帝五世生鲧则舜传位于六世祖之从兄弟如是则五帝亦可谓之家天下今溯五帝之上而观之礼记注云女娲承伏羲而淮南子览冥训注古天子姓风则亦伏羲之子孙也礼记国语皆云炎帝少典之子而家语与史记云黄帝有熊国君少典之裔子国语又云黄帝炎帝之弟则二君同是少典之子以此而观家天下之制其来远矣或曰夏之十七君皆姓姒商之三十君皆姓子周之三十七君皆姓姬非如五帝之异姓曰不然五帝之时世变不同人各自为一姓故黄帝姓公孙而少昊黄帝子也改姓己颛帝亦黄帝孙也乃姓姬尧寄于伊长孺家从母所居故姓伊耆舜生姚墟故姓姚稷契与尧同父兄弟也而稷姓姬契以简狄吞元鸟卵而生故姓子若以异姓而论谓黄帝与少昊非父子而尧与稷契非同父之兄弟可乎或曰家以传子今五帝独黄帝高辛传位于子少昊颛帝皆与侄而挚则与弟盖已非传子矣尧传之曾侄孙而舜又传之同六世祖之从兄弟服纪尤为差远曰不然长子考监明既以罪死而放齐固尝荐次子朱启明矣尧未尝不欲传之子奈何朱之不肖不足以嗣位尧则择同宗之侄孙而授之舜亦不敢遽然以为君而犹避朱于南河舜亦未尝不欲传之子奈何商均之不肖不能以继绪舜即择同宗之从兄弟而传之禹亦不敢冒然以为君犹避商均于阳城尧舜岂以异族而授之天下哉且如商之外丙传弟仲壬仲壬传侄太甲太甲传弟雍己祖辛传弟沃甲沃甲传侄祖丁祖丁传堂弟南庚南庚传堂弟阳甲祖庚传弟祖甲廪辛传弟庚丁而周懿王传弟孝王康王传弟定王则商周亦有传弟侄者其后如汉惠帝传弟文帝昭帝传侄孙宣帝成帝传侄哀帝哀帝传从弟平帝东海殇帝传堂兄安帝若冲帝传质帝则同高祖之从兄弟质帝传桓帝则又同五世祖之从侄比之舜禹盖无异也且以祭法观之周则祖文而宗武商则祖契而宗汤夏则祖颛帝而宗禹而舜则祖颛帝而宗尧若舜为异姓之国奚必宗尧哉盖曰弟曰侄曰侄孙既皆吾之族属而谓之非家天下不可也续问奇类林尝论古今帝王大报应略曰黄帝轩辕氏制礼作乐肇造区夏后有天下者皆其子孙如史称尧舜禹同出轩辕是也轩辕孙曰帝喾稷契母皆帝喾元妃则商周又其裔也尧舜功盖万古故尧之后至汉祖长有天下舜之后至陈霸先亦有天下尧舜五臣禹稷契皋陶伯益有大功子孙皆迭有天下禹安民功最大故夏享天下四百年契教民功&amp;#大故商享天下六百年稷养民功又大故周享天下八百年益驯若鸟兽山林功差大故前有秦帝天下后有赵宋得天下三百二十年惟&amp;#陶为理子孙不得为帝春秋时仅英蓼二小国即英布当黥而王犹有刑之余衅岂非人不可独杀乎微独报德历历报怨数尤不爽如商以臣取天下于夏周亦以臣取天下于商周以诸侯兴五伯七雄亦以臣胁共主秦以力并六国六国子孙亦并起亡秦汉祖宽厚不杀秦王子婴子孙独蕃衍至新莽时载玉牒者十二万人曹操杀献帝二子魏曹髦曹芳二主亦为司马师所弒司马氏弒魏二君子孙怀愍二帝亦为刘石所掳刘宋杀司马氏几尽子孙亦戕于萧道成惟萧衍以同宗不杀子恪兄弟十六人梁武子孙独盛元魏杀人如麻后高欢宇文泰尽覆元氏族隋使宇文族荡无炊烟杨氏亦靡孑遗唐以臣篡隋后多强藩悍镇至朱温亦以臣篡唐宋得天下于小儿亦失于小儿金迫钦宗于青城易服至元灭金亦自青城受降涂炭尤甚元逐宋帝海南令其十万浮海我明亦驱元漠北仅存七骑渡河即以宋论太祖以天下与太宗二子德昭德芳不得立太宗不以天下还二子故仁宗哲宗绝祀徽钦举族北辕仅留高宗一人挈天下半还太祖子孙孝宗乃德芳裔有天下三世理宗乃德昭裔有天下四世是太宗子孙享祚共八世太祖子孙享祚亦八世天道好还从古昭昭如此书蕉九域志谓广陵有盘古冢述异记谓南海有盘古冢亘三百余里录异记谓成都盘古庙有三郎之名荆风土记谓十月十六日为盘古生辰可占冬时之阴霁湘乡有盘古村赣之会昌有盘古山或以湘赣为盘古氏显化之所琅琊漫抄三皇本纪系小司马撰其称天皇地皇人皇各一万八千岁盖本皇极经世书云一万八千岁而天开于子又一万八千岁而地辟于丑又一万八千岁而人生于寅此即三皇之岁数而本纪乃附会为之耳经世盖自古相传之数也王笑零音三皇不期皇而皇五帝不期帝而帝三王不期王而王期皇不皇者始皇也期帝不帝者东帝也期王不王者霸王也观微子舜禹之未受禅也初无得天下之心也其既受禅也初无利天下之心也忧以天下而不以身此所以出乎万物之表而介然无累故曰巍巍玉堂鉴纲胡一桂曰三皇之号昉于周礼外史掌三皇五帝之书而不指其名其次则见于秦博士有天皇地皇人皇之议秦去古未远三皇之称此或庶几汉孔安国序书以伏羲神农黄帝之书谓三坟少昊颛顼高辛唐虞之书谓五典不知何本盖孔子家语自伏羲下皆称曰帝易大传春秋内外传有黄帝炎帝之称月令有帝太昊帝炎帝帝黄帝亦足以表先秦未尝以伏羲神农黄帝为三皇也至宋五峰胡氏直断以孔子易大传以伏羲神农黄帝尧舜为五帝不信传而信经其论始定然三皇之号不可泯也则亦以天皇地皇人皇言之盖混沌初开先有天而后有地则气化而人生焉皇极经世书以元经会所谓天开于子地辟于丑人生于寅至寅始为开物之初意三皇之号由此而称也又曰唐虞之时泰和之景象也禹启之世亨通之嘉会也夏商之末造其天时肃杀之秋乎汤武适当其时革命之举不容不顺乎天而应乎人矣是故天之道生于春长于夏肃杀于秋谓肃杀非天之道不可也圣人之道揖逊于唐虞家传于夏禹放伐于商周谓放伐非圣人之道亦不可圣人初何尝容心于其间哉与时偕行而已布昭圣武之汤即克宽克仁之主我武惟扬之武即作民父母之元后曾谓汤武果有异于尧舜禹之道哉观四时则知天观天则知圣人矣赵弼曰外纪载伏羲人首蛇身神农人身牛首夫羲农二圣乃继天立极之君开物成务之祖顾乃有此怪异之貌乎史载伏羲在位一百一十四年神农在位一百四十年当时天下诸侯北面而朝咸遵其制度&amp;#其命令也岂有蛇身牛首之怪异坐天位之上主宰天下此不足信也明矣日知录史记周本纪厉王出奔于彘厉王太子静匿召公之家周公召公二相行政号曰共和共和十四年厉王死于彘二相乃共立太子静为王以二相为共和非也汲冢纪年厉王十二年出奔彘十三年共伯和摄行天子事号曰共和二十六年王陟于彘周定公召穆公立太子靖为王共伯和归其国此即左氏王子朝所谓诸侯释位以间王政者也但其言共伯归国者未合古者无天子之世朝觐讼狱必有所归吕氏春秋言共伯和修其行好贤仁周厉之难天子旷绝而天下皆来请矣按此则天下朝乎共伯非共伯至周而摄行天子事也共伯不以有天下为心而周公召公亦未尝奉周之社稷而属之他人故周人无易姓之嫌共伯无僭王之议盖其秉道以终得全神养性之术者矣
　帝纪部外编一
五运历年记元气鸿蒙萌芽滋始遂分天地肇立干坤启阴感阳分布元气乃孕中和是为人也首生盘古垂死化身气成风云声为雷霆左眼为日右眼为月四肢五体为四极五岳血液为江河筋脉为地理肌肉为田土发髭为星辰皮毛为草木齿骨为金石精髓为珠玉汗流为雨泽身之诸虫因风所感化为甿三五历记天地混沌如鸡子盘古生其中万八千岁天地开辟阳清为天阴浊为地盘古在其中一日九变神于天圣于地天日高一丈地日厚一丈盘古日长一丈如此万八千岁天数极高地数极深盘古极长后乃有三皇数起于一立于三成于五盛于七处于九故天去地九万里述异记昔盘古氏之死也头为四岳目为日月脂膏为江海毛发为草木秦汉间俗说盘古氏头为东岳腹为中岳左臂为南岳右臂为北岳足为西岳先儒说盘古氏泣为江河气为风声为雷目瞳为电古说盘古氏喜为晴怒为阴吴楚间说盘古氏夫妻阴阳之始也今南海有盘古氏墓亘三百余里俗云后人追葬盘古之魂也桂林有盘古氏庙今人祝祀路史天地成位君臣道生粤有天皇望获强尊颀赢三舌骧首鳞身碧卢秃楬首出庶物注
以获为名以
望为姓字子润号中天皇君
地皇氏作于雄耳龙门之岳铿名岳姓马踶妆首十一龙君迭辟继道主治荒极注
字子元号中地皇君
地皇十一君皆女面龙颡马踶水经注荣氏云兄弟十人貌皆如女子而相类&amp;#身兽足出龙门山人皇九男相像其身九章胡洮龙躯骧首达腋出刑马山提地之国注
姓恺名胡洮字文生人面龙身
山海经有神十人名曰女娲之肠化为神爰处广栗之野横道而处春秋命历序有神人名石年苍色大眉戴玉理驾六龙出地辅号皇神农新书炎帝者黄帝同父母弟也各有天下之半黄帝行道而炎帝不听故战涿鹿之野血流漂杵拾遗记炎帝始教民耒耜躬勤畎亩之事百谷滋阜神芝发其异色灵苗擢其嘉颖陆池丹蕖骈生如盖香露滴沥下流成池因为豢龙之圃朱草蔓衍于街衢卿云蔚蔼于丛薄筑圆丘以祀朝日饰瑶&amp;#以揖夜光奏九天之和乐百兽率舞八音克谐木石润泽时有流云洒液是谓霞浆服之得道后天而老有石璘之玉号曰夜明以暗投水浮而不灭采峻锾之铜以为器峻锾山名下有金井白气冠其上人升于其间雷霆之声在于地下井中之金柔弱可以缄縢列仙传赤松子神农时雨师也服冰玉以教神农能入火自烧随风雨上下炎帝少女追之亦得仙俱去至高辛时复为雨师神农求雨书春夏雨日而不雨甲乙命为青龙又为火龙东方小童舞之丙丁不雨命为赤龙南方壮者舞之戊己不雨命为黄龙壮者舞之庚辛不雨命为白龙又为火龙西方老人舞之壬癸不雨命为黑龙北方老人舞之如此不雨潜处阖南门置水其外开北门取人骨埋之如此不雨命巫祝而暴之如此不雨神仙积薪击鼓而焚之列子黄帝篇黄帝即位十有五年喜天下戴己养正命娱耳目供鼻口焦然肌色皯黝昏然五情爽惑又十有五年忧天下之不治竭聪明进智力营百姓焦然肌色皯黝昏然五情爽惑黄帝乃喟然赞曰朕之过淫矣养一己其患如此治万物其患如此于是放万机舍宫寝去直侍彻钟悬减厨膳退而闲居大庭之馆斋心服形三月不亲政事昼寝而梦游于华胥氏之国华胥氏之国在弇州之西台州之北不知斯齐国几千万里盖非舟车足力之所及神游而已其国无帅长自然而已其民无嗜欲自然而已不知乐生不知恶死故无夭殇不知亲己不知疏物故无爱憎不知背逆不知向顺故无利害都无所爱惜都无所畏忌入水不溺入火不热斫挞无伤痛指擿无痟痒乘空如履实寝虚如处&amp;#云雾不&amp;#其视雷霆不乱其听美恶不滑其心山谷不踬其步神行而已黄帝既寤怡然自得召天老力牧太山稽告之曰朕闲居三月斋心服形思有以养身治物之道弗获其术疲而睡所梦若此今知至道不可以情求矣朕知之矣朕得之矣而不能以告若矣又二十有九年天下大治几若华胥氏之国而帝登遐百姓号之二百余年不辍河图挺辅佐黄帝修德立义天下乃治乃召天老而问焉余梦见两龙挺白图以授余于河之都天老曰河出龙图洛出龟书纪帝录列圣人之姓号兴谋治太平然后凤皇处之今凤皇已下三百六十日矣天其授帝图乎黄帝乃祓斋七日至于翠妫之川大鲈鱼折溜而至乃与天老迎之五色毕具鱼泛白图兰叶朱文以授黄帝名曰绿图庄子在宥篇黄帝立为天子十九年令行天下闻广成子在于空同之上故往见之曰我闻吾子达于至道敢问至道之精吾欲取天地之精以佐五谷以养民人吾又欲官阴阳以遂群生为之奈何广成子曰而所欲问者物之质也而所欲官者物之残也自而治天下云气不待族而雨草木不待黄而落日月之光益以荒矣而佞人之心剪剪者又奚足以语至道黄帝退捐天下筑特室席白茅闲居三月复往邀之广成子南首而卧黄帝顺下风膝行而进再拜稽首而问曰闻吾子达于至道敢问治身奈何而可以长久广成子蹶然而起曰善哉问乎来吾语汝至道至道之精窈窈冥冥至道之极昏昏默默无视无听抱神以静形将自正必静必清无劳汝形无摇汝精乃可以长生目无所见耳无所闻心无所知汝神将守形形乃长生慎汝内闭汝外多知为败我为汝遂于大明之上矣至彼至阳之原也为汝入于窈冥之门矣至彼至阴之原也天地有官阴阳有藏慎守汝身物将自壮我守其一以处其和故我修身千二百岁矣吾形未尝衰黄帝再拜稽首曰广成子之谓天矣广成子曰来余语汝彼其物无穷而人皆以为终彼其物无测而人皆以为极得我道者上为皇而下为王失吾道者上见光而下为土今夫百昌皆生于土而反于土故余将去汝入无穷之门以游无极之野吾与日月参光吾与天地为常当我缗乎远我昏乎人其尽死而我独存乎龙鱼河图书黄帝时有蚩尤兄弟八十一人并兽身人语铜头铁额食砂石子造立兵杖刀戟大弩威振天下诛杀无道不仁慈万民欲令黄帝行天子事黄帝仁义不能禁蚩尤黄帝仰天而叹天遣元女下授黄帝兵信神符制伏蚩尤帝因使之主兵以制八方蚩尤没后天下复扰乱黄帝遂画蚩尤形像以威天下天下咸谓蚩尤不死八方万邦皆为弭服元女兵法蚩尤幻变多方征风召雨吹烟喷雾黄帝师众大迷帝归息太山之阿昏然忧寝王母遣使者被元狐之裘以符授帝帝被符既毕王母乃命九天元女授帝以三宫五音阴阳之略太乙遁甲六壬步斗之术阴符之机灵宝五符五胜之文遂克蚩尤于中冀归藏蚩尤出自羊水八肱八趾疏首登九淖以伐空桑黄帝杀之于青丘作棡鼓之曲十章一曰雷震惊二曰猛虎骇三曰鸷鸟击四曰龙媒蹀五曰灵夔吼六曰雕鹗争七曰壮士夺志八曰熊罴哮九曰石荡崖十曰波荡壑黄帝内传黄帝伐蚩尤元女为帝制夔牛鼓八十面一震五百里连震三千八百里元女为帝制司南车当其前记里鼓车居其右山海经东海中有流波山入海七千里其上有兽状如牛苍身而无角一足出入水则必风雨其光如日月其声如雷其名曰夔黄帝得之以其皮为鼓橛以雷兽之骨声闻五百里以威天下论衡沧海之中有度朔之山上有大桃木其屈蟠三千里其枝间东北曰鬼门万鬼所出入也上有二神人一曰神荼一曰郁垒主阅领万鬼恶害之鬼执以苇索而以食虎于是黄帝乃作礼以时驱之立大桃人门户画神荼郁垒与虎悬苇以御凶魅有形故执以食虎拾遗记轩辕厌世于昆台之上留其冠剑佩舄昆台者鼎湖之极峻处也立馆于其下帝乘云龙而游殊乡绝域至今望而祭焉帝以神金铸器皆铭题及升遐后群臣观其铭皆上古之字多磨灭缺落凡所造建咸刊记其年时辞迹皆质诏使百辟群臣受德教者先列珪玉于兰蒲席上燃沉榆之香舂杂宝为屑以沉榆之胶和之为泥以涂地分别尊卑华戎之位也帝使风后负书常伯荷剑旦游洹流夕归阴浦行万里而一息洹流如沙尘足践则陷其深难测大风吹沙如雾中多神龙鱼鳖皆能飞翔有石蕖青色坚而甚轻从风靡靡覆其波上一茎百叶千年一华其地一名沙澜言沙涌起而成波澜也仙人宁封食飞鱼而死二百年更生故宁先生游沙海七言颂云青蕖灼烁千载舒百龄暂死饵飞鱼则此花此鱼也少昊母曰皇娥处璇宫而夜织或乘桴木而昼游经历穷桑沧茫之浦时有神童容貌绝俗称为白帝之子即太白之精降乎水际与皇娥燕戏奏娟之乐游漾忘归穷桑者西海之滨有孤桑之树直上千寻叶红椹紫万岁一实食之后天而老帝子与皇娥泛于海上以桂枝为表结熏茅为旌刻玉为鸠置于表端言鸠知四时之候故春秋传曰司至是也今之相风此之遗象也帝子与皇娥并坐抚桐峰梓瑟皇娥倚瑟而清歌曰天清地旷浩茫茫万象回薄化无方&amp;#天荡荡望沧沧乘桴轻漾着日傍当其何所至穷桑心知和乐悦未央俗谓游乐之处为桑中也诗中卫风云期我乎桑中盖类此也白帝子答歌曰四维八埏眇难极驱光逐影穷水域璇宫夜静当轩织桐峰文梓千寻直伐梓作器成琴瑟清歌流畅乐难极沧湄海浦来栖息及皇娥生少昊时有五凤随方之色集于帝庭因曰凤鸟氏金鸣于山银涌于地或如龟蛇之类乍似人鬼之形有水屈曲亦如龙凤之状有山盘纡亦如屈龙之势故有龙山龟山凤水之目也亦因以为姓末代为龙丘氏帝颛顼高阳氏黄帝孙昌意之子昌意出河滨遇黑龙负元玉图时有一老叟谓昌意云生子必&amp;#水德而王至十年颛顼生手有文如龙亦有玉图之象其夜昌意仰视天北辰下化为老叟及颛顼居位奇祥众祉莫不总集不禀正朔者越山航海而皆至也帝乃揖四方之灵群后执珪以礼百辟各有班序受文德者锡以钟磬受武德者锡以干戈有浮金之钟沉明之磬以羽毛拂之则声振百里石浮于水上如萍藻之轻取以为磬不加磨琢及朝万国之时乃奏含英之乐其音清密落云间之羽鲸鲵游涌海水恬波有曳影之剑腾空而舒若四方有兵此剑则飞起指其方则&amp;#伐未用之时常于匣里如龙虎之吟溟海之北有勃鞮之国人皆衣羽毛无翼而飞日中无影寿千岁食以黑河水藻饮以阴山桂脂凭风而翔乘波而至中国气暄羽毛之衣稍稍自落帝乃更以文豹为饰献黑玉之环色如淳漆贡元驹千匹帝以驾铁轮骋劳殊乡绝域其人依风泛黑河以旋其国也宝椟记帝颛顼之妃邹屠氏之女当轩辕去蚩尤之凶迁其善者于邹屠之地恶者于有北之地邹屠氏常不践地常履而飞出游伊洛帝乃期焉纳为妃梦吞日则生子凡八梦八生子记云八神亦云八星又云八英又云八力言神力英明也山海经汉水出鲋鱼之山帝颛顼葬于阳嫔葬于阴四蛇卫之元中记高辛时犬戎为乱帝曰有讨之者妻以美女封三百户帝之狗曰盘瓠去三月而杀犬戎以其首来帝以女妻之不可教训浮之会稽东海中得地三百里封之生男为狗女为美人是为犬封氏拾遗记帝喾之妃邹屠氏之女也轩辕去蚩尤之凶迁其民善者于邹屠之地迁恶者于有北之乡其民以地命族后分为邹氏屠氏女行不践地常履风云游于伊洛帝乃期焉纳以为妃妃常梦吞曰则生一子凡经八梦则生八子世谓为八神亦谓八翌亦谓八英亦谓八力（按史记五帝本纪注帝喾四妃无邹屠氏女实椟记以邹屠氏为颛顼之　妃与拾遗记事同而帝异并存之以备参考）帝尧在位圣德光洽河洛之滨得玉版方尺图天地之形又获金璧之瑞文字炳列记天地造化之始四凶既除善人来服分职设官彝伦攸叙乃命大禹疏川渚泽有吴之乡有北之地无有妖灾沉翔之类自相驯扰幽州之墟羽山之北有善鸣之禽人面鸟喙八翼一足毛色如雉行不践地名曰青鸐其声似钟磬笙竽也世语曰青鸐鸣时太平故盛明之世翔鸣薮泽音中律吕飞而不行至禹平水土栖于川岳所集之地必有圣人出焉自上古铸诸鼎器皆图像其形铭赞至今不绝尧登位三十年有巨查浮于西海查上有光夜明昼灭海人望其光乍大乍小若星月之出入矣查常浮绕四海十二年一周天周而复始名曰贯月查亦谓挂星查羽人栖息其上群仙含露以&amp;#日月之光则如暝矣虞夏之季不复记其出没游海之人犹传其神仙也西海之西有浮玉山山下有巨穴穴中有水其色若火昼则通昽不明夜则照耀穴外虽波涛灌荡其光不灭是谓阴火当尧世其光烂起化为赤云丹辉炳映百川恬澈游海者铭曰沉燃以应火德之运也尧在位七十年有鸾雏岁岁来集麒麟游于薮泽枭鸱逃于绝漠有秖支之国献重明之鸟一名双睛言双睛在目状如鸡鸣似凤时解落毛羽肉翮而飞能搏逐猛兽虎狼使妖灾群恶不能为害饴以琼膏或一岁数来或数岁不至国人莫不扫洒门户以望重明之集其未至之时国人或刻木或铸金为此鸟之状置于门户之间则魑魅丑类自然退伏今人每岁元日或刻木铸金或图画为鸡于牖上此之遗像也淮南子本经训尧之时十日并出焦禾稼杀草木而民无所食猰貐凿齿九婴大风封豨修蛇皆为民害尧乃使羿诛凿齿于畴华之野杀九婴于凶水之上缴大风于青丘之泽上射十日而下杀猰貐断修蛇于洞庭擒封豨于桑林万民皆喜置尧以为天子述异记尧使鲧治洪水不胜其任遂诛鲧于羽山化为黄能入于羽泉今会稽祭禹庙不用熊曰黄能即黄熊也陆居曰熊水居曰能昉按今江淮中有名熊熊&amp;#之精至冬化为雉至春复为&amp;#今吴中不食雉毒故也尧为仁君一日十瑞宫中刍化为禾凤皇止于庭神龙见千宫沼历草生阶宫禽五色乌化白神木生莲萐蒲生厨景星耀于天甘露降于地是为十瑞春秋元命苞尧为天子季秋下旬梦白虎遗马喙子其母曰扶始升高丘睹白虎上有云感己生&amp;#陶索扶始问之如尧言明于刑法罪次始终故立&amp;#陶为大理古今乐录神人帝尧所作尧郊天地祭神座上有响诲尧曰水方至为害命子救之尧乃作歌曰清庙穆兮承予宗百寮肃兮于寝堂醊祷进福求年丰有在坐予为在元中钦哉昊天德不隆承命任禹写中宫
庄子逍遥游篇尧让天下于许由曰日月出矣而爝火不息其于光也不亦难乎时雨降矣而犹浸灌其于泽也不亦劳乎夫子立而天下治而吾犹尸之吾自视缺然请致天下许由曰子治天下天下既已治也而我犹代子吾将为名乎名者实之宾也吾将为宾乎鹪鹩巢于深林不过一枝偃鼠饮河不过满腹归休乎君予无所用天下为庖人虽不治庖尸祝不越樽俎而代之矣吕氏春秋行论篇尧以天下让舜鲧为诸侯怒于尧曰得天之道者为帝得地之道者为三公今我得地之道而不以我为三公以尧为失论欲得三公怒甚猛兽欲以为乱召之不来仿佯于野以患帝舜于是殛之于羽山副之以吴刀韩子外储说尧欲传天下于舜鲧谏曰不祥哉孰以天下而传之匹夫乎尧不听举兵而诛杀鲧于羽山之郊共工又谏曰孰以天下而传之于匹夫乎尧不听又举兵而诛共工于幽之都于是天下莫敢言无传天下于舜拾遗记虞帝在位十年有五老游于国都舜以师道尊之言则及造化之始舜禅于禹五老去不知所从舜乃置五星之祠以祭之其夜有五长星出熏风四起连珠合璧祥应备焉万国重译而至有大频之国其民来朝乃问其灾祥之数对曰昔北极之外有潼海之水渤潏高隐于日中有巨鱼大蛟莫测其形也吐气则八极皆暗振鬐则五岳波荡当唐尧时怀山为害大蛟萦天萦天则三河俱溢海渎同流三河者天河地河中河是也此三水有时通壅至圣之治水色俱溢无有流沫及帝之商均暴乱天下则巨鱼吸日蛟绕于天舜葬苍梧之野有鸟如雀丹州而来吐五色之气氤氲如云名曰凭霄雀能群飞衔土成丘坟列女传瞽叟与象谋杀舜使涂廪二女曰往哉舜既治廪乃捐阶瞽叟焚廪舜往飞去象复与父母谋使舜浚井二女曰往哉舜往浚井格其出入从掩舜潜出时既不能杀舜瞽叟又速舜饮酒醉将杀之二女乃与舜药浴注遂往舜终日饮酒不醉舜之女弟系怜之与二嫂谐竹书纪年帝舜有虞氏九年西王母来朝
注
西王母
之来朝献白环玉玦
淮南子修务训舜作室筑墙茨屋辟地树谷令民皆知去岩穴各有家室南征三苗道死苍梧越绝书舜亲父假母母常杀舜去耕历山三年大熟身自外养父母皆饥舜父顽母嚚兄狂弟傲舜求为变心易志瞽叟欲杀舜未尝可得呼而使之未尝不在侧庄子让王篇舜让天下于子州支伯子州支伯曰予适有幽忧之病方且治之未暇治天下也故天下大器也而不以易生此有道者之所以异乎俗者也舜以天下让善卷善卷曰予立于宇宙之中冬日衣皮毛夏日衣葛絺春耕种形足以劳动收敛身足以休食日出而作日入而息逍遥于天地之间而心意自得吾何以天下为哉悲夫子之不知予也遂不受于是去而入深山莫知其处舜以天下让其友石户之农石户之农曰卷卷后之为人葆力之士也以舜之德为未至也于是夫负妻戴携子以入于海终身不反述异记会稽山有虞舜巡狩台台下有望陵祠帝舜南巡葬于九疑民思之立祠曰望陵祠湘水去岸三十里许有相思宫望帝台昔舜南巡而葬于苍梧之野尧之二女娥皇女英追之不及相与恸哭泪下沾竹竹文上为之斑斑然昔禹会涂山执玉帛者万国防风氏后至禹诛之其长三丈其骨头专车今南中民有姓防风氏即其后也皆长大越俗祭防风神奏防风古乐截竹长三尺吹之如嗥三人披发而舞拾遗记禹铸九鼎五者以应阳法四者以象阴数使工师以雌金为阴鼎以雄金为阳鼎鼎中常满以占气象之休否当夏桀之世鼎水忽沸及周将末九鼎咸震皆应灭亡之兆后世圣人因禹之迹代代铸鼎焉禹尽力沟洫导川夷岳黄龙曳尾于前元龟负青泥于后元龟河精之使者也龟颔下有印文皆古篆字作九州山川之字禹所穿凿之处皆以青泥封记其所使元龟印其上今人聚土为界此之遗象也禹凿龙关之山亦谓之龙门至一空岩深数十里幽暗不可复行禹乃负火而进有兽状如豕衔夜明之珠其光如烛又有青犬行吠于前禹计可十里迷于昼夜既觉渐明见向来豕犬变为人形皆着元衣又见一神蛇身人面禹因与语神即示禹八卦之图列于金板之上又有八神侍侧禹曰华胥生圣子是汝耶答曰华胥是九河神女以生余也乃探玉简授禹长一尺二寸以合十二时之数使量度天地禹即执持此简以平定水土蛇身之神即羲皇也吕氏春秋求人篇禹东至抟木之地日出九津青羌之野攒树之所天之山鸟谷青丘之乡黑齿之国南至交趾孙朴续樠之国丹粟漆树沸水漂漂九阳之山羽人裸民之处不死之乡西至三危之国巫山之下饮露吸气之民积金之山共肱一臂三面之乡北至人正之国夏海之穷衡山之上犬戎之国夸父之野禺疆之所积水积石之山不有懈堕忧其黔首颜色黎黑窍藏不通步不相过以求贤人欲尽地利至劳也得陶化益真窥横革之交五人佐禹故功绩铭乎金石着于盘盂述异记夏桀宫中有女子化为龙不可近俄而复为妇人甚丽而食人桀命为蛟妾告桀吉凶桀时泰山山走石泣先儒说桀之将亡泰山三日泣今泰山之石远望之若人泣者是也武王谓周公曰桀为不道走山泣石吕氏春秋离俗篇汤将伐桀因卞随而谋卞随辞曰非吾事也汤曰孰可卞随曰吾不知也汤又因务光而谋务光曰非吾事也汤曰孰可务光曰吾不知也汤曰伊尹何如务光曰强力忍&amp;#吾不知其他也汤遂与伊尹谋夏伐桀克之以让卞随卞随辞曰后之伐桀也谋乎我必以我为贼也胜桀而让我必以我为贪也吾生乎乱世而无道之人再来&amp;#我吾不忍数闻也乃自投于颍水而死汤又让于务光曰知者谋之武者遂之仁者居之古之道也吾子胡不位之请相吾子务光辞曰废上非义也杀民非仁也人犯其难我享其利非廉也吾闻之非其义不受其利无道之世不践其土况于尊我乎吾不忍久见也乃负石而沈于募水竹书纪年太甲元年辛巳王即位命卿士伊尹伊尹放太甲于桐乃自立七年王潜出自桐杀伊尹天大雾三日乃立其子伊陟伊奋命复其父之田宅而中分之拾遗记纣之昏乱欲讨诸侯使飞廉恶来诛戮贤良取其宝器埋于琼台之下使飞廉等惑所近之国侯服之内使烽燧相续纣登台以望火之所在乃兴师往伐其国杀其君囚其民收其女乐肆其淫虐神人愤怨时有朱鸟衔火如星之照耀乱其烽燧之光纣乃回惑使诸国灭其烽燧于是亿兆夷民乃欢万国已静及武王伐纣樵夫牧竖探高鸟之巢得玉玺文曰水德将灭木祚方盛文皆大篆纪殷之世历已尽而姬圣之德方隆是以三分天下而其二归周故蚩蚩之类嗟殷亡之晚望周来之迟矣师延者殷之乐人也设乐以来世遵此职至师延精述阴阳晓明象纬莫测其为人世载辽绝而或出或隐在轩辕之世为司乐之官及殷时总修三皇五帝之乐拊一弦琴则地祗皆升吹玉律则天神俱降当轩辕之时年已数百岁听众国乐声以审兴亡之兆至夏末抱乐器以奔殷而纣淫于声色乃拘师延于阴宫欲极刑戮师延既被囚系奏清商流征涤角之音司狱者以闻于纣纣犹嫌曰此乃淳古远乐非余可听说也犹不释师延乃更奏迷魂淫魄之曲以欢修夜之娱乃得免炮烙之害周武王兴师乃越濮流而逝或云死于水府故晋卫之人镌石铸金以像其形立祀不绝续问奇类林纣见老人晨渡朝歌水而怯曰老者髓不实故晨寒因斫胫以视髓见孕妇与妲己戏辨男女剖而验之又以比干之谏怒曰比干自以为圣乎吾闻圣人之心有七窍请视之遂剖其心此皆纣所无道故周书曰惟纣罪浮于桀拾遗记周武王东伐纣夜济河时云明如昼八百之族皆齐而歌有大蜂状如丹鸟飞集王舟因以鸟画其旗翌日而枭纣其船曰蜂舟鲁哀公二年郑人击赵简子得其蜂旗则其类也武王使画其像于幡旗以为吉兆今人幡信皆为鸟画则遗像也成王即政三年有泥离之国来朝其人称自发其国常从云里而行闻雷霆之声在下或入潜穴又闻波涛之声在上或泛巨水视日月以知方国所向计寒暑以知年月考国之正朔则序历与中国相符王接以外宾之礼昭王即位二十年王坐祗明之室昼而假寝忽梦白云蓊蔚而起有人衣服皆毛羽因名羽人梦中与语问以上仙之术羽人曰大王精智未开欲求长生久视不可得也王跪而请受绝欲之教羽人乃以指画王心应手即裂王乃惊寤而血湿衿席因患心疾即却膳撤乐移于旬日忽见所梦者复来语王曰先欲易王之心乃出方寸绿囊中有药名曰续脉明丸补血精散以手摩王之臆俄而即愈王即请此药贮以玉缶缄以金绳以之涂足则飞天地万里之外如游咫尺之内有得服之后天而死二十四年涂修国献青凤丹鹊各一雌一雄孟夏之时凤鹊皆脱易毛羽聚鹊翅以为扇缉凤羽以饰车盖也扇一名游飘二名条翮三名亏光四名仄影时东瓯献二女一名延娟二名延娱使二人更摇此扇侍于王侧轻风四散冷然自凉此二人辩口丽辞巧善歌笑步尘上无迹行日中无影及昭王沦于汉水二女与王乘舟夹拥王身同溺于水故江汉之人到今思之立祀于江湄数十年间人于江汉之上犹见王与二女乘舟戏于水际至暮春上巳之日褉集祠间或以时鲜甘果采兰杜包裹以沉于水或结五色纱囊盛食或用金铁之器并沉水中以惊蛟龙水虫使畏之不侵此食也其水傍号曰招祗之祠缀青凤之毛为二裘一名烦质二名暄肌服之可以却寒至厉王流于彘彘人得而奇之分裂此裘遍于彘土罪入大辟者抽裘一毫以赎其死则价值万金竹书纪年穆王十七年王西征昆仑丘见西王母其年西王母来朝宾于昭宫述异记周穆王时天下连雨三月穆王乃吹笛其雨遂止拾遗记穆王即位三十二年巡行天下驭黄金碧玉之车傍气乘风起朝阳之岳自明及晦穷县之表有书史十人记其所行之地又副以瑶华之轮十乘随王之后以载其书也王驭八龙之骏一名绝地足不践土二名翻羽行越飞禽三名奔宵夜行万里四名超影逐日而行五名逾辉毛色炳耀六名超光一形十影七名腾雾乘云而奔八名挟翼身有肉翅递而驾焉按辔徐行以匝天地之域王神智远谋使迹毂遍于四海故绝异之物不期而自服焉三十六年王东巡大骑之谷指春宵宫集诸方士仙术之要而螭鹄龙蛇之类奇种凭空而出时已将夜王设常生之灯以自照一名恒辉又列璠膏之烛遍于宫内又有凤脑之灯又有冰荷者出冰壑之中取此花以覆灯七八尺不欲使光明远也西王母乘翠凤之辇而来前导以文虎文豹后列雕麟紫曳丹玉之履敷碧蒲之席黄莞之荐共玉帐高会荐清澄琬琰之膏以为酒又进洞渊红花州甜雪&amp;#流素莲阴岐黑枣万岁冰桃千常碧藕青花白橘素莲者一房百子陵冬而茂黑枣者其树百寻实长二尺核细而柔百年一熟周灵王二十三年起昆昭之台亦名宣昭聚天下异木神工得崿谷阴生之树其树千寻文理盘错以此一树而台用足焉大干为桁栋小枝为栭桷其木有龙蛇百兽之形又筛木精以为泥台高百丈升之以望云色时有苌弘能招致神异王乃登台望云气蓊郁忽见二人乘云而至须发皆黄非谣俗之类也乘游龙飞凤之辇驾以青螭其衣皆缝缉毛羽也王即迎之上席时天下大旱地裂木燃一人先唱能为雪霜引气一喷则云起雪飞坐者皆凛然宫中池井坚冰可瑑又设狐腋素裘紫罴文褥罴褥是西域所献也施于台上坐者皆温又有一人唱能使即席为炎乃以指弹席上而暄风入室裘褥皆弃于台下时有容成子谏曰大王以天下为家而染异术使变夏改寒以诬百姓文武周公之所不取也王乃疏苌弘而求正谏之士时异方贡玉人石镜此石色白如月照面如雪谓之月镜有玉人机捩自能转动苌弘言于王曰圣德所招也故周人以苌弘媚谄而杀之流血成石或言成碧不见其尸矣秦始皇元年骞霄国献刻玉善画工名裔使含丹青以&amp;#地即成魑魅及诡怪群物之象刻玉为百兽之形毛发宛若真矣皆铭其臆前记以日月工人以指画地长百丈直如绳墨方寸之内画以四渎五岳列国之图又画为龙凤骞翥若飞皆不可点睛或点之必飞走也始皇嗟曰刻画之形何得飞走使以淳漆各点两玉虎一眼睛旬日则失之不知所在山泽之人云见二白虎各无一目相随而行毛色相似异于常见者至明年西方献两白虎各无一目始皇发槛视之疑是先所失者乃杀之检其胸前果是元年所刻玉虎迄胡亥之灭宝剑神物随时散乱始皇好神仙之事有宛渠之民乘螺舟而至舟形似螺沉行海底而水不浸入一名沦波舟其国人长十丈编鸟兽之毛以蔽形始皇与之语及天地初开之时了如亲睹曰臣少时蹑虚却行日游万里及其老朽也坐见天地之外事臣国在咸池日没之所九万里以万岁为一日俗多&amp;#雾遇其晴日则天豁然云裂耿若江汉则有元龙黑凤翻翔而下及夜燃石以继日光此石出燃山其土石皆自光澈扣之则碎状如粟一粒辉映一堂昔炎帝始变生食用此火也国人今献此石或有投其石于溪涧中则沸沬流于数十里名其水为焦渊臣国去轩辕之丘十万里少典之子采首山之铜铸为大鼎臣先望其国其金火气动奔而往视之三鼎已成又见冀州有异气应有圣人生果有庆都生尧又见赤云入于酆镐往视果有丹雀瑞昌之符始皇曰此神人也弥信仙术焉始皇起云明台穷四方之珍木搜天下之巧工南得烟丘碧树郦水燃沙贲都朱泥云冈素竹东得葱峦锦柏漂檖龙松寒河星柘岏云之梓西得漏海浮金狼渊羽壁涤嶂霞桑沉塘员筹北得冥阜干漆阴&amp;#文梓褰流墨魄暗海香琼珍异是集二人腾虚缘木挥斤斧于空中子时起工午时已毕秦人谓之子午台亦言于子午之地各起一台也述异记秦始皇作石桥于海上欲过海观日出处有神人驱石去不速神人鞭之皆流血今石桥其色犹赤独异志始皇二十八年登封泰山至半忽大风雨雷电路傍有五松树荫翳数亩乃封为五大夫忽闻松上有人言曰无道德无仁礼而天下妄命帝何以封左右咸闻始皇不乐乃归崩于沙丘
　帝纪部外编二
独异志汉高祖每战亲当矢石前后被七十二箭或言灭七十二黑子西京杂记戚夫人侍儿贾佩兰后出为扶风人段儒妻说在宫内时见戚夫人侍高帝尝以赵王如意为言而高祖思之几半日不言叹息凄怆而未知其术辄使夫人击筑高祖歌大风诗以和之又说在宫内时尝以弦管歌舞相欢娱竞为妖服以趣良时十月十五日共入灵女庙以豚黍乐神吹笛击筑歌上灵之曲既而相与连臂踏地为节歌赤凤凰来至七月七日临百子池作于阗乐乐毕以五色缕相羁谓为相连爱八月四日出雕房北户竹下围棋胜者终年有福负者终年疾病取丝缕就北辰星求长命乃免九月九日佩茱萸食蓬饵饮菊花酒令人长寿菊花舒时并采茎叶杂黍米酿之至来年九月九日始熟就饮焉故谓之菊花酒正月上辰出池边盥濯食蓬饵以祓妖邪三月上已张乐于流水如此终岁焉拾遗记孝惠帝二年四方咸称车书同文轨天下太平干戈偃息远国殊乡重译来贡时有道士姓韩名稚则韩终之裔也越海而来云是东海神使闻圣德洽乎区宇故悦服而来庭时有东极出扶桑之外有泥离之国来朝其人长四尺两角如玺牙出于唇自乳已来有灵毛自蔽居于深穴其寿不可测也帝云方士韩稚解绝国人言令问人寿几何经见几代之事答曰五运相承迭生迭死如飞尘细雨存殁不可论筭问女娲以前可闻乎对曰&amp;#身已上八风均四时序不以威悦揽乎精运又问燧人以前答曰自钻火变腥以来父老而慈子寿而孝自轩皇以来屑屑焉以相诛灭浮靡嚣动淫于礼乱于乐世德浇讹淳风坠矣稚以答闻于帝帝曰悠哉杳昧非通神达理者难可语乎斯远矣稚于斯而退莫知其所之帝使诸方士立仙坛于长安城北名曰祠韩馆俗云司寒之神祀于城阴按春秋传曰以享司寒其音相乱也定是祠韩馆至二年诏宫女百人文锦万匹楼船十艘以送泥离之使大赦天下独异志汉景帝好游猎有猎人见虎无便得之乃为珍馔祭所见之虎帝乃梦虎曰汝祭我欲得我牙皮耶我自杀从汝取之明日帝之山果见此虎死在祭所乃命剥取皮牙余肉悉化为虎而去汉武帝内传帝即位好神仙之道常祷祈名山大川五岳以求神仙元封元年正月甲子登嵩山起道宫帝斋七日祠讫乃还至四月戊辰帝闲居承华殿东方朔董仲舒在侧忽见一女子着青衣美丽非常帝愕然问之女对曰我墉宫玉女王子登也乃为王母所使从&amp;#&amp;#山来语帝曰闻子轻四海之禄寻道求生降帝王之位而屡祷山岳勤哉有似可教者也从今日清斋不关人事至七月七日王母暂来也帝下席跪诺言讫玉女忽然不知所在帝问东方朔此何人朔曰是西王母紫兰宫玉女常传使命往来扶桑出入灵州交关常阳传言元都阿母昔出配北烛仙人近又召还使领命禄真灵官也帝于是登延灵之台盛斋存道其四方之事权委于冢宰焉到七月七日乃修除宫掖设坐大殿以紫罗荐地燔百和之香张云锦之帏然九光之灯列玉门之枣酌蒲萄之醴宫监香果为天宫之馔帝乃盛服立于&amp;#下敕端门之内不得有妄窥者内外寂谧以候云驾到夜二更之后忽见西南如白云起郁然直来径趋宫庭须臾转近闻云中箫鼓之声人马之响半食顷王母至也县投殿前有似鸟集或驾龙虎或乘白麟或乘白鹤或乘轩车或乘天马群仙数千光耀庭宇既至从官不复知所在惟见王母乘紫云之辇驾九色斑龙别有五十天仙侧近鸾舆皆长丈余同执彩旄之节佩金刚灵玺戴天真之冠咸住殿下王母唯扶二侍女上殿侍女年可十六七服青绫之&amp;#容眸流盻神姿清发真美人也王母上殿东向坐着黄金褡褥文采鲜明光仪淑穆带灵飞大绶腰佩分景之剑头上太华髻戴太真晨婴之冠履元璚凤文之舄视之可年三十许修短得中天姿掩蔼容颜绝世真灵人也下车登&amp;#帝跪拜问寒暄毕立因呼帝共坐帝面南王母自设天厨真妙非常丰珍上果芳华百味紫芝萎蕤芬芳填樏清香之酒非地上所有香气殊绝帝不能名也又命侍女更索桃果须臾以玉盘盛仙桃七颗大如鸭卵形圆青色以呈王母母以四颗与帝三颗自食桃味甘美口有盈味帝食辄收其核王母问帝帝曰欲种之母曰此桃三千年一生实中夏地薄种之不生帝乃止于坐上酒觞数遍王母乃命诸侍女王子登弹八琅之璈又命侍女董双成吹云和之笙石公子击昆庭之金许飞琼鼓震灵之簧贾凌华拊五灵之石范成君击湘阴之磬段安香作九天之钧于是众声澈朗灵音骇空又命法婴歌元灵之曲歌毕王母曰夫欲修身当营其气太仙真经所谓行益易之道益者益精易者易形能益能易名上僊籍不益不易不离死厄行益易者谓常思灵宝也灵者神也宝者精也子但爱精握固闭气吞液气化为血血化为精精化为神神化为液液化为骨行之不倦元精充溢为之一年易气二年易血三年易精四年易脉五年易髓六年易骨七年易筋八年易发九年易形形易则变化变化则成道成道则为仙人吐纳六气口中甘香欲食灵芝存得其味微息揖吞从心所适气者水也无所不成至柔之物通致神精矣此元始天王在丹房之中所说微言今敕侍笈玉女李庆孙书录之以相付子善录而修焉于是王母言语既毕啸命灵官使驾龙严车欲去帝下席叩头请留殷勤王母乃止王母乃遣侍女郭密香与上元夫人相问云王九光之母敬谢但不相见四千余年矣天事劳我致以愆面刘彻好道适来视之见彻了了似可成进然形慢神秽脑血淫漏五脏不淳关胃彭孛骨无津液脉浮反升肉多精少瞳子不夷三尸狡乱元白失时虽当语之以至道殆恐非仙才也吾久在人间实为臭浊然时复可游望以写细念庸主对坐悒悒不乐夫人可暂来否若能屈驾当停相须帝见侍女下殿俄失所在须臾郭侍女返上元夫人又遣一侍女答问云阿环再拜上问起居远隔绛河扰以官事遂替颜色近五千年仰恋光情系无违密香至奉信承降尊于刘彻处闻命之际登当命驾先被太帝君敕使诣元洲挍定天元正尔暂住如是当还还便束带愿暂少留帝因问王母不审上元何真也王母曰是三天上元之官统领十万玉女名箓者也俄而夫人至亦闻云中箫鼓之声既至从官文武千余人并是女子年皆十八九许形容明逸多服青衣光彩耀目真灵官也夫人年可二十余天姿精耀灵眸绝朗服青霜之袍云彩乱色非锦非绣不可名字头作三角髻余发散垂至腰戴九云夜光之冠曳六出火玉之佩垂凤文林华之绶腰流黄挥精之剑上殿向王母拜王母坐而止之呼同坐北向夫人设厨厨亦精珍与王母所设者相似王母敕帝曰此真元之母尊贵之神女当起拜帝拜问寒温还坐夫人笑曰五浊之人耽酒荣利嗜味淫色固其常也且彻以天子之贵其乱目者倍于凡焉而复于华丽之墟拔嗜欲之根愿无为之事良有志矣王母曰所谓有心哉夫人谓帝曰汝好道乎闻数招方术祭山岳祠灵神祷河川亦为勤矣勤而不获实有由也汝胎性暴胎性淫胎性奢胎性酷胎性贼五者恒舍于荣卫之中五藏之内虽获良针固难愈也暴则使气奔而攻神是故神扰而气竭淫则使精漏而魂疲是故精竭而魂消奢则使真离而魄秽是故命逝而灵失酷则使丧仁而自攻是故失仁而眼乱贼则使心斗而口干是故内战而外绝此五事者皆是截身之刀锯刳命之斧斤矣虽复志好长生不能遣兹五难亦何为损性而自劳乎然由是得此小益以自知性尔若从今已舍尔五性反诸柔善明务察下慈务矜冤惠务济贫赈务施劳念务存孤惜务及爱身恒为阴德救济死厄旦夕孜孜不泄精液于是闭诸淫养汝神放诸奢从至俭勤斋戒节饮食绝五谷去膻腥鸣天鼓饮玉浆荡华池叩金梁按而行之当有异耳今阿母迂天尊之重下降于蟪蛄之窟睿虚之灵而诣狐鸟之俎且阿母至诫妙唱元音验其敬勖节度明修所奉比及百年阿母必能致汝于元都之墟迎汝于昆阆之中位以仙官游于十方信吾言矣子励之哉若不能尔无所言矣帝下席跪谢曰臣受性凶顽生长乱浊面墙不启无由开达然贪生畏死奉灵敬神今日受教此乃天也彻戢圣命以为身范是小丑之臣当获生活惟垂哀护愿赐上元夫人使帝还坐王母谓夫人曰卿之为戒言甚急切更使未解之人畏于至意夫人曰若其志道将以身投饿虎忘躯破灭蹈火履水固于一志必无忧也若其志道则心凝真性嫌惑之徒不畏急言急言之发欲成其志耳阿母既有念必当赐以尸解之方耳王母曰此子勤心已久而不遇良师遂欲毁其正志当疑天下必无仙人是故我发阆宫暂舍尘浊既欲坚其仙志又欲令向化不惑也今日相见令人念之至于尸解下方吾甚不惜后三年吾必欲赐以成丹半剂石象散一具与之则彻不得复停当今匈奴未弥边陲有事何必令其仓卒舍天下之尊而便入林岫但当问笃向之志必卒何如其回改吾方数来王母因抚帝背曰汝用上元夫人至言必得长生可不勖勉耶帝跪曰彻书之金简以身模之焉帝又见王母巾笈中有一卷书盛以紫锦之囊帝问此书是仙灵方耶不审其目可得瞻盻否王母出以示之曰此五岳真形图也昨青城诸仙就吾请求今当过以付之乃三天太上所出文秘禁重岂汝秽质所宜佩乎今且与汝灵光生经可以通神劝心也帝下地叩头固请不已王母曰昔上皇清虚元年三天太上道君下观六合瞻河海之长短察丘山之高卑立天柱而安于地理镇五岳而拟诸镇辅贵昆陵以舍灵仙尊蓬丘以馆真人安水神于极阴之源栖太帝于扶桑之墟于是方丈之阜为理命之室沧浪海岛养九老之堂祖瀛元炎长元流光生凤麟聚窟各为洲名并在沧流大海元津之中水则碧黑俱流波则震荡群精诸仙玉女聚居沧溟其名难测其实分明乃因山源之规矩睹河岳之盘曲陵回阜转山高陇长周旋逶迤形似书字是故因象制名定实之号书形秘于元台而出为灵真之信诸仙佩之皆如传章道士执之经行山川百神群灵尊奉亲近汝虽不正然数访仙泽扣求不忘于道欣子有心今以相与当深奉慎如事君父泄示凡夫必祸及也上元夫人语帝曰阿母今以琼笈妙韫发紫台之文赐汝八会之书五岳真形可谓至珍且贵上帝之元观矣子自非受命合神弗见此文矣今虽得其真形观其妙理而无五帝六甲左右灵飞之符太阴六丁通真逐灵玉女之箓太阳六戊招神天光策精之书左乙混沌东蒙之文右庚素收摄杀之律壬癸六遁隐地八术丙丁入火赤班符六辛入金致黄水月华之法六巳石精金光藏景化形之方子午卯酉八禀十诀六灵咸仪丑辰未戌地真素诀长生紫书三五顺行寅申巳亥紫度炎光内视中方凡缺此十二事者当何以召山灵朝地神摄总万精驱策百鬼乘虎豹役蛟龙乎子所谓适知其一未见其他也帝下席叩头曰彻下土浊民不识清真今日闻道是生命会遇圣母今当赐以真形修以度世夫人云今告彻应须五帝六甲六丁六符致灵之术既蒙启发弘益无量惟愿告诲济臣饥渴使已枯之木蒙灵阳之焦炎之草幸甘雨之溉不敢多陈帝启叩不已王母又告夫人曰夫真形宝文灵宫所贵此子守求不已誓以必得故亏科禁特以与之然五帝六甲通真招神此术眇邈必须清洁至诚殆非流浊所宜施行吾今既赐彻以真形夫人当授之以致灵之途矣吾尝忆与夫人共登元陇朔野及曜真之山视王子童王子立就吾求请太上隐书吾以此三元秘言不可传泄于中仙夫人时亦有言见助于子童之言志矣吾既难违来意不独执惜至于今日之事有以相似后造朱火丹陵食灵瓜味甚好忆此未久而已七千岁矣夫人既以告彻篇目十二事毕必当匠而成之缘何令人主稽首请乞叩头流血耶上元夫人曰阿环不苟惜向不持来耳此是太虚群文真人赤童所出传之既自有男女之限禁又宜授得道者恐彻下才未应得此耳王母色不平乃曰天禁漏泄犯违明科传必其人授必知真者夫人何向下才而说其灵飞之篇目乎妄说则泄泄而不传是衒天道此禁岂轻于传耶别敕三官司直推夫人之轻泄也吾之五岳真形太宝乃太上天皇所出其文宝妙而为天仙之信岂复应下授于刘彻耶直以彻孜孜之心数请川岳勤修斋戒以求神仙之应志在度世不遭明师故吾等有以下眄之耳至于教仙之术不复限惜而弗传夫人且有致灵之方能独执之乎吾今所以授彻真形文者非谓其必能得道欲使其精诚有验求仙之不惑可以诱进向化之徒又欲令悠悠者知天地间有此灵真之事足以却不信之狂夫耳吾意在此也此子性气淫暴服精不纯何能得成真仙浮空参差十方乎勤而行之适可度于不死耳明科所云非长生难闻道难也行之难非行之难也终之难良匠能与人规矩不能使人必巧也何足隐之耶夫人谢曰谨受命矣但环畴昔蒙倒景君无常先生二君传灵飞之约以四千年一传女授女不授男太上科禁已表于昭生之符矣环授书以来并贤大女即抱兰凡传六十八女子固不可授男也伏见扶广山青真小童受六甲灵飞于太甲中元凡十二事与环授者同青真是环入火弟子所受六甲未闻是别授于人彼男官也今止敕取之将以授彻也先所以告篇目者意是愍其有心将欲坚其专气今且广求他日与之亦欲以男授男承科而行使勤而方获令知天真之珍贵耳非徒苟执衒泄天道阿环主臣愿不罪焉阿母真形之贵愍于勤志亦已授之可谓大不宜矣王母笑曰亦可恕乎上元夫人即命侍女纪离容径到扶广山敕青真小童出六甲左右灵飞致神之方十二事当以授刘彻也须臾侍女还捧五色玉笈凤文之薀以出六甲之文曰弟子何昌言向使奉绛河摄南真七元君检校群龙猛兽之数事毕授教承阿母相诣刘彻家不意天灵至尊乃复下降于臭浊中也不审起居比来何如侍女纪离容至云尊母欲得金书秘字六甲灵飞左右策精之文十二事欲授刘彻辄封一通付信曰彻虽有心实非仙才讵宜以此传泄于行尸乎昌近在帝处见有上言者甚众云山鬼哭于丛林孤魂号于绝域兴师旅而族有功忘赏劳而刑士卒纵横白骨烦扰黔首淫酷自恣罪已彰于太上怨已见于天气嚣言互闻必不得度世也奉尊见敕不敢违耳王母叹曰言此子者诚多然帝亦不必推也夫好道慕仙者精诚志念斋戒思愆辄除过一月克己反善奉敬真神存真守一行此一月辄除过一年彻念道累年斋亦勤矣累祷名山愿求度脱校记功过殆已相掩但今以去勤修至诚奉上元夫人之言不宜复奢淫暴虐使万兆劳残冤魂穷鬼有被握之诉流血之尸忘功赏之辞耳夫人乃下席起立手执八色玉笈凤文之蕴仰帝而祝曰九天浩洞太上耀灵神照元寂清虚朗明登虚者妙守气者生至念道臻寂感真诚役神形辱安精年荣授彻灵飞及此六丁左右招神天光策精可以步虚可以隐形长生久视还白留青我传有四万之纪授彻传在四十之龄违犯泄漏祸必族倾反是天真必沉幽冥尔其慎祸敢告刘生尔师主是真青童小君太上中黄道君之师真元始十天王入室弟子也姓延陵名阳字庇华形有婴孩之貌故仙宫以青真小童为号其为器也玉朗洞照圣周万变元镜幽览才为真俊游于扶广权此始运馆元圃治仙职分子在师居从尔所愿不存所授命必倾沦言毕夫人一一手指所施用节度以示帝焉凡十二事都毕又告帝曰夫五帝者方面之天精六甲六位之通灵佩而尊之可致长生此书上帝藏于元景之台子其宝秘焉王母曰此三天太上之所撰藏于紫陵之台隐以灵坛之房封以华琳之函韫以兰茧之帛纳以紫罗之素印以太帝之玺受之者四十年传一人无其人八十年可顿授二人得道者四百年一传得仙者四千年一传得真者四万年一传升太上者四十万年一传非其人谓之泄天道得其人不传是谓蔽天宝非限妄传是谓轻天老受而不敬是谓慢天藻泄蔽轻慢四者取死之刀斧延祸之车乘也泄者身死于道路受上刑而骸裂蔽者盲聋于来世命周枉而卒殁轻则祸锺于父母诣元都而考罚慢则暴终而堕恶道弃疾于后世此皆道之科禁故以相戒不可不慎也王母因授以五岳真形图帝拜受俱毕夫人自弹云林之璈歌步元之曲王母命侍女曰四非答哥哥毕乃告帝从者姓名及冠带执佩物名所以得知而纪焉至明旦王母与上元夫人同乘而去人马龙虎道从音乐如初而时云彩郁勃尽为香气极望西南良久乃绝帝既见王母及上元夫人乃信天下有神仙之事其后帝以王母所授五真图灵光经及上元夫人所授六甲灵飞十二事自撰集为一卷及诸经图皆奉以黄金之箱封以白玉之函以珊瑚为轴紫锦为囊安着柏梁台上数自斋洁朝拜烧香洒扫然后乃执省焉帝自受法出入六年意旨清畅高韵自许为神真见降必当度世恃此不修至德更兴起台馆劳敝万民坑降杀服黩武远征路盈怒叹流血膏城每事不从至太初元年十一月乙酉天火烧柏梁台真形图灵飞经录十二事灵光经及自撰所受凡十四卷并函并失王母当知武帝既不从训故火灾耳其后东方朔一旦乘龙飞去同时之人见从西北上冉冉仰望良久大雾覆之不知所之至元狩二年二月帝病行盩厔西憩五柞宫丁卯帝崩入殡未央宫前殿三月葬茂陵是夕帝棺自动而有声闻宫外如此数遍又有芳香异常陵毕坟埏间大雾门柱坏雾经一月许日帝冢中先有一玉箱一玉杖此是西域康渠王所献帝甚爱之故入梓宫中其后四年有人于扶风市中买得此二物帝时左右侍人有识此物是先帝所珍玩者因认以告有司诘之买者乃商人也从关外来宿&amp;#市其日见一人于此车巷中卖此二物青布三十匹钱九万即售之度实不知卖箱杖主姓名事实如此有司以闻商人放还诏以二物付太庙又帝崩时遗诏以杂经三十余卷常读玩之使随身敛到建康二年河东功曹李友入上党抱犊山采药于岩室中得此经盛以金箱卷后题东观臣姓名年月日武帝时也河东太守张纯以经箱奏进帝问武帝时左右侍臣有典书中郎见经及箱流涕对曰此孝武皇帝殡敛时物也臣当时以着梓宫中不知何缘得出宣帝大怆然惊愕以经付孝武帝庙中按九都龙真经云得仙之下者皆先死过太阴中炼尸骸度地户然后乃得尸解去耳且先敛经杖乃忽显出货于市中经见山室自非神变幽妙孰能如此者乎述异记汉武帝幸甘泉长平阪道中有虫赤如肝头目口齿悉具人莫知也时东方朔曰此古秦狱地也积忧所致上使按图果秦狱地朔曰夫积忧者得酒而解乃取虫置酒中立消拾遗记灵帝初平三年游于西园起裸游馆千间采绿苔而被&amp;#引渠水以绕砌周流澄澈乘船以游漾使宫人乘之选玉色轻体以执篙&amp;#摇漾于渠中其水清澄以盛暑之时使舟覆没视宫人玉色者又奏招商之歌以来凉气也歌曰凉风起兮日照渠青荷昼偃叶夜舒惟日不足乐有余清丝流管歌玉凫千年万岁喜难逾渠中植莲大如盖长一丈南国所献其叶夜舒画卷一茎有四莲丛生名曰夜舒荷亦云月出则舒也故曰望舒荷帝盛夏避暑于裸游馆长夜饮宴帝嗟曰使万岁如此则上仙也宫人年二七已上三六已下皆靓妆解其上衣惟着内服或共裸浴西域所献茵墀香煮以为汤宫人以之浴浣使以余汁入渠名曰流香渠又使内竖为驴鸣于馆北又作鸡鸣堂多畜鸡每醉迷于天晓内侍竞作鸡鸣以乱真声也乃以炬烛投于殿前帝乃惊悟及董卓破京师散其美人焚其宫馆至魏咸熙中先所投烛处夕夕有光如星后人以为神光于此地立小屋名曰余光祠以祈福至魏明末稍扫除矣大业拾遗记大业十二年炀帝将幸江都命越王侑留守东都宫女半不随驾争泣留帝言辽东小国不足以烦大驾愿择将征之攀车留借指血染鞅帝意不回车驾既行师徒百万前驱大桥未就则命云屯将军麻叔谋浚黄河入汴堤使胜巨舰叔谋衔命甚酷以铁脚木鹅试彼浅深鹅止谓浚河之夫不忠队伍死冰下至今儿啼闻人言麻胡来即止其讹言畏人皆若是炀帝开河记雎阳有王气出占天耿纯臣奏后五百年当有天子兴炀帝已昏淫不以为信时游木兰庭观殿壁上有广陵图帝瞪目视之移时不能举步时萧后在侧谓帝曰知他是甚图画何消皇帝如此挂意帝曰朕不爱此画只为思旧游之处于是帝手指图上山水及人烟村落寺宇历历皆如目前谓后曰朕昔征陈主时游此岂期久有临轩万几在躬便不得豁于怀抱也言讫圣容惨然后曰帝意在广陵何如一幸帝闻心中豁然翌日与大臣言欲至广陵旦夕游赏当此之时以云烟为灵景视荣贵若陈腐议欲泛巨舟自洛入河自河达海入淮至广陵群臣皆言似此程途不啻万里又孟津水紧沧海波深若泛巨舟事恐不测时有谏议大夫萧怀静奏曰臣闻秦始皇时金陵有王气始皇使人凿断砥柱王气遂绝今雎阳有王气又陛下喜在东南欲泛孟津又虑危险况大梁西北有故河道乃是秦时王离畎水灌大梁之处欲乞陛下广集兵夫于大梁起首开掘西自河阴引孟津水入东至淮放孟津水出此间地不过千里况于雎阳境内过一则路达广陵二则凿穿王气帝闻奏大喜群臣皆默帝乃出敕朝堂有谏开河者斩之诏以征北大总管麻叔谋为开河都护以荡寇将军李渊为副使渊称疾不赴即以左屯卫将军令狐达代李渊为开渠副使都督自大梁起首于乐台之北建修渠所署命之为卞渠因名其府署为卞渠上源传舍也诏发天下丁夫男年十五以上五十以下者皆至如有隐匿者斩三族帝以河水经于卞乃赐卞字加水丁夫计三百六十万人乃更五家出一人或老或幼或妇人等供馈饮食又令少年骁卒五万人各执杖为吏如节级队长之类共五百四十三万余人叔谋乃令三分中取一分人自上源而西至河阴通连古河道迤逦趋愁思台而至北去又令二分丁夫自上源驿而东去乃隋大业五年八月上旬建功畚锸既集东西横布数千里纔开断未及丈余得古堂室可数间莹然肃静漆灯晶煌照耀如昼四壁皆有彩画花竹龙鬼之象中有棺柩如豪家之葬其从功吏闻于叔谋命启棺一人容貌如生肌肤洁白如玉而肥其发自头出而覆其面过腹胸下略其足倒生而上及其背下而方止搜得一石铭上有字如苍颉鸟迹之篆乃召夫中有识者免其役有一下邳民读曰我是大金仙死来一千年数满一千年背下有流泉得逢麻叔谋葬我在高原发长至泥丸更候一千年方登兜率天叔谋乃自备棺榇葬于城西隅之地次开掘陈留帝遣使驰御署玉祝并白璧一双具少牢之奠祭于留侯庙以假道祭讫忽有大风出于殿内窗牖间吹铄人面使者退自陈留果开掘东去往来负担拖者风驰电激远近之人如蜂屯聚既达雍丘时有一夫乃中牟人偶患伛偻之疾不能前进堕于队后伶仃而行是夜月色澄静闻呵殿声甚严夫鞠躬俟道左良久见清道继至仪卫周旋一贵人戴侯冠衣王者衣乘白马命左右呼夫至前谓曰与我言尔十二郎还白璧一双尔当宾于天言毕取璧以授夫跪受讫欲再拜贵人跃马西去届雍丘以献于叔谋熟视乃帝献留侯物也诘其夫夫具道叔谋性贪乃匿璧又不晓其言虑夫泄于外乃斩以灭口然后于雍丘至大林林中有小祠庙叔谋访问村叟曰古老相传呼为隐士墓其神甚灵叔谋不以为信将茔域发掘数尺忽凿一窍嵌空群夫下视有灯火荧荧无人敢入者乃指使将官武平郎将狄去邪者请入探之叔谋喜曰真荆聂之辈也命系去邪腰下钓约数十丈方及地去邪解其索行约百步入一石室东北各有四石柱铁索二条系一兽大如牛熟视之一巨鼠也须臾石室之西有一石门洞开一童子出曰子非狄去邪乎曰然也童子曰皇甫君望子已久乃引入见一人服朱衣顶云冠居高堂之上去邪再拜其人不言亦不答拜绿衣吏引去邪立于堂之西阶下良久堂上人呼力士牵取阿来阿炀帝小字
武夫数人形质丑异魁伟控所见大鼠至去
&lt;/div&gt;
    &lt;div class="pagination"&gt;
&lt;a href="皇极典帝纪部_page21.html"&gt;上一页&lt;/a&gt;&lt;span&gt;...&lt;/span&gt;&lt;a href="皇极典帝纪部_page17.html"&gt;17&lt;/a&gt;&lt;a href="皇极典帝纪部_page18.html"&gt;18&lt;/a&gt;&lt;a href="皇极典帝纪部_page19.html"&gt;19&lt;/a&gt;&lt;a href="皇极典帝纪部_page20.html"&gt;20&lt;/a&gt;&lt;a href="皇极典帝纪部_page21.html"&gt;21&lt;/a&gt;&lt;span class="current-page"&gt;22&lt;/span&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
