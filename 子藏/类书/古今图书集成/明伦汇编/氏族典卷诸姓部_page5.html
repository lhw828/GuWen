<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 5 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 5 页/共 899 页</h1>
    <div class="content">郑
邑

冯氏世本云归姓郑大夫冯简子之后姓纂云周文王第十五子毕公高之后毕万封魏支孙食采于冯城因氏焉汉书云秦末冯亭为上党太守入赵其宗族或留潞或在赵秦丞相去疾御史大夫劫汉博成侯无择并亭之后也至冯唐徙安陵为楚相弟骞自上党徙杜陵孙奉世左将军生谭逡野王立参野王左冯翊上郡太守参宜乡侯汉功臣又有阏氏侯冯解散谷陵侯冯溪传封六代后汉司马冯勤魏郡人冯衍杜陵人生豹为尚书司空冯鲂南阳人廷尉冯绲巴郡人廖用贤尚友录
　　冯姓
冯始平宫音又望出颍川上党


　冯姓部列传一
　　周
　　冯长
按万姓统谱长骊山人周宣王时为柱下史观天文之变乃退隐摄生遇邓真人授以灵书功行垂成复遇彭真人授以太上隐书遂得仙术平王二十年春升化而去　　冯简子
按左传襄公三十一年子产之从政也择能而使之冯简子能断大事子太叔美秀而文公孙挥能知四国之为而辨于其大夫之族姓班位贵贱能否而又善为辞令裨谌能谋谋于野则获谋于邑则否郑国将有诸侯之事子产乃问四国之为于子羽且使多为辞令与裨谌乘以适野使谋可否而告冯简子使断之事成乃授子太叔使行之以应对宾客是以鲜有败事　　冯妇
按孟子晋人有冯妇者善搏虎
注
冯姓妇名也勇而
有力能搏虎
　　冯郝
按战国策张仪逐惠施于魏惠子之楚楚王受之冯郝谓楚王曰逐惠子者张仪也而王亲与约是欺仪也臣为王勿取也王曰善乃奉惠子而纳之宋（按汉书古　今人表作冯赫）

　　冯忌
按战国策冯忌请见赵王行人见之冯忌接手俯首欲言而不敢王问其故对曰臣交浅而欲深谈可乎王曰请奉教于是冯忌乃谈　　冯欢
按史记孟尝君传冯欢闻孟尝君好客蹑屩而见之孟尝君置传舍十日问传舍长曰客何所为答曰冯先生甚贫犹有一剑耳又蒯缑弹其剑而歌曰长铗归来乎食无鱼孟尝君迁之幸舍食有鱼矣五日又问传舍长答曰客复弹剑而歌曰长铗归来乎出无舆孟尝君迁之代舍出入乘舆车矣五日孟尝君复问传舍长答曰先生又尝弹剑而歌曰长铗归来乎无以为家孟尝君不悦居&#年孟尝君问左右何人可使收债于薛者传舍长曰代舍客冯公形容状貌甚辩长者无他伎能宜可令收债孟尝君乃进冯欢而请之冯欢曰诺辞行至薛召取孟尝君钱者皆会能与息者与为期贫不能与息者取其券而烧之坐者皆起再拜齐王废孟尝君诸客皆去冯欢乃西说秦王迎孟尝君秦王迎孟尝君冯欢辞以先行至齐说齐王先秦使之未到复孟尝君而谢之齐王曰善乃召孟尝君复其相位　　冯亭
按汉书冯奉世传奉世上党潞人也其先冯亭为韩上党守秦攻上党绝太行道韩不能守冯亭乃入上党城守于赵赵封冯亭为华阳君与赵将括距秦战死长平　　冯睢
按战国策宫他亡西周之东周输西周之情于东周东周大喜西周大怒冯睢曰臣能杀之君予金三十斤冯睢使人操金与书问遗宫他曰告宫他事可成勉成之不可成亟亡来事久且泄自令身死因使人告东周之候曰今夕有奸人当入者矣候得而献东周东周立杀宫他　　秦
　　冯毋择
按史记秦始皇本纪二十八年始皇东行登琅邪伦侯武信侯冯毋择从　　冯去疾
按史记秦始皇本纪三十七年十月癸丑始皇出游左丞相斯从右丞相去疾守按汉书冯奉世传冯
亭之后冯去疾为秦相

　　冯劫
按史记秦始皇本纪二世皇帝二年右丞相去疾左丞相斯将军冯劫进谏二世下去疾斯劫吏案责他罪去疾劫曰将相不辱自杀斯卒囚就五刑　　汉
　　冯解散
按汉书功臣表解散以代大与汉王三年降为雁门守以将军平代反寇八年封阏氏侯四年薨谥节注
师古曰大与主爵禄之官
　　冯溪
按汉书功臣表溪以卒前二年起柘击籍定代为将军功封谷阳侯二十二年薨谥定　　冯它
按汉书功臣表十二年阏氏共侯它嗣一年薨无后　　冯无择按汉书功臣表无择以悼武王郎中从高祖起丰攻雍共击项籍力战奉悼武王出荥阳高后元年封博成侯三年薨谥敬按此与秦将冯
毋择当为二人

　　冯代
按汉书功臣表高后四年博成侯代嗣八年坐吕氏诛　　冯遗
按汉书功臣表孝文二年阏氏文侯遗以它遗腹子嗣十四年薨　　冯熊
按汉书功臣表孝文七年谷阳共侯熊嗣十八年薨　　冯胜之按汉书功臣表孝文十六年阏氏共侯胜之嗣十三年薨　　冯唐
按汉书冯唐传唐祖父赵人也父徙代汉兴徙安陵唐以孝着为郎中署长文帝辇过问唐曰吾居代时高袪为我言赵将李齐之贤战于巨鹿下吾每饮食意未尝不在巨鹿也唐对曰齐尚不如廉颇李牧之为将也上既闻廉颇李牧为人乃拊髀曰嗟乎吾独不得廉颇李牧为将岂忧匈奴哉唐曰陛下虽有廉颇李牧不能用也上怒起入禁中良久召唐问曰公何以言吾不能用颇牧也唐对曰李牧之为赵将居边军市之租皆自用飨士赏赐决于外不从中覆也故李牧乃得尽其知能赵几伯后赵王迁立用郭开谗而诛李牧是以为秦灭今臣窃闻魏尚为云中守军市租尽以给士卒出私养钱五日一杀牛以飨宾客军吏舍人是以匈奴远避坐上功首掳差六级陛下之吏削其爵罚作之繇此言之陛下虽得李牧不能用也帝是日令唐持节赦魏尚复以为云中守拜唐车骑都尉主中尉及郡国军士十年景帝立以唐为楚相武帝即位求贤良举唐唐时年九十余乃以子遂为郎　　冯敬
按汉书贾谊传谊疏曰陛下之臣虽有悍如冯敬者适启其口匕首已陷其胸矣注
如淳曰冯无择子名
忠直为御史大夫奏淮南厉王诛之
　　冯卯
按汉书功臣表孝景二年谷阳隐侯卯嗣三年薨　　冯解中按汉书功臣表孝景五年谷阳懿侯解中嗣十二年薨　　冯平
按汉书功臣表孝景六年阏氏侯平嗣二十九年元鼎五年坐酎金免　　冯偃
按汉书功臣表建元四年谷阳侯偃嗣
　　冯遂
按汉书冯唐传武帝即位求贤良举唐唐时年九十余不能为官乃以子遂为郎遂字王孙亦奇士　　冯扬按后汉书冯勤传勤曾祖父扬宣帝时为弘农太守有八子皆为二千石赵魏间荣之号曰万石君焉　　冯武按汉书功臣表元康四年溪元孙之子谷阳不更武诏复家　　冯奉世
按汉书冯奉世传奉世字子明上党潞人也徙杜陵其先冯亭为韩上党守武帝末奉世以良家子选为郎昭帝时以功次补武安长失官年三十余矣乃学春秋涉大义读兵法明习前将军韩增奏以为军司空令本始中从军击匈奴军罢复为郎时选可使外国者前将军增举奉世以卫候使持节送大宛诸国客至伊修城莎车与旁国共攻杀汉所置莎车王万年并杀汉使者奉世以节谕诸国王发兵击莎车拔其城王自杀传首长安威震西域奉世遂至大宛大宛敬之异他使上下议封奉世少府萧望之以奉世矫制违命不宜受封上善望之议以奉世为光禄大夫水衡都尉元帝即位为执金吾右将军典属国数岁为光禄勋陇西羌反奉世讨之还为左将军光禄勋如故其后录功赐爵关内侯后岁余病卒后甘延寿以诛郅支封侯杜钦上疏追讼奉世前功上以先帝时事不复录子九人女四人长女媛为元帝昭仪　　冯谭按汉书冯奉世传奉世长子谭太常举孝廉为郎功次补天水司马奉世击西羌谭为校尉从军有功未拜病死　　冯野王
按汉书冯奉世传奉世子野王字君卿受业博士通诗少以父任为太子中庶子年十八上书愿试守长安令宣帝奇其志后以功补当阳长迁栎阳令徙夏阳令元帝时迁陇西太守以治行高入为左冯翊池阳令并贪污野王部督邮赵都案验收捕并不首吏都格杀并家陈冤事下廷尉都诣吏自杀以明野王京师称其威信迁大鸿胪御史大夫李延寿卒在位多举野王上避嫌不用以昭仪兄故也野王虽不为三公甚见器重成帝立有司奏王舅不宜备九卿出为上郡太守朔方刺史萧育荐野王会病免使行河堤拜琅邪太守王凤为大司马辅政京兆尹王章荐野王代凤后诛章野王不自安遂病凤风御史中丞劾奏野王赐告而私归家不敬免初野王嗣父爵为关内侯免归数年年老终于家　　冯逡
按汉书冯奉世传奉世子逡字子产通易太常察孝廉为郎补谒者建昭中选为复土校尉光禄勋于永举茂材为美阳令功次迁长乐屯卫司马清河都尉陇西太守治行廉平年四十余卒　　冯立
按汉书冯奉世传奉世子立字圣卿通春秋以父任为郎稍迁诸曹竟宁中以王舅出为五原属国都尉五年迁五原太守徙西河上郡居职公廉治行略与野王相似好为条教吏民嘉美野王立相代为太守歌之曰大冯君小冯君兄弟继踵相因循聪明贤知惠吏民政如鲁卫德化均周公康叔犹二君后迁东海太守下湿病痹天子闻之徙为太原太守更历五郡所居有迹年老卒官　　冯参
按汉书冯奉世传奉世子参字叔平学通尚书少为黄门郎给事中宿卫十余年参为人矜严容仪可观以严见惮不得亲近竟宁中以王舅出补渭陵食官令以数病徙为寝中郎擢上河农都尉病免官复为渭陵寝中郎超迁代郡太守徙安定太守病免复为谏大夫使领护左冯翊都水绥和中以中山王见废故封王舅参为宜乡侯以慰王意参上书愿至中山见王太后行未到而王薨王病时上奏愿贬参爵为关内侯上怜之诏还参京师以列侯奉朝请五侯敬惮之哀帝即位傅太后怨参姊中山太后陷以大逆参以同产相坐召诣廷尉自杀　　冯座
按汉书冯奉世传奉世子野王嗣父爵为关内侯年老终子座嗣爵至孙坐中山太后事绝　　冯宾
按汉书张山拊传山拊事小夏侯建为博士授信都秦恭延君由是小夏侯有秦氏之学恭授鲁冯宾宾为博士　　冯茂
按汉书王莽传益州蛮夷反遣平蛮将军冯茂讨之无功征还下狱死　　冯英
按汉书王莽传莽大赋敛击句町成都大尹冯英不肯给上言请罢兵屯田莽怒免英官后寤复以英为长沙连率　　冯常
按汉书王莽传莽设六管之法冯常谏莽怒免常官　　后汉　　冯异
按后汉书冯异传异字公孙颍川父城人好读书通左氏春秋孙子兵法汉兵起为王莽拒汉及光武为司隶校尉道经父城异即开门迎光武署为主簿更始遣光武徇河北异乘传抚循属县王郎起光武至无蒌亭众饥疲异上豆粥至南宫遇大风雨光武引车入道傍空舍异抱薪邓禹爇火光武对燎衣异复进麦饭菟肩因复度呼沱河至信都使异别收河间兵还拜偏将军从破王郎封应侯异谦退不伐每所止舍诸将并坐论功异常独屏树下军中号曰太树将军别击破铁胫于北平又降匈奴于林阘顿王因从平河北光武拜异孟津将军以拒朱鲔攻天井关拔上党两城又南下河南成皋以东十三县及诸屯聚武勃攻诸畔者异与战大破斩勃苏茂攻温异击破之因击鲔鲔走诸将劝光武即帝位光武召异问异遂与诸将上尊号建武二年春封异阳夏侯引军击阳翟贼破之赤眉延岑暴乱遣异讨之三年即拜异为征西大将军且战且行延岑既破附岑者皆降怀来百姓申理枉结出入三岁上林成都六年春异朝京师引见帝谓公卿曰是我起兵时主簿也为我披荆棘定关中后数引燕见定议图蜀留十余日还西夏诏异军栒邑北地诸豪长悉降帝于是使异进军义渠并领北地太守事上郡安定降复领安定太守事九年守征卤将军复行天水太守事明年夏病发薨于军谥曰节侯　　冯孝
按后汉书冯异传异从兄孝从光武荐异
　　冯巡
按后汉书冯勤传勤魏郡繁阳人同县冯巡等举兵应光武谋未成为豪右焦廉所反　　冯勤
祖父偃
　父伉

按后汉书冯勤传勤字伟伯魏郡繁阳人也祖父偃长不满七尺常自耻短陋恐子孙之似也乃为子伉娶长妻伉生勤长八尺三寸八岁善计初为太守铫期功曹有高能称期荐于光武除郎中给事尚书以图议军粮在事精勤遂见亲识每引进帝辄顾谓左右曰佳乎吏也由是使典诸侯封事帝益以为能拜尚书仆射职事十五年以勤劳赐爵关内侯迁尚书令拜大司农三岁迁司徒中元元年薨帝悼惜之赗赠有加　　冯鲂
按后汉书冯鲂传鲂字孝孙南阳湖阳人也王莽末四方溃畔鲂乃聚宾客招豪杰作营&#以待所归光武闻而嘉之建武三年征诣行在所见于云台拜虞令为政敢杀伐以威信称迁郏令郏贼延褒等围县鲂力战连日弩矢尽城陷鲂乃遁去诣行在帝知鲂力战嘉之曰此健令也十三年迁魏郡太守二十七年以高第入为太仆中元元年从东封岱宗行卫尉事还为司空赐爵关内侯二年使持节起原陵更封杨邑乡侯永平四年坐考陇西太守邓融听任奸吏策免削爵土六年显宗幸鲁复行卫尉事七年为执金吾十四年诏复爵土明年东巡郡国留鲂宿卫南宫建初三年以老病乞身肃宗许之其冬为五更元和二年卒时年八十六　　冯衍
按后汉书冯衍传衍字敬通京兆杜陵人也祖野王元帝时为大鸿胪衍幼有奇才年九岁能诵诗至二十而博通群书王莽遣廉丹讨伐山东丹辟衍为掾丹战死衍乃亡命河东更始二年鲍永安集北方衍因以计说永永以衍为立汉将军领狼孟长屯太原缮甲养士扞卫并土及世祖即位田邑招永衍永衍不肯降后审知更始已殁乃共罢兵幅巾降于河内顷之帝以衍为曲阳令诛斩剧贼郭胜等建武六年日食衍上书陈八事寻为司隶从事得罪归建武末上书自陈以前过不用衍不得志退而作赋命其篇曰显志显宗即位又多短衍遂废于家年老卒所著赋诔铭说问交德诰慎情书记说自序官录说策五十篇肃宗甚重其文　　冯彰
按后汉书冯异传建武二年封异阳夏侯异薨长子彰嗣十三年更封彰东缗侯食三县永平中徙封平乡侯　　冯欣
按后汉书冯异传异薨长子彰嗣帝思异功复封彰弟欣为析乡侯　　冯信
按万姓统谱信犍为僰道人公孙述累征托以青盲避不出述败乃盥洗更祝曰世适平目即清光武召之会疾卒　　冯普
按后汉书冯异传异子彰永平中徙封平乡侯卒子普嗣有罪国除　　冯宗
按后汉书冯勤传勤爵关内侯薨长子宗嗣至张掖属国都尉　　冯顺
按后汉书冯勤传勤中子顺尚平阳长公主终于大鸿胪　　冯柱
按后汉书冯鲂传鲂封杨邑乡侯卒子柱嗣尚显宗女获嘉长公主少为侍中以恭肃谦约称位至将作大匠　　冯劲
按后汉书冯勤传勤中子顺尚平阳长公主建初八年以顺中子奋袭主爵为平阳侯薨无子永元七年诏书复封奋兄羽林右监劲为平阳侯奉公主之祀　　冯奋按后汉书冯勤传勤中子顺尚平阳长公主建初八年以顺中子奋袭主爵为平阳侯薨无子　　冯由
按后汉书冯勤传勤子顺顺子由黄门侍郎尚安平公主　　冯定
按后汉书冯鲂传鲂封杨邑乡侯卒子柱嗣柱卒子定嗣官至羽林郎将定卒无子国除　　冯豹
按后汉书冯衍传衍子豹字仲文年十二母为父所出后母恶之尝因豹夜寐欲行毒害豹逃走得免敬事愈谨而母疾之益深时人称其孝长好儒学以诗春秋教丽山下乡里为之语曰道德彬彬冯仲文举孝廉拜尚书郎忠勤不懈每奏事未报常俯伏省合或从昏至明肃宗闻而嘉之使黄门持被覆豹敕令勿惊由是数加赏赐是时方平西域以豹有才谋拜为河西副校尉和帝初数言边事奏置戊己校尉城郭诸国复率旧职迁武威太守视事二年河西称之复征入为尚书永元十四年卒于官　　冯石
按后汉书冯鲂传鲂子柱尚获嘉长公主子石袭母公主封获嘉侯为侍中稍迁卫尉能取悦当世为安帝所宠帝尝幸其府留饮十许日迁光禄勋为太尉及北乡侯立迁太傅录尚书事顺帝立策免复为卫尉卒　　冯珖
按后汉书冯鲂传石弟珖和帝时诏封杨邑侯以石宠官城门校尉　　冯晨
按后汉书冯异传永初六年安帝绍封普子晨为平乡侯　　冯卯
子
留

按后汉书冯勤传勤子顺顺子劲为平阳侯薨子卯嗣卯延光中为侍中薨子留嗣　　冯世
按后汉书冯鲂传鲂子柱柱子石为安帝所宠帝尝幸其府拜子世为黄门侍郎　　冯代
按后汉书冯鲂传石袭封获嘉侯卒子代嗣
　　冯承
按后汉书冯鲂传获嘉侯代卒弟承嗣为步兵校尉　　冯肃按后汉书冯鲂传石弟珖封杨邑侯卒子肃嗣为黄门侍郎　　冯焕
按后汉书冯绲传绲父焕安帝时为幽州刺史疾忌奸恶数致其罪建光元年怨者诈作玺书谴责赐以欧刀又下辽东都尉庞奋使速行刑奋收焕病死狱中帝愍之赐钱十万以子为郎中　　冯良
按后汉书周燮传安帝聘燮及南阳冯良燮到颍川阳城辞而归良亦载病到近县送礼而还　　冯绲
按后汉书冯绲传绲字鸿卿巴郡宕渠人也少学春秋司马兵法父焕为幽州刺史疾忌奸恶数致其罪建光元年怨者诈作玺书谴责下辽东都尉庞奋收焕焕欲自杀绲疑诏文有异止焕曰大人在州志欲去恶实无他故必是凶人妄诈规肆奸毒愿以事自上甘罪无晚焕从其言上书自讼果诈者所为征奋扺罪绲由是知名初举孝廉七迁为广汉属国都尉征拜御史中丞顺帝末以绲持节督扬州诸郡军事击破群贼迁陇西太守后鲜卑寇边以绲为辽东太守征拜京兆尹转司隶校尉所在立威刑迁廷尉太常长沙武陵蛮反荆南皆没拜绲为车骑将军将兵十余万讨之荆州平定振旅还京师会长沙贼复起策免顷之拜将作大匠转河南尹复为廷尉以中官诬输左校应奉上疏理得免后拜屯骑校尉复为廷尉卒于官　　冯允
按后汉书冯绲传绲弟允清白有孝行能理尚书善推步之术拜降卤校尉终于家　　冯鸾
</div>
    <div class="pagination">
<a href="氏族典卷诸姓部_page4.html">上一页</a><a href="氏族典卷诸姓部.html">1</a><a href="氏族典卷诸姓部_page2.html">2</a><a href="氏族典卷诸姓部_page3.html">3</a><a href="氏族典卷诸姓部_page4.html">4</a><span class="current-page">5</span><a href="氏族典卷诸姓部_page6.html">6</a><a href="氏族典卷诸姓部_page7.html">7</a><a href="氏族典卷诸姓部_page8.html">8</a><a href="氏族典卷诸姓部_page9.html">9</a><a href="氏族典卷诸姓部_page10.html">10</a><span>...</span><a href="氏族典卷诸姓部_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
