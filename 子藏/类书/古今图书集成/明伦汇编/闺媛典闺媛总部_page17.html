<!DOCTYPE html>
<html>
<head>
    <meta charset="UTF-8">
    <title>闺媛典闺媛总部 - 第 17 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺媛总部 - 第 17 页/共 17 页</h1>
    <div class="content">女离父母何法法水流去金也娶妻亲迎何法法日入阳下阴也妻得谏夫者夫妇荣耻共之诗云相鼠有体人而无礼人而无礼胡不遄死此妻谏夫之诗也谏不从不得去之者本娶妻非为谏正也故一与之齐终身不改此地无去天之义也论衡气寿篇妇人疏字者子活数乳者子死何则疏而气渥子坚强数而气薄子软弱也俗图画女娲之象为妇人之形又其号曰女仲舒之意殆谓女娲古妇人帝王者也男阳而女阴阴气为害故祭女娲求福佑也潜夫论图西施毛嫱可悦于心而不若丑妻陋妾之可御于前也释名城上垣曰女墙言其卑小比之于城若女子之于丈夫也容车妇人所载小车也其盖施帷所以隐蔽其形容也骈车骈屏也四面屏蔽妇人所乘牛车也外史丑女不能冶时盛则变
士之委身于君犹女之结发于夫也礼不具而求媾则女耻之蜀志周显王二十二年蜀侯使朝秦秦惠王许嫁五女于蜀蜀遣五丁迎之还到梓橦见一大蛇入穴中一人览其尾掣之不禁至五人相助大呼拙蛇山崩时压杀五人及秦五女并将从而山分为五岭直顶上有平石蜀王痛伤乃登之因命曰五妇冢山顶平石为望妇堠作思妻台其郡四出大道道实二十里有衢今言十八里者昔蜀王女未嫁年二十亡王哀悼不忍言二十故言十八也王女墓在城北今王女陌是也博物志妇人□娠不欲令见丑恶物异类鸟兽食当避其异常味不欲令见熊罴虎豹御及鸟射射雉食牛心白犬肉鲤鱼头席不正不坐割不正不食听诵诗书讽咏之音不听淫声不视邪色以此产子必贤明端正寿考所谓父母胎教之法故古者妇人□娠必慎所感感于善则善恶则恶矣□娠者不可啖兔肉又不可见兔令儿唇缺又不可啖生姜令儿多指云又妇人□娠未满三月着□衣冠平旦左繞井三匝映详影而去勿反顾勿令人知见必生男呕丝之野有女子方跪据树而呕丝北海外也日南有野女群行见丈夫状晶目裸袒无衣搜神记魏襄王十三年有女子化为丈夫与妻生子京房易传曰女子化为丈夫兹谓阴昌贱人为王丈夫化为女子兹谓阴胜阳厥咎亡一曰男化为女宫刑滥女化为男妇政行也拾遗记黄帝杀蚩尢有貙虎误噬一妇人七日气不绝黄帝哀之葬以重棺石椁有鸟翔其冢上其声自呼为伤魂则此妇人之灵也后人不得令终者此鸟来集其国园林中草木状鹤草出南海云是媚草上有虫老蜕为蝶赤黄色女子藏之谓之媚蝶能致其夫怜爱又水□花叶皆如鹿□妇人怀□佩其花生男交广人佩之极有验然其土多男不厌女子故不常佩也文心雕龙何曾蠲出女之科
秦女嫁晋从文衣之媵晋人贵媵而贱女
颜氏家训夫禁童子之暴谑则师友之诫不如傅婢之指挥止凡人之斗阋则尧舜之道不如寡妻之诲谕俗谚曰教妇初来教儿婴孩
古乐府歌词先述三子次及三妇妇是对舅姑之称其末章云丈人且安坐调弦遽未央古者子妇供事舅姑且夕在侧与儿女无异故有此言近代文士颇作三妇诗乃为匹嫡并耦群妻之意又加郑卫之词大雅君子何其谬乎述异记光武时南海献珊瑚妇人帝命植于殿前谓之女珊瑚越俗以珠为上宝生女谓之珠娘
崔鸿前凉录张重华燕群寮于闲豫庭论讲经义顾问索绥曰孔子妇谁家女绥曰孔子妇姓亓官氏玉烛宝典元日至月晦并酺食度水士女悉湔裳酹酒于水湄以为度厄今世人惟晦日临河解除妇人或湔裙岁时记岁前又为藏彄之戏周处风土记曰腊日之后叟妪各随其济为藏彄分二曹以校胜负辛氏三秦记以为钩弋夫人所起唐书窦怀贞传怀贞字从一神龙时进左御史大夫中宗夜宴近臣谓曰卿丧妻今欲继室可乎怀贞唯唯俄而禁中宝扇障卫有衣翟衣出者乃韦后乳媪王氏莒国夫人故蛮婢也怀贞纳之不辞世谓媪□为怀贞每谒见奏请辄自署皇后阿而人或谓之国轩然不惭以自媚于后唐书张万福传万福初在泗州遇李希烈反陈少游悉以部刺史妻子质扬州万福独不遣谓使者为我白公万福妻老且丑不足慁公意卒不行唐书乐志莫愁乐者出于石城乐石城有女子名莫愁善歌谣古词曰莫愁在何处莫愁石城西艇子打两桨催送莫愁来者是也李义山诗曰海外徒闻更九州他生未卜此生休空闻虎旅鸣宵柝无复鸡人报晓筹此日六军同驻马当时七夕笑牵牛如何四纪为天子不及卢家有莫愁此莫愁者洛阳人梁武帝河中歌曰河中之水向东流洛阳女儿名莫愁莫愁十三能织绮十四采桑南陌头十五嫁为卢家妇十六生儿似阿侯卢家兰室桂为梁中有郁金苏合香头上金钗十二行足下丝履五文章珊瑚挂镜烂生光平头奴子擎履箱人生富贵何所望恨不早嫁东家王者是也卢氏之盛如此所云不早嫁东家王莫详其义近世周美成乐府西河一阕专咏金陵所云莫愁艇子曾系之语岂非误指石头城为石城矣乎唐国史补韩晋公闻径山以为妖妄肩舆召至庭中望其状貌不觉生敬乃为设食出妻子以拜之妻乃曰愿乞一号径山曰功德山后闻自杭至润妇人乞号皆得功德山也续博物志齐时有发古冢得铭云青州二十子东海女郎河东贾昊以为司马越女嫁为苟晞子妇验之果然酉阳杂俎遭丧妇人有面衣期已下妇人着簂不着面衣又妇人哭以扇掩面或有帷幄内哭者云溪友议李涉至扬州遍历诸寺遇一女子拜泣自谓宋态也宋态者故吴兴刘员外爱姬也刘李有昔年之分因有诗赠曰长忆云仙至小时芙蓉头上绾青丝当时惊觉高唐梦惟有如今宋玉知又曰衡阳夜宴使君筵解语花枝在眼前自从明月西沈海不见姮娥二十年李君叹曰不见蒙首而逢宋态诚终身之幸喜恨无言于旧知也桂苑丛谈淮南节度杜佑先婚梁氏女梁卒策嬖姬李氏为正嫡有敕封邑为国夫人崔膺密劝请让追封亡妻梁氏佑请膺为表略云以妾为妻鲁史所禁又云岂伊身贱之时妻同勤苦宦达之后妾向荣封云云梁氏遂得追封李亦受其命时议美焉兼明书柳文畅江南行云汀洲采白苹日落江南春洞庭有归客潇湘逢故人近代词人皆以为二人应是生人忽于潇湘之上相逢遇也明曰据其旧称江南曲是乐府闺情之诗也诗述妇人夫□出行之后于春月采苹次见洞庭湖上有人为客而归妇人因问其夫其人答言于潇湘之上逢见汝之夫更前去也故此妇人言故人去不返春华复将晚言己之年貌渐衰也不道新知乐祇言行路远者此妇人忆其夫在外恋新人而不归托言行路远耳妇人谓夫为故人非谓生人逢遇也李氏刊误子夏丧服传妇为舅姑齐衰五升布十一月而练十三月而祥十五月而禫禫后门庭尚素妇服素缣衣以俟夫之终丧习俗以妇之服青缣谓其尚在丧制故因循亦同夫之丧纪再周而后吉礼女子在家以父为天妇人无二天则妇之为舅姑不服齐衰三年着矣贞元十一年河中府仓曹参军萧据状称堂兄至女子适李氏□见居丧今时俗妇为舅姑服三年恐为非礼请礼院详定垂下详定判官前太常博士李岧议曰谨按大唐开元礼五服制度妇为舅姑及女子适人为其父母皆齐衰不杖周盖以妇之道以专一不得自达必系于人故女子适人服夫以斩而降其父母丧服传曰女子已适人为父母何以周也妇人不二斩也妇人从人无专用之道故未嫁从父既嫁从夫夫死从子父者子之天也夫者妻之天也先圣格言历代不敢易而此论之父母之丧尚止周岁舅姑之服无容三年今之学者不本其义轻重紊乱寖以成俗伏以开元礼元宗所修上纂累圣旁求礼经其道昭明其文彰着藏之秘府垂之无穷布在有司颁行天下率土之内固宜遵行有违斯文命曰败法乱纪伏请正牒以明典章此李岧之论可谓正矣凡居士列得不守之婚期云来日妇于庭拜舅姑次谒夫之长属中外故旧皆当妇礼即通谓之客故有拜客之名今代非亲非旧皆列坐而觌妇容岂其宜哉又郊天祭地止于再拜其礼至重尚不可加今代妇谒姑嫜其拜必四予辄详之妇初再拜次则跪献衣服文史承其筐篚则跪而受之常于此际授受多误故四拜相属因为疑又妇拜夫家长老长老答之则又再拜即其事也士林威仪岂可效诸下俚耶拜谒姑嫜宜修典故再申插地周礼妇
拜插地
拜仪可观
投刺始于隽不疑冠进贤冠带礧具剑上谒暴胜之上谒如今之投刺也尔后凡言谒见必先以此道其姓名行于妇人即未知其所自然亦不失于礼敬其有违舅姑在于他国者因节序推迁亦以名纸远申参奉之仪近代皆以绢囊缄之有同尺题重封也至于妇来面谒舅姑合申投刺之礼岂宜亦以彩帛表之卑敬有乖所宜削去春明退朝录凡官诰之制后妃销金云龙罗纸十七张销金褾袋宝装轴红丝网金公主销金大凤罗纸十七张销金褾袋□瑁轴红丝网涂金银修仪婉容才人贵人美人销金小凤罗纸七张销金褾袋□瑁轴红丝网涂金银内降夫人郡君团窠罗纸七张晕银褾袋宗室妇常使金花罗纸七张法锦褾袋宗室女素罗纸七张法锦褾袋国夫人销金团窠五色罗纸七张晕锦褾袋郡夫人常使金花罗纸七张法锦褾袋郡君县太君遥郡刺史正郎以上妻并销金常使罗纸七张余命妇素罗纸七张渑水燕谈录故事亲王女皆封郡县主赵普以元勋诸女封郡主高怀德二女特封县主当时礼官不言其失谏官不言其非此典礼之误也梦溪笔谈旧传黄陵二女尧子舜妃以二帝道化之盛始于闺房则二女当具任姒之德考其年岁帝舜陟方之时二妃之齿已百岁矣后人诗骚所赋皆以女子待之语多渎慢皆礼义之罪人也岁首画钟馗于门不知起自何时皇佑中金陵发一冢有石志乃宋宗悫母郑夫人悫有妹名钟馗则知钟馗之误亦远矣东坡集古者妇人爵因其夫贵以其子虽有过人之才绝俗之行不表于世妇人有德行才智之能而不得见于事有言语文章之美而不得闻于人而况仁而不寿贤而不禄者乎此诗人所以赋彤管史氏所以传列女也乐府解题定情篇汉繁钦所作若臂环致拳拳指环致殷勤耳珠致区区香囊致扣扣跳脱致问佩玉结恩皆妇人叙志之词也石林燕语古者妇人无名以姓为名或系之字则如仲子季姜之类或系之谥则如戴妫成风之类各不同周人称王姬伯姬盖周姬姓故云而后世相承遂以姬为妇人通称以戚夫人为戚姬虞美人为虞姬自汉以来失之政和间改公主而下名曰帝姬此亦沿习熟惯而不悟国姓自当为嬴余尝以白蔡鲁公惮于改作而止避暑录话妇人以姓为称故周之诸女皆言姬犹宋言子齐言姜也自汉以来不复辨类以为妇人之名故史记言高祖居山东好美姬汉书外戚传云所幸姬戚夫人之类固已失矣注汉书者见其言薄姬虞姬戚姬唐姬等皆妾而非后则又以为众妾之称近世言妾者遂皆为姬事之流传失实每如是今谓宗女为姬亦因诗言王姬之误也鸡肋编古所谓媵妾者今世俗西北名曰祇候人或云左右人以其亲近而言已极鄙俚而浙人呼为贴身或曰横□江南又为横门尤为可笑后山谈丛诗云惟寡妇之笱寡妇乃用笱尔古之渔笱亦有制也野客丛谈梁简文帝眼明囊赋序曰俗之妇人八月旦多以锦翠珠宝为眼明囊因清晨拭目唐人千秋节以丝囊盛露亦袭其旧正八月初故事金石录载赵彦深母傅太妃碑额题齐故女侍中宜阳国贞穆太妃傅氏碑案北史后魏女侍中视二品然本后宫嫔御之职今以宰相母为之惟见于此仆谓不但宰相母也如清河王岳母山氏封郡君授女侍中入侍皇后元乂之妻亦拜女侍中封新平郡君此类不一则知当时女侍中之号非必专处后宫嫔御盖有近宗与臣下妻为之者正以示殊宠耳然以宰相之母尊为太妃其礼可见又今人称母为北堂萱盖祖毛诗焉得谖草言树之背按注谖草令人忘忧背北堂也其意谓君子为王前驱不反家人思念之切安得谖草种于北堂以忘其忧盖北堂幽阴之地可以种萱未尝言母也不知何以遂相承为母事倘谓北堂居幽阴之地则凡妇人皆可以言北堂矣何独母哉传注之学失先王三百篇之旨似此甚多沈约宋志谓旧记郭虞有三女于三月三日俱亡故俗忌此日皆于东流水上祈禳祓洁摰虞引续齐谐记则曰徐肇有三女云云非郭虞也古词长跪问故夫前辈引此以证古者女子未始不跪拜古者女子之跪如吕后跪谢周昌苏秦嫂四拜自跪亦可证也或谓长跪二字如秦王长跪请教桓范谓我宁见三公长跪之类不知此言男子长跪非女子也观吴越春秋女子知子胥非常人长跪以餐与之此正女子长跪事说者谓古之媵犹今之从嫁者也媵送也妾送嫡而行故谓妾为媵如女英随娥皇事舜是也案公羊传曰媵者何诸侯娶一国则二国往媵之以侄娣从侄者兄之子娣者女弟也又考毛诗正义凡送女适人者男女皆谓之媵僖五年晋人袭虞执其大夫井伯以媵秦穆姬史传称伊尹有莘氏之媵臣是送女者虽男亦名媵也毛诗求尔新特由不以礼嫁故父母家男子妇女皆无媵之独自而来故谓之新特古者男女皆跪男跪尚左手女跪尚右手以别自唐武后尊妇人始易今拜而不屈膝此见张建章渤海国记不为无稽然又观北史周时诏内外命妇拜宗庙及天台皆俯伏则知前此妇人已有不跪者矣邻几杂志君实又说夹拜今陕府村野妇人皆如此男子一拜妇人四拜男子一拜城外则不然闻见后录今归州屈沱屈原旧居也世传原有姊以原施行不与众合以见流放弃之独归故归州又曰秭归袁崧云姊秭古字通用与原女嬃之婵媛兮申申其詈余之语合字书博雅中出餪字注云女嫁三日饷食为餪女耆旧续闻东坡有妾名朝云榴花朝云死于岭外惟榴花独存故其词多及之观浮花浪蕊都尽伴君幽独可见其意矣
　闺媛总部纪事
左传僖公二十二年郑文夫人氏姜氏劳楚子于柯泽楚子使师缙示之俘馘君子曰非礼也妇人送迎不出门见兄弟不逾阈戎事不迩女器丁丑楚子入飨于郑九献庭实旅百加笾豆六品飨毕夜出文送于军取郑二姬以归叔詹曰楚王其不没乎为礼卒于无别无别不可谓礼将何以没诸侯是以知其不遂霸也西京杂记赵王如意年幼未能亲外傅戚姬使旧赵王内傅赵媪傅之号其室曰养德宫荀勖集昔乡里郑子群娶陈司空从妺后隔吕布之乱不复相知存亡更娶乡里蔡氏女徐州平定陈氏得还遂二妃并存三国志魏略杜畿在郡被书录寡妇是时他郡或有自相配嫁依书皆录夺啼哭道路畿但取寡者故所送少及赵俨代畿而所送多文帝问畿前君所送何少今何多也畿对曰臣前所录皆亡者妻今俨送生人妇也帝及左右顾而失色王隐晋书武帝为太子纳妃谋久不决上欲娶卫瓘女后欲娶贾充女上曰卫公女有五可贾公女有五不可卫家种贤而多子端正而长白贾家种妒而少子丑而短黑也草木状南人有女数岁即大酿酒既漉候冬陂池竭时置酒罂中密固其上瘗陂中至春潴水满亦不复发女将嫁乃发陂取酒以供贺客谓之女酒北史崔休传休弟夤子愍字长谦幼聪敏济州刺史卢尚之欲以长女妻之休子为长谦求尚之次女曰家道多由妇人欲令姊妹为妯娌尚之感其义于是同日成婚酉阳杂俎北朝妇人常以冬至日进履□及正月进箕帚长生花立春进春书以青缯为帜刻龙像衔之或为虾蟆五月进午时图午时花施帐之上是日又进长命缕宛转绳皆结为人像带之夏至日进扇及粉脂襄皆有辞鸡肋隋文帝以韦孝宽为元帅击尉迟迥孝宽有疾每卧帐中遣妇人传教命岁时记七月七日为牵牛织女聚会之夜是夕人家妇女结彩缕穿七孔针咸以金石为针陈瓜果于庭中以乞巧有蟢子网于瓜上则以为符应宋史王溥传溥子贻孙累右司郎中太祖尝问赵普拜礼何以男子跪而妇人否普问礼官不能对贻孙曰古诗云长跪问故夫是妇人亦跪也唐太后朝妇人始拜而不跪普问所出对云太和中有幽州从事张建章着渤海国记备言其事普大称赏之燕翼贻谋录礼经女子出适以父母三年之丧折而为二舅姑父母皆为期丧太宗孝明皇后居昭宪太后之丧齐衰三年故干德二年判大理寺尹拙少卿薛中允等奏三年之内几筵尚存夫居苫块之中妇披绮罗之饰夫妇齐体哀乐不同乞令舅姑之丧妇从其夫齐斩三年于义为称十二月丁酉朔诏从之遂为定制辍耕录吉之永丰刘氏女天兵南下日为东平王郎中宥所虏后王闻其父母兄弟舅姑夫子咸在因放之归且作归妇吟以送之诗曰烈火都将玉石焚死生契阔忆中分信音一绝思青鸟望眼双穿见白云残月鹡鸰还有难北风鸿雁正离群新诗送尔还家去重续当年织锦纹吁固虽刘氏有莫大之幸而王亦仁人矣渑水燕谈录英宗治平中燕国惠和公主下降王师约异时尚主之家例降昭穆一等以为恭疾之曰此废人伦之序不可以为法思有以厚风俗亟命正之尚未遑着于令及神宗践祚乃诏公主出降皆行见舅姑礼是时师约父克臣为开封府判官前一日中使促就第受主见行盥馈礼成遂大设乐天下荣之三宫嫔御还者莫不嗟叹近姻贵戚相与震动以为天姬之贵尚执行妇道盖自惠和始耳唐南平公主下降王珪之子珪坐令亲执行笄馈盥之礼曰吾岂为身荣所以成国家之美耳惟吾祖宗首正王化穆然成风矣宋王荆公之次子名雱为太常寺太祝素有心疾娶同郡庞氏女为妻逾年生一子雱以貌不类己百计欲杀之竟以悸死又与其妻日相斗哄荆公知其子失心念其妇无罪欲离异之则恐其误被恶声遂与择□而嫁之是时有工部员外郎侯叔献者荆公之门人也取魏氏女为妻少悍叔献死而帏薄不肃荆公奏逐魏氏妇归本家京师有谚语曰王太祝生前嫁妇侯工部死后休妻闲燕常谈吕汲公在相位其兄进伯自外郡代还相与坐东府堂上夫人自廊下降阶趋参以二婢掖侍而前进伯遽曰宰相夫人不须拜微仲解其意叱二婢使去而夫人独拜于赤日中尽礼而退进伯略不顾劳闻者叹服其家法之严过庭录崔比部讳公立韩魏公妻弟也为人古直有操行居许与忠宣邻忠宣除文正服托妻子于崔干禄上都崔晨夕顾瞩始终不怠时七伯祖为单州推官人来报疾笃魏国夫人惊忧欲往视之崔公力阻曰而为妇人夫出独安往吾受而夫之托因立杖于门曰出者吾杖之魏国不敢复言忠宣归谢焉清波杂志祖母太夫人慈圣之后暇日与子孙谭京都旧事政宣间以戚里数值诞皇子入宫称贺盛饰群立于露台人各许携一婢起居毕自殿陛下撒包子及成束金钗金银俾众婢争夺或共得彩端即裂为二俯拾之次多遗钗珥之属殿上观之为笑乐有慧捷者重负而归亦有徒手无一物者时盛暑以一镀金钱于御廊得水一盆其锡赉殊不多破费随尽国难南渡后竟不复见此盛事曹氏分南北宅祖母北宅也为武燕王五世孙辍耕录建炎庚寅正月三日帝航海次金鳌山山下曰黄椒村村之妇女闻天子至咸来瞻拜龙颜欢声如雷曰不图今日得睹天日帝喜敕夫人各自便故至今村妇皆曰夫人虽易世其称谓尚然不改明通纪桂萼因章皇太后御制女训一书拟上推行之序下部议以萼所陈胎教之仪诸母之择子师之慎所以为天下根本之虑为圣子神孙修德养身之助其关系甚大宜书诸御屏或训诸宫阃以为先事之备其女训之学瞽之教媒氏之正又所以推其教于天下者固宜崇阴教以敦女习但瞽人只许记古诗及女训等书以劝诱风俗不得记诵淫词艳曲云入蜀纪见夔人重武侯以岁首人日倾城出游八阵上谓之踏碛妇人拾沙中小石之可穿者贯以绣缕携之归以为一岁之祥珍珠船池阳上巳日妇女以荠花点油祝而洒之水中若成龙凤花草之状则吉谓之油花卜
</div>
    <div class="pagination">
<a href="闺媛典闺媛总部_page16.html">上一页</a><span>...</span><a href="闺媛典闺媛总部_page12.html">12</a><a href="闺媛典闺媛总部_page13.html">13</a><a href="闺媛典闺媛总部_page14.html">14</a><a href="闺媛典闺媛总部_page15.html">15</a><a href="闺媛典闺媛总部_page16.html">16</a><span class="current-page">17</span>
    </div>
    <div class="pagination"><a href="index.html">返回目录</a></div>
</body>
</html>
