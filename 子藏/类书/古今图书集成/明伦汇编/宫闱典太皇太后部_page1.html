<!DOCTYPE html>
<html>
<head>
    <meta charset="UTF-8">
    <title>宫闱典太皇太后部 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宫闱典太皇太后部 - 第 1 页/共 5 页</h1>
    <div class="content">
　太皇太后部汇考一
　　汉
文帝后七年六月丁未太子即皇帝位尊皇太后薄氏曰太皇太后按汉书景帝本纪云云　按高祖薄姬传姬文帝母也父吴人汉王入织室见薄姬有诏内后宫生文帝立为代王为代太后代王为皇帝尊太后为皇太后太后早失父其奉太后外家魏氏有力乃召复魏氏赏赐各以亲疏受之薄氏侯者一人太后后文帝二岁孝景前二年崩葬南陵因吕后不合葬长陵故特自起陵近文帝景帝后三年正月甲子太子即皇帝位尊皇太后窦氏曰太皇太后按汉书武帝本纪云云　按孝文窦皇后传后景帝母也吕太后时以良家子选入宫生景帝文帝立数月公卿请立太子窦姬男最长立为太子窦姬为皇后景帝立皇后为皇太后乃封广国为章武侯长君先死封其子彭祖为南皮侯吴楚反时太后从昆弟子窦婴任侠喜士为大将军破吴楚封魏其侯窦氏侯者凡三人武帝建元二年太皇太后杀御史大夫赵绾郎中令王臧按汉书武帝本纪建元二年冬十月御史大夫赵绾坐请无奏事太皇太后及郎中令王臧皆下狱自杀注应劭曰礼妇人不与政事时帝已自躬省万机王臧儒者欲立明堂辟雍太后素好黄老术非薄五经因欲绝奏事太后太后怒故杀之建元六年夏五月丁亥太皇太后崩
按汉书武帝本纪云云　按孝文窦皇后传窦太后好黄帝老子言景帝及诸窦不得不读老子尊其术太后后景帝六岁崩合葬霸陵遗诏尽以东宫金钱财物赐长公主嫖注
师古曰东宫太后所居
宣帝黄龙元年十二月癸巳太子即皇帝位谒高庙尊皇太后曰太皇太后按汉书元帝本纪云云　按孝昭上官皇后传后祖父桀陇西上邽人也桀子安有女即霍光外孙诏召安女入为倢月余遂立为皇后后立十岁而昭帝崩后年十四五云昌邑王贺征即位尊皇后为皇太后光与太后共废王贺立孝宣帝宣帝即位为太皇太后元帝建昭二年闰月丁酉太皇太后上官氏崩按汉书元帝本纪云云　按孝昭上官皇后传太皇太后立四十七年年五十二建昭二年崩葬平陵竟宁元年六月己未太子即皇帝位谒高庙尊皇太后曰太皇太后按汉书成帝本纪云云　按孝宣王皇后传后父奉光自沛徙长陵有女年十余岁每当适人所当适辄死故久不行及宣帝即位召入后宫稍进为倢霍皇后废上怜许太子早失母几为霍氏所害于是选后宫素谨慎而无子者遂立王倢为皇后令母养太子立十六年元帝即位为皇太后元帝崩成帝即位为太皇太后时成帝母亦姓王氏故世号太皇太后为□成太后成帝永始元年八月丁丑太皇太后王氏崩
按汉书成帝本纪云云　按孝宣王皇后传□成太后凡立四十九年年七十余永始元年崩合葬杜陵称东园绥和二年哀帝即位尊皇太后为太皇太后
按哀帝本纪绥和二年四月丙午太子即皇帝位谒高庙尊皇太后曰太皇太后大赦天下太皇太后诏尊定陶恭王为恭皇哀帝建平元年太皇太后诏外家王氏田非冢茔皆以赋贫民按汉书哀帝本纪云云
建平二年尊傅太后为帝太太后称永信宫
按汉书哀帝本纪建平二年夏四月诏曰汉家之制推亲亲以显尊尊定陶恭皇之号不宜复称定陶尊恭皇太后曰帝太太后称永信宫　按师丹传哀帝即位成帝母称太皇太后成帝赵皇后称皇太后而上祖母傅太后与母丁后皆在国邸自以定陶恭王为称高昌侯董宏上书言秦襄王母本夏氏而为华阳夫人所子师古曰庄襄王始皇之父也华阳夫
人孝文王之夫人也子谓养以为子也

及即位后俱称太后宜立定陶共王后为皇太后事下有司时丹以左将军与大司马王莽共劾奏宏知皇太后至尊之号天下一统而称引亡秦以为此喻诖误圣朝非所宜言大不道上新立谦让纳用莽丹言免宏为庶人傅太后大怒要上欲必称尊号上于是追尊定陶共王为共皇帝尊傅太后为共皇太后丁后为共皇后郎中令泠□黄门郎犹等复奏言定陶共皇太后共皇后皆不宜复引定陶藩国之名以冠大号车马衣服宜皆称皇之意（师古曰皇者至尊之号其服御
宜皆副称之也）
置吏二千石以下各供厥职
师古曰谓詹事
太仆少府等官

又宜为共皇立庙京师上复下其议有司皆以为宜如犹言丹议独曰圣王制礼取法于天故尊卑之礼明则人伦之序正人伦之序正则乾坤得其位而阴阳顺其节人主与万民俱蒙佑福尊卑者所以正天地之位不可乱也今定陶共皇太后共皇后以定陶共皇为号者母从子妻从夫之义也欲立官置吏车服与太皇太后并非所以明尊卑亡二上之义也定陶共皇号谥已前定义不得复改礼父为士子为天子祭以天子其尸服以士服子无爵父之义尊父母也为人后者为之子故为所后服斩衰三年而降其父母□明尊本祖而重正统也孝成皇帝圣恩深远故为共皇立后奉承祭祀令共皇长为一国太祖万世不毁恩义已备陛下既继体先帝持重大宗承宗庙天地社稷之祀义不得复奉定陶共皇祭入其庙今欲立庙于京师而使臣下祭之是无主也又亲尽当毁空去一国泰祖不堕之祀而就无主当毁不正之礼非所以尊厚共皇也丹由是浸不合上意数月上用朱博议尊傅太后为皇太太后丁后为帝太后与太皇太后及皇太后同尊又为共皇立庙京师仪如孝元皇帝按文献通考哀帝立尊赵后为皇太后赵氏侯者二人哀帝为太子颇得赵太后力傅太后恩赵太后赵太后亦归心故成帝母及王氏皆怨之哀帝崩王莽白太后太后诏有司曰前皇太后与昭仪俱侍帷幄姊弟专□残灭继祀以危宗庙贬为孝成皇后徙北宫后月余复诏废为庶人就其园自杀立十六年哀帝既为太子成帝母王太后欲令傅太后哀帝
祖母
丁姬
哀
帝母
十日一至太子家成帝曰太子承正统共养陛下不得复顾私亲王太后曰太子小而傅太后抱养之今至太子家以乳母恩耳于是令傅太后得至太子家丁姬以不小养太子独不得哀帝即位王太后诏令傅太后丁姬十日一至未央宫后下诏尊定陶恭王为恭皇尊傅太后为恭皇太后丁姬为恭皇后各置左右詹事食邑如长信宫中宫后岁余下诏曰汉家之制推亲亲以显尊尊定陶共皇之号不宜复称定陶其尊恭皇太后为帝太太后丁姬为帝太后后又更号帝太太后为皇太太后称永信宫帝太后称中安宫而成帝母太皇太后本称长信宫成帝赵后为皇太后并四太后各置少府太仆秩皆二千石傅氏侯者六人元寿元年正月丁巳皇太太后傅氏崩
按汉书哀帝本纪云云　按傅昭仪传傅太后既尊后尤骄与成帝母语至谓之妪与中山孝王母冯太后并事元帝追怨之陷以祝诅罪令自杀元寿元年崩合葬渭陵称孝元傅皇后云元寿二年太皇太后王氏策立中山王衎太皇太后临朝大司马莽秉政按汉书平帝本纪元寿二年六月哀帝崩太皇太后诏曰大司马贤年少不合众心其上印绶罢贤即日自杀九月辛酉中山王即皇帝位谒高庙大赦天下帝年九岁太皇太后临朝大司马莽秉政百官总己以听于莽　按元后传哀帝崩无子太皇太后以莽为大司马与共征立中山王奉哀帝后是为平帝帝九岁常年被疾太后临朝委政于莽莽颛威福平帝元始元年太皇太后赈赡贫民又夺傅丁二太后玺绶以民礼改葬按汉书平帝本纪元始元年六月太皇太后省所食汤沐邑十县属大司农常别计其租入以赡贫民按师丹传平帝即位新都侯王莽白太皇太后发掘傅太后丁太后冢夺其玺绶更以民葬之定陶孺子婴初始元年王莽自称新皇帝更号太皇太后为新室文母太皇太后按汉书王元后传元始五年冬平帝崩无子莽征宣帝元孙选最少者广戚侯子刘婴年二岁托以卜相为最吉乃风公卿奏请立婴为孺子令宰衡安汉公莽践祚居摄如周公傅成王故事太后不以为可力不能禁于是莽遂为摄皇帝改元称制焉俄而宗室安众侯刘崇及东郡太守翟义等恶之更举兵欲诛莽太后闻之曰人心不相远也我虽妇人亦知莽必以是自危不可其后莽遂以符命自立为真皇帝先奉诸符瑞以白太后太后大惊初汉高祖入咸阳至霸上秦王子婴降于轵道奉上始皇玺及高祖诛项籍即天子位因御服其玺世世传受号曰汉传国玺以孺子未立玺藏长乐宫及莽即位请玺太后不肯授莽莽使安阳侯舜谕指舜素谨□太后雅爱信之舜既见太后知其为莽求玺怒骂之曰而属父子宗族蒙汉家力□贵累世既无以报受人孤寄乘便利时夺取其国不复顾恩义人如此者狗猪不食其余天下岂有而兄弟邪且若自以金匮符命为新皇帝变更正朔服制亦当自更作玺传之万世何用此亡国不祥玺为而欲求之我汉家老寡妇旦暮且死欲与此玺俱葬终不可得太后因涕泣而言旁侧长御以下皆垂涕舜亦悲不能自止良久乃仰谓太后臣等已无可言者莽必欲得传国玺太后宁能终不与耶太后闻舜语切恐莽欲胁之乃出汉传国玺投之地以授舜曰我老已死知而兄弟今族灭也舜既得传国玺奏之莽大说乃为太后置酒未央宫渐台大纵众乐莽又欲改太后汉家旧号易其玺绶恐不见听而莽□属王□欲莽上书言皇天废去汉而命立新室太皇太后不宜称尊号当随汉废以奉天命莽乃车驾至东宫亲以其书白太后太后曰此言是也莽因曰此悖德之臣也罪当诛于是冠军张永献符命铜璧文言太皇太后当为新室文母太皇太后莽乃下诏曰予视群公咸曰休哉其文字非刻非画厥性自然予伏念皇天命予为子更命太皇太后为新室文母太皇太后协于新室故交代之际信于汉氏哀帝之代世传行诏筹为西王母共具之祥当为历代为母昭然着明予祇畏天命敢不钦承谨以令月吉日亲率群公诸侯卿士奉上皇太后玺绂以当顺天心光于四海焉太后听许　　魏
文帝黄初七年夏五月丁巳太子即皇帝位尊皇太后曰太皇太后按魏志明帝本纪云云　按武宣卞皇后传后琅邪开阳人文帝母也年二十太祖于谯纳后为妾建安初丁夫人废遂以后为继室二十四年拜为皇后文帝即王位尊后曰王太后及践祚尊后曰皇太后称永寿宫明帝即位尊太后曰太皇太后太和四年六月戊子太皇太后崩秋七月武宣卞后祔葬于高陵按魏志明帝本纪云云
　　晋
安帝隆安元年尊皇太后李氏为太皇太后
按晋书安帝本纪太元二十一年九月辛酉太子即皇帝位隆安元年二月甲寅尊皇太后李氏为太皇太后　按孝武文李太后传后号陵容本出微贱生孝武帝及会稽文考王鄱阳长公主孝武初即位尊为淑妃太元三年进为贵人九年又进为夫人十二年加为皇太妃仪服一同太后十九年尊为皇太后安帝即位尊为太皇太后隆安四年秋七月壬子太皇太后李氏崩
按晋书安帝本纪云云　按礼志隆安四年孝武太皇太后李氏崩疑所服尚书左仆射何澄右仆射王雅尚书车引孔安国祠部郎徐广议太皇太后名位允正体同皇极理制备尽情礼弥申阳秋之义母以子贵既称夫人礼服从政故成风显夫人之号昭公服三年之丧子于父母之所生体尊义重且礼祖不厌孙固宜遂服无屈而缘情立制若嫌明文不存则疑斯从重谓应同于为祖母后齐衰□永安皇后无服但一举哀百官亦一□诏可孝武帝太元二十一年帝崩李太后制三年之服按晋书孝武帝本纪不载　按宋书礼志云云　　宋武帝永初三年少帝即位尊萧太后为太皇太后按宋书少帝本纪永初三年五月癸亥太子即皇帝位大赦尊皇太后曰太皇太后　按孝懿萧皇后传后讳文寿兰陵人也孝穆后殂帝聘后为继室高祖为宋王加太妃之号及即大位春秋已高每旦入朝太后未尝失时刻少帝即位加崇曰太皇太后少帝景平元年二月丁丑太皇太后崩按宋书少帝本纪云云　按孝懿萧皇后传景平元年崩于显阳殿时年八十一遗令曰孝皇背世五十余年古不祔葬且汉世帝后陵皆异处今可于茔域之内别为一圹孝皇陵坟本用素门之礼与王者制度奢俭不同妇人礼有所从可一遵往式乃开别圹与兴宁合坟孝武帝大明八年崇路太后为太皇太后寻崩诏齐衰三月谥昭皇太后按宋书废帝本纪大明八年闰五月庚申太子即皇帝位秋七月庚戌崇皇太后曰太皇太后　按文帝路淑媛传淑媛讳惠男丹阳建康人也以色貌选入后宫生孝武帝拜为淑媛上即位奉尊号曰皇太后宫曰崇宪废帝即位号太皇太后太宗践祚号崇宪太后初太宗少失所生为太后所摄养世祖尽心祗事而太后抚爱亦笃及上即位供奉礼仪不异旧日有司奏曰夫德敷于内典章必远化覃于外徽号宜宣伏惟皇太后懿圣自天母仪允着义明八远道变九围圣明登御景祚攸改皇太后宜即前号别居外宫诏曰朕备丁艰罚蚤婴孤苦特蒙崇宪太后圣训抚育昔在蕃阃常奉药膳中迫凶威抱怀莫遂今泰运初启情典获申方欲亲奉晨昏尽欢闺禁不得如所奏寻崩时年五十五迁殡东宫门题曰崇宪宫上又诏曰朕幼集茶蓼夙凭德训龛虣定业实资仁范恩着屯夷有兼常慕夫礼沿情施义循事立可特齐衰三月以申追仰之心谥曰昭皇太后葬世祖陵东南号曰修宁陵　　陈
文帝天康元年四月废帝即位尊皇太后章氏为太皇太后按陈书废帝本纪天康元年四月癸酉太子即皇帝位五月乙卯尊皇太后曰太皇太后　按高祖宣皇后章氏传后讳要儿吴兴乌程人也高祖先娶同郡钱仲芳女早卒后乃聘后及践祚立为皇后世祖即位尊后为皇太后废帝即位尊后为太皇太后废帝光大二年太皇太后章氏黜废帝为临海王以宣帝嗣位按陈书废帝本纪光大二年十一月甲寅慈训太后集群臣于朝堂令曰中军仪同镇北仪同镇右将军护军将军八座卿士昔梁运季末海内沸腾天下苍生殆无遗□高祖武皇帝拨乱反正膺图御箓重悬三象还补二仪世祖文皇帝克嗣洪基光宣宝业惠养中国绥宁外荒并战战兢兢劬劳缔构庶几鼎运方隆殷夏伯宗昔在储宫本无令问及居崇极遂骋凶淫居处谅暗固不哀戚嫔嫱丱角就馆相仍岂但依车所纳是讥宗正衰绖生子得诮右师七百之祚何凭三千之罪为大且费引金帛令充椒阃内府中藏军备国储未盈□稔皆已空竭太傅亲承顾托镇守宫闱遗诰绸缪义深垣屏而攒涂未御翌日无淹仍遣刘师知殷不佞等显言排斥韩子高小竖轻佻推心委仗阴谋祸乱决起萧墙元相虽持但除君侧又以余孝顷密迩京师便相征召殃慝之咎凶徒自擒宗社之灵妖氛是灭于是密诏华皎称兵上流国祚忧惶几移丑类乃至要招远近□力巴湘支党纵横寇扰黟歙又别□欧阳纥等攻逼衡州岭表纷纭殊淹弦望岂止罪浮于昌邑非唯声丑于太和但贼竖皆亡妖徒已散日望惩改犹加掩抑而悖礼忘德情性不悛乐祸思乱昏慝无已张安国蕞尔凶狡穷为小盗仍遣使人蒋裕钩出上京即置行台分选凶党贼皎妻吕舂徒为戮纳自奚宫藏诸永巷使其结引亲旧规图戕祸荡主侯法喜等太傅麾下恒游府朝啖以深利谋兴肘腋适又荡主孙泰等潜相连结大有交通兵力殊强指期挻乱皇家有庆历数遐长天诱其衷同然开发此诸文迹今以相示是而可忍谁则不容祖宗基业将惧倾霣岂可复肃恭禋祀临御兆民式稽故实宜在流放今可特降为临海郡王送还藩邸太傅安成王固天生德齐圣广深二后锺心三灵伫眷自前朝不愈任总邦家威惠相宣刑礼兼设指挥啸□湘郢廓清辟地开疆荆益风靡若太戊之承殷历中都之奉汉家校以功名曾何仿□且地彰灵玺天表长彗布新除旧祯祥咸显文皇知子之鉴事甚帝尧传弟之怀久符太伯今可还申曩志崇立贤君方固宗祧载贞辰象中外宜依旧典奉迎舆驾未亡人不幸属此殷忧不有崇替容危社稷何以拜祠高寝归祔武园揽笔潸然兼怀悲庆是日出居别第　　北魏
孝文帝承明元年六月壬申尊皇太后为太皇太后临朝听政按魏书孝文帝本纪云云　按文成文明皇后传后冯氏长乐信都人也父朗坐事诛后遂入宫高宗践极以选为贵人后立为皇后显祖即位尊为皇太后承明元年尊为太皇太后复临朝听政太和三年二月辛巳帝太皇太后幸代都温泉问民疾苦鳏贫者以宫女妻之按魏书孝文帝本纪云云
太和五年夏四月己亥行幸方山建永固石室于山上立碑于石室之庭又铭太皇太后终制于金册又起鉴元殿按魏书孝文帝本纪云云　按文成文明皇后传高祖诏曰朕以虚寡幼纂宝历仰恃慈明缉宁四海欲报之德正觉是凭诸鸷鸟伤生之类宜放之山林其以此地为太皇太后经始灵塔于是罢鹰师曹以其地为报德佛寺太后与高祖游于方山顾瞻川阜有终焉之志因谓群臣曰舜葬苍梧二妃不从岂必远祔山陵然后为贵哉吾百年之后神其安此高祖乃诏有司营造寿陵于方山又起永固石室将终为清庙焉太和五年起作八年而成□石立碑颂太后功德太和七年秋七月丁丑帝太皇太后幸神渊池按魏书孝文帝本纪云云太和十四年太皇太后崩帝定三年之丧
按魏书孝文帝本纪太和十四年九月癸丑太皇太后冯氏崩冬十月戊辰诏曰自丁荼苦奄逾晦朔仰遵遗旨祖奠有期朕将亲侍龙舆奉诀陵隧诸常从之具悉可停之其武卫之官防侍如法癸酉葬文明太皇太后于永固陵甲戌车驾谒永固陵群臣固请公除帝不许己卯车驾谒永固陵庚辰帝居庐引见群僚于太和殿太尉东阳王丕等据权制固请帝引古礼往复群臣乃止诏曰公卿屡依金册遗旨中代权式请过葬即吉朕思遵往古终三年之制依礼既虞卒哭二十一日授服以葛易麻既衰服在上公卿不得独释于下故于朕之授服变从练礼已下复为节降斟酌今古以制厥衷且取遗旨速除之一端粗申罔极之巨痛癸未诏曰朕远遵古式欲终三年之礼百辟群官据金册顾命将夺朕心从先朝之制朕仰惟金册俯自推省取诸二衷不许众议以衰服过期终四节之慕又奉圣训聿修诰旨不敢暗嘿自居以旷机政庶不愆遗令之意差展哀慕之情普下州镇长至三元绝吉庆之礼甲申车驾谒永固陵辛卯诏曰群官以万机事重请求听政朕仰祗遗命亦思无怠但哀慕缠绵心神迷塞未堪自力以亲政事近侍先掌机衡者皆谋猷所寄且可任之如有疑事当时与论决十有一月甲寅诏曰垂及至节感慕崩摧凡在臣列谁不哽切内外职人先朝班次及诸方杂客冬至之日尽听入临三品以上衰服者至夕复临其余惟旦临而已其拜哭之节一依别议　按文成文明皇后传初太后以高祖□于春秋乃作劝戒歌三百余章又作皇诰十八章文多不载太后立文宣王庙于长安又立思燕佛图于龙城皆刊石立碑太后又制内属五庙之孙外戚六亲缌麻皆受复除性俭素不好华饰躬御缦缯而已宰人上膳案裁径尺羞膳滋味减于故事十分之八太后尝以体不安服庵子宰人昏而进粥有蝘蜓在焉后举匕得之高祖侍侧大怒将加极罚太后笑而释之自太后临朝专政高祖雅性孝谨不欲参决事无巨细一禀于太后太后多智略猜忍能行大事生杀赏罚决之俄顷多有不闻高祖者是以威福兼作震动内外故杞道德王遇张佑苻承祖等拔自微阉岁中而至王公王睿出入卧内数年便为宰辅赏财帛千万亿计金书铁券许以不死之诏李冲虽以器能受任亦由见宠帷幄密加锡不可胜数后性严明假有宠待亦无所纵左右纤介之愆动加捶楚多至百余少亦数十然性不宿憾寻亦待之如初或因此更加富贵是以人人怀于利欲至死而不思退太后曾与高祖幸灵泉池燕群臣及藩国使人诸方渠帅各令为其方舞高祖帅群臣上寿太后忻然作歌帝亦和歌遂命群臣各言其志于是和歌者九十人太后外礼民望元丕游明根等颁赐金帛舆马每至褒美睿等皆引丕等参之以示无私又自以过失惧人议己小有疑忌便见诛戮迄后之崩高祖不知所生至如李欣李惠之徒猜嫌覆灭者十余家死者数百人率多枉滥天下冤之十四年崩于太和殿时年四十九其日有雄雉集于太华殿高祖酌饮不入口五日毁慕过礼谥曰文明太皇太后葬于永固陵日中而反虞于鉴元殿诏曰尊旨从俭不申罔极之痛称情允礼仰损俭训之德进退思维倍用崩感又山陵之节亦有成命内则方丈外裁揜坎脱于孝子之心有所不尽者室中可二丈坟不得过三十余步今以山陵万世所仰复广为六十步辜负遗旨益以痛绝其幽房大小棺椁质约不设明器至于素帐缦茵瓷瓦之物亦皆不置此则遵先志从册令俱奉遗事而有从有违未达者或以致怪梓宫之里元堂之内圣灵所凭是以一一奉遵仰昭俭德其余外事有所不从以尽痛慕之情其宣示远近着告群司上明俭诲之善下彰违命之失及卒哭孝文服衰近臣从服三司已下外臣衰服者变服就练七品以下尽除即吉设祔祭于太和殿公卿以下始亲公事高祖毁瘠绝酒肉不内御者三年初高祖孝于太后乃于永固陵东北里余豫营寿宫有终焉瞻望之志及迁洛阳乃自表瀍西以为山园之所而方山虚宫至今犹存号万年堂云按礼志魏自太祖至于武泰帝及太皇太后皇太后皇后崩悉依汉魏既葬公除惟高祖太和十四年九月癸丑文明太后崩将营山陵安定王休齐郡王简咸阳王禧河南王干广陵王羽颍川王雍始平王勰北海王详侍中太尉录尚书事东阳王丕侍中司徒淮阳王尉元侍中司空长乐王穆亮侍中尚书左仆射平原王陆睿等率百寮诣阙表曰上灵不吊大行太皇太后崩背溥天率土痛慕断绝伏惟陛下孝思烝烝攀号罔极臣等闻先王制礼必有随世之变前贤刱法亦务适时之宜良以世代不同古文异致故也三年之丧虽则自古然中代已后未之能行先朝成式事在可准圣后终制刊之金册伏惟陛下至孝发衷哀毁过礼欲依上古丧终三年诚协大舜孝慕之德实非俯遵济世之道今虽中夏穆清庶邦康静然万机事殷不可暂旷春秋烝尝事难废阙伏愿天鉴抑至孝之深诚副亿兆之企望丧期礼数一从终制则天下幸甚日月有期山陵将就请展安兆域以备奉终之礼诏曰凶祸甫尔未忍所请休等又表曰臣等闻五帝已前丧期无数三代相因礼制始立名虽虚置行之者寡高宗徒有谅暗之言而无可遵之式康王既废初丧之仪先行即位之礼于是无改之道或亏三年之丧有缺夫岂无至孝之君贤明之子皆以理贵随时义存百姓是以君薨而即位不暇改年逾月而即葬岂待同轨葬而即吉不必终丧此乃二汉所以经纶治道魏晋所以纲理政术伏惟陛下以至孝之性遭罔极之艰永慕崩号哀过虞舜诚是万古之高德旷世之绝轨然天下至广万机至殷旷之一朝庶政必滞又圣后终制已有成典宗社废礼其事尤大伏愿天鉴抑哀毁之至诚思在予之深责仰遵先志典册之文俯哀百辟元元之请诏曰自遭祸罚慌惚如昨奉侍梓宫犹悕髣□山陵迁厝所未忍闻十月休等又表曰臣等频烦上闻仰申诚款圣慕惟远未垂昭亮伏读哀灼忧心如焚臣等闻承干统极者宜以济世为务经纶天下者特以百姓为心故万几在躬周康弗获申其慕汉文作戒孝景不得终其礼此乃先代之成轨近世所不易伏惟太皇太后睿圣渊识虑及始终明诰垂于典策遗训□于末命聿修厥德圣人所重遵承先式臣子攸尚陛下虽欲终上达之礼其如黎元何臣等不胜忧惧之诚敢冒重陈乞垂听访以副亿兆之望诏曰仰寻遗旨俯闻所奏信增号绝山陵可依典册如公卿所议衰服之宜情所未忍别当备叙在心既葬休又表曰奉被癸酉诏书述遗戒之旨昭违从之义遵俭葬之重式称孝思之深诚伏读未周悲感交切日月有期山陵即就伏惟陛下永慕崩号倍增摧绝臣等具位在官与国休戚庇心之至不敢不陈咸以为天下之至尊莫尊于王业皇极之至重莫重于万几至尊故不得以常礼任己至重亦弗获以世典申情是以二汉已降逮于魏晋葬不过逾月服不淹三旬良以叔世事广礼随时变不可以无为之法行之于有为之辰文质不同古今异制其来久矣自皇代革命多历年祀四祖三宗相继纂业上承数代之故实俯副兆民之企望岂伊不怀理宜然也文明太皇太后钦明稽古圣思渊深所造终制事合世典送终之礼既明遗诰之文载备奉而行之足以垂风百王轨仪万叶陛下以至孝之诚哀毁过礼三御不充半溢昼夜不释绖带永思缠绵灭性几及百姓所以忧惧失守臣等所以肝脑涂地王者之尊躬行一日固可以感彻上灵贯被幽显况今山陵告终阙
二字
咸毕自已淹月仍不
上练比之前世理为过矣愿陛下思大孝终始之义愍亿兆悲惶之心抑思割哀遵奉终制以时即吉一日万几则天下蒙恩率土仰赖谨依前式求定练日以备祔禅之礼诏曰比当别叙在心既而帝引见太尉丕及群臣等于太和殿前哭拜尽哀出幸思贤门右诏尚书李冲宣旨于王等仰惟先后平日近集群官共论政治平秩民务何图一旦祸酷奄锺独见公卿言及丧事追惟荼毒五内崩摧丕对曰伏奉明诏群情圯绝臣与元等不识古义以老朽之年历奉累圣国家旧事颇所知闻伏惟远祖重光世袭至有大讳之日惟侍送梓宫者凶服左右尽皆从吉四祖三宗因而无改世祖高宗臣所目见惟先帝升遐臣受任长安不在侍送之列窃闻所传无异前式伏惟陛下以至孝之性哀毁过礼伏闻所御三食不满半溢臣等叩心绝气坐不安席愿暂抑至慕之情遵先朝成事思金册遗令奉行前式无失旧典诏曰追惟慈恩昊天罔极哀毁常事岂足关言既不能待没而朝夕食粥粗亦支任二公何足以至忧怖所奏先朝成事亦所具闻祖宗情专武略未修文教朕今仰禀圣训庶习古道论时比事又与先世不同太尉等国老政之所寄于典记旧式或所未悉且可知朕大意其余丧礼之仪古今异同汉魏成事及先儒所论朕虽在衰服之中以丧礼事重情在必行故暂抑哀慕躬自寻览今且以所怀别问尚书游明根高闾等公且可听之高祖谓明根曰朕丁罹酷罚日月推移山陵已过公卿又依金册据按魏晋请除衰服重闻所奏倍增号哽前者事逼山陵哀疚顿敝未得论叙今故相引欲具通所怀卿前所表除释衰麻闻之实用悲恨于时亲侍梓宫匍匐筵几哀号痛慕情未暂阕而公卿何忍便有此言何于人情之不足夫圣人制卒哭之礼授练之变皆夺情以渐又闻君子不夺人之丧亦不可夺丧今则旬日之间言及即吉特成伤理明根对曰臣等伏寻金册遗旨逾月而葬葬而即吉故于卜葬之初因奏练除之事仰伤圣心伏增悲悚高祖曰卿等咸称三年之丧虽则自古然中代以后未之能行朕谓中代所以不遂三年之丧盖由君上违世继主初立故身袭衮冕以行即位之礼又从储宫而登极者君德未允臣义不洽天下颙颙未知所傒故颁备朝仪示皇极之尊及后之丧也因父在不遂即生惰易之情踵以为法谅知敦厚之化不易遵也朕少蒙鞠育慈严兼至臣子之情君父之道无不备诲虽自蒙昧粗解告旨庶望量行以免咎戾朕诚不德在位过纪虽未能恩洽四方化行万国仰禀圣训足令亿兆知有君矣于此之日而不遂哀慕之心使情礼俱损丧纪圮坏者深可痛恨高闾对曰太古既远事难袭用汉魏以来据有成事汉文继高惠之踪断狱四百几致刑措犹垂三旬之礼孝景承平遵而不变以此言之不为即位之际有所逼惧也良是君臣之道理自宜然又汉称文景虽非圣君亦中代明主今遗册之旨同于前式伏愿陛下述遵遗令以副群庶之情杜预晋之硕学论自古天子无有行三年之丧者以为汉文之制暗与古合虽叔世所行事可承踵是以臣等慺慺干谒高祖曰汉魏之事与今不同备如向说孝景虽承升平之基然由嫡子即位君德未显无异前古又父子之亲诚是天属之重然圣母之德昊天莫报思自殒灭岂徒衰服而已窃寻金册之旨所以告夺臣子之心令早即吉者虑遗绝万机荒废政事群臣所以慺慺亦惧机务之不理矣今仰奉册令俯顺群心不敢暗默不言以荒庶政惟欲存衰麻废吉礼朔望尽哀写泄悲慕上无失导诲之志下不乖众官所请情在可许故专欲行之公卿宜审思朕怀不当固执至如杜预之论虽暂适时事于孺慕之君谅暗之主盖亦诬矣孔圣称丧与其易也宁戚而预于孝道简略朕无取焉秘书丞李彪对曰汉明德马后保养章帝母子之道无可间然及后之崩葬不淹旬寻以从吉然汉章不受讥于前代明德不损名于往史虽论功比德事有殊绝然母子之亲抑亦可拟愿陛下览前世之成规遵金册之遗令割哀从议以亲万几斯诚臣下至心兆庶所愿高祖曰既言事殊固不宜仰匹至德复称孝章从吉不受讥前代朕所以眷恋衰绖不从所议者仰感慈恩情不能忍故也盖闻孝子之居丧见美丽则感亲故释锦而服粗衰内外相称非虚加也今者岂徒顾礼违议苟免嗤嫌而已抑亦情发于衷而欲肆之于外金册之意已具前答故不复重论又卒日奉旨不忍片言后事遂非嘿嘿在念不显所怀今奉终之事一以仰遵遗册于令不敢有乖但痛慕之心事系于予虽无丁兰之感庶圣灵不夺至愿是以谓无违旨嫌诸公所表称先朝成式事在可准朕仰惟太祖龙飞九五初定中原及太宗承基世祖纂历皆以四方未一群雄竞起故锐意武功未修文德高宗显祖亦心存武烈因循无改朕承累世之资仰圣善之训抚和内外上下辑谐稽参古式宪章旧典四海移风要荒革俗仰遵明轨庶无愆违而方于祸酷之辰引末朝因循之则以为前准非是所喻高闾对曰臣等以先朝所行颇同魏晋又适于时故敢仍请高祖曰卿等又称今虽中夏穆清庶邦康静然万机事广不可暂旷朕以卿苦见逼夺情不自胜寻览丧仪见前贤论者称卒哭之后王者得理庶事依据此文又从遗册之旨虽存衰服不废万机无阙庶政得展罔极之思于情差申高闾对曰君不除服于上臣则释衰于下从服之义有违为臣之道不足又亲御衰麻复听朝政吉凶事杂臣窃为疑高祖曰卿等犹以朕之未除于上不忍专释于下柰何令朕独忍于亲旧论云王者不遂三年之服者屈己以宽群下也先后之抚群下也念之若子视之犹伤卿等哀慕之思既不求宽朕欲尽罔极之慕何为不可但逼遗册不遂乃心将欲居庐服衰写朝夕之慕升堂袭素理日昃之勤使大政不荒哀情获遂吉不害于凶凶无妨于吉以心处之谓为可尔遗旨之文公卿所议皆服终三旬释衰袭吉从此而行情实未忍遂服三年重违旨诰今处二理之际惟望至期使四气一周寒暑代易虽不尽三年之心得一终忌日情结差申案礼卒哭之后将受变服于朕受日庶民及小官皆命即吉内职羽林中郎已下虎贲郎已上及外职五品巳上无衰服者素服以终三月内职及外臣衰服者变从练礼外臣三月而除诸王三都驸马及内职至来年三月晦朕之练也除凶即吉侍臣君服斯服随朕所降比虽非旧式推情即理有贵贱之差远近之别明根对曰圣慕深远孝性弥至臣等所奏已不蒙许愿得逾年即吉既历冬正岁序改易且足申至慕之情又近遗诰之意何待□年高祖曰册旨速除之意虑广及百官久旷众务岂于朕一人独有违夺今既依次降除各不废王政复何妨于事而犹夺期年之心高闾对曰昔王孙□葬士安去棺其子皆从而不违不为不孝此虽贵贱非伦事颇相似臣敢借以为喻今亲奉遗令而有所不从臣等所以频烦于奏李彪亦曰三年不改其父之道可谓大孝今不遵册令恐涉改道之嫌高祖曰王孙士安皆诲子以俭送终之事及其遵也岂异今日改父之道者盖谓慢孝忘礼肆情违度今梓宫之俭元房之约明器帏帐一无所陈如斯之事卿等所悉衰服之告乃至圣心卑己申下之意宁可苟顺冲约之旨而顿绝创巨之痛纵有所涉甘受后代之讥未忍今日之请又表称春秋蒸尝事难废阙朕闻诸夫子吾不与祭如不祭自先朝以来有司行事不必躬亲比之圣言于事殆阙赖蒙慈训之恩即行致敬之礼今昊天降罚殃祸上延人神丧恃幽显同切想宗庙之灵亦辍歆祀脱行飨荐恐乖冥旨仰思成训倍增痛绝岂忍身袭衮冕亲行吉事高闾对曰古者郊天越绋行事宗庙之重次于郊祀今山陵已毕不可久废庙飨高祖曰祭祀之典事由圣经未忍之心具如前告脱至庙庭号慕自缠终恐废礼公卿如能独行事在言外李彪曰三年不为礼礼必坏三年不为乐乐必崩今欲废礼阙乐臣等未敢高祖曰此乃宰予不仁之说已受责于孔子不足复言群臣前表称高宗徒有谅暗之言而无可遵之式朕惟信暗默之难周公礼制自兹以降莫能景行言无可遵之式良可怪矣复云康王既废初丧之仪先行即位之礼于是无改之道或亏三年之丧有缺朕谓服美不安先贤有谕礼毕居丧着在前典或亏之言有缺之义深乖理衷高闾对曰臣等据案成事依附杜预多有未允至乃推校古今量考众议实如明旨臣等切惟曾参匹夫七日不食夫子以为非礼及录其事惟书七日不称三年盖重其初慕之心惟陛下以万乘之尊不食竟于五日既御则三食不充半溢臣等伏用悲惶肝脑涂地躬行一日足以贯被幽显岂宜衰服三年以旷机务夫圣人制礼不及者企而及之过之者俯而就之伏愿陛下抑至慕之情俯就典礼之重诚是臣等慺慺之愿高祖曰恩隆德厚则思恋自深虽非至情由所感发然曾参之孝旷代而有岂朕今日所足论也又前表称古者葬而即吉不必终礼此乃二汉所以经纶治道魏晋所以纲理庶政朕以为既葬即吉盖其季俗多乱权宜救世耳谅非光治兴邦之化二汉之盛魏晋之兴岂由简略丧礼遗忘仁孝哉公卿偏执一隅便为经治之要皆在于斯殆非义也昔平日之时公卿每奏称当今四海晏安诸夏清泰礼乐日新政和民悦踪侔轩唐事等虞禹汉魏已下固不足仰止圣治及至今日便欲苦夺朕志使不逾于魏晋如此之意未解所由昔文母上承圣主之资下有贤子之化惟助德宣政因风致穆而已当今众事草刱万务惟始朕以不德冲年践祚而圣母匡训以义方诏诲以政事经纶内外忧勤亿兆使君臣协和天下辑穆上代以来何后之功得以仰比如有可拟则从众议尧虽弃子禅舜而舜自有圣德不假尧成及其徂也犹四海遏密终于三年今慈育之恩诏教之德寻之旷代未有匹拟既受非常之恩宁忍从其常式况未殊一时而公卿欲令即吉冠冕黼黻行礼庙庭临宜设悬飨会万国寻事求心实所未忍高闾对曰臣等遵承册令因循前典惟愿除衰即吉亲理万机至德所在陛下钦明稽古周览坟籍孝性发于圣质至情出于自然斟酌古今事非臣等所及李彪曰当今虽治风辑穆民庶晏然江南有未宾之吴朔北有不臣之国东西二蕃虽文表称顺情尚难测是以臣等犹怀不虞之虑高祖曰鲁公带绖从师晋侯墨衰败寇往圣无讥前典所许如有不虞虽越绋无嫌而况衰麻乎岂可于晏安之辰豫念戎旅之事以废丧纪哉李彪对曰昔太伯父死适越不失至德之名夫岂不怀有由然也伏愿抑至慕之心从遗告之重臣闻知子莫若父母圣后知陛下至孝之性也难夺故豫造金册明着遗礼今陛下孝慕深远果不可夺臣等常辞知何所启高祖曰太伯之言有乖今事诸情备如前论更不重叙古义亦有称王者除衰而谅暗终丧者若不许朕衰朕则当除衰暗默委政冢宰二事之中惟公卿所择明根对曰陛下孝侔高宗慕同大舜服衰麻以申至痛理万机以从遗旨兴旷世之废礼制一代之高则臣等伏寻渊默不言则代政将旷仰顺圣慕之心请从衰服之旨东阳王丕曰臣与尉元历事五帝虽衰老无识敢奏所闻自圣世以来大讳之后三月必须迎神于西攘恶于北具行吉礼自皇始以来未之或易高祖曰太尉国老言先朝旧事诚如所陈但聪明正直惟德是依若能以道不召自至苟失仁义虽请弗来大祸三月而备行吉礼深在难忍纵即吉之后犹所不行况数旬之中而有此理恐是先朝万得之一失未可以为常式朕在不言之地不应如此但公卿执夺朕情未忍从遂成往复追用悲绝上遂号恸群官亦哭而辞出壬午诏曰公卿屡上启事依据金册遗旨中代成式求过葬即吉朕仰惟恩重不胜罔极之痛思遵远古终三年之礼比见群官具论所怀今依礼既虞卒哭□此月二十日受服以葛易麻既衰服在上公卿不得独释于下故于朕之授变从练已下复为节降断度今古以情制衷但取遗旨速除之一节粗申臣子哀慕之深情欲令百官同知此意故用宣示便及变礼感痛弥深太和十五年帝服太皇太后丧始进蔬食有司求卜祥日及服缟祔庙之典按魏书孝文帝本纪太和十五年夏四月癸亥帝始进蔬食　按礼志十五年四月癸亥朔设荐于太和庙是日高祖及从服者仍朝夕临始进蔬食上哀哭追感不饭侍中南平王冯诞等谏经宿乃膳甲子罢朝夕哭九月丙戌有司上言求卜祥日诏曰便及此期览以摧绝敬祭卜祥乃古之成典但世失其义筮曰永吉既乖敬事之志又违永慕之心今将屈礼厉众不访龟兆已企及此晦宁敢重违册旨以异群议寻惟永往言增崩裂丁亥高祖宿于庙至夜一刻引诸王三都大官驸马三公令仆已下奏事中散已上及刺史镇将立哭于庙庭三公令仆升庙既出监御令陈服笥于庙陛南近侍者奉而升列于垩室前席侍中南平王冯诞跽奏请易服进缟冠皂朝服革带黑屦侍臣各易以黑介帻白绢单衣革带乌履遂哀哭至乙夜尽戊子质明荐羞奏事中散已上冠服如侍臣刺史已下无变高祖荐酌神部尚书王谌赞祝讫哭拜遂出有司阳祥服如前侍中跽奏请易祭服进缟冠素纰白布深衣麻绳履侍臣去帻易幍群官易服如侍臣又引入如前仪曹尚书游明根升庙跽慰复位哭遂出引太守外臣及诸部渠帅入哭次引萧赜使并杂客入至甲夜四刻侍御散骑常侍司卫监以上升庙哭既而出帝出庙停立哀哭久而乃还十月太尉丕奏曰窃闻太庙已就明堂功毕然享祀之礼不可久旷至于移庙之日须得国之大姓迁主安庙神部尚书王谌既是庶姓不宜参豫臣昔以皇室宗属迁世祖之主先朝旧式不敢不闻诏曰具闻所奏寻惟平日倍增痛绝今遵述先旨营建寝庙既而粗就先王制礼职司有分移庙之日迁奉神主皆太尉之事朕亦亲自行事不得越局专委大姓王谌所司惟赞板而已时运流速奄及缟制复不得哀哭于明堂后当亲拜山陵写泄哀慕太和十六年太皇太后再周忌日帝绝膳哭陵按魏书孝文帝本纪太和十六年九月甲午祀文明太后于元室辛未帝以文明太皇太后再周忌日哭于陵左绝膳三日哭不辍声　按礼志十六年九月辛未高祖哭于文明太后陵左终日不绝声幕越席为次侍臣侍哭壬申高祖以忌日哭于陵左哀至则哭侍哭如昨帝二日不御膳癸酉朝中夕三时哭拜于陵前夜宿监元殿是夜彻次甲戌帝拜哭辞陵还永乐宫　　北齐
文宣帝天保十年废帝即位尊皇太后娄氏为太皇太后按北齐书废帝本纪天保十年十一月癸卯太子即皇帝位庚戌尊皇太后为太皇太后　按神武明皇后娄氏传后讳昭君赠司徒内干之女也少明悟强族多聘之□不肯行及见神武于城上执役惊曰此真吾夫也乃使婢通意又数致私财使以聘己父母不得已而许焉神武既有澄清之志倾产以结英豪密谋秘策后恒参预及拜渤海王妃阃闱之事悉决焉文襄嗣位进为太妃文宣将受魏禅后固执不许帝所以中止天保初尊为皇太后宫曰宣训济南即位尊为太皇太后废帝干明元年秋八月壬午太皇太后令废帝为济南王令食一郡以大丞相常山王演入纂大统是日王居别宫按北齐书废帝本纪云云
孝昭帝皇建元年八月壬午皇帝即位于晋阳宣德殿诏奉太皇太后还称皇太后按北齐书孝昭帝本纪云云　按神武明皇后娄氏传尚书令杨愔等受遗诏辅政□忌诸王太皇太后密与孝昭及诸大将定策诛之下令废立孝昭即位复为皇太后后主隆化二年春正月乙亥幼主即皇帝位改元为承光元年大赦尊皇太后为太皇太后帝为太上皇帝后为太上皇后按北齐书后主本纪云云
　　北周
宣帝大象二年上阿史那氏尊号为太皇太后李氏为太帝太后按周书静帝本纪大象二年夏五月庚戌上天元上皇太后尊号为太皇太后天元圣皇太后为太帝太后　按武帝阿史那皇后传后突厥木扞可汗俟斤之女高祖即位许归后于帝天和三年高祖行亲迎之礼宣帝即位尊为皇太后大象元年改为天元皇太后二年又尊为天元上皇太后宣帝崩静帝尊为太皇太后　按武帝李皇后传后名娥姿楚人也于谨平江陵后家被籍没至长安太祖以后赐高祖后稍得亲幸大象元年二月改为天元帝太后七月又尊为天皇太后二年尊为天元圣皇太后宣帝崩静帝尊为太帝太后　　唐
唐定太皇太后金玺及出入仪卫之制
按唐书车服志太皇太后玺以金为之藏而不用封令书以宫官印　按仪卫志太皇太后出尚仪版奏请中严尚服率司仗布侍卫司宾列内命妇于庭西向北上六尚以下诣室奉迎尚服负宝内仆进车合外尚仪版奏外办驭者执辔太皇太后乘舆以出华盖侍卫警跸内命妇从出门太皇太后升车从官皆乘马内命妇宫人以次从清游队旗一执者一人佩横刀引夹皆二人佩弓箭横刀骑次金吾卫折冲都尉一人佩横刀弓箭领骑四十亦佩横刀夹折冲执□二十人持弩四人佩弓箭十六人持□刀二人次虞候佽飞二十八人骑佩弓箭横刀夹道分左右以属黄麾仗次内仆令一人在左丞二人在右各书令史二人骑从次黄麾一执者一人夹道二人皆骑次左右厢黄麾仗厢皆三行行百人第一矩戟五色氅执者黄地白花綦袄冒第二戈五色氅执者赤地黄花綦袄冒第三锽五色旛执者青地赤花綦袄冒左右卫左右威卫左右武卫左右骁卫左右领军卫各三行行二十人每卫以主帅六人主之皆豹文袍冒执石装长刀骑唯左右领军卫减三人每卫果毅都尉一人被绣袍各一人从左右领军卫有绛引幡引前者三掩后者三次内谒者监四人给事二人内常侍二人内侍少监二人骑分左右皆有内给使一人从次内给使百二十人平巾帻大口□绯裲裆分左右属于宫人车次偏扇团扇方扇皆二十四宫人执之衣彩大□裙襦彩衣革带履分左右次香蹬一内给使四人轝之居重翟车前次重翟车驾四马驾士二十四人次行障六次坐障三皆左右夹车宫人执之服同执扇次内寺伯二人领寺人六人执御刀服如内给使夹重翟车次腰轝一执者八人团雉尾扇二夹轝次大伞四次雉尾扇八左右横行为二重次锦花盖二单行次小雉尾扇朱画团扇皆十二横行次锦曲盖二十横行为二重次锦六柱八分左右自腰轝以下皆内给使执之次宫人车次绛麾二分左右次后黄麾一执者一人夹二人皆骑次供奉宫人在黄麾后次厌翟车翟车安车皆驾四马驾士各二十四人四望车驾士二十二人金根车驾牛驾士十二人次左右厢衙门各二每门二人执四人夹皆赤綦袄黄袍冒骑次左右领军卫厢皆一百五十人执殳赤地黄花綦袄冒前属于黄麾仗后尽卤簿厢各主帅四人主之皆黄袍冒执石装长刀骑折冲都尉二人检校殳仗皆一人骑从次衙门一尽卤簿后殳仗内正道每门监门校尉二人主之执银装长刀厢各有校尉一人骑佩银横刀往来检校御马减大驾之半太皇太后将还三严内典引引外命妇出次就位司宾引内命妇出次序立大次之前既外办驭者执辔太皇太后乘舆出次华盖警跸侍卫如初内命妇以下乘车以从车驾入内典引引外命妇退驾至正殿门外车驾南向尚仪前奏请降车将士还顺宗永贞元年十月丁酉为曾太皇太后举哀十一月已巳祔睿贞皇后于元陵寝宫按唐书宪宗本纪云云　按代宗睿贞皇后传后沈氏吴兴人开元末以良家子入东宫太子以赐广平王实生德宗天宝乱贼囚后东都掖庭王入洛而河南为史思明所没遂失后所在代宗立以德宗为皇太子诏访后在亡不能得德宗即位乃先下诏建中元年乃具册前上皇太后尊号宪宗即位有司建言皇太后沈氏厌代二十有七年大行皇帝至孝哀思罔极建中时发明诏遣使者奉迎凡舟车所至罔不逮岁推月迁参访理绝请因大行皇帝启殡诏群臣为皇太后发哀肃章内殿中人奉廞衣置幄坐宫中朝夕上食告天地宗庙上太皇太后谥册作神主祔代宗庙备法驾奉祎衣纳于元陵祠室诏曰可穆宗长庆四年正月丙子皇太子即皇帝位二月癸未尊皇太后为太皇太后按唐书敬宗本纪云云　按宪宗懿安皇后传后郭氏汾阳子仪之孙父暧尚升平公主实生后宪宗为广陵王聘以为妃生穆宗元和元年进册贵妃八年群臣三请立为后帝以岁子午忌又是时后庭多嬖艳恐后得尊位钳掣不得肆故章报闻罢穆宗嗣位上尊号皇太后帝崩中人有为后谋称制者后怒曰吾效武氏邪今太子虽幼尚可选重德为辅吾何与外事哉敬宗立号太皇太后敬宗宝历二年太皇太后定策立江王嗣皇帝位按唐书敬宗本纪不载　按宪宗懿安皇后传宝历仓卒后召江王嗣皇帝位是为文宗文宗性谨孝事后有礼凡羞果鲜珍及四方奇奉必先献宗庙三宫而后御之按通鉴纲目时郭太后居兴庆宫宝历王太后居义安殿萧太后居大内上性孝谨事之如一每得珍异先荐郊庙次奉三宫然后进御宣宗大中二年五月己卯太皇太后崩十一月壬午葬懿安太皇太后于景陵按唐书宣宗本纪云云　按宪宗懿安皇后传宣宗立于后诸子也而母郑故侍儿有曩怨帝奉养礼稍薄后郁郁不聊与一二侍人登勤政楼将自陨左右共持之帝闻不喜是夕后暴崩有司上尊谥葬景陵外园太常官王□请后合葬景陵以主祔宪宗室帝不悦令宰相白敏中让之□曰后乃宪宗东宫元妃事顺宗为妇历五朝母天下不容有异论敏中亦怒周墀又责谓□终不挠墀曰□性孤直俄贬□句容令懿宗咸通中□还为礼官申抗前论乃诏后主祔于庙大中十三年八月诏立郓王为皇太子癸巳即皇帝位癸卯尊皇太后曰太皇太后按唐书懿宗本纪云云　按宪宗孝明皇后传后郑氏丹阳人元和初没入掖廷宪宗幸之生宣宗宣宗为光王后为王太妃及即位尊为皇太后懿宗立尊后为太皇太后咸通三年帝奉后宴三殿命翰林学士侍立结绮楼下懿宗咸通六年十二月壬子太皇太后崩
按唐书懿宗本纪云云　按宪宗孝明皇后传六年崩移仗西内上谥册葬景陵旁园
　太皇太后部汇考二
　　辽
太祖天显二年冬十一月太宗即位十二月庚辰尊皇太后萧氏为太皇太后按辽史太宗本纪云云　按德祖宣简皇后传后萧氏小字岩母斤遥辇氏宰相剔剌之女男子六人太祖长子也天显八年十一月辛丑太皇太后崩遣使告哀于唐及人皇王倍按辽史太宗本纪云云
天显九年二月戊寅葬太皇太后于德陵前二日发丧于菆涂殿上具衰服以送后追谥宣简皇后诏建碑于陵按辽史太宗本纪云云
道宗清宁元年即皇帝位九月尊皇太后为太皇太后以应圣节上寿设宴按辽史道宗本纪重熙二十四年八月己丑即皇帝位辛丑改元清宁大赦九月庚午尊皇太后曰太皇太后十二月戊子应圣节上太皇太后寿宴群臣命妇　按圣宗钦哀皇后传后萧氏小字耨斤生兴宗圣宗崩诬仁德皇后谋乱徙上京害之自立为皇太后重熙三年后阴召诸弟议欲立少子重元重元以所谋白帝帝收太后符玺迁于庆州七括宫六年帝悔之亲驭奉迎侍养益孝谨后常不怿帝崩殊无戚容见崇圣太后悲泣如礼谓曰汝年尚幼何哀痛如是清宁初尊为太皇太后清宁三年十二月戊辰太皇太后不豫曲赦行在五百里内囚己巳太皇太后崩按辽史道宗本纪云云
清宁四年春正月壬申朔遣使报哀于宋夏五月庚午上大行太皇太后尊谥曰钦哀皇后按辽史道宗本纪云云
　　宋
英宗治平四年正月丁巳太子即皇帝位己未尊皇太后曰太皇太后乘舆如万安太后之制按宋史神宗本纪云云　按慈圣光献曹皇后传后真定人明道三年郭后废诏聘入宫景佑元年九月册为皇后英宗立尊后为皇太后神宗立尊为太皇太后帝致极诚孝所以承迎娱悦无所不尽从行登玩每先后策掖后亦慈爱天至或退朝稍晚必自至屏扆候瞩间亲持膳饮以食帝外家男子旧毋得入谒后春秋高佾亦老帝数言宜使入见辄不许他日佾侍帝帝复为请乃许之因偕诣后合少焉帝先起若令佾得伸亲亲意后遽曰此非汝所当得留趣遣出　按舆服志神宗嗣位尊皇太后为太皇太后其行幸依治平元年之制而皇太后皇后常出只用副金涂银装白藤舆覆以榈屋饰以凤辇官服同乘舆平头辇之制于是诏太皇太后出入所乘如万安太后舆上设行龙六制饰率有加金铜车礼典不载则如旧制神宗熙宁元年三月戊子作太皇太后庆寿宫按宋史神宗本纪云云熙宁二年奉太皇太后玉册金宝
按宋史神宗本纪不载　按礼志熙宁二年神宗尊皇太后曹氏为太皇太后诣文德殿跪奉玉册授摄太尉曾公亮金宝授摄司徒韩绛礼毕百官称贺元丰元年春正月乙丑以太皇太后疾驿召天下医者按宋史神宗本纪云云
元丰二年太皇太后崩帝改易山陵加恩外戚按宋史神宗本纪元丰二年冬十月己酉太皇太后疾上不视事庚戌罢朝谒景灵宫命辅臣祷于天地宗庙社稷减天下囚死罪一等流以下释之乙卯太皇太后崩戊午诏易太皇太后园陵曰山陵　按慈圣光献曹皇后传晚得水疾侍医莫能治元丰二年冬疾甚帝视疾寝门衣不解带旬日崩年六十四帝推恩曹氏拜佾中书令进官者四十余人元丰三年帝不视朝为太皇太后上谥祔庙加恩亲属按宋史神宗本纪元丰三年春正月乙丑朔以大行太皇太后在殡不视朝戊寅上太皇太后谥曰慈圣光献三月癸酉葬慈圣光献皇后于永昭陵乙酉祔慈圣光献皇后神主于太庙己丑以慈圣光献皇后弟昭德军节度使曹佾为司徒兼中书令改护国军节度使余亲属加恩有差元丰八年哲宗即位尊太后高氏为太皇太后权同听政礼官上垂帘之制按宋史哲宗本纪元丰八年一月神宗寝疾宰相王珪乞早建储为宗庙社稷计又奏请皇太后权同听政神宗首肯三月甲午朔皇太后垂帘于福宁殿谕珪等曰皇子性庄重从学颖悟自皇帝服药手写佛书为帝祈福因出以示珪等所书字极端谨珪等称贺遂奉制立为皇太子戊戌神宗崩太子即皇帝位尊皇太后曰太皇太后甲寅以群臣固请始同太皇太后听政己未命中外避太皇太后父遵甫名夏四月乙亥诏以太皇太后生日为坤成节　按礼志哲宗即位太皇太后权同听政三省枢密院按仪注未释服以前遇只日皇帝御迎阳门日参官并赴起居依例奏事每五日遇只日于迎阳门垂帘皇帝坐于帘内之北宰执奏事则权屏去左右侍卫事有机速许非时请对及赐宣召亦许升殿礼部御史台合门奏讨论御殿及垂帘仪制每朔望六参皇帝御前殿百官起居三省枢密奏事应见谢辞班退各令诣内东门进榜子皇帝双日御延和殿垂帘日参官起居太皇太后移班少西起居皇帝并再拜三省枢密院奏事三日以上四拜不舞蹈候祔庙毕起居如常仪帘前通事以内侍殿下以合门吏部磨勘奏举人垂帘日引应见谢辞臣僚遇朔望参日不坐并先诣殿门次内东门应□赐者并门赐之于是帝御迎阳门幄殿同太皇太后垂帘宰臣亲王以下合班起居常制分班十六至是合班以合门奏请故也礼官请如有祥瑞边捷宰臣以下紫宸殿称贺皇帝毕赴内东门贺太皇太后从之　按宣仁圣烈高皇后传后亳州蒙城人母曹氏慈圣光献妃□也故后少鞠宫中时英宗亦在帝所与后年同仁宗谓慈圣异日必以为配既长遂成婚濮邸生神宗皇帝治平四年神宗嗣位尊为皇太后哲宗嗣位尊为太皇太后驿召司马光吕公着未至迎问今日设施所宜先未及条上已散遣修京城役夫减皇城觇卒止禁庭工技废导洛司出近侍尤亡状者戒中外毋苛敛宽民间保户马事由中旨王珪等弗预知又起文彦博于既老遣使劳诸途谕以复祖宗法度为先务且令亟疏可用者从父遵裕坐西征失律抵罪蔡确欲献谀以固位乞复其官后曰遵裕灵武之役涂炭百万先帝中夜得报起环榻行彻旦不能寐圣情自是惊悸驯致大故祸由遵裕得免刑诛幸矣先帝肉未冷吾何敢顾私恩而违天下公议确悚栗而止光公着至并命为相使同心辅政一时知名士汇进于廷凡熙宁以来政事弗便者次第罢之于是以常平旧式改青苗以嘉裕差役参募役除市易之法逭茶盐之禁举边寨不毛之地以赐西戎而宇内复安契丹主戒其臣下复勿生事于疆埸曰南朝尽行仁宗之政矣蔡确坐车盖亭诗谪岭表后谓大臣曰元丰之末吾以今皇帝所书佛经出示人是时惟王珪曾奏贺遂定储极且以子继父有何间言而确自谓有定策大功妄扇事端规为异时眩惑地吾不忍明言姑托讪上为名逐之耳此宗社大计奸邪怨谤所不暇恤也廷试举人有司请循天圣故事帝后皆御殿后止之又请受册宝于文德后曰母后当阳非国家美事况天子正衙岂所当御就崇政足矣上元灯宴后母当入观止之曰夫人登楼上必加礼是由吾故而越典制于心殊不安但令赐之灯烛遂岁以为常侄公绘公纪当转观察使力遏之帝请至再仅迁一秩终后之世不敢改又以官冗当汰诏损外氏恩四之一以为宫掖先临政九年朝廷清明华夏绥定宋用臣等既被斥祈神宗乳媪入言之冀得复用后见其来曰汝来何为得非为用臣等游说乎且汝尚欲如曩日求内降干挠国政耶若复尔吾即斩汝媪大惧不敢出一言自是内降遂绝力行故事抑绝外家私恩文思院奉上之物无问巨细终身不取其一人以为女中尧舜哲宗元佑元年上太皇太后高氏宫名以久旱诣寺观祷雨又诏添设太皇太后出入仪卫之制按宋史哲宗本纪元佑元年二月丁未群臣上太皇太后宫名曰崇庆殿曰崇庆寿康　按五行志元佑元年春诸路旱正月帝及太皇太后车驾分日诣寺观祷雨　按仪卫志哲宗即位元佑元年诏太皇太后出入仪卫并依章献明肃皇后故事其不可考者则依慈圣光献皇后之例既而又诏太皇太后出入仪卫添御龙骨朵子直三十六人御龙弓箭直四十五人御龙弩直四十五人皇城司禁卫五十人马队三百五十人东西班茶酒班殿侍共一百人快行增至二十人军头引见司监官二员并将带承局等子依随驾例祗应钧容直并动乐殿侍侧候开乐取旨元佑二年太皇太后高氏诏就崇政殿受册礼官议受册之仪按宋史哲宗本纪元佑二年三月壬戌太皇太后手诏止就崇政殿受册四月己亥太皇太后以旱权罢受册礼九月乙卯发太皇太后册宝于大庆殿　按礼志元佑二年诏太皇太后受册依章献明肃皇后故事皇太后受册依熙宁二年故事皇太妃与皇太后同日受册令太常礼官详定仪注右谏议大夫梁焘请对文德殿太皇太后曰大臣欲行此礼予意谓必难行焘对曰诚如圣虑愿坚执勿许且母后权同听政盖出一时不得已之事乞速罢之中书舍人曾肇亦言太皇太后听政以来止于延和殿受辽使朝见亦止于御崇政殿未尝践外朝今皇帝述仁祖故事以极崇奉之礼太皇太后傥以此时特下明诏发扬皇帝孝敬之诚而固执谦德止于崇政殿受册则皇帝之孝愈显太皇太后之德愈尊两义俱得顾不美欤太皇太后欣然纳之乃诏将来受册止于崇政殿寻以天旱权罢未几太师文彦博等以时雨溥澍秋稼有望请举行册礼凡三请乃从九月六日发太皇太后册宝于大庆殿发皇太后太妃册宝于文德殿行礼如仪元佑三年太皇太后诏有司寻绎典故于是檐子饰以龙凤伞用红按宋史哲宗本纪不载　按舆服志云云
元佑四年十一月己丑太皇太后却元日贺礼令百官拜表按宋史哲宗本纪云云
元佑七年以太皇太后本命诏斋僧设醮内外录囚按宋史哲宗本纪不载　按礼志元佑七年诏太皇太后本命岁正月一日京师及天下州军各斋僧尼道士女冠一日在京宫观寺院开建道场七昼夜内外狱囚并设食三日元佑八年以太皇太后高氏违豫行祈祷礼及崩上谥特建原庙按宋史哲宗本纪元佑八年秋八月辛酉以太皇太后疾帝不视事丁卯祷于岳渎宫辛未祷于天地宗庙社稷乙亥祷于诸陵九月戊寅太皇太后崩己卯诏以太皇太后园陵为山陵庚辰遣使告哀于辽十二月己巳辽人遣使来吊祭己巳上太皇太后谥曰宣仁圣烈皇后　按礼志元佑八年太皇太后违豫祈祷如元丰仍致祷诸陵又令南京等处长吏诣祖宗神御所在建置道场三省请奉安神御于治隆殿以遵元佑初诏复以御史刘极之言特建原庙庙成名神御殿曰徽音山殿曰宁真淳熙十六年二月辛未光宗受禅尊太后曰寿圣皇太后按宋史光宗本纪云云　按宪圣慈烈吴皇后传后开封人年十四高宗为康王被选入宫王即帝位封和义郡夫人进封才人又为婉仪寻进贵妃绍兴十三年诏立贵妃为皇后高宗内禅后称太上皇后孝宗即位上尊号曰寿圣太上皇后上皇崩遗诏改称皇太后光宗即位更号寿圣皇太后以寿皇故不称太皇太后也光宗绍熙元年春正月丙辰朔帝率群臣诣重华宫奉上寿圣皇太后至尊寿皇圣帝寿成皇后册宝按宋史光宗本纪云云绍熙四年九月己卯上寿圣皇太后尊号曰寿圣隆慈备福皇太后十一月癸未帝率群臣奉上皇太后册宝于慈福宫按宋史光宗本纪云云　按宪圣慈烈吴皇后传绍熙四年后寿八十帝乃觐后奉册礼加尊号曰隆慈备福绍熙五年宁宗受禅改尊寿圣太后吴氏为太皇太后代行祭奠之礼按宋史光宗本纪绍熙五年六月戊戌寿皇圣帝崩壬寅寿皇大敛皇子嘉王复入奏事诏俟疾愈过宫行礼丞相以下请皇太后垂帘听政不许请代行祭奠礼许之仍有旨皇帝有疾听就内中成服乙巳尊寿圣隆慈备福皇太后为太皇太后寿成皇后为皇太后　按宁宗本纪孝宗崩光宗以疾不能出壬寅宰相请太皇太后垂帘听政不许请代行祭奠之礼从之丁未宰臣奏云皇子嘉王仁孝夙成宜正储位以安人心越六日奏三上从之明日遂拟旨以进是夕御批付丞相云历事岁久念欲退闲七月辛酉留正以疾辞去知枢密院事赵汝愚见正去乃遣韩胄因内侍张宗尹以禅位嘉王之意请于太皇太后不获遇提举重华宫关礼胄因其问告之礼继入内泣请于太皇太后太皇太后乃悟令谕胄曰好为之冑出告汝愚命殿帅郭杲夜分兵卫南北翌日禫祭汝愚率百官诣大行柩前太皇太后垂帘汝愚率同列再拜奏皇帝疾不能执丧臣等乞立皇子嘉王为太子以安人心乃奉御批八字以奏太皇太后曰既有御笔卿当奉行汝愚曰内禅事重须议一指挥太皇太后允诺汝愚袖出所拟以进云皇帝以疾不能执丧曾有御笔欲自退闲皇子嘉王扩可即皇帝位尊帝为太上皇皇后为太上皇后太皇太后览毕曰甚善乙丑太皇太后命立崇国夫人韩氏为皇后　按宪圣慈烈吴皇后传五年正月帝率群臣行庆贺礼嘉王侍侧后勉以读书辨邪正立纲常为先夏孝宗崩始正太皇太后之号时光宗疾未平不能执丧宰臣请垂帘主丧事后不可已而宰执请如唐肃宗故事群臣发丧太极殿成服禁中许之后代行祭奠礼寻用枢密赵汝愚请于梓宫前垂帘宣光宗手诏立皇子嘉王为皇帝翌日册夫人韩氏为皇后撤帘宁宗庆元元年十一月戊戌加上寿圣隆慈备福太皇太后尊号曰寿圣隆慈□福光佑太皇太后按宋史宁宗本纪云云　按宪圣慈烈吴皇后传庆元元年加号光佑迁居重华宫庆元二年冬十月戊申率群臣奉上寿圣隆慈□福光佑太皇太后册宝于慈福寿康宫十一月庚寅诣寿康宫上太上皇帝宽恤诏按宋史宁宗本纪云云
庆元三年太皇太后吴氏崩帝为服□推恩优免贫民按宋史宁宗本纪庆元三年冬十月丙申以太皇太后违豫赦十一月辛丑太皇太后吴氏崩乙巳诏为大行太皇太后服期十二月丁丑以大行太皇太后攒宫蠲绍兴府贫民明年身丁折帛绵绢　按宪圣慈烈吴皇后传三年十月后寝疾诏祷天地宗庙社稷大赦天下逾月而崩年八十三遗诰太上皇帝疾未痊愈宜于宫中承重皇帝服齐衰五月以日易月诏服期年丧庆元四年二月丙子上大行太皇太后谥曰宪圣慈烈皇后三月甲子权攒宪圣慈烈皇后于永思陵按宋史宁宗本纪云云嘉泰二年作寿慈宫迎太皇太后谢氏还内上尊号册宝按宋史宁宗本纪嘉泰二年八月己丑诏作寿慈宫请太皇太后还内九月己酉朝寿慈宫冬十月乙亥上寿成惠慈太皇太后尊号曰寿成惠圣慈佑太皇太后十二月甲戌率群臣奉上寿成惠圣慈佑太皇太后册宝于寿慈宫　按成肃谢皇后传后丹阳人幼孤鞠于翟氏因冒姓焉及长被选入宫淳熙三年册为皇后复姓谢氏亲属推恩者十人光宗受禅上尊号寿成皇后孝宗崩尊为皇太后庆元初加号惠慈嘉泰二年加慈佑太皇太后开禧二年太皇太后移居大内赐缗钱百万以犒军士按宋史宁宗本纪开禧二年二月癸丑寿慈宫火甲寅太皇太后移居大内车驾月四朝三月己亥从太皇太后幸聚景园十一月癸丑太皇太后赐钱一百万缗犒赏军士开禧三年太皇太后谢氏崩谥曰成肃
按宋史宁宗本纪开禧三年正月辛卯以太皇太后谢氏有疾赦是日崩六月癸亥遣□管使金告哀八月己巳上大行太皇太后谥曰成肃皇后九月乙酉权攒成肃皇后于永阜陵壬寅祔成肃皇后神主于太庙　按成肃谢皇后传三年崩谥成肃攒祔于永阜陵后性俭慈减膳半每食必先以进御服澣濯衣有数年不易者度宗咸淳十年嘉国公奉遗诏即皇帝位尊谢太后为太皇太后临朝听政按宋史瀛国公本纪咸淳十年七月癸未度宗崩奉遗诏即皇帝位年四岁谢太后临朝称诏丙戌上皇太后尊号曰寿和圣福太皇太后八月甲寅太皇太后以老不能御正衙命暂以慈元殿为后殿　按理宗谢皇后传瀛国公即位尊为太皇太后太后年老且疾大臣屡请垂帘同听政强之乃许加封五代太后以兵兴费繁痛自裁节汰慈元殿提举巳下官省泛索钱缗月万平章贾似道兵溃陈宜中上疏请正其罪太后曰似道勤劳三朝岂宜以一旦罪而失遇大臣礼先削其官后乃置法贬死京朝官闻难往往避匿遁去太后命揭榜朝堂曰我国家三百年待士大夫不薄吾与嗣君遭家多难尔小大臣不能出一策以救时艰内则畔官离次外则委印弃城避难偷生尚何人为亦何以见先帝于地下乎天命未改国法尚存凡在官守者尚书省即与转一资负国逃者御史觉察以闻恭宗德佑元年六月辛未太皇太后诏削尊号圣福字以应天戒按宋史瀛国公本纪云云　按理宗谢皇后传德佑元年六月朔日食既太后削圣福以应天变丞相王爚老病陈宜中留梦炎庸懦无所长日坐朝堂相争戾而张世杰兵败焦山宜中弃官去太后累诏不至遗书宜中母使勉之十月始还朝太后又亲为书召夏贵等兵曰吾母子不足念独不报先帝德乎贵等亦罕有至者是月大元兵破常州太后遣陆秀夫等请和不从宜中即率公卿请迁都太后不许宜中痛哭固请不得已从之明日当启行而宜中仓卒失奏于是宫车已驾日且暮而宜中不至太后怒而止德佑二年春正月太皇太后命称臣礼于元军按宋史瀛国公本纪德佑二年春正月陆秀夫等至大元军中求称侄纳币不从称侄孙不从戊辰还太皇太后命用臣礼　按理宗谢皇后传明年正月更命宜中使军中约用臣礼宜中难之太后涕泣曰苟存社稷臣非所校也端宗景炎元年
即德
佑二年
五月帝即位于福州上太皇
太后尊号八月太皇太后至燕京降寿春郡夫人按宋史瀛国公本纪大元兵迫临安徙封□为益王判福州昺为广王判泉州元兵至□亭山镇等奉之走婺州丞相伯颜入临安遣范文虎将兵趣婺召镇以王还镇得报即去同走温州太皇太后寻遣二宦者以兵百人召王于温宜中沉其兵江中遂入闽按理宗谢皇后传未几大元兵薄□亭山宜中宵遁文武百官亦潜相引去二月辛丑大军驻钱塘宋亡瀛国公与全后入朝太后以疾留杭是年八月至京师降寿春郡夫人越七年终年七十四无子按宋史纪事本末益王即位于福州改元景炎遥上帝尊号为孝恭懿圣皇帝又上太皇太后尊号　　金熙宗天会十三年即皇帝位九月戊寅尊太祖后纥石烈氏太宗后唐括氏皆为太皇太后按金史熙宗本纪云云　按钦宪皇后传后纥石烈氏天会十三年尊为太皇太后宫号庆元　按钦仁皇后传后唐括氏熙宗即位与太祖钦宪皇后俱尊为太皇太后号明德宫天会十四年正月己巳朔上朝太皇太后于两宫丁丑太皇太后纥石烈氏崩二月癸卯上尊谥曰钦献太后葬睿陵按金史熙宗本纪云云　按钦宪皇后传十四年正月己巳朔熙宗朝于庆元宫然后御干元殿受群臣贺是月丁丑崩于庆元宫二月癸卯祔葬睿陵天会十五年正月癸亥朔上朝太皇太后于明德宫按金史熙宗本纪云云天眷元年正月戊子朔上朝明德宫九月戊戌上又朝明德宫按金史熙宗本纪云云
皇统元年九月戊申上至自燕京朝太皇太后于明德宫按金史熙宗本纪云云　按钦仁皇后传皇统元年上自燕京还京师朝谒于明德宫明年上如天开殿皇子生使使驰报太皇太后至天开殿上与皇后亲迎之皇统三年太皇太后唐括氏崩上致祭上谥祔葬恭陵按金史熙宗本纪皇统三年三月丁酉太皇太后唐括氏崩五月癸亥上致祭太皇太后七月丙寅上再致祭于太皇太后八月乙巳谥太皇太后曰钦仁皇后戊申葬恭陵皇统四年正月乙亥上祭钦仁皇后哭尽哀
按金史熙宗本纪云云
海陵天德二年十月辛未杀太皇太妃萧氏及其子任王隈喝按金史海陵本纪云云　按崇妃萧氏传熙宗时封贵妃天德二年正月封元妃是月尊封太妃海陵母大氏事萧氏甚谨海陵篡立尊大氏为皇太后居永宁宫每有宴集太妃坐上坐大氏执妇礼海陵积不能平及杀宗义等诬太妃以隐恶杀之并杀所生子任王隈喝　　元
元制太皇太后上尊号进册宝及导从摄官之仪按元史礼乐志太皇太后上尊号进册宝仪前期二日仪鸾司设进发册宝案于大明殿御座之前掌谒设进册宝案于太皇太后殿座榻前设受册宝案于座榻上并册西宝东侍仪司设册使副位于廷中北面册官位右宝官位左礼仪使位于前以北为上太皇太后殿廷亦如之至期大昕群臣皆公服叙位阙前侍仪使礼仪使引册使引册奉册举册读册捧册官由月华门入侍仪使礼仪使引册副引宝奉宝举宝读宝捧宝官由日精门入至露阶下依板位立侍仪使捧牙牌入至寝殿前跪报外办内侍入奏出传制曰可侍仪使俯伏兴皇帝出合升辇鸣鞭三入大明殿升御座鸣鞭三司晨报时鸡唱毕侍仪使礼仪使引册使以下升自东阶由左门入至御榻前相向立掌仪赞曰奏中严侍仪使捧牙牌跪奏曰中严又赞曰就拜曰兴曰平身曰复位曰礼仪使稍前跪曰册使以下皆跪礼仪使奏请进发太皇太后册宝掌仪赞曰就拜曰兴曰平身曰复位曰内谒者稍前曰搢笏奉册宝上进曰册使副捧册宝官稍前曰搢笏曰内谒者跪进册宝皇帝兴以册授册使册使跪受兴以授捧册官出笏以宝授册副册副跪受兴以授捧宝官出笏侍仪使礼仪使引册引宝官导册宝由正门出册使以下奉随至阶下掌仪赞曰以册宝置于案曰出笏复位方舆舁行乐作侍仪使礼仪使引册引宝前导册使以下奉随至兴圣宫前奠案乐止侍仪使以导从入至太皇太后寝殿前跪报外办掌谒入启出传旨曰可侍仪使俯伏兴侍仪使掌谒前导太皇太后升殿导太皇太后时侍仪使入至大明殿跪奏册宝至兴圣宫请行礼驾兴鸣鞭三侍仪使前引导从至兴圣宫升御座侍仪使出至案所乐作方舆入至露阶下奠案册使副立于案前册官东向宝官西向方舆分退立于两庑乐止尚引引殿前班入起居位相向立起居拜舞如元正仪礼毕宣赞唱曰各恭事赞引册使以下退至起居位通班舍人唱曰摄某官具官或太尉
其官无常
臣某以下起居引赞赞曰
鞠躬曰平身进入丹墀知班唱曰班齐宣赞唱曰拜通赞赞曰鞠躬曰拜曰兴曰拜曰兴曰平身宣赞唱曰各恭事进至案前依位立宣赞唱曰太尉以下进上册宝掌仪赞曰捧册宝官稍前搢笏捧册宝侍仪使引册宝官前导册使奉随至御榻进册宝案前掌仪唱曰跪捧册宝官不跪曰以册宝置于案曰捧册宝官出笏复位曰太尉以下皆跪曰读举册宝官兴俱至案前跪掌仪赞曰举册官搢笏取册于匣置于盘对举曰读册读册官称臣某谨读册读毕举册官纳册于匣掌仪赞曰出笏曰举宝官搢笏取宝于盝对举曰读宝读宝官称臣某谨读宝读毕举宝官纳宝于盝掌仪赞曰出笏曰就拜曰兴曰平身曰众官皆兴曰复位曰太尉司徒奉册宝官稍前曰捧册宝官稍前曰搢笏曰捧册宝上进曰皇帝躬授太皇太后册宝太皇太后以册宝授内掌谒内掌谒置于案皇帝兴进酒太皇太后举觞饮毕皇帝复御座毕掌仪赞曰聚官皆复位侍仪使引册使以下分左右出就位皇帝率皇后及后妃公主降丹墀北面拜贺升殿皇太子及诸王拜贺升殿典引引百官入就起居位通班舍人唱曰文武百僚具官臣某以下起居曰鞠躬曰平身引至丹墀拜位知班报班齐宣赞唱曰拜通赞赞曰鞠躬曰拜曰兴曰拜曰兴曰平身侍仪使诣班首前请进酒双引至殿宇下褥位立俟舞旋列定通赞唱曰分班乐作侍仪使引班首由南东门入宣徽使奉随至御榻前班首跪曲终班首祝赞曰册宝礼毕臣等不胜欣抃愿上太皇太后皇帝亿万岁寿宣徽使应曰如所祝班首俯伏兴退诣进酒位以下并同元正仪皇太后上尊号进册宝仪同前仪
太皇太后加上尊号进册宝仪同前仪
进发册宝导从清道官二人警跸二人并分左右皆摄官服本品朝服云和乐一部署令二人分左右次前行戏竹一次排箫四次箫管四次板二次歌四并分左右前行内琵琶二十次筝十六次箜篌十六次十六次方响八次头管二十八次龙笛二十八为三十三重重四人次杖鼓三十为八重次板八为四重板内大鼓二工二人舁八人乐工服并与卤簿同法物库使二人服本品服次朱团扇八为二重次小雉扇八次中雉扇八次大雉扇八分左右为十二重次朱团扇八为二重次大伞二次华盖二次紫方伞二次红方伞二次曲盖二并分左右执伞扇所服并同立仗围子头一人中道次围子八人分左右服与卤簿内同安和乐一部署令二人服本品服札鼓六为二重前四后二次和鼓一中道次板二分左右次龙笛四次头管四并为二重次羌管二次笙二并分左右次云璈一中道次二分左右乐工服与卤簿内同伞一中道椅左踏右执人皂巾大团花绯锦袄金涂铜束带行縢鞋□拱卫使一人服本品服
舍人二人次引宝官二人并分左右服四品服香案中道舆士控鹤八人服同立仗内表案舆士侍香二人分左右服四品服宝案中道舆士控鹤十有六人服同香案舆士方舆官三十人夹香案宝案分左右而趋至殿门则控鹤退方舆官舁案以升唐巾紫罗窄袖衫金涂铜束带乌靴引册二人四品服
香案中道舆士控鹤八人服同宝案舆士侍香二人分左右服四品服册案中道舆士控鹤十有六人服同宝案舆士方舆官三十人夹香案册案分左右而趋至殿门则控鹤退方舆官舁案以升巾服与宝案方舆官同葆盖四十人次阅仗舍人二人服四品服次小戟四十人次仪锽四十人夹云和乐伞扇分左右行服同立仗供卫使二人服本品朝服次班剑十次梧杖十二次斧十二次镫杖二十次列丝十皆分左右次水左金盆右次列丝十次立瓜十次金杌左鞭桶右蒙鞍左散手右次立瓜十次卧瓜三十并夹葆盖小戟仪锽分左右行服并同卤簿内拱卫外舍人二人服四品服引导册诸官次从九品以上次从七品以上次从五品以上并本品朝服金吾折冲二人牙门旗二每旗引执五人次青□四十人赤□四十人黄□四十人白□四十人紫□四十人并兜鍪甲靴各随□之色行导册官外册案后舍人二人服四品服次太尉右司徒左次礼仪使二人分左右次举册官四人右举宝官四人左次读册官二人右读宝官二人左次合门使四人分左右并本品服知班六人分左右服同立仗往来视诸官之失仪者而行罚焉上尊号册宝凡摄官二百一十有六人奉册官四人奉宝官四人捧册官二人捧宝官二人读册官二人读宝官二人引册官五人引宝官五人典瑞官三人纠仪官四人殿中侍御史二人监察御史四人合门使三人清道官四人点试仪卫五人司香四人□顾问七人代礼官三十人拱卫使二人押仗二人方舆一百六十人上皇太后册宝凡摄官百五十人摄太尉一人摄司徒一人礼仪使四人奉册官二人奉宝官二人引册官二人引宝官二人举册官二人举宝官二人读册官二人读宝官二人捧册官二人捧宝官二人奏中严一人主当内侍十人合门使六人充内臣十三人纠仪官四人代礼官四十二人掌谒四人司香十二人折冲都尉二人拱卫使二人清道官四人警跸官四人方舆官百二十人上太皇太后册官摄官同前
仁宗延佑七年英宗即位尊太后弘吉剌氏为太皇太后加上尊号册宝行受贺告庙之礼按元史英宗本纪大德七年仁宗欲立为皇太子帝入谒太后固辞曰臣幼无能且有兄在宜立兄以臣辅之太后不许延佑三年十二月立为皇太子七年三月庚寅即帝位尊太后为太皇太后壬辰太皇太后受百官朝贺于兴圣宫八月丁卯宫人官奴坐用日者请太皇太后禜星杖之籍其资十二月乙卯率百官奉玉册玉宝加上太皇太后尊号曰仪天兴圣慈仁昭懿寿元全德泰宁福庆徽文崇佑太皇太后丙辰以太皇太后加号礼成御大明殿受朝贺戊辰以太皇太后加号礼成告太庙　按顺宗昭献元圣皇后传延佑七年英宗即位十二月上尊号太皇太后册文云王政之先无以加孝人伦之本莫大尊亲肆予临御之初首举推崇之典恭惟太皇太后陛下仁施溥博明烛幽微爰自居渊潜之宫已有母天下之望方武宗之北狩适成庙之宾天旋克振于干纲谅再安于宗社虽有在躬之历数实司创业之艰难仪式表于慈闱动协谋于先帝莫究补天之妙允如扶日之升位履至尊两翼成于圣子嗣登大宝复拥佑于眇躬矧德迈涂山功高文母是宜加于四字式益衍于徽称谨奉玉册玉宝加上尊号曰仪天兴圣慈仁昭懿寿元全德泰宁福庆徽文崇佑太皇太后于戏兹虽涉于强名庶庸申于善颂九州四海养未足于孝心万岁千秋愿永膺于寿祉丙辰太后御大明殿受朝贺戊辰告太庙英宗至治二年太皇太后弘吉剌氏崩定谥告庙制不用乐按元史英宗本纪至治二年九月丙辰太皇太后崩十二月丙戌定谥太皇太后曰昭献元圣遣太常礼仪院使朵台以谥议告于太庙　按礼乐志太皇太后崩太常院官奏国哀以日易月旬有二日外乃举祀事有司以十月戊辰有事于太庙取圣裁制曰太庙礼不可废迎香去乐可也至治三年为太皇太后弘吉剌氏祔庙奉上册宝按元史英宗本纪至治三年三月戊申祔太皇太后于顺宗庙室遣摄太尉中书右丞相拜住奉玉册玉宝上尊谥曰昭献元圣皇后　按顺宗昭献元圣皇后传太后见明宗少时有英气而英宗稍柔懦诸群小以立明宗必不利于己遂拥立英宗及既即位太后来贺英宗即毅然见于色后退而悔曰我不拟养此儿耶遂饮恨成疾崩升祔顺宗庙配食后性聪慧历佐三朝教宫中侍女皆执治女功亲操井臼然不事检饬自正位东朝淫恣益甚内则黑驴母亦烈失八用事外则幸臣失烈门纽邻及时宰迭木帖儿相率为奸以至棰辱平章张珪等浊乱朝政无所不至及英宗立群幸伏诛而后势焰顿息焉顺帝至元元年尊皇太后弘吉剌氏为太皇太后上尊号册宝诏告中外按元史顺帝本纪至元元年秋七月戊申诏曰元凶构难贻我皇太后震惊朕用兢惕永惟皇太后后其所生之子一以至公为心亲挈大宝畀予兄弟迹其定策两朝功德隆盛近古罕比虽尝奉上尊号揆之朕心犹为未尽已命大臣特议加礼八月己卯议尊皇太后为太皇太后许有壬谏以为非礼不从九月庚子命有司造太皇太后玉册玉宝冬十月辛未太皇太后玉册玉宝成遣官告祭于太庙十二月乙丑奉玉册玉宝上太皇太后尊号曰赞天开圣徽懿宣昭贞文慈佑储善衍庆福元太皇太后诏曰钦惟太皇太后承九庙之托启两朝之业亲以大宝付之眇躬尚依拥佑之慈恪遵仁让之训爰极尊崇之曲以昭报本之忱庸上徽称宣告中外　按文宗卜荅失里皇后传后弘吉剌氏天历元年文宗即位立为皇后至顺三年文宗崩立明宗次子懿璘质班是为宁宗尊皇后为皇太后宁宗崩大臣请立太子燕帖古思后曰天位至重吾子尚幼明宗长子妥欢帖睦尔在广西今十三岁矣理当立之于是奉旨迎至京师以明年六月即位是为顺帝元统元年尊为太皇太后仍称制临朝至元二年秋七月壬子发阿鲁哈不兰奚骆驼一百一十上供太皇太后乘舆之用按元史顺帝本纪云云
至元三年以上太皇太后册宝谢太庙诏天下太皇太后发徽政院粮赈饥按元史顺帝本纪至元三年二月壬午以上太皇太后玉册玉宝恭谢太庙夏四月甲戊以太皇太后受册宝诏天下是月龙兴路南昌新建县饥太皇太后发徽政院粮三万六千七百七十石赈粜之至元六年徙太皇太后卜答失里东安州安置按元史顺帝本纪至元六年六月丙申诏撤文宗庙主徙太皇太后卜答失里东安州安置放太子燕帖古思于高丽其略曰昔我皇祖武宗皇帝升遐之后祖母太皇太后惑于憸慝俾皇考明宗皇帝出封云南英宗遇害正统寖偏我皇考以武宗之嫡逃居朔漠宗王大臣同心翊戴肇启大事于时以地近先迎文宗暂总机务继知天理人伦之攸当假让位之名以宝玺来上皇考推诚不疑即授以皇太子宝文宗稔恶不悛当躬迓之际乃与其臣月鲁不花也里牙明里董阿等谋为不轨使我皇考饮恨上宾归而再御宸极思欲自解于天下乃谓夫何数日之间宫车弗驾海内闻之靡不切齿又私图传子乃构邪言嫁祸于八不沙皇后谓朕非明宗之子遂俾出居遐陬祖宗大业几于不继内怀愧慊则杀也里牙以杜口上天不佑随降殒罚叔婶卜答失里怙其势焰不立明考之冢嗣而立孺稚之弟懿璘质班奄复不年诸王大臣以贤以长扶朕践位国之大政属兀自遂者讵能枚举每念治必本于尽孝事莫先于正名赖天之灵权奸屏黜尽孝正名不容复缓永惟鞠育罔极之恩忍忘不共戴天之义既往之罪不可胜诛其命太常彻去脱脱木儿在庙之主卜答失里本朕之婶乃阴构奸臣弗体朕意僭膺太皇太后之号迹其闺门之祸离间骨肉罪恶尤重揆之大义削去鸿名徙东安州安置燕帖古思昔虽幼冲理难同处朕终不陷于覆辙专务残酷惟放诸高丽当时贼臣月鲁不花也里牙已死其以明里董阿等明正典刑　　明
太祖洪武二十六年定命妇朝贺太皇太后仪按明会典洪武二十六年定凡正旦及冬至前期一日女官陈设御座于宫中设香案于丹墀之南其日内官陈设仪仗于丹陛之东西及丹陛东西女官擎执者立于御座之左右陈女乐于丹陛东西北向设笺案于殿东门外设班首拜位于中道之东西设命妇拜位于丹墀北向设司赞位于丹墀东西设司宾位于命妇班之北东西相向设内赞二人位于殿内东西命妇至宫门外司宾引命妇人就拜位女官具服侍班如常仪尚宫尚仪等官诣内奉迎尚仪奏请升座太后具服出导从如常仪乐作升座乐止司赞唱班齐乐作赞四拜乐止内赞唱进笺引笺案女官前导举笺案女官二人举案由殿东门入乐作至殿中乐止赞众命妇跪内赞唱宣笺目宣笺目女官宣讫兴唱宣笺展笺女官诣案前取笺宣笺女官宣讫兴举案者举案干殿东赞命妇皆兴司宾引班首由东阶升乐作自东门入至殿中乐止内赞唱跪班首跪司赞唱跪众命妇皆跪班首称某夫人妾某氏等兹遇正旦则云履端之节
冬至则云履长之节
敬诣太后殿下称贺（
今班首致
词称贺俱司言女官代）
内赞司赞同唱兴班首及殿外命妇皆
兴司宾引班首由西门出降自西阶乐作至拜位乐止赞拜乐作四拜乐止司言前跪将旨由东门靠东出至于丹陛东西向立称有旨司赞唱跪众命妇皆跪司言宣旨正旦则云履端之庆
冬至则云履长之庆
与夫人等同之赞
兴众命妇皆兴司赞唱拜乐作四拜乐止尚仪跪奏礼毕太后兴乐作还宫乐止引礼引命妇以次出又定中宫千秋节命妇朝贺礼仪与正旦冬至同但致词云兹遇千秋令节敬诣皇后殿下称贺不传旨朝贺女乐乐器戏竹二箫十四笙十四笛十四头管十四十琵琶八十二弦八方响六鼓五拍扳八杖鼓十二仁宗洪熙元年定上太皇太后尊号同皇太后仪按明会典洪熙元年定告祭前期太常寺官具奏致斋三日遣官祭告天地宗庙社稷上亲告太宗皇帝几筵大行皇帝几筵上册宝前期礼部移文各衙门是日鸣钟鼓百官具朝服随班行礼前一日内侍官于奉天门设册宝彩舆册东宝西设香亭一于册宝彩舆之南正中教坊司设中和韶乐及大乐设而不作是日早锦衣卫陈设如常仪内官设皇太后宝座于宫中陈设仪仗于丹陛上及丹墀内设册宝案一于皇太后宝座前又设香案一于册宝案前设皇帝拜位于丹陛上正中设亲王拜位于丹墀内设内赞二人引礼二人设女乐于丹陛上设而不作至期皇帝临奉天门内捧册宝官捧册宝俟皇帝具冕服出捧置于彩舆内侍官举舆导驾官导引皇帝随彩舆后降阶升辂百官于金水桥南北向序立俟册宝舆至皆跪既过兴随至思善门外桥南北向序立皇帝至思善门内降辂女官请皇太后升座册宝舆由中门进至宫中丹陛上置于皇帝拜位前册东宝西内引礼官导引皇帝由左门入至丹陛上右边北向立内赞唱执事官各司其事引礼官导引皇帝至拜位亲王各具冕服就拜位奏四拜传唱鸿胪寺赞百官皆四拜毕捧册宝官于彩舆内取册宝捧由殿中门入至皇太后前左边立皇帝由殿左门入至拜位奏跪传唱亲王百官皆跪奏搢圭进册捧册官以册跪进于皇帝右皇帝受册献讫以授执事官执事官跪受置于案上之左奏进宝捧宝官以宝跪进于皇帝右皇帝受宝献讫以授执事官执事官跪受置于案上之右奏出圭奏宣册执事官跪宣读讫奏宣宝执事官跪宣读讫奏俯伏兴平身传唱同奏复位导引皇帝由左门出至拜位奏四拜亲王同传唱百官同四拜毕奏礼毕驾兴谒谢　是日皇太后受册宝毕候皇后皇妃俱受册宝毕内官先具谒告仪物翰林院具谒谢文皇太后皇帝皇后皇妃各具服讫皇帝奏皇太后及率皇后皇妃祗谒奉先殿及诣太宗文皇帝几筵大行皇帝几筵前行谒谢礼如常仪庆贺　是日皇太后行谒谢礼毕仍于宫中服燕居冠服升座仪仗女乐如前陈设女官具服侍班如常仪内引礼官引皇帝皇后皇妃亲王公主及六尚等女官行庆贺礼如常仪次日外命妇四品以上入进表笺女官先于皇太后宫中左门外设表笺案仪仗女乐陈设及侍班如前仪命妇是日早于长安左右门入俱由西华门进至宫门外候引礼内官引入丹墀内东西相向立皇太后服燕居冠服升座引礼官引命妇入班赞四拜赞跪赞进表引表案女官二人前导女官举表案由左门入至皇太后前置讫赞兴赞四拜赞礼毕驾兴宣德十年英宗即位尊太后张氏为太皇太后戒外戚务循礼度宰臣请开讲筵以辅德性按大政纪宣德十年正月壬午皇太子即皇帝位二月壬子上两宫尊号尊圣祖母皇太后张氏为太皇太后诏赦天下丁巳太皇太后谕彭城伯张昶都督张升尚其循礼度修恭俭率子孙毋作过愆自今惟朔望公朝有政议悉勿预闻按明外史仁宗诚孝皇后传后张氏永城人父兵马副指挥麒具外戚传洪武十六年册为燕世子妃永乐二年册为皇太子妃仁宗立册为后宣宗即位上尊号曰皇太后英宗即位加上太皇太后按明昭代典则英宗即位太皇太后临朝杨溥复入内阁首言圣帝明王莫不务学先帝在时屡谕臣等劝学东宫遗音尚在灵鉴如临皇上肇登宝位必明尧舜之道以图唐虞之治乞早开经筵预择讲官必得学识平正言行端谨老成重厚达大体者数人以供其职及选宫中左右朝夕侍从之人涵养本源辅成德性太皇太后喜正统二年太皇太后召顾命大臣奖励之欲诛太监王振上及大臣跪救不果按大政纪正统二年正月太皇太后召英国公张辅大学士杨上奇杨荣杨溥礼部尚书胡入太后御便殿上东立辅等西下立太后召问之人皆有奖励之辞因顾上曰此五人先朝所简贻皇帝有行必与之计非五人所赞成者不可行也上受命初宣庙崩太后将宫中一切玩好之物不急之务悉皆罢去禁中官不差及上初即位幼冲有诏凡朝廷大政皆白于太后然后行太后令付阁下议决每数日必遣中官至阁问连日曾有何事确即以帖开某日中官某以几事来议如何施行太后乃以帖所开验之或王振自断不付阁议者必召振责之至是振渐擅权罔上太后宣振至俯伏太后颜色顿异曰汝侍皇帝时多不律今汝当死女官加刃振颈上为之请诸大臣皆跪太后曰皇帝年少岂知自古此辈祸人家国多矣我能听皇帝暨诸公留振此后不得重令干国事也正统七年太皇太后张氏崩以遗诰示天下上尊谥群臣称受顾命按明昭代典则正统七年冬十月太皇太后崩遗诰曰吾自洪武中配仁宗昭皇帝三十余年为未亡人十有八年今命止此得全归以从先帝于地下足矣允惟国家重事存没在念皇帝聪明孝敬仁厚刚栗尔内外文武群臣宜尽诚辅导夫天下者祖宗之天下军民者祖宗之军民惟爱人为保国之本惟施仁为爱民之道尔群臣咸佐皇帝惇行仁政各秉廉公忠诚勤慎不懈庶几克济宫中大小庶务悉奏皇太后而行诸后妃家并须遵奉皇祖训戒不许干预国政吾素无德及下身没之后丧服悉遵仁宗皇帝遗诏以日易月二十七日而除哭临三日即止君臣皆同不可故违皇帝宜念万几之重群臣当极慰勉毋得过哀成服三日后即听政天地宗庙社稷之祭不可以卑废尊及百神之祀皆循常制勿停宗室诸王藩屏为重毋辄离本国但遣人进香不必送葬在外文武大小衙门并免进香中外臣民之家勿禁音乐嫁娶悉遵行之毋违尊谥诚孝恭肃明德弘仁顺天启圣太皇太后按大政纪太后大渐召内阁诸臣至榻前问朝廷尚有何大事未举者杨士奇对曰有一二事其一建文君虽已灭曾临御四年当命史官修其实录仍用建文年号太后颔之其二方孝孺已诛文皇帝诏收其片言只字者论死乞弛其禁文辞不系国事者听令存之太后默然未答士奇等即趋下叩头称受顾命而出宪宗成化二十三年孝宗即位尊太后周氏为太皇太后按大政纪成化二十三年八月己丑帝崩于干清宫九月壬寅皇太子即皇帝位冬十月尊皇祖母周氏为圣慈仁寿太皇太后按明外史孝肃周太后传二十三年上徽号曰圣慈仁寿皇太后孝宗即位尊为太皇太后先是宪宗在位事太后至孝五日一朝燕飨必亲太后意所欲惟恐不欢至钱太后合葬裕陵太后殊难之宪宗委曲宽譬得请乃已而孝宗生西宫母纪氏暴薨太后育之宫中省视万方以故孝宗事太后亦至孝太后病疡久之病已诰谕群臣曰粤自英皇厌代予正位长乐宪宗皇帝以天下养二十四年犹一日兹予偶患疡皇帝夜□天为予请命春郊宴罢问视惟勤俾老年疾体获底康宁以昔视今父子两世孝同一揆予甚嘉焉孝宗弘治十七年太皇太后周氏崩详定祔葬祔庙之制按大政纪弘治十七年三月太皇太后周氏崩上尊谥曰孝肃贞顺康懿光烈辅天承圣睿皇后立庙别祭初成化戊子孝庄钱太后崩大学士彭时等议合葬裕陵时已有周太后他日祔葬祔庙之说矣至是周太后崩随上尊谥同孝庄之制矣既而大学士刘健等乃上疏言成化初事有难处臣子姑为委曲将顺之意今当再议于是诏礼部会多官详议以闻上御便殿召刘健等出示裕陵图一纸言孝庄皇太后元堂与英皇堂相去数丈间隔不通因曰此非大礼当厘正健等奏曰此事臣等初不知今欲厘正仰见皇上圣孝盛德高出前古臣等不胜忻服上曰卿等如何得知此事都是内臣所为内人有几人识道理者昨见成化间彭时姚夔辈奏章先朝大臣都忠厚为国因论祔庙之礼健等奏曰先年奏议已定孝庄太后居左今太皇太后居右合祔裕陵配享英庙且引唐宋故事为证臣等以此不敢轻议其实汉以前惟一帝一后唐始有二后宋亦有三后并祔者上曰二后已非若三后尤为非礼谢迁对曰彼三后一乃继立一则所生母也上曰事须师古末世鄙之事不足学李东阳对曰皇上当以尧舜为法上曰然宗庙事关系纲常极重岂可有毫发僣差太皇太后鞠育朕躬恩深德厚朕何敢忘但一人之私情耳钱太后乃皇祖册立正后我祖宗以来惟一帝一后今若并祔乃从朕坏起恐后来杂乱无纪极耳且孝穆太后朕生身母止尊称为皇太后别祀于奉慈殿今仁寿宫前殿尽宽意欲奉太皇太后于此他日奉孝穆太后于后殿岁时祭享一如太庙不敢少缺东阳曰皇上言及孝穆太后尤见大公至正之心可以服天下矣上曰此事却难处行之则理有未安不行则违先帝意又违群臣议违议犹可奈先帝何朕尝思之夜不能寝先帝固重而祖宗之制尤重卿等其详议之健等奏曰容臣等且出计议奏闻时吴宽以礼部尚书掌詹事府事众推宽言宽对众议曰鲁颂姜嫄閟宫春秋考仲子之宫皆为别庙自汉亦然至宋始有并祔者其礼已谬然皆诸帝继室生前作配非后子孙嗣位追尊所生之比惟宋李宸妃没仁宗悲恸乃追尊祔祭虽出至情实为非礼不足为法众皆从之会议疏上上喜曰大义深恩并行不悖改称孝肃太皇太后祀之奉慈殿殿在奉先殿西上初建以祀孝穆太后至是令展其制中室奉孝肃其左奉孝穆于是中外翕然称合礼云按明外史孝肃周太后传弘治十一年冬清宁宫灾太后迁居仁寿宫明年清宁宫成乃还居焉太后弟长宁伯彧家有赐田有司请厘正之帝未许也太后曰奈何以我故骫皇帝法使归地于官弘治十七年三月太后崩谥孝肃贞顺康懿光烈辅天承圣睿皇后合葬裕陵孝宗与大学士李东阳谢迁议立奉慈殿别祀不祔庙遂罢谥仍称太皇太后语在钱皇后传嘉靖十五年迁后奉慈殿主与纪邵二太后并祀陵殿不系帝谥以别嫡庶其后穆宗母孝恪神宗母孝定光宗母孝靖熹宗母孝和庄烈帝母孝纯咸遵用其制孝宗弘治十八年武宗即位尊太后为太皇太后按大政纪弘治十八年五月辛卯上崩于干清宫壬辰皇太子即皇帝位八月尊祖母王太后为太皇太后按明外史孝贞王皇后传后王氏上元人父中军都督镇见外戚传初宪宗在东宫英宗为择配得十二人选后及吴氏柏氏留宫中意颇属后及即位左右为吴地遂册吴为后已而吴后废册为皇后天顺八年九月也孝宗即位尊为皇太后武宗即位尊为太皇太后武宗正德五年十二月尊太皇太后王氏为慈圣康寿太皇太后按大政纪云云
正德十三年太皇太后王氏崩
按大政纪正德十三年二月二日太皇太后王氏崩上还京谥大行太后曰孝贞纯皇后四月上以大行太后梓宫将祔葬亲诣天寿山祭告六陵按明外史孝贞皇后传十三年二月己卯崩上尊谥曰孝贞庄懿恭靖仁慈钦天辅圣纯皇后合葬茂陵祔太庙世宗嘉靖七年追尊孝惠皇太后邵氏为太皇太后按明昭代典则嘉靖七年秋七月恭上祖妣尊号宽恤天下诏曰追惟我皇祖妣孝惠皇太后夙事皇祖勤俭斋庄其尊称未尽追报之忱既莫能伸揄扬之诚又未少罄兹复参稽典制爰据舆情遣官祗告于天地宗庙社稷于今年七月初十日恭奉册宝追上皇祖妣尊号为孝惠康肃温仁懿顺协天佑圣太皇太后大礼告成应颁恩
　太皇太后部汇考三
皇清
　　康熙元年
大清会典康熙元年
皇上以嗣位改元上
皇太后尊号曰
太皇太后加上徽号曰
昭圣慈寿恭简安懿章庆敦惠太皇太后前期一日遣　　官告祭如常仪不奏书并免行礼是日直班内　　大臣侍卫内院礼部官俱朝服齐集内院设太皇太后册宝亭二座校尉举亭内院礼部官前引太皇太后册宝彩亭至　太和殿正中陈设陈设毕礼部官奏请
皇上礼服升殿阅册宝毕校尉举亭先行
上乘舆随后内大臣侍卫内院礼部官随
　驾出右翼门至
太皇太后宫门外册宝彩亭俱止
</div>
    <div class="pagination">
<span class="current-page">1</span><a href="宫闱典太皇太后部_page2.html">2</a><a href="宫闱典太皇太后部_page3.html">3</a><a href="宫闱典太皇太后部_page4.html">4</a><a href="宫闱典太皇太后部_page5.html">5</a><a href="宫闱典太皇太后部_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
