<!DOCTYPE html>
<html>
 <head>
  <meta charset="utf-8"/>
  <title>
   官常典风节部 - 第 1 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典风节部 - 第 1 页/共 3 页
  </h1>
  <div class="content">
   风节部总论
说苑
　　立节
士君子之有勇而果于行者不以立节行谊而以妄死非名岂不痛哉士有杀身以成仁触害以立义倚于节理而不议死地故能身死名流于来世非有勇断孰能行之子路曰不能勤苦不能恬贫穷不能轻死亡而曰我能行义吾不信也昔者申包胥立于秦庭七日七夜哭不绝声遂以存楚不能勤苦安能行此曾子布衣缊袍未得完糟糠之食藜藿之羹未得饱义不合而辞上卿不恬贫穷安能行此比干将死而谏逾忠伯夷叔齐饿死于首阳山而志逾彰不轻死亡安能行此故夫士欲立义行道无论难易而后能行之立身著名无顾利害而后能成之诗曰彼其之子硕大且笃非良笃修激之君子其谁能行之哉王子比干杀身以成其忠伯夷叔齐杀身以成其廉此三子者皆天下之通士也岂不爱其身哉以为夫义之不立名之不着是士之耻也故杀身以遂其行因此观之卑贱贫穷非士之耻也夫士之所耻者天下举忠而士不与焉举信而士不与焉举廉而士不与焉三者在乎身名传于后世与日月并而不息虽无道之世不能污焉然则非好死而恶生也非恶富贵而乐贫贱也由其道遵其理尊贵及己士不辞也孔子曰富而可求虽执鞭之士吾亦为之富而不可求从吾所好大圣之操也诗云我心匪石不可转也我心匪席不可卷也言不失己也能不失己然后可与济难矣此士君子之所以越众也
　风节部名臣列传一
　　周
　　公仪休
按史记本传公仪休鲁博士也以高第为鲁相奉法循理无所变更百官自正使食禄者不得与下民争利受大者不得取小客有遗相鱼者相不受客曰闻君嗜鱼遗君鱼何故不受也相曰以嗜鱼故不受也今为相能自给鱼今受鱼而免谁复给我鱼者吾故不受也食茹而美其园葵而弃之见其家织布好而疾出其家妇燔其机云欲令农士工女安所雠其货乎　　汉
　　苏武
按汉书苏建传建子武字子卿少以父任兄弟并为郎稍迁至栘中□监时汉连伐胡数通使相窥观匈奴留汉使郭吉路充国等前后十余辈匈奴使来汉亦留之以相当天汉元年且鞮侯单于初立恐汉袭之乃曰汉天子我丈人行也尽归汉使路充国等武帝嘉其义乃遣武以中郎将使持节送匈奴使留在汉者因厚赂单于答其善意武与副中郎将张胜及假吏常惠等募士斥候百余人俱既至匈奴置币遗单于单于益骄非汉所望也方欲发使送武等会缑王与长水虞常等谋反匈奴中缑王者昆邪王姊子也与昆邪王俱降汉后随浞野侯没胡中及卫律所将降者阴相与谋单于母阏氏归汉会武等至匈奴虞常在汉时素与副张胜相知私候胜曰闻汉天子甚怨卫律常能为汉伏弩射杀之吾母与弟在汉幸蒙其赏赐张胜许之以货物与常后月余单于出猎独阏氏子弟在虞常等七十余人欲发其一人夜亡告之单于子弟发兵与战缑王等皆死虞常生得单于使卫律治其事张胜闻之恐前语发以状语武武曰事如此此必及我见犯乃死重负国欲自杀胜惠共止之虞常果引张胜单于怒召诸贵人议欲杀汉使者左伊秩訾曰即谋单于何以复加宜皆降之单于使卫律召武受辞武谓惠等屈节辱命虽生何面目以归汉引佩刀自刺卫律惊自抱持武驰召医凿地为坎置熅火覆武其上蹈其背以出血武气绝半日复息惠等哭舆归营单于壮其节朝夕遣人候问武而收系张胜武益愈单于使使晓武会论虞常欲因此时降武剑斩虞常巳律曰汉使张胜谋杀单于近臣当死单于募降者赦罪举剑欲击之胜请降律谓武曰副有罪当相坐武曰本无谋又非亲属何谓相坐复举剑拟之武不动律曰苏君律前负汉归匈奴幸蒙大恩赐号称王拥众数万马畜弥山富贵如此苏君今日降明日复然空以身膏草野谁复知之武不应律曰君因我降与君为兄弟今不听吾计后虽欲复见我尚可得乎武骂律曰女为人臣子不顾恩义畔主背亲降于蛮夷何以女为见且单于信女使决人死生不平心持正反欲斗两主观祸败南越杀汉使者屠为九郡宛王杀汉使者头县北阙朝鲜杀汉使者即时诛灭独匈奴未耳若知我不降欲明令两国相攻匈奴之祸从我始矣律知武终不可胁白单于单于愈益欲降之乃幽武置大窖中绝不饮食天雨雪武卧啮雪与旃毛并咽之数日不死匈奴以为神乃徙武北海上无人处使牧羝羝乳乃得归别其官属常惠等各置他所武既至海上廪食不至掘野鼠去实而食之杖汉节牧羊卧起操持节旄尽落积五六年单于弟于靬王弋射海上武能网纺缴檠弓弩于靬王爱之给其衣食三岁余王病赐武马畜服匿穹庐王死后人众徙去其冬丁令盗武牛羊武复穷厄初武与李陵俱为侍中武使匈奴明年陵降不敢求武久之单于使陵至海上为武置酒设乐因谓武曰单于闻陵与子卿素厚故使陵来说足下虚心欲相待终不得归汉空自苦亡人之地信义安所见乎前长君为奉车从至雍棫阳官扶辇下除触柱折辕劾大不敬伏剑自刎赐钱二百万以葬孺卿从祠河东后土宦骑与黄门驸马争□推堕驸马河中溺死宦骑亡诏使孺卿逐捕不得惶恐饮药而死来时大夫人已不幸陵送葬至阳陵子卿妇年少闻已更嫁矣独有女弟二人两女一男今复十余年存亡不可知人生如朝露何久自苦如此陵始降时忽忽如狂自痛负汉加以老母系保宫子卿不欲降何以过陵且陛下春秋高法令亡常大臣亡罪夷灭者数十家安危不可知子卿尚复谁为乎愿听陵计勿复有云武曰武父子亡功德皆为陛下所成就位列将爵通侯兄弟亲近常愿肝脑涂地今得杀身自效虽蒙斧钺汤镬诚甘乐之臣事君犹子事父也子为父死无所恨愿勿复再言陵与武饮数日复曰子卿壹听陵言武曰自分已死久矣王必欲降武请毕今日之欢效死于前陵见其至诚喟然叹曰嗟乎义士陵与卫律之罪上通于天因泣下沾衿与武决去陵恶自赐武使其妻赐武牛羊数十头后陵复至北海上语武区脱捕得云中生口言太守以下吏民皆白服曰上崩武闻之南乡号哭欧血旦夕临数月昭帝即位数年匈奴与汉和亲汉求武等匈奴诡言武死后汉使复至匈奴常惠请其守者与俱得夜见汉使具自陈道教使者谓单于言天子射上林中得雁足有系帛书言武等在某泽中使者大喜如惠语以让单于单于视左右而惊谢汉使曰武等实在于是李陵置酒贺武曰今足下还归扬名于匈奴功显于汉室虽古竹帛所载丹青所画何以过子卿陵虽驽怯令汉且贳陵罪全其老母使得奋大辱之积志庶几乎曹柯之盟此陵宿昔之所不忘也收族陵家为世大戮陵尚复何顾乎巳矣令子卿知吾心耳异域之人壹别长绝陵起舞歌曰径万里兮度沙幕为君将兮奋匈奴路穷绝兮矢刃摧士众灭兮名已隤老母已死虽欲报恩将安归陵泣下数行因与武决单于召会武官属前以降及物故凡随武还者九人武以始元六年春至京师诏武奉一太牢谒武帝园庙拜为典属国秩中二千石赐钱二百万公田二顷宅一区常惠徐圣赵终根皆拜为郎中赐帛各二百匹其余六人老归家赐钱人十万复终身常惠后至右将军封列侯自有传武留匈奴凡十九岁始以强壮出及还须发尽白武来归明年上官桀子安与桑弘羊及燕王盖主谋反武子男元与安有谋坐死初桀安与大将军霍光争权数疏光过失予燕王令上书告之又言苏武使匈奴二十年不降还乃为典属国大将军长史无功劳为搜粟都尉光颛权自恣及燕王等反诛穷治党与武素与桀弘羊有旧数为燕王所讼子又在谋中廷尉奏请逮捕武霍光寝其奏免武官数年昭帝崩武以故二千石与计谋立宣帝赐爵关内侯食邑三百户久之卫将军张安世荐武明习故事奉使不辱命先帝以为遗言宣帝即时召武待诏宦者署数进见复为右曹典属国以武着节老臣令朝朔望号称祭酒甚优宠之武所得赏赐尽以施予昆弟故人家不余财皇后父平恩侯帝舅平昌侯乐昌侯车骑将军韩增丞相魏相御史大夫丙吉皆敬重武武年老子前坐事死上闵之问左右武在匈奴久岂有子乎武因平恩侯自白前发匈奴时胡妇适产一子通国有声问来愿因使者致金帛赎之上许焉后通国随使者至上以为郎又以武弟子为右曹武年八十余神爵二年病卒甘露三年单于始入朝上思股肱之美乃图画其人于麒麟阁法其形貌着其官爵姓名唯霍光不名曰大司马大将军博陆侯姓霍氏次曰卫将军富平侯张安世次曰车骑将军龙□侯韩增次曰后将军营平侯赵充国次曰丞相高平侯魏相次曰丞相博阳侯丙吉次曰御史大夫建平侯杜延年次曰宗正阳成侯刘德次曰少府梁丘贺次曰太子太傅萧望之次曰典属国苏武皆有功德知名当世是以表而扬之明着中兴辅佐列于方叔召虎仲山甫焉凡十一人皆有传自丞相黄霸廷尉于定国大司农朱邑京兆尹张敞右扶风尹翁归及儒者夏侯胜等皆以善终著名宣帝之世然不得列于名臣之图以此知其选矣　　盖宽饶
按汉书本传宽饶字次公魏郡人也明经为郡文学以孝廉为郎举方正对策高第迁谏大夫行郎中户将事劾奏卫将军张安世子侍中阳都侯彭祖不下殿门并连及安世居位无补彭祖时实下门宽饶坐举奏大臣非是左迁为卫司马先是时卫司马在部见卫尉拜谒常为卫官繇使市买宽饶视事案旧令遂揖官属以下行卫者卫尉私使宽饶出宽饶以令诣官府门上谒辞尚书责问卫尉由是卫官不复私使候司马候司马不拜出先置卫辄上奏辞自此正焉宽饶初拜为司马未出殿门断其襌衣令短离地冠大冠带长剑躬案行士卒庐室视其饮食居处有疾病者身自抚循临问加致医药遇之甚有恩及岁尽交代上临飨罢卫卒卫卒数千人皆叩头自请愿复留共更一年以报宽饶厚德宣帝嘉之以宽饶为大中大夫使行风俗多所称举贬黜奉使称意擢为司隶校尉刺举无所回避小大辄举所劾奏众多廷尉处其法半用半不用公卿贵戚及郡国吏繇使至长安皆恐惧莫敢犯禁京师为清平恩侯许伯入第丞相御史将军中二千石皆贺宽饶不行许伯请之乃往从西阶上东乡特坐许伯自酌曰盖君后至宽饶曰无多酌我我乃酒狂丞相魏侯笑曰次公醒而狂何必酒也坐者皆属目卑下之酒酣乐作长信少府檀长卿起舞为沐猴与狗斗坐皆大笑宽饶不说卬视屋而叹曰美哉然富贵无常忽则易人此如传舍所阅多矣唯谨慎为得久君侯可不戒哉因起趋出劾奏长信少府以列卿而沐猴舞失礼不敬上欲罪少府许伯为谢良久上乃解宽饶为人刚直高节志在奉公家贫奉钱月数千半以给吏民为耳目言事者身为司隶子常步行自戍北边公廉如此然深刻喜陷害人在位及贵戚人与为怨又好言事刺讥奸犯上意上以其儒者优容之然亦不得迁同列后进或至九卿宽饶自以行清能高有益于国而为凡庸所越愈失意不快数上疏谏争太子庶子王生高宽饶节而非其如此予书曰明主知君絜白公正不畏强御故命君以司察之位擅君以奉使之权尊官厚禄已施于君矣君宜夙夜惟思当世之务奉法宣化忧劳天下虽日有益月有功犹未足以称职而报恩也自古之治三王之术各有制度今君不务循职而己乃欲以太古久远之事匡拂天子数进不用难听之语以摩切左右非所以扬令名全寿命者也方今用事之人皆明习法令言足以饰君之辞文足以成君之过君不惟蘧氏之高踪而慕子胥之末行用不訾之躯临不测之险窃为君痛之夫君子直而不挺曲而不诎大雅云既明且哲以保其身狂夫之言圣人择焉唯裁省览宽饶不纳其言是时上方用刑法信任中尚书宦官宽饶奏封事曰方今圣道寖废儒术不行以刑余为周召以法律为诗书又引韩氏易传言五帝官天下三王家天下家以传子官以传贤若四时之运功成者去不得其人则不居其位书奏上以宽饶怨谤终不改下其书中二千石时执金吾议以为宽饶指意欲求大逆不道谏大夫郑昌愍伤宽饶忠直忧国以言事不当意而为文吏所诋挫上书颂宽饶曰臣闻山有猛兽藜藿为之不采国有忠臣奸邪为之不起司隶校尉宽饶居不求安食不求饱进有忧国之心退有死节之义上无许史之属下无金张之托职在司察直道而行多仇少与上书陈国事有司劾以大辟臣等得从大夫之后官以谏为名不敢不言上不听遂下宽饶吏宽饶引佩刀自刭北阙下众莫不怜之　　萧望之
按汉书本传望之字长倩东海兰陵人也徙杜陵家世以田为业至望之好学治齐诗事同县后仓且十年以令诣太常受业复事同学博士白奇又从夏侯胜问论语礼服京师诸儒称述焉是时大将军霍光秉政长史丙吉荐儒生王仲翁与望之等数人皆召见先是左将军上官桀与盖主谋杀光光既诛桀等后出入自备吏民当见者露索去刀兵两吏挟持望之独不肯听自引出合曰不愿见吏牵持匈匈光闻之告吏勿持望之既至前说光曰将军以功德辅幼主将以流大化致于洽平是以天下之士延颈企踵争愿自效以辅高明今士见者皆先露索挟持恐非周公相成王躬吐握之礼致白屋之意于是光独不除用望之而仲翁等皆补大将军史三岁间仲翁至光禄大夫给事中望之以射策甲科为郎署小苑东门侯仲翁出入从仓头庐儿下车趋门传呼甚宠顾谓望之曰不肯录录反抱关为望之曰各从其志后数年坐弟犯法不得宿卫免归为郡吏及御史大夫魏相除望之为属察廉为大行治礼丞时大将军光薨子禹复为大司马兄子山领尚书亲属皆宿卫内侍地节三年夏京师雨雹望之因是上疏愿赐清闲之宴口陈灾异之意宣帝自在民间闻望之名曰此东海萧生邪下少府宋畸问状无有所讳望之对以为春秋昭公三年大雨雹是时季氏专权卒逐昭公乡使鲁君察于天变宜亡此害今陛下以圣德居位思政求贤尧舜之用心也然而善祥未臻阴阳不和是大臣任政一姓擅埶之所致也附枝大者贼本心私家盛者公室危唯明主躬万机选同姓举贤才以为腹心与参政谋令公卿大臣朝见奏事明陈其职以考功能如是则庶事理公道立奸邪塞私权废矣对奏天子拜望之为谒者时上初即位思进贤良多上书言便宜辄下望之问状高者请丞相御史次者中二千石试事满岁以状闻下者报闻或罢归田里所白处奏皆可累迁谏大夫丞相司直岁中三迁官至二千石其后霍氏竟谋反诛望之寖益任用是时选博士谏大夫通政事者补郡国守相以望之为平原太守望之雅意在本朝远为郡守内不自得乃上疏曰陛下哀愍百姓恐德化之不究悉出谏官以补郡吏所谓忧其末而忘其本者也朝无争臣则不知过国无达士则不闻善愿陛下选明经术温故知新通于几微谋虑之士以为内臣与参政事诸侯闻之则知国家纳谏忧政亡有阙遗若此不怠成康之道其庶几乎外郡不治岂足忧哉书闻征入守少府宣帝察望之经明持重论议有余材任宰相欲详试其政事复以为左冯翊望之从少府出为左迁恐有不合意即移病上闻之使侍中成都侯金安上谕意曰所用皆更治民以考功君前为平原太守日浅故复试之于三辅非有所闻也望之即视事是岁西羌反汉遣后将军征之京兆尹张敞上书言国兵在外军以夏发陇西以北安定以西吏民并给转输田事颇废素无余积虽羌卤以破来春民食必乏穷辟之处买亡所得县官谷度不足以振之愿令诸有罪非盗受财杀人及犯法不得赦者皆得以差入谷此八郡赎罪务益致谷以豫备百姓之急事下有司望之与少府李强议以为民函阴阳之气有好义欲利之心在教化之所助尧在上不能去民欲利之心而能令其利欲不胜其好义也虽桀在上不能去民好义之心而能令其好义不胜其欲利也故尧桀之分在于义利而已道民不可不慎也今欲令民量粟以赎罪如此则富者得生贫者独死是贫富异刑而法不壹也人情贫穷父兄囚执闻出财得以生活为人子弟者将不顾死亡之患败乱之行以赴财利求救亲戚一人得生十人以丧如此伯夷之行坏公绰之名灭政教壹倾虽有周召之佐恐不能复古者藏于民不足则取有余则予诗曰爰及矜人哀此鳏寡上惠下也又曰雨我公田遂及我私下急上也今有西边之役民失作业虽户赋口敛以赡其困乏古之通义百姓莫以为非以死救生恐未可也陛下布德施教教化既成尧舜亡以加也今议开利路以伤既成之化臣窃痛之于是天子复下其议两府丞相御史以难问张敞敞曰少府左冯翊所言常人之所守耳昔先帝征四夷兵行三十余年百姓犹不加赋而军用给今羌卤一隅小夷跳梁于山谷间汉但令罪人出财减罪以诛之其名贤于烦扰良民横兴赋敛也又诸盗及杀人犯不道者百姓所疾苦也皆不得赎首匿见知纵所不当得为之属议者或颇言其法可蠲除今因此令赎其便明甚何化之所乱甫刑之罚小过赦薄罪赎有金选之品所从来久矣何贼之所生敞备皂衣二十余年尝闻罪人赎矣未闻盗贼起也窃怜凉州被寇方秋饶时民尚有饥乏病死于道路况至来春将大困乎不早虑所以振救之策而引常经以难恐后为重责常人可与守经未可与权也敞幸得备列卿以辅两府为职不敢不尽愚望之强复对曰先帝圣德贤良在位作宪垂法为无穷之规永惟边竟之不赡故金布令甲曰边郡数被兵离饥寒夭绝天年父子相失令天下共给其费固为军旅卒暴之事也闻天汉四年常使死罪人入五十万钱减死罪一等豪强吏民请夺假貣至为盗贼以赎罪其后奸邪横暴群盗并起至攻城邑杀郡守充满山谷吏不能禁明诏遣绣衣使者以兴兵击之诛者过半然后衰止愚以为此使死罪赎之败也故曰不便时丞相魏相御史大夫丙吉亦以为羌卤且破转输略足相给遂不施敞议望之为左冯翊三年京师称之迁大鸿胪先是乌孙昆弥翁归靡因长罗侯常惠上书愿以汉外孙元贵靡为嗣得复尚少主结婚内附畔去匈奴诏下公卿议望之以为乌孙绝域信其美言万里结婚非长策也天子不听神爵二年遣长罗侯惠使送公主配元贵靡未出塞翁归靡死其兄子狂王背约自立惠从塞下上书愿留少主敦煌郡惠至乌孙责以负约因立元贵靡还迎少主诏下公卿议望之复以为不可乌孙持两端亡坚约其效可见前少主在乌孙四十余年恩爱不亲密边境未以安此已事之验也今少主以元贵靡不得立而还信无负于四夷此中国之大福也少主不止繇役将兴其原起此天子从其议征少主还后乌孙虽分国两立以元贵靡为大昆弥汉遂不复与结婚三年代丙吉为御史大夫五凤中匈奴大乱议者多曰匈奴为害日久可因其坏乱举兵灭之诏遣中朝大司马车骑将军韩增诸吏富平侯张延寿光禄勋杨恽太仆戴长乐问望之计策望之对曰春秋晋士□帅师侵齐闻齐侯卒引师而还君子大其不伐丧以为恩足以服孝子谊足以动诸侯前单于慕化乡善称弟遣使请求和亲海内欣然四夷莫不闻未终奉约不幸为贼臣所杀今而伐之是乘乱而幸灾也彼必奔走远遁不以义动兵恐劳而无功宜遣使者吊问辅其微弱救其灾患四夷闻之咸贵中国之仁义如遂蒙恩得复其位必称臣服从此德之盛也上从其议后竟遣兵护辅呼韩邪单于定其国是时大司农中丞耿寿昌奏设常平仓上善之望之非寿昌丞相丙吉年老上重焉望之又奏言百姓或乏困盗贼未止二千石多材下不任职三公非其人则三光为之不明今首岁日月少光咎在臣等上以望之意轻丞相乃下侍中建章卫尉金安上光禄勋杨恽御史中丞王忠并诘问望之望之免冠置对天子由是不说后丞相司直繁延寿奏侍中谒者良使承制诏望之望之再拜已良与望之言望之不起因故下手而谓御史曰良礼不备故事丞相病明日御史大夫辄问病朝奏事会庭中差居丞相后丞相谢大夫少进揖今丞相数病望之不问病会庭中与丞相钧礼时议事不合意望之曰侯年宁能父我邪知御史有令不得擅使望之多使守吏自给车马之杜陵护视家事少史冠法冠为妻先引又使卖买私所附益凡十万三千案望之大臣通经术居九卿之右本朝所仰至不奉法自修踞慢不逊攘受所监赃二百五十以上请逮捕系治上于是策望之曰有司奏君责使者礼遇丞相亡礼廉声不闻敖慢不逊亡以扶政帅先百僚君不深思陷于兹秽朕不忍致君于理使光禄勋恽策诏左迁君为太子太傅授印其上故印使者便道之官君其秉道明孝正直是与帅意亡靡有后言望之既左迁而黄霸代为御史大夫数月间丙吉薨霸为丞相霸薨于定国复代焉望之遂见废不得相为太傅以论语礼服授皇太子初匈奴呼韩邪单于来朝诏公卿议其仪丞相霸御史大夫定国议曰圣王之制施德行礼先京师而后诸夏先诸夏而后四夷诗云率礼不越遂视既发相土烈烈海外有截陛下圣德充塞天地光被四表匈奴单干乡风慕化奉珍朝贺自古未之有也其礼仪宜如诸侯王位次在下望之以为单于非正朔所加故称敌国宜待以不臣之礼位在诸侯王上外夷稽首称藩中国让而不臣此则羁縻之谊谦亨之福也书曰戎狄荒服言其来荒忽亡常如使匈奴后嗣卒有鸟窜鼠伏阙于朝享不为畔臣信让行乎蛮貉福祚流于亡穷万世之长策也天子采之下诏曰盖闻五帝三王教化所不施不及以政今匈奴单于称北藩朝正朔朕之不逮德不能弘覆其以客礼待之令单于位在诸侯王上赞谒称臣而不名及宣帝寝疾选大臣可属者引外属侍中乐陵侯史高太子太傅望之少傅周堪至禁中拜高为大司马车骑将军望之为前将军光禄勋堪为光禄大夫皆受遗诏辅政领尚书事宣帝崩太子袭尊号是为孝元帝望之堪本以师傅见尊重上即位数宴见言治乱陈王事望之选白宗室明经达学散骑谏大夫刘更生给事中与侍中金敞并拾遗左右四人同心谋议劝道上以古制多所欲匡正上甚乡纳之初宣帝不甚从儒术任用法律而中书宦官用事中书令弘恭石显久典枢机明习文法亦与车骑将军高为表里论议常独持故事不从望之等恭显又时倾仄见诎望之以为中书政本宜以贤明之选自武帝游宴后庭故用宦者非国旧制又违古不近刑人之义白欲更置士人由是大与高恭显忤上初即位谦让重改作议久不定出刘更生为宗正望之堪数荐名儒茂材以备谏官会稽郑朋阴欲附望之上疏言车骑将军高遣客为奸利郡国及言许史子弟罪过章视周堪堪白令朋待诏金马门朋奏记望之曰将军体周召之德秉公绰之质有卞庄之威至乎耳顺之年履折冲之位号至将军诚士之高致也窟穴黎庶莫不欢喜咸曰将军其人也今将军规抚云若管晏而休遂行日仄至周召乃留乎若管晏而休则下走将归延陵之皋修农圃之畴畜鸡种黍□见二子没齿而已矣如将军昭然度行积思塞邪枉之险蹊宣中庸之常政兴周召之遗业亲日仄之兼听则下走其庶几愿竭区区底厉锋锷奉万分之一望之见纳朋接待以意朋数称述望之短车骑将军言许史过失后朋行倾邪望之绝不与通朋与大司农史李宫俱待诏堪独白宫为黄门郎朋楚士怨恨更求入许史推所言许史事曰皆周堪刘更生教我我关东人何以知此于是侍中许章白见朋朋出扬言曰我见言前将军小过五大罪一中书令在旁知我言状望之闻之以问弘恭石显显恭恐望之自讼下于它吏即挟朋及待诏华龙龙者宣帝时与张子蟜等待诏以行污濊不进欲入堪等堪等不纳故与朋相结恭显令二人告望之等谋欲罢车骑将军疏退许史状候望之出休日令朋龙上之事下弘恭问状望之对曰外戚在位多奢淫欲以匡正国家非为邪也恭显奏望之堪更生朋党相称举数谮诉大臣毁离亲戚欲以专擅权埶为臣不忠诬上不道请谒者召致廷尉时上初即位不省谒者召致廷尉为下狱也可其奏后上召堪更生曰系狱上大惊曰非但廷尉问邪以责恭显皆叩头谢上曰令出视事恭显因使高言上新即位未以德化闻于天下而先验师傅既下九卿大夫狱宜因决免于是制诏丞相御史前将军望之傅朕八年亡它罪过今事久远识忘难明其赦望之罪收前将军光禄勋印绶及堪更生皆免为庶人而朋为黄门郎后数月制诏御史国之将兴尊师而重傅故前将军望之傅朕八年道以经术厥功茂焉其赐望之爵关内侯食邑六百户给事中朝朔望坐次将军天子方倚欲以为丞相会望之子散骑中郎伋上书讼望之前事事下有司复奏望之前所坐明白无谮诉者而教子上书称引亡辜之诗失大臣体不敬请逮捕弘恭石显等知望之素高节不诎辱建白望之前为将军辅政欲排退许史专权擅朝幸得不坐复赐爵邑与闻政事不悔过服罪深怀怨望教子上书归非于上自以托师傅怀终不坐非颇诎望之于牢狱塞其怏怏心则圣朝亡以施恩厚上曰萧太傅素刚安肯就吏显等曰人命至重望之所坐语言薄罪必亡所忧上乃可其奏显等封以付谒者敕令召望之手付因令太常急发执金吾车骑驰围其第使者至召望之望之欲自杀其夫人止之以为非天子意望之以问门下生朱云云者好节士劝望之自裁于是望之卬天叹曰吾尝备位将相年逾六十矣老入牢狱苟求生活不亦鄙乎字谓云曰游趣和药来无久留我死竟饮鸩自杀天子闻之惊拊手曰曩固疑其不就牢狱果然杀吾贤傅是时太官方上昼食上乃却食为之涕泣哀恸左右于是召显等责问以议不详皆免冠谢良久然后已望之有罪死有司请绝其爵邑有诏加恩长子伋嗣为关内侯天子追念望之不忘每岁时遣使者祠祭望之冢终元帝世望之八子至大官者育咸由　　诸葛丰
按汉书本传丰字少季琅邪人也以明经为郡文学名特立刚直贡禹为御史大夫除丰为属举侍御史元帝擢为司隶校尉刺举无所避京师为之语曰间何□逢诸葛上嘉其节加丰秩光禄大夫时侍中许章以外属贵幸奢淫不奉法度宾客犯事与章相连丰案劾章欲奏其事适逢许侍中私出丰驻车举节诏章曰下欲收之章迫窘驰车去丰追之许侍中因得入宫门自归上丰亦上奏于是收丰节司隶去节自丰始丰上书谢曰臣丰驽怯文不足以劝善武不足以执邪陛下不量臣能否拜为司隶校尉未有以自效复秩臣为光禄大夫官尊责重非臣所当处也又迫年岁衰暮常恐卒填沟渠无以报厚德使论议士讥臣无补长获素餐之名故常愿捐一旦之命不待时而断奸臣之首县于都市编书其罪使四方明知为恶之罚然后却就斧钺之诛诚臣所甘心也夫以布衣之士尚犹有刎颈之交今以四海之大曾无伏节死谊之臣率尽苟合取容阿党相为念私门之利忘国家之政邪秽浊混之气上感于天是以灾变数见百姓困乏此臣下不忠之效也臣诚耻之亡已凡人情莫不欲安存而恶危亡然忠臣直士不避患害者诚为君也今陛下天覆地载物无不容使尚书令尧赐臣丰书曰夫司隶者刺举不法善善恶恶非得颛之也勉处中和顺经术意恩深德厚臣丰顿首幸甚臣窃不胜愤懑愿赐清宴唯陛下裁幸上不许是后所言益不用丰复上书言臣闻伯奇孝而弃于亲子胥忠而诛于君隐公慈而杀于弟叔武弟而杀于兄夫以四子之行屈平之材然犹不能自显而被刑戮岂不足以观哉使臣杀身以安国蒙诛以显君臣诚愿之独恐未有云补而为众邪所排令谗夫得遂正直之路雍塞忠臣沮心智士杜口此愚臣之所惧也丰以春夏系治人在位多言其短上徙丰为城门校尉丰上书告光禄勋周堪光禄大夫张猛上不直丰乃制诏御史城门校尉丰前与光禄勋堪光禄大夫猛在朝之时数称言堪猛之美丰前为司隶校尉不顺四时修法度专作苛暴以获虚威朕不忍下吏以为城门校尉不内省诸己而反怨堪猛以求报举告案无证之辞暴扬难验之罪毁誉恣意不顾前言不信之大者也朕怜丰之耆老不忍加刑其免为庶人终于家　　毋将隆
按汉书本传隆字君房东海兰陵人也大司马车骑将军王音内领尚书外典兵马踵故选置从事中郎与参谋议奏请隆为从事中郎迁谏大夫成帝末隆奏封事言古者选诸侯入为公卿以褒功德宜征定陶王使在国邸以填万方其后上竟立定陶王为太子隆迁冀州牧颍川太守哀帝即位以高第入为京兆尹迁执金吾时侍中董贤方贵上使中黄门发武库兵前后十辈送董贤及上乳母王阿舍隆奏言武库兵器天下公用国家武备缮治造作皆度大司农钱大司农钱自乘舆不以给共养共养劳赐壹出少府盖不以本臧给末用不以民力共浮费别公私示正路也古者诸侯方伯得颛征伐乃赐斧钺汉家边吏职在距寇亦赐武库兵皆任其事然后蒙之春秋之谊家不臧甲所以抑臣威损私力也今贤等便僻弄臣私恩微妾而以天下公用给其私门契国威器共其家备民力分于弄臣武兵设于微妾建立非宜以广骄僭非所以示四方也孔子曰奚取于三家之堂臣请收还武库上不说顷之傅太后使谒者买诸官婢贱取之复取执金吾官婢八人隆奏言贾钱请更平直上于是制诏丞相御史大夫交让之礼兴则虞芮之讼息隆位九卿既无以匡朝廷之不逮而反奏请与永信宫争贵贱之贾程奏显言众莫不闻举错不由谊理争求之名自此始无以示百僚伤化失俗以隆前有安国之言左迁为沛郡都尉迁南郡太守王莽少时慕与隆交隆不甚附哀帝崩莽秉政使大司徒孔光奏隆前为冀州牧治中山冯太后狱冤陷无辜不宜处位在中土本中谒者令史立侍御史丁元自典考之但与隆连名奏事史立时为中太仆丁元泰山太守及尚书令赵昌谮郑崇者为河内太守皆免官徙合浦　　后汉
　　谯元　费贻
按后汉书本传元字君黄巴郡阆中人也少好学能说易春秋仕于州郡成帝永始二年有日食之灾乃诏举敦朴逊让有行义者各一人州举元诣公车对策高第拜议郎帝始作期门数为微行立赵飞燕为皇后后专宠怀忌皇太子多横夭折元上书谏曰臣闻王者承天继宗统极保业延祚莫急后嗣故易有干蛊之义诗咏众多之福今陛下圣嗣未立天下属望而不惟社稷之计专念微行之事爱幸用于所惑曲意留于非正窃闻后宫皇太子产而不育臣闻之怛然痛心伤剥窃怀忧国不忘须臾夫警卫不修则患生非常忽有醉酒狂夫分争道路既无尊严之仪岂识上下之别此为戎狄起于毂下而贼乱发于左右也愿陛下念天下之至重爱金玉之身均九女之施存无穷之福天下幸甚时数有灾异元辄陈其变既不省纳故久稽郎官后迁太常丞以弟服去职平帝元始元年日食又诏公卿举敦朴直言大鸿胪左咸举元诣公车对策复拜议郎迁中散大夫四年选明达政事能班化风俗者八人时并举元为绣衣使者持节与太仆任恽等分行天下观览风俗所至专行诛赏事未及终而王莽居摄元于是纵使者车变易姓名间窜归家因以隐遁后公孙述僭号于蜀连聘不诣述乃遣使者备礼征之若元不肯起便赐以毒药太守乃自赍玺书至元庐曰君高节已着朝廷垂意诚不宜复辞自招凶祸元仰天叹曰唐尧大圣许由耻仕周武至德伯夷守饿彼独何人我亦何人保志全高死亦奚恨遂受毒药元子瑛泣血叩头于太守曰方今国家东有严敌兵师四出国用军资或不常充足愿奉家钱千万以赎父死太守为请述听许之元遂隐藏田野终述之世时兵戈累年莫能修尚学业元独训诸子勤习经书建武十一年卒明年天下平定元弟庆以状诣阙自陈光武美之策诏本郡祠以中牢敕所在还元家钱瑛善说易以授显宗为北宫卫士令时亦有犍为费贻不肯仕述乃漆身为厉阳狂以避之退藏山薮十余年述破后仕至合浦太守　　王良
按后汉书本传良字仲子东海兰陵人也少好学习小夏侯尚书王莽时称病不仕教授诸生千余人建武二年大司马吴汉辟不应三年征拜谏议大夫数有忠言以礼进止朝廷敬之迁沛郡太守至蕲县称病不之府官属皆随就之良遂上疾笃乞骸骨征拜太中大夫六年代宣秉为大司徒司直在位恭俭妻子不入官舍布被瓦器时司徒史鲍恢以事到东海过候其家而良妻布裙曳柴从田中归恢告曰我司徒史也故来受书欲见夫人妻曰妾是也苦掾无书恢乃下拜叹息而还闻者莫不嘉之后以病归一岁复征至荥阳疾笃不任进道乃过其友人友人不肯见曰不有忠言奇谋而取大位何其往来屑屑不惮烦也遂拒之良惭自后连征辄称病诏以元纁聘之遂不应后光武幸兰陵遣使者问良所疾苦不能言对诏复其子孙邑中徭役卒于家　　孔休
按后汉书卓茂传休字子泉哀帝初守新都令后王莽秉权休去官归家及莽篡位遣使赍元纁束帛请为国师遂欧血托病杜门自绝光武即位求休子孙赐谷以旌显之　　刘宣
按后汉书卓茂传宣字子高安众侯崇之从弟知王莽当篡乃变姓名抱经书隐避林薮建武初乃出光武以宣袭封安众侯　　任永　冯信
按后汉书李业传是时犍为任永及业同郡冯信并好学博古公孙述连征命待以高位皆托青盲以避世难及闻述诛皆盥洗更视曰世适平目即清光武闻而征之并会病卒　　承宫
按后汉书本传宫字少子琅邪姑幕人也少孤年八岁为人牧豕乡里徐子盛者以春秋经授诸生数百人宫过息庐下乐其业因就听经遂请留门下为诸生拾薪执苦数年勤学不倦经典既明乃归家教授遭天下丧乱遂将诸生避地汉中后与妻子之蒙阴山肆力耕种禾黍将熟人有认之者宫不与计推之而去由是显名三府更辟皆不应永平中征诣公车车驾临辟雍召宫拜博士迁左中郎将数纳忠言陈政论议切□朝臣惮其节名播匈奴时北单于遣使求得见宫显宗□自整饰宫对曰单于闻名非识实者也臣状丑不可以示远宜选有威容者帝乃以大鸿胪魏应代之十七年拜侍中祭酒建初元年卒肃宗褒叹赐以冢地妻上书乞归葬乡里复赐钱三十万　　郅寿
按后汉书郅恽传恽子寿字伯考善文章以廉能称举孝廉稍迁冀州刺史时冀州部属郡多封诸王宾客放纵类不检节寿案察之无所容贷乃使部从事专住王国又徙督邮舍王宫外动静失得即时骑驿言上奏王罪及劾傅相于是藩国畏惧并为遵节视事三年冀土肃清三迁尚书令朝廷每有疑议常独进见肃宗奇其智策擢为京兆尹郡多强豪奸暴不禁三辅素闻寿在冀州皆怀震竦各相检□莫敢干犯寿虽威严而推诚下吏皆愿效死莫有欺者以公事免复征为尚书仆射是时大将军窦宪以外戚之宠威倾天下宪尝使门生赍书诣寿有所请托寿即送诏狱前后上书陈宪骄恣引王莽以诫国家是时宪征匈奴海内供其役费而宪及其弟笃景并起第宅骄奢非法百姓苦之寿以府藏空虚军旅未休遂因朝会讥刺宪等厉音正色辞旨甚切宪怒陷寿以买公田诽谤下吏当诛侍御史何敞上疏理之曰臣闻圣王辟四门开四聪延直言之路下不讳之诏立敢谏之旗听歌谣于路争臣七人以自鉴照考知政理违失人心辄改更之故天人并应传福无穷臣伏见尚书仆射郅寿坐于台上与诸尚书论击匈奴言议过差及上书请买公田遂系狱考劾大不敬臣愚以为寿机密近臣匡救为职若怀默不言其罪当诛今寿违众正议以安宗庙岂其私邪又台阁平事分争可否虽唐虞之隆三代之盛犹谓谔谔以昌不以诽谤为罪请买公田人情细过可裁隐忍寿若被诛臣恐天下以为国家横罪忠直贼伤和气忤逆阴阳臣所以敢犯严威不避夷灭触死瞽言非为寿也忠臣尽节以死为归臣虽不知寿度其甘心安之诚不欲圣朝行诽谤之诛以伤晏晏之化杜塞忠直垂讥无穷臣敞谬豫机密言所不宜罪名明白当填牢狱先寿僵仆万死有余书奏寿得减死论徙合浦未行自杀家属得归乡里　　陈禅
按后汉书本传禅字纪山巴郡安汉人也仕郡功曹举善黜恶为邦内所畏察孝廉州辟治中从事时刺史为人所上受纳赃赂禅当传考无它所赍但持丧敛之具而已及至笞掠无算五毒毕加禅神意自若辞对无变事遂散释车骑将军邓骘闻其名而辟焉举茂才时汉中蛮夷反畔以禅为汉中太守夷贼素闻其名声即时降服迁左冯翊入拜谏议大夫永宁元年西南夷掸国王献乐及幻人能吐火自支解易牛马头明年元会作之于庭安帝与群臣共观大奇之禅独离席举手大言曰昔齐鲁为夹谷之会齐作侏儒之乐仲尼诛之又曰放郑声远佞人帝王之庭不宜设异域之技尚书陈忠劾奏禅曰古者合欢之乐舞于堂四夷之乐陈于门故诗云以雅以南韎任朱离今掸国越流沙逾县度万里贡献非郑卫之声佞人之比而禅廷讪朝政请劾禅下狱有诏勿收左转为元菟候城障尉诏敢不之官上妻子从者名禅既行朝廷多讼之会北匈奴入辽东追拜禅辽东太守胡惮其威强退还数百里禅不加兵但使吏卒往晓慰之单于随使还郡禅于学行礼为说道义以感化之单于怀服遗以胡中珍货而去及邓骘诛废禅以故吏免复为车骑将军阎显长史顺帝即位迁司隶校尉明年卒于官子澄有清名官至汉中太守禅曾孙宝亦刚壮有禅风为州别驾从事显名州里　　张陵按后汉书张霸传霸子楷楷子陵字处冲官至尚书元嘉中岁首朝贺大将军梁冀带剑入省陵呵叱之令出□羽林虎贲夺冀剑冀跪谢陵不应即劾奏冀请廷尉论罪有诏以一岁俸赎而百寮肃然初冀弟不疑为河南尹举陵孝廉不疑疾陵之奏冀因谓曰昔举君适所以自罚也陵对曰明府不以陵不肖误见擢序今申公宪以报私恩不疑有愧色　　李膺
按后汉书本传膺字元礼颍川襄城人也祖父修安帝时为太尉父益赵国相膺性简亢无所交接唯以同郡荀淑陈实为师友初举孝廉为司徒胡广所辟举高第再迁青州刺史守令畏威明多望风弃官复征再迁渔阳太守寻转蜀郡太守以母老乞不之官转乌桓校尉鲜卑数犯塞膺常蒙矢石每破走之寇甚惮慑以公事免官还居纶氏教授常千人南阳樊陵求为门徒膺谢不受陵后以阿附宦官致位太尉为节志者所羞荀爽尝就谒膺因为其御既还喜曰今日乃得御李君矣其见慕如此永寿二年鲜卑寇云中桓帝闻膺能乃复征为度辽将军先是羌寇及疏勒龟兹数出攻钞张掖酒泉云中诸郡百姓屡被其害自膺到边皆望风惧服先所掠男女悉送还塞下自是之后声振远域延熹二年征再迁河南尹时宛陵大姓羊元群罢北海郡赃罪狼籍郡舍混轩有奇巧乃载之以归膺表欲按其罪元群行赂宦竖膺反坐输作左校初膺与廷尉冯绲大司农刘佑等共同心志纠罚奸幸绲佑时亦得罪输作司隶校尉应奉上疏理膺等曰昔秦人观宝于楚昭奚恤□以群贤梁惠王玮其照乘之珠齐威王答以四臣夫忠贤武将国之心膂窃见左校刑徒前廷尉冯绲大司农刘佑河南尹李膺等执法不挠诛举邪臣肆之以法众庶称宜昔季孙行父亲逆君命逐出莒仆于舜之功二十之一今膺等投身强御毕力致罪陛下既不听察而猥受谮诉遂令忠臣同愆元恶自春迄冬不蒙降恕遐迩观听为之叹息夫立政之要记功忘失是以武帝舍安国于徒中宣帝惩张敞于亡命绲前讨蛮荆均吉甫之功佑数临督司有不吐茹之节膺着威幽并遗爱度辽今三垂蠢动王旅未振易称雷雨作解君子以赦过宥罪乞原膺等以备不虞书奏乃悉免其刑再迁复拜司隶校尉时张让弟朔为野王令贪残无道至乃杀孕妇闻膺厉威严惧罪逃还京师因匿兄让第舍藏于合柱中膺知其状率将吏卒破柱取朔付洛阳狱受辞毕即杀之让诉冤于帝诏膺入殿御亲临轩诘以不先请便加诛辟之意膺对曰昔晋文公执卫成公归于京师春秋是焉礼云公族有罪虽曰宥之有司执宪不从昔仲尼为鲁司寇七日而诛少正卯今臣到官已积一旬私惧以稽留为愆不意获速疾之罪诚自知衅责死不旋踵特乞留五日□殄元恶退就鼎镬始生之愿也帝无复言顾谓让曰此汝弟之罪司隶何愆乃遣出之自此诸黄门常侍皆鞠躬屏气休沐不敢复出宫省帝怪问其故并叩头泣曰畏李校尉是时朝廷日乱纲纪颓阤膺独持风裁以声名自高士有被其容接者名为登龙门及遭党事当考实膺等案经三府太尉陈蕃却之曰今所考案皆海内人誉忧国忠公之臣此等犹将十世宥也岂有罪名不章而致收掠者乎不肯平署帝愈怒遂下膺等于黄门北寺狱膺等颇引宦官子弟宦官多惧请帝以天时宜赦于是大赦天下膺免归乡里居阳城山中天下士大夫皆高尚其道而污秽朝廷及陈蕃免太尉朝野属意于膺荀爽恐其名高致祸欲令屈节以全乱世为书贻曰久废过庭不闻善诱陟岵瞻望惟日为岁知以直道不容于时悦山乐木家于阳城道近路夷当即聘问无状婴疾阙于所仰顷闻上帝震怒贬黜鼎臣人鬼同谋以为天子当贞观二五利见大人不谓夷之初旦明而未融虹霓扬辉弃和取同方今天地气闭大人休否智者见险投以远害虽匮人望内合私愿想甚欣然不为恨也愿怡神无事偃息衡门任其飞沈与时抑扬顷之帝崩陈蕃为太傅与大将军窦武共秉朝政连谋诛诸宦官故引用天下名士乃以膺为长乐少府及陈窦之败膺等复废后张俭事起收捕钩党乡人谓膺曰可去矣对曰事不辞难罪不逃刑臣之节也吾年已六十死生有命去将安之乃诣诏狱考死妻子徙边门生故吏及其父兄并被禁锢时侍御史蜀郡景毅子顾为膺门徒而未有录牒故不及于谴毅乃慨然曰本谓膺贤遣子师之岂可以漏夺名籍苟安而已遂自表免归时人义之膺子瓒位至东平相初曹操微时瓒异其才将没谓子宣等曰时将乱矣天下英雄无过曹操张孟卓与吾善袁本初汝外亲虽尔勿依必归曹氏诸子从之并免于乱世　　杜密按后汉书本传密字周甫颍川阳城人也为人沈质少有厉俗志为司徒胡广所辟稍迁代郡太守征三迁太山太守北海相其宦官子弟为令长有奸恶者辄捕案之行春到高密县见郑元为乡佐知其异器即召署郡职遂遣就学后密去官还家每谒守令多所陈托同郡刘胜亦自蜀郡告归乡里闭门扫轨无所干及太守王昱谓密曰刘季陵清高士公卿多举之者密知昱激己对曰刘胜位为大夫见礼上宾而知善不荐闻恶无言隐情惜己自同寒蝉此罪人也今志义力行之贤而密达之违道失节之士而密纠之使明府赏刑得中令问休扬不亦万分之一乎昱惭服待之弥厚后桓帝征拜尚书令迁河南尹转太仆党事既起免归本郡与李膺俱坐而名行相次故时人亦称李杜焉后太傅陈蕃辅政复为太仆明年坐党事被征自杀　　范滂
按后汉书本传滂字孟博汝南征羌人也少厉清节为州里所服举孝廉光禄四行时冀州饥荒盗贼群起乃以滂为清诏使案察之滂登车揽辔慨然有澄清天下之志及至州境守令自知臧污望风解印绶去其所举奏莫不厌塞众议迁光禄勋主事时陈蕃为光禄勋滂执公仪诣蕃蕃不止之滂怀恨投版弃官而去郭林宗闻而让蕃曰若范孟博者岂宜以公礼格之今成其去就之名得无自取不优之议也蕃乃谢焉复为太尉黄琼所辟后诏三府掾属举谣言滂奏刺史二千石权豪之党二十余人尚书责滂所劾猥多疑有私故滂对曰臣之所举自非叨秽奸暴深为民害岂以污简札哉间以会日迫促故先举所急其未审者方更参实臣闻农夫去草嘉谷必茂忠臣除奸王道以清若臣言有贰甘受显戮吏不能诘滂睹时方艰知意不行因投劾去太守宗资先闻其名请署功曹委任政事滂在职严整疾恶其有行违孝悌不轨仁义者皆扫迹斥逐不与共朝显荐异节抽拔幽陋滂外甥西平李颂公族子孙而为乡曲所弃中常侍唐衡以颂请资资用为吏滂以非其人寝而不召资迁怒捶书佐朱零零仰曰范滂清裁犹以利刃齿腐朽今日宁受笞死而滂不可违资乃止郡中中人以下莫不归怨乃指滂之所用以为范党后牢修诬言钩党滂坐系黄门北寺狱狱吏谓曰凡坐系皆祭皋陶滂曰皋陶贤者古之直臣知滂无罪将理之于帝如其有罪祭之何益众人由此亦止狱吏将加掠考滂以同囚多婴病乃请先就格遂与同郡袁忠争受楚毒桓帝使中常侍王甫以次辨诘滂等皆三木橐头暴于阶下余人在前或对或否滂忠于后越次而进王甫诘曰君为人臣不推忠国而共造部党自相褒举评论朝廷虚构无端诸所谋结并欲何为皆以情对不得隐饰滂对曰臣闻仲尼之言见善如不及见恶如探汤欲使善善同其清恶恶同其污谓王政之所愿闻不悟更以为党甫曰卿更相拔举迭为唇齿有不合者见则排斥其意如何滂乃慷慨仰天曰古之循善自求多福今之循善身陷大戮身死之日愿埋滂于首阳山侧上不负皇天下不愧夷齐甫愍然为之改容乃得并解桎梏滂后事释南归始发京师汝南南阳士大夫迎之者数千两同囚乡人殷陶黄穆亦免俱归并卫侍于傍应对宾客滂顾谓陶等曰今子相随是重吾祸也遂遁还乡里初滂等系狱尚书霍谞理之及得免到京师往候谞而不为谢或有让滂者对曰昔叔向婴罪祁奚救之未闻羊舌有谢恩之辞祁老有自伐之色竟无所言建宁二年遂大诛党人诏下急捕滂等督邮吴导至县抱诏书闭传舍伏□而泣滂闻之曰必为我也即自诣狱县令郭揖大惊出解印绶引与俱亡曰天下大矣子何为在此滂曰滂死则祸塞何敢以罪累君又令老母流离乎其母就与之诀滂白母曰仲博孝敬足以供养滂从龙舒君归黄泉存亡各得其所惟大人割不可忍之恩勿增感戚母曰汝今得与李杜齐名死亦何恨既有令名复求寿考可兼得乎滂跪受教再拜而辞顾谓其子曰吾欲使汝为恶则恶不可为使汝为善则我不为恶行路闻之莫不流涕时年三十三　　史弼
按后汉书本传弼字公谦陈留考城人也父敞顺帝时以佞辩至尚书郡守弼少笃学聚徒数百仕州郡辟公府迁北军中候是时桓帝弟渤海王悝素行险辟僭傲多不法弼惧其骄悖为乱乃上封事曰臣闻帝王之于亲戚爱虽隆必示之以威体虽贵必禁之以度如是和睦之道兴骨肉之恩遂昔周襄王恣甘昭公孝景皇帝骄梁孝王而二弟阶宠终用勃慢卒周有播荡之祸汉有爰盎之变窃闻渤海王悝凭至亲之属恃偏私之爱失奉上之节有僭慢之心外聚剽轻不逞之徒内荒酒乐出入无常所与群居皆有口无行或家之子或朝之斥臣必有羊胜伍被之变州司不敢弹纠傅相不能匡辅陛下隆于友于不忍遏绝恐遂滋蔓为害弥大乞露臣奏宣示百僚使臣得于清朝明言其失然后诏公卿平处其法法决罪定乃下不忍之诏臣下固执然后少有所许如是则圣朝无伤亲之讥渤海有享国之庆不然惧大狱将兴使者相望于路矣臣职典禁兵备御非常而妄知藩国干犯至戚罪不容诛不胜愤懑谨冒死以闻帝以至亲不忍下其事后悝竟坐逆谋贬为瘿陶王弼迁尚书出为平原相时诏书下举钩党郡国所奏相连及者多至数百唯弼独无所上诏书前后切却州郡髡笞掾史从事坐传责曰诏书疾恶党人旨意恳恻青州六郡其五有党近国甘陵亦考南北部平原何理而得独无弼曰先王疆理天下画界分境水土异齐风俗不同它郡自有平原自无胡可相比若承望上司诬陷良善淫刑滥罚以逞非理则平原之人户可为党相有死而已所不能也从事大怒即收郡僚职送狱遂举奏弼会党禁中解弼以俸赎罪得免济活者千余人弼为政特挫抑强豪其小民有罪多所容贷迁河东太守被一切诏书当举孝廉弼知多权贵请托乃豫敕断绝书属中常侍侯览果遣诸生赍书请之并求假盐税积日不得通生乃说以它事谒弼而因达览书弼乃大怒曰太守忝荷重任当选士报国尔何人而伪诈无状命左右引出捶楚数百府丞掾史十余人皆谏于廷弼不对遂付安邑狱即日考杀之侯览大怨遂诈作飞章下司隶诬弼诽谤槛车征吏人莫敢近者唯前孝廉裴瑜送到崤渑之间大言于道傍曰明府摧折虐臣选德报国如其获罪足以垂名竹帛愿不忧不惧弼曰谁谓荼苦其甘如荠昔人刎颈九死不恨及下廷尉诏狱平原吏人奔走诣阙讼之又前孝廉魏劭毁变形服诈为家僮瞻护于弼弼遂受诬事当弃市劭与同郡入卖郡邸行赂于侯览得减死罪一等论输左校时人或讥曰平原行货以免君无乃蚩乎陶丘洪曰昔文王羑里闳散怀金史弼遭患义夫献宝亦何疑焉于是议者乃息弼竟归田里称病闭门不出数为公卿所荐议郎何休又讼弼有干国之器宜登台相征拜议郎侯览等恶之光和中出为彭城相会病卒裴瑜位至尚书　　赵典
按后汉书本传典字仲经蜀郡成都人也父戒为太尉桓帝立以定策封厨亭侯典少笃行隐约博学经书弟子自远方至建和初四府表荐征拜议郎侍讲禁内拜迁为侍中时帝欲广开鸿池典谏曰鸿池泛溉已且百顷犹复增而深之非所以崇唐虞之约己遵孝文之爱人也帝纳其言而止父卒袭封出为弘农太守转右扶风公事去官征拜城门校尉转将作大匠迁少府又转大鸿胪时恩泽诸侯以无劳受封群臣不悦而莫敢谏典独奏曰夫无功而赏劳者不劝上忝下辱乱象于度且高祖之誓非功臣不封宜一切削免爵土以存旧典帝不从顷之转太仆迁太常朝廷每有灾异疑议辄谘问之典据经正对无所曲折每得赏赐辄分与诸生之贫者后以谏争违旨免官就国会帝崩时禁藩国诸侯不得奔吊典慨然曰身从衣褐之中致位上列且乌乌反哺报德况于士邪遂解印绶符策付县而驰到京师州郡及大鸿胪并执处其罪而公卿百寮嘉典之义表请以租自赎诏书许之再迁长乐少府卫尉公卿复表典笃学博闻宜备国师会病卒使者吊祠窦太后复遣使兼赠印绶谥曰献侯　　岑晊
按后汉书本传晊字公孝南阳棘阳人也父像为南郡太守以贪叨诛死晊年少未知名往候同郡宗慈慈方以有道见征宾客满门以晊非良家子不肯见晊留门下数日晚乃引入慈与语大奇之遂将俱至洛阳因诣太学受业晊有高才郭林宗朱公叔等皆为友李膺王畅称其有干国器虽在闾里慨然有董正天下之志太守弘农成□下车欲振威严闻晊高名请为功曹又以张牧为中贼曹吏□委心晊牧褒善纠违肃清朝府宛有富贾张泛者桓帝美人之外亲善巧雕镂玩好之物颇以赂遗中官以此并得显位恃其伎巧用埶纵横晊与牧劝□收捕泛等既而遇赦晊竟诛之并收其宗族宾客杀二百余人后乃奏闻于是中常侍侯览使泛妻上书讼其冤帝大震怒征□下狱死晊与牧遁逃亡匿齐鲁之间会赦出后州郡察举三府交辟并不就及李杜之诛因复逃窜终于江夏山中云　　陈翔
按后汉书本传翔字子麟汝南邵陵人也祖父珍司隶校尉翔少知名善交结察孝廉太尉周景辟举高第拜侍御史时正旦朝贺大将军梁冀威仪不整翔奏冀恃贵不敬请收案罪时人奇之迁定襄太守征拜议郎迁扬州刺史举奏豫章太守王永奏事中官吴郡太守徐参在职贪秽并征诣廷尉参中常侍璜之弟也由此威名大振又征拜议郎补御史中丞坐党事考黄门北寺狱以无验见原卒于家　　孔昱
按后汉书本传昱字元世鲁国鲁人也七世祖霸成帝时历九卿封褒成侯自霸至昱爵位相系其卿相牧守五十三人列侯七人昱少习家学大将军梁冀辟不应太尉举方正对策不合乃辞病去后遭党事禁锢灵帝即位公车征拜议郎补洛阳令以师丧去官卒于家　　范康
按后汉书本传康字仲真勃海重合人也少受业太学与郭林宗亲善举孝廉再迁颍阴令有能迹迁太山太守郡内豪姓多不法康至奋威怒施严令莫有干犯者先所请夺人田宅皆遽还之是时山阳张俭杀常侍侯览母案其宗党宾客或有迸匿太山界者康既常疾阉官因此皆穷相收掩无得遗脱览大怨之诬康与兖州刺史第五种及都尉壸嘉诈上贼降征康诣廷尉减死罪一等徙日南颍阴人及太山羊陟等诣阙为讼乃原还本郡卒于家　　巴肃
按后汉书本传肃字恭祖勃海高城人也初察孝廉历慎令贝丘长皆以郡守非其人辞病去辟公府稍迁拜议郎与窦武陈蕃等谋诛阉官武等遇害肃亦坐党禁锢中常侍曹节后闻其谋收之肃自载诣县县令见肃入阁解印绶与俱去肃曰为人臣者有谋不敢隐有罪不逃刑既不隐其谋矣又敢逃其刑乎遂被害刺史贾琮刊石立铭以记之　　魏朗
按后汉书本传朗字少英会稽上虞人也少为县吏兄为乡人所杀朗白日操刃报雠于县中遂亡命到陈国从博士郄仲信学春秋图纬又诣太学受五经京师长者李膺之徒争从之初辟司徒府再迁彭城令时中官子弟为相国多行非法朗与更相章奏幸臣愤疾欲中之会九真贼起乃共荐朗为九真都尉到官奖厉吏兵讨破群贼斩首二千级桓帝美其功征拜议郎顷之迁尚书屡陈便宜有所补益出为河内太守政称三河表尚书令陈蕃荐朗公忠亮直宜在机密复征为尚书会被党议免归家朗性矜严闭门整法度家人不见惰容后窦武等诛朗以党被急征行至牛渚自杀着书数篇号魏子云　　刘佑
按后汉书本传佑字伯祖中山安国人也安国后别属博陵佑初察孝廉补尚书侍郎闲练故事文札强辨每有奏议应对无滞为僚类所归除任城令兖州举为尤异迁扬州刺史是时会稽太守梁旻大将军冀之从弟也佑举奏其罪旻坐征复迁佑河东太守时属县令长率多中官子弟百姓患之佑到黜其权强平理冤结政为三河表再迁延熹四年拜尚书令又出为河南尹转司隶校尉时权贵子弟罢州郡还入京师者每至界首辄改易舆服隐匿财宝威行朝廷拜宗正三转大司农时中常侍苏康管霸用事于内遂固天下良田美业山林湖泽民庶穷困州郡累气佑移书所在依科品没入之桓帝大怒论佑输左校后得赦出复历三卿辄以疾辞乞骸骨归田里诏拜中散大夫遂杜门绝迹每三公缺朝廷皆属意于佑以谮毁不用延笃贻之书曰昔太伯三让人无德而称焉延陵高揖华夏仰风吾子怀蘧氏之可卷体宁子之如愚微妙元通冲而不盈蔑三光之明未暇以天下为事何其劭欤灵帝初陈蕃辅政以佑为河南尹及蕃败佑黜归卒于家明年大诛党人幸不及祸
　风节部名臣列传二
　　后汉二
　　羊陟
按后汉书本传陟字嗣祖太山梁父人也家世冠族陟少清直有学行举孝廉辟太尉李固府举高第拜侍御史会固被诛陟以故吏禁锢历年复举高第再迁冀州刺史奏案贪浊所在肃然又再迁虎贲中郎将城门校尉三迁尚书令时太尉张颢司徒樊陵大鸿胪郭防太仆曹陵大司农冯方并与宦竖相姻私公行货赂并奏罢黜之不纳以前太尉刘宠司隶校尉许水幽州刺史杨熙凉州刺史刘恭益州刺史庞艾清亮在公荐举升进帝嘉之拜陟河南尹计日受奉常食干饭茹菜禁制豪右京师惮之会党事起免官禁锢卒于家　　陈球
按后汉书本传球字伯真下邳淮浦人也历世著名父亹广汉太守球少涉儒学善律令阳嘉中举孝廉稍迁繁阳令时魏郡太守讽县求纳货贿球不与之太守怒而挝督邮欲令逐球督邮不肯曰魏郡十五城独繁阳有异政今受命逐之将致议于天下矣太守乃止复辟公府举高第拜侍御史是时桂阳黠贼李研等群聚寇钞陆梁荆部州郡懦弱不能禁太尉杨秉表球为零陵太守球到设方略期月间贼寇消散而州兵朱盖等反与桂阳贼胡兰数万人转攻零陵零陵下湿编木为城不可守备郡中惶恐掾史白遣家避难球怒曰太守分国虎符受任一邦岂顾妻孥而沮国威重乎复言者斩乃悉内吏人老弱与共城守弦大木为弓羽矛为矢引机发之远射千余步多所杀伤贼复激流灌城球辄于内因地埶反决水淹贼相拒十余日不能下会中郎将度尚将救兵至球募士卒与尚共破斩朱盖等赐钱五十万拜子一人为郎迁魏郡太守征拜将作大匠作桓帝陵园所省巨万以上迁南阳太守以纠举豪右为埶家所谤征诣廷尉抵罪会赦归家复拜廷尉熹平元年窦太后崩太后本迁南宫云台宦者积怨窦氏遂以衣车载后尸置城南市舍数日中常侍曹节王甫欲用贵人礼殡帝曰太后亲立朕躬统承大业诗云无德不报无言不酬岂宜以贵人终乎于是发丧成礼及将葬节等复欲别葬太后而以冯贵人配祔诏公卿大会朝堂令中常侍赵忠监议太尉李咸时病乃扶舆而起捣椒自随谓妻子曰若皇太后不得配食桓帝吾不生还矣既议坐者数百人各瞻望中官良久莫肯先言赵忠曰议当时定怪公卿以下各相顾望球曰皇太后以盛德良家母临天下宜配先帝是无所疑忠笑而言曰陈廷尉宜便操笔球即下议曰皇太后自在椒房有聪明母仪之德遭时不造援立圣明承继宗庙功烈至重先帝晏驾因遇大狱迁居空宫不幸早世家虽获罪事非太后今若别葬诚失天下之望且冯贵人冢墓被发骸骨暴露与贼并尸魂灵污染且无功于国何宜上配至尊忠省球议作色俯仰蚩球曰陈廷尉建此议甚健球曰陈窦既冤皇太后无故幽闭臣常痛心天下愤叹今日言之退而受罪宿昔之愿公卿以下皆从球议李咸始不敢先发见球辞正然后大言曰臣本谓宜尔诚与臣意合会者皆为之愧曹节王甫复争以为梁后家犯恶逆别葬懿陵武帝黜废卫后而以李夫人配食今窦氏罪深岂得合葬先帝乎李咸乃诣阙上疏曰臣伏惟章德窦后虐害恭怀安思阎后家犯恶逆而和帝无异葬之议顺朝无贬降之文至于卫后孝武皇帝身所废弃不可以为比今长乐太后尊号在身亲尝称制坤育天下且援立圣明光隆皇祚太后以陛下为子陛下岂得不以太后为母子无黜母臣无贬君宜合葬宣陵一如旧制帝省奏谓曹节等曰窦氏虽为不道而太后有德于朕不宜降黜节等无复言于是议者乃定咸字元贞汝南人累经州郡以廉干知名在朝清忠权幸惮之六年迁球司空以地震免拜光禄大夫复为廷尉太常光和元年迁太尉数月以日食免复拜光禄大夫明年为永乐少府乃潜与司徒河间刘合谋诛宦官初合兄侍中鯈与大将军窦武同谋俱死故合与球相结事未及发球复以书劝合曰公出自宗室位登台鼎天下瞻望社稷镇卫岂得雷同容容无违而已今曹节等放纵为害而久在左右又公兄侍中受害节等永乐太后所亲知也今可表徙卫尉阳球为司隶校尉以次收节等诛之政出圣主天下太平可翘足而待也又尚书刘纳以正直忤宦官出为步兵校尉亦深劝于合合曰凶竖多耳目恐事未会先受其祸纳曰公为国栋梁倾危不持焉用彼相邪合许诺亦结谋阳球球小妻程璜之女璜用事宫中所谓程大人也节等颇得闻知乃重赂于璜且胁之璜惧迫以球谋告节节因共白帝曰合等常与藩国交通有恶意数称永乐声埶受取狼籍步兵校尉刘纳及永乐少府陈球卫尉阳球交通书疏谋议不轨帝大怒策免合合与球及刘纳阳球皆下狱死球时年六十二子瑀吴郡太守　　盖勋
按后汉书本传勋字元固敦煌广至人也家世二千石初举孝廉为汉阳长史时武威太守倚恃权埶恣行贪横从事武都苏正和案致其罪凉州刺史梁鹄畏惧贵戚欲杀正和以免其负乃访之于勋勋素与正和有仇或劝勋可因此报隙勋曰不可谋事杀良非忠也乘人之危非仁也乃谏鹄曰夫绁食鹰鸢欲其鸷鸷而烹之将何用哉鹄从其言正和喜于得免而诣勋求谢勋不见曰吾为梁使君谋不为苏正和也怨之如初中平元年北地羌胡与边章等寇乱陇右刺史左昌因军兴断盗数千万勋固谏昌怒乃使勋别屯阿阳以拒贼锋欲因军事罪之而勋数有战功边章等遂攻金城杀郡守陈懿勋劝昌救之不从边章等进围昌于冀昌惧而召勋勋初与从事辛曾孔常俱屯阿阳及昌檄到曾等疑不肯赴勋怒曰昔庄贾后期穰苴奋剑今之从事岂重于古之监军哉曾等惧而从之勋即率兵救昌到乃诮让章等责以背叛之罪皆曰左使君若早从君言以兵临我庶可自改今罪已重不得降也乃解围而去昌坐断盗征以扶风宋枭代之枭患多寇叛谓勋曰凉州寡于学术故屡致反暴今欲多写孝经令家家习之庶或使人知义勋谏曰昔太公封齐崔杼弒君伯禽侯鲁庆父篡位此二国岂乏学者今不急静难之术遽为非常之事既足结怨一州又当取笑朝廷勋不知其可也枭不从遂奏行之果被诏书诘责坐以虚慢征时叛羌围护羌校尉夏育于畜宫勋与州郡合兵救育至狐盘为羌所破勋收余众百余人为鱼丽之陈羌精骑夹攻之急士卒多死勋被三创坚不动乃指木表曰必尸我于此句就种羌滇吾素为勋所厚乃以兵扞众曰盖长史贤人汝曹杀之者为负天勋仰骂曰死反卤汝何知促来杀我众相视而惊滇吾下马与勋勋不肯上遂为贼所执羌戎服其义勇不敢加害送还汉阳后刺史杨雍即表勋领汉阳太守时人饥相渔食勋调谷禀之先出家粮以率众存活者千余人后去官征拜讨卤校尉灵帝召见问天下何苦而反乱如此勋曰幸臣子弟扰之时宦者上军校尉蹇硕在坐帝顾问硕硕惧不知所对而以此恨勋帝又谓勋曰吾已陈师于平乐观多出中藏财物以饵士何如勋曰臣闻先王耀德不观兵今寇在远而设近陈不足昭果毅祇黩武耳帝曰善恨见君晚群臣初无是言也勋时与宗正刘虞佐军校尉袁绍同典禁兵勋谓虞绍曰吾仍见上上甚聪明但拥蔽于左右耳若其并力诛嬖幸然后征拔英俊以兴汉室功遂身退岂不快乎虞绍亦素有谋因相结连未及发而司隶校尉张温举勋为京兆尹帝方欲延接勋而蹇硕等心惮之并劝从温奏遂拜京兆尹时长安令杨党父为中常侍恃势贪放勋案得其赃千余万贵戚咸为之请勋不听具以事闻并连党父有诏穷案威震京师时小黄门京兆高望为尚药监幸于皇太子太子因蹇硕属望子进为孝廉勋不肯用或曰皇太子副主望其所爱硕帝之宠臣而子违之所谓三怨成府者也勋曰选贤所以报国也非贤不举死亦何悔勋虽在外每军国密事帝常手诏问之数加赏赐甚见亲信在朝臣右及帝崩董卓废少帝杀何太后勋与书曰昔伊尹霍光权以立功犹可寒心足下小丑何以终此贺者在门吊者在庐可不慎哉卓得书意甚惮之征为议郎时左将军皇甫嵩精兵三万屯扶风勋密相要结将以讨卓会嵩亦被征勋以众弱不能独立遂并还京师自公卿以下莫不卑下于卓唯勋长揖争礼见者皆为失色卓问司徒王允曰欲得快司隶校尉谁可作者允曰唯有盖京兆耳卓曰此人明智有余然不可假以雄职乃以为越骑校尉卓又不欲令久典禁兵复出为颍川太守未及至郡征还京师时河南尹朱隽为卓陈军事卓折隽曰我百战百胜决之于心卿勿妄说且污我刀勋曰昔武丁之明犹求箴谏况如卿者而欲杜人之口乎卓曰戏之耳勋曰不闻怒言可以为戏卓乃谢隽勋虽强直不屈而内厌于卓不得意疽发背卒时年五十一遗令勿受卓赙赠卓欲外示宽容表赐东园秘器赗襚送之如礼葬于安陵子顺官至永阳太守　　徐璆按后汉书本传璆字孟玉广陵海西人也父淑度辽将军有名于边璆少博学辟公府举高第稍迁荆州刺史时董太后姊子张忠为南阳太守因势放滥赃罪数亿璆临当之部太后遣中常侍以忠属璆璆对曰臣身为国不敢闻命太后怒遽征忠为司隶校尉以相威临璆到州举奏忠赃余一亿使冠军县上簿诣大司农以彰暴其事又奏五郡太守及属县有赃污者悉征案罪威风大行中平元年与中郎将朱隽击黄巾贼于宛破之张忠怨璆与诸阉宦构造无端璆遂以罪征有破贼功得免官归家后再征迁汝南太守转东海相所在化行献帝迁许以廷尉征当诣京师道为袁术所劫授璆以上公之位璆乃叹曰龚胜鲍宣独何人哉守之必死术不敢逼术死军破璆得其盗国玺及还许上之并送前所假汝南东海二郡印绶司徒赵温谓璆曰君遭大难犹存此邪璆曰昔苏武困于匈奴不坠七尺之节况此方寸印乎后拜太常使持节拜曹操为丞相操以相让璆璆不敢当卒于官　　张俭
按后汉书本传俭字元节山阳高平人赵王张耳之后也父成江夏太守俭初举茂才以刺史非其人谢病不起延熹八年太守翟超请为东部督邮时中常侍侯览家在防东残暴百姓所为不轨俭举劾览及其母罪恶请诛之览遏绝章表并不得通由是结仇览等乡人朱并素性佞邪为俭所弃并怀怨恚遂上书告俭与同郡二十四人为党于是刊章讨捕俭得亡命困迫遁走望门投止莫不重其名行破家相容复流转东莱止李笃家外黄令毛钦操兵到门笃引钦谓曰张俭知名天下而亡非其罪纵俭可得宁忍执之乎钦因起抚笃曰蘧伯玉耻独为君子足下如何自专仁义笃曰笃虽好义明廷今日载其半矣钦叹息而去笃因缘送俭出塞以故得免其所经历伏重诛者以十数宗亲并殄灭郡县为之残破中平元年党事解乃还乡里大将军三公并辟又举敦朴公车特征起家拜少府皆不就献帝初百姓饥荒而俭资计差温乃倾竭财产与邑里共之赖其存者以百数建安初征为卫尉不得已而起俭见曹氏世德已萌乃阖门悬车不豫政事岁余卒于许下年八十四　　袁忠按后汉书袁安传安元孙闳闳弟忠字正甫与同郡范滂为友俱证党事得释语在滂传初平中为沛相乘苇车到官以清亮称及天下大乱忠弃官客会稽上虞一见太守王朗徒从整饰心嫌之遂称病自绝后孙策破会稽忠等浮海南投交址献帝都许征为卫尉未到卒　　袁弘
按后汉书袁安传安元孙闳闳弟弘字邵甫耻其门族贵埶乃变姓名徒步师门从师不应征辟终于家　　杜微　五梁按蜀志本传微字国辅梓潼涪人也少受学于广汉任安刘璋辟为从事以疾去官及先主定蜀微常称聋闭门不出建兴二年丞相亮领益州牧选迎皆妙简旧德以秦宓为别驾五梁为功曹微为主簿微固辞轝而致之既至亮引见微微自陈谢亮以微不闻人语于坐上与书曰服闻德行饥渴历时清浊异流无缘咨觏王元泰李伯仁王文仪杨季休丁君干李永南兄弟文仲宝等每叹高志未见如旧猥以空虚统领贵州德薄任重惨惨忧虑朝廷主公今年始十八天姿仁敏爱德下士天下之人思慕汉室欲与君因天顺民辅此明主以隆季兴之功着勋于竹帛也以谓贤愚不相为谋故自割绝守劳而已不图自屈也微自乞老病求归亮又与书答曰曹丕篡弒自立为帝是犹土龙刍狗之有名也欲与群贤因其邪伪以正道灭之怪君未有相诲便欲求还于山野丕又大兴劳役以向吴楚今因丕多务且以闭境勤农育养民物并治甲兵以待其挫然后伐之可使兵不战民不劳而天下定也君但当以德辅时耳不责君军事何为汲汲欲求去乎其敬微如此拜为谏议大夫以从其志五梁者字德山犍为南安人也以儒学节操称从议郎迁谏议大夫五官中郎将　　魏
　　常林
按魏志本传林字伯槐河内温人也年七岁有父党造门问林伯先在否汝何不拜林曰虽当下客临子字父何拜之有于是咸共嘉之太守王匡起兵讨董卓遣诸生于属县微伺吏民罪负便收之考责钱谷赎罪稽迟则夷灭宗族以崇威严林叔父檛客为诸生所白匡怒收治举宗惶怖不知所责多少惧系者不救林往见匡同县胡母彪曰王府君以文武高才临吾鄙郡鄙郡表里山河土广民殷又多贤能惟所择用今主上幼冲贼臣虎据华夏震栗雄才奋用之秋也若欲诛天下之贼扶王室之微智者望风应之若响克乱在和何征不捷苟无恩德任失其人覆亡将至何暇匡翼朝廷崇立功名乎君其藏之因说叔父见拘之意彪即书责匡匡原林叔父林乃避地上党耕种山阿当时旱蝗林独丰收尽呼比邻升斗分之依故河间太守陈廷璧陈冯二姓旧族冠冕张扬利其妇女贪其资货林率其宗族为之策谋见围六十余日卒全堡壁并州刺史高干表为骑都尉林辞不受后刺史梁习荐州界名士林及杨俊王凌王象荀纬太祖皆以为县长林宰南和治化有成超迁博陵太守幽州刺史所在有绩文帝为五官将林为功曹太祖西征田银苏伯反幽冀扇动文帝欲亲自讨之林曰昔忝博陵又在幽州贼之形势可料度也北方吏民乐安厌乱服化已久守善者多银伯犬羊相聚智小谋大不能为害方今大军在远外有强敌将军为天下之镇也轻动远举虽克不武文帝从之遣将往伐应时克灭出为平原太守魏郡东部都尉入为丞相东曹属魏国既建拜尚书文帝践阼迁少府封乐阳亭侯转大司农明帝即位进封高阳乡侯徙光禄勋太常晋宣王以林乡邑耆德每为之拜或谓林曰司马公贵重君宜止之林曰司马公自欲敦长幼之叙为后生之法贵非吾之所畏拜非吾之所制也言者踧踖而退时论以林节操清峻欲致之公辅而林遂称疾笃拜光禄大夫年八十三薨追赠骠骑将军葬如公礼谥曰贞侯子□嗣为太山太守坐法诛□弟静绍封　　张就
按魏志阎温传先是河右扰乱隔绝不通炖煌太守马艾卒官府又无丞功曹张恭素有学行郡人推行长史事恩信甚着乃遣子就东诣太祖请太守时酒泉黄华张掖张进各据其郡欲与恭艾并势就至酒泉为华所拘执劫以白刃就终不回私与恭疏曰大人率厉炖煌忠义显然岂以就在困厄之中而替之哉昔乐羊食子李通覆家经国之臣宁怀妻孥邪今大军垂至但当促兵以掎之耳愿不以下流之爱使就有恨于黄壤也恭即遣从弟华攻酒泉沙头干齐二县恭又连兵寻继华后以为首尾之援别遣铁骑二百迎吏官属东缘酒泉北塞径出张掖北河逢迎太守尹奉于是张进须黄华之助华欲救进西顾恭兵恐急击其后遂诣金城太守苏则降就竟平安奉得之官黄初二年下诏褒扬赐恭爵关内侯拜西域戊己校尉数岁征还将授以侍臣之位而以子就代焉恭至炖煌固辞疾笃太和中卒赠执金吾就后为金城太守父子着称于西州　　吴
　　虞汜
按会稽典录汜字世洪生南海年十六父卒还乡里孙綝废幼主迎立琅琊王休休未至綝欲入宫图为不轨召百官会议皆惶怖失色徒唯唯而已汜对曰明公为国伊周处将相之位擅废立之威势上安宗庙下惠百姓大小踊跃自以伊霍复见今迎王未至而欲入宫如是群下摇荡众听疑惑非所以永终忠孝扬名后世也綝不怿竟立休休初即位汜与贺邵王蕃薛莹俱为散骑中常侍以讨扶严功拜交州刺史冠军将军余姚侯寻卒　　石伟
按楚国先贤传伟字公操南郡人少好学修节不怠介然独立有不可夺之志举茂才贤良方正皆不就孙休即位特征伟累迁至光禄勋及□即位朝政昏乱伟乃辞老耄痼疾乞身就拜光禄大夫吴平建威将军王戎亲诣伟太康二年诏曰吴故光禄大夫石伟秉志清白皓首不渝虽处危乱廉节可纪年已过迈不堪远涉其以伟为议郎加二千石秩以终厥世伟乃阳狂及盲不受晋爵年八十三太熙元年卒　　晋　　刘毅
按晋书本传毅字仲雄东莱掖人汉阳城景王章之后父喈丞相属毅幼有孝行少厉清节然好臧否人物王公贵人望风惮之侨居平阳太守杜恕请为功曹沙汰郡吏百余人三魏称焉为之语曰但闻刘功曹不闻杜府君魏末本郡察孝廉辟司隶都官从事京邑肃然毅将弹河南尹司隶不许曰攫兽之犬鼷鼠蹈其背毅曰既能攫兽又能杀鼠何损于犬投传而去同郡王基荐毅于公府曰毅方正亮直挺然不群言不苟合行不苟容往日侨任平阳为郡股肱正色立朝举纲引墨朱紫有分郑卫不杂孝弟着于邦族忠贞效于三魏昔孙阳取骐骥于吴□秦穆拔百里于商旅毅未遇知己无所自呈前已口白谨复申请太常郑袤举博士文帝辟为相国掾辞疾积年不就时人谓毅忠于魏氏而帝怒其顾望将加重辟毅惧应命转主簿武帝受禅为尚书郎驸马都尉迁散骑常侍国子祭酒帝以毅忠謇正直使掌谏官转城门校尉迁太仆拜尚书坐事免官咸宁初复为散骑常侍博士祭酒转司隶校尉纠正豪右京师肃然司部守令望风投印绶者甚众时人以毅方之诸葛丰盖宽饶皇太子朝鼓吹将入东掖门毅以为不敬止之于门外奏劾保傅以下诏赦之然后入帝尝南郊礼毕喟然问毅曰卿以朕方汉何帝也对曰可方桓灵帝曰吾虽德不及古人犹克己为政又平吴会混一天下方之桓灵其已甚乎对曰桓灵卖官钱入官库陛下卖官钱入私门以此言之殆不如也帝大笑曰桓灵之世不闻此言今有直臣故不同也散骑常侍邹湛进曰世谈以陛下比汉文帝人心犹不多同昔冯唐答文帝云不能用颇牧而文帝怒今刘毅言犯顺而陛下欢然以此相校圣德乃过之矣帝曰我平天下而不封禅焚雉头裘行布衣礼卿初无言今于小事何见褒之甚湛曰臣闻猛兽在田荷戈而出凡人能之蜂虿作于怀袖勇夫为之惊骇出于意外故也夫君臣有自然之尊卑言语有自然之逆顺向刘毅始言臣等莫不变色陛下发不世之诏出思虑之表臣之喜庆不亦宜乎在职六年迁尚书左仆射时龙见武库井中帝亲观之有喜色百官将贺毅独表曰昔龙降郑时门之外子产不贺龙降夏庭沫流不禁卜藏其漦至周幽王祸衅乃发易称潜龙勿用阳在下也证据旧典无贺龙之礼诏报曰正德未修诚未有以膺受嘉祥省来示以为瞿然贺庆之事宜详依典义动静数示尚书郎刘汉等议以为龙体既苍杂以素文意者大晋之行戢武兴文之应也而毅乃引衰世妖异以疑今之吉祥又以龙在井为潜皆失其意潜之为言隐而不见今龙彩质明焕示人以物非潜之谓也毅应推处诏不听后阴气解而复合毅上言必有阿党之臣奸以事君者当诛而不诛故也毅以魏立九品权时之制未见得人而有八损乃上疏曰臣闻立政者以官才为本官才有三难而兴替之所由也人物难知一也爱憎难防二也情伪难明三也今立中正定九品高下任意荣辱在手操人主之威福夺天朝之权势爱憎决于心情伪由于己公无考校之负私无告讦之忌用心百态求者万端廉让之风灭苟且之俗成天下□□但争品位不闻推让窃为圣朝耻之夫名状以当才为清品辈以得实为平安危之要不可不明清平者政化之美也枉滥者乱败之恶也不可不察然人才异能备体者寡器有大小达有早晚前鄙后修宜受日新之报抱正违时宜有质直之称度远阙小宜得殊俗之状任直不饰宜得清实之誉行寡才优宜获器任之用是以三仁殊涂而同归四子异行而均义陈平韩信笑侮于邑里而收功于帝王屈原伍胥不容于人主而显名于竹帛是笃论之所明也今之中正不精才实务依党利不均称尺务随爱憎所欲与者获虚以成誉所欲下者吹毛以求疵高下逐强弱是非由爱憎随世兴衰不顾才实衰则削下兴则扶上一人之身旬日异状或以货赂自通或以计协登进附托者必达守道者困悴无报于身必见割夺有私于己必得其欲是以上品无寒门下品无世族暨时有之皆曲有故慢主罔时实为乱源损政之道一也置州都者取州里清议咸所归服将以镇异同一言议不谓一人之身了一州之才一人不审便坐之若然自仲尼以上至于庖牺莫不有失则皆不堪何独责于中人者哉若殊不修自可更选今重其任而轻其人所立品格还访刁攸攸非州里之所归非职分之所置今访之归正于所不服决事于所不职以长谗构之源以生乖争之兆似非立都之本旨理俗之深防也主者既善刁攸攸之所下而复选以二千石已有数人刘良上攸之所下石公罪攸之所行驳违之论横于州里嫌雠之隙结于大臣夫桑妾之讼祸及吴楚斗鸡之变难兴鲁邦况乃人伦交争而部党兴刑狱滋生而祸根结损政之道二也本立格之体将谓人伦有序若贯鱼成次也为九品者取下者为格谓才德有优劣伦辈有首尾今之中正务自远者则抑割一国使无上人秽劣下比则拔举非次并容其身公以为格坐成其私君子无小人之怨官政无绳奸之防使得上欺明主下乱人伦乃使优劣易地首尾倒错推贵异之器使在凡品之下负戴不肖越在成人之首损政之道三也陛下践祚开天地之德弘不讳之诏纳忠直之言以览天下之情太平之基不世之法也然赏罚自王公以至于庶人无不加法置中正委以一国之重无赏罚之防人心多故清平者寡故怨讼者众听之则告讦无已禁绝则侵枉无极与其理讼之烦犹愈侵枉之害今禁讼诉则杜一国之口培一人之势使得纵横无所顾惮诸受枉者抱怨积直独不蒙天地无私之德而长壅蔽于邪人之铨使上明不下照下情不上闻损政之道四也昔在前圣之世欲敦风俗镇静百姓隆乡党之义崇六亲之行礼教庠序以相率贤不肖于是见矣然乡老书其善以献天子司马论其能以官于职有司考绩以明黜陟故天下之人退而修本州党有德义朝廷有公正浮华邪佞无所容厝今一国之士多者千数或流徙异邦或取给殊方面犹不识况尽其才力而中正知与不知其当品状采誉于台府纳毁于流言任己则有不识之蔽听受则有彼此之偏所知者以爱憎夺其平所不知者以人事乱其度既无乡老纪行之誉又非朝廷考绩之课遂使进官之人弃近求远背本逐末位以求成不由行立品不校功党誉虚佞损政五也凡所以立品设状者求人才以理物也非虚饰名誉相为好丑虽孝悌之行不施朝廷故门外之事以义断恩既以在官职有大小事有剧易各有功报此人才之实效功分之所得也今则反之于限当报虽职之高还附卑品无绩于官而获高叙是为抑功实而隆虚名也上夺天朝考绩之分下长浮华朋党之士损政六也凡官不同事人不同能得其能则成失其能则败今品不状才能之所宜而以九等为例以品取人或非才能之所长以状取人则为本品之所限若状得其实犹品状相妨系絷选举使不得精于才宜况今九品所□则削其长所亲则饰其短徒结白论以为虚誉则品不料能百揆何以得理万机何以得修损政七也前九品诏书善恶必书以为褒贬当时天下少有所忌今之九品所下不彰其罪所上不列其善废褒贬之义任爱憎之断清浊同流以植其私故反违前品大其形势以驱动众人使必归己进者无功以表劝退者无恶以成惩惩劝不明则风俗污浊天下人焉得不解德行而锐人事损政八也由此论之选中正而非其人授权势而无赏罚或缺中正而无禁检故邪党得肆枉滥纵横虽职名中正实为奸府事名九品而有八损或恨结于亲亲猜生于骨肉当身困于敌雠子孙离其殃咎斯乃历世之患非徒当今之害也是以时主观时立法防奸消乱靡有常制故周因于殷有所损益至于中正九品上圣古贤皆所不为岂蔽于此事而有不周哉将以政化之宜无取于此也自魏立以来未见其得人之功而生雠薄之累毁风败俗无益于化古今之失莫大于此愚臣以为宜罢中正除九品弃魏氏之弊法立一代之美制疏奏优诏答之后司空卫瓘等亦共表宜省九品复古乡议里选帝竟不施行毅夙夜在公坐而待旦言议切直无所曲挠为朝野之所式瞻尝散斋而疾其妻省之毅便奏加妻罪而请解斋妻子有过立加杖捶其公正如此然以峭直故不至公辅帝以毅清贫赐钱三十万日给米肉年七十告老久之见许以光禄大夫归第门施行马复赐钱百万后司徒举毅为青州大中正尚书以毅悬车致仕不宜劳以碎务陈留相乐安孙尹表曰礼凡卑者执劳尊者居逸是顺叙之宜也司徒魏舒司隶校尉严询与毅年齿相近往者同为散骑常侍后分授外内之职资涂所经出处一致今询管四十万户州兼董司百僚总摄机要舒所统殷广兼执九品铨十六州论议主者不以为剧毅但以知一州便谓不宜累以碎事于毅太优询舒太劣若以前听致仕不宜复与迁授位者故光禄大夫郑袤为司空是也夫知人则哲惟帝难之尚可复委以宰辅之任不可谘以人伦之论臣窃所未安昔郑武公年过八十入为周司徒虽过悬车之年必有可用毅前为司隶直法不挠当朝之臣多所按劾谚曰受尧之诛不能称尧直臣无党古今所悉是以汲黯死于淮阳董仲舒裁为诸侯之相而毅独遭圣明不离辇毂当世之士咸以为荣毅虽身偏有风疾而志气聪明一州品第不足劳其思虑毅疾恶之心小过主者必疑其议论伤物故高其优礼令去事实此为机阁毅使绝人伦之路也臣州茂德惟毅越毅不用则清谈倒错矣于是青州自二品已上光禄勋石鉴等共奏曰谨按陈留相孙尹表及与臣等书如左臣州履境海岱而参风齐鲁故人俗务本而世敦德让今虽不克于旧而遗训犹存是以人伦归行士识所守也前被司徒符当参举州大中正佥以光禄大夫毅纯孝至素着在乡闾忠允亮直竭于事上仕不为荣惟期尽节正身率道崇公忘私行高义明出处同揆故能令义士宗其风景州闾归其清流虽年耆偏疾而神明克壮实臣州人士所思准系者矣诚以毅之明格能不言而信风之所动清浊必偃以称一州咸同之望故也窃以为礼贤尚德教之大典王制夺与动为开塞而士之所归人伦为大臣等虚劣虽言废于前今承尹书敢不列启按尹所执非惟惜名议于毅之身亦通陈朝宜夺与大准以为尹言当否应蒙评议由是毅遂为州都铨正人流清浊区别其所惮贬自亲贵者始太康六年卒武帝抚机惊曰失吾名臣不能生作三公即赠仪同三司使者监护丧事羽林左监北海王宫上疏曰中诏以毅忠允匪躬赠班台司斯诚圣朝考绩以毅着勋之美事也臣谨按谥者行之迹而号者功之表今毅功德并立而有号无谥于义不体臣窃以春秋之事求之谥法主于行而不继爵然汉魏相承爵非列侯则皆没而高行不加之谥至使三事之贤臣不如野战之将铭迹所殊臣愿圣世举春秋之远制改列爵之旧限使夫功行之实不相掩替则莫不率赖若以革旧毁制非所仓卒则毅之忠益虽不攻城略地论德进爵亦应在例臣敢惟行甫请周之义谨牒毅功行如右帝出其表使八座议之多同官议奏寝不报二子暾总　　华廙
按晋书华表传表子廙字长骏弘敏有才义妻父卢毓典选难举姻亲故廙年三十五不得调晚为中书通事郎泰始初迁□从仆射少为武帝所礼历黄门侍郎散骑常侍前军将军侍中南中郎将都督河北诸军事父疾笃辄还仍遭丧旧例葬讫复任廙因辞迕旨初表有赐客在鬲使廙因县令袁毅录名三客各代以奴及毅以货赇致罪狱辞迷谬不复显以奴代客直言送三奴与廙而毅亦卢氏□也又中书监荀勖先为中子求廙女廙不许为恨因密启帝以袁毅货赇者多不可尽罪宜责最所亲者一人因指廙当之又缘廙有违迕之咎遂于丧服中免廙官削爵土大鸿胪何遵奏廙免为庶人不应袭封请以表世孙混嗣表有司奏曰廙所坐除名削爵一时之制廙为世子着在名簿不听袭嗣此谓刑罚再加诸侯犯法八议平处者褒功重爵也嫡统非犯终身弃罪废之为重依律应听袭封诏曰诸侯薨子逾年即位此古制也应即位而废之爵命皆去矣何为罪罚再加且吾之责廙以肃贪秽本不论常法也诸贤不能将明此意乃更诡易礼律不顾宪度君命废之而群下复之此为上下正相反也于是有司奏免议者官诏皆以赎论混以世孙当受封逃避断发阳狂病喑不能语故得不拜世咸称之廙栖迟家巷垂十载教诲子孙讲诵经典集经书要事名曰善文行于世与陈勰共造睹阑于宅侧帝尝出视之问其故左右以实对帝心怜之帝后又登陵云台望见廙苜蓿园阡陌甚整依然感旧太康初大赦乃得袭封久之拜城门校尉迁左卫将军数年以为中书监惠帝即位加侍中光禄大夫尚书令进爵为公廙应杨骏召不时还有司奏免官寻迁太子少傅加散骑常侍动遵礼典得傅导之义后年衰病笃诏遣太医疗病进位光禄大夫开府仪同三司时河南尹韩寿因托贾后求以女配廙孙陶廙距而不许后深以为恨故遂不登台司年七十五卒谥曰元三子混荟恒　　庾纯
按晋书本传纯字谋甫博学有才义为世儒宗郡补主簿仍参征南府累迁黄门侍郎封关内侯历中书令河南尹初纯以贾充奸佞与任敳共举充西镇关中充由是不平充尝宴朝士而纯后至充谓曰君行常居人前今何以在后纯曰且有小市井事不了是以来后世言纯之先尝有伍伯者充之先有市魁者充纯以此相讥焉充自以位隆望重意殊不平及纯行酒充不时饮纯曰长者为寿何敢尔乎充曰父老不归供养将何言也纯因发怒曰贾充天下凶凶由尔一人充曰充辅佐二世荡平巴蜀有何罪而天下为之凶凶纯曰高贵乡公何在众坐因罢充左右欲执纯中护军羊琇侍中王济佑之因得出充□怒上表解职纯惧上河南尹关内侯印绶上表自劾曰司空公贾充请诸卿校并及臣臣不自量饮酒过多醉乱行酒重酌于公公不肯饮言语往来公遂诃臣父老不归供养卿为无天地臣不服罪自引而更忿怒厉声名公临时喧譊遂至荒越礼八十月制诚以衰老之年变难无常也臣不惟生育之恩求养老父而怀禄贪荣乌鸟之不若充为三公论道兴化以教义责臣是也而以枉错直居下犯上醉酒迷荒昏乱仪度臣得以凡才擢授显任易戒濡首论诲酒困而臣闻义不服过言盈庭黩慢台司违犯宪度不可以训请台免臣官廷尉结罪大鸿胪削爵土敕身不谨伏须罪诛御史中丞孔恂劾纯请免官诏曰先王崇尊卑之礼明贵贱之序着温克之德记沉酗之祸所以光宣道化示人轨仪也昔广汉陵慢宰相获犯上之刑灌夫托醉肆忿致诛毙之罪纯以凡才备位卿尹不惟谦敬之节不忌覆车之戒陵上无礼悖言自口宜加显黜以肃朝伦遂免纯官又以纯父老不求供养使礼典正其臧否太傅何曾太尉荀顗骠骑将军齐王攸议曰凡断正臧否宜先稽之礼律八十者一子不从政九十者其家不从政新令亦如之按纯父年八十一兄弟六人三人在家不废侍养纯不求供养其于礼律未有违也司空公以纯备位卿尹望其有加于人而纯荒酒肆其忿怒臣以为纯不远布孝至之行而近惜常人之失应在讥贬司徒石苞议纯荣官忘亲恶闻格言不忠不孝宜除名削爵土司徒西曹掾刘斌议以为敦叙风俗以人伦为先人伦之教以忠孝为主忠故不忘其君孝故不忘其亲若孝必专心于色养则明君不得而臣忠必不顾其亲则父母不得而子也是以为臣者必以义断其恩为子也必以情割其义在朝则从君之命在家则随父之制然后君父两济忠孝各序纯兄峻以父老求归峻若得归纯无不归之势峻不得归纯无得归之理纯虽自闻同不见听近辽东太守孙和广汉太守邓良皆有老母良无兄弟授之远郡辛苦自归皆不见听且纯近为京尹父在界内时得自启定省独于礼法外处其贬斥斌愚以为非理也礼年八十一子不从政纯有二弟在家不为违礼又令年九十乃听悉归今纯父实未九十不为犯令骂辱宰相宜加放斥以明国典圣恩恺悌宜加贬退臣愚无所清议河南功曹史防札等表曰臣郡前尹关内侯纯醉酒失常戊申诏书既免尹官以父笃老不求供养下五府依礼典正其臧否臣谨按三王养老之制八十一子不从政九十其家不从政斯诚使人无阙孝养之道为臣不违在公之节也先王制礼垂训莫尚于周当其时也姬公留周伯禽之鲁孝子不匮典礼无愆今公府议七十时制八十月制欲以驳夺从政之限削除爵土是为公旦立法还自越之鲁侯为子即为罚首也石奋期颐四子列郡近太宰献王诸子亦在藩外古今同符忠孝并济臣闻悔吝之疵君子有之尹性少饮多遂至沉醉尹醒闻之悼恨前失执谦引罪深自奏劾求入重法今公府不原所由而谓傲狠是为重罪过醉之言而没迷复之义也臣闻父子天性爱由自然君臣之交出自义合而求忠臣必于孝子是以先王立礼敬同于父原始要终齐于所生如此犹患人臣罕能致身今公府议云礼律虽有常限至于疾病归养不夺其志如此则为礼禁正直而陷入以诈违越王制开其殆原尹少履清苦事亲色养历职内外公廉无私此陛下之所以屡发明诏而尹之所以仍见擢授也尹行己也恭率下也敬先众后己实是宿心一旦由醉责以暴慢按奏状不忠不孝群公建议削除爵土此愚臣所以自悲自悼拊心泣血也按今父母年过八十听令其子不给限外职诚以得有归来之缘今尹居在郡内前每表屡蒙定省尹昆弟六人三人在家孝养不废兄侍中峻家之嫡长往比自表求归供养诏喻不听国体法同兄弟无异而虚责尹不求供养如斯臣惧长假饰之名而损忠诚之实也夫礼者所以经国家定社稷也故陶唐之隆顺考古典周成之美率由旧章伏惟陛下圣德钦明敦礼崇教畴谘四岳以详典制尹以犯违受黜而所由者醉公以教义是责而所因者忿积忿以立义由醉以得罪礼律不复为断文致欲以成法是以愚臣敢冒死亡之诛而耻不伸于盛明之世惟蒙哀察帝复下诏曰自中世以来多为贵重顺意贱者生情故令释之定国得扬名于前世今议责庾纯不惟温克醉酒沉湎此责人以齐圣也疑贾公亦醉若其不醉终不于百客之中责以不去官供养也大晋依圣人典礼制臣子出处之宜若有八十皆当归养亦不独纯也古人云由醉之言俾出童羖明不贵醉恐失度也所以免纯者当为将来之醉戒耳齐王刘掾议当矣复以纯为国子祭酒加散骑常侍后将军荀眅于朝会中奏纯以前坐不孝免黜不宜升进侍中甄德进曰孝以显亲为大禄养为荣诏赦纯前愆擢为近侍兼掌教官此纯召不俟驾之日而后将军眅敢以私议贬夺公论抗言矫情诬罔朝廷宜加贬斥眅坐免官初眅与纯俱为大将军所辟眅整丽车服纯率素而已眅以为愧恨至是毁纯眅既免黜纯更以此愧之亟往慰勉之时人称纯通恕迁侍中以父忧去官起为御史中丞转尚书除魏郡太守不之官拜少府年六十四卒子　　范粲
按晋书本传粲字承明陈留外黄人汉莱芜长丹之孙也粲高亮贞正有丹风而博涉强记学皆可师远近请益者甚众性不矜庄而见之皆肃如也魏时州府交辟皆无所就久之乃应命为治中转别驾辟太尉掾尚书郎出为征西司马所历职皆有声称及宣帝辅政迁武威太守到郡选良吏立学校劝农桑是时戎夷颇侵疆场粲明设防备敌不敢犯西域流通无烽燧之警又郡壤富实珍玩充积粲检制之息其华侈以母老罢官郡既接近寇戎粲以重镇辄去职朝廷尤之左迁乐涫令顷之转太宰从事中郎遭母忧以至孝称服阕复为太宰中郎齐王芳被废迁于金墉城粲素服拜送哀动左右时景帝辅政召群官会议粲又不到朝廷以其时望优容之粲又称疾阖门不出于是特诏为侍中持节使于雍州粲因阳狂不言寝所乘车足不履地子孙恒侍左右至有婚宦大事辄密谘焉合者则色无变不合则眠寝不安妻子以此知其旨武帝践阼泰始中粲同郡孙和时为太子中庶子表荐粲称其操行高絜久婴疾病可使郡县舆致京师加以圣恩赐其医药若遂瘳除必有益于政乃诏郡县给医药又以二千石禄养病岁以为常加赐帛百匹子乔以父疾笃辞不敢受诏不许以太康六年卒时年八十四不言三十六载终于所寝之车　　刘敏元
按晋书忠义传敏元字道光北海人也厉己修学不以险难改心好星历阴阳术数潜心易太元不好读史常谓同志曰诵书当味义根何为费功于浮辞之文易者义之源太元理之门能明此者即吾师也永嘉之乱自齐西奔同县营平年七十余随敏元而西行及荥阳为盗所劫敏元已免乃还谓贼曰此公孤老余年无几敏元请以身代愿诸君舍之贼曰此公于君何亲敏元曰同邑人也穷窭无子依敏元为命诸君若欲役之老不堪使若欲食之复不如敏元乞诸君哀也有一贼瞋目叱敏元曰吾不放此公忧不得汝乎敏元奋剑曰吾岂望生邪当杀汝而后死此公穷老神祇尚当哀矜之吾亲非骨肉义非师友但以见投之故乞以身代诸大夫慈惠皆有听吾之色汝何有腼面目而发斯言顾谓诸盗长曰夫仁义何常宁可失诸君子上当为高皇光武之事下岂失为陈项乎当取之由道使所过称咏威德奈何容畜此人以损盛美当为诸君除此人以成诸君霸王之业前将斩之盗长遽止之而相谓曰义士也害之犯义乃俱免之后仕刘曜为中书侍郎太尉长史　　辛勉
按晋书忠义传勉字伯力陇西狄道人也父洪左卫将军勉博学有贞固之操怀帝世累迁为侍中及洛阳陷随帝至平阳刘聪将署为光禄大夫勉固辞不受聪遣其黄门侍郎乔度赍药酒逼之勉曰大丈夫岂以数年之命而亏高节事二姓下见武皇帝哉引药将饮度遽止之曰主上相试耳君真高士也叹息而去聪嘉其贞节深敬异之为筑室于平阳西山月致酒米勉亦辞而不受年八十卒　　孔愉
按晋书本传愉字敬康会稽山阴人也其先世居梁国曾祖潜太子少傅汉末避地会稽因家焉祖竺吴豫章太守父恬湘东太守从兄侃大司农俱有名江左愉年十三而孤养祖母以孝闻与同郡张茂字伟康丁潭字世康齐名时人号曰会稽三康吴平愉迁于洛惠帝末归乡里行至江淮间遇石冰封云为乱云逼愉为参军不从将杀之赖云司马张统营救获免东还会稽入新安山中改姓孙氏以稼穑读书为务信着乡里后忽舍去皆谓为神人而为之立祠永嘉中元帝始以安东将军镇扬土命愉为参军邦族寻求莫知所在建兴初始出应召为丞相掾乃除驸马都尉参丞相军事时年已五十矣以讨华轶功封余不亭侯愉尝行经余不亭见笼龟于路者愉买而放之溪中龟中流左顾者数四及是铸侯印而印龟左顾三铸如初印工以告愉乃悟遂佩焉帝为晋王使长兼中书郎于时刁协刘隗用事王导颇见□远愉陈导忠贤有佐命之勋谓事无大小皆宜谘访由是不合旨出为司徒左长史累迁吴兴太守沈充反愉弃官还京师拜御史中丞迁侍中太常及苏峻反愉朝服守宗庙初愉为司徒长史以平南将军温峤母亡遭乱不葬乃不过其品至是峻平而峤有重功愉往石头诣峤峤执愉手而流涕曰天下丧乱忠孝道废能持古人之节岁寒不雕者唯君一人耳时人咸称峤居公而重愉之守正寻徙大尚书迁南安将军江州刺史不行转尚书右仆射领东海王师寻迁左仆射咸和八年诏曰尚书令玩左仆射愉并恪居官次禄不代耕端右任重先朝所崇其给玩亲信三十人愉以二十人禀赐愉上疏固让优诏不许重表曰臣以朽暗忝厕朝右而以惰劣无益毗佐方今强寇未殄疆场日骇政烦役重百姓困苦奸吏擅威暴人肆虐大弊之后仓库空虚功劳之士赏报不足困悴之余未见拯恤呼嗟之怨人鬼感动宜并官省职贬食节用勤抚其人以济其艰臣等不能赞扬大化纠明刑政而偷安高位横受宠给无德而禄殃必及之不敢横受殊施以重罪戾从之王导闻而非之于都坐谓愉曰君言奸吏擅威暴人肆虐为患是谁愉欲大论朝廷得失陆玩抑之乃止后导将以赵引为护军愉谓导曰中兴以来处此官者周伯仁应思远耳今诚乏才岂宜以若人居之邪导不从其守正如此由是为导所衔后省左右仆射以愉为尚书仆射愉年在悬车累乞骸骨不许转护军将军加散骑常侍复徙领军将军加金紫光禄大夫领国子祭酒顷之出为镇军将军会稽内史加散骑常侍句章县有汉时旧陂毁废数百年愉自巡行修复故堰溉田二百余顷皆成良业在郡三年乃营山阴湖南侯山下数亩地为宅草屋数间便弃官居之送资数百万悉无所取病笃遣令敛以时服乡邑义赗一不得受年七十五咸康八年卒赠车骑将军开府仪同三司谥曰贞三子誾汪安国　　王彬
按晋书王廙传廙弟彬字世儒少称雅正弱冠不就州郡之命光禄大夫傅祗辟为掾后与兄廙俱渡江为扬州刺史刘机建武长史元帝引为镇东贼曹参军转典军参军豫讨华轶功封都亭侯愍帝召为尚书郎以道险不就迁建安太守徙义兴内史未之职转军谘祭酒中兴建稍迁侍中从兄敦举兵入石头帝使彬劳之会周顗遇害彬素与顗善先往哭顗甚恸既而见敦敦□其有惨容而问其所以彬曰向哭伯仁情未能已敦怒曰伯仁自致刑戮且凡人遇汝复何为者哉彬曰伯仁长者君之亲友在朝虽无謇谔亦非阿党而赦后加以极刑所以伤惋也因勃然数敦曰兄抗旌犯顺杀戮忠良谋图不轨祸及门户音辞慷慨声泪俱下敦大怒厉声曰尔狂悖乃可至此为吾不能杀汝邪时王导在坐为之惧劝彬起谢彬曰有脚疾已来见天子尚欲不拜何跪之有此复何所谢敦曰脚痛孰若头痛彬意气自若殊无惧容后敦议举兵向京师彬谏甚苦敦变色目左右将收彬彬正色曰君昔岁害兄今又杀弟邪先是彬从兄豫章太守陵为敦所害敦以彬亲故容忍之俄而以彬为豫章太守彬为人朴素方直乏风味之好虽居显位常布衣蔬食迁前将军江州刺史及敦死王含欲投王舒王应劝含投彬含曰大将军平素与江州云何汝欲归之应曰此乃所以宜往也江州当人强盛时能立同异此非常人所及睹衰危必兴愍恻荆州守文岂能意外行事含不从遂共投舒舒果沉含父子于江彬闻应来密具船以待之既不至深以为恨敦平有司奏彬及兄子安成太守籍之并是敦亲皆除名诏曰司徒导以大义灭亲其后昆虽或有违犹将百世宥之况彬等公之近亲乃原之征拜光禄勋转度支尚书苏峻平后改筑新宫彬为大匠以营创勋劳赐爵关内侯迁尚书右仆射卒官年五十九赠特进卫将军加散骑常侍谥曰肃长子彭之嗣位至黄门郎次彪之最知名　　封孚
按晋书慕容锺载记孚字处道渤海蓨人也祖悛振威将军父放慕容暐之世吏部尚书孚幼而聪敏和裕有士君子之称宝僭位累迁吏部尚书及兰汗之篡南奔辟闾浑浑表为渤海太守德至莒城孚出降德曰朕平青州不以为庆喜于得卿也常外总机事内参密谋虽位任崇重谦虚博纳甚有大臣之体及超嗣位政出权嬖多违旧章轨宪日颓残虐滋甚孚屡尽匡救超不能纳也后临轩谓孚曰朕于百王可方谁孚对曰桀纣之主超大□怒孚徐步而出不为改容司空鞠仲失色谓孚曰与天子言何其亢厉宜应还谢孚曰行年七十墓木已拱惟求死所耳竟不谢以超三年死于家时年七十一文笔多传于世　　王堕按晋书苻生载记堕字安生京兆霸城人也博学有雄才明天文图纬苻洪征梁犊以堕为司马谓洪曰谶言苻氏应王公其人也洪深然之及为宰相着匪躬之称健常叹曰天下群官皆如王令君者阴阳曷不和乎甚敬重之性刚峻疾恶雅好直言疾董荣强国如仇雠每于朝见之际略不与言人谓之曰董尚书贵幸一时公宜降意堕曰董龙是何鸡狗而令国士与之言乎荣闻而□恨遂劝生诛之及刑荣谓堕曰君今复敢数董龙作鸡狗乎堕瞋目而叱之龙荣之小字也
　风节部名臣列传三
　　宋
　　龚□
按宋书本传□遂宁人也少好学益州刺史毛璩辟为劝学从事璩为谯纵所杀故佐吏并逃亡□号哭奔赴殡送以礼纵后设宴延□不获已而至乐奏□流涕起曰北面事人亡不能死何忍闻举乐蹈迹逆乱乎纵大将谯道福引出将斩之道福母即□姑跣出救之故得免纵既僭号备礼征又不至乃收□付狱胁以兵刃执志弥坚终无回改至于蜀平遂不屈节其后刺史至辄加辟引历府参军州别驾从事吏太祖元嘉二十四年刺史陆征上表曰臣闻运缠明夷则艰贞之节显时属栋挠则独立之操彰昔之元兴皇纲弛紊谯纵乘衅肆虐巴庸害杀前益州刺史毛璩窃据蜀土涪岷士庶迫受职璩故吏龚□独秉身贞白抗志不挠殡送旧君哀敬尽礼全操九载不染伪朝纵虽残凶犹重义概遂延以旌命劫以兵威□忠诚奋发辞色方壮虽桎梏在身践危愈信其节白刃临颈见死不更其守若王蠋之抗辞燕军同周苛之肆詈楚王方之于□蔑以加焉诚当今之忠壮振古之遗烈而名未登于王府爵犹齿于卿曹斯实边氓远土所为于邑臣过叨恩私宣风万里志存砥竭有怀必闻故率愚□举其所知追惧纰妄伏增愯□遂不被朝命终于家　　顾觊之
按宋书本传觊之字伟仁吴郡吴人也高祖谦字公让晋平原内史陆机姊夫祖崇大司农父黄老司徒左西掾觊之初为郡主簿谢晦为荆州以为南蛮功曹仍为晦卫军参军晦爱其雅素深相知待王弘辟为扬州主簿仍为弘卫军参军盐官令衡阳王义季右军主簿尚书都官郎护军司马时大将军彭城王义康秉权殷刘之隙已着觊之不欲与殷景仁久接事乃辞脚疾自免归在家每夜常于□上行脚家人窃异之而莫晓其意后义康徙废朝廷多以异同受祸复为东迁山阴令山阴民户三万海内剧邑前后官长昼夜不得休事犹不举觊之理繁以约县用无事昼日垂帘门阶闲寂自宋世为山阴务简而绩修莫能尚也还为扬州治中从事史广陵王诞庐陵王绍北中郎左司马扬州别驾从事史尚书吏部郎尝于太祖坐论江左人物言及顾荣袁淑谓觊之曰卿南人怯懦岂作贼觊之正色曰卿乃复以忠义笑人淑有愧色元凶弒立朝士无不移任唯觊之不徙官世祖即位迁御史中丞孝建元年出为义阳王昶东中郎长史宁朔将军行会稽郡事寻为右卫将军领本邑中正明年出为湘州刺史善于□民治甚有绩大明元年征守度支尚书领本州中正二年转吏部尚书四年致仕不许时沛郡相县唐赐往比□朱起母彭家饮酒还因得病吐蛊虫十余枚临死语妻张死后刳腹出病后张手自破视五藏悉糜碎郡县以张忍行刳剖赐子副又不禁驻事起赦前法不能决律伤死人四岁刑妻伤夫五岁刑子不孝父母弃市并非科例三公郎刘思议赐妻痛往遵言儿识谢及理考事原心非存忍害宜哀矜觊之议曰法移路尸犹为不道况在妻子而忍行凡人所不行不宜曲通小情当以大理为断谓副为不孝张同不道诏如觊之议加左军将军出为吴郡太守八年复为吏部尚书加给事中未拜欲以为会稽不果还为吴郡太守幸臣戴法兴权倾人主而觊之未尝降意左光禄大夫蔡兴宗与觊之善嫌其风节过峻觊之曰辛毗有云孙刘不过使吾不为三公耳及世祖晏驾法兴遂以觊之为光禄大夫加金章紫绶太宗泰始初四方同反觊之家寻阳寻阳王子房加以位号觊之不受曰礼年六十不服戎以其筋力衰谢非复军旅之日况年将八十残生无几守尽家门不敢闻命孔觊等不能夺时普天叛逆莫或自免唯觊之心迹清全独无所与太宗甚嘉之东土既平以为左将军吴郡太守加散骑常侍泰始二年复为相州刺史常侍将军如故三年卒时年七十六追赠镇军将军常侍刺史如故谥曰简子觊之家门雍睦为州乡所重五子约缉绰缜绲绰私财甚丰乡里士庶多负其责觊之每禁之不能止及后为吴郡诱绰曰我常不许汝出责定思贫薄亦不可居民间与汝交关有几许不尽及我在郡为汝督之将来岂可得凡诸券书皆何在绰大喜悉出诸文券一大厨与觊之觊之悉焚烧宣语远近负三郎责皆不须还凡券书悉烧之矣绰懊叹弥日觊之常谓秉命有定分非智力所移唯应恭己守道信天任运而暗者不达妄求侥幸徒亏雅道无关得丧乃以其意命弟子愿着定命论其辞曰仲尼云道之将行命也道之将废命也丘明又称天之所支不可坏天之所坏不可支卜商亦曰死生有命富贵在天孟轲则以不遇鲁侯为辞斯则运命奇偶生数离合有自来矣马迁刘向扬雄班固之徒着书立言咸以为首世之论者多有不同尝试申之曰夫生之资气清浊异原命之禀数盈虚乖致是以心貌诡贸性运舛殊故有邪正昏明之差修夭荣枯之序皆理定于万古之前事征于千代之外冲神寂鉴一以贯之至乃卜相末技巫史贱术犹能豫题兴亡逆表成败祸福指期识照不能徙吉凶素着威卫不能防若夏氓宅生于帝宫岂蠲残伤之祟汉臣衍货于天府宁免喂毙之魂且又善恶之理虽详而祸福之验常昧逆顺之体诚分而吉凶之效常隐智络天地犹罹沈牖之灾明照日月必婴深匡之难增信积德离患于长饥席义枕仁侥祸于促算何则理运苟其必至圣明其犹病诸况乃蕞迹流惑之徒投心颛蒙之域而欲役虑以揣利害策情以穷通其为重伤岂不惑甚是以通人君子闲泰其神冲缓其度不矫俗以延声不依世以期荣审乎无假自求多福荣辱修夭夫何为哉问曰夫书称惠迪贻吉易载履信逢佑前哲余议亦以将迎有会沦塞无兆宣摄有方夭阏无命善游销魂于深梁工骑烬生于旷野明珠招骇于暗至蟠木取悦于先容是以罕乐以阳施长世景惠以阴德遐纪彭实以缮卫延命盈忌以荒湎促龄陈张称台鼎之崇严辛衍宰司之盛若乃游恶蹈凶处逆践祸宣昭史策易以研正至如神仙所序天竺所书事虽难征理未易诘留滞倾光思闻通裁对曰子可谓扶绳而辨循刻而议若乃宣摄有方岂非吉运所属将迎有会实亦凶数自挻若夫阳施阴德长世遐年揆厥所原孰往非命研复来旨雠校往说起予惟商未识所异资生禀运参差万殊逆顺吉凶理数不一原夫食椒非养生之术咀剑岂卫性之经命之所延人肉其骨而含嚼膏粱时或婴患深涧乖侥宠之津空谷绝探荣之辙运之所集物稊其枯而俯仰竿牍终然离沮尔乃跷跖横行曾原窘步汤周延世诩邑绝绪吉凶征应纠缠若兹毕万保躯密贱盏领梁野之言岂不或妄谷南鲁北甘此促生彭翁窦叟将以何术晋平赵敬淫放已该汉主魏相奚独伤夭同异若斯是非孰正至如雷滨凝分挫志远图棘津阴拱振功高世樊生冲矫镌旌善之文华子高抗铭惩非之策皆士衡所云同川而异归者也殊涂均致实繁有征即理易推在言可略昔两都全盛六合殷昌雾集贵宠之闾云动权豪之术钧贸贻谈岂唯陈张而已观夫二子才未越众而此以藉荣挥价彼独摈景沦声通否之运断可知矣严辛不安时任命而委罪亮直亦地脉之徒欤若神仙所序显明修习齐强燕平厥验未着李覃董芬其效安在乔松之侣云飞天居夷列之徒风行水息良由理数悬挺实乃锺兹景命天竺遗文星华方策因造前定果报指期贫豪莫差修夭无爽有允琐辞无愆鄙说统而言之孰往非命冥期前定各从所归善恶无所矫其趋愚智焉能殊其理若乃得议其工失蚩其拙操之则栗舍之则悲斯固染情于近累岂不贻诮于通识问曰清论光心英辩溢目求诸鄙怀良有未尽若动止皆运险易自天理定前期靡非暗至玉门犁丘睿识弗免岂非圣愚齐致仁虐同功昏明之用将何施而可对曰夫圣人怀虚以涵育凝明以洞照惟虚也故无往而不通惟明也故无来而不烛涸海流金弗染温凉之岨严兵猛兕无累爪刃之灾忘生而生愈全遗神而神弥畅若玉门犁丘盖同迹于人故同人有患然而均心于天亦均天无害大贤则体备形器虑尽藏假静默以居否深拱以违礥皆数在清全故锺兹妙识是以禀仲尼之道不在奔车之上资伯夷之运不处覆舟之下若乃越难趋险逡巡弗获履危践机僶俯从事愚之所司圣亦何为及中下之流驰心妄动是非舛斡倚伏移贸故北宫意逆而功顺东门心晦而迹明宣应遗筮而逢吉张松协数而遘祸且智防有纪患累无方尔乃猘狗逐而华子奔腐鼠遗而虞氏灭匣□逸而林木残椟珠亡而池水竭凡厥条流曲难详备摇形役思其效安征岂若澡雪灵府洗练神宅据道为心依德为虑使迹穷则义斯畅身泰则理兼通岂不美哉何必遗此而取彼问曰夫建极开化树声贻则典防之兴由来尚矣必乃幽符悬兆冥数指期善恶前征是非素定名教之道不亦几乎息哉对曰天生蒸民树之物则教义所禀岂非冥数何则形气之具必有待而存颛蒙之伦岂无因而立必假纤纨以安生藉粱豢以延祀资信礼以缮性秉廉义以劾情圣人聪明深懿履道测化通体天地同情日月仰观俯察抚运裁风于是乎昭日星之纪正霜雨之度张云霞之明衍风露之渥浮舟翼滞腾驾振幽又乃甄理三才辨综五德弘铺七体之端宣昭八经之绪是以时雍在运群方自通抱德炀和全真保性故信食相资代为唇齿富教相假递成辅车今弛弃纤纨损绝粱豢必云侥生委命岂不已晓其迷至乎湮斥廉义屏黜信礼责以祈存推数遂乃未辨其惑连类若斯乖妄滋甚然则教义之道生运所资宠辱荣枯常由此作斯固命中之一物非所以为难也问曰循复前旨既以理命县兆生数冥期研覆后文又云依仗名教帅循训范若藉数任天则放情荡思拘训驯范则防虑检丧函矢殊用矛戈异适双美之谈岂能两遂对曰夫性运乖舛心貌诡殊请布末怀略言其要若乃吉命所锺纵情蹈道训性而顺因心则灵凶数所挻率由践逆闻言不信长恶无悛此愚智不移声训所遗者也其有见善如不及从谏如顺流是则命待教全运须化立譬以良医之室病者所存至如澄神清魂平心实气无妄之疴勿药有喜所谓纵情蹈道无假隐括若膏肓之疾长桑不治体府之病阳庆弗理此则率由践逆自绝调御至乃赵储之命宜永须扁鹊而后全齐后之数必延待文挚而后济亦犹运锺循奖彝范所兴善恶无主唯运所集而异膏粱方丈沈疾弗顾瑶碧盈尺阽危弗存夫静躁之容造次必于是曲直之性颠沛不可移是以夷惠均圣而异方遵齐通而殊事虽复钳桎羿奡思服巢许之情捶勒曾史言膺跷跖之虑不然之事断可知也必幽符钻仰冥数修习虽存陵惰其可得乎故运属波流势无防虑命侥山立理无放情用殊函矢双美奚踬谈异矛戈两济何伤问曰夫君臣恩深师资义固所以沾荣涂施提饰荷声故刳心流肠捐生以亢节火妻灰子薶名以偿义若幽期天兆则明剔可遗冥数自宾则感效宜绝岂其然乎对曰论之所明原本以为理难之所疑即末以为用盖阴闭之巧不传萌渐之调长绝故知妄言赏理古人所难吾所谓命固以绵络古今弥贯终始爰及君臣父子师友夫妻皆天数冥合神运元至逮乎暌爱离会既命之所甄昏爽顺戾亦运之所渐尔乃松柳异质荠荼殊性故疾风知劲草严霜识贞木何异忠孝之质资行夙昭至于刻志酬生题诚复施殉节投命驯义忘己亦由石虽可毁坚不可销丹虽可磨赤不可灭因斯而言君臣师资既幽期自宾心力感效亦冥数天兆夫独何怪哉　　北魏
　　于简
按魏书节义传简字什门代人也太宗时为谒者使喻冯跋及至和龙住外舍不入使人谓跋曰大魏皇帝有诏须冯主出受然后敢入跋使人牵逼令入见跋不拜跋令人按其项什门曰冯主拜受诏吾自以宾主致敬何须苦相迫也与跋往复声气厉然初不挠屈既而跋止什门什门于群众之中回身背跋被□后裆以辱之既见拘留随身衣裳败坏略尽虮虱被体跋遗以衣服什门拒而不受和龙人皆叹曰虽古烈士无以过也历二十四年后冯文通上表称臣乃送什门归拜治书侍御史世祖下诏曰什门奉使和龙值狂竖肆虐勇志壮厉不为屈节虽昔苏武何以加之赐羊千口帛千匹进为上大夫策告庙颁示天下咸使闻也　　汲固
按魏书节义传固东郡梁城人也为兖州从事刺史李式坐事被收吏民皆送至河上时式子宪生始满月式大言于众曰程婴杵臼何如人也固曰今古岂殊遂便潜还不复回顾径来入城于式妇闺抱宪归藏之及捕者收宪属有一婢产男母以婢儿授之事寻泄固乃携宪逃遁遇赦始归宪即为固长育至十余岁恒呼固夫妇为郎婆后高佑为兖州刺史嘉固节义以为主簿　　李冏
子
佑

按魏书李顺传顺子冏字道度少为中散逃避得免太和中拜下大夫南部给事出为龙骧将军南豫州刺史还拜冠军将军寻除光禄大夫守度支尚书二十一年高祖幸长安冏以咸阳山河险固秦汉旧都古称陆海劝高祖去洛阳而都之后高祖引见笑而谓之曰卿一昨有启欲朕都此昔娄敬一说汉祖即日西驾尚书今以西京说朕仍使朕不废东辕当是献可理殊所以今古相反耳冏对曰昔汉祖起于布衣欲藉崄以自固娄敬之言合于本旨今陛下百世重光德洽四海事同隆周均其职贡是以愚臣献说不能上动高祖大悦其年冏卒赐钱二十万布百匹朝服一具衣一袭冏性鲠烈敢直言常面折高祖弹驳公卿无所回避百寮皆惮之高祖常加优礼故车驾巡幸恒兼尚书右仆射虽才学不及诸兄然公强当世堪济过之子佑字长禧笃穆友于见称于世历位给事中尚书祠部郎相州抚军府长史司空从事中郎博陵太守所在亦以清干着称　　薛提
按魏书本传提太原人也皇始中补太学生拜侍御史累迁散骑常侍太子太保赐爵历阳侯加晋兵将军出为镇东大将军冀州刺史进爵太原公所在有声绩征为侍中治都曹事世祖崩秘不发丧尚书左仆射兰延侍中和匹等议以为皇孙幼冲宜立长君征秦王翰置之秘室提曰皇孙有世嫡之重民望所系春秋虽少令问闻于天下成王孝昭所以隆周汉废所宜立而更求君必不可延等犹豫未决中常侍宗爱知其谋矫皇后令征提等入遂杀之　　贾彝
子
秀

按魏书贾彝传彝字彦伦本武威姑臧人也六世祖敷魏幽州刺史广川都亭侯子孙因家焉父为苻坚巨鹿太守坐讪谤系狱彝年十岁诣长安讼父获申远近叹之佥曰此子英俊贾谊之后莫之与京弱冠为慕容垂骠骑大将军辽西王农记室参军太祖先闻其名尝遣使者求彝于垂垂弥增器敬更加宠秩迁骠骑长史带昌黎太守垂遣其太子宝来寇大败于参合陂执彝及其从兄代郡太守润等太祖即位拜尚书左丞参预国政加给事中于邺置行台与尚书和跋镇邺招携初附久乃召还天赐末彝请诣温汤疗病为叛胡所拘执送于姚兴积数年遁归又为屈丏所执与语悦之拜秘书监年六十一卒世祖平赫连昌子秀迎其尸柩葬于代南秀历中书博士迁中书侍郎太子中庶子扬烈将军赐爵阳都男本州大中正恭宗崩以爵还第既而掌吏曹事高宗以秀东宫旧臣进爵阳都子加振威将军时丞相乙浑擅作威福多所杀害浑妻庶姓而求公主之号屡言于秀秀默然浑曰公事无所不从我请公主不应何意秀慷慨大言对曰公主之称王姬之号尊宠之极非庶族所宜若假窃此号当必自咎秀宁死于今朝不取笑于后日浑左右莫不失色为之震惧而秀神色自若浑夫妻默然含忿他日乃书太医给事杨惠富臂作老奴官悭字令以示秀浑每欲伺隙陷之会浑伏诛遂得免难秀执正守志皆此类也时秀与中书令渤海高允俱以儒旧见重于时皆选拟方岳以询访见留各听长子出为郡守秀辞曰爰自愚微承乏累纪少而受恩老无成效恐先草露无报殊私岂直无功之子超齐先达虽仰感圣慈而俯深惊惧乞收成命以安微臣遂固让不受自始及终历奉五帝虽不至大官常掌机要而廉清俭约不营资产年七十三遇病给医药赐几杖时朝廷举动及大事不决每遣尚书高平公李敷就第诏决皇兴三年卒赠本将军冀州刺史武邑公谥曰简子□　　王元威
按魏书节义传元威恒农北陕人也显祖崩元威立草庐于州城门外衰裳蔬粥哭踊无时刺史苟颓以事表闻诏令问状元威称先帝统御万国慈泽被于苍生含气之类莫不仰赖元威不胜悲慕中心如此不知礼式诏问元威欲有所诉听为表列元威云闻讳悲号窃谓臣子同例无所求谒及至百日乃自竭家财设四百人斋会忌日又设百僧供至大除日诏送白紬□褶一具与元威释服下州令表异焉　　娄提　蛭拔寅按魏书节义传娄提代人也显祖时为内三郎显祖暴崩提谓人曰圣主升遐而安用活为遂引佩刀自刺几至于死文明太后诏赐帛二百匹时有敕勒部人蛭拔寅兄弟千坐盗食官马依制命死拔寅自诬己杀兄又云实非弟杀兄弟争死辞不能定高祖诏原之　　朱长生　于提
按魏书节义传朱长生及于提并代人也高祖时以长生为员外散骑常侍与提俱使高车至其庭高车主阿伏至罗责长生等拜长生拒之曰我天子使安肯拜下土诸侯阿伏至罗乃不以礼待长生以金银宝器奉之至罗既受献长生曰为内臣附宜尽臣礼何得口云再拜而实不拜呼出帐命众中拜阿伏至罗□其臣下大怒曰帐中何不教我拜而辱于大众夺长生等献物内之丛石之中兵胁之曰汝能为我臣则活如其不降杀汝长生与提瞋目厉声责之曰岂有天子使人拜汝夷我宁为魏鬼不为汝臣至罗弥怒绝其饮食从行者三十人皆降至罗乃给以肉酪惟长生与提不从乃各分徙之积三岁乃得还高祖以长生等守节远同苏武甚嘉之拜长生河内太守于提陇西太守并赐爵五等男从者皆为令长　　刘侯仁按魏书节义传侯仁豫州人也城人白早生杀刺史司马悦据城南叛悦息朏走投侯仁贼虽重加购募又严其捶挞侯仁终无漏泄朏遂免祸事宁有司奏其操行请免府籍叙一小县诏可　　石祖兴
按魏书节义传祖兴常山九门人太守田文彪县令和真等丧亡祖兴自出家绢二百余匹营护丧事州郡表列高祖嘉之赐爵二级为上造后拜宁陵令卒吏部尚书李韶奏其节义请加赠谥以奖来者灵太后令如所奏有司谥曰恭　　邵洪哲
兄
伯川

按魏书节义传洪哲上谷沮阳人县令范道荣先自眴城归款以除县令道荣乡人徐孔明妄经公府讼道荣非勋道荣坐除名羇旅孤贫不能自理洪哲不胜义愤遂代道荣诣京师明申曲直经历寒暑不惮劬劳道荣卒得复雪又北镇反乱道荣孤单无所归附洪哲兄伯川复率乡人来相迎接送达幽州道荣感其诚节诉省申闻诏下州郡标其里闾　　封回
按魏书封懿传懿孙磨奴磨奴以族子叔念为后高祖赐名回回父鉴即慕容暐太尉弈之后也回皇兴初为中书学生袭爵富城子累迁太子家令世宗即位以回行华州事回在州鞭中散大夫党智孙为尚书左丞韦绩纠奏免寻除镇远将军安州刺史山民愿朴父子实旅同寝一室回下车勒令别处其俗遂改征为太尉长史频行定州徐州事寻除后将军汾州刺史肃宗初转凉州刺史加右将军固辞不拜仍授平北将军瀛州刺史时大乘寇乱之后加以水潦百姓困乏回表求赈恤免其兵调州内甚赖之又为度支尚书寻转都官尚书冀州大中正荥阳郑云谄事长秋卿刘腾货腾紫缬四百匹得为安州刺史除书旦出暮往诣回坐未定谓回曰我为安州卿知之否彼土治生何事为便回答之曰卿荷国宠灵位至方伯虽不能拔园葵去织妇宜思方略以济百姓如何见造而问治生乎封回不为商贾何以相示云□愧失色灵太后临朝召百官问得失群臣莫敢言回对曰昔孔丘为司寇十日而诛少正卯鲁国肃然欺巧自息姬旦行戮不避兄弟周道用隆徐偃专行仁义其国乃灭自古及今未有不厉威刑而能治者顷来颇由长吏宽怠侵剥百姓盗贼群起请肃刑书以惩未犯太后意纳之而不能用转为七兵尚书领御史中尉尚书右仆射元钦与从父兄丽妻崔氏奸通回乃劾奏时人称之除镇东将军冀州刺史肃宗末征为殿中尚书频表逊职以为右光禄大夫庄帝初遇害于河阴年七十七赠侍中车骑大将军司空公定州刺史谥曰孝宣　　高允
按魏书本传允字伯恭渤海人也初与游雅及太原张伟同业相友雅尝论允曰余与高子游处四十年矣未尝见其是非愠喜之色不亦信哉高子内文明而外柔弱其言吶吶不能出口余常呼为文子崔公谓余云高生丰才博学一代佳士所乏者矫矫风节耳余亦然之司徒之谴起于纤微及于诏责崔公声嘶股战不能言宗钦以下伏地流汗都无人色高子敷陈事理申释是非辞义清辩音韵高亮明主为之动容听者无不称善仁及寮友保兹元吉向之所为矫矫者更在斯乎宗爱之任势也威振四海尝召百司于都坐王公以下望庭毕拜高子独升阶长揖由此观之汲长孺可卧见卫青何抗礼之有向之所谓风节者得不谓此乎其为人物所推如此　　高绰
按魏书高允传允子忱忱子绰字僧裕少恭敏自立沈雅有度量为政强直不避豪贵邑人惮之大乘贼起于冀州都督元遥率众讨之诏绰兼散骑常侍持节招慰绰信着州里降者相寻军还除汲郡太守固辞不拜俄行荥阳军事以本将军除豫州刺史为政清平抑强扶弱百姓爱之流民归附者二千余户　　江文遥按魏书江悦之传悦之子文遥少有大度轻财好士士多归之道迁之图杨灵珍也文遥奋剑请行遂手斩灵珍永平初袭封拜前军出为咸阳太守终日坐厅事密问民所疾苦大盗姓名奸猾吏长无不知悉郡中震肃奸劫息止治为雍州诸郡之最　　高崇
按魏书本传崇字积善渤海蓨人以端谨见称征为中散稍迁尚书三公郎家资富厚僮仆千余而崇志尚俭素车马器服充事而已自修洁与物无竞后迁领军长史伏波将军洛阳令为政清断吏民畏其威风每有发擿不避强御县内肃然　　辛琛
按魏书辛雄传雄族祖琛字僧贵琛少孤过友人见其父母兄弟悉无恙垂涕久之释褐奉朝请荥阳郡丞太守元丽性颇使酒琛每谏之丽后醉辄令闭合曰勿使丞入也高祖南征丽从舆驾诏琛曰委卿郡事如太守也景明中为伏波将军济州辅国府长史转奉车都尉出为扬州征南府长史刺史李崇多事产业琛每诤折崇不从遂相纠举诏并不问后加龙骧将军南梁太守崇因置酒谓琛曰长史后必为刺史但不知得上佐何如人耳琛对曰若万一叨得一方正长史朝夕闻过是所愿也崇有惭色卒于官雅有度量涉猎经史喜愠不形于色当官奉法在所有称　　羊敦
按魏书本传敦字元礼太山巨平人除给事中出为本州别驾公平正直见有非法敦终不判署后为广平太守治有能名奸吏局蹐秋毫无犯雅性清俭属岁饥馑家馈未至使人外寻陂泽采藕根而食之遇有疾苦家人解衣质米以供之然其为治亦尚威严朝廷以其清白赐□一千斛绢一百匹兴和初卒年五十二吏民奔哭莫不悲痛　　崔光韶
弟
光伯

按魏书崔亮传亮从父弟光韶事亲以孝闻初除奉朝请光韶与弟光伯双生操业相侔特相友爱遂经吏部尚书李冲让官于光伯辞色恳至冲为奏闻高祖嘉而许之太和二十年以光韶为司空行参军复请让从叔和曰臣诚微贱未登让品属逢皇朝耻无让德和亦谦退辞而不当高祖善之遂以和为广陵王国常侍寻敕光韶兼秘书郎掌校华林御书肃宗初除青州治中后为司空骑兵参军又兼司徒户曹出为济州辅国府司马刺史高植甚知之政事多委访焉迁青州平东府长史府解敕知州事光韶清直明断民吏畏爱之入为司空从事中郎以母老解官归养赋诗展意朝士属和者数十人久之征为司徒谘议固辞不拜光韶性严毅声韵抗烈与人平谈常若震厉至于兄弟议论外闻谓为忿怒然孔怀雍睦人少逮之孝庄初河间邢杲率河北流民十余万众攻逼州郡刺史元隽忧不自安州人乞光韶为长史以镇之时阳平路回寓居齐土与杲潜相影响引贼入郭光韶临机处分在难确然贼退之后刺史表光韶忠毅朝廷嘉之发使慰劳焉寻为东道军司及元颢入洛自河以南莫不风靡而刺史广陵王欣集文武以议所从欣曰北海长乐俱是同堂兄弟今宗祏不移我欲受赦诸君意各何如在坐之人莫不失色光韶独抗言曰元颢受制梁国称兵本朝拔本塞源以资雠敌贼臣乱子旷代少俦何但大王家事所宜切齿等荷朝眷未敢仰从长史崔景茂前瀛州刺史张烈前郢州刺史房叔祖征士张僧皓咸云军司议是欣乃斩颢使寻征辅国将军廷尉少卿未至除太尉长史加左将军俄迁廷尉卿时秘书监祖莹以赃罪被劾光韶必欲致之重法太尉阳城王徽尚书令临淮王彧吏部尚书李神□侍中李彧并势望当时皆为莹求宽光韶正色曰朝贤执事于舜之功未闻有一如何反为罪人言乎其执意不回如此永安末扰乱之际遂还乡里光韶博学强辩尤好理论至于人伦名教得失之间榷而论之不以一毫假物家足于财而性俭吝衣马敝瘦食味粗薄始光韶在都同里人王蔓于夜遇盗害其二子孝庄诏黄门高道穆令加检捕一坊之内家别搜索至光韶宅绫绢钱布匮箧充积议者讥其矫啬其家资产皆光伯所营光伯亡悉焚其契河间邢子才曾贷钱数万后送还之光韶曰此亡弟相贷仆不知也竟不纳刺史元□前妻是光韶之继室兄女而□贪婪多诸不法光韶以亲情亟相非责□衔之时耿翔反于州界□诬光韶子通与贼连结囚其合家考掠非理而光韶与之辩争辞色不屈会樊子鹄为东道大使知其见枉理出之时人劝令诣樊陈谢光韶曰羊舌大夫已有成事何劳往也子鹄亦叹尚之后刺史侯渊代下疑惧停军益都谋为不轨令数百骑夜入南郭劫光韶以兵愶之责以谋略光韶曰凡起兵者须有名义使君今日举动直是作贼耳父老知复何计渊虽恨之敬而不敢害寻除征东将军金紫光禄大夫不起光韶以世道屯邅朝廷屡变闭门却扫吉凶断绝诫子孙曰吾自谓立身无□古烈但以禄命有限无容希世取进在官以来不冒一级官虽不达经为九卿且吾平生素业足以遗汝官阀亦何足言也吾既运薄便经三娶而汝之兄弟各不同生合葬非古吾百年之后不须合也然赠谥之及出自君恩岂容子孙自求之也勿须求赠若违吾志如有神灵不享汝祀吾兄弟自幼及老衣服饮食未曾一片不同至于儿女冠婚荣利之事未尝不先以推弟弟顷横祸权作松榇亦可为吾作松棺使吾见之卒年七十一孝静初侍中贾思同申启称述光韶赠散骑常侍骠骑将军青州刺史光韶弟光伯尚书郎青州别驾后以族弟休临州遂申牒求解尚书奏按礼始封之君不臣诸父昆弟封君之子臣昆弟不臣诸父封君之孙得尽臣计始封之君即是世继之祖尚不得臣况今之刺史既非世继而得行臣吏之节执笏称名者乎检光伯请解率礼不愆请宜许遂以明道教灵太后令从之寻除北海大守有司以其更满依例奏代肃宗诏曰光伯自□海沂清风远着兼其兄光韶复能辞荣侍养兄弟忠孝宜有甄录可更申三年以厉风化后历太傅谘议参军前废帝时崔祖螭张僧皓起逆攻东阳旬日之间众十余万刺史东莱王贵平欲令光伯出城慰劳兄光韶曰城民陵纵为日已久人人恨之其气甚盛古人有言众怒如水火焉以此观之今日非可慰谕止也贵平强之光韶曰使君受委一方董摄万里而经略大事不与国士图之所共腹心皆趋走群小既不能绥遏以杜其萌又不能坐观待其衰挫蹙迫小弟从为无名之行若单骑独往或见拘絷若以众临之势必相拒敌悬见无益也贵平逼之不得已光伯遂出城数里城民以光伯兄弟群情所系虑人劫留防卫者众外人疑其欲战未及晓谕为飞矢所中卒赠征东将军青州刺史子滔　　杨机
按魏书本传机字显略天水冀人祖伏恩郡功曹赫连屈丐时将家奔洛阳因以家焉机少有志节为士流所称河南尹李平元晖并召署功曹晖尤委以郡事或谓晖曰弗躬弗亲庶人弗信何得委事于机高卧而已晖曰吾闻君子劳于求士逸于任贤故前代有坐啸之人主诺之守吾既委得其才何为不可由是声名更着解褐奉朝请于时皇子国官多非其人诏选清直之士机见举为京兆王愉国中尉愉甚敬惮之迁给事中伏波将军廷尉评延昌中行河阴县事机当官正色不避权势明达政事断狱以情甚有声誉平东将军荆州刺史杨大眼启为其府长史熙平中为泾州平西府长史寻授河阴令转洛阳令京辇伏其威风希有干犯凡诉讼者一经其前后皆识其名姓并记事理世咸异之迁镇军将军司州治中转别驾荆州蛮叛兼尚书左丞南道行台讨之还除中散大夫复为别驾州牧高阳王雍事多委机出除清河内史转左将军河北太守并有能名建义初拜平南将军光禄大夫兼廷尉卿又除安南将军司州别驾未几行河南尹转廷尉卿徙卫尉卿出除安西将军华州刺史永熙中卫将军右光禄大夫寻除度支尚书机方直之心久而弥厉奉公正己为时所称家贫无马多乘小犊车时论许其清白与辛雄等并诛年五十九　　张安祖
按魏书节义传安祖河阳人也袭世爵山北侯时有元承贵曾为河阳令家贫且赴尚书求选逢天寒甚遂冻死路侧一子年幼停尸门巷棺敛无托安祖悲哭尽礼买木为棺手自营作敛殡周给朝野嘉叹尚书闻奏标其门闾　　北齐
　　崔劼
按北齐书本传劼字彦元本清河人曾祖旷南度河居青州之东时宋氏于河南立冀州置郡县即为东清河郡人南县分易更为南平原贝丘人也世为三齐大族祖灵延宋长广太守父光魏太保劼少而清虚寡欲好学有家风魏末自开府行参军历尚书仪曹郎秘书丞修起居注中书侍郎兴和三年兼通直散骑常侍使于梁天保初以议禅代除给事黄门侍郎加国子祭酒直内省典机密清俭勤慎甚为显祖所知拜南青州刺史在任有政绩皇建中入为秘书监齐州大中正转鸿胪卿迁并省度支尚书俄授京省寻转五兵尚书监国史在台阁之中见称简正世祖之将禅后主先以问劼劼谏以为不可由是忤意出为南兖州刺史代还重为度支尚书仪同三司食文登县干寻除中书令加开府待诏文林馆监撰新书遇病卒时年六十六赠齐州刺史尚书右仆射谥曰文贞初和士开擅朝曲求物誉诸公因此颇为子弟干禄世门之胄多处京官而劼二子拱撝并为外任弟廓之从容谓劼曰拱撝幸得不凡何为不在省府之中清华之所而并出外藩有损家代劼曰立身以来耻以一言自达今若进儿与身何异卒无所求闻者莫不叹服　　纥奚永安
按北齐书傅伏传后主失并州使开府纥奚永安告急于突厥他□略可汗及闻齐灭他□处永安于吐谷浑使下永安抗言曰本国既败永安岂惜贱命欲闭气自绝恐天下不知大齐有死节臣唯乞一刀以显示远近他□嘉其壮烈赠马七十匹而归　　高保宁
按北齐书本传保宁代人也不知其所从来武平末为营州刺史镇黄龙夷夏重其威信周师将至邺幽州行台潘子晃征黄龙兵保宁率骁锐并契丹靺羯万余骑将赴救至北平知子晃已发蓟又闻邺都不守便归营周帝遣使招慰不受□书范阳王绍义在突厥中上表劝进范阳署保宁为丞相及卢昌期范阳城起兵保宁引绍义集夷夏兵数万骑来救之至潞河知州将宇文神举已屠范阳还据黄龙竟不臣周　　隋
　　陶模
按隋书诚节传模京兆人也性明敏有器干仁寿初为岚州司马谅既作乱刺史乔锺葵发兵将赴逆模拒之曰汉王所图不轨公荷国厚恩致位方伯谓当竭诚效命以答慈造岂有大行皇帝梓宫未掩翻为厉阶锺葵失色曰司马反邪临之以兵辞气不挠锺葵义而释之军吏进曰若不斩模何以压众心于是囚之于狱悉掠取资财分赐党与及谅平炀帝嘉之拜开府授大兴令杨元感之反也率兵从卫元击之以功进位银青光禄大夫卒官　　敬钊
  </div>
  <div class="pagination">
   <span class="current-page">
    1
   </span>
   <a href="官常典风节部_page2.html">
    2
   </a>
   <a href="官常典风节部_page3.html">
    3
   </a>
   <a href="官常典风节部_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
