<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 355 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 355 页/共 899 页</h1>
    <div class="content">按万姓统谱以宁湘潭人父长孺守靖州因言事落职以宁由太学任鼎澧帅靖康初金兵入寇羽檄召天下兵以宁至长沙走鼎州乞师躬率入援解太原围建元中以宣抚司参谋制置襄邓招谕群盗桑仲等来归

　王姓部列传二十三
　　明二
　　王来
按明外史王来传来字原之慈溪人宣德二年以会试乙榜授新建教谕用荐擢御史巡按苏松常镇四府英宗即位再以荐擢山西左参政来居官廉练达政事然疾恶过甚为巡按曹泰所劾当徒遇赦以原官调广东迁河南左布政使十四年改左副都御史巡抚河南及湖广襄阳诸府景泰元年贵州苗韦同烈作乱进来右都御史总督军务事平召为南京工部尚书英宗复辟六尚书罢来归卒于家　　王璘
按太仓州志璘字廷用任镇海卫指挥佥事宣德二年交趾梗命将往讨同卫周指挥年老在选璘毅然请代行从安远侯柳升抵昌江战屡捷深入会大雨泥扤马足死之　　王琰
按襄阳府志琰字良璧枣阳人由进士授行人升监察御史巡按苏松有声吴地号难剧琰清心竭虑遍讯舆台巨奸宿蠹一剔而尽生平清苦人所不堪宣庙时以直谏杖毙　　王元&#
按龙岩县志元&#宣德间沙寇岩元&#与林洪中谋请师要其去路至上坪遇贼度力不支与兄用兴匿山中贼知其谋必搜杀乃已元&#决于兄曰我有三子且兄子独幼今兄弟不能两全父母虽老兄在吾无憾焉兄难之次日不令兄知奋出犯贼而死　　王伟按明外史于谦传王伟字士英攸人随父谪戌宣府年十四宣宗北狩献安边颂命补保安州学生举正统元年进士改庶吉士授户部主事英宗北狩命行监察御史事守广平谦重其才引为职方郎中又以谦荐超擢兵部右侍郎伟喜任智数既为谦所引而朝臣多嫉谦与谦善者率目为朋附伟乃伺谦误密奏之然竟坐谦党罢归成化三年复官五年病归卒　　王晟按郓城县志晟字景昭邑人正统丙辰进士初授刑部主事升员外郎英敏刚直鞫狱平恕升浙江按察司佥事专理山场银课时丽水青田诸县山贼陈鉴湖等哨聚掠晟召募勇敢杀贼数百人已而贼势复张官兵不能支晟被执骂贼不屈贼刺晟于破桥事闻朝廷遣官谕祭赠江西布政司参议官一子　　王尚文按山西通志尚文广灵人正统丙辰进士任户部江西司主事扈从殉节　　王俊
按明外史王俊传俊城武人父为顺天府知事母卒于官舍俊扶榇还葬舍于茔侧寝处其中野火延爇俊向火叩首恸哭火及茔树而止正统三年被旌　　王竑按明外史王竑传竑字公度其先江夏人祖俊卿坐事戍河州遂着籍竑登正统四年进士十一年授户科给事中豪迈负气节正色敢言英宗北狩郕王摄朝午门群臣劾王振误国请族振锦衣指挥马顺者振党也厉声叱言者去竑怒奋臂起与众共击之立毙王恐遽起入竑率群臣随之王使中官问所欲言曰内官毛贵王长随亦振党请置于法遂出二人众又捶杀之竑名震天下王即位会也先入犯命竑守御京城擢右佥都御史督毛福寿高礼军寇退诏竑镇守居庸景泰元年以疾还朝明年出督漕运兼巡抚江北四府及徐和滁三州明年兼理两淮盐课就进右副都御史英宗复辟革巡抚官改竑浙江参政石亨张軏追论竑击马顺事除名编管江夏居半岁帝于宫中得竑疏见正伦常笃恩义语因感悟命归里天顺五年孛寇庄浪都督冯宗等出讨乃用李贤荐起竑故官参赞军务师还仍令督漕抚淮扬宪宗即位六科给事中十三道御史荐竑堪大用召为兵部尚书引疾求退初竑号其庵曰戆既归改曰休杜门谢客家食二十余年至弘治初卒正德间谥庄毅　　王宇按明外史王宇传宇字仲宏祥符人登正统四年进士授南京户部主事秩满当转郎中吏部以宇才特用为抚州知府为政简静一府大治天顺元年超擢山东右布政使明年迁右副都御史巡抚宣府遭丧起复为大理卿固辞不许宇刚介所至有盛名居大理平反为多七年卒　　王骥
按名山藏勋封记靖远伯王骥束鹿人正统七年以兵部尚书总军云南剿平麓川寇封推诚宣力武臣特进荣禄大夫柱国伯禄千二百石身免一死子孙世指挥同知八年复征麓川擒获党贼者六十余人九年加禄米三百石十三年总督军务征剿孟养贼子思机发首夺金沙大江攻破贼栅擒获贼党十四年剿杀湖贵苗贼首&#平王景泰元年予世加禄米百石赐券天顺元年改封奉天翊卫推诚宣力守正文臣特进光禄大夫柱国加禄百石凡伯十一年卒赠侯予谥子&#嗣成化七年添嗣十九年宪嗣正德十年瑾嗣万历元年学诗嗣卒亡子四年弟学礼嗣　　王复按明外史王复传复字初阳固安人正统七年进士授刑科给事中声容宏伟善敷奏擢通政参议迁右通政再迁通政使天顺中历兵部左右侍郎成化元年进尚书出视陕西边务在边建置多合机宜及还朝言者乃谓治兵非复所长改工部十四年加太子少保复好古嗜学守廉约与人无城府当官识大体会灾异给事中张海等劾复衰老令致仕归久之卒谥庄简　　王概
按名山藏分藩记概庐陵人正统壬戌进士起家刑部郎历湖广河南参政河南按察使巡抚陕西入为大理寺卿刑部尚书概所历多在法司精习律比了决无宿案卒谥恭毅子文年十六举进士以翰林出为参政　　王诏
按万姓统谱诏字伯宣衡阳人正统壬戌进士历户部尚书　　王恕
按明外史王恕传恕字宗贯三原人正统十三年进士选庶吉士出为大理右评事进左寺副迁扬州知府天顺四年以治行最超迁江西右布政使成化初南阳荆襄流民啸聚为乱擢恕右副都御史抚治之会丁母忧诏奔丧两月即起视事恕辞不许与尚书白圭共平大盗刘通移抚河南录功进左副都御史迁刑部右侍郎父忧服除以原官总督河道旋改南京户部左侍郎十二年大学士商辂等以云南远在万里议遣大臣有威望者为巡抚乃改恕左副都御史以行就进右都御史召掌南京都察院参赞守备机务迁兵部尚书考选官属严拒请托同事者咸不悦而钱能屡谮恕于帝帝亦衔恕数直言遂命兼右副都御史巡抚江南二十年复改南京兵部尚书恕先后应诏陈言者二十一建白者三十九皆力阻权幸贵近皆侧目帝亦颇厌苦之会南京兵部侍郎马显乞罢忽附批恕致仕孝宗即位用廷臣荐召入为吏部尚书是时丘浚入阁与恕不相能太医院判刘文泰者求迁官为恕阻衔之文泰故往来浚家知浚忮恕因劾恕恕遂求去正德三年卒谥端毅　　王得仁
按明外史王得仁传得仁名仁以字行新建人本谢姓父避雠外家因冒王姓得仁初为卫吏以才荐授汀州府经历廉能勤敏上下爱之秩满当迁军民乞留再任居三年推官缺英宗从军民请就令迁擢数辨冤狱政绩益着邓茂七党陈景政等攻城得仁与知府刘能击败之擒景政等八十四人兵事未解忽遘疾卒时正统十四年冬也　　王一居
按明外史王佐传英宗之出也备文武百官以行六师覆于土木死者卿寺则有王一居一居上元人由乐舞生累官太常少卿　　王健
按明外史王佐传英宗之出也备文武百官以行六师覆于土木死者庶僚则有王健健员外郎　　王敬
按畿辅通志敬字子修延庆右卫人性亮直孤介为指挥同知己巳云州之役从守备孙刚往援刚遇敌战敬挺身蔽刚死　　王清
按济宁州志清字一宁济宁卫指挥多勇略能诗正统中升广东都指挥叛蛮据大藤峡清平之协同总兵驻军高州贼众十余万围广州清帅舟师赴援至沙角尾水浅舟胶失利被执清骂贼不绝口遂遇害　　王振按明外史王振传振蔚州人少选入内书堂侍英宗东宫为局郎初太祖禁中官预政自永乐后渐加委寄然犯法辄置极典中官以是畏法及英宗立年少振狡黠得帝欢遂掌司礼监以帝未习政事虑文臣欺蔽劝帝用重典于是大臣下狱者不绝而振因以市权帝方以天下事听振威福刑赏莫由朝廷公使勋戚呼曰翁父迁擢视金多寡振自谓威无不加遂构衅瓦剌正统十四年其太师也先以二子入贡马号三千振以为诈减马直其使者恚而去秋七月也先遂大举入寇振挟帝亲征廷臣交谏弗听次土木瓦剌兵追至师大溃帝蒙尘振亦为乱兵所杀　　王浩按万姓统谱浩石首人登景泰辛未进士任南京大理寺副天顺中升四川佥事成化初以安边功着升右佥都御史有恒庵集平西录藏于家恒庵遗帖行于世　　王
按万姓统谱字廷贵武进人景泰辛未进士第三人历吏部尚书谥文肃　　王献
按万姓统谱献字惟臣仁和人景泰进士授编修仕至太常寺卿兼学士赠礼部尚书　　王庭桂
按郴州志庭桂景泰中任赣州府同知时流贼掠境庭桂率兵力战死焉赠布政司参议　　王渊
按明外史王徽传王渊浙江山阴人天顺元年进士除南京吏科给事中素伉直终顺天府治中　　王克复
按福州府志克复字师仁福清人天顺丁丑进士历刑部主事员外郎中克复在刑曹明习法律时两广抚臣吴祯或奏其不法上遣克复往按之河南人诬布政使章绘等又遣克复谳狱归报称旨升江西左参政湖广按察使江西左布政使俗健讼牒日山积克复判决庭无留者时谓王一火又谓王隔壁以左方伯入觐进副都御史巡抚南畿转南京吏部右侍郎致仕　　王鉴
按明外史杨瑄传天顺初十三道御史张鹏盛颙周斌费广张宽王鉴赵文博彭烈张奎李人仪邵铜郑冕陶复将劾石亨曹吉祥诸违法事给事中王铉闻之泄于亨亨乃先与吉祥泣诉于帝明日疏入帝大怒下诸御史于狱搒掠备至且诘主使者会大风震雷帝感悟戍瑄鹏铁岭余贬知县鉴太原人进士授御史降知肤施有善政宪宗嗣位所司以治行闻擢延安守特赐封诰　　王一夔
按明外史王得仁传得仁子一夔天顺四年举进士第一授修撰进左谕德成化七年彗星见应诏陈五事语极剀挚累迁工部尚书卒正德中谥文庄　　王徽按明外史王徽传徽字尚文应天人天顺四年进士除南京刑科给事中宪宗即位万妃谮废吴后罪中官牛玉擅易中宫谪之南京徽率王渊等劾之帝大怒欲加罪诸给事御史交章论救乃并谪州判官徽谪贵州普安徽至普安兴学劝教治甚有声居七年弃官归弘治初吏部尚书王恕荐起陕西左参议逾年谢病还卒　　王轼
按明外史王轼传轼字用敬公安人天顺八年进士授大理右评事再迁右寺正寻擢四川副使改陕西弘治初擢四川按察使三年迁南京右佥都御史提督操江进右副都御史总理南京粮储旋命巡抚贵州入为大理卿十三年拜南京户部尚书贵州普安贼妇米鲁与其党福佑等作乱命轼兼左副都御史往督军务贼平召还录功加太子少保已改南京兵部参赞机务武宗立轼以南京马快船岁运上供诸物为军民患疏陈其状由是大减已遇疾请致仕诏加太子太保归卒谥襄简　　王崇之
按万姓统谱崇之字守节滑县人天顺九年进士任上海知县擢御史时辽阳战备废弛士卒饥寒崇之按辽调剂振作切中机宜时中贵人汪直巡边贪横不道抚镇以下望风重贿独崇之不屈直欲中伤之谪延安府推官崇之性友爱刚正弗挠与浚县王越齐名称大小虎云　　王佐
按道州志佐衡州卫指挥天顺末哨守桂阳苗贼围城佐率所部战胜围解贼窜掠宁远据城头寨佐追击屡捷忽马陷深田中乃为所害　　王诏
按明外史梁璟传王诏字文振赵人天顺末登进士授工科给事中累迁都给事中出为湖广右参政以父忧去服除再任迁右布政使弘治元年转贵州左布政使其冬以右副都御史巡抚云南四年召拜南京兵部右侍郎未上卒　　王敏
按万姓统谱敏字进德宁海人气刚有廉隅不与人为款狎贡入太学分教北方镇将苦其清介欲试之召饮酒幛妇人于偏室酒酣内进德其中钥门以去进德入见妇人排门出之寻拜御史免归时叶伯巨郭浚皆负豪气不服人至称进德则自谓弗如也　　王士能按名山藏方外记海上老人王士能济宁人故无名曰士能宪宗所赐也初居海州后徙济宁生元至正中至宪宗时百二十余岁矣访道雪山见石&#上一老人披毡衣坐卧干面一囊在侧时取啖之或掬饮涧水一二升其颜如婴儿士能拜伏依之数日食尽老人啖之囊面面大苦涩乃采果蔌自给如此三年老人曰子可语道矣因授之术士能还居其州一僻处赪颜银颠目光澄彻左手握固日啖枣三枚水一勺而已济宁指挥王宣故海州人访得其世曰吾祖尝言先世有叔祖好道出家不知所终翁殆是乎询之尽合指挥朱显因疏于朝宪宗敕守臣载至京师予之宝镪而赐之名云　　王理
按陕西通志理宁夏前卫指挥佥事成化初在鸭儿巷遇敌奋战死　　王玺
按明外史王玺传玺太原左卫指挥同知也成化初用荐擢署都指挥佥事充游击将军进都指挥同知充副总兵镇守宁夏十二年擢署都督佥事充总兵官镇守甘肃二十年移镇大同授都督同知玺习韬略谙文事勇而有谋廷臣多称之在边二十余年为番人所惮弘治元年卒　　王信
按明外史王信传信字君实南郑人生半岁父忠征北战殁信袭宽河卫千户成化初积功至都指挥佥事守备荆襄刘千斤反围其城拒四十余日贼灭论功进都指挥同知擢署都督佥事镇守临清十三年移镇湖广二十一年擢为都督同知顷之改总督漕运漕务修举明年卒信沈毅简重好观书被服儒雅历大镇不营私产子继善从善皆举进士　　王镇
按明外史王镇传镇字克安上元人宪宗纯皇后父也宪宗嗣位册后为妃授镇金吾左卫指挥使未几后将正位中宫拜中军都督同知成化四年进右都督镇为人厚重清谨虽居荣宠不改其素人称长者十年卒谥康穆　　王祯
按明外史王祯传祯字维祯吉水人成化初由国子生授夔州通判二年判襄阳石和尚流劫至巫山督盗同知王基者怯不救祯即代勒所部民兵击杀其魁三十三人余尽遁甫三日贼复劫大昌祯趣同知行同知不应指挥曹能柴成与同知比激祯祯即请往两人伪许相左右祯上马挟两人与俱夹水阵既渡两人见贼即走祯被围误入淖中贼执欲降之祯大骂贼怒断其喉及右臂而死　　王珣
按万姓统谱珣字德润曹县人成化己丑登进士第授河南太康县以才堪治剧改知信阳县升南京监察御史尝巡捕苏常等处时例捕强盗三百名升四品俸前御史捕如数珣代之曰吾不敢杀人以求进檄各府将见监并续获贼盗候按临鞫之多所平反甲辰升知浙江湖州府县解有织造颜料等银不以寄库即令各役与解者交领又地方原定粮则有多寡而本色折色有轻重乃通查地亩征粮则例本色折色中半输纳由是里书无所售其奸弘治癸丑升河南布政司右参政寻升本司布政使戊午升都察院右副都御史巡抚宁夏条陈边方八事皆见施行辛酉小王子率部落寇苑马池战于石沟驿大破之壬戌以疾请致仕珣处己临政谨饬不苟平居谦慎如言不能出口者及关大政则高谈雄辨无所假借是以所至上下之人畏而爱之子崇文弘治癸丑进士历都御史崇献弘治丙辰进士历太仆寺卿　　王俨按蒲圻县志俨字民望成化己丑进士授兵部主事改工部都水治吕梁洪事竣转刑部郎中往按郑府盟津王狱多所平反补成都知府值妖僧海无边等惑众戮之擢河南右参政复按泾阳王狱具得其实转陕西右布政使北朝入西固城总制王越属俨督饷区画刍粮摘发奸宄大宏政绩中官刘琅索金鬻玉俨峻拒之寻陟副都御史巡抚山东上言弭盗五事召为户部右侍郎摄太仓厘宿弊理漕政人多称之以忤逆阉刘瑾瑾矫诏谪戍辽东三万卫寻以赦归致仕年八十八卒武皇哀之谕祭葬　　王瑞
按明外史王瑞传瑞字良璧望江人成化五年进士授吏科给事中进都给事中居谏垣十余年迁湖广右参议谢病归卒　　王纯
按明外史李俊传仙居王纯由进士为工部主事当成化时王恕为南兵部尚书诏罢其官纯抗章言不宜罢竟杖之阙下贬思南推官弘治中累迁湖广提举佥事　　王恺
按宁波府志恺字宗元成化七年乡荐授蓟州学正迁平原令有麦商夜经村寺被劫陈于县恺令贩豆者和少熟豆其中夜过寺门复劫去令捕兵易服就寺僧货豆中有熟者遂收捕不待讯而服自是盗贼屏迹称为神明致仕号乐休居士　　王璟
按明外史韩文传王璟字廷采沂人成化八年进士为登封知县历两京御史弘治十四年以南京鸿胪卿拜右佥都御史理两浙盐政十七年巡抚保定引疾致仕归坐累夺官闲住正德六年起抚山西累迁右都御史已迁左时群小用事大臣靡然附之璟独守故操进太子太保世宗立致仕卒谥恭靖　　王盛
按韩城县志盛字懋德韩之涧南里人成化乙未进士任户科给事中山西布政司参政尝受业文清公之门孝友&#恤俸禄之入尽以散族人亲识家无余赀　　王鏊
按明外史王鏊传鏊字济之吴人父琬光化知县有政绩鏊年十六随父读书国子监诸生争传诵其文乡会试俱第一及廷试以执政抑之置第三授编修弘治初累迁学士时中贵李广导帝游西苑鏊讲文王不敢盘于游畋反复规切帝为动容谓广曰今日讲官所指殆为若曹耳自是游幸益省东宫出阁大臣请选正人为宫僚鏊以本官兼谕德寻转少詹事擢吏部右侍郎十四年奏陈边计又乞科举之外仿前代制科如博学宏词之类以收异才寻以父忧归正德元年起左侍郎与诸大臣韩文等伏阙请诛刘瑾俄以本官兼学士与焦芳同入内阁逾月进户部尚书文渊阁大学士明年加少傅太子太傅上时政四事时中外大权悉归瑾鏊初开诚与言间亦听纳而芳专事阿瑾横厉弥甚祸流缙绅鏊救之不能得遂力求去家居十四年廷臣交荐不起世宗即位遣行人存问鏊疏谢因上讲学亲政二篇帝优诏报闻嘉靖三年复诏有司存问未几卒赠太傅谥文恪　　王越按名山藏勋封记威宁伯王越浚人以兵部尚书兼宪职捕敌威宁海成化十六年封伯禄千二百石与世券仍左都御史掌院事十七年出宁夏佩征西前将军印充总兵镇大同移镇延绥以斩敌首功加太子太傅增禄岁四百石掌前军都督府事总督团营叙一子锦衣百户编管安陆再起握军卒赠太傅予谥除　　王敞
按万姓统谱敞字汉英南锦衣卫人成化辛丑进士历户部尚书　　王华
按万姓统谱华字德辉余姚人成化辛丑进士第一华生而警敏读书过目不忘六岁与群儿戏水滨见一客来濯足以大醉去遗其所提囊取而视之数十金也华度其醒必复来恐人持去以投水中坐守之少顷其人果号泣而至华迎谓曰求尔金耶为指其处其人喜以一定为谢却不受年十四读书龙泉山寺寺故有妖物为祟能伤人同业者丧气走归华独留居妖亦寝灭弱冠主司试其文期以状元及第成化庚子发解浙江第二人明年辛丑廷试第一甲第一名授翰林院修撰修宪庙實录历春坊谕德经筵讲官内侍李广方贵幸华讲大学衍义至唐李辅国结张后表里用事众以事颇涉嫌欲讳之华朗然诵说无少避忌左右皆缩颈吐舌上乐闻之不厌遣中官赐尚衣历官学士迁礼部侍郎武庙嗣位逆瑾窃柄士夫争奔走其门求免祸华独不往瑾衔之迁南京吏部尚书推寻礼部旧事勒令致仕年七十有七后以子守仁贵赠新建伯所著有龙山稿坦南艹堂稿礼经大义诸书杂录进讲余抄等稿藏于家　　王源按明外史王镇传镇子源字宗本纯皇后弟也父卒授锦衣卫都指挥使成化十八年擢中军都督同知二十年封瑞安伯弘治五年进侯十六年加太保武宗登极加太傅源躬长者行不愧其父以嘉靖三年卒谥荣靖子桥嗣伯爵　　王清
按明外史王镇传镇子清成化十八年授锦衣卫千户久之进本卫指挥使再进中军都督同知弘治六年封崇善伯武宗嗣位加太保嘉靖十三年卒子极以例降锦衣指挥同知　　王浚
按明外史王镇传镇子浚成化十八年授锦衣卫百户擢千户及指挥使拜中军都督同知寻进右都督武宗践祚转左都督正德二年封安仁伯卒浚在戚里中以贤称子桓嗣爵　　王允
按名山藏本行记允历城人仕湖广左布政使早丧父哀毁切至事母至孝母卒奔赴殒绝结庐墓侧负土修冢比身于佣人成化中旌表　　王云凤
按明外史王云凤传云凤字应韶和顺人举成化二十年进士授礼部主客主事弘治九年再迁祠祭郎中中官李广假左道诱帝云凤请斩之以谢天下由是直声震于时会驾出南郊视牲云凤乘马驾后广构于帝下诏狱谪陕州知州广死擢陕西提学佥事正德初历山东按察使所至皆以严着母丧去官服除张彩荐于刘瑾起国子祭酒云凤性刚好以威慑众谤议纷起云凤虽由瑾进瑾故不甚喜瑾诛言官劾其党瑾遂乞休改南京右通政谢病归杨一清为吏部起右佥都御史巡抚宣府父丧去起故官督两浙盐课再疏辞免未几卒　　王琼
按明外史王琼传琼字德华太原人成化二十年进士授工部主事进郎中出治漕河以敏练称改户部历河南右布政使正德元年擢右副都御史治盐两淮七年为户部右侍郎明年进尚书琼为人多心计善钩较为郎时固已悉录故牍条例尽得其敛散盈缩状及为尚书益明习国计然性倾险善事权贵人与钱宁江彬等深相结十年吏部尚书缺众推兵部尚书陆完琼不悦及完改吏部中旨以琼代琼在中枢天下士马多寡强弱及关塞夷险偏裨才否一览辄记值南北用兵所条答区画悉中机宜忌彭泽声望出己上假边警阻之御史高公韶不平琼所为斥为典史潘埙在兵科数有论驳琼复谪之外由是中外畏琼不敢少忤凡四方捷奏上必推功琼琼辄为优叙缘此数承荫赉加至少师十四年御史萧淮奏宸濠不轨谋大学士杨廷和即欲发兵观变琼不可及反报至琼又请核实乃发兵是时琼倚宁彬等表里用事诛赏迁擢多取中旨不关白内阁世宗入继言官交劾遂下都察院狱坐结交近侍论死比张璁桂萼霍韬辈用事琼阴结之至嘉靖六年有边警萼遂力请用琼复琼尚书明年遂以兵部尚书兼右都御史代王宪督陕西三边军务北寇入犯庄浪琼分部诸将遮击之明年以数万骑寇宁夏已又犯灵州琼督游击梁震等邀击贼遁番贼大掠临洮琼集兵讨降录功加太子太保明年秋卒官谥恭襄　　王敕
按万姓统谱敕字嘉谕历城人成化甲辰进士第二授翰林编修谪判夷陵升四川佥事河南提学副使终南京国子祭酒博极群书尤善风角习堪舆推验多中所著有五经通旨漫游云芝诸稿大成乐谱　　王鉴之按万姓统谱鉴之字明仲山阴人成化进士历刑部侍郎进尚书时逆瑾擅权以威虐钳士大夫士大夫争卑以求自免六卿见者皆长跽鉴之独与抗礼鉴之清介严肃强毅能执自县令历官上卿仅能立门户盖亦古之法家者大节尢炳朗云　　王鼎
按苏州府志鼎字元勋常熟人举进士授南京刑部主事迁郎中旋升湖广左参议督粮饷迁广东参政以母丧归鼎与御史何舜宾善何以事谪戍归与邑令邹鲁有怨鲁械何赴戍使人于途中杀之何子竞誓复仇会鲁升佥事将去县鼎授计废其目天下皆称竞孝而高鼎之义自号铭庵居士　　王济
按畿辅通志济河间人成化丁未进士任工部主事才智过人博学好问居官以清慎自持升山西布政司参议擢太仆寺少卿以忤刘瑾卒于狱瑾诛朝廷予祭葬以旌其忠　　王鸿儒
按明外史王鸿儒传鸿儒字懋学南阳人少工书成化末登进士授南京户部主事累迁郎中擢山西佥事进副使俱督学政居九年士风甚盛正德改元谢病归刘瑾擅政收召名流四年起为国子祭酒以父丧去再起南京户部侍郎历吏部清正自持门无私谒十四年迁南京户部尚书宸濠反命督军饷疽发于背遂卒谥文庄鸿儒弟鸿渐亦进士累官山东右布政使以廉谨称　　王倬
按万姓统谱倬字用检太仓州人成化进士初令山阴兰溪有惠政召为御史首劾选曹又劾罢尚书五人又论斥阉宦时名刚直累迁贵州按察布政使抚蛮定乱进都御史抚畿内御寇有功进兵部侍郎乞归卒

　王姓部艺文
　　与诸儿论家世集书　　　　　梁王筠史传称安平崔氏及汝南应氏并累世有文才所以范蔚宗世擅雕龙然不过父子两三世耳非有七叶之中名德重光爵位相继人人有集如吾门世者也沈少傅约语人云吾少好百家之言身为四代之史自开辟已来未有爵位蝉联文才相继如王氏之盛者也汝等仰观堂构思各努力　　衡阳渔溪王氏谱序　　　　宋欧阳修嘉佑五年岁在辛丑七月初吉予坐六一堂适长沙之湘东有文学士曰王永贤者来谒出其谱属予序之且曰吾王氏系出琅琊王之后其族显于真定而支衍于江南彯华缨鸣佩玉者累世不绝匪直万庄君已也今揭阅厥谱良非虚也又曰吾宗人家于湘东者不可指数其初一本也源流而末益分于是乎有期功之属焉有缌麻之属焉有袒免无服之属焉世之薄者于其疏属&#如涂人繇无谱以稽之也使有谱焉等而上之则出于一本旁而推之则分为群支虽百世之远而祖考不忘宗族不散尊祖敬宗之心将油然兴矣此吾谱所以修也君其为我序之予惟族谱之作所以推其本联其支而尊尊亲亲之道存焉世之谱其族者往往有之然诞者上推古昔以为博夸者旁援他族以为荣不几于诬其祖乎今王氏之谱据其所可知而不失之诬缺其不可考而不失之夸推其祖之所自出有尊尊之义焉详其族之所由分有亲亲之义焉其得古人作谱之法而有合于东晋孙氏之谱矣乎文学如王君心津津乎循理而文寖寖乎跻华则夫亢宗昭祖而光起后人盖有日矣昔汉名儒系谱以贤传唐宰相系表以贵传斯谱也安知不若昔之贵且贤者而并传与　　浦阳深溪王氏义门碑铭　　　明宋
浦阳于婺为山邑唐天宝末始割义乌兰溪富阳三县地置之人生其中往往朴茂淳质力农务本耻于华言伪行而以士自命陈文毅公盛称书传所载古者礼义之俗殆不是过其言信不诬矣载稽其事梁贞明初县人何千龄四代同居宋淳熙中锺宅亦至三世何锺二氏之间而冲素处士郑绮奋然兴起教子孙无别火而食志确见凝尢非二氏所能及故六传至文嗣而家益昌元至大末旌其门闾而于力役之征俾无有所与宋元二朝国史皆为之立传盖自建炎初迨今已历十世逾二百五十春秋矣深溪王氏其生出于乌伤之凤林有讳万者字处一擢宋嘉定癸未进士第立朝謇谔凛然不可犯憸壬畏之为之敛迹终官太常少卿谥曰忠惠少卿之弟苃三传至某生二子澄汶澄以忠厚为家州里之无告者煦之以仁人爱戴之不啻其父兄濒终集家众言曰汝曹能合族如同里郑氏吾瞑目无憾矣言讫而逝澄生三子子觉子麟子伟子麟出为汶后皆善绍先志子觉生五子应念庆聪子麟生一子宪子伟生二子勤恩而应之伯仲又各生子逾二十人矣子觉与子麟合谋召子姓谓曰一体之分散为九族庠&#疾痛举切吾身收族而聚居是谓惇本离宗而自矜是谓乖义古之道也今吾家相传四叶矣和孺之乐虽殷管摄之计未建庸非阙欤况吾父有遗言欲法郑氏郑氏于吾有连其成规具在吾将损益而行之何如于是应念帅诸弟踊跃承命请参定家则一卷朝夕遵之唯恐有所失驭家之礼质文之兼至应物之务内外之齐饬熏蒸太和之中壹囿范围之内乡人士莫不感厉而歆艳之子觉且谓不可无以示来者既勒家则于碑而复征文以纪其事昔者成周之世九夫为井井方一里而一夫受田百亩其家众男为余夫亦受二十五亩赋由斯而出夫由斯而定其势不得不分当是时未闻有同居累世者也其相亲相恤之政则有大小宗法存焉大宗譬则干也小宗譬则枝也枝虽有千万之不齐而其干终一而已前王持世之微权盖不得不尔也自夫封建宗法之制坏九族之亲漫焉不相统属俨若秦肥之视越瘠仁人义士乃于服尽情迁之时缀之以食而弗殊事虽有异于古不犹行古之道乎哉浦江蕞尔之邑以义居闻者三人而子觉又不悖先训蹶然而思继焉古者礼义之俗诚岂有越于此哉文毅公之言至是益可征矣子觉本名阀之后金华诸族亦同出于凤林其显融者项背相望而淳熙宰相为尢着宰相势隆望重尚未能合族以居而子觉一韦布之士乃断然行之斯可谓之贤也矣虽然靡不有初鲜克有终子觉之嗣人尚世守遗法而不坠他时将与郑氏俪美而交辉圣朝以孝治天下旌异之典未必为子觉惜也龙光下烛行当焕焕于山川之间矣因不辞而记之又系之以铭曰易着同人合干与离上参于天火之赫熹类族辨物君子以之况我宗属一气之为譬犹单干渐敷群枝服虽少杀情或甚非物我相形矛盾迭驰借耰取箕谇语丝披所幸天衷亘古无亏不有人豪务克己私何能大公拔其藩篱浦阳之江其流弥弥太朴未散民醇俗熙以义闻者接轸联帷有美王氏裔出绅緌佩厥先训如铭鼎彝大合其族嗜义若饴夙夜无竭其心思度物引类取式树规巨探浩渺细入密微日约月会有文可稽耄倪同心一唱百随孰为范防征礼与诗以匡念虑以肃威仪如水斯潴畚筑以时涓滴弗戒不翅漏卮古云孝弟致家之肥匪间古今验若蓍龟维彼崇构肇自筑基既坚既饬栋宇翚飞维彼跬步千里在兹行行不息其至无疑上慎旃哉勇毅自持谁谓华高企其齐而太史造铭勒之丰碑　　澄海南洋王氏族谱序　　　　罗亨信王之先本姬姓盖周灵王太子晋之后历汉晋自北海以下为二十一望族至唐又定为三望族曰琅琊曰太原曰京兆所谓闽王审知者则出自琅琊由威武节度使以绥靖邦民有功进封王爵居闽为最久生长子孙遂成茂族世传闽之王氏多其遗裔为不诬矣有司徒曰玠者自泉徙居兴化后十六世孙淳流避宋季景炎之难迁居潮之海阳今为刑部主事彰君之初祖也彰纯孝人也尝上重念本源之既远下欲绵庆泽于将来喟然叹曰自初祖来迄今九世矣其人存者无虑百十籍虽异而里则联爨或分而鳞则次凡吉凶庆吊与夫春秋禴祀而无不至者怡然为一诗礼大家然不有谱以统之恐历世滋远至有遗本忘亲之失岂不深可悲已乎于是取家藏世系重加考订而增修之一依宋欧阳文忠公谱例列图析以来潮之祖为一世至二世则分为四房四房之下各随其子孙而系之庶俾后人知水木之有本源笃孝敬而无或忽也若彰者可谓能亢厥宗无愧为人子孙矣谱成间谒予为之序因得周阅是谱其间负儒名敦隐操者代虽有人而擢科跻仕者则未之见至彰始从师郡庠业春秋胡氏学中宣德乙卯解元正统己未以进士起家释褐今官有声中朝族子度又领辛酉科乡荐赴礼闱登乙榜擢柳州府教授岂非积之久而后发啬于昔而丰于今欤物理固如是也嗟夫王氏之族由唐而宋历元至今数百年庆泽之流绵绵而不艾亦惟祖宗储休累洽之厚以致之为后人者诚能修德以培善基积学而崇宦业则祖泽愈远而愈盛是谱之传尚亦有辉哉若徒以世望自高而不克勉是有玷于祖又岂得为孝乎予与彰有乡邦契爱之好因书此为之规云

　王姓部列传七
　　梁
　　王茂
按梁书王茂传茂字休远太原祁人也祖深北中郎司马父天生宋末为列将茂年数岁为深所异常谓亲识曰此吾家千里驹也及长好读兵书性沈隐不妄交游身长八尺洁白美容观齐武帝布衣时见之叹曰王茂年少堂堂如此必为公辅之器宋升明末起家奉朝请历太尉中兵参军建武初魏围司州高祖率众先登贤首山魏将王肃刘昶来战茂从高祖拒之大破肃等迁辅国长史襄阳太守高祖义师起每遣茂为前驱师次秣陵东昏遣大将王珍国盛兵朱雀门众号二十万茂与曹景宗等会击大破之以茂为护军将军俄迁侍中领军将军封望蔡县公七年拜车骑将军八年以本号开府仪同三司时天下无事高祖方信仗文雅茂心颇怏怏侍宴醉后每见言色高祖常宥而不之责也茂性宽厚居官虽无誉亦为吏民所安居处方正在一室衣冠俨然虽仆妾莫见其惰容姿表瑰丽须眉如画入朝会每为众所瞻望出为江州刺史视事三年薨于州子贞秀嗣以居丧无礼为有司奏徙广州潜结杜景欲袭州城长史萧昂讨之景魏降人与贞秀同戮　　王瞻
按梁书王瞻传瞻字思范琅邪临沂人宋太保弘从孙也祖柳光禄大夫东亭侯父廷尉卿瞻幼时轻薄好逸游为闾里所患及长颇折节有士操涉猎书记于&#射尢善起家著作佐郎累迁太子舍人梁台建为侍中迁左民尚书俄转吏部尚书瞻性率亮居选部所举多行其意颇嗜酒每饮或竟日而精神益朗高祖每称瞻有三术射&#酒也卒谥康侯子长元著作佐郎早卒　　王莹
按梁书王莹传莹字奉光琅邪临沂人也父懋光禄大夫南乡僖侯莹选尚宋临淮公主拜驸马都尉除著作佐郎累迁太子舍人抚军功曹散骑侍郎司徒左西属齐高帝为骠骑将军引为从事中郎顷之出为义兴太守代谢超宗超宗去郡与莹交恶既还间莹于懋懋言之于朝廷以莹供养不足坐失郡废弃久之为前军谘议参军中书侍郎大司马从事中郎未拜丁母忧服阕为给事黄门郎出为宣城太守迁为骠骑长史复为黄门侍郎司马太子中庶子仍迁侍中父忧去职服阕复为侍中领射声校尉又为冠军将军东阳太守居郡有惠政迁吴兴太守明帝勤忧庶政莹频处二郡皆有能名甚见褒美还为太子詹事中领军永元初政由群小莹守职而不能有所是非莹从弟亮既当朝于莹素虽不善时欲引与同事迁尚书左仆射未拜会护军崔慧景自京口奉江夏王入伐莹假节率众拒慧景于湖头夜为慧景所袭众散莹赴水乘榜入乐游因得还台城慧景败还居领军府义师至复假节都督宫城诸军事建康平高祖为相国引莹为左长史加冠军将军奉法驾迎和帝于江陵帝至南洲逊位于别宫高祖践阼迁侍中抚军将军封建城县公寻迁尚书左仆射顷之为护军将军复迁散骑常侍中军将军丹阳尹视事三年迁侍中光禄大夫领左卫将军俄迁尚书令云麾将军累进号左中权将军莹性清慎居官恭恪天监十五年迁左光禄大夫开府仪同三司暴疾卒　　王神念按梁书王神念传神念太原祁人也少好儒术尤明内典仕魏起家州主簿稍迁颍川太守遂据郡归款魏军至与家属渡江封南城县侯历武阳宣城内史皆着治绩还除太仆卿出为持节都督青冀二州诸军事神念性刚正所更州郡必禁止淫祠普通中大举北伐征为右卫将军六年卒赠衡州刺史谥曰壮神念少善骑射既老不衰尝于高祖前手执二刀楯左右交度驰马往来冠绝群伍高祖深叹赏之子尊业仕至太仆卿卒次子僧辩　　王志
按梁书王志传志字次道琅邪临沂人祖昙首宋左光禄大夫父僧虔齐司空志尚宋孝武女安固公主拜驸马都尉累迁太子舍人除宣城内史清谨有恩惠征拜黄门侍郎出为宁朔将军东阳太守郡狱有重囚十余人冬至日悉遣还家过节皆返惟一人失期狱司以为言志曰此自太守事主者勿忧明旦果自诣狱辞以妇孕吏民益叹服之齐永明中领右卫将军义师至城内害东昏百僚署名志取庭中树叶挼服之伪闷高祖览笺无志署心嘉之弗以让也天监元年以本官领前军将军迁丹阳尹三年为散骑常侍中书令领游击将军志怀止足因谢病九年迁为散骑常侍十二年卒志善草隶当时以为楷法齐游击将军徐希秀亦号能书常谓志为书圣志家世居建康马蕃巷父僧虔以来门风多宽恕志尤惇厚所历职不以罪咎劾人门下客尝盗脱志车卖之志知而不问待之如初宾客游其门者专覆其过而称其善兄弟子侄皆笃实谦和时人号马蕃诸王为长者有五子缉休諲操素并知名　　王僧孺
按梁书王僧孺传僧孺字僧孺东海郯人魏卫将军肃八代孙曾祖雅晋左光禄大夫仪同三司祖准宋司徒左长史僧孺年五岁读孝经问授者此书所载述曰论忠孝二事僧孺曰若尔常愿读之六岁能属文既长好学家贫常佣书以养母所写既毕讽诵亦通仕齐起家王国左常侍太学博士王晏为丹阳尹召补郡功曹迁大司马豫章王行参军又兼太学博士司徒竟陵王子良开西邸招文学僧孺亦游焉文惠太子闻其名召入东宫直崇明殿王晏子得元出为晋安郡以僧孺补郡丞除候官令建武初除尚书仪曹郎迁治书侍御史出为唐令天监初除临川王后军记室参军待诏文德省寻出为南海太守征拜中书郎领著作复直文德省迁尚书左丞俄除游击将军兼御史中丞僧孺幼贫其母鬻纱布以自业尝携僧孺至市道遇中丞卤簿驱迫沟中及是拜日引驺清道悲感不自胜寻以公事降为云骑将军出为仁威南康王长史行府州国事坐谤免官久之起为安西安成王参军累迁镇右始兴王中记室北中郎南康王谘议参军入直西省知撰谱事普通三年卒时年五十八僧孺好文籍聚书至万余卷率多异本少笃志精力于书无所不睹其文丽逸多用新事人所未见者世重其富　　王亮
按梁书王亮传亮字奉叔琅邪临沂人晋丞相导之六世孙也祖偃宋右光禄大夫父攸给事黄门侍郎亮以名家子宋末选尚公主拜驸马都尉累迁秘书丞齐明帝即位累迁太子中庶子尚书吏部郎建武末为吏部尚书义师至新林内外百僚皆道迎其未能拔者亦间路送诚款亮独不遣及城内既定独推亮为首高祖受禅迁侍中尚书令引参佐命封豫宁县公天监二年转左光禄大夫元日朝会万国亮辞疾不登殿设馔别省而语笑自若诏废为庶人八年诏起为秘书监俄加通直散骑常侍迁太常卿转中书监九年卒谥曰炀子　　王骞
按南史王昙首传昙首曾孙骞字思寂本字元成与齐高帝偏讳同故改焉性凝简慕乐广为人未尝言人之短诸女子侄皆嫔王尚主朔望来归辎軿填咽非所欲也敕岁中不过一再见尝从容谓诸子曰吾家本素族自可依流平进不须苟求也历黄门郎司徒右长史不事产业有旧墅在钟山八十余顷与诸宅及故旧共佃之常谓人曰我不如郑公业有田四百顷而食常不周以此为愧永元末召为侍中不拜三年春枉矢昼见西方长十余丈骞曰此除旧布新之象也及梁武起兵骞曰天时人事其在此乎梁武霸府建引为大司马谘议参军迁侍中及帝受禅降封为侯位度支尚书中书令武帝于钟山西造大爱敬寺骞旧墅在寺侧者即王导赐田也帝遣主书宣旨就骞市之欲以施寺答曰此田不卖若敕取所不敢言酬对又脱略帝怒遂付市评田价以直逼还之由是忤旨出为吴兴太守骞性侈于味而俭于服颇以多忌为累又惰于接物虽主书宣敕或过时不见才望不及弟暕特以俭之嫡故不弃于时暕为尚书左丞仆射当朝用事骞自中书令为郡邑邑不乐在郡卧不视事征复为度支尚书加给事中领射声校尉以母忧去职普通三年卒年四十九赠侍中金紫光禄大夫谥曰安子规　　王珍国
按梁书王珍国传珍国字德重沛国相人也父广之齐世良将官至车骑将军珍国起家冠军行参军累迁虎贲中郎将南谯太守治有能名永明中为游击将军以父忧去职建武末魏军围司州起珍国为辅国将军永泰元年王敬则反珍国率众拒之敬则平迁宁朔将军青冀二州刺史义师起东昏召珍国以众还京师屯朱雀门为王茂军所败乃奉明镜献诚于高祖高祖断金以报之时城中咸思从义莫敢先发珍国勒兵入自云龙门即东昏于内殿斩之以功授右卫将军辞不拜后因侍宴帝问曰卿明镜尚存昔金何在珍国答曰黄金谨在臣肘不敢失坠天监九年出为使持节都督湘州诸军事征还为丹阳尹十四年卒赠车骑将军谥曰威子僧度嗣　　王份
按梁书王份传份字季文琅邪人也祖续明宋开府仪同三司父粹黄门侍郎份十四而孤解褐车骑主簿出为宁远将军袁粲之诛亲故无敢视者份独往致恸由是显名天监初除散骑常侍领步兵校尉兼起部尚书高祖尝于宴席问群臣曰朕为有为无份对曰陛下应万物为有体至理为无高祖称善出为宣城吴郡太守累迁北中郎散骑常侍右光禄大夫以本官监丹阳尹普通五年卒子琳　　王琳
按梁书王份传份子琳字孝璋举南徐州秀才释褐建安王法曹司徒东阁祭酒尚义兴公主拜驸马都尉累迁中书侍郎员外散骑常侍出为明威将军东阳太守征司徒左长史　　王暕
按梁书王暕传暕字思晦琅邪临沂人父俭齐太尉南昌文宪公暕年数岁而风神警拔有成人之度时文宪作宰宾客盈门见暕相谓曰公才公望复在此矣弱冠选尚淮南长公主拜驸马都尉除员外散骑侍郎不拜改授晋安王文学迁庐陵王友秘书丞明帝诏求异士始安王遥光表荐暕除骠骑从事中郎高祖霸府开引为户曹属迁司徒左长史天监元年除太子中庶子领骁骑将军入为侍中出为宁朔将军中军长史又为侍中领射声校尉迁五兵尚书加给事中出为晋陵太守征为吏部尚书俄领国子祭酒暕名公子少致美称及居选曹职事修理然世贵显与物多隔不能留心寒素众颇谓为刻薄迁尚书右仆射寻加侍中复迁右仆射以母忧去职起为云麾将军吴郡太守还为侍中尚书左仆射领国子祭酒普通四年冬暴疾卒时年四十七诏赠侍中中书令中军将军谥曰靖有四子训承吁并通显　　王峻
子琮
　玩

按梁书王峻传峻字茂远琅邪临沂人曾祖敬弘祖瓒之父秀之峻少美风姿善举止起家著作佐郎不拜累迁中军庐陵王法曹行参军太子舍人邵陵王文学太傅主簿府主齐竟陵王子良甚相赏遇迁司徒主簿以父忧去职服阕除太子洗马建安王友出为宁远将军桂阳内史会义师起上流诸郡多相惊扰峻闭门静坐一郡帖然百姓赖之天监初还除中书侍郎高祖甚悦其风采与陈郡谢览同见赏擢俄迁吏部转安成王长史又为太子中庶子游击将军出为宣城太守为政清和吏民安之视事三年征拜侍中迁度支尚书又以本官兼起部尚书监起太极殿事毕出为征远将军平西长史南郡太守寻为智武将军镇西长史蜀郡太守还为左民尚书领步兵校尉迁吏部尚书处选甚得名誉峻性详雅无趋竞心淡然自守无所营务久之以疾表解职迁金紫光禄大夫未拜普通二年卒时年五十六谥惠子子琮玩琮为国子生尚始兴王女繁昌县主不惠为学生所嗤遂离婚峻谢王王曰此自上意仆极不愿如此峻曰臣太祖是谢仁祖外孙亦不藉殿下姻媾为门户　　王规
按梁书王规传规字威明琅邪临沂人祖俭齐太尉南昌文宪公父骞金紫光禄大夫南昌安侯规八岁以丁所生母忧居丧有至性太尉徐孝嗣每见必为之流涕称曰孝童叔父暕亦深器重之常曰此儿吾家千里驹也年十二五经大义并略能通既长好学有口辩州举秀才郡迎主簿起家秘书郎累迁太子舍人安右南康王主簿太子洗马天监十二年改构太极殿功毕规献新殿赋其辞甚工拜秘书丞历太子中舍人司徒左西属从事中郎晋安王纲出为南徐州高选僚属引为云麾谘议参军久之出为新安太守父忧去职服阕袭封南昌县侯除中书黄门侍郎敕与陈郡殷均琅邪王锡范阳张缅同侍东宫俱为昭明太子所礼湘东王时为京尹与朝士宴集属规为酒令规从容对曰自江左以来未有兹举特进萧琛金紫傅昭在坐并谓为知言普通初陈庆之北伐&#复洛阳百僚称贺规退曰道家有云非为功难成功难也俄而王师覆没其识达事机多如此类六年高祖于文德殿饯广州刺史元景隆诏群臣赋诗同用五十韵规援笔立奏其文又美高祖嘉焉即日诏为侍中大通三年迁五兵尚书俄领步兵校尉中大通二年出为贞威将军骠骑晋安王长史其年王立为皇太子仍为吴郡太守俄征为左民尚书寻以本官领右军将军未拜复为散骑常侍太子中庶子领步兵校尉规辞疾不拜于钟山宗熙寺筑室居焉大同二年卒时年四十五诏赠散骑常侍光禄大夫谥曰章　　王彬
按南史王昙首传昙首孙彬字思文好文章习篆隶与志齐名时人为之语曰三真六草为天下宝齐武帝起旧宫彬献赋文辞典丽尚齐高帝女临海长公主拜驸马都尉仕齐历太子中庶子徙永嘉太守卜室于积谷山有终焉之志梁天监中历吏部尚书秘书监卒谥惠彬立身清白推贤接士有士君子风彬弟寂　　王泰
按梁书王泰传泰字仲通志长兄慈之子也慈齐时历侍中吴郡知名在志右泰幼敏悟年数岁时祖母集诸孙侄散枣栗于&#上群儿皆竞之泰独不取问其故对曰不取自当得赐由是中表异之既长通和温雅人不见其喜愠之色起家为著作郎不拜改除秘书郎迁前将军法曹行参军司徒东阁祭酒车骑主簿高祖霸府建以泰为骠骑功曹史天监元年迁秘书丞齐永元末后宫火延烧秘书图书散乱殆尽泰为丞表校定缮写高祖从之顷之迁中书侍郎出为南徐州别驾从事史居职有能名复征中书侍郎敕掌吏部郎事累迁给事黄门侍郎员外散骑常侍&#掌吏部如故俄即真自过江吏部郎不复典大选令史以下小人求竞者辐凑前后少能称职泰为之不通关求吏先至者即补不为贵贱请嘱易意天下称平累迁为廷尉司徒左长史出为明威将军新安太守在郡和理得民心征为宁远将军安右长史俄迁侍中寻为太子庶子领步兵校尉复为侍郎仍迁仁威长史南兰陵太守行南康王府州国事王迁职复为北中郎长史行豫章王府州国事太守如故入为都官尚书泰能接人士士多怀泰每愿其居选官顷之为吏部尚书衣冠属望未及选举仍疾改除散骑常侍左骁骑将军未拜卒时年四十五谥夷子初泰无子养兄子祁晚有子廓　　王训
按梁书王暕传暕子训字怀范幼聪警有识量征士何引见而奇之年十三暕&#忧毁家人莫之识十六召见文德殿应对爽彻上目送久之顾谓朱异曰可谓相门有相矣补国子生射策高第除秘书郎迁太子舍人秘书丞转宣城王文学友太子中庶子掌管记俄迁侍中既拜入见高祖从容问何敬容曰褚彦回年几为宰相敬容对曰少过三十上曰今之王训无谢彦回训美容仪善进止文章之美为后进领袖在春宫特被恩礼以疾终于位时年二十六赠本官谥温子　　王承
按梁书王承传承字安期仆射暕子七岁通周易选补国子生年十五射策高第除秘书郎历太子舍人南康王文学邵陵王友太子中舍人以父忧去职服阕复为中舍人累迁中书黄门侍郎兼国子博士时膏腴贵游咸以文学相尚罕以经术为业惟承独好之发言吐论造次儒者在学训诸生述礼易义中大通五年迁长兼侍中俄转国子祭酒承祖俭及父暕尝为此职三世为国师前代未之有也当世以为荣久之出为戎昭将军东阳太守为政宽惠吏民悦之视事未&#卒于郡时年四十一谥曰章子承性简贵有风格时右卫朱异当朝用事每休下车马常填门时有魏郡申英好危言高论以忤权右常指异门曰此中辐辏皆以利往能不至者惟有大小王东阳小东阳即承弟也　　王籍
按梁书王籍传籍字文海琅邪临沂人祖远宋光禄勋父僧佑齐骁骑将军籍七岁能属文及长好学博涉有才气乐安任昉见而称之尝于沈约坐赋咏得烛甚为约赏齐末为冠军行参军累迁外兵记室天监初除安成王主簿尚书三公郎廷尉正历余姚钱塘令&#以放免久之除轻车湘东王谘议参军随府会稽郡境有云门天柱山籍尝游之或累月不反至若邪溪赋诗其略云蝉噪林逾静鸟鸣山更幽当时以为文外独绝还为大司马从事中郎迁中散大夫尢不得志遂徒行市道不择交游湘东王为荆州引为安西府谘议参军带作塘令不理县事日饮酒人有讼者鞭而遣之少时卒文集行于世子碧亦有文才先籍卒　　王铨
按南史王彧传彧兄子份份子琳琳子铨字公衡美风仪善占吐尚武帝女永嘉公主拜驸马都尉铨虽学业不及弟锡而孝行齐焉时人以为铨锡二王可谓玉昆金友母长公主疾铨形貌瘠贬人不复识及居丧哭泣无常因得气疾位侍中丹阳尹卒于卫尉卿子溥字伯淮尚简文帝女余姚公主　　王锡
按梁书王份传份子琳尚义兴公主锡字公暇琳之第二子也幼而警悟与兄弟受业至应休散常独留不起年七八岁犹随公主入宫高祖嘉其聪敏常为朝士说之精力不&#致损右目公主每节其业为饰居宇虽童稚之中一无所好十二为国子生十四举清茂除秘书郎与范阳张伯绪齐名俱为太子舍人丁父忧居丧尽礼服阕除太子洗马时昭明尚幼未与臣僚相接高祖敕太子洗马王锡秘书郎张缵亲表英华朝中髦俊可以师友事之以戚属封永安侯除晋安王友称疾不行敕许受诏停都王冠日以府僚摄事普通初魏始连和使刘善明来聘敕使中书舍人朱异接之预燕者皆归化北人善明负其才气酒酣谓异曰南国辩学如中书者几人异对曰异所以得接宾宴者乃分职是司二国通和所敦亲好若以才辩相尚则不容见使善明乃曰王锡张缵北闲所闻云何可见异具启敕即使于南苑设宴锡与张缵朱异四人而已善明造席遍论经史兼以嘲谑锡缵随方酬对无所稽疑未尝访彼一事善明甚相叹揖佗日谓异曰一日见二贤实副所期不有君子安能为国转中书郎迁给事黄门侍郎尚书吏部郎中时年二十四谓亲友曰吾以外戚谬被时知多叨人爵本非其志兼比羸病庶务难拥安能舍其所好而徇所不能乃称疾不拜便谢遣胥徒拒绝宾客掩扉覃思室宇萧然中大通六年正月卒时年三十六赠侍中给东园秘器朝服一具衣一袭谥贞子子泛湜　　王佥按梁书王份传佥字公会锡第五弟也八岁丁父忧哀毁过礼服阕召补国子生祭酒袁昂称为通理策高第除长史兼秘书郎中历尚书殿中郎太子中舍人与吴郡陆襄对掌东宫管记出为建安太守山酋方善谢稀聚徒依险屡为民患佥潜设方略率众平之除威武将军始兴内史丁所生母忧固辞不拜又除宁远将军南康内史属卢循作乱复转佥安成内史以镇抚之还除黄门侍郎寻为安西武陵王长史蜀郡太守佥惮岨崄固以疾辞因以黜免久之除戎昭将军尚书左丞复补黄门侍郎迁太子中庶子掌东宫管记太清二年十二月卒时年四十五赠侍中承圣三年追谥恭子　　王实
按南史王诞传诞兄子偃偃子懋懋少子实起家秘书郎尚梁帝女安吉公主袭爵建城县公为新安太守实从兄来郡就求告实与铜钱五十万不听于郡及道散用从兄密于郡市货还都求利及去郡数十里实乃知命追之呼从兄上岸盘头令卒与杖搏颊乞原劣得免后为南康嗣王湘州长史长沙郡王三日出禊实衣冠倾崎王性方严见之意殊恶实称主名谓王曰萧玉志念实殿下何见憎王惊赧即起后密启之因此废锢　　王子云
按南史何思澄传王子云太原人及江夏费昶并为闾里才子昶善为乐府又作取次曲武帝重之敕曰才意新拔有足嘉异昔郎恽博物卞兰巧辞束帛之赐实惟劝善可赐绢十匹子云尝为自吊文甚美　　王筠按梁书王筠传筠字元礼一字德柔琅邪临沂人祖僧虔齐司空简穆公父楫太中大夫筠幼警寤七岁能属文年十六为芍药赋甚美及长清静好学与从兄泰齐名陈郡谢览览弟举亦有重誉时人为之语曰谢有览举王有养炬炬是泰养即筠并小字也起家中军临川王行参军迁太子舍人除尚书殿中郎尚书令沈约当世辞宗每见筠文咨嗟吟&#以为不逮也常启高祖曰晚来名家唯见王筠独步累迁太子洗马中舍人并掌东宫管记昭明太子爱文学士筠以方雅见礼焉出为丹阳尹丞北中郎谘议参军迁中书郎俄兼宁远湘东王长史行府国郡事除太子家令复掌管记普通元年以母忧去职毁瘠过礼服阕除尚书吏部郎迁太子中庶子领羽林监又改领步兵中大通二年迁司徒左长史三年出为贞威将军临海太守在郡被讼不调累年大同初起为云麾豫章王长史迁秘书监五年除太府卿明年迁度支尚书中大同元年出为明威将军永嘉太守以疾固辞徙为光禄大夫俄迁云骑将军司徒左长史太宗即位为太子詹事宅夜有盗惊惧坠井卒时年六十九文集凡一百卷行于世　　王僧辩
按梁书王僧辩传僧辩字君才右卫将军神念之子也天监中随父来奔起家为湘东王国左常侍王出守会稽兼中兵参军事王为荆州仍除中兵时武宁郡反王命僧辩讨平之迁贞威将军侯景反王命僧辩假节总督舟师至京宫城陷没僧辩与柳仲礼兄弟及赵伯超等先屈膝于景然后入朝景悉收其军实而厚加绥抚未几遣僧辩归竟陵于是倍道兼行西就世祖世祖承制以僧辩为领军将军侯景浮江西寇次夏首僧辩为大都督率巴州刺史淳于量等俱赴西阳军次巴陵闻郢州已没景悉凶徒水步继进乃分命众军偃旗卧鼓安若无人翌日贼众济江轻骑至城下城内同时鼓噪矢石雨下景乃烧营夜遁世祖以僧辩为征东将军开府仪同三司命率巴陵诸军沿流讨景时陈霸先行至湓口与僧辩会于白茅洲登坛盟誓大战于石头城破之景北走朱方于是逆寇悉平世祖即帝位以僧辩功进授镇卫将军司徒封永宁郡公是后湘州贼陆纳等攻破衡州世祖命僧辩霸先分为东西都督讨之湘州平僧辩加太尉车骑大将军敬帝即位僧辩预树立之功与陈霸先参谋讨伐时齐主高洋欲纳贞阳贞阳频与僧辩书僧辩遣龙舟法驾往迎贞阳陈霸先恶其翻覆自京口举兵十万袭建康斩之子顗颁　　王顗
按梁书王僧辩传僧辩子顗承圣初历官至侍中西魏寇江陵世祖遣督城内诸军事荆城陷顗随王琳入齐为竟陵郡守齐遣琳镇寿春将图江左及陈平淮南执琳杀之顗闻琳死乃出郡城南登高冢上号哭一恸而绝　　王嵘
按梁书周兴嗣传兴嗣举秀才除桂阳郡丞太守王嵘素相赏好礼之甚厚　　王霸
按尚友录霸自梁时渡江入闽居西郊之外凿井炼药能化黄金岁饥则售金市米遍济贫者　　陈
　　王冲
按陈书王冲传冲字长深琅邪临沂人也祖僧衍齐侍中父茂璋梁给事黄门侍郎冲母梁武帝妹新安穆公主卒于齐世武帝以冲偏孤深所钟爱年十八起家梁秘书郎寻为永嘉太守入为太子舍人以父忧去职服阕除太尉临川王府外兵参军东宫领直累迁太子洗马中舍人出为招远将军衡阳内史迁武威将军安成嗣王长史长沙内史王薨于湘州仍以冲监湘州事入为太子庶子迁给事黄门侍郎大同三年以帝甥赐爵安东亭侯历明威将军南郡太守太子中庶子侍中出监吴郡满岁即真征为通直散骑常侍兼左民尚书出为明威将军轻车当阳公府长史江夏太守行郢州事迁平西邵陵王长史转骠骑庐陵王长史南郡太守王薨行州府事梁元帝镇荆州为镇西长史侯景之乱梁元帝于荆州承制冲求解南郡以让王僧辩并献女妓十人以助军赏元帝授持节督衡桂成合四州诸军事云麾将军衡州刺史元帝第四子元良为湘州刺史仍以冲行州事领长沙内史侯景平授翊左将军丹阳尹武陵王举兵至峡口王琳偏将陆纳等据湘州应之冲为纳所拘纳降重授侍中中权将军江陵陷敬帝为太宰承制以冲为左长史绍泰中累迁左光禄大夫尚书右仆射迁左仆射开府仪同三司寻复领丹阳尹南徐州大中正给扶高祖受禅解尹以本官领左光禄大夫未拜改领太子少傅文帝嗣位解少傅加特进左光禄大夫寻又以本官领丹阳尹参撰律令废帝即位给亲信十人初高祖以冲前代旧臣特申长幼之敬文帝即位益加尊重尝从文帝幸司空徐度宅宴筵之上赐以几其见重如此光大元年薨时年七十六赠侍中司空谥曰元简　　王通
按陈书王通传通字公达琅邪临沂人也祖份梁左光禄大夫父琳司空左长史琳齐代娶梁武帝妹义兴长公主有子九人&#知名通梁世起家国子生举明经为秘书郎太子舍人以帝甥封武阳亭侯累迁王府主簿限外记室参军司徒主簿太子中庶子骠骑庐陵王府给事中郎中权何敬容府长史给事黄门侍郎坐事免侯景之乱奔于江陵元帝以为散骑常侍迁守太常卿自侯景乱后台内宫室&#皆焚烬以通兼起部尚书归于京师专掌缮造江陵陷敬帝承制以通为吏部尚书绍泰元年加侍中寻为尚书右仆射高祖受禅迁左仆射文帝嗣位领太子少傅天康元年为翊右将军右光禄大夫废帝即位号安右将军领南徐州大中正太建元年迁左光禄大夫六年加特进未拜卒时年七十二诏赠本官谥曰成　　王固按陈书王固传固字子坚左光禄大夫通之弟也少清正颇涉文史以梁武帝甥封莫口亭侯举秀才起家梁秘书郎迁太子洗马掌东宫管记丁所生母忧去职服阕除丹阳尹丞侯景之乱奔于荆州梁元帝承制以为相国户曹属掌管记寻聘于西魏魏人以梁氏外戚待之甚厚承圣元年迁太子中庶子寻为贞威将军安南长史寻阳太守荆州陷固之鄱阳随兄质度东岭居信安县绍泰元年征为侍中不就永定中移居吴郡世祖以固清静且欲申以婚姻天嘉二年至都拜国子祭酒三年迁中书令四年又为散骑常侍国子祭酒其年以固女为太子妃礼遇甚重废帝即位授侍中金紫光禄大夫时高宗辅政固以废帝外戚奶媪恒往来禁中颇宣密旨事泄比将伏诛高宗以固本无兵权且居处清洁止免所居官禁锢太建二年随例为招远将军宣惠豫章王谘议参军迁太中大夫太常卿南徐州大中正七年卒官时年六十三赠金紫光禄大夫丧事所须随由资给至德二年改葬谥曰恭　　王劢
按陈书王通传通弟劢字公济梁世为国子周易生射策举高第除秘书郎太子舍人河东王功曹史王出镇京口劢将随之张缵时典选举嘉其风采乃奏为太子洗马迁中舍人大同末梁武帝谒园陵劢随例迎候&#令从辇所经山川莫不顾问劢随事应对咸有故实又从登北顾楼赋诗辞义清典帝甚嘉之河东王为广州刺史以劢为南海太守王还朝劢行广州府事越中饶沃前后守宰例多贪纵劢独以清白着闻入为给事黄门侍郎侯景之乱西奔江陵元帝承制以为太子中庶子出为晋陵太守迁五兵尚书江陵陷敬帝承制以为中书令绍泰元年加侍中高祖为丞相劢兼丞相长史及萧勃平后授使持节都督广州等二十州诸军事天嘉元年征为侍中都官尚书加金紫光禄大夫废帝即位加散骑常侍太建元年迁尚书右仆射四年卒谥曰温　　王玚
按陈书王玚传玚字子玙司空冲之第十二子也梁大同中起家秘书郎迁太子洗马元帝承制征为中书侍郎丁母忧归丹阳江陵陷敬帝承制除仁威将军高祖入辅以为司徒左长史永定元年迁守五兵尚书世祖嗣位授散骑常侍领太子庶子侍东宫废帝嗣位以侍中领左骁骑将军光大元年以父忧去职太建元年复除侍中迁度支尚书领羽林监寻加散骑常侍吏部尚书玚性宽和及居选职务在清静谨守文案无所抑扬兄弟三十余人居家笃睦每岁时馈遗遍及近亲敦诱诸弟并&#其规训六年卒谥曰光子　　王瑜
按陈书王玚传玚第十三弟瑜字子珪亦知名官至侍中永定元年使于齐齐以王琳之故执而囚之齐文宣帝每行载死囚以从瑜危殆者数矣齐仆射杨遵彦悯其无辜每救护之天嘉二年还朝诏复侍中顷之卒谥曰贞子　　王质
按陈书王质传质字子贞左光禄大夫通之弟也少慷慨涉猎书史梁世以武帝甥封甲口亭侯补国子周易生射策高第起家秘书郎太子舍人太清元年除假节宁远将军从贞阳侯北伐败绩脱身逃还侯景构逆质又领舟师不战而溃乃剪发为桑门及柳仲礼等会援京邑军据南岸质又收合余众从之京城陷西奔荆州元帝承制以为右长史俄迁侍中寻出为持节都督吴州诸军事永定二年高祖命质率所部逾岭出豫章随都督周文育以讨王琳质与琳素善或谮云潜信交通高祖命周文育杀质文育启请救之获免文帝嗣位征守五兵尚书天嘉二年除晋安太守迁太府卿都官尚书太建二年卒谥曰安子　　王宽
按陈书王固传固子宽官至司徒左长史侍中　　王猛按万姓统谱猛字世雄本名勇准之元孙博涉经史兼习孙武兵法大建初释褐迁永阳王录事参军陈安边拓境之策诏随吴明彻略地以军功迁太子右卫率徙晋陵太守威惠兼举奸盗屏迹寻命镇广州而隋师济江总督所部赴援后闻台城不守乃籍&#不食及审后主不死遣辛昉赴京归款文帝大悦降玺褒赏寻卒谥曰成　　王知元
</div>
    <div class="pagination">
<a href="氏族典卷诸姓部_page354.html">上一页</a><span>...</span><a href="氏族典卷诸姓部_page350.html">350</a><a href="氏族典卷诸姓部_page351.html">351</a><a href="氏族典卷诸姓部_page352.html">352</a><a href="氏族典卷诸姓部_page353.html">353</a><a href="氏族典卷诸姓部_page354.html">354</a><span class="current-page">355</span><a href="氏族典卷诸姓部_page356.html">356</a><a href="氏族典卷诸姓部_page357.html">357</a><a href="氏族典卷诸姓部_page358.html">358</a><a href="氏族典卷诸姓部_page359.html">359</a><a href="氏族典卷诸姓部_page360.html">360</a><span>...</span><a href="氏族典卷诸姓部_page356.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
