<!DOCTYPE html>
<html>
 <head>
  <meta charset="utf-8"/>
  <title>
   官常典吏部部 - 第 4 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典吏部部 - 第 4 页/共 6 页
  </h1>
  <div class="content">
   注
随朝六品外路五品以上官除授并送本院审　之补阙拾遗监察虽七品亦送本院或御批亦送　□惟部除不送同知审官院事一员从四品掌书四人

注
女直汉人各二人以御史台终场举人择充
　　元
元设吏部掌天下官吏授之政令以尚书侍郎统郎中员外之属按元史百官志吏部尚书三员正三品侍郎二员正四品郎中二员从五品员外郎二员从六品掌天下官选吏选授之政令凡职官铨综之典吏员调补之格封勋爵邑之制考课殿最之法悉以任之世祖中统元年以吏户礼为左三部尚书二员侍郎二员郎中四员员外郎六员至元元年以吏礼自为一部尚书三员侍郎仍二员郎中仍四员员外郎三员三年复为左三部五年又合为吏礼部尚书仍二员侍郎郎中员外郎各一员七年始列尚书六部吏部尚书一员侍郎一员郎中二员员外郎二员八年仍为吏礼部尚书侍郎郎中各一员员外郎仍二员十三年分置吏部尚书增置七员侍郎三员郎中二员员外郎四员十九年尚书裁为二员侍郎一员郎中一员员外郎二员二十一年尚书三员侍郎一员郎中员外郎如故二十三年定六部尚书侍郎郎中员外郎员额各二员二十八年增尚书为三员主事三员蒙古必阇赤三人令史二十五人回回令史二人怯里马赤一人知印二人奏差六人蒙古书写二人铨写五人典吏十九人顺帝至元元年十一月吏部兵刑分为二库各设管勾一员按元史顺帝本纪不载　按百官志云云
至元三年十二月伯颜太师等奏准吏部考功郎中员外郎主事各设一员按元史顺帝本纪不载　按百官志云云
至正元年四月吏部置司绩一员正七品掌百官行止以凭叙用荫袭按元史顺帝本纪不载　按百官志云云
　　明
明吏部设尚书左右侍郎统文选验封稽勋考功四司掌官吏选授勋封考课之政按明会典吏部尚书左右侍郎掌天下官吏选授勋封考课之政令其属初有四子部曰总部曰司封曰司勋曰考功后改总部为选部又改选部为文选司封为验封司勋为稽勋考功仍旧俱称清吏司正官尚书一员左右侍郎各一员首领官司务二员

注
国初设主事司务各四员为首领官有主事印　洪武二十九年改主事为司官革主事印而司务　亦止设一员各部皆同属官文选司考功司郎中员外郎各一员主事各二员验封司稽勋司郎中员外郎主事各一员
注
国初设子部四曰总部司封司勋考功设郎中　员外郎各一员洪武二十九年改四部为文选验　封稽勋考功四清吏司以主事为司官三十一年　添设文选司主事一员正统十一年添设考功司　主事一员文选司郎中员外郎主事掌天下官吏班秩品命凡铨综选授之典注拟黜陟之法各参伍而分理之验封司郎中员外郎主事掌百官之封爵诰敕与夫置吏训官给符考成之事咸综理之稽勋司郎中员外郎主事掌邦国官人之勋级及名籍丧制归宁之事皆核实然后定拟考功司郎中员外郎主事掌文职官吏之考课及内外官之考察凡旌别访举及诸事故皆得稽之南京吏部尚书一员右侍郎一员
注
万历三年革十一年复设
司务一员
文选司郎中主事各一员
验封司郎中一员

注
旧有主事一员隆庆四年革
稽勋司郎中一员

注
旧有主事一员后革
考功司郎中主事各一员
太祖洪武十三年始改吏部尚书为正二品
按春明梦余录洪武元年设六部以滕毅为吏部尚书正三品属中书令十三年罢省以山西参政偰斯为吏部尚书改正二品中书省既罢以五府九卿分理庶务翰林春坊官看详诸司启奏皇清
大清会典吏部
　国初设六部各以贝勒总理部务后俱撤顺治八　　年各部复令亲王郡王兼摄九年亦撤　汉衔　　初称承政者后改为尚书参政改为侍郎理事　　官改为郎中副理事官改为员外郎额者库改　　为主事又初设满洲汉军启心郎后俱裁又初　　设他赤哈哈番笔帖式哈番后改设六品七品　　八品无顶带笔帖式各部院衙门同　　吏部尚书左右侍郎掌满洲蒙古汉军汉人文　　职选补考课封授袭勋之政其属有四清吏司　　曰文选曰考功曰验封曰稽勋其首领则有司　　务　　正官
　　满汉尚书各一员初制增减不一顺治五年定　　满汉各一员七年增满洲一员十年裁　　满汉左右侍郎各一员初制增减不一顺治十　　五年定满汉左右各一员　　首领官
　　满汉司务各一员初设汉司务二员顺治四年　　裁一员十五年定满汉各一员　　属官
　　满洲蒙古汉军司官笔帖式不论司分悉听堂　　官调拨汉司官仍论司分　　满洲郎中八员初设四员顺治十二年增四员　　汉军郎中二员　　满员外郎八员初定不分满洲蒙古升补顺治　　十二年止设满洲八员十八年复设蒙古八员　　康熙元年蒙古缺裁　　汉军员外郎六员
　　满主事八员堂主事满文二员满汉文二员司　　主事四员　　汉军主事一员系堂主事
　　文选清吏司汉郎中一员汉员外郎一员汉主　　事二员　　考功清吏司汉郎中一员汉员外郎一员汉主　　事一员　　验封清吏司汉郎中一员汉员外郎一员汉主　　事一员　　稽勋清吏司汉郎中一员汉员外郎一员汉主　　事一员　　满笔帖式六十五员内满文三十二员满汉文　　三十三员蒙古笔帖式二员汉军笔帖式十六　　员　　文选清吏司郎中员外郎主事掌官吏班秩品　　级及选授推升之典　国初创建八旗各设贝勒大臣专司政事继置吏　　户礼兵刑工六部及理藩院都察院复置内三　　院曰国史曰秘书曰弘文　　顺治元年定鼎
　京师各部院府司寺监等衙门设官分职莫不体　　统相维品式具备　　考功清吏司郎中员外郎主事掌内外文职官　　吏考察之典凡论劾释免及引年称疾诸事皆　　得稽之　　验封清吏司郎中员外郎主事掌百官之封爵诰敕赠荫叙功置吏之事真人土司咸综理之　　稽勋清吏司郎中员外郎主事掌百官之丧制　　终养及复姓更名之事而八旗世职继绝争袭　　亦兼理焉　　康熙三十八年
上谕吏部凡奉差遣官员理宜恪慎洁己办理公务　　事竣即遄旋复命庶不负委任之意嗣后如巡　　盐榷税审事察荒及一应差遣并部委各项官　　员倘有沿途骚扰需索绕道妄行或公务已毕　　仍逗留地方借端生事恣意乱行或将所带笔　　帖式拨什库人等私自遣往他处督抚系简任　　封疆大臣着即指名参奏以凭究治如督抚瞻　　徇容隐不行纠参事情发觉将督抚一并议处　　尔部即遵谕行特谕康熙三十八年十二月初　　九日
　吏部部总论
文中子
　　天地篇
叔恬曰山涛为吏部拔贤进善时无知者身殁之后天子出其奏于朝然后知群才皆涛所进如何子曰密矣曰仁乎子曰吾不知也
　吏部部名臣列传一
　　魏
　　卢毓
按三国魏志本传毓字子家涿郡涿人也父植有名于世毓十岁而孤遇本州乱二兄死难当袁绍公孙瓒交兵幽冀饥荒养寡嫂孤兄子以学行见称文帝为五官将召毓署门下贼曹崔琰举为冀州主簿时天下草创多逋逃故重士亡法罪及妻子亡士妻白等始适夫家数日未与夫相见大理奏弃市毓驳之曰夫女子之情以接见而恩生成妇而义重礼未庙见之妇而死归葬女氏之党以未成妇也今白等生有未见之悲死有非妇之痛而吏议欲肆之大辟则若同牢合□之后罪何所加且记曰附从轻言附人之罪以轻者为比也又书云与其杀不辜宁失不经恐过重也苟以白等皆受礼聘已入门庭刑之为可杀之为重太祖曰毓执之是也又引经典有意使孤叹息由是为丞相法曹议令史转西曹议令史魏国既建为吏部郎文帝践阼徙黄门侍郎出为济阴相梁谯二郡太守帝以谯旧乡故大徙民充之以为屯田而谯土地硗瘠百姓穷困毓愍之上表徙民于梁国就沃衍失帝意虽听毓所奏心犹恨之遂左迁毓使将徙民为睢阳典农校尉毓心在利民躬自临视择居美田百姓赖之迁安平广平太守所在有惠化青龙二年入为侍中先是散骑常侍刘劭受诏定律未就毓上论古今科律之意以为法宜一正不宜有两端使奸吏得容情及侍中高堂隆数以宫室事切谏帝不悦毓进曰臣闻君明则臣直古之圣王恐不闻其过故有敢谏之鼓近臣尽规此乃臣等所以不及隆隆诸生名为狂直陛下宜容之在职三年多所驳争诏曰官人秩才圣帝所难必须良佐进可替否侍中毓□性贞固心平体正可谓明试有功不懈于位者也其以毓为吏部尚书使毓自选代曰得如卿者乃可毓举常侍郑冲帝曰文和吾自知之更举吾所未闻者乃举阮武孙邕帝于是用邕前此诸葛诞邓扬等驰名誉有四窗八达之诮帝疾之时举中书郎诏曰得其人与否在卢生耳选举莫取有名名如画地作饼不可啖也毓对曰名不足以致异人而可以得常士常士畏教慕善然后有名非所当疾也愚臣既不足以识异人又主者正以循名案常为职但当有以验其后故古者敷奏以言明试以功今考绩之法废而以毁誉相进退故真伪浑杂虚实相蒙帝纳其言即诏作考课法会司徒缺毓举处士管宁帝不能用更问其次毓对曰敦笃至行则太中大夫韩暨亮直清方则司隶校尉崔林贞固纯粹则太常常林帝乃用暨毓于人及选举先举性行而后言才黄门李丰尝以问毓毓曰才所以为善也故大才成大善小才成小善今称之有才而不能为善是才不中器也丰等服其言齐王即位赐爵关内侯时曹秉权将树其党徙毓仆射以侍中何晏代毓顷之出毓为廷尉司隶毕轨又枉奏免官众论多讼之乃以毓为光禄勋爽等见收太傅司马宣王使毓行司隶校尉治其狱复为吏部尚书加奉车都尉封高乐亭侯转为仆射故典选举加光禄大夫高贵乡公即位进封大梁乡侯封一子高亭侯毋丘俭作乱大将军司马景王出征毓纲纪后事加侍中正元三年疾病逊位迁为司空固推骠骑将军王昶光禄大夫王观司□校尉王祥诏使使者即授印绶进爵封容城侯邑二千三百户甘露二年薨谥曰成侯孙藩嗣毓子钦珽咸熙中钦为尚书珽泰山太守　　晋
　　山涛
按晋书本传涛字巨源河内怀人也父曜宛句令涛早孤居贫少有器量介然不群性好庄老每隐身自晦与嵇康吕安善后遇阮籍便为竹林之游着忘言之契康后坐事临诛谓子绍曰巨源在汝不孤矣涛年四十始为郡主簿功曹上计拟举孝廉州辟部河南从事与石鉴共宿涛夜起蹴鉴曰今为何等时而眠邪知太傅卧何意鉴曰宰相三不朝与尺一令归第卿何虑也涛曰咄石生无事马蹄间邪投传而去未二年果有曹之事遂隐身不交世务与宣穆后有中表亲是以见景帝帝曰吕望欲仕邪命司隶举秀才除郎中转骠骑将军王昶从事中郎久之拜赵国相迁尚书吏部郎文帝与涛书曰足下在事清明雅操迈时念多所乏今致钱二十万榖二百斛魏帝尝赐景帝春服帝以赐涛又以母老并赠藜杖一枚晚与尚书和逌交又与锺会裴秀□申款昵以二人居势争权涛平心处中各得其所而俱无恨焉迁大将军从事中郎锺会作乱于蜀而文帝将西征时魏氏诸王公□在邺帝谓涛曰西偏吾自了之后事深以委卿以本官行军司马给亲兵五百人镇邺咸熙初封新沓子转相国左长史典统别营时帝以涛乡闾宿望命太子拜之帝以齐王攸继景帝后素又重攸尝问裴秀曰大将军开建未遂吾但承奉后事耳故立攸将归功于兄何如秀以为不可又以问涛对曰废长立少违礼不祥国之安危恒必由之太子位于是乃定太子亲拜谢涛及武帝受禅以涛守大鸿胪护送陈留王诣邺泰始初加奉车都尉进爵新沓伯及羊祜执政时人欲危裴秀涛正色保持之由是失权臣意出为冀州刺史加宁远将军冀州俗薄无相推毂涛甄拔隐屈搜访贤才旌命三十余入皆显名当时人怀慕尚风俗颇革转北中郎将督邺城守事入为侍中迁尚书以母老辞职诏曰君虽乃心在于色养然职有上下旦夕不废医药且当割情以隆在公涛心求退表疏数十上久乃见听除议郎帝以涛清俭无以供养特给日契加赐□帐茵褥礼秩崇重时莫为比后除太常卿以疾不就会遭母丧归乡里涛年逾耳顺居丧过礼负土成坟手植松柏诏曰吾所共致化者官人之职是也方今风俗陵迟人心进动宜崇明好恶镇以退让山太常虽尚居谅暗情在难夺万今务殷何得遂其志邪其以涛为吏部尚书涛辞以丧病章奏恳切会元皇后崩遂扶舆还洛逼迫诏命自力就职前后选举周遍内外而□得其才咸宁初转太子少傅加散骑常侍除尚书仆射加侍中领吏部固辞以老疾上表陈情章表数十上久不摄职为左丞白裒所奏帝曰涛以病自闻但不听之耳使涛坐执铨衡则可何必上下邪不得有所问涛不自安表谢曰古之王道正直而已陛下不可以一老臣为加曲私臣亦何心屡尘日月乞如所表以章典刑帝再手诏曰白裒奏君甚妄所以不即推直不喜凶赫耳君之明度岂当介意邪便当摄职令断章表也涛志必欲退因发从弟妇丧辄还外舍诏曰山仆射近日暂出遂以微苦未还岂吾侧席之意其遣丞掾奉诏喻旨若体力故未平康者便以舆车舆还寺舍涛辞不获已乃起视事涛再居选职十有余年每一官缺辄启拟数人诏旨有所向然后显奏随帝意所欲为先故帝之所用或非举首众情不察以涛轻重任意或谮之于帝故帝手诏戒涛曰夫用人惟才不遗□远卑贱天下便化矣而涛行之自若一年之后众情乃寝涛所奏甄拔人物各为题目时称山公启事涛中立于朝晚值后党专权不欲任杨氏多有讽谏帝虽悟而不能改后以年衰疾笃上疏告退曰臣年垂八十救命旦夕若有毫末之益岂遗力于圣时迫于老耄不复任事今四海休息天下思化从而静之百姓自正但当崇风尚教以敦之耳陛下亦复何事臣耳目聋瞑不能自励君臣父子其间无文是以直陈愚情乞听所请乃免冠徒跣上还印绶诏曰天下事广加吴土初平凡百草创当共尽意化之君不深识往心而以小疾求退岂所望于君邪朕犹侧席未得垂拱君亦何得高尚其事乎当崇至公勿复为虚饰之烦涛苦表请退诏又不许尚书令卫瓘奏涛以微苦久不视职手诏频烦犹未顺旨参议以为无专节之尚违至公之义若实沈笃亦不宜居位可免涛官中诏瓘曰涛以德素为朝之望而常深退让至于恳切故比有诏欲必夺其志以匡辅不逮主者既不思明诏旨而反深加诋案亏崇贤之风以重吾不德何以示远近邪涛不得已又起视事太康初迁右仆射加光禄大夫侍中掌选如故涛以老疾固辞手诏曰君以道德为世模表况自先帝识君远意吾将倚君以穆风俗何乃欲舍远朝政独高其志耶吾之至怀果不足以喻乎何来言至恳切也且当以时自力深副至望君不降志朕不安席涛又上表固让不许吴平之后帝诏天下罢军役示海内大安州郡悉去兵大郡置武吏百人小郡五十人帝尝讲武于宣武场涛时有疾诏乘步辇从因与卢钦论用兵之本以为不宜去州郡武备其论甚精于时咸以涛不学孙吴而暗与之合帝称之曰天下名言也而不能用及永宁之后屡有变难寇贼焱起郡国皆以无备不能制天下遂以大乱如涛言焉后拜司徒涛复固让诏曰君年耆德茂朝之硕老是以授君台辅之位而远崇克让至于反复良用于邑君当终始朝政翼辅朕躬涛又表曰臣事天朝三十余年卒无毫厘以崇大化陛下私臣无已猥授三司臣闻德薄位高力少任重上有折足之凶下有庙门之咎愿陛下垂累世之恩乞臣骸骨诏曰君翼□朝政保乂皇家匡佐之勋朕所倚赖司徒之职实掌邦教故用敬授以答群望岂宜冲让以自抑损邪已敕断章表使者乃卧加章绶涛曰垂没之人岂可污官府乎舆疾归家以太康四年薨时年七十九诏赐东国秘器朝服一具衣一袭钱五十万布百匹以供丧事策赠司徒蜜印紫绶侍中貂蝉新沓伯蜜印青朱绶祭以大牢谥曰康将葬赐钱四十万布百匹左长史范晷等上言涛旧第屋十间子孙不相容帝为之立室初涛布衣家贫谓妻韩氏曰忍饥寒我后当作三公但不知卿堪作夫人不耳及居荣贵贞慎俭约虽爵同千乘而无嫔媵禄赐俸秩散之亲故初陈郡袁毅尝为鬲令贪浊而赂遗公卿以求虚誉亦遗涛丝百斤涛不欲异于时受而藏于阁上后毅事露槛车送廷尉凡所受赂皆见推检涛乃取丝付吏积年尘埃印封如初涛饮酒至八斗方醉帝欲试之乃以酒八斗饮涛而密益其酒涛极本量而止有五子该淳允谟　　崔洪按晋书本传洪字良伯博陵安平人也高祖实著名汉代父赞魏吏部尚书左仆射以雅量见称洪少以清厉显名骨鲠不同于物人之有过辄面折之而退无后言武帝世为御史治书时长乐冯恢父为弘农太守爱少子淑欲以爵传之恢父终服阕乃还乡里结草为庐阳喑不能言淑得袭爵恢始仕为博士祭酒散骑常侍翟婴荐恢高行迈俗侔继古烈洪奏恢不敦儒素令学生番直左右虽有让侯微善不得称无伦辈婴为浮华之目遂免婴官朝廷惮之寻为尚书左丞时人为之语曰丛生棘刺来自博陵在南为鹞在北为鹰迁吏部尚书举用甄明门无私谒荐雍州刺史□诜代己为左丞诜后纠洪洪谓人曰我举□丞而还奏我是挽弩自射也诜闻曰昔赵宣子任韩厥为司马以军法戮宣子之仆宣子谓诸大夫曰可贺我矣我选厥也任其事崔侯为国举才我以才见用惟官是视各明至公何故私言乃至此洪闻其言而重之洪口不言货财手不执珠玉汝南王亮常燕公卿以琉璃锺行酒酒及洪洪不执亮问其故对曰虑有执玉不趋之义故尔然实乖其常性故为诡说杨骏诛洪与都水使者王佑亲坐见黜后为大司农卒于官子廓散骑常侍郎亦以正直称　　徐宁
按晋书本传宁东海郯人也少知名为舆县令时廷尉桓彝称有人伦鉴识彝尝去职至广陵寻亲旧还遇风停浦中累日忧悒因上岸见一室宇有似廨署访之云是舆县彝乃造之宁清惠博涉相遇欣然因留数夕彝大赏之结交而别至都谓庾亮曰吾为卿得一佳吏部郎语在彝传即迁吏部郎左将军江州刺史卒官　　宋
　　王惠
按宋书本传惠字令明琅邪临沂人太保弘从祖也祖劭车骑将军父默左光禄大夫惠幼而夷简为叔父司徒谧所知恬静不交游未尝有杂事陈郡谢瞻才辩有风气尝与兄弟群从造惠谈论锋起文史间发惠时相酬应言清理远瞻等惭而退高祖闻其名以问从兄诞诞曰惠后来秀令鄙宗之美也即以为行太尉参军事府主簿从事中郎世子建府以为征虏长史仍转中军长史时会稽内史刘怀敬之郡送者倾京师惠亦造别还过从弟球球问向何所见惠曰惟觉即时逢人耳尝临曲水风雨暴至座者皆驰散惠徐起姿貌不异常日世子为荆州惠长史如故领南郡太守不拜宋国初建当置郎中令高祖难其人谓傅亮曰今用郎中令不可令减袁曜卿也既而曰吾得其人矣乃以惠居之迁世子詹事转尚书吴兴太守少帝即位以蔡廓为吏部尚书不肯拜乃以惠代焉惠被召即拜未尝接客人有与书求官者得辄聚置阁上及去职印封如初时谈者以廓之不拜惠之即拜虽事异而意同也兄鉴颇好聚敛广营田业惠意甚不同谓鉴曰何用田为鉴怒曰无田何由得食惠又曰亦复何用食为其标寄如此元嘉三年卒时年四十二追赠太常无子　　南齐
　　褚炫
按南齐书本传炫字彦绪河南阳翟人也祖秀之宋太常父法显鄱阳太守兄照字彦宣少秉高节一目眇官至国子博士不拜常非从兄渊身事二代闻渊拜司徒叹曰使渊作中书郎而死不当是一名士邪名德不昌遂令有期颐之寿炫少清简为从舅王景文所知从兄渊谓人曰从弟廉胜独立乃十倍于我也宋义阳王昶为太常板炫补五官累迁太子舍人抚军车骑记室正员郎从宋明帝射雉至日中无所得帝甚猜羞召问侍臣曰吾旦来如□遂空行可笑座者莫荅炫独曰今节候虽适而云露尚凝故斯之禽骄心未警但得神驾游豫群情便为载欢帝意解乃于雉场置酒迁中书侍郎司徒右长史升明初炫以清尚与刘俣谢胐江入殿侍文义号为四友迁黄门郎太祖骠骑长史迁侍中复为长史齐台建复为侍中领步兵校尉以家贫建元初出补东阳太守加秩中二千石还复为侍中领步兵凡三为侍中出为竟陵王征北长史加辅国将军寻徙为冠军长史江夏内史将军如故永明元年为吏部尚书炫居身清立非吊问不杂交游论者以为美及在选部门庭萧索宾客罕至出行左右捧黄纸帽箱风吹纸剥殆尽罢江夏还得钱十七万于石头并分与亲族病无以市药表自陈解改授散骑常侍领安成王师国学建以本官领博士未拜卒无以殡殓时年四十一赠太常谥曰贞子　　梁
　　谢览
按梁书谢朏传览字景涤胐弟之子也选尚齐钱唐公主拜驸马都尉秘书郎太子舍人高祖为大司马召补东合祭酒迁相国户曹天监元年为中书侍郎掌吏部事顷之即真览为人美风神善辞令高祖深器之尝侍坐受敕与侍中王暕为诗答赠其文甚工高祖善之仍使重作复合旨乃赐诗云双文既后进二少实名家岂伊尔栋隆信乃俱国华以母忧去职服阕除中庶子又掌吏部郎事寻除吏部郎迁侍中览颇乐酒因燕席与散骑常侍萧琛辞相诋毁为有司所奏高祖以览年少不直出为中权长史顷之敕掌东宫管记迁明威将军新安太守九年夏山贼吴承伯破宣城郡余党散入新安叛吏鲍叙等与合攻没黟歙诸县进兵击览览遣郡丞周兴嗣于锦沙立坞拒战不敌遂弃郡奔会稽台军平山寇览复还郡左迁司徒谘议参军仁威长史行南徐州事五兵尚书寻迁吏部尚书览自祖至孙三世居选部当世以为荣十二年春出为吴兴太守中书舍人黄睦之家居乌程子弟专横前太守皆折节事之览未到郡睦之子弟来迎览逐去其船杖吏为通者自是睦之家杜门不出不敢与公私门通郡邑多劫为东道患览下车肃然一境清谧初齐明帝及览父东海徐孝嗣并为吴兴号为明守览皆欲过之昔览在新安颇聚敛至是遂称廉洁时人方之王怀祖卒于官时年三十七诏赠中书令子罕早卒　　王暕
按梁书本传暕字思晦琅邪临沂人父俭齐太尉南昌文宪公暕年数岁而风神警拔有成人之度时文宪作宰宾客盈门见暕相谓曰公才公望复在此矣弱冠选尚淮南长公主拜驸马都尉除员外散骑侍郎不拜改授晋安王文学迁庐陵王友秘书丞明帝诏求异士始安王遥光表荐暕及东海王僧孺曰臣闻求贤暂劳垂拱永逸方之疏壤取类导川伏惟陛下道隐旒纩信充符玺白驹空谷振鹭在庭犹惧隐鳞卜祝藏器屠保物色关下委裘河上非取制于一狐谅求味于兼采而五声倦响九工是询寝议庙堂借听舆皂臣位任隆重义兼邦家实欲使名实不违侥幸路绝势门上品犹当格以清谈英俊下僚不可限以位貌窃见秘书丞琅邪王暕年二十一七叶重光海内冠冕神清气茂允迪中和叔宝理遣之谈彦辅名教之乐故以晖映先达领袖后进居无尘杂家有赐书辞赋清新属言元远室迩人旷物□道亲养素丘园台阶虚位庠序公朝万夫倾首岂徒荀令可想李公不亡而已哉乃东序之秘宝瑚琏之茂器除骠骑从事中郎高祖霸府开引为户曹属迁司徒左长史天监元年除太子中庶子领骁骑将军入为侍中出为宁朔将军中军长史又为侍中领射声校尉迁五兵尚书加给事中出为晋陵太守征为吏部尚书俄领国子祭酒暕名公子少致美称及居选曹职事修理然世贵显与物多隔不能留心寒素众颇谓为刻薄迁尚书右仆射寻加侍中复迁右仆射以母忧去官起为云麾将军吴郡太守迁为侍中尚书左仆射领国子祭酒普通四年冬暴疾卒时年四十七诏赠侍中中书令中军将军给东园秘器朝服一具衣一袭钱十万布百匹谥曰靖有四子训承吁并通显　　王峻
按梁书本传峻字茂远琅邪临沂人曾祖敬弘有重名于宋世位至左光禄大夫开府仪同三司祖瓒之金紫光禄大夫父秀之吴兴太守峻少美风姿善举止起家著作佐郎不拜累迁中军庐陵王法曹行参军太子舍人邵陵王文学太傅主簿府主齐竟陵王子良甚相赏遇迁司徒主簿以父忧去职服阕除太子洗马建安王友出为宁远将军桂阳内史会义师起上流诸郡多相惊扰峻闭门静坐一郡帖然百姓赖之天监初还除中书侍郎高祖甚悦其风采与陈郡谢览同见赏擢俄迁吏部当官不称职转征虏安成王长史又为太子中庶子游击将军出为宣城太守为政清和吏民安之视事三年征拜侍中迁度支尚书又以本官兼起部尚书监起太极殿事毕出为征远将军平西长史南郡太守寻为智武将军镇西长史蜀郡太守还为左民尚书领步兵校尉迁吏部尚书处选甚得名誉峻性详雅无趋竞心尝与谢览约官至侍中不复谋进仕览自吏部尚书出为吴兴郡平心不畏强御亦由处世之情既薄故也峻为侍中以后虽不退身亦淡然自守无所营务久之以疾表解职迁金紫光禄大夫未拜普通二年卒时年五十六谥惠子子琮玩琮为国子生尚始兴王女繁昌县主不惠为学生所嗤遂离婚峻谢王王曰此自上意仆极不愿如此峻曰臣太祖是谢仁祖外孙亦不藉殿下姻媾为门户　　王泰
按梁书本传泰字仲通志长兄慈之子也慈齐时历侍中吴郡知名在志右泰幼敏悟年数岁时祖母集诸孙侄散枣栗于□上群儿皆竞之泰独不取问其故对曰不取自当得赐由是中表异之既长通和温雅人不见其喜愠之色起家为著作郎不拜改除秘书郎迁前将军法曹行参军司徒东阁祭酒车骑主簿高祖霸府建以泰为骠骑功曹史天监元年迁秘书丞齐永元末后宫火延烧秘书图书散乱殆尽泰为丞表校定缮写高祖从之顷之迁中书侍郎出为南徐州别驾从事史居职有能名复征中书侍郎敕掌吏部郎事累迁给事黄门侍郎员外散骑常侍并掌吏部如故俄即真自过江吏部郎不复典大选令史以下小人求竞者辐凑前后少能称职泰为之不通关求吏先至者即补不为贵贱请嘱易意天下称平累迁为廷尉司徒左长史出为明威将军新安太守在郡和理得民心征为宁远将军安右长史俄迁侍中寻为太子庶子领步兵校尉复为侍中仍迁仁威长史南兰陵太守行南康王府州国事王迁职复为北中郎长史行豫章王府州国事太守如故入为都官尚书泰能接人士士多怀泰每愿其居选官顷之为吏部尚书衣冠属望未及选举仍疾改除散骑常侍左骁骑将军未拜卒时年四十五谥夷子初泰无子养兄子祁晚有子廓　　陈
　　袁枢
按陈书袁敬传敬兄子枢字践言梁吴郡太守君正之子也美容仪性沈静好读书手不释卷家世显贵赀产充积而枢独居处率素傍无交往端坐一室非公事未尝出游荣利之怀淡如也起家梁秘书郎历太子舍人轻车河东王主簿安前邵陵王中军宣城王二府功曹史侯景之乱枢往吴郡省父因丁父忧时四方扰乱人求苟免枢居丧以至孝闻王僧辩平侯景镇京城衣冠争往造请枢独杜门静居不求闻达绍泰元年征为给事黄门侍郎未拜除员外散骑常侍兼侍中二年兼吏部尚书其年出为吴兴太守永定二年征为左民尚书未至改侍中掌大选事三年迁都官尚书掌选如故枢博闻强识明悉旧章初高祖长女永世公主先适陈留太守钱蒇生子岊主及岊并卒于梁世高祖受命唯公主追封至是将葬尚书主客请详议欲加蒇驸马都尉并赠岊官枢议曰昔王姬下嫁必适诸侯同姓为主闻于公羊之说车服不系显于诗人之篇汉氏初兴列侯尚主自斯以后降嫔素族驸马都尉置由汉武或以假诸功臣或以加于戚属是以魏曹植表驸马奉车趣为一号齐职仪曰凡尚公主必拜驸马都尉魏晋以来因为瞻准盖以王姬之重庶姓之轻若不加其等级宁可合□而酳所以假驸马之位乃崇于皇女也今公主早薨伉俪已绝既无礼数致疑何须驸马之授案杜预尚晋宣帝第二女高陵宣公主晋武践祚而主已亡泰始中追赠公主元凯无复驸马之号梁之帝女新安穆公主早薨天监初王氏无追拜之事远近二例足以据明公主所生既未及成人之礼无劳此授今宜追赠亭侯时以枢议为长天嘉元年守吏部尚书三年即真寻领右军将军又领丹阳尹本官如故五年以葬父拜表自解诏赐绢布五十匹钱十万令葬讫停宅视郡事葬服阕还复本职其年秩满解尹加散骑常侍将军尚书并如故是时仆射到仲举虽参掌选事铨衡汲引并出于枢其所举荐多会上旨谨慎周密清白自居文武职司鲜有游其门者废帝即位迁尚书左仆射光大元年卒时年五十一赠侍中左光禄大夫谥曰简懿有集十卷行于世弟宪自有传　　北魏
　　郭祚
按魏书本传祚字季佑太原晋阳人魏车骑郭淮弟亮后也祖逸州别驾前后以二女妻司徒崔浩一女妻浩弟上党太守恬世祖时浩亲宠用事拜逸徐州刺史假榆次侯终赠光禄大夫父洪之坐浩事诛祚亡窜得免少而孤贫姿貌不伟乡人莫之识也有女巫相祚后当富贵祚涉历经史习崔浩之书尺牍文章见称于世弱冠州主簿刺史孙小委之书记又太原王希彦逸妻之侄共相赒恤得以饶振高祖初举秀才对策上第拜中书博士转中书侍郎迁尚书左丞长兼给事黄门侍郎祚清勤在公夙夜匪懈高祖甚知赏之从高祖南征及还正黄门车驾幸长安行经渭桥过郭淮庙问祚曰是卿祖宗所承邪祚曰是臣七世伯祖高祖曰先贤后哲顿在一门祚对曰昔臣先人以通儒英博唯事魏文微臣虚薄遭奉明圣自唯幸甚因敕以太牢祭淮庙令祚自撰祭文以赞迁洛之规赐爵东光子高祖曾幸华林园因观故景阳山祚曰山以仁静水以智流愿陛下修之高祖曰魏明以奢失于前朕何为袭之于后祚曰高山仰止高祖曰得非景行之谓迁散骑常侍仍领黄门是时高祖锐意典礼兼铨镜九流又迁都草创征讨不息内外规略号为多事祚与黄门宋弁参谋帏幄随其才用各有委寄祚承禀注疏特成勤剧尝以立冯昭仪百官夕饮清徽后园高祖举觞赐祚及崔光曰郭祚忧劳庶事独不欺我崔光温良博物朝之儒秀不劝此两人当劝谁也其见知若此初高祖以李彪为散骑常侍祚因入见高祖谓祚曰朕昨误授一人官祚对曰陛下圣镜照临论才授职进退可否黜陟幽明品物既彰人伦有序岂容圣诏一行而有差异高祖沈吟曰此自应有让因让朕欲别授一官须臾彪有启云伯石辞卿子产所恶臣欲之已久不敢辞让高祖叹谓祚曰卿之忠谏李彪正辞使朕迟回不能复决遂不换彪官也乘舆南讨祚以兼侍中从拜尚书进爵为伯高祖崩咸阳王禧等奏祚兼吏部尚书寻除长兼吏部尚书并州大中正世宗诏以奸吏逃刑悬配远戍若永避不出兄弟代之祚奏曰慎狱审刑道焕先古垂宪设禁义纂惟今是以先王沿物之情为之轨法故八刑备于昔典奸律炳于来制皆所以谋其始迹访厥成罪敦风厉俗永资世范者也伏惟旨义博远理绝近情既怀愚异不容不述诚以败法之原起于奸吏奸吏虽微败法实甚伏寻诏旨信亦断其逋逃之路为治之要实在于斯然法贵止奸不在过酷立制施禁为可传之于后若法猛而奸不息禁过不可永传将何以载之刑书垂之百代若以奸吏逃窜徙其兄弟罪人妻子复应徙之此则一人之罪祸倾二室愚谓罪人既逃止徙妻子走者之身悬名永配于眚不免奸途自塞诏从之寻正吏部祚持身洁清重惜官位至于铨授假令得人必徘徊久之然后下笔下笔即云此人便以贵矣由是事颇稽滞当时每招怨讟然所拔用者皆量才称职时又以此归之出为使持节镇北将军瀛州刺史及太极殿成祚朝于京师转镇东将军青州刺史祚值岁不稔阖境饥敝矜伤爱下多所赈恤虽断决淹留号为烦缓然士女怀其德泽于今思之入为侍中金紫光禄大夫并州大中正迁尚书右仆射时议定新令诏祚与侍中黄门参议刊正故事令仆中丞驺唱而入宫门至于马道及祚为仆射以为非尽敬之宜言于世宗帝纳之下诏御在太极驺唱至止车门御在朝堂至司马门驺唱不入宫自此始也诏祚本官领太子少师祚曾从世宗幸东宫肃宗幼弱祚怀一黄出奉肃宗时应诏左右赵桃弓与御史中尉王显迭相唇齿深为世宗所信祚私事之时人谤祚者号为桃弓仆射黄少师祚奏曰谨案前后考格虽班天下如臣愚短犹有未悟今须定职人迁转由状超越阶级者即须量折景明初考格五年者得一阶半正始中故尚书中山王英奏考格被旨但可正满三周为限不得计残年之勤又去年中以前二制不同奏请裁决旨云黜陟之体自依旧来断今未审从旧来之旨为从景明之断为从正始为限景明考法东西省文武闲官悉为三等考同任事而前尚书卢昶奏上第之人三年转半阶今之考格复分为九等前后不同参差无准诏曰考在上中者得泛以前有六年以上迁一阶三年以上迁半阶残年悉除考在上下者得泛以前六年以上迁半阶不满者除其得泛以后考在上下者三年迁一阶散官从卢昶所奏祚又奏言考察令公清独着德绩超伦而无负殿者为上上一殿为上中二殿为上下累计八殿品降至九未审今诸曹府寺凡考在事公清然才非独着绩行称务而德非超伦干能粗可而守平堪任或人用小劣处官济事并全无负殿之徒为依何第景明三年以来至今十有一载准限而判三应升退今既通考未审为十年之中通其殿最积以为第随前后年断各自除其善恶而为升降且负注之章数成殿为差此条以寡愆为最多戾为殿未审取何行是寡愆何坐为多戾结累品次复有几等诸文案失衷应杖十者为一负罪依律次过随负记十年之中三经肆眚赦前之罪不问轻重皆蒙宥免或为御史所弹案验未周遇赦复任者未审记殿得除以不诏曰独着超伦及才备寡咎皆谓文武兼上上之极言耳自此以降犹有八等随才为次令文已具其积负累殿及守平得济皆含在其中何容别疑也所云通考者据多年之言至于黜陟之体自依旧来年断何足复请其罚赎已决之殿固非免限遇赦免罪惟记其殿除之寻加散骑常侍时诏营明堂国学祚奏曰今云罗西举开纳岷蜀戎旗东指镇靖淮荆汉沔之间复须防捍征兵发众所在殷广边郊多垒烽驿未息不可于师旅之际兴板筑之功且献岁云暨东作将始臣愚量谓宜待丰靖之年因子来之力可不时而就从之世宗末年每引祚入东宫密受赏赉多至百余万杂以锦绣又特赐以剑杖恩宠甚深迁左仆射先是萧衍遣将康绚遏淮将灌扬徐祚表曰萧衍狂悖擅断川渎役苦民劳危亡巳兆然古谚有之敌不可纵夫以一酌之水或为不测之渊如不时灭恐同原草宜命一重将率统军三十人领羽林一万五千人并科京东七州虎旅九万长驱电迈遄令扑讨擒斩之勋一如常制贼资杂物悉入军人如此则鲸鲵之首可不日而悬诚知农桑之时非发众之日苟事理宜然亦不得不尔昔韦顾跋扈殷后起昆吾之师玁狁孔炽周王兴六月之伐臣职忝枢衡献纳是主心之所怀宁敢自嘿并宜敕扬州选一猛将遣当州之兵令赴浮山表里夹攻朝议从之出除使持节散骑常侍都督雍岐华三州诸军事征西将军雍州刺史太和以前朝法尢峻贵臣蹉跌便致诛夷李冲之用事也钦祚识干荐为左丞又兼黄门意便满足每以孤门往经崔氏之祸常虑危亡苦自陈挹辞色恳然发于诚至冲谓之曰人生有运非可避也但当明白当官何所顾畏自是积二十余年位秩隆重而进趋之心更复不息又以东宫师傅之资列辞尚书志在封侯仪同之位尚书令任城王澄为之奏闻及为征西雍州虽喜于外抚尚以府号不优心望加大执政者颇怪之于时领军于忠恃宠骄恣崔光之徒曲躬承奉祚心恶之乃遣子太尉从事中郎景尚说高阳王雍令出忠为州忠闻而大怒矫诏杀祚时年六十七祚达于政事凡所经履咸为称职每有断决多为故事名器既重时望亦深一朝非罪见害远近莫不惋惜灵太后临朝遣使吊慰追复伯爵正光中赠使持节车骑将军仪同三司雍州刺史谥文贞公初高祖之置中正从容谓祚曰并州中正卿家故应推王琼也祚退谓寮友曰琼真伪今自未辨我家何为减之然主上直信李冲吹嘘之说耳祚死后三岁而于忠死咸以祚为祟　　贾秀
按魏书贾彝传彝子秀历中书博士迁中书侍郎太子中庶子扬烈将军赐爵阳都男本州大中正恭宗崩以爵还第既而掌吏曹事高宗以秀东宫旧臣进爵阳都子加振威将军时丞相乙浑擅作威福多所杀害浑妻庶姓而求公主之号屡言于秀秀默然浑曰公事无所不从我请公主不应何意秀慷慨大言对曰公主之称王姬之号尊宠之极非庶族所宜若假窃此号当必自咎秀宁死于今朝不取笑于后日浑左右莫不失色为之震惧而秀神色自若浑夫妻默然含忿他日乃书太医给事杨惠富臂作老奴官悭字令以示秀浑每欲伺隙陷之会浑伏诛遂得免难秀执正守志皆此类也时秀与中书令渤海高允俱以儒旧见重于时皆选拟方岳以询访见留各听长子出为郡守秀辞曰爰自愚微承乏累纪少而受恩老无成效恐先草露无报殊私岂直无功之子超齐先达虽仰感圣慈而俯深惊惧乞收成命以安微臣遂固让不受自始及终历奉五帝虽不至大官常掌机要而廉清俭约不营资产年七十三遇疾给医药赐几杖时朝廷举动及大事不决每遣尚书高平公李敷就第诏决皇兴三年卒赠本将军冀州刺史武邑公谥曰简
　吏部部名臣列传二
　　隋
　　卢恺
按隋书本传恺字长仁涿郡范阳人也父柔终于魏中书监恺性孝友神情爽悟略涉书记颇解属文周齐王宪引为记室其后袭爵容城伯邑千一百户从宪伐齐恺说柏杜镇下之迁小吏部大夫增邑七百户染工上士王神欢者尝以赂自进冢宰宇文护擢为计部下大夫恺谏曰古者登高能赋可为大夫求贤审官理须详慎今神欢出自染工更无殊异徒以家富自通遂与搢绅并列实恐惟鹈之刺问之外境护竟寝其事建德中增邑二百户岁余转内史下大夫武帝在云阳宫□诸屯老牛欲以享士恺进谏曰昔田子方赎老马君子以为美谈向奉明□欲以老牛享士有亏仁政帝美其言而止转礼部大夫为聘陈使副先是行人多从其国礼及恺为使一依本朝陈人莫能屈四年秋李穆攻拔轵关柏崖二镇命恺作露布帝读之大悦曰卢恺文章大进荀景倩故是令君之子寻授襄州总管司录转治中大象元年征拜东京吏部大夫开皇初加上仪同三司除尚书吏部侍郎进爵为侯仍摄尚书左丞每有敷奏侃然正色虽逢喜怒不改其常帝嘉恺有吏干赐钱二十万并赉杂彩三百匹加散骑常侍八年上亲考百寮以恺为上恺固让不敢受高祖曰吏部勤干旧所闻悉今者上考佥议攸同当仁不让何愧之有皆在朕心无劳饰让岁余拜礼部尚书摄吏部尚书事会国子博士何妥与右仆射苏威不平奏威阴事恺坐与相连上以恺属吏宪司奏恺曰房恭懿者尉迟迥之党不当仕进威恺二人曲相荐达累转为海州刺史又吏部预选者甚多恺不即授官皆注色而遣威之从父弟彻肃二人并以乡正征诣吏部彻文状后至而先任用肃左足孪蹇才用无算恺以威故授期请郎恺之朋党事甚明白上大怒曰恺敢将天官以为私惠恺免冠顿首曰皇太子将以通事舍人苏夔为舍人夔即苏威之子臣以夔未当迁固启而止臣若与威有私岂当如此上曰苏威之子朝廷共知卿乃固执以侥身幸至所不知者便行朋附奸臣之行也于是除名为百姓未几卒于家自周氏以降选无清浊及恺摄吏部与薛道衡陆彦师等甄别士流故涉党固之谮遂及于此子义恭嗣　　牛弘
按隋书本传弘字里仁安定鹑觚人也本姓□氏祖炽郡中正父允魏侍中工部尚书临泾公赐姓为牛氏弘初在襁褓有相者见之谓其父曰此儿当贵善爱养之及长须貌甚伟性宽裕好学博闻在周起家中外府记室内史上士俄转纳言上士专掌文翰甚有美称加威烈将军员外散骑侍郎修起居注其后袭封临泾公宣政元年转内史下大夫进位使持节大将军仪同三司开皇初迁授散骑常侍秘书监弘以典籍遗逸上表请开献书之路曰经籍所兴由来尚矣爻画肇于庖羲文字生于苍颉圣人所以弘宣教导博通古今扬于王庭肆于时夏故尧称至圣犹考古道而言舜其大智尚观古人之象周官外史掌三皇五帝之书及四方之志武王问黄帝颛顼之道太公曰在丹书是知握符御历有国有家者曷尝不以诗书而为教因礼乐而成功也昔周德既衰旧经紊弃孔子以大圣之才开素王之业宪章祖述制礼刊诗正五始而修春秋阐十翼而弘易道治国立身作范垂法及秦皇驭吞灭诸侯任用威力事不师古始下焚书之令行偶语之刑先王坟籍扫地皆尽本既先亡从而颠覆臣以图谶言之经典盛衰信有征数此则书之一厄也汉兴改秦之弊敦尚儒术建藏书之策置校书之官屋壁山岩往往间出外有太常太史之藏内有延阁秘书之府至孝成之世亡逸尚多遣谒者陈农求遗书于天下诏刘向父子雠校篇籍汉之典文于斯为盛及王莽之末长安兵起宫室图书并从焚烬此则书之二厄也光武嗣兴尤重经诰未及下车先求文雅于是鸿生巨儒继踵而集怀经负帙不远斯至肃宗亲临讲肄和帝数幸书林其兰台石室鸿都东观秘牒填委更倍于前及孝献移都吏民扰乱图书缣帛皆取为帷囊所收而西裁七十余乘属西京大乱一时燔荡此则书之三厄也魏文代汉更集经典皆藏在秘书内外三合遣秘书郎郑默删定旧文时之论者美其朱紫有别晋氏承之文籍尤广晋秘书监荀勖定魏内经更着新簿虽古文旧犹云有新章后录鸠集已多足得恢弘正道训范当世属刘石凭陵京华覆灭朝章国典从而失坠此则书之四厄也永嘉之后寇窃竞兴因河据洛跨秦带赵论其建国立家虽传名号宪章礼乐寂灭无闻刘裕平姚收其图籍五经子史纔四千卷皆赤轴青纸文字古拙僭伪之盛莫过二秦以此而论足可明矣故知衣冠轨物图书记注播迁之余皆归江左晋宋之际学艺为多齐梁之间经史弥盛宋秘书丞王俭依刘氏七略撰为七志梁人阮孝绪亦为七录总其书数三万余卷及侯景渡江破灭梁室秘省经籍虽从兵火其文德殿内书史宛然犹存萧绎据有江陵遣将破平侯景收文德之书及公私典籍重本七万余卷悉送荆州故江表图书因斯尽萃于绎矣及周师入郢绎悉焚之于外城所收十纔一二此则书之五厄也后魏爰自幽方迁宅伊洛日不暇给经籍阙如周氏创基关右戎车未息保定之始书止八千后加收集方盈万卷高氏据有山东初亦采访验其本目残缺犹多及东夏初平获其经史四部重杂三万余卷所益旧书五千而已今御书单本合一万五千余卷部帙之间仍有残缺比梁之旧目止有其半至于阴阳河洛之篇医方图谱之说弥复为少臣以经书自仲尼已后迄于当今年逾千载数遭五厄兴集之期属膺圣世伏惟陛下受天明命君临区宇功无与二德冠往初自华夏分离彝伦攸斁其间虽霸王递起而世难未夷欲崇儒业时或未可今土宇迈于三王民黎盛于两汉有人有时正在今日方当大弘文教纳俗升平而天下图书尚有遗逸非所以仰协圣情流训无穷者也臣史籍是司寝兴怀惧昔陆贾奏汉祖云天下不可马上治之故知经邦立政在于典谟矣为国之本莫此攸先今秘藏见书亦足披览但一时载籍须令大备不可王府所无私家乃有然士民殷杂求访难知纵有知者多怀□惜必须勒之以天威引之以微利若猥发明诏兼开购赏则异典必臻观阁斯积重道之风超于前世不亦善乎伏愿天监少垂照察上纳之于是下诏献书一卷赉缣一匹一二年间篇籍稍备进爵奇章郡公邑千五百户三年拜礼部尚书奉□修撰五礼勒成百卷行于当世弘请依古制修立明堂上议曰窃谓明堂者所以通神灵感天地出教化崇有德孝经曰宗祀文王于明堂以配上帝祭义云祀于明堂教诸侯孝也黄帝曰合宫尧曰五府舜曰总章布政兴治由来尚矣周官考工记曰夏后氏世室堂修二七广四修一郑元注云修十四步其广益以四分修之一则堂广十七步半也殷人重屋堂修七寻四阿重屋郑云其修七寻广九寻也周人明堂度九尺之筵南北七筵五室凡室二筵郑云此三者或举宗庙或举王寝或举明堂互言之明其同制也马融王肃干宝所注与郑亦异今不具出汉司徒马宫议云夏后氏世室室显于堂故命以室殷人重屋屋显于堂故命以屋周人明堂堂大于夏室故命以堂夏后氏益其堂之广百四十四尺周人明堂以为两序间大夏后氏七十二尺若据郑元之说则夏室大于周堂如依马宫之言则周堂大于夏室后王转文周大为是但宫之所言未详其义此皆去圣久远礼文残缺先儒解说家异人殊郑注玉藻亦云宗庙路寝与明堂同制王制曰寝不逾庙明大小是同今依郑元注每室及堂止有一丈八尺四壁之外四尺有余若以宗庙论之祫享之时周人旅酬六尸并后稷为七先公昭穆二尸先王昭穆二尸合十二尸三十六王及君北面行事于二丈之堂愚不及此若以正寝论之便须朝宴据燕礼诸侯宴则宾及卿大夫脱履升坐是知天子宴则三公九卿并须升堂燕义又云席小卿次上卿言皆侍席止于二筵之间岂得行礼若以明堂论之总享之时五帝各于其室设青帝之位须于太室之内少北西面太昊从食坐于其西近南北面祖宗配享者又于青帝之南稍退西面丈八之室神位有三加以簠簋笾豆牛羊之俎四海九州美物咸设复须席工升歌出□反坫揖让升降亦以隘矣据兹而说近是不然按刘向别录及马宫蔡邕等所见当时有古文明堂礼王居明堂礼明堂图明堂大图明堂阴阳太山通义魏文侯孝经传等并说古明堂之事其书皆亡莫得而正今明堂月令者郑元云是吕不韦着春秋十二纪之首章礼家钞合为记蔡邕王肃云周公所作周书内有月令第五十三即此也各有证明文多不载束□以为夏时之书刘瓛云不韦鸠集儒者寻于圣王月令之事而记之不韦安能独为此记令案不得全称周书亦未可即为秦典其内杂有虞夏殷周之法皆圣王仁恕之政也蔡邕具为章句又论之曰明堂者所以宗祀其祖以配上帝也夏后氏曰世室殷人曰重屋周人曰明堂东曰青阳南曰明堂西曰总章北曰元堂内曰太室圣人南面而听向明而治人君之位莫不正焉故虽有五名而主以明堂也制度之数各有所依堂方一百四十四尺□之策也屋圆楣径二百一十六尺干之策也太庙明堂方六丈通天屋径九丈阴阳九六之变且圆盖方覆九六之道也八闼以象卦九室以象州十二宫以应日辰三十六户七十二牖以四户八牖乘九宫之数也户皆外设而不闭示天下以不藏也通天屋高八十一尺黄锺九九之实也二十八柱布四方四方七宿之象也堂高三尺以应三统四向五色各象其行水阔二十四丈象二十四气于外以象四海王者之大礼也观其模范天地则象阴阳必据古文义不虚出今若直取考工不参月令青阳总章之号不得而称九月享帝之礼不得而用汉代二京所建与此说悉同建安之后海内大乱京邑焚烧宪章泯绝魏氏三方未平无闻兴造晋则侍中裴頠议曰尊祖配天其义明着而庙宇之制理据未分宜可直为一殿以崇严父之祀其余杂碎一皆除之宋齐已还咸率兹礼此乃世乏通儒时无思术前王盛事于是不行后魏代都所造出自李冲三三相重合为九室檐不覆基房间通街穿凿处多迄无可取及迁宅洛阳更加营构五鬼纷竞遂至不成宗配之事于焉靡托今皇猷遐阐化覃海外方建大礼垂之无穷弘等不以庸虚谬当议限今检明堂必须五室者何尚书帝命验曰帝者承天立五府赤曰文祖黄曰神升白曰显纪黑曰元矩苍曰灵府郑元注云五府与周之明堂同矣且三代相沿多有损益至于五室确然不变夫室以祭天天实有五若立九室四无所用布政视朔自依其辰郑司农云十二月分在青阳等左右之位不云居室郑元亦言每月于其时之堂而听政焉礼图画皆在堂偏是以须为五室明堂必须上圆下方者何孝经援神契曰明堂者上圆下方八窗四达布政之宫礼记盛德篇曰明堂四户八牖上圆下方五经异义称讲学大夫淳于登亦云上圆下方郑元同之是以须为圆方明堂必须重屋者何案考工记夏言九阶四旁两夹窗门堂三之二室三之一殷周不言者明一同夏制殷言四阿重屋周承其后不言屋制亦尽同可知也其殷人重屋之下本无五室之文郑注云五室者亦据夏以知之明周不云重屋因殷则有灼然可见礼记明堂位曰太庙天子明堂言鲁为周公之故得用天子礼乐鲁之太庙与周之明堂同又曰复庙重檐刮楹达向天子之庙饰郑注复庙重屋也据庙既重屋明堂亦不宜矣春秋文公十三年太室屋坏五行志曰前堂曰太庙中央曰太室屋其上重者也服虔亦云太室太庙太室之上屋也周书作洛篇曰乃立太庙宗宫路寝明堂咸有四阿反坫重亢重廊孔晁注曰重亢累栋重廊累屋也依黄图所载汉之宗庙皆为重屋此去古犹近遗法尚在是以须为重屋明堂必须为辟廱者何礼记盛德篇云明堂者明诸侯尊卑也外水曰辟廱明堂阴阳录曰明堂之制周园行水左旋以象天内有太室以象紫宫此明堂有水之明文也然马宫王肃以为明堂辟廱太学同处蔡邕卢植亦以为明堂灵台辟廱太学同实异名邕云明堂者取其宗祀之清貌则谓之清庙取其正室则曰太室取其堂则曰明堂取其四门之学则曰太学取其周水圜如璧则曰璧廱其实一也其言别者五经通义曰灵台以望气明堂以布政辟廱以养老教学三者不同袁准郑元亦以为别历代所疑岂能辄定今据郊祀志云欲治明堂未晓其制济南人公玉带上黄帝时明堂图一殿无壁盖之以茅水圜宫垣天子从之以此而言其来则久汉中元二牛起明堂辟廱灵台于洛阳并别处然明堂亦有壁水李尤明堂铭云流水洋洋是也以此须有辟廱夫帝王作事必师古昔今造明堂须以礼经为本形制依于周法度数取于月令遗阙之处参以余书庶使该详沿革之理其五室九阶上圆下方四阿重屋四旁两门依考工记孝经说堂方一百四十四尺屋圆楣径二百一十六尺太室方六丈通天屋径九丈八闼二十八柱堂高三尺四向五色依周书月令论殿垣方在内水周如外水内径三百步依太山盛德记觐礼经仰观俯察皆有则象足以尽诚上帝祗配祖宗弘风布教作范于后矣弘等学不稽古辄申所见可否之宜伏听裁择上以时事草创未遑制作竟寝不行六年除太常卿九年诏改定雅乐又作乐府歌词撰定圆丘五帝凯乐并议乐事弘上议云谨案礼五声六律十二管还相为宫周礼奏黄锺歌大吕奏太簇歌应锺皆是旋相为宫之义蔡邕明堂月令章句曰孟春月则太簇为宫姑洗为商蕤宾为角南吕为征应锺为羽大吕为变宫夷则为变征他月仿此故先王之作律吕也所以辩天地四方阴阳之声扬子云曰声生于律律生于辰故律吕配五行通八风历十二辰行十二月循环转运义无停止譬如立春木王火相立夏火王土相季夏余分土王金相立秋金王水相立冬水王木相还相为宫者谓当其王月名之为宫今若十一月不以黄锺为宫十二月不以太簇为宫便是春木不王夏王不相岂不阴阳失度天地不通哉刘歆锺律书云春宫秋律百卉必雕秋宫春律万物必荣夏宫冬律雨雹必降冬宫夏律雷必发声以斯而论诚为不易且律十二今直为黄锺一均唯用七律以外五律竟复何施恐失圣人制作本意故须依礼作还相为宫之法上曰不须作旋相为宫且作黄锺一均也弘又论六十律不可行谨案续汉书律历志元帝遣韦元成问京房于乐府房对受学故小黄令焦延寿六十律相生之法以上生下皆三生二以下生上皆三生四阳下生阴阴上生阳终于中吕而十二律毕矣中吕上生执始执始下生去灭上下相生终于南事六十律毕矣十二律之变至于六十犹八卦之变至于六十四也冬至之声以黄锺为宫太簇为商姑洗为角林锺为征南吕为羽应锺为变宫蕤宾为变征此声气之元五音之正也故各统一日其余以次运行宫日者各自为宫而商征以类从焉房又曰竹声不可以度调故作准以定数准之状如瑟长一丈而十三弦隐间九尺以应黄锺之律九寸中央一弦下画分寸以为六十律清浊之节执始之类皆房自造房云受法于焦延寿未知延寿所承也至元和年待诏候锺殷肜上言官无晓六十律以准调音者故待诏严嵩具以准法教其子宣愿召宣补学官主调乐器大史丞弘试宣十二律其二中其四不中其六不知何律宣遂罢自此律家莫能为准施弦嘉平年东观召典律者太子舍人张光问准意光等不知归阅旧藏乃得其器形制如房书犹不能定其弦缓急故史官能辩清浊者遂绝其可以相传者唯大榷常数及候气而已据此而论京房之法汉世已不能行沈约宋志曰详案古典及今音家六十律无施于乐礼云十二管还相为宫不言六十封禅书云大帝使素女鼓五十弦瑟而悲破为二十五弦假令六十律为乐得成亦所不用取大乐必易大礼必简之意也又议曰案周官云大司乐掌成均之法郑众注云均调也乐师主调其音三礼义宗称周官奏黄锺者用黄锺为调歌大吕者用大吕为调奏者谓堂下四悬歌者谓堂上所歌但一祭之间皆用二调是知据宫称调其义一也明六律六吕迭相为宫各自为调今见行之乐用黄锺之宫乃以林锺为调与古典有违晋内书监荀勖依典记以五声十二律还相为宫之法制十二笛黄锺之笛正声应黄锺下征应林锺以姑洗为清角大吕之笛正声应大吕下征应夷则以外诸均例皆如是然今所用林锺是勖下征之调不取其正先用其下于理未通故须改之上甚善其议诏弘与姚察许善心何妥虞世基等正定新乐事在音律志是后议置明堂诏弘条上故事议其得失事在礼志上甚敬重之时杨素恃才矜贵轻侮朝臣唯见弘未尝不改容自肃素将击突厥诣太常与弘言别弘送素至中门而止素谓弘曰大将出征故来叙别何相送之近也弘遂揖而退素笑曰奇章公可谓其智可及其愚不可及也亦不以屑怀寻授大将军拜吏部尚书时高祖又令弘与杨素苏威薛道衡许善心虞世基崔子发等并召诸儒论新礼降杀轻重弘所立议众咸推服之仁寿二年献皇后崩王公已下不能定其仪注杨素谓弘曰公旧学时贤所仰今日之事决在于公弘了不辞让斯须之间仪注悉备皆有故实素叹曰衣冠礼乐尽在此矣非吾所及也弘以三年之丧祥禫具有降杀□服十一月而练者无所象法以闻于高祖高祖纳焉下诏除□练之礼自弘始也弘在吏部其选举先德行而后文才务在审慎虽致停缓所有进用并多称职吏部侍郎高孝基鉴赏机晤清慎绝伦然爽俊有余迹似轻薄时宰多以此疑之唯弘深识其真推心委任隋之选举于斯为最时论弥服弘识度之远炀帝之在东宫也数有诗书遗弘弘亦有答及嗣位之后尝赐弘诗曰晋家山吏部魏世卢尚书莫言先哲异奇才并佐余学行敦时俗道素乃冲虚纳言云阁上礼仪皇运初彝伦欣有叙垂拱事端居其同被赐诗者至于文词赞扬无如弘美大业二年进位上大将军三年改为右光禄大夫从拜恒岳坛场珪币墠畤牲牢并弘所定还下太行炀帝尝引入内帐对皇后赐以同席饮食其礼遇亲重如此弘谓其诸子曰吾受非常之遇荷恩深重汝等子孙宜以诚敬自立以答恩遇之隆也六年从幸江都其年十一月卒于江都郡时年六十六帝伤惜之赗赠甚厚归葬安定赠开府仪同三司光禄大夫文安侯谥曰宪弘荣宠当世而车服卑俭事上尽礼待下以仁讷于言而敏于行上尝令其宣敕弘至阶下不能言退还拜谢云并忘之上曰传语小辩故非宰臣任也愈称其质直大业之世委遇弥隆性宽厚笃志于学虽职务繁杂书不释手隋室旧臣始终信任悔吝不及唯弘一人而已有弟曰□好酒而酗尝因醉射杀弘驾车牛弘来还宅其妻迎谓之曰叔射杀牛矣弘闻之以无所怪问直答云作脯坐定其妻又曰叔忽射杀牛大是异事弘曰已知之矣颜色自若读书不辍其宽和如此有文集十二卷行于世　　高构按隋书本传构字孝基北海人也性滑稽多智辩给过人好读书工吏事弱冠州补主簿仕齐河南王参军事历徐州司马兰陵平原二郡太守齐灭后周武帝以为许州司马高祖受禅转冀州司马甚有能名征拜比部侍郎寻转民部时内史侍郎晋平东与兄子长茂争嫡尚书省不能断朝臣三议不决构断而合理上以为能召入内殿劳之曰我闻尚书郎上应列宿观卿才识方知古人之言信矣嫡庶者礼教之所重我读卿判数遍词理惬当意所不能及赐米百石由是知名寻迁雍州司马以明断见称岁余转吏部侍郎号为称职复徙雍州司马坐事左转盩厔令甚有治名上善之复拜雍州司马又为吏部侍郎以公事免炀帝立召令复位时为吏部者多以不称职去官唯构最有能名前后典选之官皆出其下时人以构好剧谈颇谓轻薄然其内怀方雅特为吏部尚书牛弘所重后以老病解职弘时典选凡将有所擢用辄遣人就第问其可否河东薛道衡才高当世每称构有清鉴所为文笔必先以草呈构而后出之构有所诋诃道衡未尝不叹伏大业七年终于家时年七十二所举杜如诲房元龄等后皆自致公辅论者称构有知人之鉴开元中昌豆卢实为黄门侍郎称为慎密河东裴术为右丞多所纠正河内士平原东方举定皇甫聿道俱为刑部并执法平允弘农刘士龙清河房山基为考功河东裴镜民为兵部并称明干京兆韦焜为民曹屡进谠言南阳韩则为延州长史甚有惠政此等事行遗阙皆有吏干为当时所称　　唐
　　姜晦
按唐书姜传子确确子晦起家蒲州参军累为高陵令治有声迁长安令人畏爱之开元初擢御史中丞先是永徽显庆时御史不拜宰相□命使四方者廷中揖见后稍屈下至晦独循旧体谓御史曰不如故事且奏谴公等由是台仪复振转太常少卿时国马之晦请以诏书市马六胡州率得马三十署游击将军诏可闲厩乃稍备除黄门侍郎辞不拜改兵部满岁为吏部侍郎主选曹史尝请托为奸前领选者周棘扈藩检窒内外犹不禁至晦悉除之示无防限然处事精明私相属诿罪辄得皆以为神始晦革旧示简廷议恐必败既而赃赇路塞而流品有叙众乃伏兄□被放晦亦左除中正卿贬春州司马徙海州刺史卒　　韦陟
按唐书韦安石传安石子陟字殷卿与弟斌俱秀敏异常童安石晚有子爱之神龙二年安石为中书令陟甫十岁授温王府东阁祭酒朝散大夫风格方整善文辞书有楷法一时知名士皆与游开元中居丧以父不得志殁乃兴斌杜门不出八年亲友更往敦晓乃强调为洛阳令宋璟见陟叹曰盛德遗范尽在是矣累除吏部郎中中书令张九龄引为舍人与孙逖梁涉并司书命时号得才迁礼部侍郎陟于鉴裁尤长故事取人以一日试为高下陟许自通所工先就其能试之已乃程考由是无遗材迁吏部侍郎选人多伪集与正调相冒陟有风采擿辩无不伏者黜正数百员诠综号为公平然任威严或至詈诘议者訾其峻又自以门品可坐阶三公居常贵视僚党謷然其以道谊合虽后进布衣与均礼李林甫恶其名高恐逼己出为襄阳太守徙河南采访使以判官员锡善讯覆支使韦元甫工书奏时号员推韦状陟皆倚任之俄袭郇国公坐事贬守锺离义阳后为河东太守以失职内怏怏乃毁廉隅颇饷谢权幸欲自结天宝十二载入考华清宫杨国忠忌其才谓拾遗吴豸之曰子能发陟罪乎吾以御史相处豸之乃劾陟馈遗事国忠又使甥□韦元志左验陟惶悸赂吉温求救由是俱得罪陟贬桂岭尉坐不行徙平乐会安禄山陷洛阳弟斌没贼国忠欲构陟与贼通密谕守吏令胁陟使忧死州豪杰共说曰昔张说被窜匿陈氏以免今若诏书下谁敢庇公愿公乘扁舟遁去事宁乃出不亦美乎陟慨然曰命当尔其敢□刑因谢遣坚卧不出岁余肃宗即位起为吴郡太守使者趣追未至会永王兵起委陟招谕乃授御史大夫江东节度使与高适来瑱会安州陟曰今中原未平江淮骚离若不齐盟质信以示四方知我等协心戮力则无以成功乃推瑱为地主为载书登坛曰淮西节度使瑱江东节度使陟淮南节度使适□国威命纠合三垂剪除凶慝好恶同之毋有异志有渝此盟坠命亡族罔克生育皇天后土祖宗明神实鉴斯言辞旨慷慨士皆陨泣永王败帝趣陟赴凤翔初季广琛从永王乱非其本谋陟表广琛为历阳太守尉安之至是恐广琛有后变乃驰往谕诏恩释其疑而后趣召帝雅闻陟名欲倚以相及是迁延疑有顾望意止除御史大夫会杜甫论房管词意迂慢帝令陟与崔光远颜真卿按之陟奏甫言虽狂不失谏臣体帝由是疏之富平人将军王去荣杀其县令帝将宥之陟曰昔汉高帝约法杀人者死今陛下杀人者生恐非所宜时朝廷尚新群臣班殿中有相吊哭者帝以陟不任职用颜真卿代之更拜吏部尚书久之宗人伐墓柏坐不相教贬丝州刺史还授太常卿吕絪入辅荐为礼部尚书东宫留守史思明逼伊洛李光□议守河阳陟率东京官属入关避之诏授吏部尚书令就保永乐以图收复卒年六十五赠荆州大都督陟早有名而为林甫国忠摈废及肃宗择相自谓必得以后至不用任事者皆新进望风惮之多言其骄倨及入关又不许至京师郁郁不得志成疾且卒叹曰吾道穷于此乎性侈纵喜饰服马侍儿阉童列左右常数十侔于王宫主第穷治馔羞择膏腴地艺榖麦以鸟羽择米每食视庖中所弃其直犹不减万钱宴公侯家虽极水陆曾不下筋常以五采笺为书记使侍妾主之以裁答受意而已皆有楷法陟惟署名自谓所书陟字若五朵云时人慕之号郇公五云体然家法修整敕子允就学夜分视之见其勤旦日问安色必怡稍怠则立堂下不与语虽家僮数十然应门宾客必允主之永泰元年赠尚书左仆射太常博士程皓议谥忠孝颜真卿以为许国养亲不两立不当合二行为谥主客员外郎归崇敬亦驳正之右仆射郭英又无学术卒用太常议云
　吏部部名臣列传三
　　明一
　　詹同
按明外史本传同字同文初名书婺源人四世祖青从宋高宗南渡官殿前统制后脱尺籍齿编氓曰吾子孙当有以文学兴者同幼□异受易于甘楚材春秋于刘彭寿二人皆元季名士学由此大进学士虞集见之曰才子也以其弟盘子妻之至正中与茂才异等除郴州学正遇乱家黄州仕陈友谅为翰林学士承旨兼御史太祖下武昌召为国子博士易名同时功臣子弟教习内府诸博士治一经不尽通同淹贯群籍讲易春秋最善应教为文才思泉涌太祖善之迁考功郎中直起居注谕曰史贵直笔唐太宗命直书建成事以公天下予言行汝当直书俾后世征实同再拜受旨洪武元年与侍御史文原吉起居注魏观等循行天下访求贤才还进翰林直学士稍迁侍读学士帝御下峻御史中丞刘基曰古者公卿有罪盘水加剑诣请室自裁所以励廉耻存国体也同侍侧取戴记及贾谊疏以进因剀切言之帝尝谓同声色之害甚于鸩毒前代率以此败亡创业垂统之君为子孙所承式尤不可不谨同因举成汤不迩声色垂裕后昆以对其纳诲多类此四年进吏部尚书六年为学士承旨兼吏部尚书同虽任吏部国家文章制作之事仍属裁定为承旨复与学士乐韶凤定释奠先师乐章又上言陛下渡江已来征讨平定之迹礼乐治道之详虽有纪载尚未成书乞编日历以传后世帝从之命同与宋濂为总裁官吴伯宗等为纂修官逾年大明日历成自起兵临濠至洪武六年征伐次第礼乐刑政群臣功过四夷朝贡之类共一百卷藏之金匮副在秘书监同等又言日历秘天府人不得见请访唐贞观政要分辑圣政宣示天下帝从之同等乃分四十类自敬天至制蛮夷凡五卷名曰皇明宝训嗣后凡有政迹史官日记录之随类增入焉七年赐□致仕语极褒美后复起承旨卒同以文章结主知应制占对靡弗敏赡帝尝言文章宜明白显易通道术达时务无取浮薄同所为多称旨而操行特耿介故至老眷注不衰福王时追赠礼部左侍郎谥文宪　　陈修
按明外史本传修字伯昂上饶人从平浙东授理官援引律令悉本宽厚尽改元季苛政擢兵部郎中迁济南知府济南屡经兵燹比户雕残且多卫将练兵屯田其间修至调剂有方兵民相安流亡复业帝嘉之洪武四年拜吏部尚书六部之设自洪武元年镇江滕毅首长吏部一切选除考课佐省台裁定然法制犹未画一修乃偕侍郎李仁详考旧典参以时宜按地剧僻为设官烦简凡庶司黜陟及课功核实之法皆精心筹画铨法秩然未几卒官　　滕毅
按明外史陈修传滕毅字仲弘太祖征吴以儒士见留徐达幕下寻除起居注命与杨训文集古无道之君若桀纣秦始皇隋炀帝行事以进曰吾欲观丧乱之由以为炯戒耳毅与宋濂等日侍左右甚见宠遇吴元年出为湖广按察使寻召还擢居吏部一月改江西行省参政卒官　　李仁
按明外史陈修传李仁唐县人为陈友谅招讨使王师克武昌来归以常遇春荐代陶安知黄州府事由给事中擢吏部侍郎修卒仁进尚书谪青州政最擢户部侍郎寻致仕　　赵好德
按明外史陈修传赵好德字秉彝汝阳人由户部尚书改官帝嘉其典铨平明尝召与四辅官坐论治道于内殿命画史图像禁中终陕西参政初元末时汝颍兵起好德谓妻李曰元运将终东南当有真主欲往从之汝孕生男可名太平他日求我洒泣而别谒太祖金陵历官有政绩遂至六卿长其子长名毅事太祖成祖官亦至工部侍郎兼少詹事　　翟善
按明外史陈修传翟善字敬夫洪武中贡入太学授吏部文选司主事历员外郎二十六年尚书詹徽侍郎傅友文诛命善署部事旋进侍郎署尚书事逾年实授尚书明于经术奏对合帝意帝曰善虽年少宇量恢廓他人莫及也欲为营第于泰兴以善不忍夺人自益而止欲除其家戍籍善曰戍卒宜增岂可以臣破例帝益以为贤坐法当刑父为陈乞降宣化知县以终　　吴琳
按明外史陈修传吴琳黄冈人太祖下武昌求荆楚名儒以詹同荐召为国子助教与同并教胄子文采不如同而经术过之吴元年除浙江按察司佥事复入为起居注命赍币帛求书于四方洪武四年迁太常卿进兵部尚书典京闱乡试六年改吏部尚书又与同迭主部事逾年乞归帝尝遣使察之使者潜至旁舍一农人坐小杌起拔稻苗布田貌甚端谨使者前曰此有吴尚书者在否农人敛手对曰琳是也使者以状闻帝为嘉叹　　王克己
按明外史吴琳传继琳为尚书者王克己寿阳人洪武初以文学征除户部主事洁己不缁出纳详慎擢吏部尚书未几致仕　　蹇义
按明外史本传义字宜之巴人初名瑢洪武十八年进士授中书舍人奏事辄称旨帝问汝蹇叔后乎瑢顿首不敢对帝嘉其笃诚为更名义手书赐之一考当选特命满九载朕且用义由是朝夕侍左右小心敬慎未尝忤色建文帝即位推太祖意超擢吏部右侍郎是时齐黄等用事外兴大师内改制度义无所建明充位而已国子博士王绅遗书责之义不能答燕师入率先迎附迁左侍郎数月进尚书时方务反建文之政所更易者悉罢之义从容言于帝曰损益贵适时宜前改者过今必欲尽复者亦过因举数事陈说本末帝称善从其言永乐二年兼太子詹事帝有所传谕太子辄遣义能委曲导意帝与太子俱爱重之七年帝巡北京命辅皇太子监国义熟典故达治体军国事皆倚办旧臣见亲用者户部尚书夏原吉与义齐名中外称曰蹇夏满九载帝亲宴之便殿褒扬甚至数奉命兼理他部事职务填委处之裕如十七年以父丧归帝及太子皆遣官赐祭有诏起复十九年三殿灾时□廷臣二十六人巡行天下义及给事中马俊分巡应天诸府问军民疾苦黜陟文武长吏义以国家多事尽法绳吏将不胜斥太甚者数人余多宽假条兴革数十事奏行之还治部事如故二十年成祖北征还入间者言怒太子逮义系锦衣卫狱明年得释仁宗即位义原吉皆以元老为中外所信而帝顾念义监国旧劳尤厚倚之首进义少保赐冠服象笏玉带兼食二禄寻进少傅少师赐银章一文曰绳愆纠缪已复赐玺书曰曩朕监国卿以先朝旧臣擢兼詹事日侍左右两京肇建政务方殷卿劳心焦思不恤身家二十余年夷险一节朕承大统赞襄治理不懈益恭朕笃念不忘兹以己意创制蹇忠贞印赐卿俾藏于家传之后世知朕君臣共济艰难相与有成也寻命监修太宗实录义视原吉尤重厚慎择郡守考察明恕号为称职然不敢专断每承顾问持两端使人主自择杨士奇于帝前诘义曰何过虑义应曰恐卤莽为后忧耳帝笑曰二卿言皆是杨荣或诋义帝不直荣义顿首言荣无他即左右有谗荣者愿陛下慎察帝复笑曰吾固弗信也宣宗即位召义原吉嘉劳之委寄如仁宗时从征乐安还予甚厚时议弃交址义与原吉力争而帝方用士奇言二人亦不敢坚执寻命择使交址者义荐伏伯安口辨原吉士奇俱曰使臣奉命以忠信恃口辨必辱国帝竟罢伯安弗遣义亦弗复言已而从北巡还帝以义原吉士奇荣四人者皆已老赐玺书曰卿等皆祖宗遗老辅朕躬今黄发危齿不宜复典冗剧伤朝廷优老待贤之礼可辍所务朝夕在朕左右讨论至理共宁邦家其专精神审思虑益致嘉谟嘉猷寅亮弼直称朕意焉明年郭琎代为尚书理部务复赐义银章文曰忠厚宽宏寻赐新第于文明门内英宗即位斋宿得疾遣医视问所欲言对曰陛下初嗣太宝望敬守祖宗成宪始终不渝耳遂卒年七十三赠太师谥忠定官二子英荃皆尚宝司丞英有诗名历官太常少卿仍掌司事子霖中书舍人　　张紞
按明外史本传紞字昭季富平人洪武中举明经为东宫侍书迁通政司左参议试左通政云南平出为右参政陛辞帝赋诗二章赐之历左布政使二十六年入觐治行为天下第一特令吏部勿考赐玺书曰曩者讨平西南命官抚守尔紞实先往于今五年诸蛮听服诚信相孚克共乃职不待考而朕知其功出天下十二牧上故嘉尔绩命尔仍治滇南汝往钦哉紞为布政使凡十三年朝士董伦王景韩宜可辈迁谪其地紞皆接以礼意或相荐引凡土地贡赋法令条格皆紞所裁定民间丧祭冠婚咸有定制务变其俗滇人遵用之建文帝立召为吏部尚书诏征遗逸士集阙下紞所选用皆当其才会修太祖实录被旨试翰林编纂官奏杨士奇第一士奇由是知名燕师入录中朝奸臣二十九人紞与焉成祖既即位以茹□言宥仍故职无何帝临朝而叹咎建文时之改官制者乃令紞及户部尚书王钝解职务月给尚书半俸居京师紞惧自经于吏部后堂妻子相率投池中死紞在吏部值变官制小吏张祖言曰高皇帝起布衣有天下立法创制规模甚远今更之未必胜徒滋人口愿公力持之紞然其言而不能争也时添设京卫知事紞即奏授祖后紞自经死舁尸归属吏无敢视者惟祖经纪其丧乃去　　毛泰亨
按明外史张紞传时有毛泰亨者建文朝为吏部侍郎与紞同事紞死泰亨亦死　　师逵
按明外史本传逵字九达东阿人少孤事母至孝年十三母疾思藤花菜逵出城南二十余里求得之及归夜二鼓道遇虎逵惊呼天虎舍之去持还奉母母疾遂愈洪武中以国子生从御史冯彬刷卷江西为彬所劾逮至阙下囚服见帝伟其貌释之谪御史台书案牍家至京自陈母老乞一官以养帝怜之以为御史超迁陕西按察使狱囚系千人浃旬尽决遣悉当其罪母忧去官庐墓侧不饮酒食肉者三年成祖即位召为兵部右侍郎转吏部右侍郎永乐四年营建北京宫殿遣逵采木湖湘以十万众入穷山贾贩不通军夫艰食辟道路召商贾事以办然颇严刻帝念民劳欲罢役逵言民乐趍事遂不罢督之益严民不堪多从李法良为乱后有诏罢采所在存贮散遣役夫逵又言岸高水急势不可止宜顺流输之于是左中允周干劾逵方命虐民请罪之皇太子以帝所特遣置不问八年帝北征命总督馈饷逵请均量其程设顿置堡更递转输从之逵佐蹇义在吏部二十年人不敢干以私仁宗嗣位进南京户部尚书兼掌吏部宣德二年卒官逵廉不殖生产禄赐皆分宗党有子八人无以自赡成祖尝语左右曰六部扈从臣不贪者惟逵而已宣宗亦称其廉正云　　魏骥
按明外史本传骥字仲房萧山人永乐中以进士副榜授松江训导常夜分茗粥劳诸生诸生感奋多成就者召修永乐大典书成还任用师逵荐迁太常博士帝谓曰刘履节为御史九年高皇帝方授是官不轻予人也宣德初迁吏部考功员外郎历南京太常寺少卿正统三年召试行在吏部左侍郎逾年为真畿甸蝗奉诏巡视问民疾苦寻以老辞不允调礼部改南京吏部十三年满九载入见乞致仕不允就进尚书英宗北狩骥率诸司条上时务多施行景泰元年年七十七致仕骥居官务大体在太常山川坛获双白兔圻内生瑞麦皆却不进在吏部有进士未终制求考功同官将许之骥持不可法司因旱恤刑有王纲者恶逆当辟或悯其少欲缓之骥曰此妇人之仁天道不时正此故也狱决而雨正统中王振怙笼陵公卿独严重骥呼先生景泰初以请老至京师大学士陈循骥门生也请间曰公虽位冢宰未尝立朝愿少待事在循辈而已骥正色曰君为辅臣当为天下进贤才不得私一座主退语人曰渠以朝廷事为一己事安得善终竟致仕去骥端厚祗慎顾劲直好别白君子小人恒曰无是非之心非人也家居忧国及民老而弥笃萧山故多水患有宋时县令杨时湖堤遗迹骥倡修螺山石岩毕公诸塘堰捍江潮兴湖利乡人赖之居恒布衣粝食不殖生产事兄教谕骐虽耄益恭时戴笠行田间尝遇钱唐主簿隶诃之答曰萧山魏骥也主簿仓皇谢慰而遣之成化七年御史梁昉言臣先任萧山县见致仕尚书臣魏骥里居与里人稠处教子孙孝弟力田增堤浚湖捍御灾患所行动应礼法倡理学勖后进虽在林野有补治化骥生平学行醇笃心术正大谙世事瞭国体致仕二十余年年九十八岁四方仰德有如卿云百年化育滋此人瑞臣读前史有以归老赐禄毕其身者有尊养三老五更者有安车蒲轮召者有赐几杖者上齿德也骥齿德有余爵在上卿可称达尊乞下所司酌前代故事施行帝览奏嘉叹遣行人存问赐羊酒命有司月给米三石使命未至而骥卒赐祭葬如礼谥文靖其子完以骥遗言诣阙辞营葬乞以其金赈饥民帝怃然曰骥临终遗命犹恐劳民可谓纯臣矣许之萧山民德骥不巳诣阙请祀于德惠祠以配杨时制曰可　　黄宗载
按明外史本传宗载一名垕字厚夫丰城人洪武三十年进士授行人奉使四方未尝受馈遗累迁司正永乐初以荐为湖广按察司佥事巨奸宿猾多谪戍铜鼓五开间阴持官吏短长宗载榜数其罪曰不改必置之法众莫敢犯征诣文渊阁修永乐大典书成受赐归任董造海运巨舰数十艘事办而民不扰车驾北征征兵湖广使者贪暴失期宗载不举劾谪杨青驿驿夫起山东道御史弹劾不少避巡按交址及归无私□尚书黄福语人曰吾居此久所接御史多矣惟宗载知大体丁祖母忧起复改詹事府丞洪熙元年进行在吏部左侍郎往浙理军政督采木湖湘英宗初被劾下狱未几复职迁南京吏部尚书居九年乞休章四上乃许归数年卒年七十九宗载持廉守正不矫不随学问文章俱负时望公卿大夫齿德之盛推宗载云　　王直
按明外史本传直字行俭泰和人父伯贞以经术显洪武十五年聘至京师应诏者五百余人帝亲御奉天门试之伯贞对第一与论太极复称旨授试佥事分巡广东雷州复吕塘废渠清盐法会罢分巡官召还为户部主事命尚书赵俊受学以父丧服阕不时起谪居安庆者数年建文初复以荐知琼州府崖州黎相仇杀以反闻且用兵伯贞捕其首恶数人复于朝兵遂罢琼田岁常三获以赋军军不时受俟民乏而敛急则因之以要利伯贞为立期三输之而弊绝居数年大治流民来归者万三千余口忧归补肇庆未之官卒直幼而端重家贫力学永乐二年举进士改庶吉士帝善其文召入内阁俾属草寻授修撰北巡留侍皇太子已复从帝居北京迁侍读历事仁宗宣宗累迁少詹事兼侍读学士正统初进礼部右侍郎学士如故久之出莅部事尚书胡悉以部政付直直处之若素习者八年代郭琎为吏部尚书户部侍郎奈亨附王振构郎中赵敏词连直及侍郎曹义赵新□下狱三法司廷鞫论亨斩直等赎徒帝宥直义夺亨新俸帝将亲征也先直率廷臣力谏曰国家备边最得上策谋臣猛将坚甲利兵星罗棋布且耕且守敌亦不敢深入今宜固封疆申号令坚壁清野蓄锐以待之彼疲走耳何必亲御六师远临塞下以侥幸不可知之胜乎况秋暑未退旱气蕴隆青草不丰水泉犹塞士马之用未充兵凶战危臣诚未见其可帝不从命直留守京师王师覆于土木率群臣请太后立皇太子奉郕王摄国政已劝即真以安反侧议上皆直为首而直自以不如于谦每事推下之雍容镇率而已加太子太保景泰元年进少傅也先使使议和且请还上皇下礼部议未决直率群臣上言曰太上皇惑细人言轻身一出至于蒙尘陛下宵衣旰食征天下兵与群臣兆姓同心僇力期灭此朝食以雪不共戴天之耻乃者天诱其衷也先有悔心之萌而来求成于我请还乘舆此转祸为福之机也望陛下俯从其请遣使往报因察其诚伪而抚纳之奉太上皇以归少慰祖宗之心陛下天位已定太上皇还不复莅天下事陛下第崇奉之则天伦厚而天眷益隆诚古今盛事也帝曰卿等言良然但前后使者五辈往终不得要领今复遣使设彼假送驾为名来犯京师岂不为苍生患贼诈难信其更议之已而阿剌使复至胡等复以为言于是帝御文华殿门召诸大臣及言官谕以宜绝状直对曰必遣使毋贻后悔帝不悦于谦前为解帝意释乃曲听之群臣既退太监兴安匍匐出呼曰若等固欲遣使有文天祥富弼其人乎直大言曰廷臣惟天子使既食其禄敢辞难乎言之再声色愈厉安语塞乃议遣使命李实罗绮往既行而瓦剌可汗使复来直等固请乃遣杨善等报之比实还以也先使至直与实语具知也先欲和上疏请更遣使赍礼币往迎上皇不许复上疏曰臣等与李实语具得彼中情事其所需衣物资斧者上皇言也而奉迎车驾也先意也昨者脱脱不花及阿剌知院来皆有报使今也先使以迎请为辞乃不遣使与偕是疑敌而召兵也遣使与和迎上皇便又不许已而实自言于帝帝第报也先书就令杨善迎归而已直等复上言今北使已发愿本上皇之心顺臣民之愿因彼悔心遣使往报以图迎复此不待计而决者也不然众志难犯违天不祥彼将执为兵端边事益棘京师亦不得高枕卧矣帝乃命群臣择使直与宁阳侯陈懋等请仍遣实报曰俟善归议之已而善竟奉上皇还二年也先遣使入贡且请答使直屡疏言边备未修刍粮未积疮痍未复宜如其请遣使往以观虚实开导其善不许无何也先遣骑入塞以报使为辞直与群臣复请之卒不许直等乃上疏言陛下锐意治兵为战守计真大有为之主然使命不通难保其不为寇宜□沿边守臣发兵游侥有警则入保无事则力耕陛下于几务之暇时召京营总督总兵询以方略诚接而礼貌之信赏罚以持其后斯战守可言也帝曰善中书舍人何观劾直等在先朝阿附权奸今老猾不宜置左右帝怒下观狱杖而贬之其明年帝欲易太子未发会思明土知府黄以为请帝喜下礼部议胡唯唯文武诸臣议者九十一人当署名直有难色陈循濡笔强之乃署竟易皇太子直进兼太子太师赐金币加等顿足叹曰此何等大事乃为一蛮酋所坏吾辈愧死矣景帝疾亟直等会诸大臣台谏请复立沂王为皇太子推大学士商辂草疏未上而石亨徐有贞等夺门迎上皇复位杀王文等疏草留姚夔所尝出以示郎中陆昶叹曰是疏不及进天也直遂乞休赐玺书金绮楮币给驿归直为人方面修髯仪观甚伟性严重不苟言笑及与人交恂恂如也在翰林二十余年稽古代言编纂记注之事多出其手与金溪王英齐名人称二王以居地目直曰东王英曰西王为侍郎次当入阁杨士奇不欲也及长吏部益廉慎时初罢廷臣荐举方面大吏专属吏部直委任曹郎严抑奔竞凡御史巡方归者必令具所属贤否以备选擢称得人其子为南国子博士考绩至部文选郎欲留侍直直不可曰是乱法自我始也朝廷以直老命何文渊为尚书佐之文渊去又命王翱部遂有二尚书直为尚书十四年年益高名德日益重帝优礼之免其常朝比家居尝从诸佃仆耕莳击鼓歌唱诸子孙更迭举觞上寿直叹曰曩者西杨抑我令不得共事然使我在阁今上复辟当不免辽阳之行安得与汝曹为乐哉天顺六年卒年八十四赠太保谥文端仕至翰林检讨亦以学行称曾孙思自有传　　崔恭
按明外史本传恭字克让广宗人正统元年进士除户部主事督饷延绥有能声以杨溥荐擢莱州知府内地输辽东布悉贮郡库岁久朽敝守者多破家恭别构屋三十楹贮之请约计岁输外余以充本府军饷遂放遣守者八百人也先犯京师遣民兵数千入援廷议城临清檄发役夫恭以方春民乏食请俟秋成居府六年莱人以比汉杨震景泰中超迁湖广右布政使诸司供给率取之民恭与僚佐约悉罢之公安监利流民擅相杀恭下令愿附籍者听否则迨秋遣归众遂定寻迁江西左布政使司有广济库官吏干没五十万恭白于巡抚韩雍典守者咸获罪定均徭法酌轻重十年一役遂为定例宁王奠培不法恭劾之削其护卫王稍戢天顺二年迁右副都御史代李秉巡抚苏松诸府按部进耆老各言利病为兴革与都督徐恭浚仪真漕河又浚常镇河避江险已大治吴淞江起昆山夏界口至上海白鹤江又自白鹤江至嘉定卞家渡迄庄家泾凡浚万四千二百余丈又浚曹家港蒲汇塘新泾诸水民赖其利目曹家港为都堂浦初周忱奏定耗羡则例李秉改定以赋轻重递盈缩其例甚平而难于稽算吏不胜烦扰恭乃罢去悉如忱旧吏部缺右侍郎李贤王翱举恭遂召用置劝惩簿有闻皆识之翱甚倚恭转左父忧起复成化五年尚书李秉罢商辂欲用姚夔彭时欲用王概而北人居言路者谓时实逐秉喧谤于朝时称病不出侍读尹直以时概皆己乡人恐因此得罪急言于辂以恭代秉为尚书五月以母丧归丧毕起南京吏部劾罢诸司不职者数人寻奉□参赞机务居三年致仕又二年卒赠太子少保谥庄敏　　陈俊
按明外史本传俊字时英莆田人举乡试第一登正统十三年进士除户部主事督天津诸卫军采草奏减新增额三十五万束豪猾侵苏松改折银七十余万两俊往督不数月毕输尚书金以为能俾典诸曹章奏历郎中天顺五年两广用兵俊督饷时州县残破帑藏殚虚弛盐商越境令引加米二斗军兴赖以无乏母丧不听归蛮平始还初俊为主事奔父丧赙者皆却之至是文武将吏醵金赙亦不纳成化初擢南京太常少卿四年召拜户部右侍郎俊练习钱谷四方灾伤边镇急刍饷奏请沓至裁决咸当尚书杨鼎深倚之京师大饥先后发太仓粟八十万石平粜石值六钱豪猾乘时射利俊请籴以升斗为率过一石勿与饥民获济寻议用兵河套□俊赴河南山陜会巡抚诸臣画刍饷发帑金二十万助之俊以边庾空竭岁又不登而榆林道险远转输难乃发金于内地市易修西安韩城同官径道以利飞挽还朝进俸一级历吏部左右侍郎三品九载满拜南京尚书寻改兵部参赞机务先是参赞之任不专属兵部自薛远后继以俊遂为定制久之就改吏部二十一年星变率九卿陈时弊二十事皆极痛切帝多采纳而权幸所不便者终格不行明年乞致仕诏加太子少保赐驰驿传还卒谥康懿　　王翱
按明外史本传翱字九皋盐山人永乐十三年初试贡士于北京帝思得北士用之而北人登第率后翱两试皆上第大喜特召赐食改庶吉士授大理左寺正左迁行人宣德元年以杨士奇荐擢御史时官吏有罪不问重轻许运砖还职翱请赃吏坐死但许赎罪不得复官帝从之巡按四川松潘蛮窃发都督陈怀驻成都相去八百余里不能制翱奏移怀松潘而州县及土司□设社学以兴教化英宗嗣位廷议遣文武大臣出镇守擢翱右佥都御史偕都督武兴镇江西惩贪抑奸吏民畏爱正统二年召还院处州贼流广信命翱往捕尽俘以还松潘国师商巴与都指挥赵谅有隙谅诱执巴掠其财与同官赵得诬以叛其弟小商巴怒聚众剽掠得请济师命翱及都督李安军二万征之而巡按御史白其枉诏审机进止翱至出商巴于狱遣人招其弟因抚定其余党而劾诛谅戍得复商巴国师松潘遂平六年代陈镒镇陜西辽东将屡失机诏翱往督军务翱以军令久弛寇至不力战因诸将庭谒责以失律罪命左右曳出斩之皆惶恐叩头愿效死赎翱乃躬行边自山海关抵开原缮城垣浚沟堑五里为堡十里为屯使烽燧相接练将士室鳏寡军民大悦又以边塞孤远军饷匮缘俗立法令有罪得收赎指挥孙璟鞭杀戍卒其妻女哭之亦死他卒诉璟杀一家三人翱曰卒死法妻死夫女死父非杀也命璟偿其家葬薶费璟感激后参将辽东追敌三百里事李秉为名将九载满进右副都御史与总兵曹义等出塞击兀良哈擒斩百余人获畜产四千六百进右都御史诸将破敌广平山进左脱脱不花大举犯广宁杀掠万三千余人会乘舆北狩方用兵止停俸半载景泰三年召还掌院事易储加太子太保浔梧猺乱总兵董兴武毅推委不任事于谦请以翁信陈旺易之而特遣一大臣督军务乃以命翱两广有总督自翱始翱至镇将吏詟服推诚抚谕猺人向化部内无事明年入为吏部尚书初何文渊协王直掌铨多私为言官攻去翱代一循成宪天顺改元加宫保直致仕翱始专部事石亨欲去翱翱乞致仕已得请李贤力争乃留及贤为亨所逐亦以翱言留两人相得欢甚帝每用人必咨贤贤以推翱以是翱得行其志帝眷翱厚时召对便殿称先生不名而翱年几八十多忘尝令郎谈伦随入帝问故翱顿首曰臣老矣所聆圣谕恐遗□令此郎代识之其人诚谨可信也帝喜吏部主事曹恂已迁江西参议遇疾复入都翱以闻命以主事回籍恂怒伺翱入朝捽翱胸掴其面大声诟詈事闻下诏狱翱具言恂实病得斥归时服其量五年加太子少保宪宗立进太子太保雨雪免朝参屡疏乞归辄慰留数遣医视疾疾甚乃许致仕未出都卒年八十有四赠太保谥忠肃翱在铨部谢绝请谒公余恒宿直庐非岁时朔望谒先祠未尝归私第论荐不使人知曰吏部岂快恩怨地耶自奉俭素景帝知其贫为治第盐山孙以荫入太学不使应举曰勿妨寒士路□贾杰官近畿翱夫人数迎女杰恚曰若翁典铨移我官京师反手尔何往来不惮烦也夫人闻之乘间请翱翱怒推案击夫人伤面其自辽东还朝也中官同事者重翱赆明珠数颗翱固辞其人曰此先朝赐也公得毋以赃郄我乎不得已纳而藏焉中官死召其从子还之为都御史时夫人为娶一妾逾半岁语翱翱怒曰汝何破我家法即日具金币返之妾终不嫁曰岂有大臣妾嫁他人者翱卒妾往奔丧其子养之终身李贤尝语人曰皋陶言九德王公有其五乱而敬扰而毅简而廉刚而塞强而义也然性颇执尝有诏举贤良方正经明行修及山林隐逸士至者率下部试翱黜落百不取一二性不喜南士英宗尝言北人文雅不及南人顾质直雄伟缓急当得力翱由是益多引北人晚年徇中官郭聪嘱为都御史李秉所劾翱自引伏盖不无小损云子孙世官锦衣千户　　李秉
按明外史本传秉字执中曹县人少孤力学举正统元年进士授延平推官沙县豪诬良民为盗而淫其室秉捕抵罪豪诬秉坐下狱副使侯辄论豪如法由是知名征入都察院理刑将授御史都御史王文荐为本院经历改户部主事宣府屯田为豪占秉往视归田于军而请罢科率边人赖之两淮盐课弊觉逮系数百人秉往核疑印有诈搜得伪印逮者得白景帝立进郎中景泰二年宣府督饷侍郎刘琏病命秉往佐之至则发琏侵牟状即擢秉右佥都御史代琏兼参赞军务宣府数遭寇军民牛具悉被掠朝廷遣官市牛万五千分给屯卒人予市谷种直琏尽以京军出守者一不及屯卒顾停其月饷征屯粮甚急秉尽反琏政厚恤屯军发帑市牛种士卒自城守外悉令屯作凡使者至及宦官镇守供亿科敛者皆奏罢之以官钱给费故事军有家者月饷一石无者减十四军妻死虽有父母兄弟概以无家论秉力言其非请优给之帝方加意边军览宣府亿万库所上财物数悉命秉给诸军军愈感悦三年冬命兼理巡抚事顷之又命提督军务秉益尽心边计不恤嫌怨都指挥杨文杨鉴都督江福贪纵劾罪之守独石内官弓胜田猎扰民请征还又劾总兵官纪广副总兵杨能罪广讦秉自解帝召秉还而言官交章言秉不当去乃复命科道二人往廉之卒留秉先是寇乱边地民悉流移内郡秉广行招徕奏给月廪瘗土木鹞儿岭暴骸万五千乞推行于诸塞军为寇杀掠家无依者官为养赡或资遣还乡所条奏百十章帝及大臣知其贤朝奏夕下弊政悉厘谍报寇牧近边廷议遣杨俊会宣府兵剿之秉曰塞外故诸部牧地非犯边也掩杀幸功非臣敢闻乃止诸部质所掠男妇求易米朝议成丁予一石幼者半之诸部概乞一石镇将不可秉曰是重粟而轻人也如其言予之而自请专擅罪帝以秉为识体都督过兴代纪广令每所出滑车三两诸城门积砖五千寇至则砖塞门车绠人上秉论兴恇怯诏切责之巡按贾恪奏秉兴不协秉亦讦恪纵傲勘至置秉不问召恪还论罪天顺初罢巡抚官改督江南粮储初陈泰为巡抚以苏松赋额不均令民田五升者倍征官田重者无增耗赋均而额不亏秉至一守其法秉之巡抚宣府也巡按张鹏以事相忤至是鹏与御史杨瑄俱言事得罪戍岭表梏甚严过南畿秉闻之出迎急问两御史舟安在见两人持之哭锦衣林千户者监行为感动释两人梏安行至戍所无恙坐举知府违例被逮帝念秉过微令复任请浒墅关税悉征米备荒内官金保监淮安仓秉发其科索罪御史李周等左迁秉疏救之帝怒将议罪会廷议复设巡抚大臣荐秉才遂命抚大同而都指挥孙英先以罪贬秩还卫总兵李文妄引诏书令复职秉至即斥之裨将徐旺领骑卒操练秉以旺不胜任解其官谤议纷起会天城守备中官陈例久病秉请易以罗付帝遂责秉专擅征下诏狱指挥门达并以前举知府救御史及斥孙英等为秉罪法司希旨斥为民居三年用阁臣荐起故官□南京都察院宪宗立进右副都御史复抚宣府甫数月召拜左都御史成化改元掌大计黜罢贪残倍于其旧明年秋命秉自辽东抵大同整饬边备至即劾镇守中官李良总兵官武安侯郑宏失律罪出都指挥裴显于狱及举指挥崔胜傅海等击敌凤凰山军稍却秉欲斩指挥徐英英跃马前众遂争上山走敌捷闻玺书嘉劳秉遂往巡宣府大同更将帅申军令而还未几命为总督数破敌帝劳以羊酒赐麒麟服加太子少保吏部尚书王翱致仕廷推代者帝留待秉至是擢任之锐意澄仕路监生需次八千余人请分别考核黜庸劣数百人咸怨秉左侍郎崔恭以久次当得尚书而秉得之右侍郎尹旻尝学于秉秉初屈意从两人既而不听两人言两人亦颇秉侍读彭华者大学士时从弟也与中贵数千秉秉不听胥怨秉御史戴用请两京堂上官及方面正佐如正统间例会廷臣保举帝纳其言且令两京四品以上吏部具缺取上裁御史刘璧吴远冯徽争之请仍归吏部语颇侵内阁帝怒方诘责言者会朝觐考察斥退者众又多大臣乡故众怨交集而大理卿王概亦欲去秉代其位乃与华谋嗾同乡给事中萧彦庄劾秉言秉子为令不职不能黜而私布政丘陵孙遇参政张穆佥事李龄阴结年深御史助己并罗织其十二罪帝怒下廷议恭旻助彦庄言吾两人谏之不听刑部尚书陆瑜等遂奏秉衒直沽名颠倒铨政乃落秉太子少保致仕罢陵等四人官而命彦庄指秉所结御史久之不能对则以璧等三人名上遂俱下诏狱出之外陵等实良吏有名以谗黜众议不平陵尤不服连章讦彦庄廷讯陵词直帝恶彦庄诬罔谪大宁驿丞方秉被劾势汹汹且逮秉秉谓人曰为我谢彭先生秉罪惟上所命第毋令入狱入则秉必不出恐伤国体因具疏引咎略不自辨时天下举子方会试集都下奋骂曰李公天下正人为奸邪所诬若罪李公愿罢我等试以赎及见帝薄责秉乃已秉行官属饯送皆欷歔有泣下者秉慷慨揖诸人立登车去秉去恭遂为尚书秉诚心直道夷险一节与王竑□负重望林居二十年中外荐疏十余上竟不起弘治初卒赠太子太保谥襄敏
　吏部部名臣列传四
　　明二
　　耿裕
按明外史本传裕字好问尚书九畴子也景泰五年进士改庶吉士授户科给事中转工科天顺初以九畴为右都御史改裕检讨九畴坐劾石亨贬裕亦谪泗州判官终父丧补定州成化初召复检讨进修撰历国子司业祭酒侯伯年幼者皆肄业监中裕采古诸侯贵戚言行可法者为书授之帝闻而称善历吏部左右侍郎坐尚书尹旻累停俸者再己代旻为尚书大学士万安与裕不协而李孜省私其同乡李裕欲使代裕相与谋中之坐以事调侍郎黎淳南京而夺裕俸言官复交劾宥之裕入谢既出帝怒曰吾再宽裕罪宜申谢今一谢以夺俸故意鞅鞅耶孜省等因而倾之遂调南京礼部逾年孝宗嗣位转南京兵部参赞机务弘治改元召拜礼部尚书时公私侈靡耗费日广裕随事救正或因灾异条上时事或申理言官先后陈言甚众大要归于节俭给事中郑宗仁疏节光禄供应裕等请纳其奏巡视光禄御史田奫以供费不足累行户请借太仓银偿之裕等言疑有侵盗弊请□所司禁防帝皆从之南京守备中官请增奉先殿日供品物裕等不可帝方践阼斥番僧还本土止留乳奴班丹等十五人其后多潜匿京师转相招引斋醮复兴言官以为言裕等因力请驱斥帝乃留百八十二人余悉逐之礼部公廨火裕及侍郎倪岳周经等请罪被劾下狱已释之停其俸初撒马儿罕及土鲁番皆贡狮子甘肃镇守太监傅德先图形以进巡按御史陈瑶请却之裕等乞从瑶请而治德违诏罪帝不从后番使再至留京师频有宣召裕等言番人不道因朝贡许其自新彼复潜称可汗兴兵犯顺陛下优假其使适遇倔强之时彼将谓天朝畏之益长桀骜且番人狡黠不宜令出入内廷狮子野兽无足珍异帝即违其使还寻代王恕为吏部尚书加太子太保御用监匠人李纶等以内降得官裕言先有诏文官不由臣部推举传乞除授者参送法司按治今除用纶等不信前诏不可给事中吕献等皆论奏裕亦再疏争终不听裕为人坦夷谅直谙习朝章秉铨数年无爱憎亦不徇毁誉铨政称平自奉淡泊两世贵盛而家业萧然父子并以名德称卒年六十七赠太保谥文恪　　倪岳
  </div>
  <div class="pagination">
   <a href="官常典吏部部_page3.html">
    上一页
   </a>
   <a href="官常典吏部部.html">
    1
   </a>
   <a href="官常典吏部部_page2.html">
    2
   </a>
   <a href="官常典吏部部_page3.html">
    3
   </a>
   <span class="current-page">
    4
   </span>
   <a href="官常典吏部部_page5.html">
    5
   </a>
   <a href="官常典吏部部_page6.html">
    6
   </a>
   <a href="官常典吏部部_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
