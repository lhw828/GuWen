<!DOCTYPE html>
<html>
 <head>
  <meta charset="utf-8"/>
  <title>
   交谊典朋友部 - 第 5 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   交谊典朋友部 - 第 5 页/共 5 页
  </h1>
  <div class="content">
   村居
　　　　　张逸
天高气肃正一泒秋声悲吟万木潇洒远山抹翠澄溪漾玉故人家住残阳外小枫村低低茅屋烟生芦渚霜沾菊浦酒香茶熟　□篱畔山中野服想竹栏琴韵松棋局四壁清幽爱挂云林几幅鲤鱼风起天横雁待一叶寻他剡曲开尊长笑池边蟹紫墙头橘绿　　满庭芳
岁暮过西
村王叔远
　沈
岁暮偷闲残冬访道隔溪扶过危桥痴情懒骨傲俗自逍遥□北□南景况完乡社邻父招邀真闲甚开门汲水浅灌美人蕉　客来山犬吠不通名姓直入书巢笑吟吟握手木榻相劳绿净幽光几知交者野牧渔樵无今古清谈一席尔我共萧骚
　朋友部选句
汉扬雄逐贫赋朋友道绝进官凌迟厥咎安在职汝为之晋潘尼安身论朝有弹冠之朋野有结绶之友梁昭明太子十二月启宿昔亲朋平生益友不谓穷通有分云雨将乖既深伐木之声更问采葵之咏古诗昔我同门友高举振六翮不念携手好弃我如遗迹晋嵇康诗思我良朋如渴如饥愿言不获怆矣其悲陶潜诗出门万里客中道逢嘉友宋鲍照诗出入重宫里结友曹与何车马相驰逐宾朋何容华又结友多贵门出入富儿邻唐杜甫诗精理通谈笑忘形向友朋

　朋友部纪事一
礼记檀弓文伯之丧敬姜据其□而不哭曰昔者吾有斯子也吾以将为贤人也吾未尝以就公室今及其死也朋友诸臣未有出涕者而内人皆行哭失声斯子也必多旷于礼矣夫子夏丧其子而丧其明曾子吊之曰吾闻之也朋友丧明则哭之庄子大宗师篇子祀子舆子犁子来四人相与语曰孰能以无为首以生为脊以死为尻孰知生死存亡之一体者吾与之友矣四人相视而笑莫逆于心遂相与为友子桑户孟子反子琴张三人相与友曰孰能相与于无相与相为于无相为孰能登天游雾挠挑无极相忘以生无所终穷三人相视而笑莫逆于心遂相与友子舆与子桑友而霖雨十日子舆曰子桑殆病矣裹饭而往食之史记管仲列传管仲夷吾者颍上人也少时尝与鲍叔牙游鲍叔知其贤管仲贫困常欺鲍叔鲍叔终善遇之不以为言已而鲍叔事齐公子小白管仲事公子纠及小白立为桓公公子纠死管仲囚焉鲍叔遂进管仲管仲既用任政于齐齐桓公以霸九合诸侯一匡天下管仲之谋也管仲曰吾始困时尝与鲍叔贾分财利多自与鲍叔不以我为贪知我贫也吾尝为鲍叔谋事而更穷困鲍叔不以我为愚知时有利不利也吾尝三仕三见逐于君鲍叔不以我为不肖知我不遭时也吾尝三战三走鲍叔不以我为怯知我有老母也公子纠败召忽死之吾幽囚受辱鲍叔不以我为无耻知我不羞小节而耻功名不显于天下也生我者父母知我者鲍子也鲍叔既进管仲以身下之子孙世禄于齐有封邑者十余世常为名大夫天下不多管仲之贤而多鲍叔能知人也伍子胥传子胥者楚人也名员与申包胥为友员之亡也谓包胥曰我必覆楚包胥曰我必存之及吴兵入郢掘楚平王墓出其尸鞭之三百申包胥亡于山中使人谓子胥曰子之报雠其已甚乎吾闻之人众者胜天天定亦能胜人今子故平王之臣亲北面而事之今至于僇死人此岂其无天道之极乎伍子胥曰为我谢申包胥曰吾日暮途远吾故倒行而逆施之于是申包胥走秦告急求救于秦秦不许包胥立于秦廷昼夜哭七日七夜不绝其声秦哀公怜之曰楚虽无道有臣若是可无存乎乃遣车五百乘救楚击吴六月败吴兵于稷张仪传苏秦已说赵王而得相约从亲然恐秦之攻诸侯败约后负念莫可使用于秦者乃使人微感张仪曰子始与苏秦善今秦已当路子何不往游以求通子之愿张仪于是之赵上谒求见苏秦苏秦乃诫门下人不为通又使不得去者数日已而见之坐之堂下赐仆妾之食因而数议之曰以子之材能乃自令困辱至此吾宁不能言而富贵子子不足收也谢去之张仪之来也自以为故人求益反见辱怒念诸侯莫可事独秦能苦赵乃遂入秦苏秦已而告其舍人曰张仪天下贤士吾殆弗如也今吾幸先用而能用秦柄者独张仪可耳然贫无因以进吾恐其乐小利而不遂故召辱之以激其意子为我阴奉之乃言赵王发金币车马使人微随张仪与同宿舍稍稍近就之奉以车马金钱所欲用为取给而弗告张仪遂得以见秦惠王惠王以为客卿与谋伐诸侯苏秦之舍人乃辞去张仪曰赖子得显方且报德何故去也舍人曰臣非知君知君乃苏君苏君忧秦伐赵败从约以为非君莫能得秦柄故感怒君使臣阴奉给君资尽苏君之计谋今君已用请归报张仪曰嗟乎此吾在术中而不悟吾不及苏君明矣吾又新用安能谋赵乎为吾谢苏君苏君之时仪何敢言且苏君在仪宁渠能乎廉颇蔺相如传颇为赵将相如拜为上卿位在颇之右颇耻为之下宣言曰我见相如必辱之相如不欲与颇争列已而相如出望见颇引车避匿于是舍人谏曰君与廉颇同列廉君宣恶言而君畏匿之恐惧殊甚相如曰吾念之强秦之所以不敢加兵于赵者徒以吾两人在也今两虎共斗其势不俱生吾所以为此者以先国家之急而后私雠也颇闻之肉袒负荆因宾客至蔺相如门谢罪曰鄙贱之人不知将军宽之至此也卒相与欢为刎颈之交管子大匡篇施伯曰夫管仲天下之大圣也今彼反齐大下皆乡之岂独鲁乎今若杀之此鲍叔之友也鲍叔因此以作难君必不能待也不如与之孔子家语孔子之旧曰原壤其母死夫子将助之以沐椁子路曰由也昔者闻诸夫子曰无友不如己者过则勿惮改夫子惮矣姑已若何孔子曰凡民有丧匍匐救之况故旧乎非友也吾其往及为椁原壤登木曰久矣予之不托于音也遂歌曰狸首之斑然执女手之卷然夫子为之隐佯不闻以过之子路曰夫子之屈节而极于此失其与矣岂未可以已乎孔子曰吾闻之亲者不失其为亲也故者不失其为故也孔子曰吾死之后则商也日益赐也日损曾子曰何谓也子曰商也好与贤己者处赐也悦不若己者处不知其子视其父不知其人视其友不知其君视其所使不知其地视其草木故曰与善人居如入芝兰之室久而不闻其香即与之化矣与不善人居如入鲍鱼之肆久而不闻其臭亦与之化矣丹之所藏者赤漆之所藏者黑是以君子必慎其所处者焉曾子从孔子于齐齐景公以下卿之礼聘曾子曾子固辞将行晏子送之曰吾闻之君子遗人以财不若善言今夫兰之本三年湛之以漉酳既成啖之则易以匹马非兰之本性也所以湛者美矣愿子详其所湛者夫君子居必择处游必择方仕必择君择君所以求仕择方所以修道迁风移俗者嗜欲移性可不慎乎孔子闻之曰晏子之言君子哉依贤者固不困依有者固不穷马蚿斩足而复行何也以其辅之者众也孔丛子连丛子下篇鲁人有同岁上计而死者欲为之服问于季彦季彦曰有恩好其缌乎昔诸侯大夫共会事于王及以君命同盟霸主其死则有哭临之礼今之上计并觐天子有交燕之欢同盟绨素上纪先君下录子弟相敦以好相厉以义又数相往来特有私亲虽比之朋友不亦可乎陈士义篇东里闾魏人空腹而好自贤欲自亲于子顺子顺不下或曰君子之交于世士亦取其一节而已东闾子疏达亮直大丈夫也求为先生役而先生无意接之斯者无乃非周公之交人乎子顺曰此吾所以行周公之行也夫东闾子外质顽拙有似疏直然内怀容媚谄魅非大丈夫之节也若其度骸称肤面目鬓眉实美于人圣人论士不以为贵者无益于德故也然东闾子中不应外侮慢世士即所谓愚人而谓人为愚者也持其虚状以不德于人此乃周公之所罪何交之有宫他魏人见子顺曰他困贫贱将欲自托富贵之门庶克免乎子顺曰富而可以托贫贵而可以寄贱者天下寡矣非信义君子明识穷达则不可今子所欲托者谁也宫他曰将适赵公子子顺曰非其人矣虽好养士自奉而已终弗能称也宫他曰将适燕相国子顺曰彼徒兄弟甥舅各济其私无求贤之志不足归也宫他曰将适齐田氏子顺曰齐大国也其士大夫皆有自多之心不能容子也宫他曰然则何向而可子顺曰吾勿识也宫他曰唯先生知人愿告所择将往庇焉子顺曰济子之欲则宜若郈成子者也昔郈成子自鲁聘晋过乎卫右宰谷臣止而觞之陈乐而不作送以宝璧反过而不辞其仆曰日者右宰之觞吾子甚欢也今过而不辞何也成子曰夫止而觞我与我欢也陈乐而不作告我哀也送我以璧寄之我也若由此观之卫其有乱乎背卫三十里闻宁喜作难右宰死之还车而临三举而归反命于君乃使人迎其妻子隔宅而居之分禄而食之其子长而反其璧夫子闻之曰智可与征谋仁可与托孤廉可以寄财者其郈成子之谓乎今子求若人之比庇焉可也宫他曰循先生之言舍先生将安之请从执事子顺辞不得已乃言之魏王而升诸朝列士传六国时羊角哀与左伯桃为友闻楚王贤俱往仕至梁山逢雪粮尽度不两全遂并粮与角哀哀至楚楚用为上卿后来收葬伯桃伯桃墓逼近荆将军陵而伯桃告云我日夜被荆将军伐之哀乃加兵未知胜否云我向地下看之遂自刎死史记郦商传商子寄字况与吕禄善及高后崩大臣欲诛诸吕吕禄为将军军于北军太尉勃不得入北军于是乃使人劫郦商令其子况绐吕禄吕禄信之故与出游而太尉勃乃得入据北军遂诛诸吕是岁商卒谥为景侯子寄代侯天下称郦况卖交也汉书张耳传张耳大梁人也少时及魏公子毋忌为客宦为外黄令陈余亦大梁人好儒术游赵苦陉余年少父事耳相与为刎颈交秦灭魏购求耳千金余五百金两人变名姓俱之陈为里监门吏尝以过笞余余欲起耳摄使受笞吏去耳数之曰始吾与公言何如今见小辱而欲死一吏乎余谢罪陈涉起蕲至陈耳余上谒涉涉及左右生平数闻耳余贤见大喜耳余说陈王请奇兵略赵地许之以所善陈人武臣为将军耳余为左右校尉至诸县说其豪杰收兵得数万人号武信君下赵十余城至邯郸说武臣立为赵王以余为大将军耳为丞相使人报陈王陈王徙系武臣等家宫中封耳子敖为成都君使使者贺赵趣兵西入关赵王使韩广略燕李良略常山广至燕燕人因立广为燕王赵王乃与耳余北略地燕界赵王间出为燕军所得燕囚之欲与分地使者往燕辄杀之有厮养卒说燕载赵王以归李良已定常山还报遂袭邯郸杀武臣赵人多为耳余耳目者故得脱出收兵得数万人求得赵后赵歇立为赵王居信都李良击余余败良良走归章邯邯引兵至邯郸耳与赵王歇走入巨鹿王离围之余北收常山兵得数万人军巨鹿北章邯军巨鹿南棘原筑甬道属河饷王离离兵食多急攻巨鹿巨鹿城中食尽耳数使人召余余自度兵少不能敌秦不敢前数月耳大怒怨余使张黡陈释往让余曰始吾与公为刎颈交今王与耳旦暮死而公拥兵数万不肯相救胡不赴秦俱死且什有一二相全余曰所以不俱死欲为赵王张君报秦今俱死如以肉喂虎何益张黡陈释曰事已急要以俱死立信安知后虑余曰吾顾以无益乃使五千人令张黡陈释先尝秦军至皆没当是时燕齐楚闻赵急皆来救张敖亦北收代得万余人来皆壁余旁项羽兵数绝章邯甬道王离军乏食项羽悉引兵度河破章邯军诸侯军乃敢击秦军遂虏王离于是赵王歇张耳得出巨鹿与余相见责让余问张黡陈释所在余曰黡释以必死责臣臣使将五千人先尝秦军皆没耳不信以为杀之数问余余怒曰不意君之望臣深也岂以臣重去将哉乃脱解印绶与耳耳不敢受余起如厕客有说耳曰天予不取反受其咎今陈将军与君印绶不受反天不祥急取之耳乃佩其印收其麾下余还亦望耳不让趋出耳遂收其兵余独与麾下数百人之河上泽中渔猎由此有隙赵王歇复居信都耳从项羽入关项羽立诸侯分赵立耳为常山王以余不从入关闻其在南皮即以南皮旁三县封之而徙赵王歇王代耳之国余愈怒曰耳与余功等也今耳王余独侯及齐王田荣叛楚欲树党乃遣兵从余余悉三县兵袭常山王耳耳败走汉汉王厚遇之余已败耳皆收赵地迎赵王于代复为赵王赵王德余立以为代王余为赵王弱国初定留傅赵王而使夏说以相国守代汉二年东击楚使告赵欲与俱余曰汉杀张耳乃从于是汉求人类耳者斩其头遗余余乃遣兵助汉汉败于彭城西余亦闻闻耳诈死即背汉汉遣耳与韩信击破赵井陉斩余泜水上追杀赵王歇张释之传释之为廷尉是时中尉条侯周亚夫与梁相山都侯王恬咸见释之持议平乃结为亲友张廷尉由此天下称之何武传武诣博士受业治易以射策甲科为郎与翟方进交志相友王吉传吉为谏大夫谢病归吉与贡禹为友世称王阳在位贡禹弹冠言其取舍同也萧望之传望之子育字次君为人严猛尚威居官数免稀迁少与陈咸朱博为友着闻当世往者有王阳贡禹故长安语曰萧朱结绶王贡弹冠言其相荐达也始育与陈咸俱以公卿子显名咸最先进年十八为左曹二十余为御史中丞时朱博尚为杜陵亭长为咸育所攀援入王氏后遂并历刺史郡守相及为九卿而博先至将军上卿历位多于咸育遂至丞相育与博后有隙不能终故世以交为难两龚传两龚皆楚人也胜字君宾舍字君倩二人相友并著名节故世谓之楚两龚李寻传曲阳侯王根为大司马骠骑将军厚遇寻寻乃说根曰将军一门九侯二十朱轮汉兴以来臣子贵盛未尝至此夫物盛必衰自然之理惟有贤友强辅庶几可以保身命全子孙安国家陈遵传遵与张竦伯松俱为京兆史竦博学通达以廉俭自守而遵放纵不拘操行虽异然相亲友哀帝之末俱着名字为后进冠毋将隆传隆为都尉王莽少时慕与隆交隆不甚附哀帝崩莽秉政免官徙合浦陈留志韦庾字宣明襄邑人也常居园中故世谓之园公与河内轵人甪里先生绮里季夏黄公为友皆修道洁己非义不践当秦末避代入商洛山隐居自娱后汉书郅恽传恽字君章汝南西平人也恽耻以军功取位遂辞归乡里县令卑身崇礼请以为门下掾恽友人董子张者父先为乡人所害及子张病将终恽往候之子张垂殁视恽歔欷不能言恽曰吾知子不悲天命而痛雠不复也子在吾忧而不手子亡吾手而不忧也子张但目击而已恽即起将客遮仇人取其头以示子张子张见而气绝恽因而诣县以状自首令应之迟恽曰为友报雠吏之私也奉法不阿君之义也亏君以生非臣节也趋出就狱令跣而追恽不及遂自至狱令拔刀自向以要恽曰子不从我出敢以死明心恽得此乃出因病去逢萌传萌字子庆北海都昌人也与同郡徐房平原李子云王君公相友善王良传良拜谏议大夫后以病归一岁复征至荥阳疾笃不任进道乃过其友人友人不肯见曰不有忠言奇谋而取大位何其往来屑屑不惮烦也遂拒之良惭自后连征辄称病诏以元纁聘之遂不应廉范传范与洛阳庆鸿为刎颈交时人称曰前有管鲍后有庆廉尹敏传敏字幼季南阳堵阳人也拜郎中与班彪亲善每相遇辄日旴忘食夜分不寝自以为锺期伯牙庄周惠施之相得也后三迁长陵令永平五年诏书捕男子周虑虑素有名称而善于敏敏坐系免官及出叹曰喑聋之徒真世之有道者也何为察察而遇斯患乎杨政传政不拘小节果敢自矜然笃于义时帝婿梁松皇后弟阴就皆慕其声名而请与交友政每共言论常切磋恳至不为屈挠尝诣扬虚侯马武武难见政称疾不为起政入户径升□排武把臂责之曰卿蒙国恩备位藩辅不思求贤以报殊宠而骄天下英俊此非养身之道也会阴就至责数武令为交友其刚果任情皆如此也任末传末字叔本蜀郡繁人也少习齐诗游京师教授十余年友人董奉德于洛阳病亡末乃躬推鹿车载奉德丧至其墓所由是知名崔骃传骃上四巡颂以称汉德辞甚典美帝见骃颂尝嗟叹之谓侍中窦宪曰卿宁知崔骃乎对曰班固数为臣说之然未见也帝曰公爱班固而忽崔骃此叶公之好龙也试请见之骃由此候宪宪屣履迎门笑谓骃曰亭伯吾受诏交公公何得薄哉遂揖入为上客孔僖传僖曾祖父子建少游长安与崔篆友善及篆仕王莽尝劝子建仕对曰吾有布衣之心子有衮冕之志各从所好不亦善乎道既乖矣请从此辞遂归终于家僖与崔篆孙骃复相友善梁鸿传鸿字伯鸾扶风平陵人也友人京兆高恢少好老子隐于华阴山中及鸿东游思恢作诗曰鸟嘤嘤兮友之期念高子兮仆怀思想念恢兮爰集兹二人遂不复相见恢亦高抗终身不仕王符传符少好学有志操与马融窦章张衡崔瑗等友善范式传式字巨卿山阳金乡人也一名汜少游太学为诸生与汝南张劭为友劭字元伯二人并告归乡里式谓元伯曰后二年当还将过拜尊亲见孺子焉乃共克期日后期方至元伯具以白母请设馔以候之母曰二年之别千里结言尔何相信之审耶对曰巨卿信士必不乖违母曰若然当为尔酝酒至其日巨卿果到升堂拜饮尽欢而别式仕为郡功曹后元伯寝疾笃同郡郅君章殷子征晨夜省视之元伯临尽叹曰恨不见吾死友子征曰吾与君章尽心于子是非死友复欲谁求元伯曰若二子者吾生友耳山阳范巨卿所谓死友也寻而卒式忽梦见元伯元冕垂缨屣履而呼曰巨卿吾以某日死当以尔时葬永归黄泉子未我忘岂能相及式恍然觉寤悲叹泣下具告太守请往奔丧太守虽心不信而重违其情许之式便服朋友之服投其葬日驰往赴之式未及到而丧已发引既至圹将窆而柩不肯进其母抚之曰元伯岂有望乎遂停柩移时乃见有素车白马号哭而来其母望之曰是必范巨卿也巨卿既至叩丧言曰行矣元伯死生路异永从此辞会葬者千人咸为挥涕式因执绋而引柩于是乃前式遂留止冢次为修坟树然后乃去后到京师受业太学时诸生长沙陈平子亦同在学与式未相见而平子被病将亡谓其妻曰吾闻山阳范巨卿烈士也可以托死吾殁后但以尸埋巨卿户前乃裂素为书以遗巨卿既终妻从其言时式出行适还省书见瘗怆然感之向坟揖哭以为死友乃营护平子妻儿身自送丧于临湘未至四五里乃委素书于柩上哭别而去其兄弟闻之寻求不复见长沙上计掾史到京师上书表式行状三府并辟不应举州茂才四迁荆州刺史友人南阳孔嵩家贫亲老乃变姓名佣为新野县阿里街卒式行部到新野而县选嵩为导骑迎式式见而识之呼嵩把臂谓曰子非孔仲山邪对之叹息语及平生曰昔与子俱曳长裾游息帝学吾蒙国恩致位牧伯而子怀道隐身处于卒伍不亦惜乎嵩曰侯嬴长守于贱业晨门肆志于抱关子欲居九夷不患其陋贫者士之宜岂为鄙哉式敕县代嵩嵩以为先佣未竟不肯去嵩在阿里正身厉行街中子弟皆服其训化遂辟公府之京师道宿下亭盗共窃其马寻问知其嵩也乃相责让曰孔仲山善士岂宜侵盗乎于是送马谢之嵩官至南海太守式后迁庐江太守有威名卒于官陈重传重字景公豫章宜春人也少与同郡雷义为友太守张云举重孝廉重以让义云不听雷义传义举茂才让于陈重刺史不听义遂佯狂被发走不应命乡里为之语曰胶漆自谓坚不如雷与陈吴佑传佑举孝廉将行郡中为祖道佑越坛共小史雍丘黄真欢语移时与结友而别真后亦举孝廉时公沙穆来游太学无资粮乃变服客佣为佑赁舂佑与语大惊遂共定交于杵臼之间佑以光禄四行迁胶东侯相时济北戴宏父为县丞宏年十六从在丞舍佑每行园常闻讽诵之音奇而厚之亦与为友卒成儒宗知名东夏官至酒泉太守范康传康字仲真渤海重合人也少受业太学与郭林宗亲善举孝廉迁颍阴令有能迹迁太山太守岑晊传晊有高才郭林宗朱公叔等皆为友王允传允字子师太原祁人也同郡郭林宗尝见允而奇之曰王生一日千里王佐才也遂与定交申屠蟠传蟠友人陈郡冯雍坐事系狱豫州牧黄琬欲杀之或劝蟠救雍蟠不肯行曰黄子琰为吾故耶未必合罪如不用吾言虽往何益琬闻之遂免雍罪韩说传说字叔儒会稽山阴人也博通五经尤善图纬之学举孝廉与议郎蔡邕友善何颙传颙少游学洛阳郭林宗贾伟节等与之相好显名太学友人虞伟高有父雠未报而笃病将终颙往候之伟高泣而诉颙感其义为复雠以头醊其墓及陈蕃李膺之败颙以与蕃膺善遂为宦官所陷乃变姓名亡匿汝南间所至皆亲其豪杰有声荆豫之域袁绍慕之私与往来结为奔走之交祢衡传衡字正平少有才辩而气尚刚傲好矫时慢物建安初来游许下唯善鲁国孔融及弘农杨修融亦深爱其才衡始弱冠而融年四十遂与为交友风俗通太尉沛国刘矩叔方为尚书令失将军梁冀意迁常山相去官冀妻兄孙礼为沛相矩不敢还乡里访友人彭城环玉都玉都素敬重矩欲得其意喜于见归为除处所意气周密人有请玉都者祸至无日何宜为其主乎玉都因事远出家人不复占问暑则郁蒸寒则凛冻且饥且渴如此一年矩素直亮众谈同愁冀亦举悟转薄为厚上补从事中郎复为尚书令五卿三公为国光镇玉都惭悔自绝司徒中山祝恬字伯休公车征道得温病过友人邺令谢着着拒不通因载病去至汲积六七日止客舍中诸生曰今君所苦沈结困无医师闻汲令好事欲往语之恬曰谢着我旧友也尚不相见视汲令初不相知语之何益死生命也医药何为诸生事急坐相守吉凶莫见收举便至寺门口白时令汝南应融义高闻之惊愕即严便出径诣□褥手自收摸对之垂涕曰伯休不世英才当为国家干辅人何有生相知者默止客舍不为人所知邂逅不自负哉家上有尊老下有弱小愿相随俱入解传伯休辞让融遂不听归取衣车厚其荐褥躬自御之手为丸药口尝饘粥身自分热三四日间加甚劣极便制衣棺器送终之具后稍加损又谓伯休吉凶未讳忧怖交心间粗作备具相对悲喜宿止传中数十余日伯休强健入舍后室家酣宴乃别伯休到拜侍中尚书仆射令豫章太守大将军从事中郎义高为庐江太守八年遭母丧停柩官舍章百余上得听行服未阕而恬拜司隶荐融自代历典五郡名冠远近着去邺浅薄流闻不为公府所取司徒颍川韩演伯南为丹阳太守坐从兄季朝为南阳太守刺探尚书演法车征以非身中赃舋道路听其从容至萧萧令吴斌演同岁也未至谓其宾从到萧乃一相劳而斌内之狴犴坚其镮挺躬将兵马送之出境从事汝南阎符迎之于杼秋相得令止传舍解其桎梏入与相见为致肴馔曰明府所在流称今以公征往便原除不宜深入以介意意气过于所望到亦遇赦其间无几演为沛相斌去官乃临中台首辟符焉世说新语服虔既善春秋将为注欲参考同异闻崔烈集门生讲传遂匿姓名为烈门人赁作食每当至讲时辄窃听户壁间既知不能逾己稍共诸生叙其短长烈闻不测何人然素闻虔名意疑之明蚤往及未寤便呼子慎子慎虔不觉惊应遂相与友善世说补朱文季与张堪同县张于太学中见文季甚重之把臂语曰欲以妻子托朱生文季不敢对张亡后闻其妻子贫困自往候视厚赈赡之子怪问曰大人不与吾父为友何忽如此文季曰汝父尝有知己之言吾以信于心也
　朋友部纪事二
魏志袁绍传绍有姿貌威容能折节下士士多附之太祖少与友焉刘表传注汉末名士录刘表与汝南陈翔字仲麟范滂字孟博鲁国孔昱字世元勃海范康字仲真山阳檀敷字文友张俭字元节南阳岑晊字公孝为八友袁涣传涣字曜卿陈郡扶乐人也子侃清粹闲素历位郡守尚书初涣从弟霸公恪有功干魏初为大司农及同郡何夔并知名于时而霸子亮夔子曾与侃复齐声友善裴潜传注黄朗字文达沛郡人也为人弘通有信实父为本县卒朗感其如此抗志游学由是为方国及其郡士大夫所礼异特与东平右姓王惠阳为硕交惠阳亲拜朗母于□下朗始仕黄初中为长吏迁长安令会丧母不对复为魏令迁襄城典农中郎将涿郡太守以明帝时疾病卒始朗为君长自以父故常忌不呼铃下伍伯而呼其姓字至于愤怒亦终不言朗既仕至二千石而惠阳亦历长安令酒泉太守故时人谓惠阳外似粗□而内坚密能不顾朗之本末事朗母如己母为通度也王修传注脂习字元升京兆人也中平中仕郡公府辟举高第除太医令天子西迁及东诣许昌习常随从与少府孔融亲善太祖为司空威德日盛而融故以旧意书疏倨傲习常责融欲令改节融不从会融被诛当时许中百官先与融亲善者莫敢收恤而习独往抚而哭之曰文举卿舍我死我当复与谁语者哀叹无已太祖闻之收习欲理之寻以其事直见原徙许昌土桥下习后见太祖陈谢前愆太祖呼其字曰元升卿故慷慨因问其居处以新移徙赐谷百斛至黄初诏欲用之以其年老然嘉其敦旧有栾布之节赐拜中散大夫陈群传群字长文颍川许昌人也祖父实父纪鲁国孔融高才倨傲年在纪群之间先与纪友后与群交更为纪拜由是显名王凌传凌与司马朗贾逵友善及临兖豫继其名迹傅嘏传注傅子曰嘏自少与冀州刺史裴徽散骑常侍荀甝善徽甝早亡又与镇北将军何曾司空陈泰尚书仆射荀顗后将军锺毓并善相友综朝事俱为名臣蜀志诸葛亮传亮躬□陇亩每自比于管仲乐毅时人莫之许也惟博陵崔州平颍川徐元直与亮友善谓为信然张嶷传嶷字伯岐巴郡南充国人也为县功曹州召为从事时郡内士人龚禄姚位二千石当世有声名皆与嶷友善杨戏传戏居诚存厚与巴西韩俨黎韬童幼相亲后俨痼疾废顿韬无行见捐戏经纪振恤恩好如初吴志张昭传昭少好学与琅邪赵昱东海王朗俱发名友善弱冠察孝廉不就与朗共论旧君讳事州里才士陈琳等皆称善之周瑜传瑜性度恢廓惟与程普不睦
江表传普颇以年长数陵侮瑜瑜折节容下终不与校普后自敬服而亲重之乃告人曰与周公瑾交若饮醇醪不觉自醉时人以其谦让服人如此鲁肃传肃大散财资以赈穷弊结士为务周瑜为居巢长求资粮肃指一囷与瑜瑜益知其奇也遂相亲结定侨札之分东渡因与同行时孙权住吴瑜因荐肃才权见肃与语甚悦刘表死肃请说备使抚表众共拒曹操肃行到夏口曹公已向荆州备欲南渡江肃径到当阳长阪与备会时诸葛亮与备相随肃谓亮曰我子瑜友也即共定交陆绩传绩容貌雄壮博学多识虞翻旧齿名盛庞统荆州令士年亦差长皆与绩友善孙权统事辟为奏曹掾严畯传畯避乱江东与诸葛瑾步骘齐名友善张昭进之于孙权权以为骑都尉从事中郎吴范传范素与魏滕同邑相善滕尝有罪权责怒甚严敢有谏者死范谓滕曰与汝偕死滕曰死而无益何用死为范曰安能虑此坐观汝邪乃髡头自缚诣门下使铃下以闻铃下不敢曰必死不敢白范曰汝有子邪曰有曰使汝为吴范死子以属我铃下曰诺乃排合入言未卒权大怒欲便投以戟逡巡走出范因突入叩头流血言与涕并良久权意释乃免滕滕见范谢曰父母能生长我不能免我于死丈夫相知如汝足矣何用多为吕蒙传蒙拜偏将军领寻阳令鲁肃代周瑜当之陆口过蒙屯下肃意尚轻蒙或谓肃曰吕将军功名日显不可以故意待也君宜顾之遂往诣蒙酒酣蒙问肃曰君受重任与关羽为邻将何计略以备不虞肃造次应曰临时施宜蒙曰今东西虽为一家而关羽实熊虎也计安可不豫定因为肃画五策肃于是越席就之拊其背曰吕子明吾不知卿才略所及乃至于此也遂拜蒙母结友而别顾雍传雍子邵字孝则起家为豫章太守初钱塘丁谞出于役伍阳羡张秉生于庶民乌程吴粲云阳殷礼起于微贱卲皆拔而友之为立声誉吕岱传孙亮即位岱拜大司马始岱亲近吴郡徐原慷慨有才志岱知其可成赐巾□与共言论后遂荐拔官至侍御史原性忠壮好直言岱时有得失原辄谏诤又公论之人或以告岱岱叹曰是我所以贵德渊者也及原死岱哭之甚哀曰德渊吕岱之益友今不幸岱复于何闻过谈者美之诸葛恪传丹阳太守聂友素与恪善友字文悌豫章人也注
吴录曰友有唇吻少为县吏虞翻徙交州县
令使友送之翻与语而奇焉为书与豫章太守谢斐令以为功曹斐乃用为功曹使至都诸葛恪友之由是知名册府元龟张溢为中郎聘蜀与诸葛全结金兰好陈表少知名与诸葛恪步骘齐名友善性质直纯厚其于人物忠告善道志存补益位尚书令吴祺与张温顾谭友善
孙皎善于结交与诸葛瑾至厚
三辅决录蒋诩字元卿舍中三径唯羊仲求仲从之游二仲皆推廉逃名晋书山涛传涛与嵇康吕安善后遇阮籍便为竹林之交着忘言之契晚与尚书和逌交又与锺会裴秀并申款昵以二人居势争权涛平心处中各得其所而俱无恨焉嵇康传康以高契难期每思郢质所与神交者惟陈留阮籍河内山涛豫其流者河内向秀沛国刘伶籍兄子咸琅邪王戎遂为竹林之游世所谓竹林七贤也东平吕安服康高致每一相思辄千里命驾康友而善之荀崧传崧父頵羽林右监安陵乡侯与王济何劭为拜亲之友崧弱冠太原王济甚相器重泰始中诏以崧袭父爵与王敦顾荣陆机等友善孙楚传楚与同郡王济友善济为本州大中正访问铨邑人品状至楚济曰此人非卿所能目吾自为之乃状楚曰天才英博亮拔不群楚少时欲隐居谓济曰当欲枕石漱流误云漱石枕流济曰流非可枕石非可漱楚曰所以枕流欲洗其耳所以漱石欲厉其齿楚少所推服惟雅敬济初楚除妇服作诗以示济济曰未知文生于情情生于文览之凄然增伉俪之重夏侯湛传湛幼有盛才文章宏富与潘岳友善每行止同舆接茵京都谓之连璧纪瞻传瞻慎行爱士老而弥笃尚书闵鸿太常薛兼广川太守河南褚沉给事中宣城章辽历阳太守沛国武嘏并与瞻素□咸籍其高义临终托后于瞻瞻悉营护其家为起居宅同于骨肉焉少与陆机兄弟亲善及机被诛瞻恤其家周至及嫁机女资送同于所生王机传机美姿仪俶傥有度量常慕王澄为人澄亦雅知之以为己亚遂与友善内综心膂外为牙爪寻用为成都内史庾衮传衮邻人褚德逸者善事其亲老而不倦衮每拜之尝与诸兄过邑人陈准兄弟诸兄友之皆拜其母衮独不拜准弟徽曰子不拜吾亲何衮曰未知所以拜也夫拜人之亲者将自同于人之子也其义至重衮敢轻之乎遂不拜准徽叹曰古之亮直之士君近之矣君若当朝则社稷之臣欤君若握兵临大节孰能夺之方今征聘君实宜之王戎传戎从弟衍衍弟澄封南乡侯迁建威将军雍州刺史不之职时王敦谢鲲庾敳阮修皆为衍所亲善号为四友而亦与澄狎又有光逸胡毋辅之等亦豫焉刘琨传琨年三十六为司隶从事时征虏将军石崇河南金谷涧中有别庐冠绝时辈引致宾客日以赋诗琨预其间文咏颇为当时所许秘书监贾谧参管朝政京师人士无不倾心石崇欧阳建陆机陆云之徒并以文才降节事谧琨兄弟亦在其间号曰二十四友琨少负志气有纵横之才善交胜己而颇浮夸与范阳祖逖为友闻逖被用与亲故书曰吾枕戈待旦志枭逆虏常恐祖生先吾着鞭其意气相期如此庾敳传王衍不与敳交敳卿之不置衍曰君不得为尔敳曰卿自君我我自卿卿我自用我家法卿自用卿家法衍甚奇之王接传接字祖游平阳太守柳淡散骑侍郎裴遐尚书仆射邓攸皆与接友善戴若思传若思少好游侠不拘操行遇陆机赴洛船装甚盛遂与其徒掠之登岸机察见之知非常人在舫屋上遥谓之曰卿才器如此乃复作劫邪若思感悟因流涕投剑就之机与言深加赏异遂与定交焉若思后举孝廉入洛机荐之于赵王伦应詹传詹假节都督江州刺史初京兆韦泓丧乱之际亲属遇饥疫并尽客游洛阳素闻詹名遂依托之詹与分甘共苦情若弟兄遂随从积年为营伉俪置居宅并荐之于元帝曰自遭丧乱人士易操至乃任运固穷耿介守节者□矣伏见议郎韦泓年三十八字元量执心清冲才识备济躬耕陇亩不烦人役静默居常不豫政事昔年流移来在詹境经寇丧资一身特立短褐不掩形菜蔬不充朝而抗志弥厉不游非类颜回称不改其乐泓有其分明公辅亮皇室恢维宇宙四门开辟英彦凫藻收春花于京辇采秋实于岩薮而泓抱璞荆山未剖和璧若蒙铨召付以列曹必能□隆鼎味缉熙庶绩者也帝即辟之自后位至少府卿既受詹生成之惠詹卒遂制朋友之服哭止宿草追赵氏祀程婴杵臼之义祭詹终身羊曼传曼任达颓纵好饮酒温峤庾亮阮放桓彝同志友善并为中兴名士周访传访为县功曹时陶侃为散吏访荐为主簿相与结友桓彝传彝字茂伦性通朗与庾亮深交雅为周顗所重顗尝叹曰茂伦嵚崎历落人也起家州主簿累迁中书郎以疾去职尝过舆县县宰徐宁通朗博涉彝遇之欣然停留累日结友而别周顗传王敦之举兵也刘隗劝帝尽除诸王司空导率群从诣阙请罪值顗将入导呼顗谓曰伯仁以百口累卿顗直入不顾既见帝言导忠诚申救甚至帝纳其言顗喜饮酒致醉而出导犹在门又呼顗顗不与言顾左右曰今年杀诸贼奴取金印如斗大系肘既出又上表明导言甚切至导不知救己而甚衔之敦既得志问导曰周顗戴若思南北之望当登三司无所疑也导不答又曰若不三司便应令仆邪又不答敦曰若不尔正当诛尔导又无言导后料检中书故事见顗表救己殷勤款至导执表流涕悲不自胜告其诸子曰吾虽不杀伯仁伯仁由我而死幽冥之中负此良友袁乔传乔字彦叔为广陵相初乔与褚裒友善及康献皇后临朝乔与裒书曰皇太后践登正祚临御皇朝将军之于国外姓之太上皇也至于皇子近属咸有揖让之礼而况策名人臣而交媟人父天性攸尊亦宜体国而重矣故友之好请于此辞染丝之变墨翟致怀岐路之感杨朱兴叹况与将军游处少长虽世誉先后而臭味同归也平昔之交与礼数而降箕踞之欢随时事而替虽欲虚咏豪肆脱落仪制其能得乎来物无停变化迁代岂惟寸晷事亦有之夫御器者神制众以约愿将军怡情无事以理胜为任亲杖贤达以纳善为大执笔惆怅不能自尽论者以为得礼王羲之传许迈字叔元家世士族恬静不慕仕进永和二年移入临安西山有终焉之志羲之造之未尝不弥日忘归相与为世外之交荀崧传崧子羡弱冠与琅邪王洽齐名沛国刘惔太原王蒙陈郡殷浩并与交好骠骑将军何充出镇京口请为参军王蒙传蒙与沛国刘惔齐名友善惔尝称蒙性至通而自然有节蒙每云刘君知我胜我自知时人以惔方荀奉倩蒙比袁曜卿凡称风流者举蒙惔为宗邓粲传粲长沙人以高洁著名与南阳刘驎之南郡刘尚公同志友善世说新语陈留阮籍谯国嵇康河内山涛三人年皆相比康年少亚之预此契者沛国刘伶陈留阮咸河内向秀琅邪王戎七人常集于竹林之下肆意酣故世谓竹林七贤阮宣子有令闻太尉王夷甫见而问曰老庄与圣教同异对曰将无同太尉善其言辟之为掾世谓三语掾卫玠嘲之曰一言可辟何假于三宣子曰苟是天下人望亦可无言而辟复何假一遂相与为友有往来者云庾公有东下意或谓王公可潜稍严以备不虞王公曰我与元规虽俱王臣本怀缁衣之好若其欲来吾角巾径还乌衣何所稍严贺司空入洛赴命为太孙舍人经吴阊门在船中弹琴张季鹰本不相识先在金阊亭闻弦甚清下船就贺因共语便大相知说问贺卿欲何之贺曰入洛赴命正尔进路张曰吾亦有事北京因路寄载便与贺同发初不告家家追问乃知小名录王沈字元达坦之子王恭随父蕴在会稽王大都来拜墓恭暂往墓下看之二人素善遂十余日方还父问何故多日对曰与阿大语蝉连不得归因语之曰恐非尔之友中乖爱好后为王绪所间终成怨隙果如其言宋书谢述传述为司徒左长史转左卫将军尚书仆射殷景仁领军将军刘湛并与述为异常之交臧焘传焘子邃邃子凝之学涉有当世才具与司空徐湛之为异常之交南史谢晦传淡字景恒晦从叔也任达仗气不营当世与顺阳范泰为云霞之交谢灵运传灵运父祖并葬始宁县并有故宅及墅遂移籍会稽修营旧业傍山带江尽幽居之美与隐士王弘之孔淳之等放荡为娱有终焉之志文帝征为秘书监寻迁侍中陈疾东归与族弟惠连东海何长瑜颍川荀雍泰山羊浚之以文章赏会共为山泽之游时人谓之四友惠连幼有奇才不为父方明所知灵运去永嘉还始宁时方明为会稽郡灵运造方明遇惠连大相知赏灵运性无所推唯重惠连与为刎颈交时何长瑜教惠连读书亦在郡内灵运又以为绝伦谓方明曰阿连才悟如此而尊作常儿遇之长瑜当今仲宣而饴以下客之食尊既不能礼贤宜以长瑜还灵运载之而去向靖传靖子柳字元季有学义才能立身方雅太尉袁淑司空徐湛之东扬州刺史颜竣皆与友善及竣贵柳犹以素情自许不推先之顺阳范璩戒柳曰名位不同礼有异数卿何得作曩时意邪柳曰我与士逊心期久矣岂可一旦以势利处之及柳为南康郡涉义宣事败系建康狱屡密请竣求相申救孝武尝与竣言及柳事竟不助之柳遂伏法柳元景传世隆元景弟子也挺然自立不与众同与张绪王延之沈琰为君子之交贫士传孔淳之字彦深鲁人也孔子二十六代孙性好坟集山水为太原王公所称居会稽郯县茅屋蓬户庭草芜径□上有书数帙而已与处士戴颙王弘之王敬弘等并为人外之交南齐书杜京产传京产少恬静闭意荣宦会稽孔觊清刚有峻节一见而为款友徐伯珍传伯珍叔父璠之与颜延之友善还祛蒙山立精舍讲授伯珍往从学积十年究寻经史游学者多依之征士沈俨造膝谈论申以素交孔稚珪传稚珪风韵清□好文咏与外兄张融情趣相得又与琅邪王思远庐江何点点弟引并款交王思远传思远与顾皓之友善皓之卒后家贫思远迎其儿子经恤甚至南史何尚之传尚之子偃偃弟子点齐初累征中书侍郎太子中庶子不就与陈郡谢吴国张融会稽孔德璋为莫逆友刘琎传琎与友人会稽孔□同舟入东于塘上遇一女子□目送曰美而艳琎曰斯岂君子所宜言乎非吾友也于是解裳自隔或曰与友孔彻同舟彻留目观岸上女子琎举席自隔不复同坐刘怀珍传怀珍族弟善明与崔祖思友善祖思出为青冀二州善明遗书叙旧因相勖以忠概及闻祖思死恸哭得病建元二年卒册府元龟檀超为南徐州西曹书佐与别驾萧惠开相抗礼惠开稍相陵辱超谓惠开曰我与卿并有何等俱是国家微贱时外戚尔惠开欣然便为刎颈交南史张裕传裕曾孙率除太子舍人与陆倕陆厥幼相友狎尝同载诣左卫将军沈约遇任昉在焉约谓昉曰此二子后进才秀皆南金也卿可识之由此与昉友何承天传承天曾孙逊八岁能诗赋弱冠州举秀才南乡范云见其对策大相称赏因结忘年交梁书曹景宗传景宗除屯骑校尉少守督岘南与州里张道门厚善道门齐车骑将军敬儿少子也为武陵太守敬儿诛道门于郡伏法亲属故吏莫敢收景宗自襄阳遣人船到武陵收其尸骸迎还殡葬乡里以此义之范云传云好节尚奇专趣人之急少时与领军长史王□善□亡于官舍贫无居宅云乃迎丧还家躬营含殡到溉传溉性不好交游惟与朱异刘之遴张绾同志友密及卧疾家园门可罗雀三君每岁时常鸣驺枉道以相存问置酒叙生平极欢而去临终托张刘勒子孙以薄葬之礼卒时年七十二陆倕传倕与乐安任昉友善为感知己赋以赠昉昉因此名以报之曰信伟人之世笃本侯服于陆乡缅风流与道素袭衮衣与绣裳还伊人而世载并三骏而龙光过龙津而一息望凤条而曾翔彼白玉之虽洁此幽兰之信芳思在物而取譬非斗斛之能量匹耸峙于东岳比凝厉于秋霜不一饭以妄过每三钱以投渭匪蒙袂之敢嗟岂沟壑之能衣既蕴藉其有余又淡然而无味得意同乎卷怀违方似乎仗气类平叔而靡雕似子云之不朴冠众善而贻操综群言而名学折高戴于后台异邹颜乎董幄采三诗于河间访九师于淮曲术兼口传之书艺广铿锵之乐时坐睡而梁悬裁枝梧而锥握既文过而意深又理胜而辞缛咨余生之荏苒追岁暮而伤情测徂阴于堂下听鸣钟于洛城唯忘年之陆子定一遇于班荆余获田苏之价尔得海上之名信落魄而无产终长对于短生饥虚表于徐步逃责显于疾行子比我于叔则又方余于耀卿心照情交流言靡惑万类暗求千里悬得言象可废蹄筌自默居非连栋行则同车冬日不足夏日靡余肴核非饵丝竹岂娱我未舍驾子已回舆中饭相顾怅然动色邦壤既殊离会莫测存异山阳之居没非要离之侧似胶投漆中离娄岂能识其为士友所重如此刘显传显与河东裴子野南阳刘之遴吴郡顾协连职禁中递相师友时人莫不慕之韦放传放与吴郡张率皆有侧室怀孕因指为婚姻其后各产男女未及成长而率亡遗嗣孤弱放常赡恤之及为北徐州时有势族请姻者放曰吾不失信于故友乃以息岐取率女又以女适率子时称放能笃旧孙谦传有彭城刘融者行乞疾笃无所归友人舆送谦舍谦开厅事以待之及融死以礼殡葬之众皆服其行义王僧孺传僧孺出为钱唐令初僧孺与乐安任昉遇竟陵王西邸以文学会友及将之县昉赠诗曰惟子见知惟余知子观行视言要终犹始敬之重之如兰如□形应影随曩行今止百行之首立人斯着子之有之谁毁谁誉修名既立老至何遽谁其执鞭吾为子御刘略班艺虞志荀录伊昔有怀交相欣勖下帷无倦升高有属嘉尔晨灯惜余夜烛其为士友推重如此南史徐勉传勉迁临海王西中郎田曹行参军俄徙署都曹时琅邪王融一时才□特相慕悦尝请交焉许懋传懋笃志好学为豫章王行参军转法曹后兼国子博士与司马褧同志友善江夷传夷六世孙总转侍郎尚书仆射范阳张缵度支尚书琅邪王筠都官尚书南阳刘之遴□高才硕学总时年少有名缵等雅相推重为忘年交张弘策传弘策子缵累迁尚书吏部郎俄而长兼侍中河东裴子野曰张吏部有喉唇之任已恨其晚矣子野初未与缵遇便虚相推重因为忘年之交裴松之传松之曾孙子野与沛国刘显南阳刘之遴陈郡殷芸陈留阮孝绪吴郡顾协京兆韦棱皆博学深相赏好显尤推重之徐伯阳传伯阳除记室参军太建初中记室李爽记室张正见左户郎贺彻学士阮卓黄门郎萧诠三公郎王由礼处士马枢记室祖孙登比部郎贺循长史刘删等为文会之友后有蔡凝刘助陈暄孔范亦预焉此一时之士也游宴赋诗动成卷轴伯阳为其集序盛传于世魏书辛绍先传绍先明敏有识量与广平游明根范阳卢度世同郡李承等甚相友善崔模传模长者笃厚不营荣利与崔颐相亲往来如家胡叟传叟拜虎威将军高宗时归家不治产业饥贫不以为耻见车马荣华者视之蔑如也初叟一见高允曰吴郑之交以缟纻为□谈吾之于子以弦韦为幽贽以此言之彼可无愧也李彪传彪字道固顿丘卫国人虽与宋弁结管鲍之交弁为大中正与高祖私议犹以寒地处之殊不欲微相优假彪亦知之不以为恨及弁卒彪痛之无已为之哀诔备尽辛酸郭祚为吏部彪为子志求官祚仍以旧第处之彪以位经常伯又兼尚书谓祚应以贵游拔之深用忿怨形于言色时论以此讥祚祚每曰尔与义和至交岂能饶尔而怨我乎任城王澄与彪先亦不睦及为雍州彪诣澄为志求其府寮澄释然为启得列曹行参军时称美之张彝传彝性公强有风气历览经史与卢渊李安民等结为亲友往来朝会常相追随渊为主客令安民与彝□为散令崔休传休少孤贫矫然自立举秀才入京师与中书郎宋弁通直郎邢峦雅相知友毕众敬传众敬为兖州刺史太和中高祖宾礼旧老众敬与咸阳公允引至方山虽文武奢俭好尚不同然亦与允甚相爱敬接膝谈款有若平生裴伯茂传伯茂末年剧饮不已乃至伤性多有愆失未亡前数日忽云吾得密信将被收掩乃与妇乘车西逃避后因指顾壁中言有官人追逐其妻方知其病卒后殡于家园友人常景李浑王元景卢元明魏季景李骞等十许人于墓傍置酒设祭哀哭涕泣一饮一酹曰裴中书魂而有灵知吾曹也乃各赋诗一篇李骞以魏收亦与之友寄以示收收时在晋阳乃同其作论叙伯茂其十字云临风想元度对酒思公荣时人以伯茂性侮傲谓收诗颇得事实索敞传敞为刘□助教专心经籍凉州平入国以儒学见拔为中书博士敞在州之日与乡人阴世隆文才相友世隆至京师被罪徙和龙届上谷困不前达土人徐能抑掠为奴五年敞因行至上谷遇见世隆语其由状对泣而别敞为诉理得免北史崔亮传亮居贫佣书自业时陇西李冲当朝任事亮族兄光往依之光言之于冲冲召亮与语冲甚奇之迎为馆客谓其兄子彦曰大崔生宽和笃雅汝宜友之小崔生峭整清彻汝宜敬之邢峦传峦叔祖佑佑从子虬虬长子臧和雅信厚有长者之风为时人所爱敬与裴敬宪卢观兄弟□结友曾共读回文集臧独先通之臧弟邵少在洛阳广寻经史五行俱下一览无遗文章典丽既赡且速吏部尚书陇西李神□大相钦重引为忘年之交北齐书宋游道传游道以本官兼司徒左长史及文襄疑黄门郎温子升知元瑾之谋系之狱而饿之食敝襦而死弃尸路隅游道收而葬之文襄谓曰吾近书与京师诸贵论及朝士卿僻于朋党将为一病今卿真是重旧节义人此情不可夺子升吾本不杀之卿葬之何所惮天下人代卿怖者是不知吾心也游道重交游存然诺之分历官严整而时大纳贿分及亲故之艰匮者其男女孤弱为嫁娶之临丧必哀躬亲襄事为司州纲纪与牧乐昌河西二王乖忤及二王薨每事经恤之与顿丘李奖一面便定死交奖曰我年位已高会用弟为佐史令弟北面于我足矣游道曰不能既而奖为河南尹辟游道为中正使者相属以衣帢待之握手欢谑元颢入洛将受其命出使徐州都督元孚与城人赵绍兵杀之游道为奖讼冤得雪又表为请赠回己考一泛阶以益之又与尉廞结交托廞弟粹于徐州杀赵绍后平之枭粹首于邺市孙腾使客告市司得钱五百万后听收游道时为司州中从事令家人作尉粹所亲于州陈诉依律判许而奏之敕至市司犹不许游道杖市司勒使速付腾闻大怒时李奖二子构训居贫游道后令其求三富人死事判免之凡得钱百五十万尽以入构训其使气党侠如此时人语曰游道猕猴面陆操科斗形意识不关貌何谓丑者必无情构尝因游道会客戏之曰贤从在门外大好人宜自迎接为通名称族弟游山游道出见之乃猕猴衣帽也将与构绝构谢之豁然如旧游道死后构为定州长史游道第三子士逊为墨曹博陵王管记与典签共诬奏构构于禁所祭游道而诉焉士逊昼卧如梦者见游道怒己曰我与构恩义汝岂不知何共小人谋陷清直之士士逊惊跪曰不敢不敢旬日而卒王昕传昕少与邢邵俱为元罗宾友及守东莱邵举室就之郡人以邵是邢杲从弟会兵将执之昕以身蔽伏其上呼曰欲执邢子才当先杀我邵乃免焉封隆之传隆之弟子孝琬为东宫洗马天保二年卒帝闻而叹惜焉孝琬性恬静颇好文咏太子少师邢邵七兵尚书王昕□先达高才与孝琬年位悬隔晚相逢遇分好遂深孝琬灵榇言归二人送于郊外悲哭凄恸有感路人荀仲举传仲举与赵郡李概交款概死仲举因至其宅为五言诗十六韵以伤之词甚悲切世称其美崔传子瞻除给事黄门侍郎与赵郡李概为莫逆之交概将东还瞻遗之书曰仗气使酒我之常弊诋诃指切在卿尤甚足下告归吾于何闻过也卢潜传潜从祖兄怀仁有行检善与人交与琅邪王衍陇西李寿之情好相得曾语衍云昔太丘道广许邵知而不顾嵇生性惰锺会过而绝言吾处季孟之间去其太甚衍以为然袁聿修传聿修除都官尚书仍领本州中正转兼吏部尚书仪同三司尚书寻即真聿修少平和温润素流之中最有规检以名家子历任清华时望多相器待许其风监在郎署之日值赵彦深为水部郎中同在一院因成交友彦深后被沙汰停秩门生藜藿聿修犹以故情存问往来彦深任用铭戢甚深虽人才无愧盖亦由其接引周书张轨传轨字元轨济北临邑人也父崇高平令轨少好学志识开朗初在洛阳家贫与乐安孙树仁为莫逆之友每易衣而出以此见称永安中随尔朱荣击元颢除讨寇将军奉朝请轨常谓所亲曰秦雍之间必有王者尔朱氏败后遂杖策入关贺拔岳以轨为记室参军典机务寻转仓曹加镇远将军时谷籴涌贵或有请贷官仓者轨曰以私害公非吾夙志济人之难讵得相违乃卖衣物籴粟以赈其乏薛善传善河东汾阴人也弟慎字佛护好学能属文善草书少与同郡裴叔逸裴诹之柳虬范阳卢柔陇西李璨□相友善世说补王沙弥母终后遨游巩洛悦其山水与范阳卢元明巨鹿魏季景结侣同契往天陵山浩然有终焉之志隋书薛道衡传道衡待诏文林馆与范阳卢思道安平李德林齐名友善元岩传岩好读书不治章句刚鲠有器局以名节自许少与渤海高颎太原王韶同志友善裴肃传肃少刚正有局度少与安平梁毗同志友善王孝籍传孝籍少好学博览群言颇有文翰与河间刘炫同志友善崔廓传廓与赵郡李士谦为忘年之友每相往来时称崔李及士谦死廓哭之恸为之作传输之秘府士谦妻卢氏寡居每有家事辄令人谘廓取定北史李□传□曾孙密少袭爵蒲山公养客礼贤无所爱吝与杨元感为刎颈交房法寿传法寿元孙彦谦超授鄀州司马内史侍郎薛道衡一代文宗位望清显所与交结皆海内名贤重彦谦为人深加友敬及为襄州总管词翰往来交错道路黄门侍郎张衡亦与彦谦相善太原王邵北海高构蓨县李纲中山郎茂郎颍河东柳彧薛孺皆一时知名雅淡之士彦谦□与为友虽冠盖成列而门无杂宾文中子礼乐篇子之叔弟绩字无功子曰字朋友之职也神人无功非尔所宜也常名之季弟名静薛收字之曰保名子闻之曰薛生善字矣静能保名有称有诫薛生于是乎可与友也
　朋友部纪事三
唐书王义方传义方善张亮亮抵罪故贬吉安丞道南海舟师持酒脯请福义方酌水誓曰有如忠获戾孝见尤四维廓氛千里安流神之听之无作神羞时盛夏涛雾蒸涌既祭天云开露人壮其诚吉安介蛮夷梗悍不驯义方召首领稍选生徒为开陈经书行释奠礼清歌吹钥登降跽立人人悦顺久之徙洹水丞而亮兄子皎自朱崖还依义方将死诿妻子愿以尸归葬义方许之以皎妻少故与之誓于神使奴负柩辍马载皎妻身步从之既葬皎原武归妻其家而告亮墓乃去魏元同传元同与裴炎缔交能保终始号耐久朋韦贯之传贯之兄子温少合所善惟萧祜祜謷然不以尘事自蒙故温号山林友云杜审言传审言少与李峤崔融苏味道为文章四友世号崔李苏杜融之亡审言为服缌云陆元方传元方从父余庆雅善赵贞固卢藏用陈子昂杜审言宋之问毕构郭袭微司马承祯释怀一时号方外十友余庆才不逮子昂等而风流敏辩过之卢藏用传藏用与陈子昂赵贞固友善子昂贞固前死藏用抚其孤有恩人称能始终交狄仁杰传仁杰为并州法曹参军同府参军郑崇质母老且疾当使绝域仁杰谓曰君可贻亲万里忧乎诣长史蔺仁基请代行仁基咨美其谊时方与司马李孝廉不平相语曰吾等可少愧矣则相待如初每曰狄公之贤北斗以南一人而已苏□传□子晋终太子左庶子始晋与洛人张循之仲之兄弟善而二人以学显循之上书忤武后见杀仲之神龙中谋去武三思为宋之愻等所发死晋厚抚其子渐为营婚宦晋卒渐丧之若诸父云吴保安传保安字永固魏州人气挺特不俗睿宗时姚隽蛮叛拜李蒙为姚州都督宰相郭元振以弟之子仲翔托蒙蒙表为判官时保安罢义安尉未得调以仲翔里人也不介而见曰愿因子得事李将军可乎仲翔虽无雅故哀其穷力荐之蒙表掌书记保安后往蒙已深入与蛮战没仲翔被执蛮之俘华人必厚责财乃肯赎闻仲翔贵胄也求千缣会元振物故保安留隽州营赎仲翔苦无资乃力居货十年得缣七百妻子客遂州间关求保安所在困姚州不能进都督杨安居知状异其故赀以行求保安得之引与语曰子弃家急朋友之患至是乎吾请贷为赀助子之乏保安大喜即委缣于蛮得仲翔以归始仲翔为蛮所奴三逃三获乃转鬻远酋酋严遇之昼役夜囚役凡十五年乃还安居亦丞相故吏嘉保安之谊厚礼仲翔遗衣服储用檄领近县尉久乃调蔚州录事参军以优迁代州户曹母丧服除喟曰吾赖吴公生吾死今亲殁可行其志乃求保安于时保安以彭山丞客死其妻亦没丧不克归仲翔为服缞绖囊其骨徒跣负之归葬魏州庐墓三年乃去后为岚州长史迎保安子为娶而让以官赵宗儒传宗儒迁秘书少监敦交友行义不以夷险慁操少与殷寅颜真卿柳芳陆据萧颖士李华邵轸善时为语曰殷颜柳陆李萧邵赵谓能全其交也萧颖士传颖士尝兄事元德秀而友殷寅颜真卿柳芳陆据李华邵轸赵骅所与游者孔至贾至源行恭张有略族弟季遐刘颖韩拯陈晋孙益韦建韦收独华与齐名世号萧李尝与华据游洛龙门读路旁碑颖士即诵华再阅据三乃能尽记闻者谓三人才高下此其分也权□传□父倕与席豫苏源明以蓺文相友□擢进士第元宗拜监察御史诏命不至李华柳识韩洄王定皆仰□节与友善张九龄传九龄与严挺之袁仁敬梁升卿卢怡善世称其交能终始者崔造传造与韩会卢东美张正则三人友善居上元好言当世事皆自谓王佐才故号四夔陆贽传贽第进士中博学宏辞寿州刺史张镒有重名贽往见语三日奇之请为忘年交柳并传柳并者字伯存大历中辟河东府掌书记迁殿中侍御史丧明终于家初并与刘太真尹征阎士和受业萧颖士而并好黄老颖士常曰太真吾入室者也斯文不坠寄是子云征博闻强识士和钩深致远吾弗逮已并不受命而尚黄老予亦何诛并弟谈字中庸颖士爱其才以女妻之士和字伯均着兰陵先生诔萧夫子集论因榷历世文章而盛推颖士所长以为闻萧氏风者五尺童子羞称曹陆杨虞卿传虞卿父宁有高操谈辩可喜擢明经调临涣主簿弃官还夏与阳城为莫逆交杨凭传凭重交游尚气节然诺与穆质许孟容李墉相友善一时歆慕号杨穆许李柳宗元传宗元元和十年徙柳州刺史时刘禹锡得播州宗元曰播非人所居而禹锡亲在堂吾不忍其穷无辞以白其大人如不往便为母子永决即具奏欲以柳州授禹锡而自往播会大臣亦为禹锡请因改连州韩愈传孟郊少隐嵩山性介少谐合愈一见为忘形交旧唐书萧昕传昕举宏辞授寿安尉迁左拾遗昕尝与布衣张镐友善馆而礼之表荐之曰如镐者用之则为王者师不用则幽谷一叟尔元宗擢镐拾遗不数年出入将相刘允济传允济博学善属文与绛州王勃早齐名特相友善薛登传登博涉文史每与人谈论前代故事必广引证验有如目击少与徐坚刘子元齐名友善柳公绰传公绰性端介寡合与钱徽蒋乂杜元颖薛存诚文雅相知交情款密李泌传泌流放江南与柳浑顾况为人外之交吟□自适而浑先达故泌复得入官于朝王仲舒传仲舒嗜学工文凡与结交必知名之士与杨顼梁聿裴枢为忘形之契贞元十年拜右拾遗元和五年自职方郎中知制诰京兆尹杨凭为中丞李夷简所劾贬临贺尉仲舒与凭善宣言干朝言夷简掎摭凭罪仲舒坐贬硖州刺史迁苏州本事诗元相公稹为御史鞫狱梓潼时白尚书在京与名辈游慈恩小酌花下为诗寄元曰花时同醉破春愁醉折花枝当酒筹忽忆故人天际去计程今日到梁州时元果及褒城亦寄梦游诗曰梦君兄弟曲江头也向慈恩院里游驿吏唤人排马去忽惊身在古梁州千里神交合若符契友朋之道不其至欤会昌解颐录史无畏者曹州人也与张从真为友无畏止耕垄亩衣食窘困从真家富乃谓曰弟勤苦田园日夕区区奉假千缗货易他日但归吾本无畏忻然赍缗父子江淮射利不数岁已富从真继遭焚及罹劫盗生计一空遂诣无畏曰今日之困不思弟千缗之报可相济三二百乎无畏闻言辄作拒扞报曰若言有负但执券来从真恨怨填臆乃归庭中焚香泣泪诅之言词慷慨闻者战栗午后东南有片黑云骤起须臾□雨雷电兼至霹雳一震无畏遽变为牛朱书腹下云负心人史无畏经旬而卒刺史图其事而奉奏焉甘泽谣圆观者大历末雒阳惠林寺僧能事田园富有粟帛梵学之外音律大通时人以富僧为名而莫知所自也李谏议原公卿之子当天宝之际以游宴饮酒为务父□居守陷于贼中乃脱粟布衣止于惠林寺悉将家业为寺公财寺人日给一器食一杯饮而已不置仆使断其闻知惟与圆观为忘年交促膝静话自旦及昏时人以清浊不伦颇生讥诮云仙杂记李初直遇与人相知则曰棠棣之好何以过此喜庆倍常戴弘正每得密友一人则书于编简焚香告祖考号为金兰簿尚书故实兵部李员外约言汧公之子也识度清旷迥出尘表与主客张员外谂同弃官并韦征君况墙东遁世不婚娶不治生业李尤厚于张每与张匡□静言达旦不寝人莫得知赠张诗曰我有心中事不向韦二说秋夜洛阳城明月照张八全唐诗话白敏中有诗名王起长庆中再主文柄意欲以第一人处敏中恨其与贺拔惎为友惎有文而落魄因密令亲知述意俾与惎绝敏中欣然曰如斯教既而惎造门左右绐以敏中也适惎迟留不言而去俄顷敏中跃出见惎于是悉以实告乃曰一第何门不致奈轻负至交相与欢醉或语于起起曰我比只得敏中今当更取惎矣遂以第一人处惎而敏中居三焉白乐天在洛太和中元微之拜左丞相自越过洛以二诗别乐天云君应怪我留连久我欲与君辞别难白头徒侣渐稀少明日恐君无此欢又云自识君来三度别这回白尽老髭须恋君不去君须会知得后回相见无未几死于鄂乐天哭之曰始以诗交终以诗诀兹笔相绝其今日乎张说谪岳州常郁郁不乐时宰相以说机辩才略互相排摈苏颋方大用说与善说因为五君咏致书封其诗以贻颋诫其使曰当候忌日近暮送之使者近暮吊客至多说先公僚旧颋览诗呜咽流涕翌日上对大陈说忠正蹇谔人望所属不宜沦滞遐方上因降玺书劳问俄迁荆州长史由是陆象先韦嗣立张廷珪贾曾皆以谴逐岁久因加甄叙颋以父之执友事之甚谨王冷然上燕公书云诗云投我以木瓜报之以琼琚此言虽小可以喻大相公五君咏曰凄凉丞相府余庆在元成苏公一闻此诗移公于荆府积渐至相由苏得也今苏屈居益部公坐庙堂投木报琼义将安在亦可举苏以自代然后为朔方之行冷然书又曰相公岳阳楼送别诗云谁念三千里江潭一老翁今日忘往日之栖迟贪暮年之富贵可乎韦丹与东林灵澈上人为忘形之契丹尝为思归绝句以寄澈云王事纷纷无暇日浮生冉冉只如云已为平子归休计五老岩前必共闻澈奉酬诗曰年老身闲无外事麻衣草坐亦容身相逢尽道休官去林下何曾见一人僧可朋与卢延让为风雅之友有诗千余篇号玉罍集西溪丛话白乐天与故刑部李侍郎早结道友以药术为事诗云金丹同学都无益水竹邻居竟不成见闻搜玉天宝中元子游长安与丐者为友或曰君友丐者不太下乎对曰古人乡无君子则与云山为友里无君子则与松竹为友坐无君子则与琴酒为友出游于国见君子则友之丐者今之君子吾恐不得与之友也何也其所丐者不过丐人之弃衣丐人之弃食贫者内不愧心外不掩形今之人非不富且贵也而乃丐人之权势以欺人丐人之容悦以媚世阴受阳施靡所不为是诚丐之不如矣然则吾非丐之友而谁友与读书镜皎然以诗名于唐有僧袖诗谒之皎然者指御沟诗云此波涵圣泽波字未稳当改僧艴然作色而去僧亦能诗者也皎然度其去必复来乃取笔作中字于掌中握之以待僧果复来云欲更为中字如何皎然展手视之遂定交贤奕编李泌儿时张曲江公常引致卧内公与严挺之萧诚善严恶萧佞劝公绝之公独念严太苦劲不若萧□美可喜方命左右召萧泌在旁率尔曰公起布衣以直道至宰相顾善□美者乎九龄改容敬谢因呼小友世说补南部新书李白山东人父任城尉因家焉少与鲁中诸生孔巢父韩沔裴政张叔明陶沔隐于徂徕山号竹溪六逸陆游南唐书高越传越迁军事判官与隐士陈曙为物外交淡然不志荣利刘洞传洞隐居庐山二十年能诗长于五字与洞同时有夏宝松者亦隐庐山相与为诗友洞有夜坐诗宝松有宿江城诗皆见称一时号刘夜坐夏江城云辽史耶律夷腊葛传应历初以父任入侍数岁始为殿前都点检时上新即位疑诸王有异志引夷腊葛为布衣交一切机密事必与之谋耶律良传良读书医巫闾山学既博将入南山肄业友人止之曰而无仆御驱驰千里纵闻见过人年亦垂暮今若即仕已有余地良曰穷通命也非尔所知不听留数年而归王鼎传鼎涿州人博通经史时马唐俊有文名燕蓟间适上巳与同志祓禊水滨酌酒赋诗鼎偶造席唐俊见鼎朴野置下坐欲以诗困之先出所作索赋鼎援笔立成唐俊惊其敏妙因与定交宋史赵上交传秦王从荣开府兼判军卫以上交为虞部员外郎充六军诸卫推官李澣张沆鱼崇远皆白衣在秦府悉与上交友善杨徽之传徽之寡谐于俗唯李昉王佑深所推服与石熙载李穆贾黄中为文义友陈从易传从易字简夫历龙图阁学士王钦若善之尝曰数日不见简夫辄忽忽不怿及废居南京时丁谓方用事人畏谓无敢往见钦若者从易将使湖南欲过之遇汴水旱涸遂告谓曰从易愿使湖外者非独为贫也亦以王公在宋故就省之尔今汴涸义不可从他道进幸公许少留谓即大喜曰王公之门独君为知我者留权纠察刑狱从易不敢当乃听归馆须汴通乃行时寇准贬道州谓又谓从易曰庐陵之事可以释憾矣从易对曰当以故相事之尔谓有愧色毕士安传士安凡交游无党援唯王佑吕端见引重王旦寇准杨亿相友善刘温叟传温叟子煜字耀卿累迁刑部郎中龙图阁直学士知河南府徙河中府卒初王曙坐寇准贬官在朝无敢往见者煜叹曰友朋之义独不行于今欤往饯之经宿而还尝善河中处士李渎渎死为陈其高行诏以著作郎赠之李昌龄传昌龄子纮历龙图阁直学士方介有吏材笃于交游与刘颜为友颜死移任子恩官其子弟蔡齐传丁谓秉政欲齐附己齐终不往少与徐人刘颜善颜罪废齐上其书数十万言得复官颜卒又以女妻其子庠吴遵路传遵路徙陕西都转运使迁龙图阁直学士知永兴军平居廉俭无他好既没室无长物其友范仲淹分奉赒其家田京传京字简之为人尚气节少时与常山董士廉汾阴郭京相友善俱以倜傥闻范正辞传正辞子讽类旷达然捭阖图进不守名检所与游者辄慕其所为时号东州逸党山东人颜太初作逸党诗刺之而姜潜者又尝贻书以疏其过宋庠传庠弟祁祁子与越国夫人曹氏客张彦方游而彦方伪造敕牒为人补官论死谏官包拯奏庠不戢子弟又言庠在政府无所建明庠亦请去乃以刑部尚书观文殿大学士知河南府祁初为给事中兼龙图阁学士坐其子从张彦方游出知亳州梅尧臣传尧臣字圣俞宣州宣城人工为诗初未为人所知钱惟演留守西京特嗟赏之为忘年交引与酬唱一府尽倾欧阳修与为诗友自以为不及尧臣益刻厉精思苦学由是知名于时王回传回福州候官人尝举进士中第为卫真簿有所不合称病自免退居颍州与处士常秩友善熙宁中秩上其文集补回子汾为郊社斋郎蔡襄传襄于朋友尚信义闻其丧则不御酒肉为位而哭欧阳修传修笃于朋友生则振掖之死则调护其家侯可传可与田颜为友颜病重千里求医未归而颜死目不瞑人曰其待侯君乎且敛而可至拊之乃瞑颜无子不克葬可辛勤百营鬻衣相役卒葬之方天寒单衣以居有馈白金者顾颜之妹处室举以佐其奁具一日自远归家以窭告适友人郭行扣门曰吾父病医邀钱百千卖吾庐而不售可恻然计橐中装略当其数尽与之关中称其贤范镇传镇平生与司马光相得甚欢议论如出一口且约生则互为传死则作铭光生为镇传服其勇决镇复铭光墓云熙宁奸朋淫纵险诐憸猾赖神宗洞察于中其辞峻光子康属苏轼书之轼曰轼不辞书惧非三家福乃易他铭镇从孙祖禹幼孤叔祖镇抚育如己子祖禹自以既孤每岁时亲宾庆集惨怛若无所容闭门读书未尝预人事既至京师所与交游皆一时闻人镇器之曰此儿天下士也进士甲科从司马光编修资治通鉴在洛十五年不事进取书成光荐为秘书省正字时王安石当国尤爱重之王安国与祖禹友善尝谕安石意竟不往谒富□致仕居洛素严毅杜门罕与人接待祖禹独厚疾笃召授以密疏大抵论安石误国及新法之害言极愤切□薨人皆以为不可奏祖禹卒上之邹浩传田昼字承君阳翟人枢密使况之从子议论慷慨有前辈风与邹浩以气节相激励元符中浩为谏官昼监京城门往见浩曰平生与君相许者何如今君为何官浩曰上遇群臣未尝假以辞色独于浩差若相喜天下事固不胜言意欲待深相信而后发贵有益也昼然之既而以病归许邸状报立后昼谓人曰志完不言可以绝交矣浩得罪昼迎诸涂浩出涕昼正色责曰使志完隐默官京师遇寒疾不汗五日死矣岂独岭海之外能死人哉愿君毋以此举自满士所当为者未止此也浩茫然自失叹谢曰君之赠我厚矣王回字景深仙游人与邹浩友善皇后刘氏立浩将论之密告回回曰事宁有大于此者乎子虽有亲然移孝为忠亦太夫人素志也浩南迁人莫敢顾回敛交游钱与治装往来经理且慰安其母逻者以闻逮诣诏狱众为之惧回居之晏然御史诘之对曰实尝预议不敢欺也因诵浩所上章几二千言狱上除名停废即徒步出都门行数十里其子追及问以家事不答徽宗立召还旧官擢监察御史李光传光为太常博士迁司封首论士大夫谀佞成风至妄引荀卿有听从无谏诤之说以杜塞言路又言怨嗟之气结为妖沴王黼恶之令部注桂州阳朔县李纲亦以论水灾去国居义兴光伺于水驿自出呼曰非越州李司封船乎留数日定交而别邓肃传肃字志宏南剑沙县人少警敏能文美风仪善谈论李纲见而奇之相唱和为忘年交吴师礼传师礼游太学时兄师仁为正字春秋学它学官有恶之者条其疑问诸生师礼悉以兄说对学官怒鸣鼓坐堂上众质之师礼引据三传意气自如江公望时在旁心窃喜后相遇于泌阳公望谓曰子异日得志当如何曰但为人作丰年耳遂定交宋汝为传汝为丰县人靖康元年金人犯京师阖门遇害汝为思报雠建炎三年金人再至补修武郎奉国书使金拘留之绍兴十三年汝为亡归作恢复方略献于朝变姓名为赵复徒步入蜀杨企道者遇之溪上企道曰必奇士也款留之见其论议英发洞贯古今靖康离乱事历言之企道惊遂定交假僧舍居之秦桧死汝为曰朝廷除此巨□中原恢复有日矣企道劝其理前事汝为慨然太息曰吾结发读书奋身一出志在为国复雠收还土宇颇为诸公所知命缪数奇轧于权臣今老矣新进贵人无知我者其客蜀也史载之邵博宇文亮臣李焘相得甚欢赵沂王京鲁关民先杨采惠畴经纪其丧事苏云卿传云卿广汉人绍兴间来豫章东湖结庐独居少与张浚为布衣交浚为相驰书函金币属豫章帅及漕曰余乡人苏云卿管乐流亚遁迹湖海有年矣近闻灌园东湖其高风伟节非折简能屈幸亲造其庐必为我致之帅漕密物色曰此独有灌园苏翁无云卿也帅漕乃屏骑从更服为游士入其圃翁运锄不顾进而揖之翁曰二客何从来耶延入室土锉竹几地无纤尘案上有西汉一册二客恍若自失默计此为苏云卿也既而汲泉煮茗意稍款浃遂扣其乡里徐曰广汉客曰张德远广汉人翁当识之曰然客又问德远何如人曰贤人也第长于知君子短于知小人德有余而才不足因问德远今何官二客曰今朝廷起张公欲了此事翁曰此恐怕他未便了得在二客起而言曰张公令某等致公共济大业因出书函金币置几上云卿鼻闲隐隐作声若自咎叹者二客力请共载辞不可期以诘朝上谒旦遣使迎伺则扃户□然排闼入则书币不启家具如故而翁已遁矣竟不知所往帅漕复命浚拊几叹曰求之不早实怀窃位之羞作箴以识之曰云卿风节高于傅霖予期与之共济当今山潜水杳邈不可寻弗力弗早予罪曷针许奕传安抚使安丙新立大功谗忌日闻宰相钱象祖出谤书问奕奕喟而言士不爱一死而困于众多之口亦可悲也奕愿以百口保之象祖艴然曰公悉安子文若此乎适宇文绍节宣抚荆湖还亦曰仆愿亦以百口信许公之言于是异论顿息委寄益专奕于丙深相知而职事所关必反复辩数以求直其后士多畔丙奕独以书疏候问愈数罗从彦传从彦字仲素南剑人闻同郡杨时得河南程氏学遂往学焉沙县陈渊时之□也尝诣从彦必竟日乃返谓人曰自吾交仲素日闻所不闻奥学清节真南州之冠冕也刘勉之传勉之建州崇安人人号曰白水先生其友朱松卒属以后事且戒其子熹受学勉之经理其家而诲熹如子侄熹之得道自勉之始茅亭客话咸平庚子岁正元日神卫卒杀主将窃据益郡四月天军来讨至城下贼拒天军驱胁老幼以乘城天军烟以环城昼夜攻击城内死伤且甚天耶命耶前进士张及有哀亡友杨锡辞前进士彭乘有郝逢传今具其事迹及录其辞传非止杨锡郝逢而已庶后之人览之得无伤叹叛君残民之事者哉其哀亡友辞序云亡友杨锡字孝隆诚至之士也昔与赵郡李畋蜀郡任玠南阳张逵洎及结文学友咸治经义于乐安先生悉潜心于六教然后观史传遍百家之说探奥索微取其贯于道者既积中而发外遂下笔楮文其撰论考贤士节夫之动静明古人沿习之废置纪绩义之大小辨适用之邪正不虚美不隐恶庶达乎心志之所冀也日执是道以出身入仕俾其抱策书而不愧怍持言行以符会同十五年未始一日而忘此也亡友居吾群中尤为静退者盖不徒为进以希名苟誉速售其身诚俟乎乡贤里能拜书献于春官氏不幸去岁盗贼窃据城邑亡友即日忧懑成疾莫能远遁及复避地于西山不得与亡友言别每念迹虽离而心同室在远而人迩意其与终合而成前志也至王师讨平凶丑我虽归正友则愤极而死矣冢嗣始孺又且夭矣呜呼亡友业已着书未伸命何艰而至此身既没而嗣亡地仍僻而知寡彼苍何司使辅善疾恶者罹戾若是之甚耶愿表其懿行录其遗文同三友入关示儒林豪杰必推而知之少赎永恨今姑为辞舒交情之悲尔曰予取来之得朋兮接群居之及义不陨获于贫贱兮耻喧呶于声利炳旧史之远目兮饫六经之正味议班纪之九流兮广刘书之七志既积中之发外兮幸入官以莅事将结绶之弹冠兮匪君翔之于坠何贼卒之妖兴兮据藩服之城垒君岂适远之无所兮奈病来之难起我阻西山兮不与子别或出处兮其心曷异凶丑之长然诚会合之密迩洎王师之讨平兮闻吾友之巳矣燕雀啁啾兮辽鹤幽病豺狼噬啮兮驺虞愤死嗟庆绪之不续兮复嗣子之随踬徒呼天之云亡故使其秀疾而神驶志愿表其文行兮示广场之豪士异知子之若然兮俾德之无愧今空抑哀以摛辞兮报亡友之终始闻见前录韩参政亿李参政若谷未第时皆贫同途赴试京师共有一席一毡乃割分之每出谒更为仆李先登第授许州长社县主簿赴官自控妻驴韩为负一箱将至长社三十里李谓韩曰恐县吏来箱中止有钱六百以其半遗韩相持大哭别去次举韩亦登第后皆至参知政事世为婚姻不绝韩参政之孙宗师侍郎云薛简肃公知成都范蜀公方为举子一见爱之馆于府第俾与子弟讲学每曰范君廊庙人也公益自谦退乘小驷至铜壶阁下即步行至府门逾年人不知为帅客也简肃还朝载蜀公以去或问简肃曰自成都归得何奇物曰蜀珍产不足道吾归得一伟人耳时二宋公有大名一见与公为布衣交公后为贤从事其所立温公自以为不可及也呜呼简肃公者可谓知人矣吕献可言安石不已出知邓州康节先生与献可善方献可初赴召康节与论天下事至献可谪官无一不如所言者故献可之为邓州也康节寄以诗云一别星霜二纪中升沈音问不相通林间谈笑须归我天下安危且系公万乘几前当蹇谔百花洲上略相从不知月白风清夜能忆伊川旧钓翁献可和云冥冥鸿羽在云天邈阻风音已十年不谓圣朝求治理尚容遗逸卧林泉羡君自有随时乐顾我官闲饱昼眠应笑无成三黜后病衰方始赋归田献可寻请宫祠归洛温公康节日相往来青箱杂记洛阳龙门有吕文穆公读书龛云文穆昔尝栖偃于此初有友二人一人则温尚书仲舒一人忘其姓名而三人誓不得状元不仕及唱第文穆状元温已不意然犹中甲科遂释褐其一人径拂衣归隐后文穆作相太宗问昔谁为友文穆即以归隐者对遽以著作佐郎召之不起故文穆罢相尹洛作诗曰昔作儒生谒贡闱今提相印出黄扉九重鹓鹭醉中别万里烟霄达了期邻叟尽垂新鹤发故人犹着旧麻衣洛阳漫道多才子自叹遭逢似我稀所谓故人盖斥其友归隐者王公旦杨公亿为空门友杨公谪汝州公适当轴每音问不及他事唯谈论真谛而已余尝见杨公亲笔与公云山栗一秤聊表村信盖汝唯产栗而亿与王公忘形以一秤栗遗之斯亦昔人鸡黍缟纻之意也却扫编王荆公司马温公吕申公黄门韩公维仁宗朝同在从班特相友善暇日多会于僧坊往往谈燕终日他人罕得而预时目为嘉佑四友老学庵笔记孙少述一字正之与王荆公交最厚故荆公别少述诗云应须一曲千回首西去论心有几人又云子今此去来何时后有不可谁予规其相与如此及荆公当国数年不复相闻人谓二公之交遂暌故东坡诗云蒋济谓能来阮籍薛宣真欲吏朱云刘舍人贡父诗云不负兴公遂初赋更传中散绝交书然少述初不以为意也及荆公再罢相归过高沙少述适在焉亟往造之少述出见惟相劳苦及吊元泽之丧两公皆自忘其穷达遂留荆公置酒共饭剧谈经学抵暮乃散荆公曰退即解舟无由再见少述曰如此更不去奉谢矣然惘惘各有惜别之色人然后知两公之未易测也春渚纪闻祝舜俞伯祖与张乖□公交契公善剑术一日濮水还遥见一举子乘驴径前意甚轻扬心忽生怒未至百步而举子驴避道张因就揖询其姓氏盖王元之也问其引避之由曰我视君昂然飞步神韵轻举知必非常人故愿加礼焉张亦语之曰我初视子轻扬之意忿起于衷实将不利于君今当同宿村舍取酒尽怀遂握手俱行共话通夕结交而去桯史内黄傅珏者以财雄大名父世隆决科为二千石珏不力于学弁鹖碌碌下僚独能知人尝坐都市阅公卿车骑之过者言它日位所至无毫发差初不能相术每曰予自得于心亦不能解也尝寓北海王沂公曾始就乡举珏偶俟其姻于棘闱之外遇之明日以双笔要而遗之曰公必冠多士位宰相它日无相忘闻者皆笑珏不为怍遂定交倾赀以助其用沂公赖之既而如言故沂公与其二弟以兄事之终身不少替前辈风谊凛凛固可敬而珏之识亦未易多得也名臣言行录外集吕希哲尝言文潞公与故旧款接一生未尝犯其祖父讳挥麈余话陈禾字秀实四明人陈莹中寓居郡中禾交游日久又遣其子正汇来从学后莹中论列蔡元长得罪禾上书力为救解及正汇告发蔡氏事父子俱就逮监狱者知莹中与禾游谓言必自禾发移文取证禾答以事诚有之罪不敢逃人谓禾曰岂宜以实对禾曰祸福死生吾自有处岂肯以一死易不义耶傥得分贤者□固所愿也朝廷指以为党勒停王氏谈录蔡文忠守南都公时为书院说书且将荐公而谓公曰欲荐而未有人可令草奏以叙君之美莫若相烦君自为之公谢曰某之才不足当公荐今石太祝延年众所爱重宜置某而荐石蔡公曰石固欲荐之亦当自令草奏公徐曰得之矣遂命公草石奏而石为公草奏初罢野城尉居里中时晏丞相为留守方修后圃使诸曹掾赋驯鹤小池户曹掾王初邀同赋既成并上临淄公公喜遇之甚厚及临淄公还朝力荐为应天府学讲书语在公家传中是后蔡文忠继守留钥复待以上客蔡公既去而宋公来其所以遇之尤加每公事退开郡阁邀公殆日以为常相对但持书册论议而已宋公嗜食干果罗列左右间或相劝食或以文章示公句意有所欲易及一字不安者必曰君试思之公曰以某句易某字如何曰更试思之或至再三遂用后宋公还朝公亦入上庠又陪佐史局无一日异于初宋公薨公为之议谥撰着行状象篆勒墓铭诸宋以服带缗钱遗于公甚厚公不发其封悉还之李邯郸公戏简公曰可惜笔端得来尽被车儿推去后老思宋公平昔之知尝叹曰相知之厚不愧古人今亡矣夫去年公谒告还里中钱于飞侍读为留守其妻宋公女也闻钱公宴于郡斋曰是昔者日与君父论书于此斋日吾家为肴羞尊酒以待者也因泣下明日钱以其妻语语公公亦为凄然公始为进士时居里中与嵇颖窦充缔交各为箴以自警过庭录谢景武师直与王存正仲友善谢仕褒阳王远至夜叫门见之师直屣履出迎率子侄行家人礼慷慨道旧喜而有诗云倒着衣裳迎户外尽呼儿女拜灯前崔比部讳公立韩魏公妻弟也为人古直有操行居许与忠宣邻忠宣除文正服托妻子于崔干禄上都崔晨夕顾瞩始终不怠时七伯祖为单州推官人来报疾笃魏国夫人惊忧欲往视之崔公力阻曰而为妇人夫出独安往吾受而夫之托因立杖干门曰出者吾杖之魏国不敢复言忠宣归而谢焉王观与章子厚友善俱以□散称时号观三惇七各言其第也子厚执政观蹭蹬不达至堂见子厚邀至阁中话旧欲去子厚令引马就登观上马对众顾谓子厚曰相公莫要忘了观三子厚颇有惭色厚德录苏子瞻云庆历三年有李京者为小官吴鼎臣在侍从二人相与通家一日京荐其友人于鼎臣求闻达于朝廷鼎臣即缴其书奏之京坐贬官未行京妻谒鼎臣妻取别鼎臣妻惭不出京妻立厅事召鼎臣干仆语之日我来既为往还之久欲求一别亦为乃公尝有数帖在吾夫祷私事恐汝家终以为疑索火焚之而去贵耳集王嘉叟题王龟龄祠堂诗云当时孤论偶相同终始知心每愧公纔见安车延绮季遽嗟石室祀文翁百年公议分明在一饷纷华究竟空白发旧交衰甚矣尚能留面对高风自注云始予与龟龄别尝谓吾辈会合不可常但令常留面目异时可复相见龟再三击节后一见必诵此言扪虱新话予尝造故人林邦翰于东坡酒库因与仪真艾慎几邂逅遂为倾盖之交时乙丑三月也予以再不利去官而二公者亦相获谴于簿书皆宜有不遇之叹然当此时都人士女方幸一时之无事日日出游湖上而予乃日陪二公坐酒局中清谈终日语不及荣利视其貌皆不足之色其迂如此一日邦翰自城中归语予曰钱塘门外真如锦绣矣予次日复为艾丈言之坐间相与叹息予因咏莱公句曰野水无人渡孤舟尽日横遂不觉相视而笑罗湖野录太史黄公鲁直元佑间丁家艰馆黄龙山从晦堂和尚游而与死心新老灵源清老尤笃方外契赵清献公平居以北京天□元禅师为方外友名臣言行录外集刘静春先生与人交推诚恳恻语约理尽见有亲在必勉之以孝敬见有子在必勉之以教子为急务见初仕者必勉之以事君泽民为志闻人之善乐道不已闻人之过惨然如痛在己尤爱惜士类稗史徐司户逸字无竞天台人号竹溪又号抱独子少与朱文公为友公提举常平日过天台访其家挑灯夜话至钟鸣而别公尝托无竞作谢恩表书曰可放笔力稍低使人见之无假手之意也其受人推奖如此名臣言行录外集魏艮斋先生与人交尽其情然不为苟合长善救失惟恐不及后进有一长必亟称而力推之位尊望重者苟有不合己意亦面质不避大抵为人最隆于义也金史曹勇义传勇义召为枢密副使加太子少保与大公鼎虞仲文龚谊友善与虞仲文同在枢密群少挤之复出为三司使元史虞集传集字伯生父汲黄冈尉宋亡侨居临川崇仁与吴澄为友澄称其文清而醇元明善传明善初在江西金陵每与虞集剧论以相切劘明善言集治诸经惟朱子所定者耳自汉以来先儒所尝尽心者考之殊未博集亦言凡为文辞得所欲言而止必如明善云若雷霆之震惊鬼神之灵变然后可非性情之正也二人初相得甚欢至京师乃复不能相下董士选之自中台行省江浙也二人者俱送出都门外士选曰伯生以教导为职当早还复初宜更送我集还明善送至二十里外士选下马入邸舍中为席出橐中肴酌酒同饮乃举酒属明善曰士选以功臣子出入台省无补国家惟求得佳士数人为朝廷用之如复初与伯生他日必皆光显然恐不免为人构间复初中原人也仕必当道伯生南人将为复初摧折今为我饮此酒慎勿如是明善受□酒跪而釂之起立言曰诚如公言无论他日今隙已开矣请公再赐二□明善终身不敢忘公言乃再饮而别真人吴全节与明善交尤密尝求明善作文既成明善谓全节曰伯生见吾文必有讥弹吾所欲知成季为我治具招伯生来观之若已入石则无及矣明日集至明善出其文问何如集曰公能从集言去百有余字则可传矣明善即泚笔属集凡删百二十字而文益精当明善大喜乃欢好如初集每见明经之士亦以明善之言告之东园友闻余客京口闻有闵仲达陈子方者幼同读书长同习吏事又同籍杭郡吏循次录叙则陈在先闵乃以计先之陈终无几微怨嫉意适故人约陈偕入京达官贵卿交荐以仕寻佥宪浙西闵方以日月升掾宪府闻陈之来叹曰何面目见之称疾不出陈下车亟问吏曰闵仲达何不见邪咸以疾对陈曰非疾惮我也我将见之及其门闵皇惧出肃陈曰吾与君交至深谊至笃君昔先我而吏郡者命也非此吾所就宁至是耶今又幸同处苟有未至方赖于君何称疾为宜亟出闵感激从事相好如初辍耕录顾仲庸与保定张文友交文友嵊县尹秩满侨居江阴一日暴卒时仲庸留京师友人以讣告戒勿泄友询其故曰文友贤而贫在六品选人中吾将与其子为地即走告当路者曰张文友疾病矣愿致仕因代入状中书遂获以奉政大夫嘉定知州致仕既领宣命数月又代文友之子告荫寻注常州晋陵县尉便其养母也其家悉无所知仲庸南归遣人致赙奠奉宣敕以授其子闻者惊叹陈云峤柏泗州人性豪宕结客其祖平章故宋制置即龙麟州题琵琶亭以讥之者凡积金七屋不数年散尽尝为侍仪舍人馆阁诸老朝省名公莫不折辈行与交咸称之曰公子吾乡吕徽之先生与陈刚中治中遇于道治中策蹇驴时犹布衣见先生风神高简问曰得非吕徽之乎曰然足下非陈刚中乎曰然握手若平生欢吾乡周待制先生仁荣字本心筑一室纔落成友人杨公道舆疾至门曰愿假君新宅以死先生让正寝居之妻子咸不然先生弗顾未几杨死箱财廿八莫有主者杨之弟诣先生求分财先生曰若兄寄死于我意固在是丧事之费自己出终不利其一毫对众封籍自平阳呼其子来悉付与之杭州属邑有一巨室怙财挟势虐害良善邑官贪墨莫敢谁何众不可堪走诉宪府巨室逃匿宪使怒督责有司示罪赏揭大逵且家至壁白隐藏者罪连坐首捕者赏万缗其友人王一山者世业儒居湖山第一楼藏彼于密期月不发邻家察知图给赏钱告报于官官搜索得之并王逮系囚见宪使使问云女知彼所犯乎王曰知之女闻国有制乎曰知之女见揭示罪赏乎曰见之女奚不就利避害乎曰朋友颠连来奔乘其危以售之则名教中有所不容某诚弗忍为事觉连坐乃甘心焉使竦然曰君子所谓临难毋苟免其人践之矣真义士也若加以罪是吾政苛而刑滥民何以劝遂释之使即许文正公子也国初张公可与李公仲方鲜于公伯机同仕于朝既而张除浙省郎中李除都事鲜于除浙东宣慰经历胥会于杭欢甚李卒于官张移书鲜于曰仲方殁矣家贫子幼吾辈若不为之经纪则孤寡何所依也吾以一女许配其仲子矣公以为何如鲜于闻讣哀祭成礼亦以一女许赘其长子即从善也后官至绍兴推官仲子字复初官至淮安总管于此可见前辈结交重义气不以贵贱贫富易其心诚可敬也张公官至中书左丞墨池浪语张千载庐陵人也文山贵显屡以官辟皆不就文山自广还至吉州城下千载来见遂同赴京寓文山囚所侧日以美食奉之文山受刑潜造一椟即藏其首寻访文山妻欧阳夫人于俘虏中俾出火其尸千载拾骨置囊并椟南归付其家葬之似此朋友真堪千载不愧其名已见闻搜玉元末江西程国儒因乱来依方国珍与吕元英为友程有鹤傍牡丹图索吕题云牡丹花畔鹤精神飞落云林似倚人万里青霄不归去洛阳能有几时春程即日归湖广通志王贤字希昭江陵人洪武初入太学同邑友王让有银十两并衣一箧寄贤所他往贤受盐城尹携之任让授宓阳令卒于任后十余年贤致仕归以所寄畀其子其子曰父素贫安有物寄人且没时言未及此贤固与之其子发封见父故衣乃泣而受之苏州府志尤安礼字文度父裔官武昌与杨文贞士奇及杨尚书翥友善以德业相励同学生陈某当远戍妻女稚弱泣告安礼吾必不生还妻少且更嫁奈幼女何安礼曰吾在何患已而陈果死安礼赡其妻得守节以弟之子配其女弟以女疾难之曰吾岂食言于亡友卒娶之明外史姚广孝传广孝年十四度为僧名道衍燕府阴事一切与谋燕王即帝位拜资善大夫太子少师复其姓赐名广孝出赈苏湖至长洲访其友王宾宾不见但遥语曰和尚误矣和尚误矣正气纪程本立传本立有大志读书不务章句与海盐沈寿康友善寿康敦孝行南台论荐与官力辞不受乡人称为孝隐先生尝与本立言世之学者争务科举以经学为名而无实吾所不取子之质近厚年且富当志于圣贤之学本立由是笃志修行王稌传稌受业于方孝孺时诏毁方孝孺文集曰敢有收藏者与奸恶同罪有庶吉士章朴素喜孝孺文家藏若干与友人杨善私言善借观密闻于朝上怒戮朴于市而升善官自是天下恻然胡闰传闰少与吴存何英徐素为同志友以忠义相砥砺尝画松长沙王庙壁题曰苍虬出壑复诗曰幽人无俗怀写此苍龙骨九天风雨来飞腾作灵物陈性善传北兵南下性善被执旋从遣之性善愧忿入河而死同时有黄墀陈子方皆余姚人与性善友性善死二人约赴难墀有诗曰为臣真欲效全忠岂料翻成与叛同子方诗云北狩缘藏青史笔南还犹是白头翁湖广通志刘魁字景星监利人明初为诸生从石首杨文定游文定曰此老友也不宜在弟子列初读书荆台观与羽流任伦友勉以归儒伦遂先魁乡举于直指前言其才立命追至江上同鹿鸣宴次科丁酉魁果获举陕西通志于宽在太学时友人任良病故良妻鬻二女治丧宽为赎还仍告诸友朋合赀归其丧广西通志舒纲宾州人弘治间纲乡荐计偕有友人以金托途遇盗资装罄洗独所托金在抵京悉以金归其友友却之曰闻公被盗金何得存纲曰幸此在也见闻搜玉弘治间有友二人最契厚一人先仕江西一人远造馆于章江门外略无顾盻题一绝于亭而去十年心事酒杯间坐对江鸥去复还一带西山青入眼几人青眼似西山明外史吴宽传宽有田数顷尝以周亲故之贫者友人贺恩疾迁至邸旦夕视之恩死为衣素一月贤奕编吴司空廷举平生笃友谊见良士身下之在太学兄事罗□□病痢会仆死公煮粥负之如厕一昼夜十数返□病瘥同登进士语人曰□四十前生我者父母四十后献臣生我也湖广通志谢文祥与罗伦庄昶友善性皆骨鲠世号三刚吉安府志刘周万安人淳笃慈惠有李具显者病且死子幼尽籍其田庐属之周曰周与君平生未接杯酒殷勤之欢地且远君柰何以妻子托耶显泣曰小人重君君不怜小人何耶周诺之为经纪其家显子既长归所籍田庐视初不减分毫列朝诗集史鉴字明古少受知于徐武功与吴文定公宽及沈启南为友弘正之间吴中高士首推启南次则明古文定表其墓殷云霄字近夫寿张人修眉碧目口可容拳平生方峭克约与孙太初郑继之为友所至登临山水亦不羁之士也王宠字履吉吴县人所与游者文征仲唐伯虎最善征仲长于履吉二十四岁折辈行与定交而伯虎以女妻其子都穆字元敬吴县人少与唐伯虎交最莫逆伯虎锁院得祸元敬实发其事伯虎誓不与相见而吴中诸公皆薄之元敬晚年深自悔恨其殁也不请铭于吴人而远求胡孝思盖亦其遗意云温州府志方輶乐清人友人屠希颜无子妾有孕妻悍不能容颜以托輶即避书舍居之候长乃还屠门人称古君子绍兴府志胡淮字宗豫嵊人正德初游邑庠与友人郑轸同试贡淮得中式怜轸衰贫义不忍先让之明外史蒋瑶传瑶端亮清介既归僻处陋巷与尚书刘麟顾应祥辈结文酒社徜徉岘山间年几九十卒湖广通志周思久字柳塘麻城人嘉靖癸丑进士任琼州守致仕抗志希古品诣卓荦与耿恭简相友善列朝诗集刘绘字子素一字少质嘉靖乙未进士与李开先唐顺之赵时春为文章意气之交李舜臣字懋钦乐安人与章丘李伯华才名相颉颃会则夜数易烛离则月不乏书有作必走使相示两人学业不同而志趣欣合栗应字道父耕读太行山中高子业解司封归道父担簦相造鸡黍定交子业作紫团山人歌赠之云紫团高山概青云栗家兄弟殊不群陈州一出驱五马令弟二十窥三坟陈州者道父兄应麟字仁甫祁门县志马禄常旅常州友人以四百金寄禄所同旅者盗金亡去禄秘不言罄己赀偿之已而盗败得所寄金友人始知初所偿金禄代之也乃访至禄所邀禄里人置酒宴会以前金为寿禄竟不受人义之无锡县志秦柱字汝立能文工书以荐授中书舍人与大学士高拱有交旧未尝数至其门及拱为张居正所倾祸且不测士皆引去拱归柱独远将护之怀庆府志萧永命隆庆举人友人有负贷者病且剧命自往视出其券焚之友人伏枕呜咽命曰君幼女未字是宜使君不瞑目吾有子当为问名友益感痛及卒果礼聘其女兖州府志韩升字景晖单县人一日诣其友孙适孙撅地得金一釜见升色甚仓皇升遽助孙运于室中诘旦孙怀十金以谢升曰此天所以赐汝也吾何为分之坚执不受彰德府志尚坤好善乐施有友寄金于家值漳水暴涨庐舍漂没坤独负金避高树水定归其原金汝州志马国骧城破流离宝丰有友携老母相投贫无资赠尽出其妻簪珥以济俾得子母全活陕西通志刘子諴字叔贞卜居青门与崔尔进文翔凤等结耆英社有雒下遗风济南府志高所蕴字尔施号宏室淄川人长山李司寇化熙尝言万历癸丑年东省大饥□友陈浣初偶相过有忧色询之则曰宏室折柬相邀或为予所逋耶翌日再过则有喜色又询之则曰往岁予以试事曾贷宏室数金后止完其六昨抵其里具酒款语移时乃出前金曰二不登得无苦炊烟断耶前物幸完璧以归他人恐有侵渔故烦枉驾耳广东通志李孔修字子长顺德人侨居省之高第街吴廷举由县令历藩臬在粤最久与孔修为布衣交两人高风在尘埃之表粤人常道之无锡县志施方升字仲光为郡诸生慷慨好义重然诺其友有华兆登者姊适强以虐死兆登讼于官而直之强以是雠兆登必报焉亡何兆登家有丧事华之少长毕会而族人某者以攘义田租为众所疾遂群击之丧所而死强曰是可以杀兆登矣厚资其家使力主兆登诬服系狱于是方升命其子元徽曰善人在患饥不及况而师邪子必勉之元徽敬受命每左右兆登不能脱久之朝廷遣使者恤刑江南元徽乃挟赀走荆溪谋营救兆登竟得释归德安府志沈惟耀字斗伯天启甲子岁贡授武学训导魏忠贤窃弄威权杨涟出都门人莫敢饯惟耀独跨一马送涟于芦沟以少女字其子而别及涟死惟耀具衣冠觅二驺归其輤人曰公独不自爱乎惟耀曰我与大洪交数十年重之以婚媾一朝死丧便同行路不忍为也西湖志余凌彦翀于瞿宗吉为大父行彦翀作梅词霜天晓角柳词柳梢青各百首号柳梅争春宗吉一日尽和之彦翀惊叹呼为小友宗吉以此知名后彦翀自南荒归葬西湖宗吉作诗送之云一去西川隔夜台忽看白璧瘗苍苔酒朋诗友雕零尽只有存斋冒雨来存斋宗吉自号也贤奕编昔楚人有宿于其友之家者其仆窃友人之履以归楚人不知也适使其仆市履于肆仆私其直而以窃履进楚人不知也他日友人见其履在楚人足而心骇曰我固疑之果然窃吾履遂与之绝逾年而事暴友人踵楚人之门悔谢曰请为友如初列朝诗集童佩字子鸣尝与高淳韩邦宪定交逆旅邦宪守衢过其家龙丘山坞中序布衣兄弟之谊山西通志韩仰斗字仲济沁水生员落落寡合惟与杨沁湄张藐山为文字交或村醪野蔌欢饮竟日王昱字阳夏县人事亲极孝人咸称为王孝子居恒贫而有守不苟言笑不事举业不见有司从曹真予于汴书院讲学与安邑孝廉李贞佐善贞佐任郏县昱访焉适流贼至李促昱行昱曰安趋而危去吾不忍也城破李骂贼不屈贼剜之割舌断臂死李母乔氏赴城骂贼亦为贼害家人俱逃昱独不去贼曰尔何人昱曰诸生贼命削去耳鼻昱仍不去贼又诘曰令尔何人曰窗友贼曰何不去昱曰为□友收骨骸贼义之释不杀仍抱骸去掩贞佐母子后行抵里会讲弘运书院人望其耳鼻咸称为王义士宁波府志陆符字文虎生而英伟视世俗龌龊士疾之若仇自诸生时已名闻四方学使者暨郡邑有司必与为忘形交时东林复社方盛其在鄞惟符与万泰为之冠而是是非非不少假借以故人多畏避之董守谕字次公负性耿介深疾媕阿之徒诸以虚名相附丽者皆痛绝之故知交满天下而合意者无数人在同里惟与陆文虎万悔庵高旦中及族弟天鉴友善而已万泰字履安晚号悔庵都督邦孚子也少为都生肆力古学才名赫然为人尚气节立品行超越流辈所交皆海内俊杰如同里陆符高斗魁姚江黄宗羲兄弟慈水刘应期交欢如骨肉尤好汲引后进崇祯丙子举于乡所至倒屣迎之常解人之纷出人于厄不避艰险见义必为罄其所有无吝容崇祯末年行荐举之令学使者许豸以泰应固辞以让陆符甲申之后谢绝交游惟与一二同志相往来高斗魁字旦中精于医同邑万泰陆符慈溪刘应期及姚江黄宗羲兄弟相与为忘年友唱酬吟□以抒其志时失职之士多罹惨祸斗魁常破产营救或遇害则为之经纪其丧后出游吴会三吴诸名士皆乐与之交而以医延致者无虚日斗魁常分其余以资贫友友多德之太平县志程国聘与京口王生者善生家贫尚气节以忤势要下狱几毙聘往省之主其家夜有少妇款门即其妾也厉声呵之俄而其妻至具道失陷缧绁辱身求救意聘麾使亟去且曰吾千里跋涉为尔夫也如使尔失节夫虽生亦腼颜人世矣大丈夫何忍为此因呼从人秉烛达旦为画策倾囊救之而王生竟得免于难常熟县志张□字鉴翁父庆之自苏挈家居沂川依其友朱景云□与其友舜民俱避兵昆山舜民驾春帘舫以声乐自随□辞曰公方避患不知敛戢祸将及矣不听至巴城湖群盗縳之罄其资去□惟载米百石亦遇盗听其自取人不过一石遂以余米济舜民既归舜民将酬之坚拒不受青州府志李尚思字希圣乐安人禀姿宽厚敦素好学不修边幅专以平心济物为事冯可教贫生也少同学书老而寒饿公迎之家衣食之每饭与同席病则亲视之相依者二十年公病且危冯偶他出家人请后命公泫然曰吾无所憾独恨不得与冯生一诀耳弥留者竟日已而冯闻公病奔而来公执手一笑而逝冯大感恸立触□仆地舁至家即日死诸子先葬冯而后殡公人皆感叹李相诸城人会试时与友同旅爨其友不至终日不食友感其高谊愿以兄事之扬州府志郑之彦字东里为郡诸生两中副车幼以孝童称汪道昆司马器重之与订忘年交太平府志章杞字弘奎采石镇人与韩守直为莫逆友韩疾剧以三十金授杞不令妻见嘱之曰妻王氏有孕幸男也以此抚之杞诺而返无一人知者韩歾果举子名嗣龙杞给衣食得成立一日杞病笃呼家人曰促韩氏子来一诀家人不知何故嗣龙至杞启□头箧约三百金封识付龙语曰汝父临终遗三十金为汝营息今十倍矣有簿会计甚悉第谨守之龙惊愕不敢受杞曰此应归尔何拒为龙以白母母感泣数日杞卒命其子衰绖答拜如丧父礼岁时伏腊祀之浙江通志姚世赟武康人其友以千金寄赟将死谓曰不必还我后其子产业荡尽赟重为之立业江南通志江大□建德人淹博绝伦家藏书万卷日手一编同时英俊无不从其问字与阁学孔贞运吏部郑三俊为贫贱交叶以清字子澄华亭人清贫尚气节德清尉刘昶监黟县伯颜调兵昱岭昶嘱妻子曰吾死母老当往依华亭叶子澄遂死以清夜梦昶来曰以八口累君越二日其妻子果奉母至善抚恤之晚筑室萧塘躬耕而食一时士大夫重焉湖广通志萧逵字文谷汉阳人以明经任泰安知州逵为诸生有声与甑山张绪游雅知性命之学陜西通志萧如熏为一代名将家居温恭自将喜怒不形王世贞袁宏道陈继儒王登皆相友善常熟县志刘振时江阴人本姓张祖祷于刘武穆而生遂为姓事母以孝闻侨居县之城东天启丁卯解后新安金景寅一见莫逆联为兄弟相与谋什一之利生计日饶所入悉公贮无纤毫欺衣服器皿不问尔我敝而无憾共炊爨以为食中外绝无间言景寅有父振时执犹子礼事之甚恭殁为亲含殓振时苦目眚妻产难死景寅医祷省视之盖两人休戚相关二十年如一日也至丁亥岁两人耄且病或以为异姓同居后不可继劝之分析两人犹不忍远离对户而居人称为城东二义云巡抚周国佐以友谊克敦可风后世巡按秦世祯以利始义终不失为善人之语奖之四方人士作为传赞歌诗甚多太仓安道先生曰五伦之道朋友有信正也今观刘金两人之均甘苦通有无疾病丧葬联为一体而一家之中耦俱无猜又推其爱以及其父子兄弟此固同气所难而乃于投分得之不亦异乎或疑其过于中庸然亦可以愧后世之凶终而隙末者矣休宁县志汪雅会游楚与刘克猷韦念莪汪千顷诸名公为莫逆友青阳县志王之璘字伯玉嗜古好学遍交诸名公如谭元春夏云鼎锺惺蔡复一皆称其文似韩昌黎品似陈仲弓武昌府志余顺明博极群籍以扶衰起弊为己任铅椠帖括之业下笔妙天下一时词坛名宿莫不推牛耳蝥弧焉如楚之谭子友夏闽之蔡子敬夫吴之杨子子常许子孟宏或拿舟相访或商确往复其酬答倡和诸集充簏盈笥至今犹脍炙人口松江府志顾秉礼字育宇砥志力学研穷理要于书无不综览性恬质不交势援太仆李时荣吏部夏嘉遇少同砚席文成必取正甚见欣赏每以行谊勖之两人如师事焉宝庆府志卿之印邵阳人有一生甚贫每大小试皆为具装岁时薪米酒脯取之若寄而此生亦若以为固然其笃厚友谊类如此
　朋友部杂录
易经损卦六三三人行则损一人一人行则得其友诗经邶风匏有苦叶章招招舟子人涉邛否人涉□否□须我友小雅常棣章脊令在原兄弟急难每有良朋况也永叹兄弟阋于墙外御其务春秋
传作侮
每有良朋烝也
无戎　丧乱既平既安且宁虽有兄弟不如友生雨无正章云不可使得罪于天子亦云可使怨及朋友礼记檀弓朋友哭诸寝门之外
王制朋友不相踰
集
说
严陵方氏曰朋友不相逾谓各
以其齿而为先后之序也
祭义朋友不信非孝也
坊记子云寡妇之子不有见焉则弗友也君子以辟远也故朋友之交主人不在不有大故则不入其门以此坊民民犹以色厚于德奔丧哭朋友于寝门外
左传翘翘车乘招我以弓岂不欲往畏我友朋关尹子七釜篇人之少也当佩乎父兄之教人之壮也当达乎朋友之箴人之老也当警乎少壮之说万化虽移不能厄我管子法禁篇以朋党为友圣王之禁也
大匡篇夫国之乱也智人不得作内事朋友不能相合摎而国乃可图也诗小序伐木燕朋友故旧也自天子至于庶人未有不须友以成者亲亲以睦友贤不弃不遗故旧则民德归厚矣墨子所染篇子墨子见染丝者而叹曰所入者变其色亦变非独染丝然也国亦有染非独国有染也士亦有染其友皆好仁义淳谨畏令则家日益身日安名日荣处官得其理矣则段干木禽子傅说之徒是也其友皆好矜奋创作比周则家日损身日危名日辱处官失其理矣则子西易牙竖刁之徒是也诗曰必择所堪必谨所堪者此之谓也兼爱篇使其一士者执别使其一士者执兼是故别士之言曰吾岂能为吾友之身若为吾身为吾友之亲若为吾亲是故退睹其友饥即不食寒即不衣疾病不侍养死丧不葬埋别士之言若此行若此兼士之言不然行亦不然曰吾闻为高士于天下者必为其友之身若为其身为其友之亲若为其亲然后可以为天下高士是故退睹其友饥则食之寒则衣之疾病侍养之死丧葬埋之兼士之言若此行若此荀子性恶篇嗜欲得而信衰于友大略篇子贡问于孔子曰赐倦于学矣愿息于朋友孔子曰诗云朋友攸摄摄以威仪朋友难朋友焉可息哉子道篇入而行不修身之罪也出而名不章友之过也故君子入则笃行出则友贤何为而无孝之名也黄石公素书安礼章枉士无正友淮南子说山训因人而友不因人而亲
韩诗外传有亲可畏有君可事有子可遗此一乐也有亲可谏有君可去有子可怒此二乐也有君可喻有友可助此三乐也少学长忘此一费也事君有功而轻负之此二费也久交友而中绝之此三费也大戴礼主言篇上亲贤则下择友曾子立事篇能取朋友者亦能取所予从政者矣宫中雍雍外焉肃肃兄弟□□朋友切切远者以貌近者以情友以立其所能而远其所不能苟无失其所守亦可与终身矣曾子大孝篇朋友不信非孝也
扬子学行篇朋而不心面朋也友而不心面友也论衡累害篇凡人操行不能慎择友友同心恩笃异心□薄□薄怨恨毁伤其行一累也风俗通愆礼篇南阳张伯大邓子敬小伯大三年以兄礼事之伯卧□上敬寝下小榻言常恐清旦朝拜俱去乡里居缑氏城中亦教授坐养声价伯大为议郎益州太守子敬辟司徒公车征谨按礼记十年兄事之五年肩随之诗云如切如磋如琢如磨朋友衎衎誾誾各长其仪也凡兄弟相爱尚同舆而出同□而寝今相校三年耳幸无骨血之属坐作鬼怪旦朝言恐论语恭而无礼则劳且晏平仲称善与人交岂徒拜伏而已哉汝南陈茂君因为荆州刺史时南阳太守灌恂本名清能茂不入宛城引车到城东为友人卫修母拜到州恂先是茂客仕苍梧还到修家见修母妇说修坐事系狱当死因诣府门移辞乞恩随辈露首入坊中容止严恪须眉甚伟太守大惊不觉自起立赐巾延请甚嘉敬之即焉出修南阳士大夫谓恂能救解修茂弹绳不挠修竟极罪恂亦以他事去南阳疾恶杀修为之语曰卫修有事陈茂治之卫修无事陈茂杀之谨按春秋王人之微处于诸侯之上坐则专席止则专馆朱轩驾驷威烈赫奕就恂素为官速谤当便入传引见诘问纠其赃状以时列闻文王日昃不暇食周公坐而俟旦且非为己私背公也何有忘百姓涂炭之急便乃光昭旧交之问乎鲍宣州牧行部多宿下亭司直举劾以为轻威损命坐之刑黜今茂泯弃天常进止由己孰使毁之小人誉之自我为之古人病诸以为大讥茂与修善犹鸱鸮之爱其子适所以害之者谯周法训君子处陋巷之中奚乐也曰乐得其亲乐得其友乐圣人之道也文中子述史篇子曰宗祖废而氏姓离矣朋友废而名字乱矣谭子海鱼篇观傀儡之假而不自疑嗟朋友之逝而不自悲北梦琐言白太保与元相国友善以诗道著名时号元白其集内有哭元相诗云相看掩泪俱无语别后伤心事岂知想得咸阳原上树已抽三丈白杨枝洎自撰墓志云与彭城刘梦得为诗友殊不言元公人疑其隙终也郑文公畋与卢相亲表也阀阅相齐词学相均同在中书因公事不□挥霍间言语相挤诟不觉砚瓦□泼谓宰相斗击亦不然也竟以此出官易潜虚丑友也天地相友万汇以生日月相友群伦以明风雨相友草木以荣君子相友道德以成初素丝皓如适缁适朱适缁适朱惟所择也二意气相许不以利取取不以利能择交也三水石相亲石洁水清蓬麻共植惟蓬亦直惟蓬亦直近贤也四总角绸缪胶而漆投半涂分流注矢操矛注矢操矛反相贼也五春耕秋获易力并作游惰勿诺游惰勿诺不如已也六毛群羽聚粮食之□粮食之□无所益也上一首三尾先完后毁惟初之罪惟初之罪不早识也东坡志林班固有云当孝文时天下以郦寄为卖友夫卖友者谓见利而忘义也若寄父为功臣而又势劫摧吕禄以安社稷谊存君亲可也东坡先生曰当是时寄固不得不卖友也罪在于以功臣子而与国贼游且相厚善也石碏之子厚与州吁游碏禁之不从卒杀之君子无所讥曰大义灭亲郦之贤不及石碏故寄得免于死古之幸人也而固又为洗卖友之秽固之于义陋矣溪诗话司马温公云清茶淡话难逢友浊酒狂歌易得朋虽造次间语亦在于直谅之益而退便僻之损也容斋续笔朋友之义甚重天下之达道五君臣父子兄弟夫妇而至朋友之交故天子至于庶人未有不须友以成者天下俗薄而朋友道绝见于诗不信乎朋友弗获乎上见于中庸孟子朋友信之孔子之志也车马衣裘与朋友共子路之志也与朋友交而信曾子之志也周礼六行五曰任谓信于友也汉唐以来犹有范张陈雷元白刘柳之徒始终相与不以死生贵贱易其心本朝百年间此风尚存呜呼今亡矣沧浪诗话少陵与太白独厚于诸公诗中凡言太白十四处至谓世人皆欲杀吾意独怜才醉眠秋共被携手日同行三夜频梦君情亲见君意其情好可想遁斋闲览谓二人名既相逼不能无相忌是以庸俗之见而度贤哲之心也予故不得不辨扪虱新话韩退之与孟东野为诗友近欧阳公复得梅圣俞谓此事比肩韩孟故公诗云犹喜共量天下事亦胜东野亦胜韩也盖尝目圣俞为诗老云五色线长庆集白乐天以诗酒琴为三友曰昨日北下自问何所为所亲惟三友三友者为谁琴罢辄饮酒酒罢辄吟诗三友递相引循环无已时元次山集古之君子居无友则友松竹出无友则友云山御龙子集无友不如己友其定志合交之谓耶贤乎己则事之齐乎己则友之下乎己则与之一乡之善士斯友一乡之善士友其如己者乎使一乡而国士在焉吾之所事不得而友矣其友一国天下之士也亦然天下之善士得友百世之士哉诵其诗读其书论其世事之云乎岂曰友之云乎鸡鸣偶记学者不可不择友道义相砥过失相规畏友也缓急可共死生可托密友也甘言如饴游戏征逐昵友也利则相攘患则相倾贼友也学主忠信友先直谅圣人之戒严哉范竹溪集友而曰交非交不成其为友非信不成其为交信则言可践非哆口而盟转盼而寒信则行可质非面对一体衷隔千里信则利可共管鲍之让也信则害可任羊桃之殉也信则终身可凭信则妻子可托如献臣笃罗□古庵恤梁禋也是谓心友而指天画日肝胆可捐膏晷一室同心誓水讵不称信哉彼落石于阱萎木于山坐偃月计翻云者非交也君子惟信我之方寸耳重友者交时极难看得难以故转重轻友者交时极易看得易以故转轻吾生平有一贫友不忮亦不求吾生平有一文字友忘骄且忘吝刘念台集处严惮之友最有益使人简身之功惟恐不及遇异己者亦然贺阳亨集近溪一日朝食与坐者十人黎允儒曰吾十人今日在此学问他日无分穷达能为十路福星庶几哉不负师恩也近溪曰是不难如予一人能孚十友十友各孚十友百人矣百友各孚十友千人矣而万而亿达之四海运掌也笑禅录举一僧问雪峰乞师指示佛法峰云是甚么说甲乙两友平素极厚一日甲偶病不胜愁苦乙来问云兄是何病所须何物我皆能办甲云我是害了银子的病只得二三钱便彀了乙即徉为未闻乃吞咽云汝说甚么颂曰黄金贵似佛法佛法贵似黄金□时了不可得吾已与汝安心溶溪杂记刘忠宣语陆吉士深曰初入仕不可受人知知己多难立朝矣只如朋友若三数人得力者自可了一生过多则晚年受累比事摘录狄仁杰为并州法曹时同僚郑崇质当使绝域崇质母老且病仁杰曰彼母如此岂可使之有万里之忧诣长史蔺仁基请代之行仁基允其代行仁基素与司马李孝廉不□因相谓曰吾辈岂可不自愧乎遂相与辑睦夫善之感人有如此者柳宗元初迁柳州刺史其友刘禹锡得播州宗元曰播非人所居而梦得亲在万无母子俱往理欲请于朝愿以柳易播会裴度亦为禹锡言得改连州韩退之作子厚墓志实载其事以为世劝夫即一善而称之宗元可追踪于仁杰矣见闻搜玉友道之绝久矣独不思记礼者曰父母存不许友以死夫死亦可许特以亲存不许耳随武子谋其身不遗其友左儒争其友于君之前谓友道君逆则顺友以违君友义之重如此然则君子之于交也其可苟焉已乎汉侯霸欲友王丹霸子见丹下车拜丹答之霸子曰大人方愿交欢奈何拜小子丹曰君房有是言丹未许也魏张辽求交胡质质辞以疾曰古之人交多取知其不贪奔败知其不怯闻流言不信是以可终武南伯身为雅士往者将军称之不置而今以睚□成隙如质才薄岂能终好故不愿也若二子者庶其免轻交易绝之悔乎遵生八笺胜果寺左山有石壁削立秋时与诗朋酒友赓和清赏更听万壑江声满空海色自得一种世外玩月意味梁王绎博览群书才辩冠世不好声色爱重名贤与裴子野萧子云布衣交白居易与元相国稹友善以诗道着名号元白集内有哭元相诗云相看掩泪俱无语别有伤心事岂知想得咸阳原上树已抽三丈白杨枝自昔士之闲居野处者必有同道同志之士相与往来故有以自乐渊明诗曰昔欲居南村非为卜其宅闻多素心人乐与数晨夕又云邻曲时来往抗言谈往昔奇文共忻赏疑义相与析则南村之邻岂庸庸之士哉杜少陵与宋山人诗曰相近竹参差相过人不知幽花欹满径野水细通池归客村非远残尊席更移看君多道气从此数追随李太白与范居士诗曰忽忆范野人闲园养幽姿又云还倾三五酌自□猛虎词近作十日欢远为千载期风流自簸荡谑浪偏相宜观此则朱山人范居士者可为非常流矣东谷所见君子以文会友以友辅仁友之者友其德也当亲密之时握手论心必使君臣父子之伦兄弟夫妇之伦粹然一出于正此交友第一义自世风日变日薄友道扫地惟酒馔追随有无周济秽谈相谑术数相胜于是规图便利谀取容此妾妇耳非友也啖以濡沬甘效奔走此奴隶耳非友也惟恐少有撄拂而取□远故随事苟徇而觊亲密乘其父子之睚□即导之以不慈不孝乘其兄弟之阋墙即导之以不友不恭乘其夫妇之反目即导之以不琴不瑟谬引古语眩乱是非指鹿为马野鸟为鸾皆此等辈也其间稍有见识廉耻者必浩然而去所友者惟小人亦何所不至哉太平清话顾司马益卿云与其结新知不若敦旧好与其施新恩不若还旧债读书镜东坡上韩魏公乞葬董传书轼再拜近得秦中故人书报进士董传三月中病死轼往岁官岐下始识传至今七八年知之熟矣其为人不通晓世事然酷嗜读书其文字萧然有出尘之姿至诗与楚词则求之于世可与传比者不过数人此固不待轼言公自知之然传尝望公不为力致一官轼私心以为公非有所爱也知传所禀赋至薄不任官耳今年正月轼过岐下而传居丧二曲使人问讯其家而传径至长安见轼于传舍道其饥寒穷苦之状以为几死者数矣赖公而存又且荐我于朝吾平生无妻近有彭驾部者闻公荐我许嫁我其妹若免丧得一官又且有妻不虚作一世人皆公之赐轼既为传喜且私忧之此二事生人之常理而在传则为非常之福恐不能就今传果死悲夫书生之穷薄至于如此其极耶夫传之才与器不通于世用然譬之象犀珠玉虽无补于饥寒要不可使在泥涂中此公所以终荐传也今父子暴骨僧寺中孀妇弱弟自谋口腹不暇决不能葬轼与之故旧在京师者数人相与出钱赙其家而气力微薄不能有所济甚可悯也公若犹怜之不敢望其他度可以葬传者足矣陈绎学士当往泾州而宋迪度支在岐下公若有以赐之轼且敛众人之赙并以予陈而致之宋使葬之有余以予其家传平生所为文当使人就其家取之若获当献诸公上冒左右无任战越又与孙叔静书云眉山人有巢谷者字元修曾应进士武举皆无成笃于风义已七十余矣闻某谪海南徒步百里来相劳问至新兴病亡官为□殡录其遗物于官库元修有子蒙在里中某已使人呼蒙来迎丧颇助其路费仍约过永而南当更资之但未到耳旅殡无人照管或毁坏暴露愿公愍其不幸因巡检至其所特为一言于彼守令得稍修治其殡常戒主者保护之以须其子之至则恩及存亡耳死罪死罪夫世人但知有范氏之麦舟而不知苏公之急死者至此文人无行托言狂简如此事其可简耶续笔记嘉佑四友王荆公吕申公司马温公韩少师元佑四友苏子瞻钱穆公王仲至蒋颖叔野志朋友列在人伦与忠孝并大正缘德艺攸赖切磨所关故于有身以来宇宙之内相比而立相持而成盖生于父子而不辱食于君臣而不耻微朋友而谁归晚世道衰失其初义笑言欢洽何取于群侪乖忿分违祗增其瑕衅恬愉佞谀者何关有亡背弃艰虞者安能轻重盖自汉道以还日加沦丧由今之俗益觉绝然世道人心于兹永叹今即不能尽责古初亦宜审厥才品端良纯雅当无意外之生伉直方庄或有名教之助资道决疑是我学之所需援溺扶颠是彼谊之独厚简淡有久要之望倾输无隐曲之嫌此亦近代之良交人类之好合也若其倾憸猖狂贪残秽逆在血气尚怀相畏何况余人语曰以友辅仁仁不足辅即令许身相死亦属世情在伦之义曾不为是尼父夷俟之叩曾子西河之责此友道也　朋友部外编
  </div>
  <div class="pagination">
   <a href="交谊典朋友部_page4.html">
    上一页
   </a>
   <a href="交谊典朋友部.html">
    1
   </a>
   <a href="交谊典朋友部_page2.html">
    2
   </a>
   <a href="交谊典朋友部_page3.html">
    3
   </a>
   <a href="交谊典朋友部_page4.html">
    4
   </a>
   <span class="current-page">
    5
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
