<!DOCTYPE html>
<html>
 <head>
  <meta charset="utf-8"/>
  <title>
   交谊典宾主部 - 第 2 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   交谊典宾主部 - 第 2 页/共 3 页
  </h1>
  <div class="content">
   烛至而起以时之变也食至而起以礼之行也　上客至而起以其非同等也烛不见跋

陈
注
跋本也古者未有蜡烛以火炬照夜将尽则藏　其所余之残本恐客见之以夜久欲辞退也尊客之前不叱狗
陈
注
方氏曰不以至贱骇尊者之听
让食不唾

陈
注
嫌于似鄙恶主人之馔也
侍坐于君子君子欠伸撰杖屦视日蚤暮侍坐者请出矣
陈
注
气乏则欠体疲则伸撰犹持也此四者皆厌倦　之容恐妨君子就安故请退侍坐于君子君子问更端则起而对

陈
注
吕氏曰问更端则起而对者因事有所变而起　敬也侍坐于君子若有告者曰少间愿有复也则左右屏而待
陈
注
居左则屏于左居右则屏于右郑氏曰复白也　言欲须少空闲有所白也屏犹退也吕氏曰屏而　待不敢干其私也毋侧听毋噭应毋淫视毋怠荒

陈
注
上言听必恭侧耳以听非恭也应答之声宜和　平高急者悖戾之所发也淫视流荡邪盼也怠荒　谓容止纵慢游毋倨立毋跛坐毋箕寝毋伏

陈
注
游行也倨傲慢也立当两足整齐不可偏任一　足箕谓两展其足状如箕舌也伏覆也敛发毋

陈
注
髲也垂如髲也古人重发以纚韬之不使垂
冠毋免劳毋袒暑毋褰裳

陈
注
丧有丧冠吉有吉冠非当免之时不可免有袒　而露其裼衣者有袒而割牲者因劳事而袒则为　褰揭也涉浅而揭则可暑而揭其裳亦为　　又
离坐离立毋往参焉离立者不出中间

陈
注
方氏曰两相丽之谓离三相成之谓参应氏曰　出其中间则立者必散而不成列矣故君子谨之　　又大夫士相见虽贵贱不敌主人敬客则先拜客客敬主人则先拜主人
疏
此谓使臣行礼受劳已竟次见彼国卿大夫也　唯贤是敬不计宾主贵贱虽为大夫而德劣亦先　拜有德之士也异国则尔同国则否　　玉藻
侍食于先生异爵者后祭先饭客祭主人辞曰不足祭也客餐主人辞以疏主人自置其酱则客自彻之陈
注
先生齿尊于己者异爵爵贵于己者后祭示馔　不为己也先饭示为尊贵者尝之也盛主人之馔　故祭而主人辞之谦也既食而餐以为美也而主　人辞以粗疏亦谦也酱者食味之主故主人自设　客亦自彻礼尚施报也一室之人非宾客一人彻壹食之人一人彻

陈
注
一室之人同居共事者也壹食之人谓同事而　相聚以食者也二者皆为无宾主之分故但推少　者一人彻之而已　　又
君入门介拂闑大夫中枨与闑之间士介拂枨陈
注
此言两君相见之时入门入大门也介副也闑　门中央所竖短木也枨者门之两旁长木所谓楔　也君入当枨闑之中主君在闑东宾在西主君　上摈在君后稍近西而拂闑宾之上介在宾后稍　近东而拂闑大夫之为摈为介者各当君后而在　枨闑二者之中士之为摈为介者则各拂东西之　枨也宾入不中门不履阈公事自闑西私事自闑东陈
注
此宾谓邻国来聘之卿大夫也入不中门谓入　门东而近闑也阈门限也聘享是奉君命而行谓　之公事入自闑西用宾礼也若私觌私面谓之私　事以其非君命故也入自闑东从臣礼也　　少仪
闻始见君子者辞曰某固愿闻名于将命者不得阶主适者曰某固愿见罕见曰闻名亟见曰朝夕瞽曰闻名
陈
注
记者谦言我尝闻之于人云初见有德有位之　君子者其辞云某固愿通闻己名于将命之人固　如固辞之固不曰愿而曰固愿虑主人不即见己　而假此荐请之辞也将命者通客主言语出入之　人也阶者升进之喻主主人也言宾请见之辞不　得径指主人也适者宾主敌体之人也则曰某固　愿见于将命者罕见谓久不相见也亦曰愿闻名　于将命者盖疑疏阔之久未必主人肯见也亟见　数见也于君子则曰某愿朝夕闻名于将命者于　敌者则曰某愿朝夕见于将命者若瞽者来见无　问贵贱惟曰某愿闻名于将命者以无目故不言　愿见也适有丧者曰比童子曰听事

陈
注
适往也其辞云某愿比于将命者丧不主相见　来欲比方于执事之人也童子未成人其辞则云　某愿听事于将命者谓来听主人以事见使令也适公卿之丧则曰听役于司徒
陈
注
孟献子之丧司徒旅归四布则公卿之丧司徒　掌其事也故云某愿听役于司徒　　又
始入而辞曰辞矣

陈
注
宾始入门主人当辞让令宾先入故摈者告主　人曰辞矣谓当致辞以让宾也至阶亦然此不言　者礼可知也即席曰可矣

陈
注
及宾主升堂各就席摈者恐宾主再辞故告之　曰可矣言可即席不须再辞也排阖脱屦于户内者一人而已矣有尊长在则否陈
注
阖门扇也推排门扇而脱屦于户内者一人而　已言止许最长者一人如此余人不可也若先有　尊长在堂或在室则后入之人皆不得脱屦于户　内故云有尊长在则否也问品味曰子亟食于某乎问道艺曰子习于某乎子善于某乎
陈
注
方氏曰人之情品味有偏嗜道艺有异尚问品　味不可斥之以好恶而昭其癖故曰子亟食于某　乎问道艺不可斥之以能否而暴其短故曰子习　于某乎子善于某乎不疑在躬不度民械不愿于大家不訾重器

陈
注
一言一行皆其在躬者也口无择言身无择行　是不疑在躬也器械之备所以防患不可度其利　钝恐人以非心议己大家之富爵位所致不可愿　望于己以其有僭窃之萌訾鄙毁之也重器之传　宝之久矣乃从而毁之岂不起人之怒乎泛埽曰埽埽席前曰拚
粪
拚席不以鬣执箕膺擖

陈
注
泛埽席埽也拚除秽也鬣帚也席上不可用帚　膺胸也擖箕舌也执箕而拚则以箕舌向己胸前　不可持向尊者也
　宾主部纪事一
韩子外储说左下篇季孙好士终身庄居处衣服常如朝廷而季孙适懈有过失而不能长为也故客以为厌易己相与怨之遂杀季孙故君子去泰去甚南宫敬子问颜涿聚曰季孙养孔子之徒所朝服与坐者以十数而遇贼何也曰昔周成王近优侏儒以逞其意而与君子断事是能成其欲于天下今季孙养孔子之徒所朝服而与坐者以十数而与优侏儒断事是以遇贼故曰不在所与居在所与谋也孔丛子杂训篇孟子车尚幼请见子思子思见之甚悦其志命子上侍坐焉礼敬子车甚崇子上不愿也客退子上请曰白闻士无介不见女无媒不嫁孟孺子无介而见大人悦而敬之白也未喻敢问子思曰然吾昔从夫子于郯遇程子于涂倾盖而语终日而别命子路将束帛赠焉以其道同于君子也今孟子车孺子也言称尧舜性乐仁义世所希有也事之犹可况加敬乎非尔所及也史记晏子列传越石父贤在缧绁中晏子出遭之涂解左骖赎之载归弗谢入闺久之越石父请绝晏子戄然摄衣冠谢曰婴虽不仁免子于厄何子求绝之速也石父曰不然吾闻君子诎于不知己而信于知己者方吾在缧绁中彼不知我也夫子既以感寤而赎我是知己知己而无礼固不如在缧绁之中晏子于是延入为上客战国策管燕得罪齐王谓其左右曰子熟而与我赴诸侯乎左右默然莫对管燕涟然流涕曰悲夫士何其易得而难用也田需对曰士三食不得餍而君鹅鹜有余食下宫糅罗纨曳绮縠而士不得以为缘且财者君之所轻死者士之所重君不肯以所轻与士而责士以所重事君非士易得而难用也孟尝君奉夏侯章以四马百人之食遇之甚欢夏侯章每言未尝不毁之也或以告孟尝君孟尝君曰文有以事夏侯公矣勿言董之蘩菁以问夏侯公夏侯公曰孟尝君重非诸侯也而奉我四马百人之食我无分寸之功而得此然吾毁之以为之也君所以得为长者以吾毁之也吾以身为孟尝君岂得待言也孟尝君燕坐谓三先生曰愿闻先生有以补文阙者也一人曰訾天下之主有侵君者臣请以臣之血湔其□田瞀曰车辙之所能至请掩足下之短诵足下之长千乘之君万乘之相其欲有君也如使而弗及也胜臀曰臣愿以足下之府库财物收天下之士能为君决疑应卒若魏文侯之有田子方段干木也此臣之所为君取矣孟尝君舍人有与君之夫人相爱者或以问孟尝君曰为君舍人而内与夫人相爱者亦甚不义矣君其杀之君曰睹貌而相悦者人之情也其错之勿言也居□年君召爱夫人者而谓之曰子与文游久矣大官未可得小官公又弗欲卫君与文布衣交请具车马皮币愿君以此从卫君游舍人游于卫甚重齐卫之交恶卫君甚欲约天下之兵以攻齐是人谓君曰孟尝君不知臣不肖以臣欺君且臣闻齐卫先君刑马压羊盟曰齐卫后世无相攻伐有相攻伐者令其命如此今君约天下之兵以攻齐是足下背先君盟约而欺孟尝君也愿君勿以齐为心君听臣则可不听臣若臣不肖也辄以颈血湔足下衿卫君乃止齐人闻之曰孟尝君可语善为事矣转祸为功孟尝君有舍人而弗说欲逐之鲁连谓孟尝君曰猿猕猴错木据水则不若鱼□历险乘危则骐骥不如狐狸曹沫奋三尺之剑一军不能当使曹沫释其三尺之剑而操铫鎒与农人居垄亩之中则不若农夫故物舍其所长之其所短尧亦有所不及矣今使人而不能则谓之不肖教人而不能则谓之拙拙则罢之不肖则弃之使人有弃逐不相与处而来害相报者岂非世之立教首也哉孟尝君曰善乃弗逐初冯欢闻孟尝君好客蹑屩而见之孟尝君曰先生远辱何以教文也冯欢曰闻君好士以贫身归于君孟尝君置传舍十日孟尝君问传舍长曰客何所为答曰冯先生甚贫犹有一剑耳又蒯缑弹其剑而歌曰长铗归来乎食无鱼孟尝君迁之幸舍食有鱼矣五日又问传舍长答曰客复弹铗而歌曰长铗归来乎出无舆孟尝君迁之代舍出入乘舆车矣五日孟尝君复问传舍长舍长答曰先生又尝弹铗而歌曰长铗归来乎无以为家孟尝君不悦居□年冯欢无所言孟尝君时相齐封万户于薛其食客三千人邑入不足以奉客使人出钱于薛岁余不入贷钱者多不能与其息客奉将不给孟尝君忧之问左右何人可使收债于薛者传舍长曰代舍客冯公形容状貌甚辩长者无他技能宜可令收债孟尝君乃进冯欢而请之曰宾客不知文不肖幸临文者三千余人邑入不足以奉宾客故贷息钱于薛薛岁不入民颇不与其息今客食恐不给愿先生责之冯欢曰诺辞行至薛召取孟尝君钱者皆会得息钱十万乃多酿酒买肥牛召诸取钱者能与息者皆来不能与息者亦来皆持取钱之券书合之齐为会日杀牛置酒酒酣乃持券如前合之能与息者与为期贫不能与息者取其券而烧之曰孟尝君所以贷钱者为民之无者以为本业也所以求息者为无以奉客也令富给者以要期贫穷者燔券书以捐之诸君强饮食有君如此岂可负哉坐者皆起再拜孟尝君闻冯欢烧券书怒而使使召欢欢至孟尝君曰文食客三千人故贷钱于薛文奉邑少而民尚多不以时与其息客食恐不足故请先生收责之闻先生得钱即以多具牛酒而烧券书何冯欢曰然不多具牛酒即不能毕会无以知其有余不足有余者为要期不足者虽守而责之十年息愈多急即以逃亡自捐之若急终无以偿上则为君好利不爱士民下则有离上抵负之名非所以厉士民彰君声也焚无用虚债之券捐不可得之虚计令薛民亲君而彰君之善声也君有何疑焉孟尝君乃拊手而谢之齐王惑于秦楚之毁以为孟尝君名高其主而擅齐国之权遂废孟尝君诸客见孟尝君废皆去冯欢曰借臣车一乘可以入秦者必令君重于国而奉邑益广可乎孟尝君乃约车币而遣之冯欢乃西说秦王曰天下之游士凭轼结靷西入秦者无不欲强秦而弱齐凭轼结靷东入齐者无不欲强齐而弱秦此雄雌之国也势不两立为雄雄者得天下矣秦王跽而问之曰何以使秦无为雌而可冯欢曰王亦知齐之废孟尝君乎秦王曰闻之冯欢曰使齐重于天下者孟尝君也今齐王以毁废之其心怨必背齐背齐入秦则齐国之情人事之诚尽委之秦齐地可得也岂直为雄也君急使使载币阴迎孟尝君不可失时也如有齐觉悟复用孟尝君则雌雄之所在未可知也秦王大悦乃遣车十乘黄金百镒以迎孟尝君冯欢辞以先行至齐说齐王曰天下之游士凭轼结靷东入齐者无不欲强齐而弱秦者凭轼结靷西入秦者无不欲强秦而弱齐者夫秦齐雄雌之国秦强则齐弱矣此势不两雄今臣窃闻秦遣使车十乘载黄金百镒以迎孟尝君孟尝君不西则已西入相秦则天下归之秦为雄而齐为雌雌则临淄即墨危矣王何不先秦使之未到复孟尝君而益与之邑以谢之孟尝君必喜而受之秦虽强国岂可以请人相而迎之哉折秦之谋而绝其霸强之略齐王曰善乃使人至境候秦使秦使车适入齐境使还驰告之王召孟尝君而复其相位而与其故邑之地又益以千户秦之使者闻孟尝君复相齐还车而去矣自齐王毁废孟尝君诸客皆去后召而复之冯欢迎之未到孟尝君太息叹曰文常好客遇客无所敢失食客三千有余人先生所知也客见文一日废皆背文而去莫顾文者今赖先生得复其位客亦有何面目复见文乎如复见文者必唾其面而大辱之冯欢结辔下拜孟尝君下车接之曰先生为客谢乎冯欢曰非为客谢也为君之言失夫物有必至事有固然君知之乎孟尝君曰愚不知所谓也曰生者必有死物之必至也富贵多士贫贱寡友事之固然也君独不见夫朝趋市者乎明旦侧肩争门而入日暮之后过市朝者掉臂而不顾非好朝而恶暮所期物亡其中今君失位宾客皆去不足以怨士而徒绝宾客之路愿君遇客如故孟尝君再拜曰敬从命矣闻先生之言敢不奉教焉孟尝君入秦昭王即以孟尝君为秦相人或说秦昭王曰孟尝君贤而又齐族也今相秦必先齐而后秦秦其危矣于是秦昭王乃止囚孟尝君谋欲杀之孟□君使人抵昭王幸姬求解幸姬曰妾愿得君狐白裘此时孟尝君有一狐白裘直千金天下无双入秦献之昭王更无他裘孟尝君患之遍问客莫能对最下坐有能为狗盗者曰臣能得狐白裘乃夜为狗以入秦宫藏中取所献狐白裘至以献秦王幸姬幸姬为言昭王昭王释孟尝君孟尝君得出即驰去更封传变名姓以出关夜半至函谷关秦昭王后悔出孟尝君求之已去即使人驰传逐之孟尝君至关关法鸡鸣而出客孟尝君恐追至客之居下坐者有能为鸡鸣而鸡尽鸣遂发传出出如食顷秦追果至关已后孟尝君出乃还始孟尝君列此二人于宾客宾客尽羞之及孟尝君有秦难卒此二人拔之自是之后客皆服孟尝君过赵赵平原君客之赵人闻孟尝君贤出观之皆笑曰始以薛公为魁然也今视之乃渺小丈夫耳孟尝君闻之怒客与俱者下斫击杀数百人遂灭一县以去孟尝君相齐其舍人魏子为孟尝君收邑入三反而不致一入孟尝君问之对曰有贤者窃假与之以故不致入孟尝君怒而退魏子居数年人或毁孟尝君于齐愍王曰孟尝君将为乱及田甲劫愍王愍王意疑孟尝君孟尝君乃奔魏子所与粟贤者闻之乃上书言孟尝君不作乱请以身为盟遂自刭宫门以明孟尝君愍王乃惊而踪迹验问孟尝君果无反谋乃复召孟尝君孟尝君因谢病归老于薛史记平原君传平原君家楼临民家民家有躄者盘散行汲平原君美人居楼上临见大笑之明日躄者至平原君门请曰臣闻君之喜士士不远千里而至者以君能贵士而贱妾也臣不幸有罢之病而君之后宫临而笑臣臣愿得笑臣者头平原君笑应曰诺躄者去平原君笑曰观此竖子乃欲以一笑之故杀吾美人不亦甚乎终不杀居岁余宾客门下舍人稍稍引去者过半平原君怪之曰胜所以待诸君者未尝敢失礼而去者何多也门下一人前对曰以君之不杀笑躄者以君为爱色而贱士士即去耳于是平原君乃斩笑躄者美人头自造门进躄者因谢焉其后门下乃复稍稍来秦之围邯郸赵使平原君求救合从于楚约与食客门下有勇力文武备具者二十人偕平原君曰使文能取胜则善矣文不能取胜则插血于华屋之下必得定从而还士不外索取于食客门下足矣得十九人余无可取者无以满二十人门下有毛遂者前自荐于平原君曰遂闻君将合从于楚约与食客门下二十人偕不外索今少一人愿君即以遂备员而行矣平原君曰先生处胜之门下几年于此矣毛遂曰三年于此矣平原君曰夫贤士之处世也譬若锥之处囊中其末立见今先生处胜之门下三年于此矣左右未有所称诵胜未有所闻是先生无所有也先生不能先生留毛遂曰臣乃今日请处囊中耳使遂蚤得处囊中乃颖脱而出非特其末见而已平原君竟与毛遂偕十九人相与目笑之而未发也毛遂比至楚与十九人论议十九人皆服平原君与楚合从言其利害日出而言之日中不决十九人谓毛遂曰先生上毛遂按剑历阶而上谓平原君曰从之利害两言而决耳今日出而言从日中不决何也楚王谓平原君曰客何为者也平原君曰是胜之舍人也楚王叱曰胡不下吾乃与而君言汝何为者也毛遂按剑而前曰王之所以叱遂者以楚国之众也今十步之内王不得恃楚国之众也王之命悬于遂手吾君在前叱者何也且遂闻汤以七十里之地王天下文王以百里之壤而臣诸侯岂其士卒众多哉诚能据其势而奋其威今楚地方五千里持戟百万此霸王之资也以楚之强天下弗能当白起小竖子耳率数万之众兴师以与楚战一战而举鄢郢再战而烧夷陵三战而辱王之先人此百世之怨而赵之所羞而王弗知恶焉合从者为楚非为赵也吾君在前叱者何也楚王曰唯唯诚若先生之言谨奉社稷以从毛遂曰从定乎楚王曰定矣毛遂谓楚王之左右曰取鸡狗马之血来毛遂奉铜盘而跪进之楚王曰王当插血而定从次者吾君次者遂遂定从于殿上毛遂左手执盘血而右手招十九人曰公相与插此血于堂下公等碌碌所谓因人成事者也平原君已定从而归归至于赵曰胜不敢复相士胜相士多者千人寡者百数自以为不失天下之士今乃于毛先生而失之也毛先生一至楚而使赵重于九鼎大吕毛先生以三寸之舌强于百万之师胜不敢复相士遂以为上客信陵君列传魏有隐士曰侯嬴年七十家贫为大梁夷门监者公子闻之往请欲厚遗之不肯受曰臣修身洁行数十年终不以监门困故而受公子财公子于是乃置酒大会宾客坐定公子从车骑虚左自迎夷门侯生侯生摄弊衣冠直上载公子上坐不让欲以观公子公子执辔愈恭侯生又谓公子曰臣有客在市屠中愿枉车骑过之公子引车入市侯生下见其客朱亥俾倪故久立与其客语微察公子公子颜色愈和当是时魏将相宗室宾客满堂待公子举酒市人皆观公子执辔从骑皆窃骂侯生侯生视公子色终不变乃谢客就车至家公子引侯生坐上坐遍赞宾客宾客皆惊酒酣公子起为寿侯生前侯生因谓公子曰今日嬴之为公子亦足矣嬴乃夷门抱关者也而公子亲枉车骑自迎嬴于众人广坐之中不宜有所过今公子故过之然嬴欲就公子之名故久立公子车骑市中过客以观公子公子愈恭市人皆以嬴为小人而以公子为长者能下士也于是罢酒侯生遂为上客侯生谓公子曰臣所过屠者朱亥此子贤者世莫能知故隐屠间耳公子往数请之朱亥故不复谢公子怪之魏安厘王二十年秦昭王已破赵长平军又进兵围邯郸公子姊为赵惠文王弟平原君夫人数遗魏王及公子书请救于魏魏王使将军晋鄙将十万众救赵秦王使使者告魏王曰吾攻赵旦暮且下而诸侯敢救者已拔赵必移兵先击之魏王恐使人止晋鄙留军壁邺名为救赵实持两端以观望平原君使者冠盖相属于魏让魏公子曰胜所以自附为婚姻者以公子之高义为能急人之困今邯郸旦暮降秦而魏救不至安在公子能急人之困也且公子纵轻胜弃之降秦独不怜公子姊耶公子患之数请魏王及宾客辩士说王万端魏王畏秦终不听公子公子自度终不能得之于王计不独生而令赵亡乃请宾客约车骑百余乘欲以客往赴秦军与赵俱死行过夷门见侯生具告所以欲死秦军状辞决而行侯生曰公子勉之矣老臣不能从公子行数里心不快曰吾所以待侯生者备矣天下莫不闻今吾且死而侯生曾无一言半辞送我我岂有所失哉复引车还问侯生侯生笑曰臣固知公子之还也曰公子喜士名闻天下今有难无他端而欲赴秦军譬若以肉投馁虎何功之有哉尚安事客然公子遇臣厚公子往而臣不送以是知公子恨之复返也公子再拜因问侯生乃屏人间语曰嬴闻晋鄙之兵符常在王卧内而如姬最幸出入王卧内力能窃之嬴闻如姬父为人所杀如姬资之三年自王以下欲求报其父雠莫能得如姬为公子泣公子使客斩其雠头敬进如姬如姬之欲为公子死无所辞顾未有路耳公子诚一开口请如姬如姬必许诺则得虎符夺晋鄙军北救赵而西却秦此五霸之伐也公子从其计请如姬如姬果盗晋鄙兵符与公子公子行侯生曰将在外主令有所不受以便国家公子即合符而晋鄙不授公子兵而复请之事必危矣臣客屠者朱亥可与俱此人力士晋鄙听大善不听可使击之于是公子泣侯生曰公子畏死耶何泣也公子曰晋鄙嚄唶宿将往恐不听必当杀之是以泣耳岂畏死哉于是公子请朱亥朱亥笑曰臣乃市井鼓刀屠者而公子亲数存之所以不报谢者以为小礼无所用今公子有急此乃臣效命之秋也遂与公子俱公子过谢侯生侯生曰臣宜从老不能请数公子行日以至晋鄙军之日北乡自刭以送公子公子留赵公子闻赵有处士毛公藏于博徒薛公藏于卖浆家公子欲见两人两人自匿不肯见公子公子闻所在乃闲步往从此两人游甚欢平原君闻之谓其夫人曰始吾闻夫人弟公子天下无双今吾闻之乃妄从博徒卖浆者游公子妄人耳夫人以告公子公子乃谢夫人去曰始吾闻平原君贤故负魏王而救赵以称平原君平原君之游徒豪举耳不求士也无忌自在大梁时常闻此两人贤至赵恐不得见以无忌从之游尚恐其不我欲也今平原君乃以为羞其不足从游乃装为去夫人具以语平原君平原君乃免冠谢固留公子平原君门下闻之半去平原君归公子天下士复往归公子公子倾平原君客留赵十年不归秦闻公子在赵日夜出兵东伐魏魏王患之使使往请公子公子恐其怒之乃诫门下有敢为魏王使通者死宾客皆背魏之赵莫敢劝公子归毛公薛公两人往见公子曰公子所以重于赵名闻诸侯者徒以有魏也今秦攻魏魏急而公子不恤使秦破大梁而夷先王之宗庙公子当何面目立天下乎语未及卒公子立变色告车趣驾归救魏魏王见公子相与泣而以上将军印授公子公子遂将魏安厘王三十年公子使使遍告诸侯诸侯闻公子将各遣将将兵救魏公子率五国之兵破秦军于河外走蒙骜遂乘胜逐秦军至函谷关抑秦兵秦兵不敢出当是时公子威振天下春申君传春申君既相楚是时齐有孟尝君赵有平原君魏有信陵君方争下士招致宾客以相倾夺辅国持权春申君为楚相四年秦破赵之长平军四十余万五年围邯郸邯郸告急于楚楚使春申君将兵往救之秦兵亦去春申君归春申君相楚八年为楚北伐灭鲁以荀卿为兰陵令当是时楚复强赵平原君使人于春申君春申君舍之于上舍赵使欲夸楚为□瑁簪刀剑室以珠玉饰之请命春申君客春申君客三千余人其上客皆蹑珠履以见赵使赵使大惭战国策貂勃常恶田单曰安平君小人也安平君闻之故为酒而召貂勃曰单何以得罪于先生故常见誉于朝貂勃曰跖之狗吠尧非贵跖而贱尧也狗固吠非其主也且今使公孙子贤而徐子不肖然而使公孙子与徐子斗徐子之狗犹将攫公孙子之腓而噬之也若乃得去不肖者而为贤者狗岂特攫其腓而噬之耳哉安平君曰敬闻命明日任之于王王有所幸臣九人之属欲伤安平君相与语于王曰燕之伐齐之时楚王使将军将万人而佐齐今国已定而社稷已安矣何不使使者谢于楚王王曰左右孰可九人之属曰貂勃可貂勃使楚楚王受而觞之数日不反九人之属相与语于王曰夫一人身而牵留万乘者岂不以据势也哉且安平君之与王也君臣无礼而上下无别且其志欲为不善内收百姓循抚其心振穷补不足布德于民外怀戎翟天下之贤士阴结诸侯之雄俊豪英其志欲有为也愿王之察之异日而王曰召相单来田单免冠徒跣肉袒而进退而请死罪五日而王曰子无罪于寡人子为子之臣礼吾为吾之王礼而已矣貂勃从楚来王赐诸前酒酣王曰召相田单而来貂勃避席稽首曰王恶得此亡国之言乎王上者孰与周文王王曰吾不若也貂勃曰然臣固知王不若也下者孰与齐桓公王曰吾不若也貂勃曰然臣固知王不若也然则周文王得吕望以为太公桓公得管夷吾以为仲父今王得安平君而独曰单且自天地之辟民人之治为人臣之功者谁有厚于安平君者哉而王曰单单安得此亡国之言乎且王不能守乎王之社稷燕人兴师而袭齐墟王走而之城阳之山中安平君以惴惴之即墨三里之城五里之郭敝卒七千禽其司马而反千里之齐安平君之功也当是时也阖城阳而王天下莫之能止然而计之于道归之于义以为不可故为栈道木阁而迎王与后于城阳山中王乃得反子临百姓今国已定民已安矣王乃曰单单且婴儿之计不为此王不亟杀此九子者以谢安平君不然国危矣王乃杀九子而逐其家益封安平君以夜邑万户汗明见春申君候问三月而后得见谈卒春申君大说之汗明欲复谈春申君曰仆已知先生先生大息矣汗明蹙焉曰明愿有问君而恐固不审君之圣孰与尧也春申君曰先生过矣何足以当尧汗明曰然则君料臣孰与舜春申君曰先生即舜也汗明曰不然臣请为君终言之君之贤实不如尧臣之能不及舜夫以贤舜事圣尧三年而后乃相知也今君一旦而知臣是君圣于尧而臣贤于舜也春申君曰善召门吏为汗先生着客籍五日一见汗明曰君亦闻骥乎夫骥之齿至矣服盐车而上太行蹄申膝折尾湛胕溃漉汁洒地白汗交流外阪迁延负棘而不能上伯乐遭之下车攀而哭之解纻衣以羃之骥于是俯而喷仰而鸣声达于天若出金石声者何也彼见伯乐之知己也今仆之不肖厄于州部堀穴穷巷沉洿鄙俗之日久矣君独无意湔袚仆使得为君高鸣屈于梁乎史记荀卿列传楚有尸子注尸子晋人也名佼秦相卫鞅客也鞅谋事画计未尝不与佼规商君被刑恐并诛乃亡逃入蜀自为造此二十篇书廉颇列传颇之免长平归也失势之时故客尽去及复用为将客又复至廉颇曰客退矣客曰吁君何见之晚也夫天下以市道交君有势我则从君君无势则去此固其理也有何怨乎吕不韦传不韦阳翟大贾人也秦庄襄王以为丞相太子政立尊为相国当是时魏有信陵君楚有春申君赵有平原君齐有孟尝君皆下士喜宾客以相倾吕不韦以秦之强羞不如亦招致士厚遇之至食客三千人是时诸侯多辩士如荀卿之徒着书布天下吕不韦乃使其客人人着所闻集论二十余万言号曰吕氏春秋布咸阳市门延诸侯游士宾客有能增损一字者予千金田完世家齐人怨王建听奸臣宾客以亡其国歌之曰松耶柏耶住建共者客耶疾建用客之不详也　宾主部纪事二
史记楚元王世家始高祖微时尝辟事时时与宾客过巨嫂食嫂厌叔叔与客来嫂详为羹尽栎釜宾客以故去已而视釜中尚有羹高祖繇此怨其嫂田儋传高皇帝使使持节具告以诏商状曰田横来大者王小者乃侯耳不来且举兵加诛焉田横乃与其客二人乘传诣洛阳未至三十里至尸乡厩置遂自刭令客奉其头从使者驰奏之高帝为之流涕而拜其二客为都尉以王者礼葬横既葬二客穿其冢旁孔皆自刭下从之萧相国世家汉十一年陈豨反高祖自将至邯郸未罢淮阴侯谋反关中吕后用萧何计诛淮阴侯语在淮阴事中上已闻淮阴侯诛使使拜丞相何为相国益封五千户令卒五百人一郡尉为相国卫诸君皆贺召平独吊召平者故秦东陵侯秦破为布衣贫种瓜于长安城东瓜美故世俗谓之东陵瓜从召平以为名也召平谓相国曰祸自此始矣上暴露于外而君守于中非被矢石之事而益君封置卫者以今者淮阴侯新反于中疑君心矣夫置卫卫君非以宠君也愿君让封勿受悉以家私财佐军则上心说相国从其计高帝乃大喜汉十二年秋黥布反上自将击之数使使问相国何为相国为上在军乃拊循勉力百姓悉以所有佐军如陈豨时客有说相国曰君灭族不久矣夫君位为相国功第一可复加哉然君初入关中得百姓心十余年矣皆附君常复孳孳得民和上所为数问君者畏君倾动关中今君胡不多买田地贱贳贷以自污上心乃安于是相国从其计上乃大说汉书燕王刘泽传泽高祖从祖昆弟也高祖三年泽为郎中十一年以将军击陈豨将王黄封为营陵侯高后时齐人田生游乏资以画奸泽泽大说之用金二百斤为田生寿田生已得金即归齐二岁泽使人谓田生曰弗与矣田生如长安不见泽而假大宅令其子求事吕后所幸大谒者张卿居数月田生子请张卿临亲修具张卿往见田生帷帐具置如列侯张卿惊酒酣乃屏人说张卿曰臣观诸侯邸第百余皆高帝一切功臣今吕氏雅故本推毂高帝就天下功至大又有亲戚太后之重太后春秋长诸吕弱太后欲立吕产为吕王王代太后又重发之恐大臣不听今卿最幸大臣所敬何不风大臣以闻太后太后必喜诸吕以王万户侯亦卿之有太后心欲之而卿为内臣不急发恐祸及身矣张卿大然之乃风大臣语太后太后朝因问大臣大臣请立吕产为吕王太后赐张卿千金张卿以其半进田生田生弗受因说之曰吕产王也诸大臣未大服今营陵侯泽诸刘长为大将军独此尚觖望今卿言太后裂十余县王之彼得王喜于诸吕王益固矣张卿入言之又太后女弟吕嬃女亦为营陵侯妻故遂立营陵侯泽为琅琊王琅琊王与田生之国急行毋留出关太后果使人追之已出即还季布传布为河东守辩士曹丘生数招权顾金钱事贵人赵谈等与窦长君善布闻寄书谏长君曰吾闻曹丘生非长者勿与通及曹丘生归欲得书诣布窦长君曰季将军不说足下足下无往固请书遂行使人先发书布果大怒待曹丘曹丘至则揖布曰楚人谚曰得黄金百不如得季布诺足下何以得此声梁楚之间哉且仆与足下俱楚人使仆游扬足下名于天下顾不美乎何足下距仆之深也布乃大说引入留数月为上客厚送之布名所以益闻者曹丘扬之也朱建传建楚人也故尝为淮南王黥布相有罪去后复事布布欲反时问建建谏止之布不听听梁父侯遂反汉既诛布闻建谏之高祖赐建号平原君家徙长安为人辩有口刻廉刚直行不苟合义不取容辟阳侯行不正得幸吕太后欲知建建不肯见及建母死贫未有以发丧方假貣服具陆贾素与建善乃见辟阳侯贺曰平原君母死辟阳侯曰平原君母死何乃贺我陆生曰前日君侯欲知平原君平原君义不知君以其母故今其母死君诚厚送丧则彼为君死矣辟阳侯乃奉百金裞列侯贵人以辟阳侯故往赙凡五百金久之人或毁辟阳侯惠帝大怒下吏欲诛之太后惭不可言大臣多害辟阳侯行欲遂诛之辟阳侯困急使人欲见建建辞曰狱急不敢见君建乃求见孝惠幸臣闳籍孺说曰君所以得幸帝天下莫不闻今辟阳侯幸太后而下吏道路皆言君谗欲杀之今日辟阳侯诛旦日太后含怒亦诛君君何不肉袒为辟阳侯言帝帝听君出辟阳侯太后大欢两主俱幸君君富贵益倍矣于是闳籍孺大恐从其计言帝帝果出辟阳侯辟阳侯之囚欲见建建不见辟阳侯以为背之大怒及其成功出之大惊吕太后崩大臣诛诸吕辟阳侯于诸吕至深卒不诛计画所以全者皆陆生平原君之力也孝文时淮南厉王杀辟阳侯以党诸吕故孝文闻其客朱建为其策使吏捕欲治闻吏至门建欲自杀诸子及吏皆曰事未可知何自杀为建曰我死祸绝不及乃身矣遂自刭文帝闻而惜之曰吾无杀建意也乃召其子拜为中大夫郑当时传当时以任侠自喜脱张羽于厄声闻梁楚间孝景时为太子舍人每五日洗沐常置驿马长安诸郊请谢宾客夜以继日至明旦常恐不遍当时好黄老言其慕长者如恐不称自见年少官薄然其知友皆大父行天下有名之士也为大司农戒门下客至亡贵贱亡留门下者执宾主之礼以其贵下人性廉又不治产卬奉赐给诸公然其馈遗人不过具器食每朝候上间说未尝不言天下长者其推毂士及官属丞史诚有味其言也常引以为贤于己未尝名吏与官属言若恐伤之闻人之善言进之上唯恐后山东诸公以此翕然称郑庄使视决河自请治行五日上曰吾闻郑庄行千里不赍粮治行者何也当时为大司农任人宾客僦入多逋负司马安为淮阳太守发其事当时以此陷罪赎为庶人顷之守长史迁汝南太守数岁以官卒当时始与汲黯列为九卿内行修两人中废宾客益落当时死家无余财先是下邽翟公为廷尉宾客亦填门及废门外可设爵罗后复为廷尉客欲往翟公大署其门曰一死一生乃知交情一贫一富乃知交态一贵一贱交情乃见窦婴传婴喜宾客孝景三年吴楚反拜大将军七国破封为魏其侯游士宾客争归之田蚡传武帝初即位蚡以舅封为武安侯蚡新用事卑下宾客进名士家居者贵之欲以倾诸将相上所填抚多蚡宾客计策婴为丞相蚡为太尉俱好儒术推毂赵绾为御史大夫王臧为郎中令窦太后好黄老言婴蚡赵绾等贬道家言太后滋不说赵绾请毋奏事东宫太后大怒罢逐赵绾免丞相婴太尉蚡蚡虽不任职以王太后故亲幸数言事多效士吏趋势利者皆去婴而归蚡婴失窦太后益疏不用无埶诸公稍自引而怠骜唯灌夫独否故婴墨墨不得意而厚遇夫也史记武安侯传建元元年丞相绾病免上议置丞相太尉籍福说武安侯曰魏其贵久矣天下士素归之今将军初兴未如魏其即上以将军为丞相必让魏其魏其为丞相将军必为太尉太尉丞相尊等耳又有让贤名武安侯乃微言太后风上于是乃以魏其侯为丞相武安侯为太尉籍福贺魏其侯因吊曰君侯资性喜善疾恶方今善人誉君侯故至丞相然君侯且疾恶恶人众且亦毁君侯君侯能兼容则幸久不能今以毁去矣魏其不听汉书灌夫传夫为燕相数岁坐法免家居长安夫不好文学喜任侠已然诺诸所与交通无非豪桀大猾家累数千万食客日数十百人夫家居卿相侍中宾客益衰及窦婴失势亦欲倚夫引绳排根生平慕之后弃者霍去病传元狩四年上令大将军青票骑将军去病各五万骑去病出代郡青出定襄去病所斩捕功多于青以五千八百户益封而青不得益封是后青日衰而去病日益贵青故人门下多去事去病辄得官爵唯独任安不肯去张汤传汤客田甲虽贾人有贤操始汤为小吏与钱通及为大吏而甲所以责汤行义有烈士之风主父偃传偃方贵幸时客以千数及族死无一人视独孔车收葬焉上闻之以车为长者西京杂记平津侯自以布衣为宰相乃开东阁营客馆以招天下之士其一曰钦贤馆以待大贤次曰翘材馆以待大才次曰接士馆以待国士其有德任毗赞佐理阴阳者处钦贤之馆其有才堪九列将军二千石者居翘材之馆其有一介之善一方之艺居接士之馆而躬自菲薄所得俸禄以奉待之曹元理尝从友人陈广汉广汉为之取酒鹿脯数脔元理曰此资业之广何供具之褊广汉惭曰有仓卒客无仓卒主人元理曰俎上蒸肫一头厨中荔枝一盘皆可以为设广汉再拜谢罪司马文园集自叙传相如素与临□令王吉相善吉曰长卿久宦游不遂而来过我于是相如往舍都亭临□令缪为恭敬日往朝相如相如初尚见之后称病使从者谢吉吉愈益谨肃临□中多富人而卓王孙家僮八百人程郑亦数百人二人乃相谓曰令有贵客为具召之并召令令既至卓氏客以百数至日中谒司马长卿长卿谢病不能往临□令不敢尝食自往迎相如相如不得已强往一坐尽倾汉书儒林传王式字翁思征为博士既至诸博士持酒肉劳之博士江公心嫉式命歌吹诸生曰歌骊驹式曰闻之于师客歌骊驹主人歌客无庸归今日诸君为主人日尚早未可也江公曰经何以言之式曰在曲礼江公曰何狗曲也式耻之阳醉逿墬式让诸生曰我本不欲来诸生强劝我竟为竖子所辱遂谢病免归游侠传楼护为京兆吏数年甚得名誉是时王氏方盛宾客满门五侯兄弟争名其客各有所厚不得左右唯护尽入其门咸得其欢心结士大夫无所不倾其交纬略汉张竦以列侯居长安贫无宾客时好事者从之质疑问事论道说书扬雄家贫嗜酒人稀至其门有好事者载酒馔从学李楷述身赋曰座有清谭之客门多好事之车后汉书彭宠传光武追铜马北至蓟宠上谒自负其功意望甚高光武接之不能满以此怀不平光武知之以问幽州牧朱浮浮曰王莽为宰衡时甄丰旦夕入谋议时人语曰夜半客甄长伯及莽篡位后丰意不平卒以诛死光武大笑以为不至于此鲍永传永既知更始已亡封上将军列侯印绶悉罢兵但幅巾与诸将及同心客百余人诣河内周盘传同郡蔡顺以至孝闻少孤养母尝出求薪有客卒至母噬其指顺即心动弃薪驰归跪问其故母曰有急客至吾噬指以悟汝耳王丹传客初有荐士于丹者因选举之而后所举者陷罪丹坐以免客惭惧自绝而丹终无所言寻复征为太子太傅乃呼客谓曰子之自绝何量丹之薄也不为设食以罚之相待如旧东观汉记黄香字文强为魏郡太守到官不祭求福闭门绝客后汉书郑太传太字公业拜议郎天下饥乱而公业家有余资日引宾客高会倡乐所赡救者甚众孔融传融喜诱益后进及退闲职宾客日盈其门常叹曰坐上客常满尊中酒不空吾无忧矣世说新语宾客诣陈太丘宿太丘使元方季方炊客与太丘论议二人进火俱委而窃听炊忘着箄饭落釜中太丘问炊何不馏元方季方长跪曰大人与客语乃俱窃听炊忘着箄饭今成糜太丘曰尔颇有所识不对曰仿佛志之二子俱说更相易夺言无遗失太丘曰如此但糜自可何必饭也陈蕃传蕃年十五常闲处一室庭宇芜秽父友薛勤来候之谓蕃曰孺子何不洒扫以待宾客蕃曰大丈夫处世当扫除天下安事一室乎袁绍传绍有姿貌威容爱士养名既累世台司宾客所归皆倾心折节莫不争赴其庭士无贵贱与之抗礼缁軿柴毂填接街陌列女传汉中杨子拒妻字大英子仲珍有高名常请客母盛为供具从窗中窥客罢让之曰吾视汝所交皆不及己此自损之道也后岁余复请客皆耆德秀士母观之喜曰无忧矣英雄记袁绍居洛阳西北陬不妄通宾客非海内知名不得相见魏志王粲传粲徙长安左中郎将蔡邕见而奇之时邕才学显着贵重朝廷常车骑填巷宾客盈坐闻粲在门倒屣迎之粲至年既幼弱容状短小一坐尽惊陈登传许汜与刘备□在刘表坐表与备共论天下人泛曰陈元龙湖海之士豪气不除备曰君言豪宁有事耶曰昔过下邳见元龙元龙无客主之意久不相与语自上大床卧使客卧下床备曰君有国士之名所望君有救世之意而君求田问舍言无可采是元龙所讳也何缘当与君语如小人欲卧百尺楼上卧君于地何但上下床之间耶表大笑襄阳耆旧传庞德公襄阳人诸葛孔明每至公家独拜床下司马德操尝造公值其渡沔上先人墓德操径入堂上呼德公妻子使速作黍徐元直向言有客即来就公谈论妻子皆奔走供设魏略刘备屯于樊城诸葛亮见备备以诸生意待之坐集既毕众宾皆去而亮独留备亦不问其所言备性好眊时适有旄牛尾与备者备因手自结之亮乃进曰明将军当复有远志但结眊而已备知亮非常人乃投眊而答由此知亮乃以上客礼之蜀志简雍传雍少与先主有旧随从周旋先主至荆州雍与糜竺孙干同为从事中郎常为谈客世说补魏文帝为五官中郎将宾客如云邴根矩独不往曹公微使人问之邴答曰吾闻国危不事冢宰君老不奉世子曹公深重其言世说新语何晏为吏部尚书有位望时谈客盈坐王弼未弱冠往见之晏闻弼名因条向者胜理语弼曰此理仆以为极可复得难不弼便作难一坐人便以为屈于是弼自为客主数番皆一坐所不及蜀志张裔传裔字君嗣丞相亮以为长史北诣亮谘事送者数百车乘盈路裔还书与所亲曰近者涉道昼夜接宾不得宁息人自敬丞相长史男子张君嗣附之疲倦欲死其谈啁流速皆此类也吴志诸葛瑾传瑾少子融驻公安秋冬则射猎讲武春夏则延宾高会每会辄历问宾客各言其能乃合榻促席量敌选对或有博奕或有摴蒱投壶弓弹别部类分于是甘果继进清酒徐行融周流观览终日不倦晋书王浑传浑抚循羁旅虚怀绥纳座无空席门不停宾故江东之士莫不悦附潘岳传杨骏辅政高选吏佐引岳为太傅主簿骏诛除名初谯人公孙宏少孤贫客田于河阳善鼓琴颇能属文岳之为河阳令爱其才艺待之甚厚至是宏为楚王玮长史专杀生之政时骏纲纪皆当从坐同署主簿朱振己就戮岳其夕取急在外宏言之玮谓之假吏故得免贾充传充薨以外孙韩谧奉充后谧好学有才思既为充嗣开合延宾海内辐凑贵游豪戚及浮竞之徒莫不尽礼事之或着文章称美谧以方贾谊渤海石崇欧阳建荥阳潘岳吴国陆机陆云兰陵缪征京兆杜斌挚虞琅邪诸葛诠弘农王粹襄城杜育南阳邹捷齐国左思清河崔基沛国刘汝南和郁周恢安平索秀颍川陈眕太原郭彰高阳许猛彭城刘讷中山刘舆刘琨皆傅会于谧号曰二十四友其余不得预焉郗超传谢安与王坦之尝诣桓温论事温令超帐中卧听之风动帐开安笑曰郗生可谓入幕之宾矣谢安传羊昙者太山人知名士也为安所爱重安薨后辍乐弥年行不由西州路尝因石头大醉扶路唱乐不觉至州门左右白曰此西州门昙悲感不已以马策扣扉诵曹子建诗曰生存华屋处零落归山丘恸哭而去刘惔传惔雅善言理简文帝初作相与王蒙并为谈客俱蒙上宾礼王蒙传蒙性和畅能言理辞简而有会简文帝辅政贵幸之与刘惔号为入室之宾世说新语王刘每不重蔡公二人尝诣蔡语良久乃问蔡曰公自言何如夷甫答曰身不如夷甫王刘相目而笑曰公何处不如答曰夷甫无君辈客孙安国往殷中军许共论往反精苦客主无间左右进食冷而复暖者数四彼我奋掷麈尾悉脱落满餐饭中宾主遂至莫忘食殷乃语孙曰卿莫作强口马我当穿卿鼻孙曰卿不见决鼻牛人当穿卿颊罗君章曾在人家主人令与坐上客共语答曰相识已多不烦复尔王子猷尝行过吴中见一士大夫家极有好竹主已知子猷当往乃洒埽施设在厅事坐相待王肩舆径造竹下讽啸良久主已失望犹冀还当通遂直欲出门主人大不堪便令左右闭门不听出王更以此赏主人乃留坐尽欢而去世说补陶征士居家凡贵贱造之有酒辄设陶若先醉便语客我醉欲眠卿可去尚书故实桓元尝盛陈法书名画请客观之客有食寒具不濯手而执书画因有污自是会客不设寒具宋书袁粲传粲素寡往来门无杂客及受遗当权四方辐辏闲居高卧一无所接谈客文士所见不过一两人宋书谢瞻传瞻卫将军晦第三兄也晦时为宋台右卫权遇已重于彭城还都迎家宾客辐辏门巷填咽时瞻在家惊骇谓晦曰汝名位未多而人归趋乃尔吾家素以退为业不愿干豫时事交游不过亲朋而汝遂势倾朝野此岂门户之福邪南史刘穆之传穆之爱宾游坐客恒满布耳目以为视听故朝野同异穆之莫不悉知虽亲昵短长皆陈奏无隐穆之性奢豪食必方丈旦辄为十人馔未尝独餐每至食时客止十人以还帐下依常下食以此为常齐竟陵文宣王子良传子良武帝第二子也礼才好士居不疑之地倾意宾客天下才学皆游集焉刘□传□子悛代始兴王鉴为益州刺史监益宁二州诸军事悛既藉旧恩尤能承迎权贵宾客闺房供费奢广罢广司二州领资贡献家无留储在蜀作金浴瓮余金物称是罢任以本号还都欲献之而武帝晏驾郁林新立悛奉献减少郁林知之讽有司收悛付廷尉将加诛戮明帝启救之见原禁锢终身虽见废黜而宾客日至伏曼容传曼容平昌安丘人建武中拜中散大夫时明帝不重儒术曼容宅在瓦官寺东施高坐于厅事有宾客辄升高坐为讲说生徒常数十百人玉壶冰谢譓不妄交接门无杂宾有时独醉曰入吾室者但有清风对吾饮者惟有皓月梁书王志传志父僧虔门风多宽恕志尤惇厚所历职不以罪咎劾人门下客尝盗脱志车幰卖之志知而不问待之如初宾客游其门者专覆其过而称其善南史梁宗室传长沙宣武王懿文帝长子也懿子藻大同五年迁中卫将军开府仪同三司中书令侍中如故藻性恬静常以爵禄太过每思屏退门庭□寂宾客罕通简文尤敬爱之南平元襄王伟文帝第八子也趋贤重士常如弗及由是四方游士当时知名者莫不毕至疾亟丧明便不复出齐世清溪宫改为芳林苑天监初赐伟为第又加穿筑果木珍奇穷极雕靡有侔造化立游客省寒暑得宜冬有笼炉夏设饮扇每与宾客游其中命从事中郎萧子范为之记梁藩邸之盛无过焉伟子恪弘雅有风则姿容端丽位雍州刺史年少未闲庶务委之群下百姓每通一辞数处输钱方得闻彻宾客有江仲举蔡薳王台卿庾仲容四人俱被接遇并有蓄积故人间歌曰江千万蔡五百王新车庾大宅遂达武帝帝接之曰主人愦愦不如客寻以庐陵王代为刺史恪还奉见武帝以人间语问之恪大惭不敢一言后折节学问所历以善政称恪弟恭为湘州刺史善解吏事所在见称而性尚华侈尢好宾友酣宴终辰坐客满筵言谈不倦始兴忠武王憺文帝第十一子也为中卫将军中书令领卫尉卿憺性好谦降意接士常与宾客连榻坐时论称之任昉传昉好交结奖进士友不附之者亦不称述得其延誉者多见升擢故衣冠贵游莫不多与交好坐上客恒有数十时人慕之号曰任君言如汉之三君也何尚之传尚之弟子昌宇昌宇子敬容为尚书令免职起为金紫光禄大夫未拜又加侍中敬容旧时宾客门生喧哗如昔冀其复用会稽谢郁致书戒之曰草莱之人闻诸道路君侯已得瞻望朝夕出入禁门醉尉将不敢呵灰然不无其渐甚休敢贺于前又将吊也昔流言裁至公旦东奔燕书始来子孟不入夫圣贤被虚过以自斥未有婴时舋而求亲者也且暴鳃之鱼不念杯酌之水云霄之翼岂顾笼樊之粮何者所托已盛也昔君侯纳言加首鸣玉在腰回丰貂以步文昌耸高蝉而趋武帐可谓盛矣不以此时荐才拔士少报圣主之恩今卒如爰丝之说受责见过方复欲更窥朝廷觖望万分窃不为左右取也昔窦婴杨恽亦得罪明时不能谢绝宾客犹交党援卒无后福终益前祸仆之所吊实在于斯人人所以颇犹有踵君侯之门者未必皆感惠怀仁有灌夫任安之义乃戒翟公之大署冀君侯之复用也夫在思过之日而挟复用之意未可为智者说矣夫君侯宜杜门念失无有所通筑茅茨于锺阜聊优游以卒岁见可怜之意着待终之情复仲尼能改之言惟子贡更也之譬少戢言于众口微自救于竹帛所谓失之东隅收之桑榆如此令明主闻知尚有冀也仆东皋鄙人入穴幸无□窭耻天下之士不为执事道之故披肝胆示情素君侯岂能鉴焉张弘策传弘策子缵大同二年为吏部尚书与参掌何敬容不协敬容居权轴宾客辐辏有过诣缵缵辄拒不前曰吾不能对何敬容残客蔡廓传廓孙樽累迁吏部尚书在选弘简有名称又为侍中领秘书监武帝尝谓曰卿门旧尚有堪事者多少樽曰臣门客沈约范岫各已被升擢此外无人约时为太子少傅岫为右卫将军鲁悉达传悉达弟广达少慷慨志立功名虚心爱士宾客自远而至时江表将帅各领部曲动以千数而氏尢为多顾野王传宣城王为扬州刺史野王及琅琊王褒并为宾客王甚爱其才野王又善丹青王于东府起斋令野王画古贤命王褒书赞时人称为二绝侯安都传安都加侍中征北大将军自王琳平后安都勋庸转大又自以功安社稷渐骄矜招聚文武士骑驭驰骋或命以诗笔第其高下以差次赏赐之文士则褚玠马枢阴铿张正见徐伯阳刘珊祖孙登武士则萧摩诃裴子烈等并为之宾斋内动至千人三辅决录频阳游殷字季齐初为郡功曹有童子张既者时未知名为郡书佐殷察异之敕既过家具设宾馔及既至妻笑曰君甚悖乎张德容童昏小儿何异客哉殷曰卿勿怪乃方伯之器也殷遂与论霸王之事飨讫以子楚托之北史崔亮传亮居贫佣书自业时陇西李冲当朝任事亮族兄光往依之谓亮曰安能久事笔砚而不往托李氏也光言之于冲冲召亮与语冲甚奇之迎为馆客邢峦传峦族弟卲坐卧恒在一小屋果饵之属或置之梁上宾至下而共啖天姿质素特安同异士无贤愚皆能倾接对客或解衣觅虱且与剧谈公事归休恒须宾客日伴冯元兴传元兴家业贫约食客恒数十人同其饥饱时人叹尚之薛辩传辩五世孙端端从弟子聪聪弟子善家素富僮仆数百人兄元信仗气豪侈每食方丈坐客恒满弦歌不绝而善独恭己率素爱乐闲静裴文举传文举少忠谨涉猎经史大统十年起家奉朝请时周文帝诸子年幼盛简宾友文举以选与诸公子游雅相钦敬未尝戏狎珍珠船刘法寿与弟崇吉及崔道固刘宾俱归魏以法寿为上客崇吉为次客崔刘为下客颜氏家训武烈太子能写真座上宾客随宜点缀即成数人以问童孺皆知姓名矣北史郑羲传羲孙述祖所在好为山池松竹交植盛肴馔以待宾客将迎不倦任祥传祥子胄性轻侠颇敏慧家本丰财又多聚敛动极豪华宾客往来将迎至厚张保洛传保洛本出南阳西鄂家世好宾客尚气侠颇为北土所知裴延□传延□从弟良良从子庆孙明帝末立邵郡因以庆孙为太守在郡日逢岁饥凶四方游客恒有百余庆孙自以家粮赡之性虽粗武爱好文流与诸才学之士咸相交结轻财重义座客恒满是以为时所称三国典略周获梁俘王褒王充刘□宗懔殷不害等至长安太祖喜曰晋氏平吴之利二陆而已今定楚之功群贤毕至可谓过之矣乃皆厚礼引为宾客唐书王勃传勃道出锺陵九月九日都督大宴滕王阁宿命其婿作序以夸客因请纸笔遍请客莫敢当至勃慨然不辞资治通鉴王毛仲有宠于元宗百官附之一日毛仲嫁女上问何所需毛仲顿首谢曰臣万事已备但未得客明日上谓宰相朕奴毛仲有婚事卿等宜与达官悉诣其第既而日中客未敢举箸待宋璟久之方至先执酒西向拜谢饮不尽卮遽称腹痛而归唐书张嘉贞传嘉贞性简疏与人不疑内旷如也或时以此失有嗜进者汲引之能以恩终始所荐中书舍人苗延嗣吕太一考功员外郎员嘉静殿中侍御史崔训皆位清要日与议政事故当时语曰令君四俊苗吕崔员邢君牙传君牙为凤翔观察使布衣张汾者无绍而干君牙轩然坐客上会吏擿簿书以盗没钱五万君牙怒其欺汾不谢去曰吾在京师闻邢君牙一时豪俊今乃与吏论钱云何君牙惭遽释吏引为上客留月余以五百缣为谢其屈己好士类此武儒衡传儒衡字延硕姿状秀伟不妄言与人交终始一节宰相郑余庆不事华洁门下客多垢衣败服独儒衡上谒未尝有所易以庄词正色见重于余庆柳柳州集送辛殆庶游南郑序辛生专志于学相国齐公接礼加等常为右客唐书杜顗传顗举进士李德裕奏为浙西府宾佐德裕贵盛宾客无敢忤惟顗数谏正之及谪袁州叹曰门下爱我皆如顗吾无今日唐国史补江淮客刘圆尝谒江州刺史崔沆称前拾遗沆引坐徐劝曰谏官不可自称司直评事可矣须臾他客至圆抑扬曰大理评事刘圆沆甚奇之鸡肋编赵叔问为天官侍郎肥而喜睡又厌宾客在省还家常挂歇息牌于门首呼为三觉侍郎谓朝回饭后归第也摭言郭熏者与丞相于都尉向为砚席之交及琮居重地复绾财赋熏不能避讥嫌而乐为夜半客青琐诗话唐僖宗时于化茂颇有学问依栖中丞蔡授门馆一日告去作燕离巢诗云旧垒危巢泥已堕今年因傍社前归连云大厦无栖处更向谁家门户飞主人见诗怆然复留册府元龟后唐王思同为同州节度使未几移镇陇右思同好文士无贤不肖必馆接贿遗数千万晋李从昶为左龙武统军性好谈笑喜接宾客文翰为赏无虚日周和矩太子太傅凝之父性嗜酒少拘礼节虽素不知书见文士未尝有慢色必罄家财以延接翟光邺家无余财宾朋至则贳酒延之谈笑终日略无倦厌士大夫多归之马令南唐书先主书徐知诰秉政宽刑法推恩信起延宾亭以待四方之士引宋齐丘骆知祥王令谋为馆客士有羁旅于吴者皆齿用之严续传续疾病不乱与宾客谈论如平常
颜诩传诩每延宾侣寓门下者常十数诩晨暮延揖饮馔笑语未尝不躬自接对诩闻子弟有与宾客戏者未尝面责手写韦昭博奕论署于屋壁使之自愧韩熙载传熙载畜女乐四十余人不加检束恣其出入与宾客聚杂后主累欲相之而恶其如此乃左授右庶子分司陆游南唐书宋齐丘传元宗即位召拜太保中书令与周宗并相齐丘之客最亲厚者陈觉元宗亦以为才冯延己延鲁魏岑查文徽与觉深相附结内主齐丘时人谓之五鬼宋史赵逢传逢父崇事刘守光为牙校周德威平幽州因诛崇逢尚幼德威录为部曲令与诸子同就学及德威战没逢乃游学河朔间久之西游客凤翔李从曮门下从曮卒益领节制逢又依之北汉世家赵文度传文度蓟州渔阳人父玉尝客沧州依节度判官吕兖刘守光破沧州收兖亲属尽戮之兖之子琦年十四玉负之以逃至太原变姓名丐衣食以给琦琦后唐同光初为藩郡从事当时燕赵之士以玉能存吕氏之孤翕然称之明宗朝琦至职方员外郎知杂清泰中琦为给事中端明殿学士玉已卒矣文度入洛举进士琦荐于主司马裔孙擢甲科历徐兖陈许四镇从事张去华传去华父谊长兴中和凝掌贡举谊举进士晋天福初凝拜端明殿学士署门不接宾客谊闻之即日致书于凝以为四方利害所宜询访若不接宾客聋瞽耳目坐亏职业其可乎凝大奇之向拱传拱字星民怀州河内人少倜傥负气弱冠以策干汉祖汉祖不纳客于周祖门下及周祖领节镇署拱知客押牙周祖即位授宫苑使南唐世家舒元事李景为淮南北面招讨使周师围寿春景以陈觉为监军总军政元素与觉有隙觉密表谮元于景信之立遣大将杨守忠代元元愤怒自以战功高又不忍负景欲自杀门下客宋洎谏曰大丈夫何往不取富贵岂必为妻子死哉元听之将其众归世宗景尽诛其妻子田敏传敏解官归乡有良田数十顷多酿美酒待宾客体强少疾徒步往来闾巷间不以杖符彦卿传彦卿性不饮酒颇谦恭下士对宾客终日谈笑不及世务不伐战功居洛阳七八年每春月乘小驷从家僮一二游僧寺名园优游自适薛居正传居正父仁谦周太祖宾客
李崇矩传有郑伸者客崇矩门下仅十年性险诐无行崇矩待之渐薄伸□之因上书告崇矩阴事崇矩不能自明太祖释不问出为镇国军节度赐伸同进士出身以为酸枣主簿仍赐器币袭衣银带楚昭辅传昭辅性勤介人不敢干以私然颇吝啬前后赐予万计悉聚而畜之尝引宾客故旧至藏中纵观且曰吾无汗马劳徒以际会得此吾为国家守尔后当献于上及罢机务悉以市善田宅时论鄙之裴庄传庄晚年退居接宾客终日无倦道山清话国初时有张佖者随李煜入朝太宗时佖在史馆家常多食客一日上问卿何宾客之多每日聚说何事佖曰臣之亲旧多客都下贫乏绝粮臣累轻而俸有余故常过臣饭止菜羹而已臣愧菲薄而彼更以为羹美故其来也不得而拒之七日上遣快行家一人伺其食时直入其家佖方对客饭于是即其座上取一客之食以进果止粝饭菜羹仍皆粗璺陶器上喜其不隐时号菜羹张家墨客挥犀许怀德为殿帅尝有一举人因怀德乳姥求为门客怀德许之举子曳襕拜于庭下怀德据坐受之人谓怀德武人不知事体密谓之曰举人无没□之礼只少降接也怀德应之曰我得打乳姥关节秀才只消如此待之厚德录陈秦国公省华三子已贵秦公尚无恙每宾客至其家尧佐及仲季子侍立左右坐客踧踖不安求去秦公笑曰此儿子辈尔后天下皆以秦公教子为法而以陈氏世家为荣梦溪笔谈林逋隐居杭州孤山常畜两鹤纵之则飞入云霄盘旋久之复入笼中逋常泛小艇游西湖诸寺有客至逋所居则一童子出应门延客坐为开笼纵鹤良久逋必掉小船而归盖常以鹤飞为验也遵尧录左司谏知制诰王禹偁尝上言请群官候见宰相朝罢于政事堂同时接见宾客以防请托诏从之右正言直史馆谢泌言以为如此是疑大臣以私也古人有言曰疑则勿用用则勿疑今天下至广万机至繁陛下聪明寄于辅臣苟非接见群官何以尽知中外事若令都堂群臣请见咨事无解衣之暇夫左右大臣使非其人当斥而去之既得其人任之以政又何疑耶今请不得本厅接见宾客以防请托非陛下推赤心待大臣之意太宗览奏嘉叹之即追还前诏令丞相枢密使接见宾客如故仍以泌所上书送史馆玉照新志卢多逊门下士有种英苏冠者平生最器重之得罪之后宾客云散独英冠二人徒步送抵天涯而还英后易名放即明逸冠易名易简魁天下为参知政事宋史李昉传昉和厚多恕不念旧恶好接宾客江南士大夫归朝者多从之游吕溱传溱开敏善议论一时名辈皆推许然自贵重在杭州接宾客不过数语时目为七字舍人云马全义传全义子知节历官宣徽南院使知枢密院事知节将家子慷慨以武力智谋自许又能好书宾友儒者所与善厚必一时豪杰论事謇謇未尝有所顾忌故闻其风者亦知其为正直云郎简传简临安人以尚书工部侍郎致仕性和易喜宾客即钱塘城北治园庐自号武林居士王旦传旦为相宾客满堂无敢以私请察可与言及素知名者数月后召与语询访四方利病或使疏其言而献之观才之所长密籍其名其人复来不见也丁谓传谓善谈笑尤喜为诗至于图画博奕音律无不洞晓每休沐会宾客尽陈之听人人自便而谓从容应接于其间莫能出其意者李至传至刚严简重人士罕登其门
  </div>
  <div class="pagination">
   <a href="交谊典宾主部.html">
    上一页
   </a>
   <a href="交谊典宾主部.html">
    1
   </a>
   <span class="current-page">
    2
   </span>
   <a href="交谊典宾主部_page3.html">
    3
   </a>
   <a href="交谊典宾主部_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
