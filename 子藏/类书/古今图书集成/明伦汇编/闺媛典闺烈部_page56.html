<!DOCTYPE html>
<html>
<head>
    <meta charset="UTF-8">
    <title>闺媛典闺烈部 - 第 56 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺烈部 - 第 56 页/共 84 页</h1>
    <div class="content">按海州志吴氏女父济寰本籍徽州寄居为县民贼兵入城执女于市欲污之女骂之迎刃碎身而死　　孙继祖妻郑氏按赣榆县志郑氏孙继祖妻崇祯壬午大兵入境氏与邻妇数人避一室兵至虑不免当门自缢兵见之不入邻妇赖以获全事闻旌表　　陈纯姐
按睢宁县志陈纯姐嘉谔女年十七许聘诸生张洪典子梧凤凤死女闻讣一痛扑地绝复苏遂断粒誓死禁口不言父母强叩之曰儿前夕梦日蚀顷之天陷今梦有征死期至矣父母百计防之茹毒自经屡不遂志越半月乘父被事伺间投缳死崇祯十一年四月有司表其门　　陈思孔妻葛氏
按睢宁县志葛氏经历陈思孔妻事亲素以孝着孀居茹苦教子成名崇祯九年流寇犯境被执骂贼死旌表　　丁氏女
按徐州志丁氏女父章州民也受里人叶孟春聘春亡女即自缢死年十七有司上其事奉诏建坊　　王氏女按徐州志王氏女父三槐官训导受生员陈汝凤子洪谟聘谟亡女即自缢死年十六有司以闻坊表　　殷氏女按徐州志殷氏女父生员柏受武举吴应运子汝璐聘璐病亡女亲奔视殓归至夜自缢应运以鼓乐迎尸与其子合葬观者甚众户部主事韩昭宣表之　　陈氏女按徐州志陈氏女胡山民陈于殿女也年十六崇祯十年流寇至迫女不从以刃加其颈女大骂遂杀之　　刘澍妻马氏按徐州志马氏名单父丰县文学马象干女机警通文字适邑文学刘澍澍寻物故遗孤梓甫离襁褓即课督之稍长就外傅归必叩所读书壬午之变氏被执不屈遇害　　孙继忠妻周氏
按徐州志周氏东阿教谕周&#女适丰县通判孙玠男继忠忠早殁氏自经死知州孙养魁学正王佩树坊表其门　　吴廷杰妻陆氏
按徐州志陆氏生员陆四教姊贡生吴汝琦子生员廷杰妻善事舅姑廷杰病亡氏哀号欲死其母防之甚严氏三日不食绐母回乘间自缢年二十一知州朱统诣灵前拜祭　　韩永庆妻左氏
按徐州志左氏生员左逢源女年十九嫁韩永庆未五稔病亡氏泪继以血自经死　　王前士妻李氏
按徐州志李氏王前士妻崇祯九年同夫携十五岁女避流贼之难潜居刘村贼突至焚劫一空母女自度无逃交口毒詈贼痛棰之百余骂不绝口杀之前士不久亦死　　张颐妻伊氏
按徐州志伊氏张颐妻夫早亡无嗣氏亲自殡葬誓死守节姑欲夺其志遂自经于墓侧　　张浩女
按徐州志汉台里人张浩女年二十同里蒋政聘之政亡女闻恸哭几绝欲往吊父母不可比出殡欲往视葬又不可女曰若不吾从有死而已父母终弗听自往送丧比归女已缢死　　石景儿
按徐州志石景儿广戚里人石隆女父早亡独与母居年十七许配里人张旺儿旺以疾亡景儿哀痛不已至夜自经死与旺合葬　　马世禄妻王氏
按萧县志王氏诸生马世禄妻禄亡氏年二十二扶柩奔葬行泣失声投圹身殉者再诸媪强掖之归卒雉经死乡人悲怜争质棺以殓即日启夫殡宫合窆县令孙某为撰墓表上闻旌其门　　赵之璧妻马氏
按萧县志马氏赵之璧妻璧疾焚香请代度璧危先自经死越日璧亡同日棺殓观察谭某为建坊旌表仍奏闻褒之　　彭好古妻丁氏
按萧县志丁氏诸生彭好古妻好古以勤学婴疾丁事之至忘寝食疾且革丁泣曰子危矣愿与子同归但不忍见子死遂先一日自经有司以闻诏旌表户部主事杨引贤为作成仁堂记　　元邦泮妻宗氏
按萧县志宗氏元邦泮妻夫妇相得甚敬泮病亡宗从容具殓毕大恸自经死　　葛为绤妻冯氏
按萧县志冯氏葛为绤妻缔婚未几绤疾冯吁天祈佑疾剧冯治棺衾讫潜入卧内自经绤死遂与同殓　　李世甲妻王氏按萧县志王氏李世甲妻归九月甲病亡王哭之呕血闻者伤之越二日自经死　　张恕妻萧氏
按萧县志萧氏仁寿里张恕妻恕染疾日久萧誓以死从及恕亡萧遂自经与同殡有司以闻旌表　　郝惟肖继室李氏按萧县志李氏郝惟肖继室克妇道乡里以孝闻鞠养前妻子键无异所生佐夫庭训得食饩学宫夫病躬侍汤药数月不懈及亡一哭气绝至苏自缢柩旁乡人悲之以闻旌表后十年键以明经上春官言之辄簌簌泪下　　寇自谦妻杜氏
按萧县志杜氏寇自谦妻谦与杜髫年结发相爱如宾谦缘无嗣多蓄姬妾杜皆爱之略不妒忌谦病亡杜誓以死从越六日闭门自缢　　岳梦熊妻王氏
按萧县志王氏贡生王三槐长女岳梦熊妻夫亡饮鸩自杀入烈女祠祠为其妹建　　张振鹭妻王氏
按萧县志王氏张振鹭妻夫病汤药弗愈氏割左股为汤以进病益笃及亡三日氏自缢死奉诏建坊复其家　　王氏女
按萧县志王氏女许字任自英英疾危女恻然告父母欲往&#父母怜而从之得侍汤药三月英亡抚棺泣血七日不食自经死县令以闻诏旌其庐树碑表墓　　王弘基妻马氏
按萧县志马氏王弘基妻侍御孙女夙闺范通内则大义崇祯九年闯贼破城夫死氏被执不辱遂自缢学使疏闻赐坊表　　任时龙妻项氏
刘
氏附

按萧县志项氏任时龙妻闯寇入萧龙以卫父被磔氏骂贼殉夫死学使上闻赐旌表龙侧室刘氏亦被刃寻苏次年寇至复骂贼死　　纵鲲跃妻吴氏
按萧县志吴氏纵鲲跃妻挥使任宇公女寇攻城破夫死氏被创寻苏明日贼退氏寻夫尸殓自缢柩旁学使以闻下礼部赐坊表　　孟知性妻郝氏
按萧县志郝氏孟知性妻邑名宦圯曾女孙食贫能劳苦相夫持家生子镇钥&#锦俱楚楚可爱诸子惮氏过于翁城破父子相失独钥从氏至南门隍氏诫钥曰妇人惟一死谢责儿铮铮丈夫亦随城俱死乎语未卒投濠中钥挽不及亦触桥石死钥得从祀乡贤　　何湖妻纵氏
按萧县志纵氏何湖妻性勤淑事翁姑以孝闻夫业残败氏劝耕督织家复振丙子寇破城氏携幼子逃贼遇于巷索金钱氏愤不前触石壁破额而死邻妪悉其事阅三年次子何岱弱冠请缨誓报母仇从刘将军血战蒙城死之邑人士哀鸣有司旌其庐　　郝崇抱妻朱氏按萧县志朱氏贡士郝崇抱妻幼好读列女传及桑麻种植诸书丙子寇破萧氏被执大骂贼断其十指痛仆骂不绝口贼怒刳其舌而死　　张冲奎妻徐氏
按萧县志徐氏张冲奎妻幼闲闺训孝事翁姑冲奎忽染疯疾喑不能言氏焚香露祷夫没自缢不得绝水浆七日而死有诏建坊旌之　　许嘉宿妾唐氏
按萧县志唐氏许嘉宿妾苏州人年十七事许生一子寻殇宿病笃唐怡然誓以身从家人靡不窃笑之及宿弥留之晨气不绝者如缕唐以带系许亡妻贺氏柩前跪而死宿亦寻殁　　何拱瑞妻杜氏
按萧县志杜氏何拱瑞妻氏方归何夫得异证数日死氏痛绝自经以殉　　寇公引妻纵氏
按萧县志纵氏寇公引妻归引三载而寡氏欲殉夫翁姑劝止之又一岁子殇氏哀痛五内为摧埋子毕自经于夫柩旁　　陈时鸣妻翁氏
按萧县志翁氏陈时鸣妻鸣病摰氏侍汤药唯谨鸣亡从容毕殓事哭泣如常越三日凌晨自缢死年二十六有司旌之　　纵尔翼妻宋氏
按萧县志宋氏明经徐坤女适纵尔翼翼早亡氏坚欲死家人防之力辄不食阅四日伺间自缢年二十学使旌之　　何鸣汉妻许氏
按萧县志许氏何鸣汉妻事翁姑理家事有妇德何病亡水浆不入口者三日登夫棺卧缢其上颜色不改事闻旌其门　　徐尧臣妻许氏
按萧县志许氏生员徐尧臣妻从谟女也年十八适尧臣挑灯佐夫读书尧病亡氏哭泣悲号誓以身殉三日毕夫殓成服从容缢死柩侧县令表其门子琰尚纔六月依大父日章抚养成立　　任国宝妻戴氏
按萧县志戴氏任国宝妻丙子寇来氏扶姑北走凤山被执不屈杀之血喷岩石经阴雨即有人影数岁未灭　　陈氏姊妹
按萧县志陈氏姊妹于前女姊适黄廷谏妹适刘希贤丙子贼破萧妹因夫死骂贼碎其躯姊不受污投火焚死　　陈开先妻郝氏
按萧县志郝氏陈开先妻年十七归陈性恬静无纨绮习事翁姑孝相夫子于风檠雪案中绰有古意生一子不育丙子城破投烈火自焚　　王鼎妻朱氏
欧阳
氏附

按萧县志朱氏王鼎妻崇祯十年流寇过朱珊铺鼎伤股朱与妇欧阳氏共被执不污俱死　　杨氏女
按萧县志杨氏女行四年十五从父自秀避乱龙蟠山中崇祯十年八月寇至欲污之不从贼怒碎其尸于松楸之下后八月夜过者青磷中隐隐见一女子艳服发覆额曼声长叹水石俱寒　　罗袍妻徐氏
按萧县志徐氏邑诸生徐昌吉季女年十六适罗浮长子袍二载而袍病誓以死殉袍亡哭泣不绝声七昼夜缢于柩侧　　王基宁妻居氏
按萧县志居氏贡士王基宁妻有妇德崇祯十六年土寇入萧氏骂贼不屈而死子钦中钦陛同遇害　　葛养性妻蒋氏女
附

按萧县志蒋氏葛养性妻性亡唯一女蒋誓从泉下伯氏养正慰之曰女幼不可死氏因茹苦守节四十余年流寇经方山蒋被执索金钱绐之曰吾夫墓侧埋养老赀至墓所骂贼曰吾觅死所耳果有金耶贼刺杀之后三年袁寇大掠蒋女适徐拱杓复为贼所迫携其女坠楼死乡人以为有胎教云　　索鹭飞妻宋氏
按邳州志宋氏索鹭飞妻性贞静寡言笑归索期年寇至避于城闻飞遇害急至家视棺殓时有孕将娩谓家人曰生男吾当守女则否既而生女遂自缢死　　杜瑞女按邳州志杜瑞女年十六未嫁为贼所掠义不受辱投水死　　许自俊妻陆氏
按邳州志陆氏许自俊妻寇乱俊被害氏投水死　　张九鹏妻周氏按邳州志周氏张九鹏妻寇至不辱抱幼女投水死　　高极建妻夏氏按邳州志夏氏高极建妻寇至不辱投河死
　　杜应魁妻万氏
按邳州志万氏杜应魁妻为贼所驱投水中寇援之出令换衣氏骂贼被杀　　魏氏韩氏
按邳州志魏氏韩氏张启勋二妾也张娶周氏早亡无出继纳魏韩未几启勋殁二妾相向号痛俟夫殓毕同日投缳郡守朱逸泓旌其门仍亲致奠赙焉　　薛红粹妻洪氏按邳州志洪氏太学生薛红粹妻寇乱粹遇害缚氏归营氏绐贼曰释我缚从汝行矣贼从之前渡一板桥氏投桥下水浅不能没以头抢入泥中贼怒杀之　　孙氏女按邳州志孙氏女年十七父成偶为邻人醉骂语言秽恶女羞恶忿恨引衣蔽面投河而死　　孙绍远妻韩氏
按丰县志韩氏孙绍远妻年二十三夫亡哭泣不食至三日夜解腰绖自缢柩左颜色如生　　王善守妻李氏
按丰县志李氏王善守妻年十九夫亡氏以死自矢悲号六日粒米不入口伏柩前缢死　　李化龙妻韩氏
按丰县志韩氏李化龙妻襄田农妇也化龙父病亡龙自鬻葬父稍留其余以养祖后化龙病笃氏许以死将绝氏谓化龙曰妾先死令汝一见遂阖户自缢龙叹息推己棺与之越一日龙亦亡　　张日华妻李氏
按丰县志李氏张日华妻金乡文学李廷光女日华病革氏矢以身殉父兄劝谕之不听及夜哭柩前从容自缢　　巩汤臣妻刘氏
按丰县志刘氏巩汤臣妻汤臣病亡氏年十九号泣不已越三日拜辞舅姑诸姒自缢柩前　　李祯阳妻赵氏
按丰县志赵氏李祯阳妻祯阳年十九病亡氏即是日自缢死　　马文章妻师氏
按丰县志师氏马文章妻章殁氏以其子女予族之无子女者自缢于文章柩侧　　渠煜妻王氏
按丰县志王氏廪生渠煜妻生员王讲女也母邹尝称是女吾贤子及归煜适罹河患田尽没氏食贫操作资煜力学及奉翁姑妇道无缺姑病氏露祷吁天求代姒刘早寡氏同居三十年身亲下之无交谪语值岁大饥人相食氏赞煜出余积赈贷全活甚众壬午城陷煜死氏即投火自焚　　朱炳妻赵氏
按丰县志赵氏诸生赵志浩女及笄适嘉兴守朱家柱次子炳炳病氏躬亲汤药积久不懈炳亡氏年十八绝不食饮泣拜辞舅姑及父母欲必殉炳舅姑父母泣劝再四终不听至夜自经柩侧　　程氏女
按砀山县志程氏女父恩智襁褓时许字里人王守仲仲病殇女年十四饮泣惨然父母方具冥镪吊仲女曰愿随往父母大恚曰尔识守仲是何面貌嘱其妹守之女绐妹嬉纵丱整裾自缢死父母归惊号一时邻媪耕妇群走吊事闻有司题请坊表　　许璟妻刘氏
按砀山县志刘氏许璟妻布衣刘世隆女端静寡言笑及笄归璟孝养舅姑妯娌因之感化璟得弱病有年氏周旋汤药星祈露祷无所不至及易篑家人方备殓事氏即乘间投屋后深潭弟善水救出氏伏夫尸侧哭三昼夜而死事闻旌表　　倪士俊妻苏氏
按扬州府志苏氏江都人倪士俊妻苏光达妹也幼聪慧通书史士俊死苏年少无子乙酉城将陷苏具酒泣奠其夫曰吾久欲死所不即死者为服未除也今不可待矣遂投井死　　赵君谟妻方氏
按扬州府志方氏江都人明经方复初女归武举赵君谟君谟殁方年二十八抚襁褓二孤事瞽姑尽孝乙酉城陷自经学使旌其门孙有成食饩于庠　　钱氏女卞氏
女附

按扬州府志钱氏女名淑贤丹徒人随父述古家江都与外家卞氏女比邻相得乙酉城陷二女同死而淑贤尤惨烈　　邵允谦妻谢氏
按扬州府志谢氏江都人邵允谦妻幼禀母训于内则城陷允谦为乱兵所害谢闻即蹈火自焚死　　蒋氏女按扬州府志蒋氏女泰兴人年十二避乱贼至投水贼一手执刀一手就水援之女踊身以头触刀陷骨仍自拔以断左臂而死　　薛文龙妻丁氏
按扬州府志丁氏字景姒江都人丁半千女善女红通经史适文学薛文龙举一子遭乱龙死丁携子明远投眢井中家人引出明远已死丁曰吾缒而上者欲存薛氏孤也孤亡吾何必生复入井死　　张氏女
按扬州府志张氏女江都人幼许字高魁未嫁魁为乱兵所杀女年十三至魁家成服誓不为他家妇逾年城陷抱魁木主自缚呼家人纵火焚之须臾魁母及二小女与青衣俱赴火死　　车畹英
按扬州府志车畹英诸生车鸣鸾女鸾以许甥李之珙大兵至珙死时女随祖官太平署闻讣痛悼不食而死　　潘氏女
按扬州府志潘氏女小字芝儿江都人崇祯甲申高杰兵肆掠扬州芝儿年十四婉丽多姿避乱旷野中健儿执欲污之女诟詈激怒以祈死健儿不忍杀至河干佯为系屐遂投水死　　吴尔成妻郑氏
按扬州府志郑氏郡诸生吴尔成妻兵部郑元勋妹平居寡言笑事翁姑孝谨甲申郑奉姑避乱吴门其兄侨寓金陵来迎郑辞曰吾宁与姑同患难忍独处乐土耶继返郡遭乱投池中死　　陈王宁妻游氏
按扬州府志游氏江都人陈王宁妻宁死氏断发自矢抚孤成立扬州陷夜举火噪逐或劝乘夜可出城游曰女不夜奔况孀妇乎偕幼女投井死　　宋朝柱妻沈氏
按扬州府志沈氏江都人宋朝柱妻城陷投舍后河中死幼女年十一从焉　　李载阳妻傅氏
按扬州府志傅氏江都人李载阳妻事翁姑以孝闻遭岁饥忍死以养姑曰姑耄失明吾何忍轻一死及力尽计无复之乃泣拜姑前投井死　　衣惟友妻王氏
按扬州府志王氏登州人衣惟友妻避兵仪真惟友亡子甫六月即日投缳而死邑令姜采孝廉吴缵姬皆山左人为之棺殓送其丧归里惟友与王同日生同日死人皆异之　　周廷德妻张氏
按扬州府志张氏江都诸生周廷德妻家贫篝火佐廷德夜读中道捐弃张抚孤以针纫自赡值城陷偕三女投井死　　汪承祖妻樊氏
按扬州府志樊氏江都人汪承祖妻祖殁氏纑抚孤十余年兵至密缝其裳投井死　　程宇妻吴氏
按扬州府志吴氏江都人太学生程宇妻乙酉城陷举家匿地窖中阅三日被获宇与二子同及于难季子汲年十四亦受创吴挈两女奔比邻虚室中投大水缸死数日邻妇以告汲乃收殓合葬焉　　瞿姑
按扬州府志瞿姑江都贡士瞿之秀女之秀家教整肃女服习甚许字文学焦赓泰未嫁城陷女请于父曰倘强暴见侮死必悔晚遂书一帖置怀中自缢　　宋朝相妻马氏张氏
马氏附

按扬州府志马氏江都人宋朝相妻家贫操作以相其夫生二子城陷率长子之儒妻张氏次子之俊妻马氏避舍后小屋曰我为宋氏妇三十年死分耳汝辈尚少各有母家勿以我故至此两妇共抱姑哭握手连袂同赴河死后之儒成进士南昌王猷定为作贞妇行　　冯上铨妻史氏
按扬州府志史氏湖广参政启元女侄适邵伯镇冯上铨甲申高杰兵驻扬州纵兵四掠氏避居田间会五月五日姑欲携幼子并妇归曰毋恐官兵会当观龙舟也氏重违姑意偕与归杰兵突至见其美欲污之氏绐以取金遂跃入河死先是氏不欲归曰若不　闺烈部列传四十六
　　明四十一
　　杨芳溥妻王氏
按凤阳府志王氏诸生杨芳溥妻夫亡自缢死　　张鹤腾妻徐氏　　　张鹤腾妾周氏　　李福征妻陶氏
按凤阳府志已上三妇遇乱俱焚死
　　王新籓妻张氏
按凤阳府志张氏王新籓妻夫早亡遗女幼崇祯八年寇犯凤阳举家咸遁惟张携女及婢守老姑比姑死服丧祭殓成礼贼至欲犯之张绐乞缓令女潜取贼刀先杀女后自刎未绝呼婢断其喉婢从之贼惊叹而去　　方之奇妻胡氏
按凤阳府志胡氏诸生方之奇妻乙亥之变举家&#窜氏为贼掠欲系之诸妇中大骂不屈死之越三日贼去之奇收其尸面色如生　　李铁匠妻顾氏
按凤阳府志顾氏李铁匠妻年二十四崇祯戊寅秋流寇突至顾急赴濠水贼见氏姿色加以温语顾跃入深处死　　汪泉妻许氏　　　　曹宣妻杨氏
　　沈翱妻居氏　　　　尉海妻顾氏
　　顾铎妻陈氏　　　　顾钺妻沈氏
　　钱英母王氏　　　　钱广妻梅氏
</div>
    <div class="pagination">
<a href="闺媛典闺烈部_page55.html">上一页</a><span>...</span><a href="闺媛典闺烈部_page51.html">51</a><a href="闺媛典闺烈部_page52.html">52</a><a href="闺媛典闺烈部_page53.html">53</a><a href="闺媛典闺烈部_page54.html">54</a><a href="闺媛典闺烈部_page55.html">55</a><span class="current-page">56</span><a href="闺媛典闺烈部_page57.html">57</a><a href="闺媛典闺烈部_page58.html">58</a><a href="闺媛典闺烈部_page59.html">59</a><a href="闺媛典闺烈部_page60.html">60</a><a href="闺媛典闺烈部_page61.html">61</a><span>...</span><a href="闺媛典闺烈部_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
