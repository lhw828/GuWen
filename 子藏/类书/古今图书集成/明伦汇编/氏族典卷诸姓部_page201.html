<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 201 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 201 页/共 899 页</h1>
    <div class="content">按魏书任城王传任城王云子澄澄子顺字子和九岁师事乐安陈丰初书王羲之小学篇数千言昼夜诵之旬有五日一皆通彻丰奇之白澄曰丰十五从师迄于白首耳目所经未见此比江夏黄童不得无双也澄笑曰蓝田生玉何容不尔十六通杜氏春秋下帷读书笃志爱古性謇谔淡于荣利好饮酒解鼓琴每长吟永叹咤咏虚室世宗时起家为给事中超转中书侍郎俄迁太常少卿以父忧去职哭泣呕血身自负土时年二十五便有白发免丧抽去不复更生世人以为孝思所致寻除给事黄门侍郎时领军元威势尢盛朝论得失顺常鲠言正议曾不阿旨由此见惮出除平北将军恒州刺史转为安东将军齐州刺史顺自负有才不得居内每怀郁怏形于言色遂纵酒欢娱不亲政事解领军征为给事黄门侍郎俄兼殿中尚书转侍中阳城王徽与徐纥间顺于灵太后出顺为护军将军太常卿时追论顺父顾托之功封顺为东阿县开国公后授吏部尚书兼右仆射亢毅不挠后除征南将军右光禄大夫转兼左仆射尔朱荣之奉庄帝召百官悉至河阴素闻顺数谏诤惜其亮直谓朱瑞曰可语元仆射但在省不须来顺不达其旨闻害衣冠遂便出走为陵户鲜于康奴所害谥曰文烈顺撰帝录二十卷诗赋表颂数十篇今多亡失顺弟淑淑弟悲并早卒悲弟纪字子纲永熙中给事黄门侍郎随出帝没于关中　　元彝
按魏书任城王传任城王云子澄澄薨第四子彝袭彝字子伦继室冯氏所生颇有父风拜通直散骑常侍及元专权而彝耻于托附故不得显职庄帝初河阴遇害赠车骑将军仪同三司青州刺司谥曰文子度世袭武定中金紫光禄大夫齐受禅爵例降　　元世&#按魏书任城王传任城王云子嵩嵩第二子世&#颇有干用而无行业袭爵除给事中东宫舍人伯父澄表求转阶授之于是除员外散骑常侍肃宗时追论嵩勋封世&#卫县开国男迁冠军将军宗正少卿又为散骑常侍安南将军武卫将军河南尹寻除镇东将军青州刺史转征东将军加散骑常侍邢杲之乱围逼州城世&#凭城拒守遂得保全孝庄时除卫将军吏部尚书尔朱兆寇京师诏世&#以本官为都督防守河桥及兆至河世&#初无拒守意便隔岸遥拜时论疾之前废帝世为骠骑将军仍加尚书尢为尔朱世隆所昵出帝初加仪同三司改封武阳县开国子世&#居选曹不能厉心多所受纳为中尉弹纠坐免官寻复本职孝静初加侍中尚书右仆射迁尚书令世&#轻薄好去就诏送晋阳兴和中薨谥曰躁戾子景远袭散骑侍郎　　元世哲
按魏书任城王传世&#弟世哲武定中吏部郎　　元攸按魏书南安王传南安王桢子英英子攸字元兴东宫洗马早卒赠散骑侍郎　　元熙
按魏书南安王传攸弟熙字真兴好学俊爽有文才声着于世然轻躁浮动英深虑非保家之主常欲废之立第四子略为世子宗议不听略又固请乃止起家秘书郎延昌二年袭封累迁兼将作大匠拜太常少卿给事黄门侍郎寻转光禄勋时领军于忠执政熙忠之婿也故岁中骤迁寻除平西将军东秦州刺史进号安西将军秘书监寻以本将军授相州刺史初熙兄弟并为清河王怿所昵及刘腾元隔绝二宫矫诏杀怿熙乃起兵上表剪除元熙兵起甫十日为其长史柳元章别驾游荆魏郡太守李孝怡率诸城人鼓噪而入杀熙左右四十余人执熙置之高楼并其子弟遣尚书左丞卢同斩之于邺街传首京师灵太后反政赠使持节都督冀定瀛相幽五州诸军事大将军太尉公冀州刺史增本封一千户谥曰文庄王长子景献次仲献次叔献并与熙同被害后赠景献中军将军青州刺史葬以王礼仲献左将军兖州刺史叔献右将军齐州刺史　　元诱
按魏书南安王传熙弟诱字惠兴自员外郎稍迁通直郎太子中庶子征卤将军卫尉少卿出为右将军南秦州刺史斩之于岐州妻子得不坐追赠车骑大将军雍州刺史后赠仪同三司追封都昌县开国伯食邑八百户谥曰恭子始伯袭给事中齐受禅爵例降　　元略
按魏书南安王传诱弟略字&#兴才气劣于熙而有和邃之誉自员外郎稍迁羽林监通直散骑常侍冠军将军给事黄门侍郎清河王怿死后出略为怀朔镇副将未及赴任会熙起兵与略书来去寻值熙败略遂潜行自托旧识河内司马始宾始宾便为荻筏夜与略俱渡盟津诣上党屯留县栗法光法光素敦信义忻而纳之略旧识刁双时为西河太守略复归之停止经年双乃令从子昌送略潜遁江左萧衍甚礼敬之封略为中山王邑一千户宣城太守俄而徐州刺史元法僧据城南叛州内士庶皆为法僧拥逼衍乃以略为大都督令诣彭城接诱初附略至屯于河南为乐安王鉴所破略唯数十骑入城衍寻遣其豫章王综镇徐州征略与法僧同还略虽在江南自以家祸晨夜哭泣身若居丧又恶法僧为人与法僧言未尝一笑衍复除略衡州刺史未行会综以城归国综长史江革司马祖将士五千人悉见擒掳肃宗&#有司悉遣革等还南因以征略衍乃备礼遣之略至除侍中义阳王寻改封东平王又拜车骑大将军左光禄大夫仪同三司领左卫将军又领国子祭酒迁大将军尚书令灵太后甚宠任之其见委信殆与元徽相埒于时天下多事军国万端略守常自保无他裨益唯唯具臣而已尔朱荣入洛见害于河阴赠以本官加太保司空徐州刺史谥曰文贞子景式袭武定中北广平太守齐受禅爵例降　　元纂
按魏书南安王传略弟纂字绍兴颇有将略为司徒祭酒闻熙举兵因逃奔于邺至即见擒与熙俱死追封北平县公赠安北将军恒州刺史改封高唐县开国侯食邑八百户子子献袭卒于泾州司马　　元义兴
按魏书南安王传熙异母弟义兴出后叔父并洛肃宗初除员外散骑侍郎及熙之遇害也义兴以别后故得不坐稍迁辅国将军通直散骑常侍孝庄初于河阴遇害赠中军将军瀛州刺史后赠散骑常侍征东将军余如故义兴妻赵郡李氏李颇有妇工为尔朱荣妻所亲昵永安中追封义兴燕郡王邑五百户寻改封巨鹿王又改封武邑王子述袭天平中通直郎齐受禅爵例降　　元肃
按魏书南安王传南安王桢子怡怡长子肃起家员外散骑侍郎转直寝庄帝初封肃鲁郡王邑千户除散骑常侍出为后将军广州刺史后除卫将军肆州刺史其弟华兴僭立拜肃侍中太师录尚书事寻改除使持节都督青胶光齐南青五州诸军事骠骑大将军东南道大行台青州刺史不行永熙二年薨赠使持节侍中都督并恒二州诸军事本将军司徒公并州刺史子道与袭除前将军齐受禅爵例降　　元华兴按魏书南安王传华兴小字盆子性轻躁有膂力起家秘书郎稍迁通直散骑常侍庄帝初封长广王邑一千户出为太原太守行并州事尔朱荣之死也世隆等奔还并州与尔朱兆会于建兴乃推华兴为主大赦所部号年建明寻为世隆等所废前废帝立封东海王出帝初坐事赐死于第无子爵除　　元显魏
按魏书城阳王传城阳王长寿子鸾鸾子显魏给事中司徒掾卒赠辅国将军东豫州刺史　　元显恭
按魏书城阳王传显魏弟显恭字怀忠扬州别驾以军功封平阳县开国子邑三百户孝庄初除北中郎将迁左将军东徐州刺史入为安东将军大司农卿寻除中军将军荆州刺史庄帝既杀尔朱荣乃除显恭使持节都督晋建南汾三州诸军事镇西将军兼尚书左仆射西北道行台晋州刺史尔朱兆入洛后死于晋阳出帝初赠卫大将军并州刺史重赠车骑大将军仪同三司子彦昭袭武定中渔阳太守齐受禅爵例降　　元旭
按魏书城阳王传显恭弟旭字显和庄帝时封襄城郡王邑一千户武定末位至大司马齐受禅爵例降　　元徽按魏书城阳王传城阳王长寿子鸾鸾子徽字显顺粗涉书史颇有吏才世宗时袭封除游击将军出为河内太守在郡清整有民誉征拜长兼散骑常侍肃宗时除右将军凉州刺史徽以径途阻远固请不行除散骑常侍其年除后将军并州刺史先是州界夏霜禾稼不熟民庶逃散安业者少徽辄开仓赈之加安北将军后拜安西将军秦州刺史改授辅国将军加度支尚书进号镇军将军兼吏部尚书加侍中征东将军迁卫将军右光禄大夫拜尚书左仆射转车骑将军仪同三司固辞不拜寻除尚书令加开府西道行台不行庄帝践阼拜司州牧寻除司徒仍领牧元颢入洛徽从庄帝北巡及车驾还宫以与谋之功除侍中大司马太尉公又除太保仍大司马宗师录尚书事总统内外及尔朱兆之入禁卫奔散庄帝步出云龙门徽乘马奔度帝频呼之徽不顾而去遂走山南至故吏寇弥宅弥外虽容纳内不自安乃怖徽令避他所使人于路邀害送尸于尔朱兆出帝初赠使持节侍中太师大司马录尚书事司州牧谥曰文献子延袭爵武定末官至太子中庶子齐受禅爵例降　　元融
按魏书章武王传章武王太洛无子以彬为后彬有五子长子融字永兴仪貌壮丽衣冠甚伟性通率有豪气高祖时拜秘书郎世宗初复先爵除骁骑将军萧衍遣将寇逼淮阳梁城陷没诏融假节征卤将军别将南讨大摧贼众还复梁城于时扬州刺史元嵩为奴所害&#融行扬州事寻除假节征卤将军并州刺史及世宗崩兼司空营陪景陵拜宗正卿以本官行瀛州事遇疾不行未几除散骑常侍平东将军青州刺史还为秘书监迁中护军进号抚军将军领河南尹加征东将军性尢贪残恣情聚敛为中尉纠弹削除官爵汾夏山贼叛逆连结正平平阳诏复融前封征东将军持节都督以讨之融寡于经略为贼所败久之加散骑常侍卫将军左光禄大夫后贼帅鲜于修礼寇暴瀛定二州长孙稚等讨之失利除融车骑将军为前驱左军都督与广阳王渊等共讨修礼师渡交津葛荣杀修礼而自立转营至白牛逻轻骑击融融苦战终日更无外援遂大奔败于陈见杀赠侍中都督雍华岐三州诸军事本将军司空雍州刺史寻以融死王事进赠司徒谥曰庄武子景哲袭武定中开府仪同三司齐受禅爵例降景哲弟朗即后废帝子黄头袭封安定王改封安平王齐受禅爵例降　　元凝
按魏书章武王传融弟凝字定兴起家恒州征卤录事参军累迁护军长史凝姑尔朱荣妻庄帝初封东安王食邑五百户除持节安东将军兖州刺史转济州刺史仍本将军永熙二年薨赠持节都督沧瀛冀三州诸军事骠骑大将军冀州刺史子彦友袭武定中光禄大夫齐受禅爵例降　　元湛
按魏书章武王传凝弟湛字镇兴起家秘书郎转尚书左司郎中迁廷尉少卿庄帝初遇害河阴赠征东将军青州刺史追封渔阳王食邑五百户子俊袭齐受禅爵例降　　元晏
按魏书章武王传湛弟晏字俊兴卒于秘书丞赠平东将军秘书监豫州刺史　　元景略
按魏书乐陵王传乐陵王胡儿无子以思誉为后思誉子景略字世彦世宗时袭封拜骁骑将军除持节冠军将军幽州刺史熙平元年薨赠本将军豫州刺史赐帛四百匹谥曰惠王子霸字休邦袭武定中巨鹿太守齐受禅爵例降　　元庆略
按魏书乐陵王传景略弟庆略散骑侍郎子子政通直散骑常侍　　元洪略
按魏书乐陵王传庆略弟洪略恒农太守中军将军行东雍州刺史　　元子业
按魏书乐陵王传洪略弟子业平原太守
　　元超
按魏书安定王传安定王休子燮燮子超字化生肃完初袭时以胡国珍封安定公改封北平王拜城门校尉通直散骑常侍东中郎将寻除光禄大夫领将作大匠后复本封尔朱荣之入洛进避难洛南遇寇见害庄帝初赠车骑大将军仪同三司岐州刺史子孝景袭武定中通直郎齐受禅爵例降　　元绪
按魏书安定王传安定王休子愿平愿平子绪幽州安西府功曹参军庄帝初直合将军寻为持节兼武卫将军关右慰劳十二州大使遂没吐谷浑　　元彧
按魏书临淮王传临淮王谭子提提子昌昌子彧字文若绍封彧少有才学时誉甚美侍中崔光见彧退而谓人曰黑头三公当此人也少与从兄安丰王延明中山王熙并以宗室博古文学齐名时人为之语曰三王楚琳琅未若济南备员方拜前军将军中书侍郎奏郊庙歌辞时称其美除给事黄门侍郎彧本名亮字仕明时侍中穆绍与彧同署避绍父讳启求改名诏曰仕明风神运吐常自以比荀文若可名彧以取定体相伦之美彧求复本封诏许复封临淮寄食相州魏郡又长兼御史中尉累迁侍中卫将军左光禄大夫兼尚书左仆射摄选是时萧衍遣将围逼温汤进彧以本官为东道行台会尔朱荣入洛杀害元氏彧抚膺恸哭遂奔萧衍衍先闻名深相器待及知庄帝践阼彧以母老请还辞旨恳切衍惜其人才又难违其意遣其仆射徐勉私劝彧曰昔王陵在汉姜维相蜀所在成名何必本土彧曰死犹愿北况于生也衍乃以礼遣彧性至孝事父母尽礼自经违离不进酒肉容貌憔悴见者伤之累除位尚书令大司马兼录尚书尔朱荣死除彧司徒公尔朱世隆率部北叛诏彧防河阴及尔朱兆率众奄至彧出东掖门为贼所获见兆辞色不屈为群胡所殴薨出帝赠太师太尉公雍州刺史彧美风韵善进止衣冠之下雅有容则博览群书不为章句所著文藻虽多亡失犹有传于世者然居官不能清白所进举止于亲娅为识者所讥无子　　元湛
按魏书广阳王传广阳王建闾子嘉嘉子深深子湛字士渊少有风尚庄帝初袭封孝静初累迁冀州刺史所在聚敛风政不立入为侍中后行司州牧时齐献武王作相以湛颇有器望启超拜太尉公薨赠假黄钺大司马尚书令谥曰文献湛弟瑾尚书祠部郎后谋杀齐文襄事泄合门伏法湛子法轮齐王启原之复其爵土　　元恂
按魏书废太子传废太子庶人恂字元道生而母死文明太后抚视之常置左右年四岁太皇太后亲为立名恂字元道于是大赦太和十七年七月癸丑立恂为皇太子二十年改字宣道迁洛诏恂诣代都其进止仪礼高祖皆为定后高祖每岁征幸恂常留守主执庙祀恂不好书学体貌肥大深忌河洛暑热意每追乐北方中庶子高道悦数苦言致谏恂甚衔之高祖幸崧岳恂留守金墉于西掖门内与左右谋欲召牧马轻骑奔代手刃道悦于禁中领军元俨勒门防遏夜得宁静厥明尚书陆琇驰启高祉于南高祖还引恂数罪杖恂百余下扶曳出外不起者月余拘于城西别馆引见群臣于清徽堂废为庶人置之河阳以兵守之服食所供粗免饥寒而已恂在困踬颇知咎悔恒读佛经礼拜归心于善高祖幸代遂如长安中尉李彪承间密表告恂复与左右谋逆高祖在长安使中书侍郎邢峦与咸阳王禧奉诏赍椒酒诣河阳赐恂死时年十五殓以粗棺常服瘗于河阳城　　元愉按魏书京兆王传京兆王愉字宣德太和二十一年封拜都督徐州刺史以彭城王中军府长史卢阳乌兼长史州事巨细委之阳乌世宗初为护军将军世宗留爱诸弟愉等常出入宫掖晨昏寝处若家人焉世宗每日华林戏射衣衫骑从往来无间迁中书监出为冀州刺史在州谋逆杀长史羊灵引及司马李遵称得清河王密疏云高肇谋杀害主上于是遂为坛于信都之南柴燎告天即皇帝位赦天下号建平元年世宗诏尚书李平讨愉愉出拒王师频败遂婴城自守事穷见执送京师至野王愉语人曰虽主上慈深不忍杀我吾亦何面目见于至尊于是歔欷流涕绝气而死年二十一后灵太后追封愉临洮王子宝月袭宝月弟宝炬轻躁薄行&#淫酒色孝庄时特封南阳王从出帝没于关西宇文黑獭害出帝宝炬乃僭大号　　元怿
按魏书清河王传清河王怿字宣仁幼而敏惠美姿貌高祖爱之彭城王勰甚器异之并曰此儿风神外伟黄中内润若天假之年比二南矣博涉经史兼综群言有文才善谈理宽仁容裕喜怒不形于色太和二十一年封世宗初拜侍中转尚书仆射怿才长从政明于断决剖判众务甚有声名肃宗初迁太尉裁门下之事灵太后以怿肃宗懿叔德先具瞻委以朝政事拟周霍怿竭力匡辅以天下为己任领军元太后之妹夫也恃宠骄盈怿裁之以法每抑黜之为所疾党人通直郎宗准爱希旨告怿谋反禁怿门下讯问左右及朝贵贵人分明乃得雪释焉怿以忠而获谤乃鸠集昔忠烈之士为显忠录二十卷以见意焉正光元年七月与刘腾逼肃宗于显阳殿闭灵太后于后宫囚怿于门下省诬怿罪状遂害之时年三十四朝野贵贱知与不知含悲丧气惊振远近夷人在京及归闻怿之丧为之劈面者数百人　　元怀按魏书广平王传广平王怀入华林别馆世宗崩乃归　　元悦
按魏书汝南王传汝南王悦好读佛经览书史为性不伦俶傥难测清河王怿为元所害悦了无雠恨之意乃以桑落酒候伺之尽其私大喜以悦为侍中太尉临拜日就怿子亶求怿服玩之物不时称旨乃召亶杖之百下亶居庐未葬形气羸弱暴加威挞殆全不济及尔朱荣举兵向洛遂南奔萧衍衍立为魏主号年更兴衍遣其将军王僧辩送置于境上以觊侵逼及齐献武王既诛荣以悦高祖子宜承大业乃令人示意悦既至清狂如故动为罪失不可扶持乃止出帝初除大司马卒　　元通
按魏书咸阳王传咸阳王禧谋反被擒长子通字昙和窃入河内太守陆琇初与通情既闻禧败乃杀之　　元翼按魏书咸阳王传通弟翼字仲和后会赦诣阙上书求葬其父频年泣请世宗不许翼乃与弟昌世茂奔于萧衍翼容貌魁壮风致可观衍甚重之封为咸阳王后以为信武将军青冀二州刺史镇郁州翼谋举州入国为衍所移昌为衍直合将军　　元世茂
按魏书咸阳王传翼弟世茂衍封为桑干王拜散骑常侍卒　　元昶
按魏书咸阳王传世茂弟昶起家通直散骑常侍琅邪县开国公庄帝初特封太原王累迁鸿胪卿超拜车骑大将军仪同三司天平二年薨赠太尉公子善慧袭齐受禅爵例降　　元谌
按魏书赵郡王传赵郡王干子谌字兴伯性平和自通直正员郎迁太子庶子司空司马鸿胪少卿迁后将军肆州刺史固辞不拜改授平南将军光禄少卿转黄门侍郎进号安南将军光禄大夫出为散骑常侍中军将军相州刺史罢州除宗正卿都官尚书以亲例封上蔡县开国公食邑四百户让而不受庄帝初拜车骑将军仪同三司尚书左仆射封魏郡王食邑一千户又加侍中谌本年长应袭王封其父灵王宠爱其弟谧以为世子庄帝诏复谌封赵郡王进号骠骑大将军加开府迁司空公出帝时转太保司州牧太尉公又迁太师录尚书事孝静初为大司马三年薨赠假黄钺侍中都督冀州刺史谥曰孝懿谌无他才识历位虽重时人忽之子炜袭齐受禅爵例降　　元谧按魏书赵郡王传赵郡王干子谧世宗初袭封除通直散骑常侍加龙骧将军迁太子中庶子出为冠军将军岐州刺史谧性严暴无事斩人合城凶惧众遂大呼屯门谧怖登楼毁梯以自固土人散走城人分守四门灵太后遣游击将军王靖驰驿谕之城人既见靖至开门谢罪奉送管钥乃罢谧州还除大司农卿又除散骑常侍平北将军幽州刺史坐殴其妃免官后除都官尚书加安南将军正光四年薨谥曰贞景　　元谭
按魏书赵郡王传谧弟谭颇强立少为宗室所推敬自羽林监出为高阳太守为政严断豪右畏之肃宗初入为直合将军历太仆宗正少卿加冠军将军元法僧外叛诏谭为持节假左将军别将以讨之徐州平迁光禄少卿行南兖州事征卤将军泾州刺史入为武卫将军寻诏谭为都督以讨杜洛周次于军都为洛周所败还除安西将军秦州刺史卒赠抚军将军仪同三司青州刺史　　元谳
按魏书赵郡王传谌弟谳为人贪暴无礼自羽林监迁司徒主簿肃宗时除正员郎稍迁左将军太中大夫封平乡县开国男邑二百户庄帝初河阴遇害赠车骑大将军仪同三司定州刺史子景暄直合将军从出帝没于关西　　元譿
按魏书赵郡王传谳弟譿羽林监直合将军早卒赗帛五百匹赠镇远将军恒州刺史　　元欣
按魏书广陵王传广陵王羽子欣字庆乐性粗率好鹰大肃宗初除通直散骑常侍北中郎将出为冠军将军荆州刺史转征卤将军齐州刺史欣在二州颇得人和又为征东将军太仆卿孝庄初封沛郡王邑一千户后改封淮阳王出帝时加太师开府复封广陵王除太傅司州牧寻除大司马随出帝没于关中　　元永业按魏书广陵王传欣弟永业普泰元年特封高密郡王食邑二千户武定末金紫光禄大夫齐受禅爵例降　　元端
按魏书高阳王传高阳王雍子端字宣雅美容貌颇涉书史起家散骑侍郎累迁通直常侍鸿胪太常少卿散骑常侍出为安东将军青州刺史是时萧衍遣将寇逼徐扬除端抚军将军金紫光禄大夫使持节东南道大使处分军机贼平拜镇军将军兖州刺史俄而衍将复寇徐兖围逼州城端率在州文武拒守得全以功封安得县开国公食邑五百户还除都官尚书与雍俱遇害赠车骑大将军仪同三司相州刺史子峻袭爵齐受禅例降　　元泰
按魏书高阳王传高阳王雍嫡子泰字昌颇有时誉为中书侍郎寻迁通直散骑常侍镇东将军太常卿与雍同时遇害追赠侍中特进骠骑大将军太尉公武州刺史高阳王谥曰文孝子斌袭　　元叡
按魏书高阳王传泰弟睿字子哲轻忽荣利爱玩琴书起家拜通直散骑侍郎迁卫尉少卿转光禄少卿封济北郡王与雍俱遇害赠车骑大将军司空公雍州刺史子徽普泰中袭爵起家通直郎武定五年坐与元瑾等谋反伏法　　元诞
按魏书高阳王传睿弟诞字文发少聪慧有风仪起家通直郎迁中书侍郎通直散骑常侍封新阳县开国伯食邑三百户加龙骧将军进封昌乐王食邑七百户迁平南将军散骑常侍黄门侍郎孝静初拜侍中车骑大将军仪同三司司州牧天平三年薨赠使持节侍中太保司徒公尚书令将军牧如故谥曰文献无子以斌第二子子亮为后诞弟勒叉勒叉弟弟伏&#伏&#弟弥&#弥&#弟僧育僧育弟居罗出帝初勒叉封阳平县封濮阳县伏&#封武阳县弥&#封新阳县僧育封顿丘县居罗封卫县并开国伯食邑四百户天平中并除镇远将军散骑侍郎僧育走关西国除其余齐受禅爵例降　　元颢
按魏书北海王传北海王详子颢字子明袭少慷慨有壮气除龙骧将军通直散骑常侍转宗正卿光禄大夫长兼宗正卿散骑常侍平东将军转都官尚书加安南将军出除散骑常侍抚军将军徐州刺史寻为御史弹劾除名其后贼帅宿勤明达叱千骐驎等寇乱豳华诸州乃复颢王爵以本将军加使持节假征西将军都督华豳东秦诸军事兼左仆射西道行台以讨明达颢转战而前频破贼众解豳华之围以功增封八百户进号征西将军又除尚书右仆射寻迁车骑大将军仪同三司值萧宝夤等大败于平凉颢亦奔还京师于时葛荣南进稍逼邺城武泰初以颢为侍中骠骑大将军开府仪同三司相州刺史以御荣颢至汲郡属尔朱荣入洛推奉庄帝诏授颢太傅颢以葛荣南侵尔朱纵害事意不谐遂与子冠受率左右奔于萧衍颢见衍泣涕自陈言辞壮烈衍奇之遂以颢为魏王假之兵将令其北入永安二年四月于梁国城南登坛燔燎号孝基元年庄帝诏济阴王晖业为都督于考城拒之为颢所擒又克行台杨昱于荥阳尔朱世隆自虎牢走退庄帝北幸颢遂入洛改称建武元年颢以数千之众转战辄克据有都邑号令自己天下人情想其风政而自谓天之所授颇怀骄怠宿昔宾客近习之徒咸见宠待干扰政事又日夜纵酒不恤军国所统南兵陵窃市里朝野莫不失望时又酷敛公私不安庄帝与尔朱荣还师讨颢自于河梁拒战王师渡于马渚冠受战败被擒因相继而败颢率帐下数百骑及南兵勇健者自轘辕而出至临颍颢部骑分散为临颍县卒所斩出帝初赠使持节侍中都督冀定相殷四州诸军事骠骑大将军大司马冀州刺史武定中子娑罗袭齐受禅爵例降　　元瑱
按魏书北海王传颢弟瑱字宝意起家为通直郎转中书郎历武卫将军光禄少卿黄门郎出除平北将军相州刺史为大宗正卿封平乐县开国公食邑八百户庄帝初拜侍中车骑将军封东海王食邑千户俄迁中书监左光禄大夫兼尚书右仆射又拜车骑大将军加侍中瑱无他才干以亲属早居重任兄颢入洛成败未分便以意气自得为时人所笑颢败潜窜为人执送斩于都市出帝初赠侍中都督雍华岐三州诸军事骠骑大将军太尉公尚书令雍州刺史子衍袭爵武定中通直散骑侍郎齐受禅爵例降　　元子直按魏书彭城王传彭城王勰子子直字方言少知名为清河文献王所赏爱起家除散骑侍郎转中书侍郎后除通直散骑常侍迁给事黄门侍郎灵太后诏封真定县开国公出为冠军将军梁州刺史未几遇患优游南郑无他政绩征还京师病卒赠散骑常侍安南将军都官尚书冀州刺史孝庄践阼追封陈留王　　元劭
按魏书彭城王传彭城王勰嫡子劭字子讷袭封善武艺少有气节起家宗正少卿又除使持节假散骑常侍平东将军青州刺史于时齐州民刘均房顷等扇动三齐萧衍遣将彭城郡王辩等搔扰边邮劭频有防拒之效孝昌末灵太后失德四方纷扰劭遂有异志为安丰王延明所启乃征入为御史中尉庄帝即位尊为无上王寻遇害河阴追谥曰孝宣皇帝有二子韶字世胄袭武定末司州牧齐受禅爵例降韶弟袭字世绍武定初封武安王邑一千户武定末中书侍郎齐受禅爵例降　　元子正
按魏书彭城王传劭弟子正美貌性宽和肃宗初封霸城县公邑一千户历散骑侍郎太常少卿庄帝即位除尚书令封始平王与兄劭俱遇害赠假黄钺侍中都督中外诸军事大将军录尚书事相王如故鸾辂九旒黄屋左纛前后部羽葆鼓吹虎贲班剑一百人谥曰贞　　元敬先
按魏书阳平王传阳平王熙子他他子吐万吐万子显显子世遵世遵子敬先袭历谏议大夫散骑常侍领主衣都统元颢入洛庄帝北巡敬先与叔父均等于河梁起义为颢所害追赠侍中车骑大将军太尉公定州刺史　　元忻之
按魏书阳平王传阳平王熙子他他子吐万吐万子显显子均均长子忻之性粗武幼有气力释褐定州平北府中兵参军稍迁尚书右中兵郎以河渚起义之勋赐爵东阿侯初孝庄之图尔朱荣元天穆也忻之密启临事之日乞得侍立手斩二人及荣之死百寮入贺忻之独蒙劳问庄帝崩于晋阳忻之内惧及齐献武王起义河北忻之奔赴后废帝时除散骑常侍大丞相右长史出帝初袭先封安康县开国伯除抚军将军北徐州刺史便道之州属樊子鹄据瑕丘反遂于中途遇害以死王事追赠使持节都督定殷二州诸军事骠骑大将军司空公定州刺史谥曰文贞　　元庆鸾
按魏书阳平王传忻之弟庆鸾武定末司徒谘议参军　　元庆哲
按魏书阳平王传庆鸾弟庆哲终于司农少卿赠中军将军济州刺史　　元长渊
按魏书阳平王传阳平王熙子他他子吐万吐万子显显子禹禹子长渊武定中南青州长史　　元子华
按魏书高凉王传高凉王孤孙度度子乙斤乙斤子平平子苌苌长子子华字伏荣袭爵孝庄初除齐州刺史先是州境数经反逆邢杲之乱人不自保而子华抚集豪右委之管钥众皆感悦境内帖然鞫狱评囚务加仁恕齐人树碑颂德后除济州刺史尔朱兆之入洛也齐州城人赵洛周逐刺史丹阳王萧赞表请子华复为齐州刺史子华母房氏曾就亲人饮食夜还大吐人以为中毒甚忧惧子华遂掬吐尽啖之其母乃安寻以母忧还都孝静初除南兖州刺史弟子思通使关西朝廷使右卫将军郭琼收之与子思俱死于门下外省　　元子思
按魏书高凉王传子华弟子思字众念性刚暴恒以忠烈自许元天穆当朝权以亲从荐为御史中尉元颢之败封安定县子孝静时位侍中而死　　元天穆
按魏书高凉王传高凉王孤孙度度子乙斤乙斤子长生长生子天穆性和厚美形貌善射有能名年二十起家员外郎六镇之乱尚书令李崇广阳王深北讨天穆奉使慰劳诸军路出秀容尔朱荣见其法令齐整有将领气深相结托约为兄弟未几荣请天穆为行台朝廷不许改授别将令赴秀容是时北镇纷乱所在蜂起六镇荡然无复蕃捍惟荣当职路冲招聚散亡天穆为荣腹心除并州刺史及荣赴洛天穆参其私谋乃令天穆留后为之继援庄帝践阼天穆以荣之眷昵特除太尉封上党王征赴京师荣之讨葛荣诏天穆为前军都督率京师之众以赴之寻监国史录尚书事开府世袭并州刺史邢杲反诏天穆与齐献武王讨大破之时元颢乘虚陷荥阳天穆闻庄帝北巡自毕公垒北渡会车驾于河内朱荣以天时炎热欲还师天穆苦执不可荣乃从之庄帝还宫加太宰天穆以疏属本无德望凭借尔朱爵位隆极当时熏灼朝野倾悚庄帝以其荣党外示宠敬内畏恶之与荣同时见杀前废帝初赠丞相柱国大将军雍州刺史假黄钺谥曰武昭　　元彦道
按魏书常山王传常山王遵子素素子陪斤陪斤子昭昭子元字彦道以节俭知名庄帝时为洛阳令及前废帝即位元上表乞葬庄帝时议善之后除尚书左丞出帝即位以孙腾为左仆射腾即齐献武王心膂仗入省元依法举劾当时咸为元惧出帝重其强正封临淄县子后从帝入关　　元悝
按魏书常山王传常山王遵子素素子德德子悝颍川太守卒于光州刺史谥曰恭　　元嶷
按魏书常山王传常山王遵子素素子德德子悝悝子嶷字子仲出帝初授兖州刺史封濮阳县伯孝静时转尚书令摄选部嶷虽居重任随时而已薨于瀛州刺史赠司徒公谥曰靖懿　　元轨
按魏书真定侯传真定侯陆曾孙轨字法寄稍迁洛阳令时天下多事轨惟以深刻遇下死多酷滥识者非之孝静时邺宫创制以轨为营构使除徐州刺史轨风望既陋又无学术虽立名位时人轻之卒于州　　元大器按魏书高凉王传高凉王孤子斤斤子真乐真乐子陵陵子子鸷鸷子大器袭爵后与元瑾谋害齐文襄王见害　　元俨
按魏书高凉王传高凉王孤孙度度子乙斤乙斤子长生长生子天穆天穆子俨袭美才貌位都官尚书及齐受禅闻敕召假病遂怖而卒　　元宣洪
按魏书阳平王传阳平王熙子他他子吐万吐万子显显子世遵世遵子敬先敬先子宣洪袭历谏议大夫光禄少卿武定中与元瑾谋反诛国除　　元毓
按魏书赵郡王传赵郡王干子谧谧子毓字子春袭庄帝初河阴遇害赠卫大将军仪同三司青州刺史谥曰宣恭无子诏以谧弟谳子置字景融为后袭爵及置伯谌复封赵郡改封平昌王齐受禅爵例降　　元宽按魏书彭城王传彭城王勰子子直子直子宽字思猛袭王爵除散骑常侍平南将军寻除侍中抚军将军永安三年尔朱兆害之于晋阳无后国除出帝初追赠使持节散骑常侍都督青齐济三州诸军事卫大将军青州刺史重赠司徒公　　元刚
按魏书彭城王传宽弟刚字金明庄帝初封浮阳王邑千户武定末宗正少卿齐受禅爵例降　　元质
按魏书彭城王传刚弟质庄帝初林虑王邑千户永安三年薨出帝时赠车骑大将军左光禄大夫仪同三司　　元钦
按魏书彭城王传彭城王勰子子正子正子钦字世道袭武定中散骑侍郎齐受禅爵例降　　元鉴
按魏书安乐王传安乐王长乐子诠诠子鉴字长文袭后除相州刺史北讨大都督讨葛荣仍兼尚书右仆射北道行台尚书令与都督裴衍共救信都鉴既庸才诸弟粗暴见天下多事遂谋反降附葛荣都督源子邕与裴衍合围鉴斩首传洛诏改其元氏庄帝初许复本族又特复鉴王爵赠司空　　元斌之
按魏书安乐王传鉴弟斌之字子爽性险无行及与鉴反败遂奔葛荣荣灭得还出帝时封颍川郡王委以腹心之任帝入关斌之奔萧衍后还长安　　元悰
按魏书京兆王传京兆王子推子太兴太兴子昴昴子悰字魏庆袭孝静时累迁太尉录尚书事司州牧青州刺史薨于州赠假黄钺太傅司徒公谥曰文悰宽和有度量美容貌风望俨然得丧之间不见于色性清俭不营产业身死之日家无余财　　元忠
按魏书乐浪王传乐浪王万寿子乐平乐平子长命长命子忠肃宗时复前爵位太常少卿出帝泛舟天渊池命宗室诸王陪宴忠愚而无智性好衣服遂着红罗襦绣作领碧绸&#锦为缘帝谓曰朝廷衣冠应有常式何为着百戏衣忠曰臣少来所爱情存绮罗歌衣舞服是臣所愿帝曰人之无良乃至此乎　　元朗按魏书任城王传任城王云子澄澄子顺为鲜于康奴所害顺长子朗时年十七枕戈潜伏积年乃手刃康奴以首祭于顺墓然后诣阙请罪朝廷嘉而不问朗涉历书记为司徒属天平中为奴所害　　元叔仁
按魏书南安王传南安王桢子英英子熙熙子叔仁孝昌初袭先爵除征卤将军通直散骑常侍孝庄初遇害于河阴赠卫大将军仪同三司并州刺史子琳袭齐受禅爵例降　　元长春
按魏书安定王传安定王休子愿平愿平子绪绪子长春员外散骑侍郎武定初封南郡王邑五百户齐受禅爵例降

　元姓部列传一
　　周
　　元咺
按左传僖公二十八年卫侯闻楚师败惧出奔楚遂适陈使元咺奉叔武以受盟癸亥王子虎盟诸侯于王庭或诉元咺于卫侯曰立叔武矣其子角从公公使杀之咺不废命奉夷叔以入守六月晋人复卫侯宁武子与卫人盟于宛濮卫侯先期入宁子先长牂守门以为使也与之乘而入公子歂犬华仲前驱叔武将沐闻君至喜捉发走出前驱射而杀之公知其无罪也枕之股而哭之歂犬走出公使杀之元咺出奔晋冬会于温卫侯与元咺讼卫侯不胜执卫侯归之于京师置诸深室元咺归于卫立公子瑕三十年公为之请纳玉于王与晋侯皆十&#王许之秋乃释卫侯卫侯使赂周歂冶&#曰苟能纳我吾使尔为卿周冶杀元咺　　汉
　　元贺
按万姓统谱贺宕渠人尝为九江沛郡太守所在着德吏民涕泣送之迁大司农为名卿　　元宾
按万姓统谱宾以孝廉入署除苍龙司马卫尉迁吴令视事二稔民用康宁辟州从事召拜议郎　　晋
　　元殷
按万姓统谱殷着乐略四卷
　　梁
　　元树
按梁书元树传树字君立魏之近属也祖献文帝父僖咸阳王树仕魏为宗正卿属尔朱荣乱以天监八年归国封为邺王邑二千户拜散骑常侍普通六年应接元法僧还朝迁使持节督郢司霍三州诸军事云麾将军郢州刺史增封并前为三千户讨南蛮贼平之加散骑常侍安西将军又增邑五百户中大通二年征侍中镇右将军四年为使持节镇北将军都督北讨诸军事攻魏谯城拔之会魏将独孤如愿来援遂围树城陷被执发愤卒于魏时年四十八　　元愿达按梁书元愿达传愿达亦魏之支庶也祖明元帝父乐平王愿达仕魏为中书令司州刺史普通中大军北伐攻义阳愿达举州献款诏封乐平公邑千户赐甲第女乐仍出为使持节散骑常侍都督湘州诸军事平南将军湘州刺史中大通二年征侍中大中大夫翊左将军大同三年卒时年五十七　　元法僧
按梁书元法僧传法僧魏氏之支属也其始祖道武帝父锺葵江阳王法僧仕魏历光禄大夫后为使持节都督徐州诸军事徐州刺史镇彭城普通五年魏室大乱法僧遂据镇称帝诛锄异己立诸子为王部署将帅欲议匡复既而魏乱稍定将讨法僧法僧惧乃遣使归款请为附庸高祖许焉授侍中司空封始安郡公邑五千户及魏军既逼法僧请还朝高祖遣中书舍人朱异迎之既至甚加优宠大通二年加冠军将军中大通元年转车骑将军四年进太尉领金紫光禄其年立为东魏王不行仍授使持节散骑常侍骠骑大将军开府同三司之仪郢州刺史大同二年征为侍中太尉领军将军薨时年八十三　　元贞
按梁书元树传树子贞大同中求随魏使崔长谦至邺葬父还拜太子舍人太清初侯景降请元氏戚属愿奉为主诏封贞为咸阳王以天子之礼遣还北会景败而返　　元景隆
按梁书元法僧传法僧子景隆普通中随法僧入朝封沌阳县公邑千户出为持节都督广越交桂等十三州诸军事平南将军平越中郎将广州刺史中大通三年征侍中安右将军四年为征北将军徐州刺史封彭城王不行俄除侍中度支尚书太清初又为使持节都督广越交桂等十三州诸军事征南将军平越中郎将广州刺史行至雷首遇疾卒时年五十八　　元景仲
按梁书元法僧传法僧子景仲普通中随法僧入朝封枝江县公邑千户拜侍中右卫将军大通三年增封并前为二千户出为持节都督广越等十三州诸军事宣惠将军平越中郎将广州刺史大同中征侍中左卫将军侯景作乱以景仲元氏之族遣信诱之许奉为主景仲乃举兵将下应景会西江督护陈霸先与成州刺史王怀明等起兵攻之霸先徇其众曰朝廷以元景仲与贼连从谋危社稷今使曲江公勃为刺史镇抚此州众闻之皆弃甲而散景仲乃自缢而死　　北魏一
　　元六修（
按北魏自太和二十年改姓为元则孝文以前宗室尚姓拓拔也兹恐分列二　　姓源流难考故汇载于元姓传中）
按魏书穆帝长子六修传穆帝长子六修少而凶悖穆帝五年遣六修为前锋与辅相卫雄范班及姬淡等救刘琨帝躬统大兵为后继刘粲惧焚烧辎重突围遁走纵骑追之杀伤甚众帝因大猎于寿阳山陈阅皮肉山为变赤及晋怀帝为刘聪所执穆帝遣六修与桓帝子普根率精骑助刘琨初穆帝少子比延有宠欲以为后六修出居新平城而黜其母六修有骅骝骏马日行五百里穆帝欲取以给比延后六修来朝穆帝又命拜比延六修不从穆帝乃坐比延于己所乘步辇使人导从出游六修望见以为穆帝谒伏路左及至乃是比延惭怒而去召之不还穆帝怒率众伐之帝军不利六修杀比延帝改服微行民间有贱妇人识帝遂暴崩普根先守于外闻难率众来赴攻六修灭之　　元孤
按魏书高凉王传高凉王孤平文皇帝之第四子也多才艺有志略烈帝之前元年国有内难昭成如襄国后烈帝临崩顾命迎昭成立之社稷可安及崩群臣咸以新有大故内外未安昭成在南来未可果比至之间恐生变诈宜立长君以镇众望次弟屈刚猛多变不如孤之宽和柔顺于是大人梁盖等杀屈共推孤孤曰吾兄居长自应继位我安可越次而处大业乃自诣邺奉迎请身留为质石虎义而从之昭成即位乃分国半部以与之薨　　元谓
按魏书武卫将军谓传武卫将军谓烈帝之第四子也宽雅有将略常从太祖征讨有功除武卫将军后谢老归家显祖善礼遇之赐几杖服物致膳于第卒赐秘器　　元寔君
按魏书实君传实君者昭成皇帝之庶长子也性愚戆安忍不仁昭成季年苻坚遣其行唐公苻洛等来寇南境昭成遣刘库仁逆战于石子岭昭成时不胜不能亲勒众军乃率诸部避难阴山度漠北高车四面寇抄复度漠南苻洛军退乃还云中初昭成以弟孤让国乃以半部授孤孤卒子斤失职怀怨欲伺隙为乱是时献明皇帝及秦明王翰皆先终太祖年六岁昭成不豫慕容后子阏婆等虽长而国统未定斤因是说实君曰帝将立慕容所生而惧汝为变欲先杀汝是以顷日以来诸子戎服夜持兵仗绕汝庐舍伺便将发吾愍而相告时苻洛等军犹在君子津夜常警备诸皇子挟仗仿徨庐舍之间实君视察以斤言为信乃率其属尽害诸皇子昭成亦暴崩其夜诸皇子妇及宫人奔告苻洛军坚将李柔张蚝勒兵内逼部众离散苻坚闻之召燕凤问其故以状对坚曰天下之恶一也乃执实君及斤轘之于长安西市孙勿期位定州刺史赐爵林虑侯卒子六状真定侯　元翰
按魏书秦明王传秦明王翰昭成皇帝第三子少有高气年十五便请率骑征讨帝壮之使领二千骑及长统兵号令严信周旋征讨多有克捷建国十年卒太祖即位追赠秦王谥曰明　　元窟咄
按魏书窟咄传昭成子窟咄昭成崩后苻洛以其年长逼徙长安苻坚礼之教以书学因乱随慕容永东迁永以为新兴太守刘显之败遣弟亢&#等迎窟咄遂逼南界于是诸部骚动太祖左右于桓等谋应之同谋人单乌干以告太祖虑骇人心沉吟未发后三日桓以谋白其舅穆崇崇又告之太祖乃诛桓等五人余莫题等七姓悉原不问太祖虑内难乃北逾阴山幸贺兰部遣安同及长孙贺征兵于慕容垂贺&#奔窟咄安同间行遂达中山慕容垂遣子贺驎步骑六千以随之安同与垂使人兰纥俱还达牛川窟咄兄子意烈捍之安同乃隐藏于商贾囊中至暮乃入空井得免仍奔贺驎军既不至而稍前逼贺染干染干阴怀异端乃为窟咄来侵北部人皆惊骇莫有固志于是北部大人叔孙普洛节及诸乌丸亡奔卫辰贺驎闻之遽遣安同朱谭等来既知贺驎军近众乃少定太祖自弩山幸牛川窟咄进屯高柳太祖复使安同诣贺驎因&#会期安同还太祖逾参合出代北与贺驎会于高柳窟咄困迫望旗奔走遂为卫辰杀之帝悉收其众贺驎别帝归于中山　　元仪
按魏书秦明王传秦明王翰子仪长七尺五寸容貌甚伟美须&#有筭略少能舞剑骑射绝人太祖幸贺兰部侍从出入登国初赐爵九原公从破诸部有谋战功及太祖将图慕容垂遣仪观衅还报曰垂死乃可图今则未可太祖作色问之仪曰垂年已暮其子宝弱而无威谋不能决慕容德自负才气非弱主之臣衅将内起是可计之太祖以为然后改封平原公太祖征卫辰仪出别道获卫辰尸传首行宫太祖大喜徙封东平公命督屯田于河北自五原至棝阳塞外分农稼大得人心慕容宝之寇五原仪蹑据朔方要其还路及并州平仪功多迁尚书令从围中山慕容德之败也太祖以普驎妻周氏赐仪并其僮仆财物寻迁都督中外诸军事左丞相进封卫王中山平复遣仪讨邺平之太祖将还代都置中山行台诏仪守尚书令以镇之远近怀附寻征仪以丞相入辅又从征高车仪别从西北破其别部又从讨姚平有功赐以绢布绵牛马羊等仪膂力过人弓力将十石陈留公虔&#大称异时人云卫王弓桓王&#太祖以仪器望待之如家人礼仪矜功恃宠遂与宜都公穆崇谋为乱伏武士伺太祖欲为逆崇子遂留在伏士中太祖召之将有所使遂留闻召恐发逾墙告状太祖秘而恕之天赐六年天文多变占者云当有逆臣伏尸流血太祖恶之颇杀公卿欲以厌当天灾仪内不自安单骑遁走太祖使人追执之遂赐死葬以庶人礼仪十五子　　元烈
按魏书秦明王传仪弟烈刚武有智略元绍之逆百寮莫敢有声唯烈行出外诈附绍募执太宗绍信之自延秋门出遂迎立太宗以功进爵阴平王薨谥曰熹子裘袭　　元觚
按魏书秦明王传烈弟觚勇略有胆气少与兄仪从太祖侍卫左右使于慕容垂垂末年政在群下遂止觚以求赂太祖绝之觚率左右数十骑杀其卫将走归为慕容宝所执归中山垂待之逾厚觚因留心学业诵读经书数十万言垂之国人咸称重之太祖之讨中山慕容普驎既自立遂害觚以固众心太祖闻之哀恸及平中山发普驎柩斩其尸收议害觚者傅高霸程同等皆夷五族以大刃锉杀之乃改葬觚追谥秦愍王封子夔为豫章王以绍觚　　元遵
按魏书常山王传常山王遵昭成子寿鸠之子也少而壮勇不拘小节太祖初有佐命勋赐爵略阳公慕容宝之败也别率骑七百邀其归路由是有参合之捷及平中山拜尚书左仆射加侍中领渤海之合口及博陵渤海群盗起遵讨平之迁州牧封常山王遵好酒天赐四年坐醉乱失礼于太原公主赐死葬以庶人礼　　元顗
按魏书陈留王传陈留王虔兄顗性严重少言太祖常敬之雅有谋策从平中山以功赐爵蒲城侯平卢太守特见宠厚给鼓吹羽仪礼同岳牧&#政以威信着称居官七年乃以元易干代顗为郡时易干子万言得宠于太祖易干恃其子轻忽于顗不告其状轻骑卒至排顗坠&#而据顗坐顗不知代己谓以罪见捕既而知之耻其侮慢谓易干曰我更满被代常也汝无礼见辱岂可容哉遂搏而杀之以状具闻太祖壮之万言累以诉请乃诏顗输赎顗乃自请罪太祖赦之复免其赎病卒　　元虔
按魏书陈留王传陈留王虔昭成子纥根之子也少以壮勇知名登国初赐爵陈留公与卫王仪破黜弗部从攻卫辰慕容宝来寇虔绝其左翼宝败垂恚愤来桑干虔勇而轻敌于陈战没虔姿貌魁杰武力绝伦每以常&#细短大作之犹患其轻复缀铃于刃下其弓力倍加常人以其殊异于世代京武库常存而志之虔常临阵以&#刺人遂贯而高举又尝以一手顿&#于地驰马伪退敌人争取引不能出虔引弓射之一箭杀二三人摇&#之徒&#魂而散徐乃令人取&#而去每从征讨常先登陷陈勇冠当时敌无众寡莫敢抗其前者及薨举国悲叹为之流涕太祖追惜伤恸者数焉追谥陈留桓王配飨庙庭　　元顺
按魏书毗陵王传毗陵王顺昭成子地干之子也性疏佷登国初赐爵南安公及太祖讨中山留顺守京师柏肆之败军人有亡归者言大军奔散不知太祖所在顺闻之欲自立纳莫题谏乃止时贺力眷等聚众作乱于阴馆顺讨之不克乃从留官自白登南入繁畤故城阻灅水为固以宁人心太祖善之进封为王位司隶校尉太祖好黄老数召诸王及朝臣亲为说之在坐莫不祗肃顺独坐寐欠伸不顾而唾太祖怒废之以王薨于家　　元意烈
</div>
    <div class="pagination">
<a href="氏族典卷诸姓部_page200.html">上一页</a><span>...</span><a href="氏族典卷诸姓部_page196.html">196</a><a href="氏族典卷诸姓部_page197.html">197</a><a href="氏族典卷诸姓部_page198.html">198</a><a href="氏族典卷诸姓部_page199.html">199</a><a href="氏族典卷诸姓部_page200.html">200</a><span class="current-page">201</span><a href="氏族典卷诸姓部_page202.html">202</a><a href="氏族典卷诸姓部_page203.html">203</a><a href="氏族典卷诸姓部_page204.html">204</a><a href="氏族典卷诸姓部_page205.html">205</a><a href="氏族典卷诸姓部_page206.html">206</a><span>...</span><a href="氏族典卷诸姓部_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
