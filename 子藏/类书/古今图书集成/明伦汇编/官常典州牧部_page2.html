<!DOCTYPE html>
<html>
 <head>
  <meta charset="utf-8"/>
  <title>
   官常典州牧部 - 第 2 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典州牧部 - 第 2 页/共 5 页
  </h1>
  <div class="content">
   各处铁冶批验
茶引所大使各一员
久
住补
各处闸坝闸官各一员坝
官各一员各处仓草场大使各一员副使各一员僧正司僧正一员道正司道正一员按续文献通考明不设州刺史而州次于府各置官属州官凡直隶畿府各省及属府者并从五品佐贰首领品有差　知州一人同知一人判官一人里不及三十而无属县者裁同知判官有属县者裁同知因事添设专设无定员其属吏目一人所属衙门儒学学正一人训导三人阴阳学典术一人医学典科一人僧正司僧正一人道正司道正一人税课局大使一人副使一人有巡检司驿递闸坝批验所河泊所仓草场者设官如府吏　知州掌教养州民之事同知判官为之贰凡诸州务上视府下视县以月计上府以岁计上省以三岁之计上吏部同知清军匠或兼巡捕判官督粮管马捕盗治农管河分职任事而领于知州吏目典出纳文移或分领州事儒学生徒廪膳增广各三十人附学无数学正训导职如府学闸官主启闭蓄泄坝官典守堤防各率其役以通舟楫之利诸所属衙门如府者职亦如之皇清
　　康熙七年
大清会典康熙七年定各州正官知州一员同知判　　官同知判官因
事添革无定员
首领官吏目一员所属衙门
　　儒学学正一员训导一员
训导康熙三年
裁十五年复设
阴阳
　　学典术一员医学典科一员仓库税课司草场　　大使副使以上大使副使俱
因事设立无定员
各闸闸官一员僧
　　正司僧正一员道正司道正一员巡检司巡检　　一员水马驿驿丞一员递运所大使一员河泊　　所所官一员以上驿丞大使
所官俱因事设立
　　康熙九年
大清会典国初各官满汉间有不同康熙九年改归　　画一从五品各州知州从六品各州同知从七　　品各州判官从九品各州吏目巡检司巡检未　　入流各州儒学学正训导水马驿驿丞州库大　　使州税课司大使堤官闸官递运所河泊所官　　州仓大使副使州草场大使州阴阳学典术州　　医学典科僧正司僧正道正司道正
　州牧部总论
后汉书
　　百官志州郡注
臣昭曰昔在先代列爵殊等九服不同畿荒制异虽连帅相司牧伯分长而封疆置限兼庸有数如身之使臂手之使指故能高卑相固远近维缉群后克穆共康兆庶爰及周衰稍竞吞广邦国侵争递怀贪略犹历数百年乃能成其并一岂非树之有本使其然乎秦兼天下开设郡县孤立独王即以颠亡汉祖因循虽不顿革分置子弟终龛诸吕之难渐剖列郡以减大都之权后严安之徒犹慷慨发愤谓千里之威即古之强国虑非安本无穷之计也孝武之末始置刺史监纠非法不过六条传车周流匪有定镇秩裁数百威望轻寡得有察举之勤未生陵犯之衅成帝改牧其萌始大既非识治之主故无取焉尔世祖中兴监乎政本复约其职还遵旧制断亲奏事省人惜烦渐得自重之路因兹以降弥于岁年母后当朝多以弱守六合危动四海溃弊财尽力竭纲维挠毁而八方不能内侵诸侯莫敢入伐岂非干强枝弱控制素重之所致乎至孝灵在位横流既及刘焉侥伪自为身谋非有忧国之心专怀狼据之策抗论昏世荐议愚主盛称宜重牧伯谓足镇压万里扶奸树算苟罔一时岂可永为国本长期胜术哉夫圣主御世莫不大庇生民承其休谋传其典制犹云事久弊生无或通贯故变改正服革异质文分爵三五参差不一况在竖騃之君挟奸诈之臣共所创置哉焉可仍因大建尊州之规竟无一日之治故焉牧益土造帝服于岷峨袁绍取冀下制书于燕朔刘表制南郊天祀地魏祖据兖遂构皇业汉之殄灭祸原乎此及臻后代任寄弥广委之邦宰之命授之斧钺之重假之都督之威开之征讨之略晋太康之初武帝亦疑其然乃诏曰上古及中代或置州牧或置刺史置监御史皆总纲纪而不赋政治民之事任之诸侯郡守昔汉末四海分崩因以吴蜀自擅自是刺史内亲民事外领兵马此一时之宜尔今赖宗庙之灵士大夫之力江表平定天下合之为一当韬戢干戈与天下休息诸州无事者罢其兵刺史分职皆如汉氏故事出颁诏条入奏事京城二千石专治民之重监司清峻于上此经久之体也其便省州牧晋武帝又见其弊矣虽有其言不卒其事后嗣缵继牧镇愈重据地分争竟覆天下昔王畿之大不过千里州之所司广袤兼远争强虎视之辰迁鼎革终之日未尝不藉藩兵之权挟董司之力逼迫伺隙陵夺冲幼其甚者臣主扬兵骨肉战野昆弟枭悬伯叔屠裂末壮披心尾大不掉既用此始亦病以终倾辀愈袭莫或途改致雒京有衔璧之痛秦台有不守之酷胡羌递兴氐鲜更起摩灭群黎流祸百世坚冰所渐兼缘兹蠹呜呼后之圣王必不久滞斯迹灵长之终当有神算不然则雄捍反拒之事惧甚于此心凭强作害之谋方盛于后意文献通考
　　州牧刺史
黄帝立四监以治万国唐有九州舜置十二州有牧夏为九州牧殷周八命曰牧秦置监察御史汉兴省之至惠帝三年又遣御史监三辅郡察词讼所察之事凡九条监者二岁更之常以十月奏事十二月还监其后诸州复置监察御史文帝十三年以御史不奉法下失其职乃遣丞相史出刺并督察监察御史武帝元封元年御史止不复监至五年乃置部刺史掌诏六条察州凡十二州焉　汉制刺史以六条问事非条所问即不省一条强　宗豪右田宅逾制以强凌弱以众暴寡二条二千　石不奉诏书遵承典制背公向私旁诏守利侵渔　百姓聚敛为奸三条二千石不恤疑狱风厉杀人　怒则任刑喜则任赏烦扰刻暴剥截黎元为百姓　所疾山崩石裂妖祥讹言四条二千石选署不平　苟阿所爱蔽贤宠顽五条二千石子弟恃怙荣势　请托所监六条二千石违公下比阿附豪强通行　货赂割损正令居部九岁举为守相成帝绥和元年以为刺史位下大夫而临二千石轻重不相准乃更为州牧秩真二千石位次九卿九卿缺以高第补　是时何武与翟方进奏曰古选诸侯贤者以为州　伯令部刺史居牧伯之位选第大吏所荐位高至　九卿所恶立退任重职大春秋之义用贵理贱不　以卑临尊刺史位下大夫而临二千石轻重不相　准请罢刺史更置州牧以应古之制奏可哀帝建平二年复为刺史
　时朱博又奏曰汉家立置郡县部刺史奉使典州　督察郡国吏人安平故事居部九岁举为守相其　有异材功著者辄登擢秩卑加赏咸劝功乐进今　增秩为牧以高第补九卿其中材则苟自守而已　恐功效陵夷奸轨不禁臣请罢牧置刺史如故奏　可元寿二年复为牧后汉光武建武十八年复为刺史外十二州各一人其一州属司隶校尉汉刺史乘传周行郡国无适所治中兴所治有定处旧常以八月巡行所部　常以秋分行部郡国各遣一吏迎之界上
录囚徒考殿最初岁尽诣京都奏事中兴但因计吏不复自诣京师　建武十一年初断州牧自还奏事
虽父母之丧不得去职
　元嘉元年初听刺史二千石行三年服延熹二年　复断之或谓州府为外台
　谢夷吾为荆州刺史第五伦荐之曰寻功简能为　外台之表听察声实为九伯之冠灵帝中平五年改刺史惟置牧是时天下方乱豪杰各欲据有州郡而刘焉刘虞并自九卿出领州牧州牧之任自此重矣旧制州牧奏二千石长吏不任位者事皆先下三公三公遣掾史按验然后出退光武即位用法明察不复委三府故权归举刺之吏魏晋为刺史任重者为使持节都督轻者为持节皆铜印墨绶进贤两梁冠绛朝服领兵者武冠而晋罢司隶校尉置司州江左则扬州刺史自魏以来庶姓为州而无将军者谓之单车刺史　庶姓谓非帝族
凡单车刺史加督进一品都督进二品不论持节假节晋制刺史三年一入奏　甲午诏书曰刺史衔命国之外台其非所部而在　境者刺史并纠之宋与魏同梁刺史受之明日辞宫庙而行皆持节后魏天赐二年又制诸州置三刺史皇室一人异姓二人比古之上中下三士也郡置三太守县置三令长孝文太和中次职令自后魏北齐则司州曰牧而北齐制州为上中下三等每等又有上中下之差自上上州至下下州凡九等后周则雍州曰牧而制刺史初除奉辞之日备列卤簿凡总管刺史则加使持节诸军事以此为常及苏绰为六条之制初文帝秉魏政令百官诵习其牧守令长非通六条及计帐者不得居官　六条之制其略曰其一先治心心不清净则思虑　妄生见理不明是以治民之要在于清心而已其　二敦教化其三尽地利其四擢贤良其五恤狱讼　其六均赋役静帝大象元年诏总管刺史及行兵者加持节余悉罢之　隋雍州置牧余州并置刺史亦同北齐九等之制总管刺史加使持节至开皇三年罢郡以州统县自是刺史之名存而职废　后虽有刺史皆太守之互名理一郡而已非旧刺　史之职按魏置使持节宠奉使官之任隋氏废郡　而以刺史牧人既非使官则合罢持节之称其时　制置不以名实相副为意仍旧存之后改为太守　亦复不省所以使持节之名及于边远小郡乃不　征典故之失刺史县令三年一迁诸有兵处则刺史带军事以统之　炀帝乃别置都尉领兵兵不属郡
十四年改九等州县为上中下凡三等炀帝大业初复罢州置郡为司隶台大夫一人巡察畿内　又有司隶刺史房彦谦尝为之
其刺史十四人巡察畿外诸郡亦有六条之制　与汉六条不同从事四十人副刺史巡察每年二月乘轺巡郡县十月入奏　唐武德元年罢郡置州改太守为刺史而雍州置牧至神龙二年二月分天下为十道置巡察使二十人　一道二人
以左右台及内外官五品以下坚明清劲者为之兼按郡县再□而代至景云二年改置按察道各一人开元十年省十七年复置二十二年改置采访处置使　其有戍旅之地即置节度使仍各置印天宝九年　三月敕本置采访使令举大纲若大小必由是一　人兼理数郡自今已后采访使但采察善恶举其　大纲自余部务所有奏请并委之郡守不须干及治于所部之大郡　至德之后改采访使为观察观察皆并领都团练　使其僚属随事增置分天下为四十余道大者十　余州小者二三州各因其山川区域为制诸道增　减不恒使名沿革不一举其职例则皆古之剌史　云
　州牧部名臣列传一
　　汉
　　罗弘
按广东通志弘荆州长沙人征和中为交趾部刺史盖部刺史于元封五年始置秩六百石诸州太守隶焉先任者以海隅荒远行部罕遍弘既至始发苍梧春征冬息咨询民间疾苦为之剂调稽察吏治太守墨酷者多解印绶肉袒请罪所至缮缉城社经画山川番禺旧有尉佗南武城其北有粤王山山路石磴相连便于登览相传为弘所辟　　张敞
按汉书本传敞字子高本河东平阳人宣帝时为京兆尹免为庶人数月冀州部中有大贼天子思敞功效使使者召敞拜为冀州刺史既到部而广川王国群辈不道贼连发不得敞以耳目发起贼主名区处诛其渠帅广川王姬昆弟及王同族宗室刘调等通行为之囊□皆入王宫敞自将郡国吏车数百两围守王宫搜索调等果得之殿屋重轑中敞传吏皆捕格断头悬其头王宫门外因劾奏广川王天子不忍致法削其户敞居部岁余冀州盗贼禁止　　后汉
　　鲍永
按后汉书本传永字君长上党屯留人光武时迁扬州牧时南土尚多寇暴永以吏人痍伤之后乃缓其衔辔示诛强横而镇抚其余百姓安之建武十一年征为司隶校尉帝叔父赵王良尊戚贵重永以事劾良大不敬由是朝廷肃然乃辟扶风鲍恢为都官从事鲍恢亦抗直不避强御帝常曰贵戚且宜敛手以避二鲍　　郭贺
按后汉书蔡茂传贺字乔卿雒阳人建武中为尚书令在职六年晓习故事多所匡益拜荆州刺史引见赏赐恩宠隆异及到官有殊政百姓便之歌曰厥德仁明郭乔卿忠正朝廷上下平显宗巡狩至南阳特见嗟叹赐以三公之服黼黻冕旒敕行部去襜帷使百姓见其容服以章有德每所经过吏人指以相示莫不荣之永平四年征拜河南尹以清静称卒诏书愍惜赐车一乘钱四十万　　郭伋
按后汉书本传伋字细侯茂陵人为并州牧所过问民疾苦聘求耆德雄俊设几杖之礼朝夕与参政事始至行部到西河有儿童数百各骑竹马道次迎拜问儿曹何自远来对曰闻使君到喜故来奉迎及事讫诸儿复送郭外问使君何日当还伋谓别驾从事计日当告之行部既还先期一日伋为违信于诸儿遂止于野亭须期乃入　　张禹
按后汉书本传禹字伯达襄国人举孝廉建初中拜扬州刺史当过江行部中土民皆以江有子胥之神难于济涉禹将度吏固请禹厉声曰子胥如有灵知吾志在理察枉讼岂危我哉遂鼓楫而过历行郡邑深幽之处莫不毕到亲录囚徒多所明举民怀喜悦元和二年转兖州刺史亦有清平称　　杨扶
按广东通志扶字圣仪会稽乌伤人和帝永元中扶以荐辟为武源令迁交趾刺史有理能名洞民有群入人家夺饮食者其家与之格斗党与毕集因行劫掠督邮往捕反为所伤后乃益兵始就缚扶谓曰汝第饥尔叱使就粟南海群吏尽诤以为纵恶不可扶笑遣之行二日尽投江中闻者大惊有瞽妪市物泉刀尽失讼诸扶扶密遣人诇得所遗予妪妪感泣而去凡行部所至有恩惠州人为之谣曰杨圣仪政多奇盖此类也　　王业
按搜神记业字子香汉和帝时为荆州刺史每出行部浴斋素以祈于天地当启佐愚心无使有枉百姓在州七年惠风大行苛慝不作山无豺狼卒于湘江有二白虎低头曳尾宿卫其侧及丧去虎逾州境忽然不见民共为立碑号曰湘江白虎墓　　张乔
按广东通志乔永初元年为交址刺史时日南象林侥外蛮彝区邻数千人攻象林县烧城寺杀长吏交址刺史樊演发交址九真二郡兵万余人救之贼势转盛会侍御贾昌使日南即与州郡并力讨之不利帝以为忧明年召公卿百官及四府掾属掾其方略皆议遣大将发荆扬兖豫四万人赴之大将军从事中郎李固驳其不可谓乔前在益州有破卤功可用为刺史帝从固议即拜乔为交址刺史乔至开示诱慰并皆降散由是岭外复平　　法雄
按后汉书本传雄字文强扶风郿人也宣帝时雄初仕郡功曹辟太傅张禹府举雄高第除平氏长善政事吏人畏爱之南阳太守鲍得上其理状迁宛陵令永初三年海贼张伯路等三千余人自称将军寇滨海九郡杀二千石令长初遣侍御史庞雄督州郡兵击之伯路等乞降寻复屯聚明年伯路复与平原刘文河等三百余人称使者攻厌次城杀长吏转入高唐渠帅皆称将军共朝谒伯路党众浸盛乃遣中丞御史王宗持节发幽冀诸郡兵合数万人乃征雄为青州刺史与王宗并力讨之连战破贼斩首溺死者数百人余皆奔走收器械财物甚众会赦诏到贼犹以军甲未解不敢归降于是王宗召刺史太守共议皆以为当遂击之雄曰不然兵凶器战危事勇不可恃胜不可必贼若乘船浮海深入远岛攻之未易也及有赦令可且罢兵以慰诱其心势必解散然后图之可不战而定也宗善其言即罢兵贼闻大喜乃还所掠人而东莱郡兵独未解甲贼复惊恐遁走辽东止海岛上五年春乏食复抄东莱间雄率郡兵击破之贼逃还辽东辽东人李久等共斩平之于是州界清静雄每行部录囚徒察颜色多得情伪长吏不奉法者皆解印绶去　　綦毋俊
按广东通志俊会稽上虞人少涉儒学治左氏春秋安帝永初中举孝廉拜左校令出为交址刺史元初三年合浦蛮反遣侍御史任逴督州郡兵讨之俊保障苍梧乃往戎行所向摧靡功当封赏上书归功于逴自谓致寇当诛帝下诏美之其后同郡虞翻称俊拔济一郡让爵士之封多其不伐云　　桓宣
按陕西通志宣谯国人安帝时为梁州刺史时四方多事宣务本节用每农月亲载耒登台劝民四境无惰业者岁屡稍稔　　镡显
按河南通志显潼川州人安帝末为豫州刺史时天下饥民多为盗有司收捕且万余人显悯其穷困故陷刑辟辄释去因自奏劾帝甚嘉之　　苏章
按后汉书本传章字孺文扶风平陵人也少博学能属文安帝时举贤良方正对策高第为议郎数陈得失其言甚直出为武原令时岁饥辄开仓廪活三千余户顺帝时迁冀州刺史故人为清河太守章行部案其奸臧乃请太守为设酒肴陈平生之好甚欢太守喜曰人皆有一天我独有二天章曰今夕苏孺文与故人饮者私恩也明日冀州刺史案事者公法也遂举正其罪州境知章无私望风畏肃换为并州刺史以摧折权豪忤旨坐免隐身乡里不交当世后征为河南尹不就时天下日敝民多悲苦论者举章有干国才朝廷不能复用卒于家　　周举
按后汉书本传举字宣光汝阳人博学洽闻为儒者宗举茂才为平丘令上书言当世得失辞甚切正迁并州刺史太原一郡旧俗以介子推焚骸有龙忌之禁至其亡月咸言神灵不乐举火由是士民每冬中辄一月寒食莫敢烟爨老少不堪岁多死者举既到州乃作吊书以置子推之庙言盛冬去火残损民命非贤者之意以宣示愚民使还温食于是众惑稍解风俗颇革转冀州刺史　　周敞
按广东通志敞汝南人举孝廉顺帝永和元年为交址太守请立为州即拜敞交址刺史怀柔民彝甚有威惠自邓让以七郡归附后寇贼时发敞能劳来安集海寇不敢犯境尝行部至龙川闻山木响异因伐取以为鼓以下分鼓给桂林郡上分鼓给交址郡击一鼓则二鼓皆鸣俚獠相惊谓有龙潜而密应者莫不畏之因名其山曰龙山　　朱穆
按后汉书本传穆字公叔桓帝永兴元年百姓荒馑流移道路冀州盗贼尤多故擢穆为冀州刺史冀部令长闻穆济河解印绶去者四十余人宦者赵忠丧父归葬安平僭为玉匣偶人穆下郡案验吏畏其严明遂发墓剖棺陈尸出之帝闻大怒征穆诣廷尉输作左校太学书生刘陶等数千人诣阙上书愿黥首系趾代穆校作帝览其奏乃赦之　　蔡衍
按后汉书本传衍汝南项人举孝廉稍迁冀州刺史中常侍贝瑗托其弟恭举茂才衍不受乃收赍书者案之又劾奏河间相曹鼎赃罪千万鼎者中常侍腾之弟也腾使大将军梁冀为书请之衍不答鼎竟坐输作左校乃征衍拜议郎　　第五种
按后汉书本传种字兴先少厉志义为吏冠名州郡永寿中以司徒掾清诏使冀州廉察灾害举奏刺史二千石以下所刑免甚众弃官奔走者数十人还以奉使称职拜高密侯相是时徐兖二州盗贼群□高密在二州之交种乃大储粮□勤厉吏士贼闻皆惮之桴鼓不鸣流民归者岁中至数千家以能换为卫相迁兖州刺史中常侍单超兄子匡为济阴太守负势贪放种欲收举未知所使会闻从事卫羽素抗厉乃召羽具告之谓曰闻公不畏强御今欲相委以重事若何对曰愿庶几于一割羽出遂驰至定陶闭门收匡宾客亲吏四十余人六七日中纠发其臧五六十万种即奏匡并以劾超匡窘迫遣剌客刺羽羽觉其奸乃收系客具得情状州内震栗朝廷嗟叹之是时太山贼叔孙无忌等暴横一境州郡不能讨羽说种曰中国安宁忘战日久而太山险阻寇猾不制今虽有精兵难以赴敌羽请往譬降之种敬诺羽乃往备说祸福无忌即帅其党与三千余人降单超积怀忿恨遂以事陷种竟坐徙朔方　　贾琮
按后汉书本传琮字孟坚东郡聊城人也举孝廉再迁为京兆令有政理迹旧交址土多珍产明玑翠羽犀象□瑁异香美木之属莫不自出前后剌史率多无清行上承权贵下积私赂财计盈给辄复求见迁代故吏民怨叛中平元年交址屯兵反执刺史及合浦太守自称柱天将军灵帝特敕三府精选能吏有司举琮为交址刺史琮到部讯其反状咸言赋敛过重百姓莫不空单京师遥远告冤无所民不聊生自活故聚为盗贼琮即移书告示各使安其资业招抚荒散蠲复徭役诛斩渠帅为大害者简选良吏试守诸县岁间荡定百姓以定巷路为之歌曰贾父来晚使我先反今见清平吏不敢饭在事三年为十三州最征拜议郎时黄巾新破兵凶之后郡县重敛因缘生奸诏书沙汰刺史二千石更选清能吏乃以琮为冀州刺史旧典传车骖驾垂赤帷裳迎于州界及琮之部升车言曰刺史当远视广听纠察美恶何有反垂帷裳以自掩塞乎乃命御者褰之百城闻风自然竦震其诸臧过者望风解印绶去惟瘿陶长济阴董昭观津长梁国黄就当官待琮于是州界翕然灵帝崩大将军何进表琮为度辽将军卒于官　　王允
按后汉书本传允字子师太原祁人中平元年黄巾贼起特选拜为豫州刺史辟荀爽孔融等为从事上除禁党讨击黄巾别帅大破之降数十万人州境澄清　　周乘
按广东通志乘字子居汝南安城人天资聪明高峙岳立非陈蕃黄宪之徒则不交也中平初与宪及封祈等六人以孝廉为太守李张所举函封未发而张病卒张夫人于柩侧下帷见六孝廉守丧不去谓曰诸君各怀进退俱未肯发妾幸有三孤足理丧纪正使相随坟陌何若曜德王室亡者有灵实宠赖之没而不朽此其然乎乘哭尽哀与郑伯坚即日辞行诣京师拜郎中迁鄢陵长建安中被征拜侍御史公车司马令不畏强御以是见怨于幸臣出为交趾刺史上书云云南交趾绝域习于贪浊强宗聚奸长吏肆狡侵渔万民贻毒久矣今为本朝扫清一方是时属城解绶者三十余人岭表肃然陈蕃常叹曰若周子居者真治国之器譬诸宝剑则世之干将其为名流推重如此　　刘表
按后汉书本传表字景升山阳高平人鲁恭王之后也身长八尺余姿貌温伟与同郡张俭等俱被讪议号为八顾诏书捕案党人表亡走得免党禁解辟大将军何进掾初平元年长沙太守孙坚杀荆州刺史王睿诏书以表为荆州刺史时江南宗贼大盛又袁术阻兵屯鲁阳表不能得至乃单马入宜城请南郡人蒯越襄阳人蔡瑁与共谋画乃使越遣人诱宗贼帅至者十五人皆斩之而袭取其众惟江夏贼张虎陈坐拥兵据襄阳城表使越与庞季往譬之乃降江南悉平诸守令闻表威名多解绶去表遂理兵襄阳以观时变及李傕等入长安冬表遣使奉贡傕以表为镇南将军荆州牧封成武侯假节以为己援建安元年骠骑将军张济自关中走南阳因攻穰城中飞矢而死荆州官属皆贺表曰济以穷来主人无礼至于交锋此非牧意牧受吊不受贺也使人纳其众众闻之喜遂皆服从三年长沙太守张羡率零陵桂阳三郡叛表表遣兵攻围破羡平之于是开土遂广南接五岭北据汉川地方数千里带甲十余万初荆州人情好扰加四方骇震寇贼相扇处处麋沸表招诱有方威怀兼洽其奸猾宿贼更为效用万里萧清大小咸悦而服之关西兖豫学士归者盖有千数表安慰赈赡皆得资全遂起立学校博求儒术綦毋闿宋忠等撰立五经章句谓之后定爱民养士从容自保及曹操与袁绍相持于官度绍遣人求助表许之不至亦不援曹操且欲观天下之变从事中郎南阳韩嵩别驾刘先说表举荆州以附曹操操必重德将军长享福祚垂之后嗣此万全之策也蒯越亦劝之表狐疑不断乃遣嵩诣操观望虚实谓嵩曰今天下未知所定而曹操拥天子都许君为我观其衅嵩对曰嵩观曹公之明必得志于天下将军若欲归之使嵩可也如其犹豫嵩至京师天子假嵩一职不获辞命则成天子之臣将军之故吏耳在君为君不复为将军死也惟加重思表以为惮使强之至许果拜嵩侍中零陵太守及还盛称朝廷曹操之德劝遣子入侍表大怒以为怀贰陈兵诟嵩将斩之嵩不为动容徐陈临行之言表妻蔡氏知嵩贤谏止之表犹怒乃考杀从行者知无它意但囚嵩而已六年刘备自袁绍奔荆州表厚相待结而不能用也十三年曹操自将征表未至八月表疽发背卒在荆州几二十年家无余积二子琦琮　　李恢
按贵州通志恢字德昂建宁俞元人章武元年拜交州刺史随丞相亮南征军于昆明为蛮寇所围恢诡辞以待之寇围稍懈恢出奇奋击大破之逐北至盘江扼牂牁乃得与亮相通卒定南土论功恢居多封汉兴亭侯　　魏
　　刘馥
按魏志本传馥字元颖沛国相人也避乱扬州建安初说袁术将戚寄秦翊使率众与俱诣太祖太祖悦之辟为司徒掾后孙策所置庐江太守李述攻杀扬州刺史严象庐江梅干雷绪陈兰等聚众数万在江淮间郡县残破太祖方有袁绍之难谓馥可任以东南之事遂表为扬州刺史馥既受命单马造合肥空城建立州治南怀绪等皆安集之贡献相继数年中恩化大行百姓乐其政流民越江山而归者以万数于是聚诸生立学校广屯田兴治芍陂及茹陂七门吴塘诸堨以溉稻田官民有蓄又高为城垒多积木石编作草苫数千万枚益贮鱼膏数千斛为战守备建安十三年卒孙权率十万众攻围合肥城百余日时天连雨城欲崩于是以苫蓑覆之夜然脂照城外视贼所作而为备贼以破走扬州士民益追思之以为虽董安于之守晋阳不能过也及陂塘之利至今为用　　梁习
按魏志本传习字子虞陈郡柘人也为郡纲纪太祖为司空辟召为漳长累转乘氏海西下邳令所在有治名还为西曹令史迁为属并土新附习以别部司马领并州刺史时承高干荒乱之余寇边在界张雄跋扈吏民亡叛入其部落兵家拥众作为寇害更相扇动往往□跱习到官诱喻招纳皆礼召其豪右稍稍荐举使诣幕府豪右已尽乃次发诸丁强以为义从又因大军出征分请以为勇力吏兵已去之后稍移其家前后送邺凡数万口其不从命者兴兵致讨斩首千数降附者万计单于恭顺名王稽颡部曲服事供职同于编户边境肃清百姓布野勤劝农桑令行禁止贡达名士咸显于世语在常林传太祖嘉之赐爵关内侯更拜为真长老称咏以为自所闻识刺史未有及习者建安十八年州并属冀州更拜议郎西部都督从事统属冀州总故部曲又使于上党取大材供邺宫室习表置屯田都尉二人领客六百夫于道次耕种菽粟以给人牛之费后单于入侍西北无虞习之绩也文帝践阼复置并州复为刺史进封申门亭侯邑百户政治常为天下最太和二年征拜大司农习在州二十余年而居处贫穷无方面珍物明帝异之礼赐甚厚四年薨子施嗣初济阴王思与习俱为西曹令史思因直日白事失太祖指太祖大怒教召主者将加重辟时思近出习代往对已被收执矣思乃驰还自陈己罪罪应受死太祖叹习之不言思之识分曰何意吾军中有二义士乎后同时擢为刺史思领豫州思亦能吏然苛碎无大体官至九卿封列侯　　张既
按魏志本传既字德容冯翊高陵人太祖为司空辟未至举茂才除新丰令治为三辅第一后从太祖破马超于华阴西定关右以既为京兆尹招怀流民兴复县邑百姓怀之魏国既建为尚书出为雍州刺史太祖谓既曰还君本州可谓衣绣昼行矣从征张鲁别从散关入讨叛氐收其麦以给军食鲁降既说太祖拔汉中民数万户以实长安及三辅其后与曹洪破吴兰于下辩又与夏侯渊宋建别攻临洮狄道平之是时太祖徙民以充河北陇西天水南安民相恐动扰扰不安既假三郡人为将吏者休课使治屋宅作水碓民心遂安太祖将拔汉中守恐刘备北取武都氐以逼关中问既既曰可劝使北出就谷以避贼前至者厚其宠赏则先者知利后必慕之太祖从其策乃自到汉中引出诸军令既之武都徙氐五万余落出居扶风天水界是时武威颜俊张掖和鸾酒泉黄华西平曲演等并举郡反自号将军更相攻击俊遣使送母及子诣太祖为质求助太祖问既既曰俊等外假国威内生傲悖计定势足后即反耳今方事定蜀且宜两存而斗之犹卞庄子之刺虎坐收其毙也太祖曰善岁余鸾遂杀俊武威王秘又杀鸾是时不置凉州自三辅距西域皆属雍州文帝即王位初置凉州以安定太守邹岐为刺史张掖张进执郡守举兵拒岐黄华曲演各逐故太守举兵以应之既进兵为护羌校尉苏则声势故则得以有功既进爵都乡侯凉州泸水胡伊健妓妾治元多等反河西大扰帝忧之曰非既莫能安凉州乃召邹岐以既代之诏曰昔贾复请击郾贼光武笑曰执金吾击郾吾复何忧卿谋略过人今则其时以便宜从事勿复先请遣护军夏侯儒将军费曜等继其后既至金城欲渡河诸将守以为兵少道险未可深入既曰道虽险非井陉之隘边寇乌合无左车之计今武威危急赴之宜速遂渡河贼七千余骑逆拒军于鹯阴口既扬声军从鹯阴乃潜由且次出至武威胡以为神引还显美既已据武威曜乃至儒等犹未达既劳赐将士欲进军击胡诸将皆曰士卒疲倦敌众气锐难与争锋既曰今军无见粮当因敌为资若寇见兵合退依深山追之则道险穷饿兵还则出候寇钞如此兵不得解所谓一日纵敌患在数世也遂前军显美胡骑数千因大风欲放火烧营将士皆恐既夜藏精卒三千人为伏使参军成公英督千余骑挑战敕使阳退胡果争奔之因发伏截其后首尾进击大破之斩首获生以万数帝甚悦诏曰卿逾河历险以劳击逸以寡胜众功过南仲勤逾吉甫此勋非但破胡乃永宁河右使吾长无西顾之念矣徙封西乡侯增邑二百并前四百户酒泉苏衡反与羌豪邻戴及丁令胡万余骑攻边县既与夏侯儒击破之衡及邻戴等皆降遂上疏请与儒治左城筑鄣塞置烽候邸阁以备胡西羌恐率众二万余落降其后西平曲光等杀其郡守诸将欲击之既曰惟光等造反郡人未必悉同若便以军临之吏民羌胡必谓国家不别是非更使皆相持着此为虎傅翼也光等欲以羌胡为援今先使羌胡钞击重其赏募所掳获者皆以畀之外沮其势内离其交必不战而定乃檄告谕诸羌为光等所诖误者原之能斩贼帅送首者当加封赏于是光部党斩送光首其余咸安堵如故既临二州十余年政惠着闻其所礼辟扶风庞延天水杨阜安定胡遵酒泉庞淯炖煌张恭周生烈等终皆有名位黄初四年薨诏曰昔荀桓子立勋翟土晋侯赏以千室之邑冯异输力汉朝光武封其二子故凉州刺史张既能容民畜众使群羌归土可谓国之良臣不幸薨陨朕甚愍之其赐小子翁归爵关内侯明帝即位追谥肃侯子缉嗣　　杜恕按魏志杜畿传畿子恕字务伯太和中为散骑黄门侍郎恕以为古之刺史奉宣六条以清静为名威风着称今可勿令领兵以专民事俄而镇北将军吕昭又领冀州乃上疏曰帝王之道莫尚乎安民安民之术在于丰财丰财者务本而节用也方今二贼未灭戎车亟驾此自熊虎之士展力之秋也然搢绅之儒横加荣慕搤腕抗论以孙吴为首州郡牧守咸共忽恤民之术修将率之事农桑之民竞干戈之业不可谓务本帑藏岁虚而制度岁广民力岁衰而赋役岁兴不可谓节用今大魏奄有十州之地而承丧乱之弊计其户口不如往昔一州之民然而二方僭逆北卤未宾三边遘难绕天略市所以统一州之民经营九州之地其为艰难譬策羸马以取道里岂可不加意爱惜其力哉以武皇帝之节俭府藏充实犹不能十州拥兵郡且二十也今荆扬青徐幽并雍凉缘边诸州皆有兵矣其所恃内充府库外制四夷者惟兖豫司冀而已臣前以州郡典兵则专心军功不勤民事宜别置将守以尽治理之务而陛下复以冀州宠秩吕昭冀州户口最多田多垦辟又有桑枣之饶国家征求之府诚不当复任以兵事也若以北方当须镇守自可专置大将以镇安之计所置吏士之费与兼官无觉然昭于人才尚复易中朝苟乏人兼才者势不独多以此推之知国家以人择官不为官择人也官得其人则政平讼理政平故民富实讼理故囹圄虚空陛下践祚天下断狱百数十人岁岁增多至五百余人矣民不益多法不益峻以此推之非政教陵迟牧守不称之明效欤往年牛死通率天下十能损二麦不半收秋种未下若二贼游魂于疆场飞刍挽粟千里不及究此之术岂在强兵乎武士劲卒愈多愈病耳夫天下犹人之体腹心充实四支虽病终无大患今兖豫司冀亦天下之腹心也是以愚臣慺慺实愿四州之牧守独修务本之业以堪四支之重然孤论难持犯欲难成众怨难积疑似难分故累载不为明主所察凡言此者类皆疏贱疏贱之言实未易听若使善策必出于亲贵固不犯四难以求忠爱此古今之所常患也　　温恢　孟建
按魏志本传恢字曼基太原祁人也举孝廉为廪丘长鄢陵广川令彭城鲁相所在见称入为丞相主簿出为扬州刺史太祖曰甚欲使卿在亲近顾以为不如此州事大故书云股肱良哉庶事康哉得无当得蒋济为治中邪时济见为丹阳太守乃遣济还州又语张辽乐进等曰扬州刺史晓达军事动静与共咨议建安二十四年孙权攻合肥是时诸州皆屯戍恢谓兖州刺史裴潜曰此间虽有贼不足忧而畏征南方有变今水生而子孝县军无有远备关羽骁锐乘利而进必将为患于是有樊城之事诏书召潜及豫州刺史吕贡等潜等缓之恢密语潜曰此必襄阳之急欲赴之也所以不为急会者不欲惊动远众一二日必有密书促卿进道张辽等又将被召辽等素知王意后召前至卿受其责矣潜受其言置辎重更为轻装速发果被促令辽等寻各见召如恢所策文帝践阼以恢为侍中出为魏郡太守数年迁凉州刺史持节领护羌校尉道病卒时年四十五诏曰恢有柱石之质服事先帝功勤名著及为朕执事忠于王室故授之以万里之任任之以一方之事如何不遂吾甚愍之赐恢子生爵关内侯生早卒爵绝恢卒后汝南孟建为凉州刺史有治名官至征东将军　　贾逵
按魏志本传逵字梁道河东襄陵人也文帝即王位以邺县户数万在都下多不法乃以逵为邺令月余迁魏郡太守大军出征复为丞相主簿祭酒逵尝坐人为罪王曰叔向犹十世宥之况逵功德亲在其身乎从至黎阳津渡者乱行逵斩之乃整至谯以逵为豫州刺史是时天下初复州郡多不摄逵曰州本以御史出监诸郡以六条诏书察长吏二千石已下故其状皆言严能鹰扬有督察之才不言安静宽仁有恺悌之德也今长吏慢法盗贼公行州知而不纠天下复何取正乎兵曹从事受前刺史假逵到官数月乃还考竟其二千石以下阿纵不如法者皆举奏免之帝曰逵真刺史矣布告天下当以豫州为法赐爵关内侯州南与吴接逵明斥候缮甲兵为守战之备贼不敢犯外修军旅内治民事遏鄢汝造新陂又断山溜长溪水造小弋阳陂又通运渠二百余里所谓贾侯渠者也黄初中与诸将并征吴破吕范于洞浦进封阳里亭侯加建威将军明帝即位增邑二百户并前四百户太和二年帝使逵督前将军满宠东莞太守胡质等四军从西阳直向东关曹休从皖司马宣王从江陵逵至五将山休更表贼有请降者求深入应之诏宣王驻军逵东与休合进逵度贼无东关之备必并军于皖休深入与贼战必败乃部署诸将水陆并进行二百里得生贼言休战败权遣兵断夹石诸将不知所出或欲待后军逵曰休兵败于外路绝于内进不能战退不得还安危之机不及终日贼以军无后继故至此今疾进出其不意此所谓先人以夺其心也贼见吾兵必走若待后军贼已断险兵虽多何益乃兼道进军多设旗鼓为疑兵贼见逵军遂退逵据夹石以兵粮给休休军乃振会病笃谓左右曰受国厚恩恨不斩孙权以下见先帝丧事一不得有所修作薨谥曰肃侯子充嗣豫州吏民追思之为刻石立祠青龙中帝东征乘辇入逵祠诏曰昨过项见贾逵碑像念之怆然古人有言患名之不立不患年之不长逵存有忠勋没而见思可谓死而不朽者矣其布告天下以劝将来　　吴
　　陆引
按吴志本传引字敬宗凯弟也赤乌十一年交址九真夷贼攻没城邑交部搔动以引为交州刺史安南校尉引入南界喻以恩信务崇招纳高凉渠帅黄吴等支党三千余家皆出降引军而南重宣至诚遗以财币贼帅百余人民五万余家深幽不羁莫不稽颡交域清泰就加安南将军复讨苍梧建陵贼破之前后出兵八千余人以充军用永安元年征为西陵督封都亭侯后转左虎林中书丞华核表荐引曰引天姿聪明才通行洁昔历选曹遗迹可纪还在交州奉宣朝恩流民归附海隅肃清苍梧南海岁旧有风障气之害风则折木飞砂转石气则雾□飞鸟不经自引至州风气绝息商旅平行民无疾疫田稼丰稔州治临海海流秋咸引又畜水民得甘食惠风横被化感人神遂凭天威招合遗散至被诏书当出民感其恩以忘恋土负老携幼甘心景从众无携贰不烦兵卫自诸将合众皆胁之以威未有如引结以恩信者也衔命在州十有余年滨带殊俗宝玩所生而内无粉黛附珠之妾家无文甲犀象之珍方之今臣实难多得宜在辇毂股肱王室以赞唐虞康哉之颂江边任轻不尽其才虎林选督堪之者众若召还都宠以上司则天工毕修庶绩咸熙矣　　晋
　　陶璜
按晋书本传璜字世英丹阳秣陵人也父基吴交州刺史璜仕吴历显位孙皓以璜为使持节都督交州诸军事前将军交州牧武平九德新昌土地险阻夷獠劲悍历世不宾璜征讨开置三郡及九真属国三十余县征璜为武昌都督以合浦太中修允代之交土人请留璜以千数于是遣还皓既降晋手书遣璜息融初璜归顺璜流涕数日遣使送印绶诣洛阳帝诏复其本职封宛陵侯改为冠军将军吴既平晋减州郡兵璜上言曰交土荒裔斗绝一方或重译而言连带山海又南郡去州海行千有余里外距林邑纔七百里夷帅范熊世为逋寇自称为王数攻百姓且连接扶南种类猥多朋党相倚负险不宾往隶吴时数作寇逆攻破郡县杀害吏臣以尪驽昔为故国所采偏戍在南十长有余年虽前后征讨剪其魁桀深山僻穴尚有逋窜又臣所统之卒本七千余人南土温湿多有气毒加累年征讨死亡减耗其见在者二千四百二十人今四海混同无思不服当卷甲消刃礼乐是务而此州之人识义者寡厌其安乐好为祸乱又广州南岸周旋六千余里不宾属者乃五万余户及桂林不羁之辈复当万户至于服从官役纔五千余家二州唇齿唯兵是镇又宁州兴古接据上流去交址郡千六百里水陆并通互相维卫州兵未宜约损以示单虚夫风尘之变出于非常臣亡国之余议不足采圣恩广厚猥垂饰擢蠲其罪衅改授方任去辱即宠拭目更视誓念投命以报所受临履所见谨□瞽陈又以合浦郡土地硗确无有田农百姓唯以采珠为业商贾去来以珠货米而吴时珠禁甚严虑百姓私散好珠禁绝来去人以饥困又所调猥多限每不充今请上珠三分输二次者输一粗者蠲除自十月讫二月非采上珠之时听商旅往来如旧并从之在南三十年威恩着于殊俗及卒举州号哭如丧慈亲朝廷乃以员外散骑常侍吾彦代璜彦卒又以员外散骑常侍顾秘代彦秘卒州人逼秘子参领州事参寻卒参弟寿求领州州人不听固求之遂领州寿乃杀长史胡肇等又将杀帐下督梁硕硕走得免起兵讨寿禽之付寿母令鸠杀之硕乃迎璜子苍梧太守威领刺史在职甚得百姓心三年卒威弟淑子绥后并为交州自基至绥四世为交州者五人璜弟浚吴镇南大将军荆州牧　　张光
按晋书本传光字景武江夏锺武人也家世有部曲以牙门将伐吴有功迁江夏西部都尉转北地都尉陈敏作乱除光顺阳太守加陵江将军率步骑五千诣荆州讨之刺史刘弘雅敬重光称为南楚之秀时江夏太守陶侃与敏大将钱端相距于长岐将战襄阳太守皮初为步军使光设伏以待之武陵太守苗光为水军藏舟舰于沔水皮初等与贼交战光发伏兵应之水陆同奋贼众大败弘表光有殊勋迁材官将军梁州刺史先是秦州人邓定等三千余家饥饿流入汉中保于城固渐为抄盗梁州刺史张殷遣巴西太守张燕讨之定窘急伪乞降于燕并馈燕金银燕喜为之缓师定密结李雄雄遣众救定燕退定遂进逼汉中太守杜正冲东奔魏兴殷亦弃官而遁光不得赴州止于魏兴乃结诸郡守共谋进取燕唱言曰汉中荒败迫近大贼□复之事当俟英雄正冲曰张燕受贼金银不时进讨阻兵缓寇致丧汉中实燕之罪也光于是发怒呵燕令出斩之以徇绥抚荒残百姓悦服光于是却镇汉中时逆贼王如余党李运杨武等自襄阳将三千余家入汉中光遣参军晋邈率众于黄金距之邈受运重赂劝光纳运光从邈言使居城固既而邈以运多珍货又欲夺之复言于光曰运之徒属不事佃农但营器杖意在难测可掩而取之光又信焉遣邈众讨运不□光乞师于氐王杨茂搜茂搜遣子难敌助之难敌求货于光光不与杨武乃厚赂难敌谓之曰流人宝物悉在光处今伐我不如伐光难敌大喜声言助光内与运同光弗之知也遣息援率众助邈运与难敌夹攻邈等援为流矢所中死贼遂大盛光婴城固守自夏迄冬愤激成疾佐吏及百姓咸劝光退据魏兴光按剑曰吾受国厚恩不能剪除寇贼今得自死便如登仙何得退还也声绝而卒时年五十五百姓悲泣远近伤惜之有二子炅迈炅少辟太宰掾迈多才略有父风州人推迈权领州事与贼战没别驾范旷及督护王乔奉光妻息率其遗众还据魏兴其后义阳太守任愔为梁州光妻子归本郡南阳太守应詹白都督王敦称光在梁州能兴微继绝威振巴汉值中原倾覆征镇失守外无救助内阙资储以寡敌众经年抗御厉节不挠宜应追论显赠以慰存亡敦不能从　　鲁芝
按晋书良吏传芝字世英扶风郿人也魏宣帝起为使持节领护匈奴中郎将振威将军并州刺史以绥缉有方迁大鸿胪毋丘俭平拜扬武将军荆州刺史诸葛诞以寿春叛文帝奉魏帝出征征兵四方芝率荆州文武以为先驱诞平进爵武进亭侯迁大尚书掌刑理常道乡公即位进爵城乡侯迁监青州诸军事振武将军青州刺史武帝践祚转镇东将军进爵为侯　　胡威
按晋书良吏传威字伯武一名貔淮南寿春人也父质以忠清着称少与乡人蒋济朱绩俱知名于江淮间仕魏至征东将军荆州刺史威早厉志尚质之为荆州也威自京都定省家贫无车马僮仆自驱驴单行每至客舍躬放驴取樵炊爨食毕复随侣进道既至见父停□中十余日告归父赐绢一匹为装威曰大人清高不审于何得此绢质曰是吾俸禄之余以为汝粮耳威受之辞归质帐下都督先威未发请假还家阴资装于百余里要威为伴每事佐助行数百里威疑而诱问之既知乃取所赐绢与都督谢而遣之后因他信以白质质杖都督一百除吏名其父子清慎如此于是名誉着闻拜侍御史历南乡侯安丰太守迁徐州刺史勤于政术风化大行后入朝武帝语及平生因叹其父清谓威曰卿孰与父清对曰臣不如也帝曰卿父以何为胜邪对曰臣父清恐人知臣清恐人不知是臣不及远也帝以威言直而婉谦而顺累迁监豫州诸军事右将军豫州刺史入为尚书加奉车都尉威尝谏时政之宽帝曰尚书郎以下吾无所假借威曰臣之所陈岂在丞郎令史正谓如臣等辈始可以肃化明法耳拜前将军监青州诸军事青州刺史以功封平春侯太康元年卒于位追赠使持节都督青州诸军事镇东将军余如故谥曰烈子奕嗣奕字次孙仕至东平将军威弟罴字季象亦有干用仕至益州刺史安东将军　　山涛
按晋书本传涛字巨源河内怀人有器量介然不群泰始初加奉车都尉失权臣意出为冀州刺史冀州俗薄无相推毂涛甄隐屈搜访贤才旌命三十余人皆显名当时人怀慕尚风俗颇革转北中郎将督邺城守事入为侍中迁尚书　　范晷
按晋书良吏传晷字彦长南阳顺阳人也少游学清河遂徙家侨居郡命为五官掾历河内郡丞太守裴楷雅知之荐为侍御史调补上谷太守遭丧不之官后为司徒左长史转冯翊太守甚有政能善于抚绥百姓爱悦之征拜少府出为凉州刺史转雍州于时西土荒毁氐羌蹈藉田桑失收百姓困弊晷倾心化导劝以农桑所部甚赖之元康中加左将军卒于官二子广雅　　尹奉
按贵州通志奉南阳人宁州刺史先刺史王逊时爨量保盘南逊出军攻讨不能克逊卒奉代至重募侥外彝刺杀量而诱降李□盘南平以功进安西将军封迁陵伯　　丁绍
按晋书本传绍字叔伦谯国人也少开朗公正早历清官为广平太守政平讼理道化大行于时河北骚扰靡有完邑而广平一郡四境乂安是以皆悦其法而从其令及临漳被围南阳王模窘急绍率郡兵赴之模赖以获全模感绍恩生为立碑迁徐州刺史士庶恋慕攀附如归未之官复转荆州刺史从车千乘南渡河至许时南阳王模为都督留绍启转为冀州刺史到镇率州兵讨破汲桑有功加宁北将军假节监冀州诸军事时境内羯贼为患绍捕而诛之号为严肃河北人畏而爱之绍自以为才足为物雄当官莅政每事□举视天下之事若运于掌握遂慨然有董正四海之志矣是时王浚盛于幽州苟晞盛于青州然绍视二人蔑如也永嘉三年暴疾而卒临终叹曰此乃天亡冀州岂吾命哉怀帝策赠车骑将军　　张轨按晋书本传轨字士彦安定乌氏人永宁初为凉州刺史征九郡胄子五百人立学校春秋行乡射礼永兴中晋昌张越谶言阴图代轨武威太守张琠遣子坦驰诣京表曰刺史之莅臣州若慈母之于赤子百姓之爱臣轨若旱苗之得膏雨伏闻信惑流言当有迁代民情嗷嗷如失父母帝览之优诏劳轨依所奏　　李矩按晋书本传矩字世回平阳人元帝践祚为司州刺史时弘农太守尹安振威将军宋始等四军并屯洛阳各相疑阻莫有固志矩与郭默各遣千骑至洛以镇之安等乃同谋告石勒勒遣石生率骑五千至洛阳矩默军皆退还俄而四将复背勒遣使乞迎默又遣步卒五百人入洛石生以四将相谋不能自安乃掳宋始一军渡河而南百姓相率归矩于是洛中遂空　　祖逖
按晋书本传逖字士雅范阳遵人元帝时拜豫州刺史爱人下士虽□交贱隶皆恩礼遇之由是黄河以南尽为晋土百姓置酒歌曰幸哉遗黎免俘掳三辰既朗遇慈父元酒忘劳甘瓠脯何以咏思歌且舞一日妖星见于豫州之分逖见曰为我矣俄卒于雍丘年五十六豫州士女若丧考妣谯梁百姓为之立祠　　王逊按晋书本传逊字邵伯魏兴人也仕郡察孝廉为吏部令史转殿中将军累迁上洛太守私牛马在郡生驹犊者秩满悉以付官云是郡中所产也转魏兴太守惠帝末西南夷叛宁州刺史李毅卒城中百余人奉毅女固守经年永嘉四年治中毛孟诣京师求刺史不见省孟固陈曰君亡亲丧幽闭穷城万里诉哀不垂愍救既□包胥无哭秦之感又愧梁妻无崩城之验存不若亡乞赐臣死朝廷怜之乃以逊为南夷校尉宁州刺史使于郡便之镇逊与孟俱行道遇寇贼逾年乃至外逼李雄内有夷寇吏士散没城邑丘墟逊披荒纠厉收聚离散专杖威刑鞭挞殊俗逊未到州遥举董联为秀才建宁功曹周悦谓联非才不下版檄逊既到收悦杀之悦弟潜谋杀逊以前建宁太守赵混子涛代为刺史事觉并诛之又诛豪右不奉法度者数十家征伐诸夷俘馘千计获马及牛羊数万余于是莫不振服威行宁土又遣子澄奉表劝进于元帝帝嘉之累加散骑常侍安南将军假节校尉刺史如故赐爵褒中县公逊以地势形便上分牂牁为平夷郡分朱提为南广郡分建宁为夜郎郡分永昌为梁水郡又改益州郡为晋宁郡事皆施行先是越嶲太守李钊为李雄所执自蜀逃归逊复以钊为越嶲太守李雄遣李骧任回攻钊钊自南秦与汉嘉太守王载共距之战于温水钊败绩载遂以二郡附雄后骧等又渡泸水寇宁州逊使将军姚崇爨琛距之战于堂狼大破骧等崇追至泸水透水死者千余人崇以道远不敢渡水逊以崇不穷追也怒囚群帅执崇鞭之怒甚发上冲冠冠为之裂夜中卒逊在州十四年州人复立逊中子坚行州府事诏除坚为南夷校尉宁州刺史假节谥逊曰壮陶侃惧坚不能抗对蜀人太宁末表以零陵太守尹奉为宁州征坚还京病卒兄澄袭爵历魏兴太守散骑常侍　　蔡豹
按晋书本传豹字士宣陈留圉城人高祖质汉卫尉左中郎将邕之叔父也祖睦魏尚书父宏阴平太守豹有气干历河南丞长乐清河太守避乱南渡元帝以为振武将军临淮太守迁建威将军徐州刺史初祖逖为徐州豹为司马素易豹至是逖为豫州而豹为徐州俱受征讨之寄逖甚愧之是时太山太守徐龛与彭城内史刘遐同讨反贼周抚于寒山龛将于药斩抚及论功而遐先之龛怒以太山叛自号安北将军兖州刺史攻破东莞太守侯史旄而据其坞石季龙伐之龛惧求降元帝许焉既而复叛归石勒勒遣其将王伏都张景等数百骑助龛诏征卤将军羊鉴武威将军侯礼临淮太守刘遐鲜卑段文鸯等与豹共讨之诸将畏□顿兵下邳不敢前豹欲进军鉴固不许龛遣使请救于勒勒辞以外难而多求于龛又王伏都等淫其室龛知勒不救且患伏都等纵暴乃杀之复求降元帝恶其反复不纳敕豹鉴以时进讨鉴及刘遐等并疑惮不相听从互有表闻故豹久不得进尚书令刁协奏曰臣等伏思淮北征军已失不速今方盛暑且涉山险山人便弓弩习土俗一人守厄百夫不当且运漕至难一朝粮乏非复智力所能防御也书云宁致人不致于人宜顿兵所在深壁固垒至秋不了乃进大军诏曰知难而退诚合兵家之言然小贼虽狡猾故成擒耳未战而退先自摧□亦古之所忌且邵存已据贼垒威势既振不可退一步也于是遣治书御史郝嘏为行台催摄令进讨豹欲径进鉴执不听协又奏免鉴官委豹为前锋以鉴兵配之降号折冲将军以责后效豹进据卞城欲以逼龛时石季龙屯巨平将攻豹豹夜遁退守下邳徐龛袭取豹辎重于檀丘将军留宠陆党力战死之豹既败将归谢罪北中郎王舒止之曰胡寇方至使君且当摄职为百姓障扞贼退谢罪不晚也豹从之元帝闻豹退使收之使者至王舒夜以兵围豹豹以为他难率麾下击之闻有诏乃止舒执豹送至建康斩之尸于市三日时年五十二豹在徐土内抚将士外怀诸众甚得远近情闻其死多悼惜之无子兄子裔字元子散骑常侍兖州刺史高阳乡侯殷浩北伐使裔率众出彭城卒于军　　李毅
按陕西通志毅宁州刺史素爱抚士民威着诸羌毅卒诸羌叛子秀领州事绰有父风乃奖励战士坚城固守城中食尽炙鼠掘草以食伺敌怠缓辄出兵掩击破之　　孔汪
按晋书孔愉传愉子汪字德泽好学有志行孝武帝时位至侍中时茹千秋以佞□见幸于会稽王道子汪屡言之于帝帝不纳迁尚书太常卿以不合意求出为假节都督交广二州诸军事征卤将军平越中郎将广州刺史甚有政绩为岭表所称太元十七年卒
　州牧部名臣列传二
　　宋
　　檀和之
按广东通志和之高平金乡人父凭积有军功和之智略尢着文帝尝称其有将才元嘉二十年冬诏以和之为交州刺史□交留意足民乃更练武会林邑王阳迈寇盗不已文帝以和之为龙骧将军领交广兵及振武将军宗□伐之和之遣司马萧景宪为前锋阳迈闻之惧欲输金一万斤银十万斤铜三十万斤还所略日南户其大臣毒僧达谏止之乃遣大师范扶龙戍其北界区粟城景宪攻城克之乘胜入象浦阳迈以具装被象来拒□制狮之形御之象果惊奔遂克林邑阳迈父子并挺身逃奔获其珍异皆是未名之宝又销其金人得黄金数十万斤和之既克远彝益自谦慎以余财颁及交广军士捷闻召还以功封云杜县子景宪代刺史交州卒追赠左将军谥曰襄　　南齐
　　王元邈
按南齐书本传元邈字彦远升明中太祖引为骠骑司马出为梁南秦二州刺史建元元年李乌奴作乱袭州城设伏击破之太祖闻之曰元邈果不负吾　　梁　　安成康王秀
按梁书本传秀字彦达太祖第七子也高祖以秀为使持节都督南徐兖二州诸军事南徐州刺史辅国将军天监元年进号征卤将军封安成郡王邑二千户京口自崔慧景作乱累被兵革民户流散秀招怀抚纳惠爱大行仍值年饥以私财赡百姓所济活甚多六年出为使持节都督江州诸军事平南将军江州刺史将发主者求坚船以为斋舫秀曰吾岂爱财而不爱士乃教所由以牢者给参佐下者载斋物既而遭风斋舫遂破及至州闻前刺史取征士陶潜曾孙为里司秀叹曰陶潜之德岂可不及后世即日辟为西曹时盛夏水泛长津梁断绝外司请依旧僦度收其价直秀教曰刺史不德水潦为患可利之乎给船而已七年遭慈母陈太妃忧诏起视事寻迁都督荆湘雍益宁南北梁秦州九州诸军事平西将军荆州刺史其年迁号安西将军立学校招隐逸下教曰夫鹑火之禽不匿影于丹山昭华之宝乍耀采于蓝田是以江汉有濯缨之歌空谷着来思之咏弘风阐道靡不由兹处士河东韩怀明南平韩望南郡庾承先河东郭麻□脱落风尘高蹈其事两韩之孝友纯深庾郭之形骸枯槁或橡饭菁羹惟日不足或葭墙艾席乐在其中昔伯武贞坚就仕河内史云孤劭屈志陈留岂曰场苗实惟攻玉可加引辟并遣喻意既同魏侯致礼之请庶无辟强三缄之叹是岁魏悬弧城民反杀豫州刺史司马悦引司州刺史马仙□仙□签荆州求应赴众咸谓宜待台报秀曰彼待我而为援援之宜速待敕虽旧非应急也即遣兵赴之先是巴陵马营蛮为缘江寇害后军司马高江产以郢州军伐之不□江产死之蛮遂盛秀遣防阁文炽率众讨之燔其林木绝其蹊径蛮失其崄□岁而江路清于是州境盗贼遂绝及沮水暴长颇败民田秀以谷二万斛赡之使长史萧琛简府州贫老单丁吏一日散遣五百余人百姓甚悦十一年征为侍中中卫将军领宗正卿石头戍事十三年复出为使持节散骑常侍都督郢司霍三州诸军事安西将军郢州刺史郢州当涂为剧地百姓贫至以妇人供役其弊如此秀至镇务安之主者或求召吏秀曰不识救弊之术此州雕残不可扰也于是务存约己省去游费百姓安堵境内晏然先是夏口常为兵冲露骸积骨于黄鹤楼下秀祭而埋之一夜梦数百人拜谢而去每冬月常作襦□以赐冻者时司州叛蛮田鲁生弟鲁贤超秀据蒙笼来降高祖以鲁生为北司州刺史鲁贤北豫州刺史超秀定州刺史为北境捍蔽而鲁生超秀互相谗毁有去就心秀抚谕怀纳各得其用当时赖之十六年迁使持节都督雍梁南北秦四州郢州之竟陵司州之随郡诸军事镇北将军宁蛮校尉雍州刺史便道之镇十七年春行至竟陵之石梵薨时年四十四高祖闻之甚痛悼焉遣皇子南康王绩缘道迎候初秀之西也郢州民相送出境闻其疾百姓商贾咸为请命既薨四州民裂裳为白帽哀哭而去丧至京师高祖使使册赠侍中司空谥曰康　　始兴忠武王憺按梁书本传憺字僧达太祖第十一子也和帝将发江陵诏以憺为使持节都督荆湘益宁南北秦六州诸军事平西将军荆州刺史未拜天监元年加安西将军都督刺史如故封始兴郡王食邑三千户时军旅之后公私空乏憺厉精为治广辟屯田减省力役存问兵死之家供其穷困民甚安之憺自以少年始居重任思欲开导物情乃谓佐吏曰政之不臧士君子所宜共惜言可用用之可也如不用于我何伤吾开怀矣尔其无于是小人知恩而君子尽意民辞讼者皆立前待符教决于俄顷曹无留事下无滞狱民益悦焉六年州大水江溢堤坏憺亲率府将吏冒雨赋丈尺筑治之雨盛水壮众皆恐或请憺避焉憺曰王尊尚欲身塞河堤我独何心以免乃刑白马祭江神俄而水退堤立邴州在南岸数口家见水长惊走登屋缘树憺募人救之一口赏一万估客数十人应募救焉州民乃以免又分遣行诸郡遭水死者给棺槥失田者与粮种是岁嘉禾生于州界吏民归美憺谦让不受七年慈母陈太妃薨水浆不入口六日居丧过礼高祖优诏勉之使摄州任是冬诏征以本号还朝民为之歌曰始兴王民之爹赴人急如水火何时复来哺乳我八年为平北将军护军将军领石头戍事寻迁中军将军中书令俄领卫尉卿憺性劳谦降意接士常与宾客连榻而坐时论称之是秋出为使持节散骑常侍都督南北兖徐青冀五州诸军事镇北将军南兖州刺史九年春迁都督益宁南梁南北秦沙六州诸军事镇西将军益州刺史开立学校劝课就业遣子映亲受经焉由是多向方者时魏袭巴南西围南安南安太守垣季珪坚壁固守憺遣军救之魏人退走所收器械甚众十四年迁都督荆湘雍宁南梁南北秦七州诸军事镇右将军荆州刺史同母兄安成王秀将之雍州薨于道憺闻丧自投于地席□哭泣不饮不食者数日倾财产赙送部伍小大皆取足焉天下称其悌十八年征为侍中中抚将军开府仪同三司领军将军普通三年十一月薨年四十五追赠侍中司徒骠骑将军谥曰忠武　　刘坦按梁书本传坦字德度南阳安众人也齐建元时辅国将军杨公则为湘州刺史帅师赴夏口西朝议行州事者坦谓众曰湘境人情易扰难信若专用武士则百姓畏侵渔若遣文人则威略不振必欲镇静一州城军民足食则无逾老臣先零之役窃以自许遂从之乃除辅国长史长沙太守行湘州事坦尝在湘州多旧恩道迎者甚众下车简选堪事吏分诣十郡悉发人丁运租米三十余万斛致之义师资粮用给时东昏遣安成太守刘希祖破西台所选太守范僧简于平都希祖移檄湘部于是始兴内史王僧粲应之邵陵人逐其内史褚洊永阳人周晖起兵攻始安郡并应僧粲桂阳人邵昙弄邓道介报复私雠因合党亦同焉僧粲自号平西将军湘州刺史以永阳人周舒为谋主师于建宁自是湘部诸郡悉皆蜂起惟临湘湘阴浏阳罗四县犹全州人咸欲泛舟逃走坦悉聚船焚之遣将尹法略距僧粲相持未决前湘州镇军锺元绍潜谋应僧粲要结士庶数百人皆连名定计刻日反州城坦闻其谋伪为不知因理讼至夜而城门遂不闭以疑之元绍未及发明旦诣坦问其故坦久留与语密遣亲兵收其家书元绍在坐未起而收兵已报具得其文书本末元绍即首伏于坐斩之焚其文书其余党悉无所问众愧且服州部遂安法略与僧粲相持累月建康城平公则还州群贼始散天监初论功封荔浦县男邑三百户迁平西司马新兴太守天监三年迁西中郎卒时年六十二　　刘秀之按陜西通志秀之字道宝东莞莒人为梁南秦二州刺史汉川饥馑秀之躬自俭约先是汉川以绢为货秀之限令用钱百姓便之其后大举北伐秀之节制诸军震荡汧陇迁益州刺史为治整肃以身率下远近安悦折留俸禄二百八十万付梁州镇军此外萧然　　张缵
按梁书本传缵字伯绪年十七眉目□朗神彩爽发高祖异之大同九年迁为使持节都督湘桂东宁二州诸军事湘州刺史至州停遣十郡尉劳解放老疾吏役及关市戍逻先所防人一皆省并州界零陵衡阳等郡有莫猺蛮者依山险为居历政不宾服因此向化益阳县人作田二顷皆异亩同颖缵在政四年流人自归户口增益十余万州境大安　　徐文盛
按梁书本传文盛字道茂彭城人梁大同末为宁州刺史先是州在僻远所管群蛮不识教义贪欲财贿却篡相寻前后刺史莫能制文盛推心抚慰示以威德夷獠感之风俗遂改太清二年闻国难乃召募数万人来赴世祖嘉之以为秦州刺史　　北魏一
　　于栗磾
按魏书本传栗磾代人永兴中迁豫州刺史洛阳虽历代所都久为边裔城阙萧条野无烟火栗磾刊辟榛荒劳来安集德刑既设甚得百姓之心太宗南幸盟津谓栗磾曰河可桥乎栗磾曰杜预造桥遗事可想乃编次大船构桥于冶□六军既济帝深叹美之　　寇赞按魏书本传赞字奉国上谷人少以清素知名韦华为冯翊太守召为功曹后除襄邑令姚泓灭秦雍人千有余家推赞为主归顺拜绥远将军魏郡太守其后秦雍之民来奔河南荥阳河内者户至万数拜赞安远将军南雍州刺史轵县侯治于洛阳立雍州之郡县以抚之由是流民襁负自远而至三倍于前赐赞爵河南公加安南将军领护南蛮校尉仍刺史分洛豫二州之侨郡以益之赞在州十七年甚获公私之誉年老表求致仕真君九年卒年八十六谥曰宣穆长子元宝袭爵为豫州别驾兴安元年卒赠安南将军豫州刺史子祖袭爵高祖时为安南将军东徐州刺史卒　　薛野
按魏书本传野代人也好学善射高宗初召补羽林迁给事中典民籍事校计户口号为称职赐爵顺阳子和平中除平南将军并州刺史进爵河东公转太州刺史在治有声卒年六十一赠散骑常侍大将军并州刺史谥曰简　　韩麒麟
按魏书本传麒麟昌黎棘域人也幼而好学美姿容善骑射恭宗监国为东曹主书高宗即位赐爵鲁阳男加伏波将军后参征南慕容白曜军事进攻升城师人多伤及城溃白曜将坑之麒麟谏曰今始践伪境方图进取宜宽威厚惠以示贼人此韩信降范阳之计勍敌在前而便坑其众恐自此以东将人各为守攻之难□日久师老外民乘之以生变故则三齐未易图也白曜从之皆令复业齐人大悦后白曜表麒麟为冠军将军与房法寿对为冀州刺史白曜攻东阳麒麟上义租六十万斛并攻战器械于是军资无乏高祖时拜给事黄门侍郎乘传招慰徐兖叛民归顺者四千余家寻除冠军将军齐州刺史假魏昌侯麒麟在官寡于刑罚从事刘普庆说麒麟曰明公仗节方夏而无所斩戮何以示威麒麟曰刑罚所以止恶盖不得已而用之今民不犯法何所戮乎若必须斩断以立威名当以卿应之普庆□惧而退麒麟以新附之人未阶台宦士人沈抑乃表曰齐土自属伪方历载久远旧州府寮动有数百自皇威开被并职从省守宰阙任不听土人监督窃惟新人未阶朝宦州郡扃任甚少沈塞者多愿言冠冕轻为去就愚谓守宰有阙宜推用豪望增置吏员广延贤□则华族蒙荣良才获叙怀德安土庶或在兹朝议从之太和十一年京都大饥麒麟表陈时务曰古先哲王经国立治积储九稔谓之太平故躬籍千亩以励百姓用能衣食滋茂礼教兴行逮于中代亦崇斯业入粟者与斩敌同爵力田者与孝悌均赏实百王之常轨为治之所先今京师民庶不田者多游食之口三分居二盖一夫不耕或受其饥况于今者动以万计故顷年山东遭水而民有馁终今秋京都遇旱谷价踊贵实由农人不劝素无储积故也伏惟陛下天纵钦明道高三五昧旦忧勤思恤民敝虽帝虞一日万几周文昃不暇食蔑以为喻上垂覆载之泽下有冻馁之人皆由有司不为明制长吏不恤其本自承平日久丰穰积年竞相矜夸遂成侈俗车服第宅奢僭无限丧葬婚娶为费实多贵富之家童妾服工商之族玉食锦衣农夫餔糟糠蚕妇乏短褐故令耕者日少田有荒芜谷帛罄于府库宝货盈于市里衣食匮于室丽服溢于路饥寒之本实在于斯愚谓凡珍玩之物皆宜禁断吉凶之礼备为格式令贵贱有别民归朴素制天下男女计口受田宰司四时巡行台使岁一按检勤相劝课严加赏罚数年之中必有盈赡虽遇灾凶免于流亡矣往年校比户贯租赋轻少臣所统齐州租粟纔可给俸略无入仓虽于民为利而不可长久脱有戎役或遭天灾恐供给之方无所取济可减绢布增益谷租年丰多积岁俭出赈所谓私民之谷寄积于官官有宿积则民无荒年矣十二年春卒于官年五十六遗敕其子殡以素棺事从俭约麒麟立性恭慎恒置律令于坐傍临终之日唯有俸绢数十匹其清贫如此赠散骑常侍安东将军燕郡公谥曰康子兴宗　　源贺
按魏书本传贺自署河西王秃发□檀之子也高宗即位贺为冀州刺史上书曰今勍寇游魂于北狡贼负险于南其在疆场犹须防戍自非大逆赤手杀人之罪其坐赃及盗与过误之愆应入死者皆可原命谪守边境是则已断之体更受全生之恩徭役之家渐蒙休恩之惠刑措之化庶几在兹高宗纳之已后入死者皆恕死徙边久之谓群臣曰源贺劝朕宥诸死刑徙充北番诸戍至今一岁所活不少生济之理既多边戍之兵有益卿等人人如贺朕何忧哉顾忆诚言利实广矣贺之临州鞫狱以情徭役简省武邑郡奸人石华告沙门道可与贺谋反有司以闻高宗谓群臣曰贺诚心事国朕为卿等保之精加讯检华果引诬遣使者诏贺曰卿以忠诚款至着自先朝以丹青之洁而受苍蝇之污朕登时研检已加极法故遣宣意其善绥所□勿以嚣谤之言致损虑也顾谓左右曰以贺之忠诚尚致其诬不若是者可无慎乎时考殿最贺治为第一赐衣马器物班宣天下　　陆按魏书陆俟传俟长子多智有父风高宗见而悦之兴安初出为安南将军相州刺史为政清平抑强扶弱州中有德宿老名望重者以友礼待之询之政事责以方略如此十人号曰十善又简取诸县强门百余人以为耳目于是发奸擿伏事无不验百姓以为神明在州七年征为散骑常侍民乞留者千余人显祖不许谓群臣曰之善政虽复古人何以加之赐绢五百匹奴婢十口　　薛虎子
按魏书薛野传子虎子姿貌壮伟明断有父风年十三入侍高宗太安中迁内行长典奏诸曹事当官正直内外惮之及文明太后临朝出虎子为枋头镇将虎子素刚简为近臣所疾因小过黜为镇门士及显祖南巡诏虎子侍行访以政事时山东饥馑盗贼竞起相州民孙诲等五百余人称虎子在镇之日土境清晏诉乞虎子仍复除枋头镇将即日之任至镇数州之地奸徒屏迹显祖玺书慰喻后除平南将军相州刺史显祖崩不行太和四年徐州民桓和等叛逆屯于五固诏虎子为南征都副将与尉元等讨平之以本将军为彭城镇将至镇雅得民和除开府徐州刺史时州镇戍兵资绢自随不入公库任其私用常苦饥寒虎子上表曰臣闻金汤之固非粟不守韩白之勇非粮不战故自用兵以来莫不先积聚然后图兼并者也今江左未宾鲸鲵待戮自不委粟彭城以强丰沛将何以拓定江关扫一衡霍窃惟在镇之兵不减数万资粮之绢人十二匹即自随身用度无准未及代下不免饥寒论之于公无毫厘之润语其利私则横费不足非所谓纳民轨度公私相益也徐州左右水陆壤沃清汴通流足盈激灌其中良田十万余顷若以兵绢市牛分减戍卒计其牛数足得万头兴力公田必当大获粟稻一岁之中具给官食半兵植余兵尚众且耕且守不妨捍边一年之收过于十倍之绢暂时之耕足充数载之食于后兵资惟须内库五稔之后谷帛俱溢匪直戍士有丰饱之资于国有吞敌之势昔杜预田宛叶以平吴充国耕西零以强汉臣虽识谢古人任当边守庶竭尘露有增山海高祖纳之又上疏曰臣闻先王建不易之轨万代承之圣主垂不刊之制千载共仰伏惟陛下道洽群生恩齐造化仁德所覃迹超前哲远崇古典留意治方革前王之弊法申当今之宜用定贡赋之轻重均品秩之厚薄庶令百辟足以代耕编户享其余畜巍乎焕焉不可量也臣窃寻居边之民蒙化日浅戎马之所资计素微小户者一丁而已计其征调之费终岁乃有七缣去年征责不备或有货易田宅质妻卖子呻吟道路不可忍闻今淮南之人思慕圣化延颈企足十室而九恐闻赋重更怀进退非惟损皇风之盛虑伤慕义之心且臣所居与南连接民情去就实所谙知特宜宽省以招未至其小郡太守数户而已一请止六尺绢岁不满匹既委边捍取其必死邀之士重何吝君轻今班制已行布之天下不宜忤冒以乱朝章但猥藉恩私备位蕃岳忧责之地敢不尽言书奏文明太皇太后令曰俸制已行不可以小有不平便亏通式在州戍兵每岁交代虎子必亲自劳送丧者给其敛帛州内遭水二麦不收上表请贷民粟民有车牛者求诣东兖给之并如所奏民得安堵高祖曾从容问秘书丞李彪曰卿频使江南徐州刺史政绩何如彪曰绥边布化甚得其和高祖曰朕亦知之沛郡太守邵安下邳太守张攀咸以赃污虎子案之于法安等遣子弟上书诬虎子南通贼寇高祖曰此其妄矣朕度虎子必不然也推案果虚乃下诏曰夫君臣体合则功业可兴上下猜惧则治道替矣沛郡太守邵安下邳太守张攀咸以贪婪获罪各遣子弟诣阙告刺史虎子纵民通贼妄称无端安宜赐死攀及子僧保鞭一百配敦煌安息他生鞭一百可集州官兵民等宣告行决塞彼轻狡之源开此陈力之效在州十一载太和十五年卒年五十一赠散骑常侍镇南将军相州刺史谥曰文长子世遵袭爵例降为侯景明中为秦州刺史稍迁左将军年四十二　　元祯
  </div>
  <div class="pagination">
   <a href="官常典州牧部.html">
    上一页
   </a>
   <a href="官常典州牧部.html">
    1
   </a>
   <span class="current-page">
    2
   </span>
   <a href="官常典州牧部_page3.html">
    3
   </a>
   <a href="官常典州牧部_page4.html">
    4
   </a>
   <a href="官常典州牧部_page5.html">
    5
   </a>
   <a href="官常典州牧部_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
