<!DOCTYPE html>
<html>
<head>
    <meta charset="UTF-8">
    <title>闺媛典闺节部 - 第 100 页/共 268 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺节部 - 第 100 页/共 268 页</h1>
    <div class="content">
按临川县志唐氏饶赞妻生二女夫没侧室&#方娠未几举子季女谋毒之唐氏惊觉泣下白于官而罪其女与宁共抚成之唐年八十一宁年九十三终　　彭亨妻黄氏按临川县志黄氏彭亨妻少寡苦节至老无怨言万历中旌表　　傅&#七妻范氏
按临川县志范氏傅&#七妻归一年而&#死姑怜其少欲嫁之氏毁容誓死竟不能夺　　喻某妻周氏
按临川县志周氏喻某妻年二十丧夫苦志自砺历五十三年以寿终学使表其门　　赵时所妻过氏
按临川县志过氏诸生赵时所妻年二十而寡止一子天佑食贫苦节以抚字之恐不育日哭祷于家庙天佑竟克长为郡诸生危绪赖以不坠　　吴世龙妻余氏
按临川县志余氏小字瑞玉明经余秉忠女吴世龙妻龙为江都丞未几没于官氏年二十五家计萧条夙夜织亲植园蔬以奉其祖姑及姑迨两姑卒亲营坟墓有白鸟来巢有司表其门　　吴时顺妻许氏
按崇仁县志许氏名英秀吴时顺妻生子方半岁夫亡氏年十八哀痛毁容惟愿从夫地下姑力劝免父母以其少强他适卒不能夺其志孀居五十载宗党咸称之万历间旌表　　刘攽妻方氏
按崇仁县志方氏名满秀刘攽妻年二十八夫亡哀毁欲绝劝者曰舅姑老子女俱幼不可不自爱氏强自节哀矢志孝养舅姑深居教子终身不与宴会不观演剧子应奎没氏痛悼逾月而终时年五十有七　　刘作妻方氏按崇仁县志方氏名廷秀方伯阳女年十六归刘作十九夫亡矢志不二终身罕闻笑语事姑至孝教子有成年七十卒万历间旌表　　黄玉沆妻邓氏
按崇仁县志邓氏名姿秀黄玉沆妻生子汝楠甫三月夫亡哀恸几绝以舅姑劝不克从死越数年舅姑相继没氏殡殓营葬无不尽礼孀居四十余年贞操如一万历初旌表　　聂裕妻刘氏
按金溪县志刘氏名恒玉常丰刘锡女幼事父母以孝闻适崇阳聂裕生子稑甫一载裕亡刘年十九哀痛欲自绝姑抱稑劝曰吾老矣汝更从夫此儿安托刘从姑命强自抑制骨立珊珊日就憔悴父母屡讽之辄以死誓后遭家难饘粥不备翁遘危疾刘祷天请以身代里人怜之为延名医治翁疾后翁姑相继没刘竭蹶营葬靡不尽礼教子克昌有成卒年六十万历中旌表　　王福地妻徐氏
按金溪县志徐氏徐源女城西儒士王福地妻年十八归福仅两月福亡守志不渝家贫纺织以奉舅姑年七十五卒万历中旌表
　闺节部列传七十七
　　明七十二
　　孔弘干妻郑氏
按建昌府志郑氏新城人年十九适孔弘干继姑严事之曲尽干没无子誓不改适预勒其名墓石逾十九年叔生次子闻易郑以为嗣教之成名克振其业　　邓祯妻江氏按建昌府志江氏新城人少寡无子抚二女绩为活奉姑勤谨立侄应宿为后宿多子女常客于外江勤女红以给之人称苦节　　赖益宗妻黄氏
按建昌府志黄氏广昌人赖益宗妻年十七归益宗生一女而宗亡黄毁容骨立事舅姑终身　　李伯诚妻朱氏
按建昌府志朱氏新城人李伯诚妻生一子夫病革语曰亲老子幼奈何朱泣谢及亡誓不改节家贫纺绩以养舅姑抚子成立孀居五十年终　　严子渊妻刘氏
按建昌府志刘氏严子渊妻广昌人及笄归子渊渊疾临终嘱刘勿再适刘曰微幼子当相从地下矣何云再适也后卒如其言　　揭文诚妻何氏
按建昌府志何氏揭文诚妻广昌人尚书何乔新女文诚没何年二十一抚嗣子钊布衣蔬食历二十年如一日　　王彦冠妻黄氏
按建昌府志黄氏广昌人王彦冠妻年十八彦冠病亟语黄曰我死汝自为计黄泣曰脱不幸宁死不再适彦冠没无子王抚侄沼为后经理家事一唯勤俭终身言不出阃年七十遇流贼执其孙氏泣诉平生贼怜而释之　　李铎妻黄氏
按建昌府志黄氏广昌人李铎妻适铎期年铎亡氏年十七家无担石矢志自守环堵萧然不蔽风雨育鸡豚绩麻苎以给朝暮历四十年如一日　　何铜妻黄氏
按建昌府志黄氏广昌人何铜妻夫亡氏年二十二无子家贫纺绩自给历艰苦四十年终　　魏云程妻曾氏
按建昌府志曾氏广昌人魏云程妻夫亡氏年十九苦守二子缟衣蔬食终身不出庭户值岁歉绩麻易粟以养老姑常自抱馁无怨　　刘桧妻上官氏
按建昌府志上官氏刘桧妻南丰人夫亡遗孤芳尚幼母家欲夺其志不从坚守训子读书登岁荐　　李显高妻崔氏按建昌府志崔氏李显高妻南丰人幼聪慧通小学夫亡抚孤家贫纺绩教育子长克成令名　　邓洪妻艾氏
按建昌府志艾氏邓洪妻南丰人年二十二夫亡遗子一岁母欲夺其节氏哭踊几绝剪发誓死缟衣蓬首孝养舅姑年七十而卒　　谢泌妻侯氏
按建昌府志侯氏谢泌妻年十八家贫事姑孝盗起焚杀远近逃避姑疾笃不能起氏号泣姑侧盗逼之不从被刃流血仆沟中贼退渐苏见一箧发视皆珠族妇以为己物悉归之后夫与姑俱亡子幼家极贫父母令改适氏曰饿死命也卒不听　　谭良谟妻符氏
按建昌府志符氏南丰人谭良谟妻万历甲寅建坊旌表事实无考　　涂文郁妻潘氏
按建昌府志潘氏新城人涂文郁妻夫亡氏年二十九号泣期自尽姑慰解曰妇方有身未必非男愿节哀以存宗祀及生子甫逾月不育潘过痛成疾一年始瘥终身缟素守节凡四十年而卒　　涂钦妻黄氏
按建昌府志黄氏涂钦妻新城人钦登进士任乳源丞覆舟而死氏闻讣哀毁骨立誓不改节教子顺占成甲申进士官礼部主事　　潘用吉妻黄氏
按建昌府志黄氏新城人潘用吉妻夫亡氏年二十三矢志守节终始不渝乡人贤之相率状其事于有司未报而卒年六十八　　周廷瑞妻赵氏
按建昌府志赵氏周廷瑞妻新城人幼有懿德及长归廷瑞年二十五孀居以礼自防凡六十年终　　丁寿章妻邓氏按建昌府志邓氏丁寿章妻新城人归章五载而寡氏年十九父母欲使更适邓凄然泣下曰苟如是异日何以见夫地下卒不从缟素自守凡四十八年卒　　江用妻敖氏按建昌府志敖氏江用妻新城人用早丧氏年十九哀毁欲自绝所亲欲夺其志终不能胜曰背夫不义弃亲不孝卒孝养舅姑终始一节乡人至今称之年六十五终　　黄升妻许氏
按建昌府志许氏黄升妻新城人年二十升亡无子家贫或逼嫁以射利许悉货其夫遗田三亩预备凶事以绝众望众遂雠之听其饥寒初有嗣子寻亦背去惟一婢以共朝夕邑寡者争迎饮食之至死无怨　　潘浩妻杨氏按建昌府志杨氏潘浩妻新城人年二十三而寡一子尚襁褓父母怜其无托令改适氏以死自誓躬纺绩终身　　李用和妻黄氏
按建昌府志黄氏李用和妻夫亡黄年二十六子方二岁家贫母怜其苦讽之嫁誓死不二及子丧又抚孙泉以老孀居五十余年　　程昊妻杨氏
按建昌府志杨氏新城人程昊妻昊没一子复夭氏事舅姑妯娌长幼曲尽其道守志三十七年终　　李孝德妻张氏按建昌府志张氏李孝德妻新城人年二十一夫亡子锺尚幼父母怜其少欲嫁之氏引刀自断其指勤女红教锺成立嫠居四十七年锺登岁荐　　黎闻甫妻游氏
按建昌府志游氏别驾游秩宗女生而慧&#幼随兄读书凡孝经论语及葩诗妇则诸书无不诵记遇事所触辄能引证父善病氏年仅十三朝夕父侧调治药饵虽臧获满前不一假手宗族乡党无不以孝女称之及笄嫁同邑黎闻甫闻甫早失所怙倚命惟祖迨氏于归不数年而祖翁又没遗孤在抱堂上有七十太姑一切家事悉以付氏无何闻甫以数艰郁郁成疾而死氏年二十三茕茕靡恃痛绝欲死水浆不入口者七日父谓曰尔死诚是顾尔夫终鲜兄弟母子相依为命尔死太姑谁养即藐孤又谁任也孰若教子成名俾尔夫未酬之愿得伸于尔子不愈于徒死乎氏乃节哀顺变敬养太姑啜水茹荼历数十年如一日教子永年补弟子员食饩有声未几祖姑谢世氏孑身操持克以其余周给贫乏淑德徽音遐迩传播一日盗劫其家及知姓氏相惊悔曰此向时饥与粥寒与衣者胡忍取之遂出境兽散后被获供吐如前语　　黄乔桧妻范氏
按乐安县志范氏名烈贞黄乔桧妻年二十三夫亡苦节抚遗孤丕业教养成人以寿终　　晏时昭妻苏氏
按乐安县志苏氏名银贞县簿晏时昭妻年二十四夫没子期献纔四岁氏苦节孝养翁姑课子成立为宁国府教授　　晏弘范妻游氏
苏
氏附

按乐安县志游氏晏弘范妻年二十六夫没无子绩麻自给与妾苏氏各年七十余卒　　唐重儒妻曾氏
陈氏
曾氏附

按乐安县志曾氏诸生唐重儒妻年二十六夫亡誓不改节无二子长国岐娶陈氏年十七而寡次国宣娶曾氏年十八而寡与姑共守终身万历间旌表　　吴好易妻龚氏按乐安县志龚氏名孝贞吴好易妻易没龚年二十四遗孤良杰纔周岁氏辛勤教育有古陶母风　　丁文谅妻李氏按乐安县志李氏丁文谅妻年十九夫亡无子矢志自守勤女红以拓夫业乐施好予以寿终　　傅滦妻赵氏
按南城县志赵氏郡庠生傅滦妻年十五归傅逾五载夫病淋氏旦夕扶持衣不解带者十余月及丧号哭逾度既三载父母强归宁有富商刘钦赂媒求娶氏拒弗从又有黄姑者巧诱百端解所系金带赠氏氏掷于地闭室自缢其母走救获免遂返傅滦弟复丧其妻见氏苦守亦不忍有二志以姑嫜性严弗能堪遂别嫁氏益自砥励终身年六十一卒学使旌表　　朱氏女按南城县志朱氏女益藩将军朱存源女名德贞幼许聘王郎未嫁而王夭德贞闻而恸哭告父母曰女已受王聘请往吊即归父母许之及诣王擗踊号哭拜王父母入室踞床而坐父母迎归弗卒终守于其家国人咸以诗表之宁海令张绍谦为之序　　邓仲骥妻丁氏按南城县志丁氏文学邓仲骥妻丁禹泉女明卿之姊也适邓方两日而骥病丁侍汤药衣不解带未一月而没丁哭踊欲从地下众劝止之其嗣子不肖盗卖其田丁守节母家家止弟与女侄三人而已忽梦有白衣妇招之果刻期而逝嘱与夫合葬焉陈大士为之志铭　　邓纯斋妻王氏
按新城县志王氏邓纯斋妻夫亡孀居五十五年足不履中庭疾召巫祝王怒骂不许年八十九终　　许庭宣妻黄氏按新城县志黄氏许庭宣妻年十九夫亡无子黄恸甚舅疑妇有他志黄誓死苦节终身不渝　　黄沂妻张氏
按新城县志张氏黄沂妻沂任藩职年三十亡氏孀居纺织课子明卿领乡荐官同知张封孺人年九十卒　　王维烦妻涂氏
按新城县志涂氏诸生王维烦妻聘之母也兄官冢宰不以贵显自矜炊虀席秸佐夫读书事舅姑孝夫亡躬亲井臼延师教子兄弟皆恂恂守法一遵慈训悉以所有奁田归族人易祖墓旁隙地葬夫年七十二卒　　饶良竹妻黄氏
按新城县志黄氏饶良竹妻郡庠饶国义祖母年二十二丧夫子世常方七岁家贫舅屡劝他适黄答曰岁寒不改冰霜节刀锯难移铁石肝自是舅不敢复言氏闭户纺绩待子成立为婚娶年五十九卒邑令表其门　　张日祥妻涂氏
按新城县志涂氏张日祥妻年二十四夫亡矢志守节抚二子五岁炳遗腹俱鞠育有成事舅姑以孝后以读书知名氏年七十四卒　　江思禹妻宁氏
按新城县志宁氏江思禹妻郡廪生江录图母禹字龙衢甫壮而没宁年二十九二子长以瑾四岁次录图方十月氏抚两孤茕茕无倚亲戚哀其家贫年少欲令弃子改图从容劝谕宁正色叱之皆息不复言及二子稍长知学氏训之甚严言动必循礼族里交称贤母家贫遣录图师事族之贤者一切供馔身纺绩以具年六十五卒县令表其门　　鲁仲信妻冯氏
按新城县志冯氏鲁仲信妻年十五归信信亡冯年三十长子论六岁次训尚襁褓风雨飘摇百苦丛集抚子卒皆成人论官同知训补邑弟子员年八十一卒　　孔贞垕妻杨氏
按新城县志杨氏孔贞垕妻年十九夫亡苦节坚守抚叔子尚为嗣年九十七卒县令旌之　　余希宪妻黄氏
按新城县志黄氏余希宪妻年二十夫亡或讽改嫁氏矢志靡他抚子成立始终无二年九十卒　　邓汤盘妻严氏
按新城县志严氏南城邓汤盘妻盘亡氏年二十父欲夺其志不从深居屏息虽三尺童子不相授受勤女红以养亲乡闾贤之郡守表其门年九十卒　　赵伯堡妻徐氏按南丰县志徐氏赵伯堡妻年十六夫亡无出抚嗣子师璋成人万历末邑令旌之　　曾应魁妻谭氏
按南丰县志谭氏曾应魁妻年十八夫亡断发自矢抚嗣子如己出年九十卒始终如一乡党无间言　　允愚妻刘氏按南丰县志刘氏允愚妻年十八于归甫八月夫亡剪发自矢供织以事舅姑年八十二邑令旌之　　傅韬妻廖氏按南丰县志廖氏傅韬妻年十四夫亡守节至九十余岁卒　　邓魁妻彭氏
按南丰县志彭氏邓魁妻年二十夫亡坚守六十余年卒　　黄妻李氏
按南丰县志李氏黄妻年二十三夫没子理仅四龄父母劝改嫁碎首恸哭夫柩前屏息一室足不履阈以寿终　　姚卓妻符氏
按南丰县志符氏姚卓妻年十九夫亡无出抚嗣子成人年七十六邑令旌之　　曾有行妻彭氏
按南丰县志彭氏曾有行妻年二十一夫亡子方五岁女甫期母强之别适不从家贫而贤舅姑爱之妯娌虽多独与氏同爨氏亲操井臼事之惟谨极劳苦无倦翁年八十病疯每中夜思食氏至不能安枕年五十一终　　姜国祥妻赵氏
按南丰县志赵氏姜国祥妻年十九夫亡子崇仁甫五月氏苦节鞠之事舅姑孝教子孙严冰玉之操终始无二学使旌之年八十九卒　　危士琎妻曾氏
按南丰县志曾氏危士琎妻年二十二夫亡遗孤方七龄矢志训子守节四十余载年六十有二卒　　姜辉妻黄氏按南丰县志黄氏姜辉妻年二十四夫亡子继死氏誓不他适纺绩自给年逾六十万历间有司旌表　　崔溍妻曾氏按南丰县志曾氏西平崔溍妻归三载夫病疟死遗孤十月氏毁容事姑教子成立万历二十九年卒年九十一县令旌之　　赵伯召妻廖氏
按南丰县志廖氏赵伯召妻夫以救焚死火中廖年二十有二闻变欲即从死妯娌阻之曰夫亡舅姑无侍养之人两岁遗孤谁为抚育得无重汝夫恨乎乃忍死守贞终事舅姑教子成立年六十二终　　曾以济妻胡氏
按南丰县志胡氏曾以济妻夫病氏衣不解带以事汤药及亡氏年二十有五终身不事容饰训子敏行孙国彦皆以文名年九十余有司给布粟周之　　姜珞妻邹氏按南丰县志邹氏姜珞妻年二十五夫亡无子矢志靡他抚侄国华为后教之成立事继姑以孝闻邑令岁给米帛仍表其门　　揭昱妻黄氏
按广昌县志黄氏揭昱妻同知黄畴女年十六于归五十日而昱亡氏誓不再嫁终身　　吴廷宠妻何氏
按广昌县志何氏吴廷宠妻幼贞淑知书年十八归廷宠生二子宠亡氏年二十五嚙指滴血入棺触棺晕绝者再独处一房非祭不出奉姑终天年抚子成立苦节五十载邑令旌之　　李潜妻何氏
按广昌县志何氏廪生李潜妻年十六归李及潜没家贫无嗣矢志不他适葬夫即营双冢预勒名氏于墓石事姑婉顺姑每称为贞妇而不名年八十二佥宪表其堂　　饶亨妻揭氏
按广昌县志揭氏诸生饶亨妻幼聪慧通小学大义年十七归饶逾七年饶亡无嗣恸哭几绝期从夫地下母谕之曰二人在堂老矣而死其何恃揭乃苦节以事翁姑姑疾废幼叔茕茕赖揭抚养成立孀居四十六年年七十一邑令表其门　　刘元山妻傅氏
按广昌县志傅氏庠生刘元山妻幼通孝经列女传年十九归刘孝事舅姑元山亡氏年二十三无子甘贫茹苦抚叔子为嗣不啻己出姑患疾三载旦夕躬汤药侍起居未尝少倦孀居四十余年邑令表其门　　唐星妻揭氏按广昌县志揭氏唐星妻年十七归星事翁姑以孝闻夫亡无嗣揭年二十三哭绝复苏者三誓以身殉母力劝止家贫勤纺绩自食屡空无怨邑令表其门　　刘浙妻黄氏按广昌县志黄氏刘浙妻年及笄归刘二十八夫亡触棺欲以身殉姑慰谕再四乃止食淡衣缟矢志靡他奉养老姑抚遗孤成立年五十一卒邑令表其门　　何迎昌妻赖氏按广昌县志赖氏何迎昌妻年十九昌亡家贫无嗣以节终万历二十年御史奉请旌表　　吴国才妻何氏
按广昌县志何氏吴国才妻年十六归国才才困诸生常郁郁不乐何每婉辞解之比才疾革顾何曰吾有志未竟亲老子幼以累汝奈何何悲咽失声及没号哭不绝口三日一啜糜辄吐坐立颠仆须杖而起年二十九三子仅襁褓家日益窘以过哀得疾至老不愈后长子思学成进士封太宜人犹身服勤劳年六十七御史以粟帛存问复其家　　何梦麒妻胡氏
按广昌县志胡氏何梦麒妻年十六适麒性婉顺事继姑以孝闻夫亡胡年二十五孀居四十年郡守表其门　　傅哲妻何氏
按广昌县志何氏太学生傅哲妻幼聪慧读孝经列女传辄通大意年十八适哲善事舅姑哲亡氏年二十四无子止一女殓之日触棺欲从以姑故强自宽解毁容茹蔬甘贫励节历五十年如一日邑令旌之　　王廷仪妻丘氏按广昌县志丘氏王廷仪妻年十九于归夫亡氏年二十七拔发纳棺誓不再嫁遗孤方一周及长又早没抚六岁孙相倚为命年八十二有司表其门　　何应华妻王氏按广昌县志王氏何应华妻年十六归华越三载华亡王孀居五十余年以礼自持不妄逾阈万历甲申御史奏请建坊旌表　　刘希妻李氏
按广昌县志李氏刘希妻通判李朴女性温柔年十七归刘逾数年生子良臣亡氏年二十五抚孤成立事两姑终丧绩麻以供衣食至死无二邑令表其门　　曾时璋妻符氏
按广昌县志符氏曾时璋妻年十八归璋甫期璋亡无嗣氏哀毁几绝誓不再嫁纺绩奉姑操持益励年踰八十邑令旌之　　黄梦桂妻王氏
按广昌县志王氏黄梦桂妻年十五适黄未几桂夭王哀号欲死姑知其方娠泣谕之曰而死如宗祧何王悟强自抑制抚遗腹子钺事姑终丧抚钺成立有司表其门　　骆德宏妻揭氏
按广昌县志揭氏骆德宏妻夫早亡事姑以孝训子以义甘贫茹苦四十年邑令表其门　　何孔廉妻李氏
按广昌县志李氏何孔廉妻通判李朴女性至孝夫丧苦节三十余年御史旌表　　魏锧妻黄氏
按广昌县志黄氏诸生魏锧妻年十五归锧锧死氏年二十三苦节自誓终身不事脂粉事姑嫜以孝闻年八十邑令表其门　　李德勋妻揭氏
按广昌县志揭氏李德勋妻年十五归李逾二年夫没无子揭矢志守节家贫奉翁姑曲全其孝抚伯子以续宗祧孀居四十余年邑令表其门　　吴梅芳妻揭氏
按广昌县志揭氏吴梅芳妻年十七归吴仅十载夫没哭绝者再二子方襁褓教育皆底于成励志秉节始终无变邑令表其门　　李春阳妻吴氏
按广昌县志吴氏李春阳妻年十六适李性婉顺事姑嫜以孝闻生一子夫亡氏年二十三哀毁骨立矢志不二抚孤勤俭年七十邑令表其门　　揭曾妻高氏
按广昌县志高氏揭曾妻年十六归曾姑老双目俱瞽育子方周曾亡氏年二十七守节四十余年奉姑终抚子成立万历二十年御史奏请旌表　　刘仕魁次妻潘氏
按广昌县志潘氏刘仕魁次妻年十五于归生子光范甫周魁亡氏忍死抚孤泣语其子曰吾以未亡之身苟延旦夕者冀若成立以慰若父于泉下耳范感其言发愤力学补庠生有孝行御史奏请旌之　　唐梦豹妻刘氏按广昌县志刘氏诸生唐梦豹妻年十七适唐再岁不孕请于姑曰夫孱弱不敢必寿而妇又不孕可悉以簪珥置媵遂纳某氏既而两皆育子又再岁夫亡妾亦病没刘痛绝欲死姑以二孤劝刘乃强起鞠育极荼苦拮据教二子皆成立万历丙申郡守旌其门　　何镃妻王氏按广昌县志王氏何镃妻夫没忍死奉姑抚女成立称慈孝四十年坐卧一小室未尝移徙宗&#女妇咸敬惮之　　刘孔昭妻魏氏
按广昌县志魏氏刘孔昭妻年十七归孔昭生子泽方二岁昭骤病亡魏矢志自守哀毁骨立旦夕焚香告天图存刘后邑令表其门　　何文渊妾张氏
按广昌县志张氏冢宰何文渊妾霸州张文礼女少知读书年二十一事何七年渊没氏号恸欲自尽夫人揭氏慰之曰汝盛年无子慎勿自戕其生有母在当遣人送归张泣对曰生为尚书妾死愿从葬尚书之墓岂忍复归母家自是屏膏沐净扫一室祀尚书像朝夕焚香尚食如生守节二十余年县令上其事于朝乞加旌表　　揭其大妻孙氏
按广昌县志孙氏揭其大妻夫没氏年二十九家贫苦节抚二孤晟昶俱成名年七十三终　　揭桂妻王氏
按广昌县志王氏揭桂妻年二十桂没子一程纔七月氏苦纺织茹素守节历久弥坚邑令旌其门　　刘汝相妻曾氏按广昌县志曾氏刘汝相妻幼端淑年十八归汝相越七年夫没遗孤六岁父母迎归将迫改适曾觉忽携子还纺绩自给教子读书数十年不一见齿虽卑幼非庆贺不接年七十二终　　谢士科妻胡氏
按广昌县志胡氏谢士科妻夫早亡遗二孤俱幼家计萧然矢志不二辟纑课读苦节五十余年教子成名寿八十卒　　黄必登妾何氏
按广昌县志何氏黄必登妾及笄归黄年二十生子立方甫周而夫亡何触棺欲死戚党泣谕抚孤乃矢志守节每夜绩以课子读书不少懈庚午立方举于乡氏孀居五十余年直指旌表　　黄中彦妻谢氏
按广昌县志谢氏黄中彦妻年十七适黄能事笔墨佐夫读书夫暴亡氏年二十触棺晕绝数四家人救视复苏绘夫像与俱晨夕抚嗣子谦若己出课读成人氏年六十余卒　　魏立达妻何氏
按广昌县志何氏魏立达妻夫没氏年二十六二子甫襁褓家贫苦节抚二子成人年六十八孀居四十二年终　　谢应登妻揭氏
按广昌县志揭氏谢应登妻年十六适谢甫二载夫没无嗣毁容守节纺绩奉姑姑病亲调药饵姑死泣血几毙年八十三卒邑令请旌表　　丘铁妻黄氏
按广昌县志黄氏丘铁妻幼晓大义年十五归丘十八夫亡邻妪劝曰年少家贫且无嗣盍再适也黄不答纺绩治生事翁姑惟谨嗣子嗣孙皆赖抚育成立年九十九孀居八十一载邑令旌其门　　魏克贤妻揭氏
按广昌县志揭氏魏克贤妻年十八归魏二十二夫亡甘贫苦节誓死靡他奉姑孝抚前子及遗腹成立邑令表其门　　黄龙见妻谢氏
按广昌县志谢氏黄龙见妻年十六于归二载龙见病亡无嗣谢甘贫守节矢志靡他事翁姑终老年五十九有司旌之　　胡士光妻高氏
按广昌县志高氏胡士光妻光早亡氏事继姑至孝绩麻以供菽水侍疾极劳无倦课幼子严切年七十六邑令旌之　　揭氏女
按广昌县志揭氏女许字白崇礼年十六崇礼病危迎归未成婚崇礼死女欲殉之白父母不许遂矢志不嫁家贫资女红以养自少至老室中惟畜幼婢稍长即遣去年七十四卒　　揭其重妻吴氏
按广昌县志吴氏揭其重妻年十七适揭其重好读书吴脱簪珥佐之无吝色事翁姑以孝闻夫死年二十二截发自誓绩麻易粟终其身卒年八十有五　　曾谟妻郭氏　　　　　　　　刘显泰妻杨氏　　曾世臣妻刘氏　　　　　　　欧阳昭妻刘氏　　胡兖妻曾氏已上
庐陵人
</div>
    <div class="pagination">
<a href="闺媛典闺节部_page99.html">上一页</a><span>...</span><a href="闺媛典闺节部_page95.html">95</a><a href="闺媛典闺节部_page96.html">96</a><a href="闺媛典闺节部_page97.html">97</a><a href="闺媛典闺节部_page98.html">98</a><a href="闺媛典闺节部_page99.html">99</a><span class="current-page">100</span><a href="闺媛典闺节部_page101.html">101</a><a href="闺媛典闺节部_page102.html">102</a><a href="闺媛典闺节部_page103.html">103</a><a href="闺媛典闺节部_page104.html">104</a><a href="闺媛典闺节部_page105.html">105</a><span>...</span><a href="闺媛典闺节部_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
