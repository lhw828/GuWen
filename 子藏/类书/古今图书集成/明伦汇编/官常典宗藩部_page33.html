<!DOCTYPE html>
<html>
 <head>
  <meta charset="utf-8"/>
  <title>
   官常典宗藩部 - 第 33 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典宗藩部 - 第 33 页/共 57 页
  </h1>
  <div class="content">
   按春秋不书　按左传成公十一年秋晋郄至与周争鄇田王命刘康公单襄公讼诸晋郄至曰温吾故也故不敢失刘子单子曰昔周克商使诸侯抚封苏忿生以温为司寇与檀伯达封于河苏氏即狄又不能于狄而奔卫襄王劳文公而赐之温狐氏阳氏先处之而后及子若治其故则王官之邑也子安得之晋侯使郄至勿敢争简王十二年夏尹子单子晋侯齐侯宋公鲁侯卫侯曹伯邾人伐郑六月乙酉同盟于柯陵按春秋成公十七年　按左传十七年夏五月公会尹武公单襄公及诸侯伐郑自戏童至于曲洧六月乙酉同盟于柯陵寻戚之盟也灵王二年夏六月己未单子晋侯宋公鲁侯卫侯郑伯莒子邾子齐世子光同盟于鸡泽按春秋襄公三年　按左传三年夏六月公会单顷公及诸侯己未同盟干鸡泽灵王九年王以单伯为卿士
按春秋不书　按左传襄公十年冬十一月王叔陈生奔晋单靖公为卿士以相王室灵王十四年春单伯逆王后于齐
按春秋襄公十五年单伯不书　按左传十五年春官师从单靖公逆王后于齐卿不行非礼也
注
官师刘夏也天子官师非卿也刘夏独过鲁告　&amp;#故不书单靖公天子不亲昏使上卿逆而公监　之故曰卿不行非礼景王二年夏五月癸巳尹言多刘毅单蔑甘过巩成杀王弟佞夫按春秋襄公三十年尹刘单甘巩五人不书　按左传初王儋季卒其子括将见王而叹单公子愆期为灵王御士过诸廷闻其叹而言曰乌乎必有此夫入以告王且曰必杀之不戚而愿大视躁而足高心在他矣不杀必害王曰童子何知及灵王崩儋括欲立王子佞夫佞夫弗知戊子儋括围蒍逐成愆成愆奔平畤五月癸巳尹言多刘毅单蔑甘过巩成杀佞夫括瑕廖奔晋景王十年冬十月单襄公顷公之族杀单伯而立其弟按春秋不书　按左传昭公七年单献公弃亲用羁冬十月辛酉襄顷之族杀献公而立成公
注
襄公顷公之父成公献公弟
景王十四年秋单子会韩宣子于戚冬十二月单子卒按春秋不书　按左传昭公十一年秋单子会韩宣子于戚视下言徐叔向曰单子其将死乎朝有着定会有表衣有襘带有结朝会之言必闻于表着之位所以昭事序也视不过结襘之中所以道容貌也言以命之容貌以明之失则有阙今单子为王官伯而命事于会视不登带言不过步貌不道容而言不昭矣不道不共不昭不从无守气矣冬十二月单成公卒景王二十五年夏六月王室乱刘子单子以王猛居于皇秋刘子单子以王猛入于王城按春秋昭公二十二年　按左传二十二年王子朝宾起有宠于景王王与宾孟说之欲立之刘献公之庶子伯&amp;#事单穆公恶宾孟之为人也愿杀之又恶王子朝之言以为乱愿去之宾孟适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难已牺何害王弗应夏四月王田北山使公卿皆从将杀单子刘子王有心疾乙丑崩于荣锜氏戊辰刘子挚卒无子单子立刘&amp;#五月庚辰见王遂攻宾起杀之盟群王子于单氏六月丁巳葬景王王子朝因旧官百工之丧职秩者与灵景之族以作乱帅郊要饯之甲以逐刘子壬戌刘子奔扬单子逆悼王于庄宫以归王子还夜取王以如庄宫癸亥单子出王子还与召庄公谋曰不杀单旗不捷与之重盟必来背盟而克者多矣从之樊顷子曰非言也必不克遂奉王以追单子及领大盟而复杀挚荒以说刘子如刘单子亡乙丑奔于平畤群王子追之单子杀还姑发弱鬷延定稠子朝奔京丙寅伐之京人奔山刘子入于王城辛未巩简公败绩于京乙亥甘平公亦败焉叔鞅至自京师言王室之乱也闵马父曰子朝必不克其所与者天所废也单子欲告急于晋秋七月戊寅以王如平畤遂如圃车次于皇刘子如刘单子使王子处守于王城盟百工于平宫辛卯鄩肸伐皇大败获鄩肸壬辰焚诸王城之市八月辛酉司徒丑以王师败绩于前城百工叛己巳伐单氏之宫败焉庚午反伐之辛未伐东圉冬十月丁巳晋籍谈荀跞帅九州之戎及焦瑕温原之师以纳王于王城庚申单子刘&amp;#以王师败绩于郊前城人败陆浑于社十一月乙酉王子猛卒己丑敬王即位馆于子旅氏敬王元年夏四月乙酉单子取訾六月单子伐尹败绩庚寅单子及刘子樊齐以王如刘按春秋不书　按左传昭公二十二年冬十二月庚戌晋籍谈荀跞贾辛司马督帅师军于阴于侯氏于溪泉次于社王师军于泛于解次于任人闰月晋箕遗乐征右行诡济师取前城军其东南王师军于京楚辛丑伐京毁其西南二十三年春王正月壬寅朔二师围郊癸卯郊鄩溃丁未晋师在平阴王师在泽邑王使告间庚戌还夏四月乙酉单子取訾刘子取墙人直人六月壬午王子朝入于尹癸未尹圉诱刘佗杀之丙戌单子从阪道刘子从尹道伐尹单子先至而败刘子还己丑召伯奂南宫极以成周人戍尹庚寅单子刘子樊齐以王如刘甲午王子朝入于王城次于左巷秋七月戊申鄩罗纳诸庄宫尹辛败刘师于唐丙辰又败诸鄩甲子尹辛取西闱丙寅攻蒯蒯溃敬王四年夏四月单子如晋告急冬十一月召伯逆王于尸及刘子单子盟王入于成周按春秋不书　按左传昭公二十四年夏六月晋范献子韩宣子图王室征会于诸侯期以明年二十五年夏会于黄父谋王室也赵简子令诸侯之大夫输王粟具戍人曰明年将纳王冬十月壬申尹文公涉于巩焚东訾弗克二十六年夏四月单子如晋告急五月戊午刘人败王城之师于尸氏戊辰王城人刘人战于施谷刘师败绩秋七月己巳刘子以王出庚午次于渠王城人焚刘丙子王宿于褚氏丁丑王次于萑谷庚辰王入于胥靡辛巳王次于滑晋知跞赵鞅帅师纳王使女宽守关塞冬十月丙申王起师于滑辛丑在郊遂次于尸十一月辛酉晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚阴忌奔莒以叛召伯逆王于尸及刘子单子盟遂军圉泽次于堤上癸酉王入于成周甲戌盟于襄宫晋师成公般戍周而还十二月癸未王入于庄宫定公五年春王人杀子朝于楚敬王十七年夏四月单子刘子败尹氏于穷谷冬十一月戊午单子刘子逆王于庆氏按春秋不书　按左传定公六年夏四月周儋翩率王子朝之徒因郑人将以作乱于周郑于是乎伐冯滑胥靡负黍狐人阙外六月晋阎没戍周且城胥靡冬十二月天王处干姑莸辟儋翩之乱也七年春二月周儋翩入于仪栗以叛夏四月单武公刘桓公败尹氏于穷谷冬十一月戊午单子刘子逆王于庆氏晋籍秦送王已巳王入于王城馆于公族党氏而后朝于庄宫敬王十八年春二月己丑单子伐谷城辛卯单子伐简城按春秋定公八年　按左传八年春二月己丑单子伐谷城刘子伐仪栗辛卯单子伐简城刘子伐盂以定王室敬王三十八年夏单子及晋侯鲁侯吴子会于黄池按春秋哀公十三年　按左传十三年夏公会单平公晋定公吴夫差于黄池
注
平公周卿士不书不与会
　　阎
周同姓有阎国
按路史伯卤之孙仲奕武王封之阎晋灭之

注
一云昭王少子生手有文曰阎康王封之阎城　一云唐叔后成公子懿采于阎晋灭之俱非晋灭　之以赐公子懿尔
　宗藩部汇考四十二
　　周二十五
　　燕一
周武王十三年克商有天下封召公奭于燕（按泰誓克商在　　十三年则封燕当在是年）

按史记周本纪武王即位太公望为师周公旦为辅召公毕公之徒左右王师修文王绪业九年武王上祭于毕东观兵至于盟津为文王木主载以车中军武王自称太子发言奉文王以伐不敢自专遂兴师渡河是时诸侯不期而会盟津者八百诸侯诸侯皆曰纣可伐矣武王曰女未知天命未可也乃还归师居二年闻纣昏乱暴虐滋甚于是武王遍告诸侯曰殷有重罪不可以不毕伐乃遵文王以东伐纣十一年十二月戊午师毕渡盟津诸侯咸会武王乃作太誓告于众庶二月甲子昧爽武王朝至于商郊牧野乃誓誓已诸侯兵会者车四千乘帝纣发兵距武王武王驰之纣兵皆崩畔纣纣走反入登于鹿台之上蒙衣其珠玉自燔于火而死武王至商国遂入至纣死所以黄钺斩纣头县太白之旗已乃出复军其明日除道修社及商纣宫及期百夫荷旗以先驰武王弟叔振铎奉陈常车周公旦把大钺毕公把小钺以夹武王散宜生太颠闳夭皆执剑以卫武王既入立于社南大卒之左右毕从毛叔郑奉明水卫康叔封布兹召公奭赞采师尚父牵牲尹佚策祝曰殷之末孙季纣殄废先王明德侮蔑神祇不祀昏暴商邑百姓其章显闻于天皇上帝于是武王再拜稽首曰膺更大命革殷受天明命武王又再拜稽首乃出封商纣子禄父殷之余民武王为殷初定未集乃使其弟管叔鲜蔡叔度相禄父治殷已而命召公释箕子之囚命毕公释百姓之囚表商容之闾命南宫括散鹿台之财发巨桥之粟以振贫弱萌隶命南宫括史佚展九鼎保玉命闳夭封比干之墓命宗祝享祀于军乃罢兵西归行狩记政事作武成于是封功臣谋士而封召公于燕
注
正义曰封帝尧之后于蓟封召公奭于燕观其　文稍似重也水经注云蓟则西北隅有蓟丘因取　名焉括地志云燕山幽州渔阳县东南六十里国　都城记云周武王封召公奭于燕地在燕山之野　故国取名焉按周封以五等之爵蓟燕立国俱武　王立因燕山蓟丘为名其地足自立国蓟微燕盛　乃并蓟居之蓟名遂绝焉今幽州蓟县古燕国也按燕召公世家召公奭与周同姓姓姬氏周武王之灭纣封召公于北燕
注
索隐曰召者畿内采地奭始食于召故曰召公　或说者以为文王受命取岐周故墟召地分爵二　公故诗有周召二南言皆在岐山之阳故言南也　后武王封之北燕在今幽州蓟县故城是也亦以　元子就封而次子留周室代为召公至宣王时召　公虎其后也成王七年使召公营洛邑作召诰
按书经召诰惟二月既望越六日乙未王朝步自周则至于丰惟太保先周公相宅越若来三月惟丙午胐越三日戊申太保朝至于洛卜宅厥既得卜则经营越三日庚戌太保乃以庶殷攻位于洛汭越五日甲寅位成若翼日乙卯周公朝至于洛则达观于新邑营越三日丁巳用牲于郊牛二越翼日戊午乃社于新邑牛一羊一豕一越七日甲子周公乃朝用书命庶殷侯甸男邦伯厥既命殷庶庶殷丕作太保乃以庶邦冢君出取币乃复入锡周公曰拜手稽首旅王若公诰告庶殷越自乃御事呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬天既遐终大邦殷之命兹殷多先哲王在天越厥后王后民兹服厥命厥终智藏瘝在夫知保抱携持厥妇子以哀吁天徂厥亡出执呜呼天亦哀于四方民其眷命用懋王其疾敬德相古先民有夏天迪从子保面稽天若今时既坠厥命今相有殷天迪格保面稽天若今时既坠厥命今冲子嗣则无遗寿曰其稽我古人之德矧曰其有能稽谋自天呜呼有王虽小元子哉其丕能諴于小民今休王不敢后用顾畏于民碞王来绍上帝自服于土中旦曰其作大邑其自时配皇天毖祀于上下其自时中乂王厥有成命治民今休王先服殷御事比介于我有周御事节性惟日其迈王敬作所不可不敬德我不可不监于有夏亦不可不监于有殷我不敢知曰有夏服天命惟有历年我不敢知曰不其延惟不敬厥德乃早坠厥命我不敢知曰有殷受天命惟有历年我不敢知曰不其延惟不敬厥德乃早坠厥命今王嗣受厥命我亦惟兹二国命嗣若功王乃初服呜呼若生子罔不在厥初生自贻哲命今天其命哲命吉凶命历年知今我初服宅新邑肆惟王其疾敬德王其德之用祈天永命其惟王勿以小民淫用非彝亦敢殄戮用乂民若有功其惟王位在德元小民乃惟刑用于天下越王显上下勤恤其曰我受天命丕若有夏历年式勿替有殷历年欲王以小民受天永命拜手稽首曰予小臣敢以王之雠民百君子越友民保受王威命明德王末有成命王亦显我非敢勤惟恭奉币用供王能祈天永命按史记周本纪周公行政七年成王长周公反政成王北面就群臣之位成王在丰使召公复营洛邑如武王之意周公复卜申视卒营筑居九鼎焉曰此天下之中四方入贡道里均作召诰洛诰成王既迁殷遗民周公以王命告作多士无佚召公为保周公为师成王　年召公告老而去周公留之作君奭
按书经君奭周公若曰君奭弗吊天降丧于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥呜呼君已曰时我我亦不敢宁于上帝命弗永远念天威越我民罔尤违惟人在我后嗣子孙大弗克恭上下遏佚前人光在家不知天命不易天难谌乃其坠命弗克经历嗣前人恭明德在今予小子旦非克有正迪惟前人光施于我冲子又曰天不可信我道惟宁王德延天不庸释于文王受命公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘率惟兹有陈保乂有殷故殷礼陟配天多历年所天惟纯佑命则商实百姓王人罔不秉德明恤小臣屏侯甸矧咸奔走惟兹惟德称用乂厥辟故一人有事于四方若卜筮罔不是孚公曰君奭天寿平格保乂有殷有殷嗣天灭威今汝永念则有固命厥乱明我新造邦公曰君奭在昔上帝割申劝宁王之德其集大命于厥躬惟文王尚克修和我有夏亦惟有若虢叔有若闳夭有若散宜生有若泰颠有若南宫括又曰无能往来兹迪彝教文王蔑德降于国人亦惟纯佑秉德迪知天威乃惟时昭文王迪见冒闻于上帝惟时受有殷命哉武王惟兹四人尚迪有禄后暨武王诞将天威咸刘厥敌惟兹四人昭武王惟冒丕单称德今在予小子旦若游大川予往暨汝奭其济小子同未在位诞无我责收罔勖不及造德不降我则鸣鸟不闻矧曰其有能格公曰呜呼君肆其监于兹我受命无疆惟休亦大惟艰告君乃猷裕我不以后人迷公曰前人敷乃心乃悉命汝作汝民极曰汝明勖偶王在亶乘兹大命惟文王德丕承无疆之恤公曰君告汝朕允保奭其汝克敬以予监于殷丧大否肆念我天威予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬德明我俊民在让后人于丕时呜呼笃棐时二人我式克至于今日休我咸成文王功于不怠丕冒海隅出日罔不率俾公曰君予不惠若兹多诰予惟用闵于天越民公曰呜呼君惟乃知民德亦罔不能厥初惟其终祗若兹往敬用治按史记燕召公世家在成王时召公为三公自陕以西召公主之自陜以东周公主之成王既幼周公摄政当国践阼召公疑之作君奭君奭不说周公周公乃称汤时有伊尹假于皇天在太戊时则有若伊陟臣扈假于上帝巫咸治王家在祖乙时则有若巫贤在武丁时则有若甘般率维兹有陈保乂有殷于是召公乃说召公之治西方甚得兆民和召公巡行乡邑有棠树决狱政事其下自侯伯至庶人各得其所无失职者召公卒而民人思召公之政怀棠树不敢伐歌咏之作甘棠之诗成王三十七年召公奭受顾命辅太子钊
按书经顾命惟四月哉生魄王不怿甲子王乃洮&amp;#水相被冕服凭玉几乃同召太保奭芮伯彤伯毕公卫侯毛公师氏虎臣百尹御事王曰呜呼疾大渐惟几病日臻既弥留恐不获誓言嗣兹予审训命汝昔君文王武王宣重光奠丽陈教则肄肄不违用克达殷集大命在后之侗敬迓天威嗣守文武大训无敢昏逾今天降疾殆弗兴弗悟尔尚明时朕言用敬保元子钊弘济于艰难柔远能迩安劝小大庶邦思夫人自乱于威仪尔无以钊冒贡于非几兹既受命还出缀衣于庭越翼日乙丑王崩太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗丁卯命作册度越七日癸酉伯相命士须材狄设黼扆缀衣牖闲南向敷重篾席黼纯华玉仍几西序东向敷重底席缀纯文贝仍几东序西向敷重丰席昼纯雕玉仍几西夹南向敷重笋席元纷纯漆仍几越玉五重陈宝赤刀大训弘璧琬琰在西序大玉夷玉天球河图在东序引之舞衣大贝鼓在西房兑之戈和之弓垂之竹矢在东房大辂在宾阶面缀辂在阼阶面先辂在左塾之前次辂在右塾之前二人雀弁执惠立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执锐立于侧阶王麻冕黼裳由宾阶隮卿士邦君麻冕蚁裳入即位太保太史太宗皆麻冕彤裳太保承介圭上宗奉同瑁由阼阶隮太史秉书由宾阶隮御王册命曰皇后凭玉几道扬末命命汝嗣训临君周邦率循大卞燮和天下用答扬文武之光训王再拜兴答曰眇眇予末小子其能而乱四方以敬忌天威乃受同瑁王三宿三祭三&amp;#上宗曰飨太保受同降盥以异同秉璋以酢授宗人同拜王答拜太保受同祭哜宅授宗人同拜王答拜太保降收诸侯出庙门俟　按康王之诰王出在应门之内太保率西方诸侯入应门左毕公率东方诸侯入应门右皆布乘黄朱宾称奉圭兼币曰一二臣卫敢执壤奠皆再拜稽首王义嗣德答拜太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土惟新陟王毕协赏罚戡定厥功用敷遗后人休今王敬之哉张皇六师无坏我高祖寡命王若曰庶邦侯甸男卫惟予一人钊报诰昔君文武丕平富不务咎底至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞群公既皆听命相揖趋出王释冕反丧服按史记周本纪成王将崩惧太子钊之不任乃命召公毕公率诸侯以相太子而立之成王崩二公率诸侯以太子钊见于先王庙申告以文王武王之所以为王业之不易务在节俭毋多欲以笃信临之作顾命按路史召康公愿封燕康王复为太保年百有八十其长居燕而支袭召召世为伯其分于唐者为阳伯齐灭之
注
王安石云元子既国燕次子守者犹食邵也昭　十二年齐高偃纳北燕伯于阳左云伯款迫逐迁　之世本曰即闵二年灭者是也康王二十四年召康公薨
按竹书纪年云云
厉王十五年燕惠侯立
按史记燕召公世家自召公以下九世至惠侯燕惠侯当周厉王奔彘共和之时
注
索隐曰并国史先失也又自惠侯已下皆无名　亦不言属惟昭王父子有名盖在战国时旁见他　说耳燕四十二代有二惠侯二厘侯二宣侯三桓　侯二文侯盖国史微失本谥故重耳宣王元年燕惠侯卒子厘侯立
按史记燕召公世家惠侯卒子厘侯立是岁周宣王初即位宣王三十七年燕厘侯卒子顷侯立
按史记燕召公世家厘侯二十一年郑桓公初封于郑三十六年厘侯卒子顷侯立平王四年燕顷侯卒子哀侯立
按史记燕召公世家顷侯二十年周幽王淫乱为犬戎所弒秦始列为诸侯二十四年顷侯卒子哀侯立平王六年燕哀侯卒子郑侯立按史记燕召公世家哀侯二年卒子郑侯立
平王四十二年燕郑侯卒子缪侯立
按史记燕召公世家郑侯三十六年卒子缪侯立桓王九年燕缪侯卒子宣侯立按春秋不书
按史记燕召公世家缪侯七年鲁隐公元年也十八年卒子宣侯立桓王二十二年燕宣侯卒子桓侯立
按春秋不书
按史记燕召公世家宣侯十三年卒子桓侯立庄王六年燕桓侯卒子庄公立按春秋不书
按史记燕召公世家桓侯七年卒子庄公立
惠王二年王子颓以卫师燕师伐周
按春秋不书　按左传初王姚嬖于庄王生子颓子颓有宠蒍国为之师及惠王即位取蒍国之圃以为囿边伯之宫近于王宫王取之王夺子禽祝跪与詹父田而收膳夫之秩故蒍国边伯石速詹父子禽祝跪作乱因苏氏庄公十九年秋五大夫奉子颓以伐王不克出奔温苏子奉子颓以奔卫卫师燕师伐周冬立子颓惠王三年春郑伯执燕仲父夏郑伯以王归处于栎按春秋不书　按左传庄公二十年春郑伯和王室不克执燕仲父夏郑伯遂以王归王处于栎秋王及郑伯入于邬遂入成周取其宝器而还按史记燕召公世家庄公十二年齐桓公始霸十六年与宋卫共伐周惠王惠王出奔温立惠王弟颓为周王十七年郑执燕仲父而内惠王于周
注
谯周曰按春秋传燕与子颓逐周惠王者乃南　燕姞姓也系家以为北燕失之索隐曰谯周云据　左氏燕与卫伐周惠王乃是南燕姞姓而系家以　为北燕伯故着史考云北燕是姞姓今检左氏庄　十九年卫师燕师伐周二十年齐伐山戎传云执　燕仲父三十年齐伐山戎传曰谋山戎以其病燕　故也据传文及此记元是北燕不疑惠王十三年山戎侵燕齐人伐山戎救之
按春秋庄公三十年　按左传三十年冬公及齐侯遇于鲁济谋山戎也以其病燕故也按史记燕召公世家庄公二十七年山戎来侵我齐桓公救燕遂北伐山戎而还燕君送桓公出境桓公因割燕所至地予燕使燕共贡天子如成周时职使燕复修召公之法惠王十九年燕庄公卒子襄公立
按春秋不书
按史记燕召公世家庄公三十三年卒子襄公立顷王元年燕襄公卒桓公立按春秋不书
按史记燕召公世家襄公四十年卒桓公立
定王五年燕桓公卒宣公立
按春秋不书
按史记燕召公世家桓公十六年卒宣公立

注
索隐曰谯周云系家襄伯生宣伯无桓今检史　记并有桓公立十六年又宋忠据此史补系家亦　有桓公是允南所见本异则是燕有三桓公也定王二十六年燕宣公卒昭公立按春秋不书
按史记燕召公世家宣公十五年卒昭公立
简王十二年燕昭公卒武公立
按春秋不书
按史记燕召公世家昭公十三年卒武公立
灵王十七年燕武公卒文公立
按春秋不书
按史记燕召公世家武公十九年卒文公立
灵王二十三年燕文公卒子懿公立
按春秋不书
按史记燕召公世家文公六年卒懿公立
灵王二十七年夏齐侯陈侯蔡侯北燕伯杞伯胡子沈子白狄朝于晋是年懿公卒子惠公立按春秋不书　按左传襄公二十七年夏宋向戍欲弭诸侯之兵以为名为会于宋子木谓向戍曰请晋楚之从交相见也二十八年夏齐侯陈侯蔡侯北燕伯杞伯胡子沈子白狄朝于晋宋之盟故也按史记燕召公世家懿公四年卒子惠公立
灵王二十八年秋九月齐高止出奔北燕
按春秋襄公二十九年　按左传二十九年秋九月齐公孙虿公孙放其大夫高止于北燕景王六年冬北燕伯款出奔齐
按春秋昭公三年　按左传三年燕简公多嬖宠欲去诸大夫而立其宠人冬燕大夫比以杀公之外嬖公惧奔齐按史记燕召公世家惠公六年惠公多宠姬公欲去诸大夫而立宠姬宋大夫共诛姬宋惠公惧奔齐景王九年冬齐侯伐北燕燕立悼公按春秋昭公六年　按左传六年冬十一月齐侯如晋请伐北燕也士&amp;#相士鞅逆诸河礼也晋侯许之十二月齐侯遂伐北燕将纳简公晏子曰不入燕有君矣民不贰吾君贿左右谄谀作大事不以信未尝可也按史记燕召公世家惠公奔齐四年齐高偃如晋请其伐燕入其君晋平公许与齐伐燕入惠公惠公至燕而死燕立悼公
注
索隐曰春秋昭三年北燕伯款奔齐至六年又　云齐伐北燕一与此文合左传无纳款之文而云　将纳简公晏子曰燕君不入矣齐遂受赂而还事　与此乖而又以款为简公简公后惠公四代则与　春秋经传不相协未可强言也景王十年春正月燕暨齐平
按春秋昭公七年　按左传七年春王正月暨齐平齐求之也癸巳齐侯次于虢燕人行成曰敝邑知罪敢不听命先君之敝器请以谢罪公孙晰曰受服而退俟衅而动可也二月戊午盟于濡上燕人归燕姬赂以瑶瓮玉椟斝耳不克而还景王十五年春齐高偃帅师纳北燕伯于阳
按春秋昭公十二年　按左传十二年春齐高偃纳北燕伯款于唐因其众也景王十六年燕悼公卒共公立
按春秋不书
按史记燕召公世家悼公七年卒共公立
景王二十一年燕共公卒平公立
按春秋不书
按史记燕召公世家共公五年卒平公立
敬王十九年燕平公卒简公立
按春秋不书
按史记燕召公世家平公十九年卒简公立
敬王二十七年燕简公卒献公立
按春秋不书
按史记燕召公世家简公十二年卒献公立
贞定王四年献公卒孝公立
按史记燕召公世家献公二十八年卒孝公立贞定王十九年燕孝公卒成公立按史记燕召公世家孝公十五年卒成公立
考王七年燕成公卒愍公立
按史记燕召公世家成公十六年卒愍公立
威烈王二十三年燕愍公卒厘公立
按史记燕召公世家愍公三十一年卒厘公立烈王三年燕伐齐燕厘公卒桓公立按史记燕召公世家厘公三十年伐齐败于林营厘公卒桓公立按通鉴前编烈王三年燕败齐师于林狐
显王七年燕桓公卒文公立
按史记燕召公世家桓公十一年卒文公立
显王三十五年苏秦说燕自燕至赵
按战国策奉阳君甚不取于苏秦苏秦在燕李兑因为苏秦谓奉阳君曰齐燕离则赵重齐燕合则赵轻今君之齐非赵之利也臣窃为君不取也奉阳君曰何吾合燕于齐对曰夫制于燕者苏子也而君甚不善苏秦是驱燕而使合于齐也且其以权立以重外以事贵故为君计善苏秦则取之不善亦取之以疑燕齐燕齐疑则赵重矣齐王疑苏秦则君多资奉阳君曰善乃使使与苏秦结交　苏秦将为从北说燕文侯曰燕东有朝鲜辽东北有林胡楼烦西有云中九原南有呼易水地方二千里带甲数十万车七百乘骑六千匹粟支十年南有碣石雁门之饶北有枣栗之利民虽不田作枣栗之实足食于民矣此所谓天府也夫安乐无事不见覆军杀将之忧无过燕矣大王知其所以然乎夫燕之所以不犯寇被兵者以赵之为蔽于其南也秦赵五战秦再胜而赵三胜秦赵相敝而王以全燕制其后此燕之所以不犯难也且夫秦之攻燕也逾云中九原过代上谷弥地踵道数千里虽得燕城秦计固不能守也秦之不能害燕明矣今赵之攻燕也发号出令不至十日而数十万之众军于东垣矣度呼涉易水不至四五日而距国都矣故曰秦之攻燕也战于千里之外赵之攻燕也战于百里之内夫不忧百里之患而重千里之外计无过于此者是故愿大王与赵从亲天下为一则国必无患矣燕王曰寡人国小西迫强秦促近齐赵齐赵强国今主君幸教诏之合从以安燕敬以国从于是赍苏秦车马金帛以至赵　权之难燕再战不胜赵弗救哙子谓文公曰不如以地请合于齐赵必救我若不吾救不得不事文公曰善令郭任以地请讲于齐赵闻之遂出兵救燕按史记燕召公世家文公二十八年藓秦始来见说文公文公予车马金帛以至赵赵肃侯用之因约六国为从长秦惠王以其女为燕太子妇显王三十七年燕文公卒子易王立齐攻燕取十城既而归之按战国策燕文公时秦惠王以其女为燕太子妇文公卒易王立齐宣王因燕丧攻之取十城武安君苏秦为燕说齐王再拜而贺因仰而吊齐王按戈而却曰此一何庆吊相随之速也对曰人之饥所以不食乌喙者以为虽偷充腹而与死同患也今燕虽弱小强秦之少婿也王利其十城而深与强秦为仇今使弱燕为雁行而强秦制其后以招天下之精兵此食乌喙之类也齐王曰然则奈何乎对曰圣人之制事也转祸而为福因败而为功故桓公负妇人而名益尊韩献开罪而交愈固此皆转祸而为福因败而为功者也王能听臣莫如归燕之十城卑辞以谢秦秦知王以己之故归燕城也秦必德王燕无故而得十城燕亦德王是弃强仇而立厚交也且夫燕秦之俱事齐则大王号令天下皆从是王以虚辞附秦而以十城取天下也此霸王之业所谓转祸为福因败成功者也齐王大说乃归燕城以金千斤谢其后顿首涂中愿为兄弟而请罪于秦　人有恶苏秦于燕王者曰武安君天下不信人也王以万乘下之尊之于廷示天下与小人群也武安君从齐来而燕王不馆也谓燕王曰臣东周之鄙人也见足下身无咫尺之功而足下迎臣于郊显臣于廷今臣为足下使利得十城功存危燕足下不听臣者人必有言臣不信伤臣于王者且臣之不信是足下之福也使臣信如尾生廉如伯夷孝如曾参三者天下之高行也而以事足下可乎燕王曰可曰有此臣亦不事足下矣且夫孝如曾参义不离亲一夕宿于外足下安得使之之齐廉如伯夷不取素餐污武王之义而不臣辞孤竹之君饿而死于首阳之山廉如此者何肯步行数千里而事弱燕之危主乎信如尾生期而不来抱梁柱而死信至如此何肯扬燕秦之威于齐而取大功乎哉且夫信行者所以自为也非所以为人也皆自覆之术非进取之道也且夫三王代兴五霸迭盛皆不自覆也君以自覆为可乎则齐不益于营丘足下不逾境不窥于边城之外且臣有老母于周离老母而事足下去自覆之术而谋进取之道臣之趣固不与足下合者足下皆自覆之君也仆者进取之臣也所谓以忠信得罪于君者也燕王曰夫忠信又何罪之有也对曰足下不知也臣邻家有远为吏者其妻私人其夫且归其私之者忧之其妻曰公勿忧也吾已为药酒以待之矣后二日夫至妻使妾奉&amp;#酒进之妾知其为药酒也进之则杀主父言之则逐主母乃阳僵弃酒主父大怒而笞之妾之弃酒上以活主父下以存主母也忠至如此然不免于笞此以忠信得罪者也臣之事适不幸而有类妾之弃酒也且臣之事足下亢义益国今乃得罪臣恐天下后事足下者莫敢自必也且臣之说齐曾不欺之也使说齐者莫如臣之言也虽尧舜之智不敢取也按史记燕召公世家文公二十九年卒太子立是为易王易王初立齐宣王因燕丧伐我取十城苏秦说齐使复归燕十城显王四十六年燕初称王燕使苏秦于齐
按史记燕召公世家易王十年燕君为王苏秦与燕文公夫人私通惧诛乃说王使齐为反间欲以乱齐显王四十八年燕易王卒子哙立按史记燕召公世家易王立十二年卒子燕哙立慎靓王三十年燕王哙与楚三晋攻秦不胜而还按战国策或献书燕王燕王而不能自恃不恶卑名以事强事强可以令国安长久万世之善计也以事强而不可以为万世则不如合弱将奈何合弱而不能如一此臣所以为山东苦也比目之鱼不相得则不能行故古人称之以其合两而如一也今山东合弱而不能如一是山东之智不如鱼也又譬如车士之引车也三人不能行索二人五人而车因行矣今山东三国弱而不能敌秦索二国因能胜秦矣然而山东不知相索者智故不如车士矣胡与越人言语不相知志意不相通同舟而凌波至其相救助如一也今山东之相与也如同舟而济秦之兵至不能相救助如一智又不如胡越之人矣三物者人之所能为也山东主遂不悟此臣之所为山东苦也愿大王之熟虑之也山东相合之主者不恶卑名之国者可长存之卒者出士以戍韩梁之西边此燕之上计也不急为此国必危矣王必大忧今韩梁赵三国已合矣秦见三晋之坚也必南伐楚赵见秦之伐楚也必攻燕物固有势异而患同者秦之伐韩故中山亡今秦之伐楚燕必亡臣窃为王计不如以兵南合三晋约戍韩梁之西边山东不能坚为此此必皆亡燕果以兵南合三晋也按史记燕召公世家燕哙三年与楚三晋攻秦不胜而还按通鉴纲目慎靓王三年楚赵魏韩燕伐秦攻函谷关秦出兵逆之五国皆败走慎靓王五年燕王哙以国让其相子之
按战国策苏秦死其弟苏代欲继之乃北见燕王哙曰臣东周之鄙人也窃闻王义甚高甚顺鄙人不敏窃释锄耨而千大王至于邯郸所闻于邯郸者又高于所闻东周臣窃负其志乃至燕廷观王之群臣下吏大王天下之明主也王曰子之所谓天下之明主者何如者也对曰臣闻之明主者务闻其过不欲闻其善臣请谒王之过夫齐赵者王之仇雠也楚魏者王之援国也今王奉仇雠以伐援国非所以利燕也王自虑此则计过无以谏者非忠臣也王曰寡人之于齐赵也非所敢欲伐也曰夫无谋人之心而令人疑之殆有谋人之心而令人知之拙谋未发而闻于外则危今臣闻王居处不安食饮不甘思齐报齐身自削甲札妻自组甲絣曰有大数矣有之乎王曰子闻之寡人不敢隐也我有深怨积怒于齐而欲报之二年矣齐者我雠国也故寡人之所欲报也直患国敝力不足矣子能以燕报齐寡人奉国而委之于子矣对曰凡天下之战国七而燕处弱焉独战则不能有所附则无不重南附楚则楚重西附秦则秦重中附韩魏则韩魏重且苟所附之国重此必使王重矣今夫齐王长主也而自用也南攻楚五年&amp;#积散西困秦三年民憔悴士罢敝北与燕战覆三军获二将而又以其余兵南面西举五千乘之劲宋而包十二诸侯此其君之欲得也其民力竭也安犹取哉且臣闻之数战则民劳久师则兵敝王曰吾闻齐有清济浊河可以为固有长城巨防足以为塞诚有之乎对曰天时不与虽有清济浊河何足以为固民力穷敝虽有长城巨防何足以为塞且异日也济西不役所以备赵也河北不师所以备燕也今济西河北尽以役矣封内敝矣夫骄主必不好计而亡国之臣贪于财王诚能毋爱宠子母弟以为质宝珠玉帛以事其左右彼且德燕而轻亡宋则齐可亡已王曰吾终以子受命于天矣曰内寇不与外敌不可拒王自治其外臣自敝其内此乃亡之之势也　苏代为燕说齐未见齐王先说淳于髡曰人有卖骏马者比三旦立市人莫之知往见伯乐曰臣有骏马欲卖之比三旦立于市人莫与言子还而视之去而顾之臣请献一朝之费伯乐乃还而视之去而顾之一旦而马价十倍今臣欲以骏马见于王莫为臣先后者足下有意为臣伯乐乎臣请献白璧一双黄金千镒以为马食淳于髡曰谨闻命矣乃入言之王而见之齐王大说苏子　陈翠合齐燕将令燕王之弟为质于齐燕王许诺太后闻之大怒曰陈公不能为人之国则亦已矣焉有离人子母者老妇欲得志焉陈翠欲见太后王曰太后方怒子子其待之陈翠曰无害也遂入见太后曰何臞也太后曰赖得先王雁鹜之余食不宜臞者臞者忧公子之且为质于齐也陈翠曰人主之爱子也不如布衣之甚也非徒不爱子也又不爱丈夫子独甚太后曰何也对曰太后嫁女诸侯奉以千金赍地百里以为人之终也今王愿封公子百官持职群臣效忠曰公子无功不当封今王之以公子为质也且以为公子功也而太后弗听臣是以知人主之不爱丈夫子独甚也且太后与王幸而在故公子贵太后千秋之后王弃国家而太子即位公子贱于布衣故非及太后与王封公子则公子终身不封矣太后曰老妇不知长者之计乃命公子乘车制衣为行具　燕王哙既立苏秦死于齐苏秦之在燕也与其相子之为婚而苏代与子之交及苏秦死而齐宣王复用苏代燕哙三年与楚三晋攻秦不胜而还子之相燕贵重主断苏代为齐使于燕燕王问之曰齐宣王何如对曰必不霸燕王曰何也对曰不信其臣苏代欲以激燕王以厚任子之也于是燕王大信子之子之因遗苏代百金听其所使鹿毛寿谓燕王曰不如以国让子之人谓尧贤者以其让天下于许由由必不受有让天下之名实不失天下今王以国让相子之子之必不敢受是王与尧同行也燕王因举国属子之子之大重或曰禹授益而以启人为吏及老而以启为不足任天下传之益也启与友党攻益而夺之天下是禹名传天下于益也其实令启自取之今王言属国子之而吏无非太子人者是名属子之而太子用事王因收印自三百里石吏而效之子之子之南面行王事而哙老不听政顾为臣国事皆决子之　初苏秦弟厉因燕质子而求见齐王齐王怨苏秦欲囚厉燕质子为谢乃已遂委质为臣燕相子之与苏代婚而欲得燕权乃使苏代侍质子于齐齐使代报燕燕王哙问曰齐王其霸乎曰不能曰何也曰不信其臣于是燕王专任子之已而让位燕大乱齐伐燕杀王哙子之燕立昭王而苏代厉遂不敢入燕皆终归齐齐善待之苏代过魏魏为燕执代齐使人谓魏王曰齐请以宋封泾阳君秦不受秦非不利有齐而得宋地也不信齐王与苏子也今齐魏不和如此其甚则齐不欺秦秦信齐齐秦合泾阳有宋地非魏之利也故王不如东苏子秦必疑而不信苏子矣齐秦不合天下无变伐齐之形成矣于是出苏代代之宋宋善待之按韩子燕王欲传国于子之也问之潘寿对曰禹爱益而任天下于益已而以启人为吏及老而以启为不足任天下故传天下于益而势重尽在启也已而启与友党攻益而夺之天下是禹名传天下于益而实令启自取之也此禹之不及尧舜明矣今王欲传之子之而吏无非太子之人者也是名传之而实令太子自取之也燕王乃收玺自三百石以上皆效之子之子之遂重按通鉴纲目慎靓王五年燕君哙以国让其相子之赧王元年齐伐燕取之醢子之杀王哙按战国策子之三年燕国大乱百姓恫怨将军市被太子平谋将攻子之储子谓齐宣王因而伐之破燕必矣王因令人谓太子平曰寡人闻太子之义将废私而立公饬君臣之义正父子之位寡人之国小不足先后虽然则唯太子所以令之太子因数党聚众将军市被围公宫攻子之不克将军市被及百姓乃反攻太子平将军市被死以徇国构难数月死者数万众燕人恫怨百姓离意孟轲谓齐宣王曰今伐燕此文武之时不可失也王因令章子将五都之兵以因北地之众以伐燕士卒不战城门不闭燕王哙死齐大胜燕按史记燕召公世家子之三年燕国大乱百姓恫恐将军市被与太子平谋将攻子之诸将谓齐愍王曰因而赴之破燕必矣齐王因令人谓燕太子平曰寡人闻太子之义将废私而立公饬君臣之义明父子之位寡人之国小不足以为先后虽然则唯太子所以令之太子因要党聚众将军市被围公宫攻子之不克将军市被及百姓反攻太子平将军市被死以徇因构难数月死者数万众人恫恐百姓离志孟轲谓齐宣王曰今伐燕此文武之时不可失也王因令章子将五都之兵以因北地之众以伐燕士卒不战城门不闭燕君哙死齐大胜燕
&lt;/div&gt;
    &lt;div class="pagination"&gt;
&lt;a href="官常典宗藩部_page32.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典宗藩部_page28.html"&gt;28&lt;/a&gt;&lt;a href="官常典宗藩部_page29.html"&gt;29&lt;/a&gt;&lt;a href="官常典宗藩部_page30.html"&gt;30&lt;/a&gt;&lt;a href="官常典宗藩部_page31.html"&gt;31&lt;/a&gt;&lt;a href="官常典宗藩部_page32.html"&gt;32&lt;/a&gt;&lt;span class="current-page"&gt;33&lt;/span&gt;&lt;a href="官常典宗藩部_page34.html"&gt;34&lt;/a&gt;&lt;a href="官常典宗藩部_page35.html"&gt;35&lt;/a&gt;&lt;a href="官常典宗藩部_page36.html"&gt;36&lt;/a&gt;&lt;a href="官常典宗藩部_page37.html"&gt;37&lt;/a&gt;&lt;a href="官常典宗藩部_page38.html"&gt;38&lt;/a&gt;&lt;span&gt;...&lt;/span&gt;&lt;a href="官常典宗藩部_page34.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
