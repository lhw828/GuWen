<!DOCTYPE html>
<html>
 <head>
  <meta charset="utf-8"/>
  <title>
   官常典翰林院部 - 第 8 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典翰林院部 - 第 8 页/共 11 页
  </h1>
  <div class="content">
   严助
按汉书本传助会稽吴人严夫子子也或言族家子也郡举贤良对策百余人武帝善助对由是独擢助为中大夫后得朱买臣吾丘寿王司马相如主父偃徐乐严安东方朔枚皋胶仓终军严□奇等并在左右是时征伐四夷开置边郡军旅数发内改制度朝廷多事娄举贤良文学之士公孙弘起徒步数年至丞相开东合延贤人与谋议朝觐奏事因言国家便宜上令助等与大臣辨论中外相应以义理之文大臣数诎其尤亲幸者东方朔枚皋严助吾丘寿王司马相如相如常称疾避事朔皋不根持论上颇俳优畜之唯助与寿王见任用而助最先进建元三年闽越举兵围东瓯东瓯告急于汉时武帝年未二十以问太尉田蚡蚡以为越人相攻击其常事又数反复不足烦中国往救也自秦时弃不属于是助诘蚡曰特患力不能救德不能覆诚能何故弃之且秦举咸阳而弃之何但越也今小国以穷困来告急天子不振尚安所诉又何以子万国乎上曰太尉不足与计吾新即位不欲出虎符发兵郡国乃遣助以节发兵会稽会稽守欲距法不为发助乃斩一司马谕意指遂发兵浮海救东瓯未至闽越引兵罢后三岁闽越复兴兵击南越南越守天子约不敢擅发兵而上书以闻上多其义大为发兴遣两将军将兵诛闽越淮南王安上书谏曰陛下临天下布德施惠缓刑罚薄赋敛哀鳏寡恤孤独养耆老振匮乏盛德上隆和泽下洽近者亲附远者怀德天下摄然人安其生自以没身不见兵革今闻有司举兵将以诛越臣安窃为陛下重之越方外之地劗发文身之民也不可以冠带之国法度理也自三代之盛胡越不与受正朔非强弗能服威弗能制也以为不居之地不牧之民不足以烦中国也故古者封内甸服封外侯服侯卫宾服蛮夷要服戎狄荒服远近埶异也自汉初定以来七十二年吴越人相攻击者不可胜数然天子未尝举兵而入其地也臣闻越非有城郭邑里也处溪谷之间篁竹之中习于水斗便于用舟地深昧而多水险中国之人不知其埶阻而入其地虽百不当其一得其地不可郡县也攻之不可暴取也以地图察其山川要塞相去不过寸数而间独数百千里阻险林丛弗能尽着视之若易行之甚难天下赖宗庙之灵方内大宁戴白之老不见兵革民得夫妇相守父子相保陛下之德也越人名为藩臣贡酎之奉不输大内一卒之用不给上事自相攻击而陛下发兵救之是反以中国而劳蛮夷也且越人愚□轻薄负约反覆其不用天子之法度非一日之积也壹不奉诏举兵诛之臣恐后兵革无时得息也间者数年岁比不登民待卖爵赘子以接衣食赖陛下德泽振救之得毋转死沟壑四年不登五年复蝗民生未复今发兵行数千里资衣粮入越地舆轿而隃领舟而入水行数百千里夹以深林丛竹水道上下击石林中多蝮蛇猛兽夏月暑时欧泄霍乱之病相随属也曾未施兵接死伤者必众矣前时南海王反陛下先臣使将军间忌将兵击之以其军降处之上淦后复反会天暑多雨楼□卒水居击棹未战而疾死者过半亲老涕泣孤子謕号破家散业迎尸千里之外裹骸骨而归悲哀之气数年不息长老至今以为记曾未入其地而祸已至此矣臣闻军旅之后必有凶年言民之各以其愁苦之气薄阴阳之和感天地之精而灾气为之生也陛下德配天地明象日月恩至禽兽泽及草木一人有饥寒不终其天年而死者为之凄怆于心今方内无狗吠之警而使陛下甲卒死亡暴露中原沾渍山谷边境之民为之早闭晏开不及夕臣安窃为陛下重之不习南方地形者多以越为人众兵强能难边城淮南全国之时多为边吏臣窃闻之与中国异限以高山人迹所绝车道不通天地所以隔外内也其入中国必下领水领水之山峭峻漂石破舟不可以大船载食粮下也越人欲为变必先田余干界中积食粮乃入伐材治船边城守候诚谨越人有入伐材者辄收捕焚其积聚虽百越奈边城何且越人绵力薄材不能陆战又无车骑弓弩之用然而不可入者以保地险而中国之人不能其水土也臣闻越甲卒不下数十万所以入之五倍乃足挽车奉饷者不在其中南方暑湿近夏瘅热暴露水居蝮蛇□生疾疠多作兵未血刃而病死者什二三虽举越国而虏之不足以偿所亡臣闻道路言闽越王弟甲弒而杀之甲以诛死其民未有所属陛下若欲来内处之中国使重臣临存施德垂赏以招致之此必携幼扶老以归圣德若陛下无所用之则继其绝世存其亡国建其王侯以为畜越此必委质为藩臣世共贡职陛下以方寸之印文二之组填抚方外不劳一卒不顿一戟而威德并行今以兵入其地此必震恐以有司为欲屠灭之也必雉兔逃入山林险阻背而去之则复相群聚留而守之历岁经年则士卒罢□食粮乏绝男子不得耕稼种树妇人不得纺绩织丁壮从军老弱转饷居者无食行者无粮民苦兵事亡逃者必众随而诛之不可胜尽盗贼必起臣闻长老言秦之时尝使尉屠睢击越又使监禄凿渠通道越人逃入深山林丛不可得攻留军屯守空地旷日持久士卒劳倦越乃出击之秦兵大破乃发适戍以备之当此之时外内骚动百姓靡敝行者不还往者莫反皆不聊生亡逃相从群为盗贼于是山东之难始兴此老子所谓师之所处荆棘生之者也兵者凶事一方有急四面皆从臣恐变故之生奸邪之作由此始也周易曰高宗伐鬼方三年而克之鬼方小蛮夷高宗殷之盛天子也以盛天子伐小蛮夷三年而后克言用兵之不可不重也臣闻天子之兵有征而无战言莫敢校也如使越人蒙死侥幸以逆执事之颜行厮舆之卒有一不备而归者虽得越王之首臣犹窃为大汉羞之陛下以四海为境九州为家八薮为囿江汉为池生民之属皆为臣妾人徒之众足以奉千官之共租税之收足以给乘舆之御玩心神明秉执圣道负黼依冯玉几南面而听断号令天下四海之内莫不向应陛下垂德惠以覆露之使元元之民安生乐业则泽被万世传之子孙施之无穷天下之安犹泰山而四维之也夷狄之地何足以为一日之间而烦汗马之劳乎诗云王犹允塞徐方既来言王道甚大而远方怀之也臣闻之农夫劳而君子养焉愚者言而智者择焉臣安幸得为陛下守藩以身为鄣蔽人臣之任也边境有警爱身之死而不毕其愚非忠臣也臣安窃恐将吏之以十万之师为一使之任也是时汉兵遂出逾领适会闽越王弟余善杀王以降汉兵罢上嘉淮南之意美将卒之功乃令严助谕意风指于南越南越王顿首曰天子乃幸兴兵诛闽越死无以报即遣太子随助入侍助还又谕淮南曰皇帝问淮南王使中大夫王上书言事闻之朕奉先帝之休德夙兴夜寐明不能烛重以不德是以比年凶灾害众夫以眇眇之身托于王侯之上内有饥寒之民南夷相攘使边骚然不安朕甚惧焉今王深惟重明太平以□朕失称三代至盛际天接地人迹所及咸尽宾服藐然甚惭嘉王之意靡有所终使中大夫助谕朕意告王越事助谕意曰今者大王以发屯临越事上书陛下故遣臣助告王其事王居远事薄遽不与王同其计朝有阙政遗王之忧陛下甚恨之夫兵固凶器明主之所重出也然自五帝三王禁暴止乱非兵未之闻也汉为天下宗操杀生之柄以制海内之命危者望安乱者卬治今闽越王狼戾不仁杀其骨肉离其亲戚所为甚多不义又数举侵陵百越并兼邻国以为暴强阴计奇策入燔寻阳楼船欲招会稽之地以践句践之迹今者边又言闽王率两国击南越陛下为万民安危久远之计使人谕告之曰天下安宁各继世抚民禁毋敢相并有司疑其以虎狼之心贪据百越之利惑于逆顺不奉明诏则会稽豫章必有长患且天子诛而不伐焉有劳百姓苦士卒乎故遣两将屯于境上震威武扬声乡屯曾未会天诱其衷闽王陨命辄遣使者罢屯毋后农时南越王甚嘉被惠泽蒙休德愿革心易行身从使者入谢有狗马之病不能胜服故遣太子婴齐入侍病有瘳愿伏北阙望大廷以报盛德闽王以八月举兵于冶南士卒罢倦三王之众相与攻之因其弱弟余善以成其谋至今国空虚遣使者上符节请所立不敢自立以待天子之明诏此一举不挫一兵之锋不用一卒之死而闽王伏辜南越被泽威震暴王义存危国此则陛下深计远虑之所出也事效见前故使臣助来谕王意于是王谢曰虽汤伐桀文王伐崇诚不过此臣安妄以愚意狂言陛下不忍加诛使使者临诏臣安以所不闻诚不胜厚幸助由是与淮南王相结而还上大说助侍燕从容上问助居乡里时助对曰家贫为友婿富人所辱上问所欲对愿为会稽太守于是拜为会稽太守数年不闻问赐书曰制诏会稽太守君厌承明之庐劳侍从之事怀故土出为郡吏会稽东接于海南近诸越北枕大江间者阔焉久不闻问具以春秋对毋以苏秦纵横助恐上书谢称春秋天王出居于郑不能事母故绝之臣事君犹子事父母也臣助当伏诛陛下不忍加诛愿奉三年计最诏许因留侍中有奇异辄使为文及作赋颂数十篇　　晋
　　陈寿
按晋书本传寿字承祚巴西安汉人也好少学师事同郡谯周仕蜀为观阁令史宦人黄皓专弄威权大臣皆曲意附之寿独不为之屈由是屡被谴黜遭父丧有疾使婢丸药客往见之乡党以为贬议及蜀平坐是沉滞者累年司空张华爱其才以寿虽不远嫌原情不至贬废举为孝廉除佐著作郎出补阳平令撰蜀相诸葛亮集奏之除著作郎领本郡中正撰魏吴蜀三国志凡六十五篇时人称其善叙事有良史之才夏侯湛时着魏书见寿所作便坏己书而罢张华深善之谓寿曰当以晋书相付耳其为时所重如此或云丁仪丁廙有盛名于魏寿谓其子曰可觅千斛米见与当为尊公作佳传丁不与之竟不为立传寿父为马谡参军谡为诸葛亮所诛寿父亦坐被髡诸葛瞻又轻寿寿为亮立传谓亮将略非长无应敌之才言瞻惟工书名过其实议者以此少之张华将举寿为中书郎荀勖忌华而疾寿遂讽吏部迁寿为长广太守辞母老不就杜预将之镇复荐之于帝宜补黄散由是授御史治书以母忧去职母遗言令葬洛阳寿遵其志又坐不以母归葬竟被贬议初谯周尝谓寿曰卿必以才学成名当被损折亦非不幸也宜深慎之寿至此再致废辱皆如周言后数岁起为太子中庶子未拜元康七年病卒时年六十五梁州大中正尚书郎范頵等上表曰昔汉武帝诏曰司马相如病甚可遣悉取其书使者得其遗书言封禅事天子异焉臣等按故治书侍御史陈寿作三国志辞多劝诫明乎得失有益风化虽文艳不若相如而质直过之愿垂采录于是诏下河南尹洛阳令就家写其书寿又撰古国志五十篇益都耆旧传十篇余文章传于世按华阳后贤志陈寿字承祚巴西安汉人也少受学于散骑常侍谯周治尚书三传锐精史汉聪警敏识属文富艳初应州命卫将军主簿东观秘书郎散骑黄门侍郎大同后察孝廉为本郡中正益部自建武后蜀郡郑伯邑太尉赵彦信及汉中陈申伯祝元灵广汉王王表皆以博学洽闻作巴蜀耆旧传寿以为不足经远乃并巴汉撰为益都耆旧传十篇散骑常侍文立表呈其传武帝善之再为著作郎吴平后寿乃鸠合三国史着魏吴蜀三书六十五篇号三国志又着古国志五十篇品藻典雅中书监荀勖令张华深爱之以班固史迁不足方也出为平阳侯相华又表令次定诸葛亮故事集为二十四篇时寿良亦集故颇不同复入为著作镇南将军杜预表为散骑侍郎诏曰作适用蜀人寿良具员且可以为侍御史上官司论七篇依典故议所因革又上释讳广国论华表令兼中书郎而寿魏志有失勖意勖不欲其处内表为长广太守继母遗令不附葬以是见讥数岁除太子中庶子太子傅从后再兼散骑常侍惠帝谓司空张华曰寿才宜真不足久兼也华表欲兼九卿会受诛忠贤排摈寿遂卒洛下位望不充其才当时□之兄子符字长住亦有文才继寿著作佐郎上兼令符弟莅字叔度梁州别驾骠骑将军齐王辟掾卒洛下莅从弟阶字达之州主簿察孝廉褒中令永昌西部都尉建宁兴古太守阶辞章灿丽驰名当世凡寿所述作二百余篇符莅阶各数十篇二州先达及华夏文士多为作传大较如此时梓潼李骧叔龙亦俊逸器知名当世举秀才尚书郎拜建平太守以疾辞不就意在州里除广汉太守初与寿齐望又相友后与寿情好携□还相诬攻有识以是短之亦自别传按册府元龟注说陈寿尝为瞻吏为瞻所辱故云宦官黄皓窃弄权柄而瞻将护无能矫正也　　司马彪
按晋书本传彪字绍统高阳王睖之长子也出后宣帝弟敏少笃学不倦然好色薄行为睦所责故不得为嗣虽名出继实废之也彪由此不交人事而专精学习故得博览群籍终其缀集之务初拜骑都尉泰始中为秘书郎转丞注庄子作九州春秋以为先王立史官以书时事载善恶以为沮劝撮教世之要也是以春秋不修则仲尼理之关睢既乱则师摰修之前哲岂好烦哉盖不得已故也汉氏中兴讫于建安忠臣义士亦以昭著而时无良史记述烦杂谯周虽已删除然犹未尽安顺以下亡缺者多彪乃讨论众书缀其所闻起于世祖终于孝献编年二百录世十二通综上下旁贯庶事为纪志传凡八十篇号曰续汉书泰始初武帝亲祠南郊彪上疏定议语在郊祀志后拜散骑侍郎惠帝末年卒时年六十余初谯周以司马迁史记书周秦以上或采俗语百家之言不专据正经周于是作古史考二十五篇皆凭旧典以紏迁之谬误彪复以周为未尽善也条古史考中凡百二十二事为不当多汲冢纪年之义亦行世　　王隐按晋书本传隐字处叔陈郡陈人也世寒素父铨历阳令少好学有著述之志每私录晋事及功臣行状未就而卒隐以儒素自守不交势援博学多闻受父遗业西都旧事多所谙究建兴中过江丞相军谘祭酒涿郡祖纳雅相知重纳好博奕每谏止之纳曰聊用忘忧耳隐曰盖古人遭时则以功达其道不遇则以言达其才故否泰不穷也当今晋未有书天下大乱旧事荡灭非凡才所能立君少长王都游宦四方华裔成败皆在耳目何不述而裁之应仲远作风俗通崔子真作政论蔡伯喈作劝学篇史游作急就章犹行于世便为没而不朽当其同时人岂少哉而了无闻皆由无所述作也故君子疾没世而无闻易称自强不息况国史明乎得失之迹何必博奕而后忘忧哉纳喟然叹曰非不悦子之道力不足也乃上疏荐隐元帝以草创务殷未遑史官遂寝不报太兴初典章稍备乃召隐及郭璞俱为著作郎令撰晋史豫平王敦功赐爵平陵乡侯时著作郎虞预私撰晋书而生长东南不知中朝事数访于隐并借隐所著书窃写之所闻渐广是后更疾隐形于言色预既豪族交结权贵共为朋党以斥隐竟以谤免黜归于家贫无资用书遂不就乃依征西将军庾亮于武昌亮供其纸笔书乃得成诣阙上之隐虽好著述而文辞鄙拙芜舛不伦其书次第可观者皆其父所撰文体混漫义不可解者隐之作也年七十余卒于家　　虞预
按晋书本传预字叔宁征士喜之弟也本名茂犯明穆皇后母讳故改焉预十二而孤少好学有文章余姚风俗各有朋党宗人共荐预为县功曹欲使沙汰秽浊预书与其从叔父曰近或闻诸君以预入仕便应委质则当亲事不得徒已然预下愚过有所怀邪党互瞻异同蜂至一旦差跌众鼓交鸣毫厘之失差以千里此古人之□戒而预所大恐也卒如预言未半年遂见斥退太守庾琛命为主簿预上记陈时政所失曰军寇以来赋役繁数兼值年荒百姓失业是轻繇薄敛宽刑省役之时也自顷长吏轻多去来送故迎新交错道路受迎者惟恐船马之不多见送者惟恨吏卒之常少穷奢极费谓之忠义省烦从呼为薄俗转相放效流而不反虽有常防莫肯遵修加以王涂未夷所在停滞送者经年永失播植一夫不耕十夫无食况转百数所妨不訾愚谓宜勒属县若令尉先去官者人船吏侍皆具条列到当依法减省使公私允当又今统务多端动加重制每有特急辄立督邮计今直兼三十余人人船吏侍皆当出官益不堪命宜复减损严为之防琛善之即皆施行太守纪瞻到预复为主簿转功曹史察孝廉不行安东从事中郎诸葛恢参军庾亮等荐预召为丞相行参军兼记室遭母忧服竟除佐著作郎大兴二年大旱诏求谠言直谏之士预上书谏曰大晋受命于今五十余载自元康以来王德始阙戎翟及于中国宗庙焚为灰烬千里无烟爨之气华夏无冠带之人自天地开辟书籍所载大乱之极未有若兹者也陛下以圣德先觉超然远鉴作镇东南声教遐被上天眷顾人神赞谋虽云中兴其实受命少康宣王诚未足喻然南风之歌可着而陵迟之俗未改者何也臣愚谓为国之要在于得才得才之术在于抽引苟其可用雠贱必举高宗文王思佐发梦拔岩徒以为相载钓老而师之下至列国亦有斯事故燕重郭隗而三士竞至魏式干木而秦兵退舍今天下虽弊人士虽寡十室之邑必有忠信世不乏骥求则可致而束帛未贲于丘园蒲轮顿毂而不驾所以大化不洽而雍熙有阙者也预以寇贼未平当须良将又上疏曰臣闻承平之世其教先文拨乱之运非武不□故牧野之战吕望杖钺淮夷作难召伯专征玁狁为暴卫霍长驱故阴阳不和擢士为相三军不胜拔卒为将汉帝既定天下犹思猛士以守四方孝文志存巨鹿冯唐进说魏尚复守诗称赳赳武夫公侯干城折冲之佐岂可忽哉况今中州荒弊百无一存牧守官长非戎貊之族类即寇窃之幸脱陛下登阼威畅四远故令此等反善向化然狼子兽心轻薄易动羯卤未殄益使难安周抚陈川相系背叛徐龛骄黠无所拘忌放兵侵掠罪已彰灼昔葛伯违道汤献之牛吴濞失礼锡以几杖恶成罪着方复加戮龛之小丑可不足灭然豫备不虞古之善教矧乃有虞可不为防为防之术宜得良将将不素简难以应敌寿春无镇祖逖孤立前有劲卤后无系援虽有智力非可持久愿陛下谘之群公博举于众若当局之才必允其任则宜奖厉使不顾命旁料冗猥或有可者厚加宠待足令忘身昔英布见慢恚欲自裁出观供置然后致力礼遇之恩可不隆哉诚知山河之量非尘露可益神鉴之虑非愚浅所测然匹夫嫠妇犹有忧国之言况臣得厕朝堂之末蒙冠带之荣者乎转琅邪国常侍迁秘书丞著作郎咸和初夏旱诏众官各陈致雨之意预议曰臣闻天道贵信地道贵诚诚信者盖二仪所以生植万物人君所以保乂黎蒸是以杀伐拟于震电推恩象于云雨刑罚在于必信庆赏贵于平均臣闻间者以来刑狱转繁多力者则广牵连逮以稽年月无援者则严其槚楚期于入重是以百姓嗷然感伤和气臣愚以为轻刑耐罪宜速决遣殊死重囚重加以请宽徭息役务遵节俭砥砺朝臣使各知禁盖老牛不牺礼有常制而自顷众官拜授祖赠转相夸尚屠杀牛犊动有十数醉酒沉湎无复限度伤财败俗所亏不少昔殷宗修德以消桑谷之异宋景善言以退荧惑之变楚国无灾庄王是惧盛德之君未尝无眚应以信顺天佑乃隆臣学见浅暗言不足采从平王含赐爵西乡侯苏峻作乱预先假归家太守王舒请为谘议参军峻平进爵平康县侯迁散骑侍郎著作如故除散骑常侍仍领著作以年老归卒于家预雅好经史憎疾元虚其论阮籍裸袒比之伊川被发所以戎卤遍于中国以为过衰周之时着晋书四十余卷会稽典录二十篇诸虞传十二篇皆行于世所著诗赋碑诔论难数十篇　　孙盛
按晋书本传盛字安国太原中都人祖楚冯翊太守父恂颍川太守恂在郡遇贼被害盛年十岁避难渡江及长博学善言名理于时殷浩擅名一时与抗论者惟盛而已盛尝诣浩谈论对食奋掷麈尾毛悉落饭中食冷而复暖者数四至暮忘飧理竟不定盛又着医卜及易象妙于见形论浩等竟无以难之由是遂知名起家佐著作郎以家贫亲老求为小邑出补浏阳令太守侃请为参军庾亮代侃引为征西主簿转参军时丞相王导执政亮以元舅居外南蛮校尉称谗构其间导亮颇怀疑贰盛密谏亮曰王公神情朗达常有世外之怀岂肯为凡人事耶此必佞邪之徒欲间内外耳亮纳之庾翼代亮以盛为安西谘议参军寻迁廷尉正会桓温代翼留盛为参军与俱伐蜀军次彭模温自以轻兵入蜀盛领羸老辎重在后贼数千忽至众皆遑遽盛部分诸将并力距之应时败走蜀平赐爵安怀县侯累迁温从事中郎从入关平洛以功进爵吴昌县侯出补长沙太守以家贫颇营资货部从事至郡察知之服其高名而不劾之盛与温笺而辞旨放荡称州遣从事观采风声进无威凤来仪之美退无鹰鹯搏击之用徘徊湘川将为□鸟温得盛笺复遣从事重按之赃私狼籍槛车收盛到州舍而不罪累迁秘书监加给事中年七十二卒盛笃学不倦自少至老手不释卷着魏氏春秋晋阳秋并造诗赋论难复数十篇晋阳秋词直而理正咸称良史焉既而桓温见之怒谓盛子曰枋头诚为失利何至乃如尊君所说若此史遂行自是关君门户事其子遽拜谢请删改之时盛年老还家性方严有轨宪虽子孙班白而庭训愈峻至此诸子乃共号泣稽颡请为百口切计盛大怒诸子遂窃改之盛写两定本寄于慕容太元中孝武帝博求异闻始于辽东得之以相考校多有不同书遂两存子潜放　　于宝按晋书本传宝字令升新蔡人也祖统吴奋武将军都亭侯父莹丹杨丞宝少勤学博览书记以才器召为著作郎平杜弢有功赐爵关内侯中兴草创未置史官中书监王导上疏曰夫帝王之迹莫不必书着为令典垂之无穷宣皇帝廓定四海武皇帝受禅于魏至德大勋等踪上圣而纪传不存于王府德音未被乎管弦陛下圣明当中兴之盛宜建立国史撰集帝纪上敷祖宗之烈下纪佐命之勋务以实录为后代之准厌率土之望悦人神之心斯诚雍熙之至美王者之弘基也宜备史官敕佐著作郎于宝等渐就撰集元帝纳焉宝于是始领国史以家贫求补山阴令迁始安太守王导请为司徒右长史迁散骑常侍着晋纪自宣帝迄于愍帝五十三年凡二十卷奏之其书略直而能婉咸称良史性好阴阳术数留思京房夏侯胜等传宝父先有所宠侍婢母甚妒忌及父亡母乃生推婢于墓中宝兄弟年小不之审也后十余年母丧开墓而婢伏棺如生载还经日乃苏言其父常取饮食与之恩情如生在家中吉凶辄语之考校悉验地中亦不觉为恶既而嫁之生子又宝兄尝病气绝积日不冷后遂悟云见天地间鬼神事如梦觉不自知死宝以此遂撰集古今神祗灵异人物变化名为搜神记凡二十卷以示刘惔惔曰卿可谓鬼之董狐宝既博采异同遂混虚实因作序以陈其志曰虽考先志于载籍收遗逸于当时□非一耳一目之所亲闻睹也亦安敢谓无失实者哉卫朔失国二传互其所闻吕望事周子长存其两说若此比类往往有焉从此观之闻见之难一由来尚矣夫书赴告之定辞据国史之方策犹尚若兹况仰述千载之前记殊俗之表缀片言于残阙访行事于故老将使事不二迹言无异涂然后为信者固亦前史之所病然而国家不废注记之官学士不绝诵览之业岂不以其所失者小所存者大乎今之所集设有承于前载者则非余之罪也若使采访近世之事苟有虚错愿与先贤前儒分其讥谤及其著述亦足以明神道之不诬也群言百家不可胜览耳目所受不可胜载今粗取足以演八略之旨成其微说而已幸将来好事之士录其根体有以游心寓目而无尤焉宝又为春秋左氏义外传注周易周官凡数十篇及杂文集皆行于世　　谢沉
按晋书本传沉字行思会稽山阴人也曾祖斐吴豫章太守父秀吴翼正都尉沉少孤事母至孝博学多识明练经史郡命为主簿功曹察孝廉太尉□鉴辟并不就会稽内史何充引为参军以母老去职平西将军庾亮命为功曹征北将军蔡谟版为参军皆不就闲居养母不交人事耕耘之暇研精坟籍康帝即位朝议疑七庙迭毁乃以太学博士征以质疑滞以母忧去职服阕除尚书度支郎何充庾冰并称沉有史才迁著作郎撰晋书三十余卷会卒时年五十二沉先着后汉书百卷及毛诗汉书外传所著述及诗赋文论皆行于世其才学在虞预之右云　　习凿齿
按晋书本传凿齿字彦威襄阳人也宗族富盛世为乡豪凿齿少有志气博学洽闻以文笔着称荆州刺史桓温辟为从事江夏相袁乔深器之数称其才于温转西曹主簿亲遇隆密时温有大志追蜀人知天文者至夜执手问国家祚运修短答云世祀方永温疑其难言乃饰辞云如君言岂独吾福乃苍生之幸然今日之语自可令尽必有小小厄运亦宜说之星人曰太微紫微文昌三宫气候如此决无忧虞至五十年外不论耳温不悦乃止异日送绢一匹钱五千文以与之星人乃驰诣凿齿曰家在益州被命远下今受旨自裁无由致其骸骨缘君仁厚乞为标碣棺木耳凿齿问其故星人曰赐绢一匹令仆自裁惠钱五千以买棺耳凿齿曰君几误死君尝闻千知星宿有不覆之义乎此以绢戏君以钱供道中资是听君去耳星人大喜明便诣温别温问去意以凿齿言答温笑曰凿齿忧君误死君定是误活然徒三十年看儒书不如一诣习主簿累迁别驾温出征伐凿齿或从或守所在任职每处机要□事有绩善尺牍论议温甚器遇之时清谈文章之士韩伯伏滔等并相友善后使至京师简文亦雅重焉既还温问相王何似答曰平生所未见以此大忤温旨左迁户曹参军时有桑门释道安俊辩有高才自北至荆州与凿齿初相见道安曰弥天释道安凿齿曰四海习凿齿时人以为佳对初凿齿与其二舅罗崇罗友俱为州从事及迁别驾以坐越舅右屡经陈请温后激怒既盛乃超拔其二舅相继为襄阳都督出凿齿为荥阳太守温弟秘亦有才气素与凿齿相亲善凿齿既罢郡归与秘书曰吾以去五月三日来达襄阳触目悲感略无欢情痛恻之事故非书言之所能具也每定省家舅从北门入西望隆中想卧龙之吟东眺白沙思凤雏之声北临樊墟存邓老之高南眷城邑怀羊公之风纵目檀溪念崔徐之友肆睇鱼梁追二德之远未尝不徘徊移日惆怅极多抚乘踌躇慨尔而泣曰若乃魏武之所置酒孙坚之所陨毙裴杜之故居繁王之旧宅遗事犹存星列满目璅璅常流碌碌凡士焉足以感其方寸哉夫芬芳起于椒兰清响生乎琳琅命世而作佐者必垂可大之余风高尚而迈德者必有明胜之遗事若向八君子者千载犹使义想其为人况相去之不远乎彼一时也此一时也焉知今日之才不如畴辰百年之后吾与足下不并为景升乎其风期俊迈如此是时温觊觎非望凿齿在郡着汉晋春秋以裁正之起汉光武终于晋愍帝于三国之时蜀以宗室为正魏武虽受汉禅晋尚为篡逆至文帝平蜀乃为汉亡而晋始兴焉引世祖讳炎兴而为禅受明天心不可以势力强也凡五十四卷后以脚疾遂废于里巷及襄阳陷于苻坚坚素闻其名与道安俱舆而致焉既见与语大悦之赐遗甚厚又以其蹇疾与诸镇书昔晋氏平吴利在二陆今破汉南获士裁一人有半耳俄以疾归襄阳寻而襄邓反正朝廷欲征凿齿使典国史会卒不果临终上疏曰臣每谓皇晋宜越魏继汉不应以魏后为三恪而身微官卑无由上达怀抱愚情三十余年今沉沦重疾性命难保遂尝怀此当与之朽烂区区之情切所悼惜谨力疾着论一篇写上如左愿陛下考寻古义求经常之表超然远览不以臣微贱废其所言论曰或问魏武帝功盖中夏文帝受禅于汉而吾子谓汉终有晋岂实理乎且魏之见废晋道亦病晋之臣子宁可以同此言哉答曰此乃所以尊晋也但绝节赴曲非常耳所悲见殊心异虽奇莫察请为子言焉昔汉氏失御九州残隔三国乘间鼎跱数世干戈日寻流血百载虽各有偏平而其实乱也宣皇帝势逼当年力制魏氏蠖屈从时遂羁戎役晦明掩耀龙潜下位俯眉重足鞠躬屏息道有不容之难躬蹈履霜之险可谓危矣魏武既亡大难获免始南擒孟达东荡海隅西抑劲蜀旋抚诸夏摧吴人入侵之锋埽曹爽见忌之党植灵根以跨中狱树群才以翼子弟命世之志既恢非常之业亦固景文继之灵武冠世□伐贰违以定厥庸席卷梁益奄征西极功格皇天勋侔古烈丰规显祚故以灼如也至于武皇遂并强吴混一宇宙乂清四海同轨二汉除三国之大害静汉末之交争开九域之蒙晦定千载之盛功者皆司马氏也而推魏继汉以晋承魏比义唐虞自托纯臣岂不惜哉今若以魏有代王之德则其道不足有静乱之功则孙刘鼎立道不足则不可谓制当年当年不制于魏则魏未曾为天下之主王道不足于曹则曹未始为一日之王矣昔共工伯有九州秦政奄平区夏鞭挞华戎专总六合犹不见序于帝王沦没于战国何况暂制数州之人威行境内而已便可推为一代者乎若以晋尝事魏惧伤皇德拘惜禅名谓不可割则惑之甚者也何者隗嚣据陇公孙帝蜀蜀陇之人虽服其役取之大义于彼何有且吴楚僭号周室未亡子文延陵不见贬绝宣皇帝官魏逼于性命举非择木何亏德美禅代之义不同尧舜校实定名必彰于后人各有心事胡可掩定空虚之魏以屈于己孰若杖义而以贬魏哉夫命世之人正情遇物假之际会必兼义勇宣皇祖考立功于汉世笃尔劳思报亦深魏武超越志在倾主德不素积义险冰薄宣帝与之情将何重虽形屈当年意申百世降心全己愤慨于下非道服北面有纯臣之节毕命曹氏忘济世之功者也夫成业者系于所为不系所藉立功者言其所济不言所起是故汉高□命于怀王刘氏乘毙于亡秦超二伪以远嗣不论近而计功考五德于帝典不疑道于力政季无承楚之号汉有继周之业取之既美而己德亦重故也凡天下事有可借喻于古以晓于今定之往昔而足为来证者当阳秋之时吴楚二国皆僭号之王也若使楚庄推鄢郢以尊有德阖闾举三江以奉命世命世之君有德之主或藉之以应天或抚之而光宅彼必自系于周室不推吴楚以为代明矣况积勋累功静乱宁众数之所录众之所与不资于燕哙之授不赖于因藉之力长辔庙堂吴蜀两毙运奇二纪而平定天下服魏武之所不能臣荡累叶之所不能除者哉自汉末鼎沸五六十年吴魏犯顺而强蜀人杖正而弱三家不能相一万姓旷而无主夫有定天下之大功为天下之所推孰如见推于暗人受尊于微弱配天而为帝方驾于三代岂比俯首于曹氏侧足于不正即情而恒实取之而无惭何与诡事而托伪开乱于将来者乎是故故旧之恩可封魏后三恪之数不宜见列以晋承汉功实显然正名当事情体亦厌又何为虚尊不正之魏而亏我道于大通哉昔周人咏祖宗之德追述剪商之功仲尼明大孝之道高称配天之义然后稷勤于所职聿来未以剪商异于司马氏仕乎曹族三祖之寓于魏世矣且夫魏自君之道不正则三祖臣魏之义未尽义未尽故假涂以运高略道不正故君臣之节有殊然则弘道不以辅魏而无逆取之嫌高拱不劳汗马而有静乱之功者盖勋足以王四海义可以登天位虽我德惭于有周而彼道异于殷商故也今子不疑共工之不得列于帝王不嫌汉之系周而不系秦河至于一魏犹疑滞而不化哉夫欲尊其君而不知推之于尧舜之道欲重其国而反厝之于不胜之地岂君子之高义若犹未悟请于是止矣　　徐广
按晋书本传广字野民东莞姑幕人侍中邈之弟也世好学至广尤为精纯百家数术无不研览谢元为兖州辟从事谯王恬为镇北补参军孝武世除秘书郎典校秘书省增置省职转员外散骑侍郎仍领校书尚书令王珣深相钦重举为祠部郎会稽世子元显时录尚书欲使百僚致敬内外顺之使广为议广常以为愧焉元显引为中军参军迁领军长史桓元辅政以为大将军文学祭酒义熙初奉诏撰车服仪注除镇军谘议领记室封乐成侯转员外散骑常侍领著作尚书奏左史述言右官书事乘志显于晋郑春秋着乎鲁史自圣代有造中兴记者道风帝典焕乎史策而太和以降世历三朝元风圣迹倏为畴古臣等参详宜敕著作郎徐广撰成国史于是敕广撰集焉迁骁骑将军领徐州大中正转正员常侍大司农仍领著作如故十二年勒成晋纪凡四十六卷表上之因乞解史任不许迁秘书监初桓元篡位帝出宫广陪列悲动左右及刘裕受禅恭帝逊位广独哀感涕泗交流谢晦见之谓曰徐公将无小过也广收泪而言曰君为宋朝佐命吾乃晋室遗老忧喜之事固不同时乃更歔欷因辞衰老乞归桑梓性好读书老犹不倦年七十四卒于家广答礼问行于世　　北魏　　高谧
按魏书高湖传湖第三子谧字安平有文武才度天安中以功臣子召入禁中除中散专典秘阁肃勤不倦高宗深重之拜秘书郎谧以坟典残缺奏请广访群书大加缮写由是代京图籍莫不审正显祖之御宁光宫也谧恒侍讲读拜兰台御史寻转治书掌摄内外弹纠非法当官而行无所畏避甚见称赏延兴二年九月卒时年四十五太昌初追赠使持节侍中都督寿徐齐济兖五州诸军事骠骑大将军太尉公青州刺史谥武贞公妻叔孙氏陈留郡君
　翰林院部名臣列传二
　　唐一
　　令狐德棻
按唐书本传德棻宜州华原人父熙隋鸿胪卿其先乃炖煌右姓德棻博贯文史大业末为药城长属乱不就官淮安王神通据大平宫起兵立总管府署德棻府记室高祖入关引直大丞相府记室武德初为起居舍人迁秘书丞帝尝问丈夫冠妇人髻比高大何邪德棻对曰冠髻在首君之象也晋之将亡君弱臣强故江左士女衣小而裳大宋武帝受命君德尊严衣裳随亦变改此近事验也帝然之方是时大乱后经籍亡散秘书湮缺德棻始请帝重购求天下遗书置吏称录不数年图典略备又建言近代无正史梁陈齐文籍犹可据至周隋事多脱损今耳目尚相及史有所冯一易世事皆汨暗无所掇拾陛下受禅于隋隋承周二祖功业多在周今不论次各为一王史则先烈世庸不光明后无传焉帝谓然于是诏中书令萧瑀给事中王敬业著作郎殷闻礼主魏中书令封德彝舍人颜师古主隋大理卿崔善为中书舍人孔绍安太子洗马萧德言主梁太子詹事裴举吏部郎中祖孝孙秘书丞魏征主齐秘书监窦琎给事中欧阳询文学姚思廉主陈侍中陈叔达太史令庾俭及德棻主周整振论撰多历年不能就罢之贞观三年复诏撰定议者以魏有魏收魏淡二家书为已详惟五家史当立德棻更与秘书郎岑文本殿中侍御史崔仁师次周史中书舍人李百药次齐史著作郎姚思廉次梁陈二史秘书监魏征次隋史左仆射房元龄总监修撰之原自德棻发之书成赐绢四百匹迁礼部侍郎兼修国史累进爵彭城县子转太子右庶子太子承干废坐除名为民召拜雅州刺史又坐事免会修晋家史房元龄奏起之预柬凡十有八人德棻为先进故类例多所诹定除秘书少监永徽初复为礼部侍郎弘文馆学士监修国史迁太常卿高宗尝召宰相及弘文学士坐中华殿问何修而王若而霸又当孰先德棻曰王任德霸任刑夏殷周纯用德而王秦专刑而霸至汉杂用之魏晋以降王霸两失若用之王为先而莫难焉帝曰今兹何为而要对曰古者为政清心简事为本今天下无虞年谷丰衍惟薄赋敛省征役为要又问禹汤桀纣所以兴亡对曰传称禹汤罪己其兴也勃焉桀纣罪人其亡也忽焉然二主惑嬖色戮谏者造炮烙之刑此其所以亡也帝悦厚赐以答其言迁国子祭酒崇贤馆学士爵为公以金紫光禄大夫致仕卒年八十四谥曰宪时又有邓世隆顾引李延寿李仁实皆以史学称当世　　邓世隆
按唐书本传邓世隆者相州人隋大业末王世充兄子太戍河阳引为宾客秦王攻洛阳遣书谕太世隆报书夸慢洛阳平亡命变姓名号隐元先生栖白鹿山贞观初召授国子主簿与崔仁师慕容善行刘顗庾安礼敬播俱为修史学士世隆内负罪居不聊太宗遣房元龄谕曰尔为人作书各忠其主耳我为天子尚甘心匹夫邪毋有后疑改著作佐郎历卫尉丞初帝以武功定天下晚始向学多属文赋诗天格赡丽意悟冲迈十三年世隆上疏请加集录帝谦不许终著作郎　　褚亮
按唐书本传亮字希明杭州钱塘人曾祖湮父玠皆有名梁陈间亮少警敏博见图史一经目辄志于心年十八诣陈仆射徐陵陵与语异之后王召见使赋诗江总诸词人在席皆服其工累迁为尚书殿中侍郎入隋为东宫学士迁太常博士炀帝议改宗庙之制亮请依古七庙而太祖高祖各一殿法周文武二祧与始祖而三余则分室而祭始祖二祧不从迭毁未及行坐与杨元感善炀帝矜己嫉才因是亦贬西海司户时博士潘徽贬威定主簿亮与俱至陇山徽死为敛瘗人皆义之后为薛举黄门侍郎举灭秦王谓曰寡人受命而来嘉于得贤公久事无道君得无劳乎亮顿首曰举不知天命抗王师今十万众兵加其颈大王释不诛岂独亮蒙更生邪王悦赐乘马帛二百段即授王府文学高祖猎亲格虎亮恳愊致谏帝礼纳其言王每征伐亮在军中尝预秘谋有裨辅之益贞观中累迁散骑常侍封阳翟县侯老于家太宗征辽子遂良从诏亮曰畴日师旅卿未尝不在中今朕薄伐君已老俯仰岁月且三十载眷言及此我劳如何今以遂良行想君不惜一子于朕耳善居加食亮顿首谢及寝疾帝遣医中使候问踵相逮卒年八十八赠太常卿陪葬昭陵谥曰康遂良自有传初武德四年太宗为天策上将军寇乱稍平乃乡儒宫城西作文学馆收聘贤才于是下教以大行台司勋郎中杜如晦记室考功郎中房元龄及于志宁军谘祭酒苏世长天策府记室薛收文学褚亮姚思廉太学博士陆德明孔□达主簿李元道天策仓曹参军事李守素王府记室参军事虞世南参军事蔡允恭颜相时著作郎摄记室许敬宗薛元敬太学助教盖文达军谘典签苏勖并以本官为学士七年收卒复召东虞州录事参军刘孝孙补之凡分三番递宿于合下悉给珍膳每暇日访以政事讨论坟籍榷略前载无常礼之间命阎立本图像使亮为之赞题名字爵里号十八学士藏之书府以章礼贤之重方是时在选中者天下所慕向谓之登瀛洲　　李延寿
按唐书本传李延寿者世居相州贞观中累补太子典膳丞崇贤馆学士以修撰劳转御史台主簿兼直国史初延寿父太师多识前世旧事常以宋齐梁陈齐周隋天下参隔南方谓北为索虏北方指南为岛夷其史于本国详佗国略往往訾美失传思所以改正拟春秋编年刊究南北事未成而殁延寿既数与论撰所见益广乃追终先志本魏登国元年尽隋义宁二年作本纪十二列传八十八谓之北史本宋永初元年尽陈祯明三年作本纪十列传七十谓之南史凡八代合二书百八十篇上之其书颇有条理删落酿辞过本书远甚时人见年少位下不甚称其书迁符玺郎兼修国史卒尝撰太宗政典调露中高宗观之咨美直笔赐其家帛五十段藏副秘阁仍别录以赐皇太子云李仁实魏州顿丘人官至左史着格论通历等书行于时　　顾引
子
琮

按唐书本传引苏州吴人父览仕隋秘书学士引永徽中累迁起居郎兼修国史以撰太宗实录劳加朝散大夫弘文馆学士论次国史加朝请大夫封余杭县男终司文郎中子琮武后时为天官侍郎同凤阁鸾台平章事卒后曰琮不幸令虽不举哀然朕以股肱特废视事一日　　崔融
按唐书本传融字安成齐州全节人擢八科高第累补宫门丞崇文馆学士中宗为太子时选侍读典东朝章疏武后幸嵩高见融铭启母碣叹美之及已封即命铭朝觐碑授著作佐郎迁右史进凤阁舍人时有司议关市行人尽征之融上疏谓周官九赋其七曰关市以市多淫巧而关通末游欲止抑之故加税耳然唯敛工商而不及往来今一切通取则事不师古且四人异业旧矣复动而摇之市者兼受善恶也若甚则细人无所容细人无所容久必为乱天下之关必险道市必要津豪宗恶少在焉闻一旦变法或致骚动恐南走蛮北走狄今江津河浒列铺率税检覆稽留加主司僦略邀丐则商人废业魏晋齐隋所不行况陛下乎如有师兴费广虽倍筭商旅加敛齐人可也后纳之张易之兄弟颇延文学士融与李峤苏味道麟台少监王绍宗降节佞附易之诛贬袁州刺史召授国子司业与修武后实录劳封清河县子融为文华婉当时未有辈者朝廷大笔多手敕委之其洛出宝图颂尤工撰武后哀册最高丽绝笔而死时谓思苦神竭云年五十四赠卫州刺史谥曰文膳部员外郎杜审言为融所奖引为服缌麻六子其闻者禹锡翘禹锡开元中中书舍人赠定州刺史谥曰贞翘礼部尚书赠荆州大都督谥曰成孙巨右补阙亦有文名曾孙从　　刘子元
按唐书本传子元名知几以元宗讳嫌故以字行年十二父藏器授古文尚书业不进父怒楚督之及闻为诸兄讲春秋左氏冒往听退辄辨析所疑叹曰书如是儿何怠父奇其意许授左氏逾年遂通览群史与兄知柔俱以善文词知名擢进士第调获嘉主簿武后证圣初诏九品以上陈得失子元上书讥每岁一赦或一岁再赦小人之幸君子之不幸又言君不虚授臣不虚受妄受不为忠妄施不为惠今群臣无功遭遇辄迁至都下有车载斗量把推□脱之谚又谓刺史非三载以上不可徙宜课功殿明赏罚后嘉其直不能用也时吏横酷淫及善人公卿被诛死者踵相及子元悼士无良而甘于祸作思慎赋以刺时苏味道李峤见而叹曰陆机豪士之流乎周身之道尽矣子元与徐坚元行冲吴兢等善尝曰海内知我者数子耳累迁凤阁舍人兼修国史中宗时擢太子率更令介直自守累岁不迁会天子西还子元自乞留东都三年或言子元身史臣而私著述驿召至京领史事迁秘书少监时宰相韦巨源纪处讷杨再思宗楚客萧至忠皆领监修子元病长官多意尚不一而至忠数责论次无功又仕偃蹇乃奏记求罢去因为至忠言五不可曰古之国史皆出一家未闻藉功于众唯汉东观集群儒纂述无主条章不建今史司取士滋多人自为荀袁家自为政骏每记一事载一言阁笔相视含毫不断头白可期汗青无日一不可汉郡国计书上太史副上丞相后汉公卿所撰先集公府乃上兰台故史官载事为广今史臣唯自询采二史不注起居百家弗通行状二不可史局深籍禁门所以杜颜面防请谒也今作者如林傥示褒贬曾未绝口而朝野咸知孙盛取嫉权门王劭见雠贵族常人之情不能无畏三不可古者史氏各有指归故司马迁退处士进奸雄班固抑忠臣饰主阙今史官注记类□监修或须直辞或当隐恶十羊九牧其令难行四不可今监者不肯指授修者又不遵奉务相推避以延岁月五不可又言朝廷厚用其才而薄其礼至忠得书怅惜不许楚客等恶其言诋切谓诸史官曰是子作书欲致吾何地始子元修武后实录有所改正而武三思等不听自以为见用于时而志不遂乃着史通内外四十九篇讥评今古徐坚读之叹曰为史氏者宜置此座右也又尝自比扬雄者四雄好雕虫小伎老而为悔吾幼喜诗赋而壮不为期以以述者自名雄准易作经当时笑之吾作史通俗以为愚雄着书见尤于人作解嘲吾亦作释蒙雄少为范逡刘歆所器及闻作经以为必覆酱瓿吾始以文章得誉晚谈史传由是减价其自感慨如此子元内负有所未尽乃委国史于吴兢别撰刘氏家史及谱考上推汉为陆终苗裔非尧后彭城丛亭里诸刘出楚孝王□曾孙居巢侯般不承元王按据明审议者高其博尝曰吾若得封必以居巢绍司徒旧邑后果封居巢县子乡人以其兄弟六人俱有名号其乡曰高阳里曰居巢累迁太子左庶子兼崇文馆学士皇太子将释奠国学有司具仪从臣着衣冠乘马子元议古大夫以上皆乘车以马为騑服魏晋后以牛驾车江左尚书郎辄轻乘马则御史劾治颜延年罢官乘马出入闾里世称放诞此则乘马宜从服之明验今陵庙巡谒王公册命士庶亲迎则盛服冠履乘辂车他事无车故贵贱通乘马比法驾所幸侍臣皆马上朝服且冠履惟可配车故博带褒衣革履高冠是车中服□而镫跣而鞍非唯不师于古亦自取惊流俗马逸人颠受嗤行路太子从之因着为定令开元初迁左散骑常侍尝议孝经郑氏学非康成注举十二条左证其谬当以古文为正易无子夏传老子书无河上公注请存王□学宰相宋璟等不然其论奏与诸儒质辩博士司马贞等阿意共黜其言请二家兼行惟子夏易传请罢诏可会子贶为大乐令抵罪子元请于执政元宗怒贬安州别驾卒年六十一子元领国史且三十年官虽徙职常如旧礼部尚书郑惟忠尝问自古文士多史才少何耶对曰史有三长才学识世罕兼之故史者少夫有学无才犹愚贾操金不能殖货有才无学犹巧匠无楩楠斧斤弗能成室善恶必书使骄君贼臣知惧此为无可加者时以为笃论子元善持论辩据明锐视诸儒皆出其下朝有论着辄豫殁后帝诏河南就家写史通读之称善追赠工部尚书谥曰文六子贶餗汇秩迅回按大唐新语刘子元直史馆时宰相萧至忠纪处讷等并监修国史子元以执政秉权事多掣肘辞以着述无功求解史任奏记于至忠等其略曰伏见每汲汲于劝诱勤勤于课责云经籍事重努力用心或岁序已奄何时辍手纲维不举督课徒勤虽威以判骨之刑勖以悬金之赏终不可得也语云陈力就列不能者止仆所以比者布怀知已历□群公屡辞载笔之官欲罢记言之职者正为此耳当今朝号得人国称多士蓬山之下良直差肩芸阁之间英奇接武仆既功亏刻鹄笔未获麟徒殚太官之膳虚索长安之米乞以本职还其旧居多谢书请避贤路文多不尽载至忠惜其才不许宗楚客恶其正直谓诸史官曰此人作书如是欲置我于何地子元着史通二十篇备陈史册之体按册府元龟刘子元为著作郎修史元宗开元四年十一月与吴兢撰修睿宗实录二十卷则天实录三十卷中宗实录二十卷以闻　　吴兢
按唐书本传兢汴州浚仪人少厉志贯知经史方直寡谐比惟与魏元忠朱敬则游二人者当路荐兢才堪论撰诏直史馆修国史迁右拾遗内供奉神龙中改右补阙节闵太子难奸臣诬构安国相王与谋朝廷大恐兢上言文明后皇运不殊如带陛下龙兴恩被骨肉相王与陛下同气亲莫加焉今贼臣日夜阴谋必欲置之极法相王仁孝遭荼苦哀毁以陛下为命而自托于手足若信邪佞委之于法伤陛下之恩失天下望芟刈股肱独任胸臆可为寒心自昔剪伐宗支委任异姓未有不亡者秦任赵高汉任王莽晋家自相鱼肉隋室猜忌子弟海内麋沸验之覆车安可重迹且根朽者叶枯源涸者流竭子弟国之根源可使枯竭哉皇家枝干夷芟略尽陛下即位四年一子弄兵被诛一子以罪谪去惟相王朝夕左右斗粟之刺苍蝇之诗不可不察伏愿陛下全棠棣之恩慰罔极之心天下幸甚迁起居郎与刘子元徐坚等并职元宗初立收还权纲锐于决事群臣畏伏兢虑帝果而不及精乃上疏曰自古人臣不谏则国危谏则身危臣愚食陛下禄不敢避身危之祸比见上封事者言有可采但赐束帛而已未尝蒙召见被拔擢其忤旨则朝堂决杖传送本州或死于流贬由是臣下不敢进谏古者设诽谤木欲闻己过今封事谤木比也使所言是有益于国使所言非无累于朝陛下何遽加斥逐以杜塞直言道路流传相视怪愕夫汉高祖赦周昌桀纣之对晋武帝受刘毅桓灵之讥况陛下豁达大度不能容此狂直耶夫人主居尊极之位颛生杀之权其为威严峻矣开情抱纳谏诤下犹惧不敢尽奈何以为罪且上有所失下必知之故郑人欲毁乡校而子产不听也陛下初即位犹有褚无量张廷珪韩思复辛替否柳泽袁楚客等数上疏争时政得失自顷上封事往往得罪谏者顿少是鹊巢覆而凤不至理之然也臣诚恐天下骨鲠士以谠言为戒挠直就曲斫方为刓偷合苟容不复能尽节忘身纳君于道矣夫帝王之德莫盛于纳谏故曰木从绳则正后从谏则圣又曰朝有讽谏犹发之有梳猛虎在山林藜藿为之不采忠谏之有益如此自古上圣之君恐不闻己过故尧设谏鼓禹拜昌言不肖之主自谓圣智拒谏害忠桀杀关龙逢而灭于汤纣杀王子比干而灭于周此其验也夫与治同道罔不兴与乱同道罔不亡人将疾必先不甘鱼肉之味国将亡必先不甘忠谏之说呜呼惟陛下深监于兹哉隋炀帝骄矜自负以为尧舜莫己若而讳亡憎谏乃曰有谏我者当时不杀后必杀之大臣苏威欲开一言不敢发因五月五日献古文尚书帝以为讪己即除名萧瑀谏无伐辽出为河西郡守董纯谏无幸江都就狱赐死自是謇谔之士去而不顾外虽有变朝臣钳口帝不知也身死人手子孙剿绝为天下笑太宗皇帝好悦至言时有魏征王珪虞世南李大亮岑文本刘洎马周褚遂良杜正伦高季辅咸以切谏引居要职尝谓宰相曰自知者为难如文人巧工自谓己长若使达者大匠诋诃商略则芜辞拙迹见矣天下万机一人听断虽甚忧劳不能尽善今魏征随事谏正多中朕失如明鉴照形善恶毕见当是时有上书益于政者皆粘寝殿之壁坐望卧观虽狂瞽逆意终不以为忤故外事必闻刑戮几措礼义大行陛下何不遵此道与圣祖继美乎夫以一人之意综万方之政明有所不烛智有所不周上心未谕于下下情未达于上伏惟以虚受人博览兼听使深者不隐远者不塞所谓辟四门明四目也其能直言正谏不避死亡之诛者特加宠荣待以不次则失之东隅冀得之桑榆矣寻以母丧去官服除自陈修史有绪家贫不能具纸笔愿得少禄以终余功有诏拜谏议大夫复修史睿宗崩实录留东都诏兢驰驿取进梓宫以父丧解宰相张说用赵冬曦代之终丧为太子左庶子开元十三年帝东封太山道中数驰射为乐兢谏曰方登岱告成不当逐狡兽使有垂堂之危朽株之殆帝纳之明年六月大风诏群臣陈得失兢上疏曰自春以来亢阳不雨乃六月戊午大风拔树坏居人庐舍传曰敬德不用厥灾旱上下蔽隔庶位逾节阴侵于□则旱灾应又曰政悖德隐厥风发屋坏木风阴类大臣之象恐陛下左右有奸臣擅权怀谋上之心臣闻百王之失皆由权移于下故曰人主与人权犹倒持太阿授之以柄夫天降灾异欲人主感悟愿深察天变杜绝其萌且陛下承天后和帝之乱府库未充冗员尚繁户口流散法出多门赇谒大行趋竞弥广此弊未革实陛下庶政之阙也臣不胜惓惓愿斥屏群小不为慢游出不御之女减不急之马明选举慎刑罚杜侥幸存至公虽有旱风之变不足累圣德矣始兢在长安景龙间任史事时武三思张易之等监领阿贵朋佞酿泽浮辞事多不实兢不得志私撰唐书唐春秋未就至是丐官笔札冀得成书诏兢就集贤院论次时张说罢宰相在家修史大臣奏国史不容在外诏兢等赴馆撰录进封长垣县男久之坐书事不当贬荆州司马以史草自随萧嵩领国史奏遣使者就兢取书得六十余篇累迁洪州刺史坐累下除舒州天宝初入为恒王傅虽年老衰偻甚意犹愿还史职李林甫嫌其衰不用卒年八十兢叙事核号良史晚节稍□牾时人病其太初与刘子元撰定武后实录叙张昌宗诱张说诬证魏元忠事颇言说已然可赖宋璟等邀励苦切故转祸为忠不然皇嗣且殆后说为相读之心不善知兢所为即从容谬谓曰刘生书魏齐公事不少假借奈何兢曰子元已亡不可受诬地下兢实书之其草故在闻者叹其直说屡以请蕲改辞曰徇公之情何名实录卒不改世谓今董云　　崔沔
按唐书本传沔字善冲京兆长安人后周陇州刺史士约四世孙自博陵徙焉纯谨无二言事亲笃孝有才章擢进士举贤良方正高第不中者诵訾之武后敕有司覆试对益工遂为第一再补陆浑主簿入调吏部侍郎岑羲叹曰君今郄诜也荐为左补阙性舒迟进止雍如也当官则正言不可得而诎睿宗召授中书舍人以母病东都不忍去固辞求侍更表陆浑尉郭邻太乐丞封希颜处士李喜以代己处诏改虞部郎中俄检校御史中丞请发太仓粟及减苑囿鸟兽所给以赈贫乏人赖其利监察御史宋宣远与卢怀慎姻家恃以弄法姚崇子彝留司东都通宾客招贿赂沔将按劾崇怀慎方执政共荐沔有史才转着作郎去其权盖惮之也久之为太子左庶子母亡受吊庐前宾客未尝至柩室语人曰平生非至亲不升堂入谒岂以存亡变礼耶中书令张说数称之服除迁中书侍郎元宗以仙州数丧刺史欲废之沔请治舞阳舞阳故樊哙国也更为樊州帝不纳州卒废沔既喜论得失或曰今中书宰相承制虽侍郎贰之取充位而已沔曰百官分职上下相维以成至治岂可俯首怀禄邪凡诏敕曹事多所异同说不悦出为魏州刺史雨潦败稼沔弛禁便人召还分掌吏部十铨以左散骑常侍为集贤修撰历秘书监太子宾客是时太常议加宗庙豆又欲增丧服于是卿韦绦请坐增豆至十二外祖服大功舅小功堂姨若舅舅母袒免沔曰祭祀上矣古者饮食必先严献未有火化故有毛血之荐未有曲蘗故有元酒之奠后王作为酒醴牺牲以致馨香故有三牲八簋五齐九献神道主敬可备而不敢废也虽曰备物而节制存焉钘俎豆簠簋尊罍之实皆周时馔其用通宴飨宾客而周公与毛血元酒同荐于先祖晋卢谌家祭礼所荐皆晋时常食不纯用古此圣贤变文而通其情也然当时饮食不可阙于祭明矣国家清庙时享礼馔具设周制也古物存焉园寝上食时膳备列汉法也它珍极焉职贡来祭致远物也有新必荐顺时令也苑囿躬稼所收搜狩亲中莫不荐而后食尽诚敬也若此至矣无以加矣诸珍羞鲜物第敕有司悉使着于令因宜而荐不必加豆以为嗛也大羹古食也盛于古器和羹常馔也盛于时器毛血盛于盘元酒盛于尊未有荐时馔而用古器者古质而今文便事也故加豆未足天下美物而措诸庙徒近侈耳鲁丹桓公之楹刻其桷春秋非之班固称墨家出于清庙是以贵俭然清庙不奢旧矣太常所谓臣所未安又太常言爵小不及合执持至难沔曰礼有以小为贵者献以爵是也然今不及制则非礼自有司之陋也随失制宜不待议而革云又言礼本于家正家正而天下定家不可以贰故父以尊崇母以厌降是以内服齐斩外服缌尊名所加不过一等今古不易之道也昔辛有适伊川见被发而祭知其将戎礼先亡也比制唐礼推广舅恩故弘道以来国命再移于外姓本礼验亡可不戒哉时职方郎中韦述户部郎中杨伯成礼部员外郎杨仲昌监门兵曹参军刘秩等议与沔合又诏中书门下参裁于是宗庙豆坐各六姨若舅小功舅母缌麻堂姨袒免余仍旧制每朝廷有疑议皆咨逮取衷卒年六十七赠礼部尚书谥曰孝沔俭约自持禄廪随散宗族不治居宅堂作陋室铭以见志子佑甫至宰相别传　　于休烈
按唐书于志宁传志宁曾孙休烈机鉴融敏善文章与会稽贺朝万齐融延陵包融齐名开元初第进士又擢制科历秘书省正字吐蕃金城公主请文籍四种元宗诏秘书写赐休烈上疏曰戎狄国之寇经籍国之典也戎之生心不可无备昔东平王求史记诸子汉不与之以史记多兵谋诸子杂诡术也东平汉之懿戚尚不示征战之书今西戎国之寇雠安可贻以经典且吐蕃之性慓悍果决善学不回若达于书则知战深于诗则知武夫有师干之试深于礼则知月令有废兴之兵深于春秋则知用师诡诈之计深于文则知往来书檄之制此何异假寇兵资盗粮也臣闻鲁秉周礼齐不加兵吴获乘车楚屡奔命丧法危邦可取鉴也公主下嫁异国当用夷礼而反求良书恐非本意殆有奸人劝导其中若陛下虑失其情示不得已请去春秋夫春秋当周德既衰诸侯盛强征伐竞兴情伪于是乎生变诈于是乎起有以臣召君取威定霸之事诚与之国之患也狄固贪婪贵货易土正可锡以锦彩厚以金玉无足所求以资其智疏入诏中书门下议侍中裴光庭曰吐蕃不识礼经孤背国恩今求哀稽颡许其降附渐以诗书陶以声教斯可致也休烈但见情伪变诈于是乎生不知忠信节义亦于是乎在帝曰善遂与之累迁起居郎直集贤殿学士比部郎中杨国忠为宰相斥不附己者出为中部郡太守肃宗立休烈奔行在擢给事中迁太常少卿知礼仪事兼修国史帝谓曰良史者君举必书朕有过失顾卿何如对曰禹汤罪己其兴也勃焉有德之君不忘规过于时经大盗后史籍燔休烈奏国史开元实录起居注及余书三千八百余篇藏兴庆宫兵兴焚炀皆尽请下御史核史馆所由购府县有得者许上送官一书进官一资一篇绢十匹凡数月止获一二篇唯韦述以其家藏国史百三十篇上献中兴文物未完休烈献五代论讨着旧章天子嘉之转工部侍郎仍修史宰相李揆矜己护前羞与同史任为等列奏徙休烈为国子祭酒权留史馆修撰以卑下之休烈安然无屑意干元初始诏百官元日冬至于光顺门贺皇后休烈奏周礼有命夫朝人君命妇朝女君自显庆以来则天皇后甫行此礼而命妇与百官杂处在礼不经帝罢之代宗嗣位甄别名品元载称其清谅拜右散骑常侍兼修国史加礼仪使迁太常卿累进工部尚书封东海郡公虽历清要不治产性恭俭仁爱无喜愠之容乐贤下善推毂士甚众年老笃意经籍嗜学不厌妻韦卒天子嘉休烈父子着儒行诏赠韦国夫人葬给卤簿鼓吹岁中休烈亦卒年八十一帝为叹息赠尚书左仆射谥曰元遣谒者就第宣慰为儒者荣二子益肃及休烈时相继为翰林学士益天宝初及进士第肃终给事中赠吏部侍郎肃子敖字蹈中擢进士为秘书省校书郎杨凭李墉吕元膺相继辟幕府元和初拜监察御史五迁至右司郎中进给事中左拾遗庞严为元稹李绅所厚与蒋防俱荐为翰林学士李逢吉诬绅罪逐之而出严为信州刺史防汀州刺史敖封还诏书缙绅意申严枉及驳奏下乃论贬严太轻众皆嗤噪逢吉乃厚敖三迁至户部侍郎出为宣歙观察使敖修谨家世用文学进初为时所称及居官无所建明不遻物以自容名益减卒赠礼部尚书四子球珪琮皆清显琮知名庞严者字子肃寿州寿春人第进士举贤良方正策第一拜拾遗辞章峭丽累迁驾部郎中知制诰坐累出复入稍迁太常少卿太和五年权京兆尹强干不阿贵势然贪利溺声色卒于官　　蒋乂按唐书本传乂字德源常州义兴人徙家河南祖开元中弘文馆学士父将明天宝末辟河中使府安禄山反以计佐其帅全并潞等州两京陷被拘乃阳狂以免虢王巨引致幕府历侍御史擢左司郎中国子司业集贤殿学士乂性锐敏七岁时见庾信哀江南赋再读辄诵外祖吴兢位史官乂幼从外家学得其书博览强记逮冠该综群籍有史才司徒杨绾尤称之将明在集贤值兵兴图籍殽舛白宰相请引乂入院助力整比宰相张镒亦奇之署集贤小职乂料次逾年各以部分得善书二万卷再迁王屋尉充太常礼院修撰贞元十年擢右拾遗史馆修撰德宗重其职先召见延英乃命之张孝忠子茂宗尚义章公主母亡遗言丐成礼帝念孝忠功即日召为左卫将军许主下降乂上疏以为墨缞礼本缘金革未有夺丧尚主者缪盭典礼违人情不可为法帝令中使者谕茂宗之母之请乂意殊坚帝曰卿所言古礼也今俗借吉而婚不为少对曰俚室穷人子旁无至亲乃有借吉以嫁不闻男冒凶而娶陛下建中诏书郡县主当婚皆使有司循典故毋用俗仪公主春秋少待年不为晚请茂宗如礼便帝曰更思之会太常博士韦彤裴堪谏曰婚礼主人几筵听命称事立文谓之嘉所以承宗庙继后嗣也丧礼创巨者日久痛甚者愈迟二十五月而毕谓之凶所以送死报终示有节也故夫义妇听父慈子孝昔鲁侯改服晋襄墨缞缘金革事则有权变安有释缞服衣冕裳去垩室行亲迎以凶渎嘉为朝廷爽法疏入帝迂其言促行前诏然心嘉又有守十八年迁起居舍人转司勋员外皆兼史任帝尝登凌烟阁视左壁颓剥题文漫缺行纔数字命录以问宰相无能知者遽召乂至答曰此圣历中侍臣图赞帝前口以诵补不失一字帝叹曰虽虞世南默写列女传不是过会诏问神策军建置本末中书讨求不获时集贤学士甚众悉亡以对乃访乂乂条据甚详宰相高郢郑珣瑜叹曰集贤有人哉明日诏兼判集贤院事父子为学士儒者荥之顺宗既葬议祧庙有司以中宗中兴之君当百代不迁宰相问乂乂曰中宗即位春秋已壮而母后篡夺以移神器赖张东之等国祚再复盖曰反正不得为中兴凡非我失之自我复之为中兴汉光武晋元是也自我失之因人复之晋孝惠孝安是也今中宗与惠安二帝同不可为不迁主有司疑曰五王有安社稷功若迁中宗则配飨永绝乂曰禘祫功臣乃合食太庙中宗庙虽毁而禘祫并陈太庙此则五王配食与初一也由是迁庙遂定迁兵部郎中与许孟容韦贯之删正制敕三十篇为开元格后敕李锜诛诏宗正削一房属籍宰相召乂问一房自大功可乎答曰大功锜之从父昆弟其祖神通有功配飨于庙虽裔孙之恶而忘其勋不可自□可乎曰□者锜昆弟其父若幽死社稷今以锜连坐不可执政然之故罪止锜及子息无旁坐者未几改秘书少监复兼史馆修撰与孤独郁韦处厚修德宗实录以劳迁右谏议大夫裴□罢相而李吉甫恶□以尝监修故授乂太常少卿久之迁秘书监累封义兴县公卒年七十五赠礼部尚书谥曰懿乂在朝廷久居史职二十年每有大政事议论宰相未能决必咨访之乂据经义或旧章以参时事其对允切该详初以是被遇终亦忤贵近介介不至显官然资质朴直遇权臣秉政辄数岁不迁尝疏裴延龄罪恶及拒王叔文当世高之结发志学老而不厌虽甚寒暑卷不释于前故能通百家学尤明前世沿革家藏书至万五千卷初名武宪宗时因进见请曰陛下今日偃武修文群臣当顺承上意请改名乂帝悦时讨王承宗兵方罢乂恐天子锐于武亦因以讽他日帝见侍御史唐武曰命名固多何必曰武乂既改之矣更曰庆群臣乃知帝且猒兵云乂论撰百余篇五子系伸偕知名仙佶皆位刺史　　韦述按唐书本传述弘机曾孙家厨书二千卷述为儿时诵忆略遍父景骏景龙中为肥乡令述从到官元行冲景骏姑子也为时儒宗尝载书数车自随述入其室观书不知寝食行冲异之试与语前世事孰复详谛如指掌然使属文受纸辄就行冲曰外家之宝也举进士时述方少仪质陋侻考功员外郎宋之问曰童子何业述曰性嗜书所撰唐春秋三十篇恨未毕他唯命之问曰本求茂才乃得迁固遂上第开元初为栎阳尉秘书监马怀素奏述与诸儒即秘书续七志五年而成述好谱学见柳冲所撰姓族系录每私写怀之还舍则又缮录故于百氏源泒为详乃更撰开元谱二十篇累除右补阙张说既领集贤院荐述为直学士迁起居舍人从封泰山奏东封记有诏褒美先是诏修六典徐坚构意岁余叹曰吾更修七书而六典历年未有所适及萧嵩引述撰定述始摹周六官领其属事归于职规制遂定初令德棻吴兢等撰武德以来国史皆不能成述因二家参以后事遂分纪传又为例一篇嵩欲蚤就复奏起居舍人贾登著作佐郎李锐助述绸绩逮成文约事详萧□士以为谯周陈寿之流改国子司业充集贤学士累迁工部侍郎封方城县侯述典掌图书余四十年任史官二十年淡荣利为人纯厚长者当世宗之接士无贵贱与均蓄书二万卷皆手校定黄墨精谨内秘书不逮也古草隶帖秘书古器图谱无不备安禄山乱剽失皆尽述独抱图史藏南山身陷贼污伪官贼平流渝州为刺史薛舒所困不食死广德初甥萧直为李光□判官诣阙奏事称旨因理述仓卒□逼能存国史贼平尽送史官于休烈以功补过宜蒙恩宥有诏赠散骑常侍韦氏之显者孝友词学则承庆嗣立邃音乐有万石达礼仪则叔夏史才博识有述所著书二百余篇行于时弟逌迪学业亦亚述与逌对为学士与迪并礼官搢绅高之时赵冬曦兄弟亦各有名张说尝曰韦赵兄弟人之杞梓云　　柳芳
按唐书本传芳字仲敷蒲州河东人开元末擢进士第由永宁尉直史馆肃宗诏与韦述缀辑吴兢所次国史会述死芳绪戒之兴高祖讫干元凡百三十篇叙天宝后事弃取不伦史官病之上元中坐事徙黔中后历左金吾卫骑曹参军史馆修撰然芳笃志论着不少选忘厌承寇乱史籍沦缺芳始谪时高力士亦贬巫州因从力士质开元天宝及禁中事具识本末时国史已送官不可追刊乃推衍义类仿编年法为唐历四十篇颇有异闻然不立褒贬义例为诸儒讥讪改右司郎中集贤殿学士卒子登冕按册府元龟柳芳为右金吾卫骑曹参军史馆修撰代宗命芳撰皇室系图谱
　翰林院部名臣列传三
　　唐二
　　归崇敬
按唐书本传崇敬字正礼苏州吴人治礼家学多识容典擢明经遭父丧孝闻乡里调国子直讲天宝中举通坟典科对策第一迁四门博士有诏举才可宰百里者复策高等授左拾遗肃宗次灵武再迁起居郎赞善大夫史馆修撰兼集贤殿校理修国史仪注以贫求解历同州长史润州别驾未几有事桥陵建陵召还参掌仪典改主客员外郎复兼修撰代宗幸陜召问得失崇敬极陈生人疲敝当以俭化天下则国富而兵可用时百官朝朔望皆服□褶崇敬非之建言三代逮汉无其制隋以来始有服者事不稽古宜停诏可又言东都太庙不当置木主按礼虞主用桑练主用栗作栗主则瘗桑主犹天无二日土无二王也东都太庙本武后所建以祀诸武中宗去主存庙以备行幸迁都之置且商迁都前八后五不必每都别立神主也若曰神主已经奉祀不得一日而废则神主以虞至练祭而埋之明是不然时有方士巨彭祖建言唐家土德请以四季月郊祀天地诏礼官儒者杂议崇敬议礼以先立秋十八日迎黄灵祀黄帝黄帝于五行为土而火为母故火用事之木而祭之三季月则否彭祖牵纬候说事诡不经不可用又议五人帝于国家为前后无君臣义天子祭宜毋称臣祭而称臣于天帝无异又春秋释奠孔子祝版皇帝署北面揖以为太重宜准武王受丹书于师尚父行东面之礼事皆施行大历初授仓部郎中充吊祭册立新罗使海道风涛舟几坏众惊谋以单舸载而免答曰今共舟数十百人我何忍独济哉少选风息先是使外国多赍金帛贸举所无崇敬囊橐惟衾衣东夷传其清德还授国子司业兼集贤学士八年遣祀衡山未至而哥舒晃乱广州监察御史惮之请望祀而还崇敬正色曰君命岂有畏邪遂往皇太子欲临国学行齿胄礼崇敬以学与官名皆不正乃建议古天子学曰辟雍以制言之壅水环缭如璧然以谊言之以礼乐明和天下云尔在礼为泽宫故前世或曰璧池或曰璧沼亦言学省汉光武立明堂辟雍灵台号三雍宫晋武帝临辟雍行乡饮酒礼别立国子学以殊士庶永嘉南迁唯有国子学隋大业中更名国子监今声明之盛辟雍独阙请以国子监为辟雍省祭酒司业之名非学官所宜业者栒大版今学不教乐于义无当请以祭酒为太师氏位三品司业为左师右师位四品近世明经不课其义先取帖经颛门废业传受义绝请以礼记左氏春秋为大经周官仪礼毛诗为中经尚书周易为小经各置博士一员公羊谷梁春秋共准一中经通置博士一员博士兼通孝经论语依章疏讲解德行纯絜文词雅正形容庄重可为师表者委四品以上各举所知在外给传七十者安车蒲轮敦遣国子太学四门三馆各立五经博士品秩生徒有差旧博士助教直讲经直律馆算馆助教请皆罢教授法学生谒师贽用腶修一束酒一壶衫布一裁色如师所服师出中门延入与坐割修酒三爵止乃发箧出经抠衣前请师为说经大略然后就室朝晡请益师二时堂上训授道义示以文行忠信孝悌睦友旬省月试时考岁贡□生徒及第多少为博士考课上下有不率教者槚楚之国子移礼部为太学生太学又不变徙之四门四门不变徙本州之学复不变繇役如初终身不齿虽率教九年学不成者亦归之本州礼部考试法请罢帖经于所习经问大义二十而得十八论语孝经十得八为通策三道以本经对通二为及第其孝行闻乡里者举解具言试日义阙一二许兼收焉天下乡贡如之习业考试并以明经为名得第授官与进士同有诏尚书省集百官议皆以习俗久制度难分明省禁非外司所宜名周官世职者称氏国学非世官不得名辟雍省太师氏大抵惮改作故无施行者坐史给廪钱不实贬饶州司马德宗立召还复拜国子司业稍迁翰林学士左散骑常侍充皇太子侍读又兼晋王元帅参谋封余姚郡公出悦李纳□命持节宣慰称旨表归上冢宠赐缯帛儒生以为荣迁工部尚书仍前职年老以兵部尚书致仕卒年八十八赠尚书左仆射谥曰宣论撰数十篇子登　　令狐峘
按唐书本传峘德棻五世孙天宝末及进士第遇禄山乱去隐南山豹林谷杨绾微时数从之游而峘博学有口辩绾为礼部侍郎修国史荐峘自华原尉拜右拾遗兼史职累迁起居舍人撰元宗实录属起居注亡散峘裒掇诏策备一朝之遗自开元天宝间名臣事多漏略拙于取弃不称良史大历中以刑部员外郎判南曹迁司封郎中知制诰兼史馆修撰德宗立诏元陵制度务极优厚当竭帑藏奉用度峘谏曰臣伏读汉刘向论山陵之诫良史咨欷何者圣贤勤俭不作无益昔舜葬苍梧勿变其肆禹葬会稽不改其列周武葬毕陌无丘垄处汉文葬霸陵不起山坟禹非不忠启非不顺周公非不悌景帝非不孝其奉君亲皆以俭觳为无穷计宋文公厚葬春秋书华元为不臣桓魋为石椁夫子以为不如速朽由是观之有德者葬薄无德者葬厚章章可见陛下仁孝切于圣心然尊亲之义贵合于礼先帝遗诏送终之制一用俭约不得以金银缘饰陛下奉先志无违物若务优厚是咈顾命盭经谊臣窃惧之今□令甫下诸条未出望速诏有司从遗制便诏答曰朕顷议山陵荒哀迷谬以违先旨卿引据典礼非唯中朕之失亦使朕不遗君亲于患敢不闻义而从奉以终始虽古遗直何以加焉峘在吏部因尚书刘晏力时杨炎为侍郎故峘内德晏至分阙以善阙奉晏恶阙与炎炎心不平建中初峘为礼部侍郎炎执政不为憾炎出故宰相杜鸿渐门下其子封求弘文生以托峘峘谢使者曰得公手署峘得以识炎不疑署送之峘即日奏言宰相逼臣以私从之负陛下不从则害臣帝以诘炎炎具道所以然帝怒曰此奸人无可奈何欲杀之炎苦求解乃贬衡州别驾迁刺史李泌执政召拜太子右庶子复为修撰性愎且介人人与为怨孔述睿同修史峘忿细故数侵之述睿长者然所校贞元五年坐守衡州冒前刺史户口为已最窦参素恶之贬吉州别驾稍迁刺史齐映为江西观察使按部及州峘轻映后世先至宰相今虽属刺史自挟所以过映者至迎谒颇怏怏以语其妻妻曰君自视何如人以白头走小生前君不以此见映虽黜死我无憾映至峘入谒从容步进不□首属戎器映以为恨去至府擿峘举奏前刺史过失无状不宜按部贬衢州别驾刺史田敦峘门生也与峘昧生平至是迎拜分俸半以赒给之在衢十年顺宗立以秘书少监召未至卒初受诏撰代宗实录未就会贬诏听在外成书元和中其子太仆丞丕献之以劳赠工部尚书　　徐岱
按唐书本传岱字处仁苏州嘉兴人世农家子于学无所不通辩论明锐座人常屈大历中刘晏表为校书郎观察使李栖筠钦其贤署所居为复礼乡名达于朝擢偃师尉礼仪使蒋镇荐为太常博士专掌礼事从德宗出奉天以膳部员外郎兼博士贞元初为太子诸王侍读迁给中事史馆修撰帝以诞曰岁岁诏佛老者大论麟德殿并召岱及赵需许孟容韦渠牟讲说始三家若矛楯然卒而同归于善帝大悦予有差两宫恩遇无比性笃慎至宫殿中语未尝近之不谈人短宗族孤孺者皆为婚嫁然吝啬自持家管钥世所讥云卒赠礼部尚书　　张荐
按唐书本传荐字孝举深州陆泽人祖鷟荐敏锐有文辞能为周官左氏春秋初为颜真卿叹赏大历中浙西观察使李涵表荐才任史官诏授左司御率府兵曹参军以母老辞不就丧除礼部侍郎于邵以闻召充史馆修撰兼阳翟尉真卿为李希烈所拘遣兄子岘及家仆奏事五辈皆留内客省不得出荐上疏曰去正月中真卿奉使淮西期不先戒行无素备受命之后不宿于家亲党不遑告别介副不及陈请孱僮单骑即日载驰冒奸锋于临汝折元恶于许下捐躯仗义威诟群凶遂令□制者回虑忠勇者肆情周曾奋发于外韦清伺应于内希烈苍黄窘迫奔固旧穴盖真卿义风所激也真卿逮事四朝为国元老忠直孝友羽仪王室行年八十被羸老之疾拘囚环堵之间顾盻钩戟之下呼嗟愤恚失寝忘食不知悲翁何以堪此伏闻希烈之母锺念幼子目不绝泣求责希烈又希烈妻祖母郭及妻妹封并逮捕京师此三人留之无益请置境上以赎真卿先降诏书分明谕告且希烈知真卿人望不敢加害既无嫌隙但因循未遣耳若归其亲爱贼亦何□还一使哉臣又闻真卿所遣兄子岘及家僮从官奉表来者五辈皆留中其子頵等拳拳实希一见望许休澣告以安否疏奏卢杞持之不报朱泚反诡姓名伏匿城中着史遁先生传京师平擢左拾遗诏复用杞为刺史荐与陈京赵需等论杞奸恶倾覆不当用入对挺确德宗纳之贞元元年帝亲郊时更兵乱礼物残替用荐为太常博士参缀典仪略如旧章刑部尚书关播持节送咸安公主于回纥以荐为判官还迁工部员外郎久之擢谏议大夫复为史馆修撰方裴延龄用事中伤俊良建白无不当帝意荐将疏其恶延龄知之因言于帝曰谏议论朝政得失史官书人君善恶二者不可兼荐改秘书少监延龄必欲以罪斥废之会遣使册回鹘毗伽怀信可汗使荐至回鹘还为监吐蕃赞普死擢荐工部侍郎为吊祭使荐占对详辩三使绝域始兼侍御史中丞后大夫次赤岭被病卒年六十一吐蕃传其柩以归顺宗立问至赠礼部尚书谥曰宪荐自拾遗至侍郎凡二十年常兼史馆修撰初贞元时京师旱帝避正殿减膳荐白限日以应古制及定昭德皇后庙乐迁献懿二祖定太仪位号大臣祔庙鼓吹法莫不参裁诸儒谓博而详所著书百余篇子又新别有传孙读字圣用幼□解大中时第进士郑熏辟署宣州幕府累迁礼部侍郎中和初为吏部选牒精允调者丏留二年诏可榜其事曹门后兼弘文馆学士判院事卒　　沈既济
按唐书本传既济苏州吴人经学该明吏部侍郎杨炎雅善之既执政荐既济有良史才召拜左拾遗史馆修撰初吴兢撰国史为则天本纪次高宗下既济奏议以为则天皇后进以强有退非德让史臣追书当称为太后不宜曰上中宗虽降居藩邸而体元继代本吾君也宜称皇帝不宜曰庐陵王睿宗在景龙前天命未集假临大宝于谊无名宜曰相王未容曰帝且则天改周正朔立七庙天命革矣今以周厕唐列为帝纪考于礼经是谓乱名中宗嗣位在太后前而叙年制纪反居其下方之跻僖公是谓不智昔汉高后称制独有王诸吕为负汉约无迁鼎革命事时孝惠已殁子非刘氏不纪吕后尚谁与哉议者犹谓不可况中宗以始年即位季年复祚虽尊名中夺而天命未改足以首事表年何所拘阂而列为二纪鲁昭公之出春秋岁书其居曰公在干侯君在虽失位不敢废也请省天后纪合中宗纪每岁首必书孝和在所以统之曰皇帝在房陵太后行某事改某制纪称中宗而事述太后名不失正礼不违常矣夫正名所以尊王室书法所以观后嗣且太后遗制自去帝号及孝和上谥开元册命而后名不易今祔陵配庙皆以后礼而独承统于帝是有司不时正失先旨若后姓氏名讳才艺智略崩葬日月宜入皇后传题其篇曰则天顺圣武皇后云议不行德宗立锐于治建中二年诏中书门下两省分置待诏官三十以见官故官若同正试摄九品以上者视品给俸至禀饩干力什器馆宇悉有差权公钱收子赡用度既济谏曰今日之治患在官烦不患员少患不问不患无人两省官自常侍谏议补阙拾遗四十员日止两人待对缺员二十一员未补若谓见官不足与议则当更选其人若广聪明以收淹滞先补其阙何事官外置官夫置钱取息有司之权制非经制法今置员三十大抵费月不减百万以息准本须二千万得息百万配户二百又当复除其家且得入流所损尤甚今关辅大病皆言百司息钱毁室破产积府县未有以革臣计天下财赋耗斁大者唯二事一兵资二官俸自它费十不当二者一所以黎人重困杼轴空虚何则四方形势兵未可去资费虽广不获已为之又分以闲官冗食其弊奈何藉旧而置犹可若之何加焉事遂寝炎得罪既济坐贬处州司户参军后入朝位礼部员外郎卒撰建中实录时称其能子传师　　吴通元
按唐书本传通元海州人与弟通微皆博学善文章父道瓘以道士诏授太子诸王经故通元等皆得侍太子游太子待之甚善始通元举神童补秘书正字又擢文辞清丽科调同州司户参军德宗立弟兄踵召为翰林学士顷之通微迁职方郎中通元起居舍人并知制诰凡帝有撰述非通元笔未尝慊与陆贽吉中孚韦执谊并位贽文高有谋特为帝器遇且更险难有功通元等特以东宫恩旧进昵而不礼见贽骤擢颇媢恨贽自恃劲正屡短通元于帝前欲斥远之即建言承平时工艺书画之冗皆待诏翰林而无学士至德以来命集贤学士入禁中草书诏待进止于翰林院因以名官今四方无事制书职分宜归中书舍人请罢学士帝不许通元怨日结谋夺其内职会贽权知兵部侍郎主贡举乃命为真贞元七年通元拜谏议大夫自以久次当得中书舍人大怨望贽与窦参交恶参从子申从舅嗣虢王则之方为金吾将军故申介之使结通元兄弟共危贽而通元以宗室女为外妇帝知未及责则之飞谤云贽试进士受贿谢帝恶诬构大怒罢参宰相逐则之昭州司马通元泉州司马又衔淫污近属事自诘之不敢答赐死长城驿贽遂相矣通元死通微白衣待罪于门帝宥之内惧祸不敢行丧服　　韦绶
按唐书韦贯之传绶贯之兄举孝廉又贡进士礼部侍郎潘炎将以为举首绶以其友杨凝亲老故让之不对策辄去凝遂及第后擢明经辟东都幕府德宗时以左补阙为翰林学士密政多所参逮帝常幸其院韦妃从会绶方寝学士郑絪欲驰告之帝不许时大寒以妃蜀襭袍覆而去其待遇若此每入直逾月不得休以母老屡□解职每请帝辄不悦出入八年而性谨畏甚晚乃感心疾罢还第不极于用九月九日帝为黄菊歌顾左右曰安可不示韦绶即遣使持往绶遽奉和附使进帝曰为文不已岂颐养邪敕自今勿复尔终左散骑常侍弟纁有精识为士林器许兄弟皆名重当时绶子温　　高釴
按唐书本传釴字翘之史失其何所人与弟铢锴俱擢进士第累迁右补阙史馆修撰元和末以中人为和籴使釴继疏论执转起居郎数陈政得失穆宗嘉之面赐绯鱼召入翰林学士张韶变兴仓卒釴从敬宗夜驻左军翌日进知制诰拜中书舍人入见帝因劝躬听以示忧勤帝纳其言赐锦彩俄罢学士累进吏部侍郎人善其振职出为同州刺史卒赠兵部尚书遗命薄葬釴少孤窭介然无党援以致宦达诸弟皆检愿友爱为搢绅景重　　独孤郁
按唐书独孤及传及子郁字古风始生而孤与朗育于伯父汜擢进士第最为权德舆所称以女妻之元和初举制科高等拜右拾遗俄兼史馆修撰进右补阙吐突承璀讨王承宗郁执不可挺议鲠固号称职擢翰林学士德舆辅政以嫌去内职拜考功员外郎仍兼修撰宪宗叹德舆乃有佳婿诏宰相高选世族故杜悰尚岐阳公主然帝犹谓不如德舆之得郁也俄知制诰德舆去位还为学士九年以疾辞禁近徙秘书少监屏居鄠卒年四十赠绛州刺史郁有雅名帝遇之厚议者亦谓当宰相共以早世惜之子庠字贤府丧父始十岁有至性闻呼父官及吊客来辄号恸几绝后举进士仕至尚书丞　　丁公着
按唐书本传公着字平子苏州吴人三岁丧母甫七岁见邻媪抱子哀感不肯食请于父绪愿绝粒学老子道父听之稍长父勉敕就学举明经高第授集贤校书郎不满秩辄去侍养于家父丧负土作冢貌力□惙见者忧其死孝观察使薛苹表上至行诏刺史吊问赐粟帛旌阙其闾淮南节度使李吉甫表授太子文学兼集贤校理会入辅政擢为右补阙迁直学士充皇太子诸王侍读因着太子诸王训十篇穆宗立未听政召居禁中条询治理且许以相公着陈让牢切乃擢给事中迁工部侍郎知吏部选事公着内知帝欲进用故辞疾求外迁授浙西观察使徙为河南尹治以清静闻四迁礼部尚书翰林侍讲学士长庆中浙东灾疠拜观察使诏赐米七万觓使赈饥捐久之入为太常卿大和中以病丐身还乡里卒年六十四赠尚书右仆射公着清约守道每进一官辄忧见颜间四十丧妻终身不畜妾及卒天下惜之　　薛放按唐书薛戎传戎弟放端厚寡言第进士擢累兵部郎中穆宗为太子拜侍读及即位参赞机命帝谓曰小子新立惧不克荷先生宜相以辅不逮放叩头曰臣庸浅不足尘大任自有贤能处之帝美其诚进工部侍郎集贤学士宠待尤至改刑部侍郎帝尝问朕欲学经与史何先放曰六经者圣人之言孔子所发明天人之极也史记道成败得失亦足以鉴然谬于是非非六经比帝曰吾闻学者白首不能通一经安得其要乎对曰论语六经之菁华也孝经人伦之本也汉时论语首立于学宫光武令虎贲士皆习孝经元宗亲为注训盖人知孝慈则气感和乐也帝曰圣人以孝为至德要道信然终江西观察使谥曰简　　韦表微按唐书本传表微字子明隋郿城公元礼七世孙羁丱能属文母训谕稍厉辄不敢食以是未尝让责韦皋镇西川王纬司空曙独孤良□裴涗居幕府皆厚相推挹涗尝谓表微似卫玠自以不能及也擢进士第数辟诸使府久之入授监察御史里行不乐曰爵禄譬滋味也人皆欲之吾年五十拭镜白冒游少年间取一班一级不见其味也将为松菊主人不愧渊明云俄为翰林学士是时李绅忤宰相贬端州庞严蒋防皆谪去学士缺人人争荐丞相所善者表微独荐韦处厚人服其公进知制诰后与处厚议增选学士复荐路隋处厚以诸父事表微因曰隋位崇入且翁右奈何答曰选德进贤初不计私也久之迁中书舍人敬宗尝语左右欲相二韦会崩文宗立独相处厚进表微户部侍郎刁志沼叛诏李听率师讨之次河上天子忧无成功表微曰以听军势不十五日必破贼及捷书上止浃日志沼残兵六千奔昭义宰相请推处首恶者诛之归胁从者于魏表微上言逆子降又杀之非好生也请以听代史宪诚于魏志沼之徒可使招纳不听以病痼罢学士卒年六十赠礼部尚书始被病医药不能具所居堂寝隘陋既没吊客咨嗟笃故旧虽庸下与携手语笑无间然尤好春秋病诸儒执一概是非纷然着三传总例完会经趣又以学者薄师道不如声乐贱工能尊其师着九经师授谱诋其违　　封敖
按唐书本传敖字硕夫其先盖冀州蓨人元和中署进士第江西裴堪辟置其府转右拾遗雅为宰相李德裕所器会昌初以左司员外郎召为翰林学士三迁工部侍郎敖属辞赡敏不为奇涩语切而理胜武宗使作诏书慰边将伤夷者曰伤居尔体痛在朕躬帝善其如意出赐以宫锦刘稹平德裕以定策功进太尉时敖草其制曰谋皆予同言不它惑德裕以能明专任已以成功谓敖曰陆生恨文不迨意如君此等语岂易得邪解所赐玉带赠之未几拜御史中丞与宰相卢商虑囚误纵死罪复为工部侍郎大中中历平卢兴元节度使初郑涯开新路水坏其栈敖更治斜谷道行者告便蓬果贼依鸡山寇三川敖遣副使王贽捕平之加检校吏部尚书还为太常卿卿始视事廷设九部乐敖晏私第为御史所劾徙国子祭酒复拜太常进尚书右仆射然少行检士但高其才故不至宰相卒子彦卿望卿从子特卿皆第进士　　韦澳按唐书韦贯之传贯之子澳字子裴第进士复擢宏辞方静寡欲十年不肯调御史中丞高元裕与其兄温善欲荐用之讽澳谒己温归以告澳不答温曰元裕端士若轻之邪澳曰然恐无呈身御史周墀节度郑滑表署幕府会墀入相私谓曰何以教我澳曰愿公无权墀愕眙澳曰爵赏刑罚人主之柄公无以喜怒行之俾庶官各举其职则公敛□庙堂上天下治矣乌用权墀叹曰吾先居此得无愧乎擢考功员外郎史馆修撰岁中知制诰召为翰林学士累迁兵部侍郎进学士承旨与萧置皆为宣宗礼遇每两人直必偕召问政得失尝夜被旨草诏草书事有不安者即迁延须见帝开陈可否未尝不顺纳一日召入屏左右问曰朕于敕使何如澳陈帝威制前世无比帝摇首曰未也策安出澳仓卒答曰若谋之外廷则大和事可用追鉴不若就择可任者与计事帝曰朕固行之矣自黄至绿自绿至绯犹可衣紫即合为一矣澳愧汗不能对乃罢改京兆尹帝舅郑光主墅吏豪肆积年不输官赋澳逮系之它日延英帝问其故澳具道奸状且言必置以法帝曰可贷否答曰陛下自内署擢臣尹京邑安可使法独行于贫下乎帝入白太后曰是不可犯后为输租乃免由是豪右敛迹会户部阙判使帝以问澳澳三不对帝曰任卿可乎曰臣老矣力疲气耗烦剧非所任者帝默不乐出谓其甥柳玭曰吾本不为宰相知上便委以使务脱谓吾佗岐而得卒无以自白今时事寖恶皆吾辈贪爵位致然未几授河阳节度使入辞帝曰卿自便而远我非我去卿懿宗立徙平卢军入为吏部侍郎复出为邠宁节度使宰相杜审权素不悦坐吏部时史盗簿书为奸贬秘书监分司东都就迁河南尹辞疾不拜□归樊川逾年以吏部侍郎召不起卒赠户部尚书谥曰贞澳在河阳累年宣宗遣使至魏博道出澳所帝以簿纸手作诏赐澳曰密饬装秋当见卿盖将以为相也因问辅养术澳具言金石非可御方士怪妄宜斥远之其八月帝崩不果相为学士时帝尝曰朕每遣方镇刺史欲各悉州郡风俗者卿为朕撰一书澳乃取十道四方志手加绸次题为处分语后邓州刺史薛弘宗中谢帝敕戒州事人人惊服　　顾师邕
按唐书王播传顾师邕字睦之少连子性恬约喜书寡游合第进士累迁监察御史李训荐为水部员外郎翰林学士训遣宦官田全刘行深周元稹薛士干似先义逸刘英按边既行命师邕为诏赐六道杀之会训败不果师邕流崖州至蓝田赐死　　崔澄
按唐书崔仁师传仁师子挹挹子澄本名涤元宗改焉帝在藩与同里居出潞州宾友饯者止国门而澄独从至华及即位宠昵甚湜既诛帝仍念之用为秘书监开元二年欲赠其父挹吏部尚书宰相持不可遂用四品礼葬赠和州刺史澄侍左右与诸王不让席坐性滑稽善辩帝恐漏禁中语以慎密字亲署笏端累迁金紫光禄大夫封安喜县子卒赠兖州刺史　　蒋系按唐书蒋乂传乂子系善属文得父典实太和初授昭应尉直史馆明年拜右拾遗史馆修撰与沈傅师郑澣陈夷行李汉参撰宪宗实录转右补阙宋申锡被诬文宗怒甚系与左常侍崔元亮涕泣苦诤申锡得不死历膳部员外工礼兵三部郎中皆兼史职开成末转谏议大夫宰相李德裕恶李汉以系友婿出为桂管观察使人安其治复坐汉贬唐州刺史宣宗立召为给事中集贤殿学士判院事转吏部侍郎历兴元凤翔节度使懿宗初拜兵部尚书以弟伸位丞相恳辞乃检校尚书右仆射节度山南东道封淮阳郡公徙东都留守卒子曙字耀之咸通末由进士第署鄂岳团练判官除虞工二部员外郎改起居郎黄巢之难曙阖门无唯类以是绝意仕进隐居沈痛中和二年表请为道士许之　　蒋偕
按唐书蒋乂传乂子偕以父任历右拾遗史馆修撰转补阙主客郎中初柳芳作唐历大历以后阙而不录宣宗诏崔龟从韦澳李荀张彦远及偕等分年撰次尽元和以续云累迁太常少卿大中八年与卢眈牛丛王沨卢告撰次文宗实录蒋氏世禅儒唯伸及系子兆能以辞章取进士第然不为文士所多三世踵修国史世称良笔咸云蒋氏日历天下多藏焉　　柳璟按唐书柳芳传芳子璟字德辉宝历初第进士宏词三迁监察御史时郊庙告祭吏部以杂品摄上公璟据开元元和诏书太尉以宰相摄事司空司徒以仆射尚书师傅摄余司不及差限请如旧制从之累迁吏部员外郎文宗开成初为翰林学士初芳永泰中按宗正谍断自武德以昭穆系承撰永泰新谱二十篇璟因召对帝叹新谱详悉诏璟□摭永泰后事缀成之复为十篇户部供笔札禀料迁中书舍人武宗立转礼部侍郎璟为人宽信好接士称人之长游其门者它日皆显于世会昌二年再主贡部坐其子招贿贬信州司马终彬州刺史　　后唐
　　贾纬
按五代史本传纬镇州获鹿人也少举进士不中州辟参军唐天成中范延光镇成德辟赵州军事判官迁石邑令纬长于史学唐自武宗已后无实录史官之职废纬采次传闻为唐年补录六十五卷当唐之末王室微弱诸侯强盛征伐擅出天下多事故纬所论次多所阙误而丧乱之际事迹粗存亦有补于史氏晋天福中为太常博士非其好也数求为史职改屯田员外郎起居郎史馆修撰与修唐书丁内艰服除知制诰累迁中书舍人谏议大夫给事中复为修撰汉隐帝时诏与王伸窦俨等同修晋高祖出帝汉高祖实录初桑维翰为相常恶纬为人待之甚薄纬为维翰传言维翰死有银八千铤翰林学士徐台符以为不可数以非纬纬不得已更为数千铤广顺元年实录成纬求迁官不得由是怨望是时宰相王峻监修国史纬书日历多言当时大臣过失峻见之怒曰贾给事子弟仕宦亦要门阀奈何历诋当朝之士使其子孙何以仕进言之高祖贬平卢军行军司马明年卒于青州　　李怿
按五代史本传怿京兆人也少好学颇工文辞唐末举进士为秘书省校书郎集贤校理唐亡事梁为监察御史累迁中书舍人翰林学士梁亡责授怀州司马遇赦量移稍迁卫尉少卿天成中复为中书舍人翰林学士累迁尚书右丞承旨时右散骑常侍张文宝知贡举所放进士中书有覆落者乃请下学士院作诗赋为贡举格学士窦梦征张砺等所作不工乃命怿为之怿笑曰予少举进士登科盖偶然耳后生可畏来者未可量假令予复就礼部试未必不落第安能与英俊为准格闻者多其知体复迁刑部尚书分司洛阳卒年七十余
　翰林院部名臣列传四
　　辽
　　王鼎
按辽史本传鼎字虚中涿州人幼好学居太宁山数年博通经史时马唐俊有文名燕蓟间适上已与同志禊水滨酌酒赋诗鼎偶造席唐俊见鼎朴野置下坐欲以诗困之先出所作索赋鼎援笔立成唐俊惊其敏妙因与定交清宁五年擢进士第调易州观察判官改漆水县令累迁翰林学士当代典章多出其手上书言治道十事帝以鼎达政体事多咨访鼎正直不阿人有过必面诋之寿隆初升观书殿学士一日宴主第醉与客忤怨上不知已坐是下吏状闻上大怒杖黥夺官流镇州居数岁有赦鼎独不免会守臣召鼎为贺表因以诗贻使者有谁知天雨露独不到孤寒之句上闻而怜之即召还复其职干统六年鼎宰县时憩于庭俄有暴风举卧榻空中鼎无惧色但觉枕榻俱高乃曰吾中朝端士邪无干正可徐置之须臾榻复故处风遂止　　萧韩家奴
按辽史本传韩家奴字休坚涅刺部人中书令安博之孙少好学弱冠入南山读书博览经史通辽汉文字统和十四年始仕家有一牛不任驱策其奴得善价鬻之韩家奴曰利己误人非吾所欲乃归直取牛二十八年为右通进典南京栗园重熙初同知三司使事四年迁天成军节度使徙彰愍宫使帝与语才之命为诗友尝从容问曰卿居外有异闻乎韩家奴对曰臣惟知炒栗小者熟则大者必生大者熟则小者必焦使大小均熟始为尽美不知其他盖尝掌栗园故托栗以讽谏帝大笑诏作四时逸乐赋帝称善时诏天下言治道之要制问徭役不加于旧征伐亦不常有年谷既登帑廪既实而民重困岂为吏者慢为民者惰欤今之徭役何者最重何者尤苦何所蠲省则为便益补役之法何可以复盗贼之害何可以止韩家奴对曰臣伏见比年以来高丽未宾阻卜犹强战守之备诚不容已乃者选富民防边自备粮糗道路修阻动淹岁月比至屯所费已过半只牛单毂鲜有还者其无丁之家倍直佣僦人惮其劳半途亡窜故戍卒之食多不能给求假于人则十倍其息至有鬻子割田不能偿者或逋役不归在军物故则复补以少壮其鸭渌江之东戍役大率如此况渤海女直高丽合从连衡不时征讨富者从军贫者侦候加之水旱菽粟不登民以日困盖势使之然也方今最重之役无过西戍如无西戍虽遇凶年困弊不至于此若能徙西戍稍近则往来不劳民无深患议者谓徙之非便一则损威名二则召侵侮三则弃耕牧之地臣谓不然阻卜诸部自来有之曩时北至胪朐河南至边境人多散居无所统一惟往来抄掠及太祖西征至于流沙阻卜望风悉降西域诸国皆愿入贡因迁种落内置三部以益吾国不营城邑不置戍兵阻卜累世不敢为寇统和间皇太妃出师西域拓土既远降附亦众自后一部或叛邻部讨之使同力相制正得驭远人之道及城可敦开境数千里西北之民徭役日增生业日殚警急既不能救叛服亦复不恒空有广地之名而无得地之实若贪土不已渐至虚耗其患有不胜言者况边情不可深信亦不可顿绝得不为益舍不为损国家大敌惟在南方今虽连和难保他日若南方有变屯戍辽邈卒难赴援我进则敌退我还则敌来不可不虑也方今太平已久正可恩结诸部释罪而归地内徙戍兵以增堡障外明约束以正疆界每部各置酋长岁修职贡叛则讨之服则抚之诸部既安必不生衅如是则臣虽不能保其久而无变知其必不深入侵掠也或云弃地则损威殊不知殚费竭财以贪无用之地使彼小部抗衡大国万一有败损威岂浅或又云沃壤不可遽弃臣以为土虽沃民不能久居一旦敌来则不免内徙岂可指为吾土而惜之夫帑廪虽随部而有此特周急部民一偏之惠不能均济天下如欲均济天下则当知民困之由而窒其隙节盘游驲传薄赋敛戒奢侈期以数年则困者可苏贫者可富矣盖民者国之本兵者国之卫兵不调则旷军役调之则损国本且诸部皆有补役之法昔补役始行居者行者类皆富实故累世从戍易为更代近岁边虞数起民多匮乏既不任役事随补随缺苟无上户则中户当之旷日弥年其穷益甚所以取代为艰也非惟补役如此在边戍兵亦然譬如一抔之土岂能填寻丈之壑欲为长久之便莫若使远戍疲兵还于故乡薄其徭役使人人给足则补役之道可以复故也臣又闻自昔有国家者不能无盗比年以来群雕弊利于剽窃良民往往化为凶暴甚者杀人无忌至有亡命山泽基乱首祸所谓民以困穷皆为盗贼者诚如圣虑今欲芟夷本根愿陛下轻徭省役使民务农衣食既足安习教化而重犯法则民趋礼义刑罚罕用矣臣闻唐太宗问群臣治盗之方皆曰严刑峻法太宗笑曰寇盗所以滋者由赋敛无度民不聊生今朕内省嗜欲外罢游幸使海内安静则寇盗自止由此观之寇盗多寡皆由衣食丰俭徭役重轻耳今宜徙可敦城于近地与西南副都部署乌古敌烈隗乌古等部声援相接罢黑岭二军并开保州皆隶东京益东北戍军及南京总管兵增修壁垒候尉相望缮完楼橹浚治城隍以为边防此方今之急务也愿陛下裁之擢翰林都林牙兼修国史仍诏谕之曰文章之职国之光华非才不用以卿文学为时大儒是用授卿以翰林之职朕之起居悉以实录自是日见亲信每入侍赐坐遇胜日帝与饮酒赋诗以相□酢君臣相得无比韩家奴知无不言虽谐谑不忘规讽十三年春上疏曰臣闻先世遥辇洼可汗之后国祚中绝自夷离菫雅里立阻午大位始定然上世俗朴未有尊称臣以为三皇礼文未备正与遥辇氏同后世之君以礼乐治天下而崇本追远之义兴焉近者唐高祖创立先庙尊四世为帝昔我太祖代遥辇即位乃制文字修礼法建天皇帝名号制宫室以示威服兴利除害混一海内厥后累圣相承自夷离菫湖烈以下大号未加天皇帝之考夷离菫的鲁犹以名呼臣以为宜依唐典追崇四祖为皇帝则陛下弘业有光坠典复举矣疏奏帝纳之始行追册元德二祖之礼韩家奴每见帝猎未尝不谏会有司奏猎秋山熊虎伤死数十人韩家奴书于册帝见命去之韩家奴既出复书他日帝见之曰史笔当如是帝问韩家奴我国家创业以来孰为贤主韩家奴以穆宗对帝怪之曰穆宗嗜酒喜怒不常视人犹草芥卿何谓贤韩家奴对曰穆宗虽暴虐省徭轻赋人乐其生终穆之世无罪被戮未有过今日秋山伤死者臣故以穆宗为贤帝默然诏与耶律庶成录遥辇可汗至重熙以来事迹集为二十卷进之十五年复诏曰古之治天下者明礼义正法度我朝之兴世有明德虽中外向化然礼书未作无以示后世卿可与庶成酌古准今制为礼典事或有疑与北南院同议韩家奴既被诏博考经籍自天子达于庶人情文制度可行于世不缪于古者撰成三卷进之又诏译诸书韩家奴欲帝知古今成败译通历贞观政要五代史时帝以其老不任朝谒拜归德军节度使以善治闻帝遣使问劳韩家奴表谢召修国史卒年七十二有六义集十二卷行于世　　刘景按辽史本传景字可大河间人四世祖怦即木滔之甥唐右仆射卢龙军节度使父守敬南京副留守景资端厚好学能文燕王赵延寿辟为幽都府文学应历初迁右拾遗知制诰为翰林学士九年周人侵燕留守萧思温上急变帝欲俟秋出师景谏曰河北三关已陷于敌今复侵燕安可坐视上不听会父忧去未几起复旧职一日召草赦既成留数月不出景奏曰唐制赦书日行五百里今稽期弗发非也上亦不报景宗即位以景忠实擢礼部侍郎迁尚书宣政殿学士上方欲倚用乃书其笏曰刘景可为宰相顷之为南京副留守时留守韩匡嗣因扈从北上景与其子德让共理京事俄召为户部使历武定开远二军节度使统和六年致仕加兼侍中卒年六十七赠太子太师　　刘六符
按辽史本传六符父慎行由膳部员外郎累迁至北府宰相监修国史时上多即宴饮行诛赏慎行谏曰以喜怒加威福恐未当帝悟谕政府自今宴饮有刑赏事翌日□行为都统伐高丽以失军期下吏议责乃免出为彰武军节度使赐保节功臣子六人一德二元三嘏四端五常六符德早世元终上京留守常历三司使武定军节度使嘏端符皆第进士嘏端俱尚主为驸马都尉三嘏献圣宗一矢毙双鹿赋上嘉其赡丽与公主不谐奔宋归杀之四端以卫尉少卿使宋贺生辰方宴大张女乐竟席不顾人惮其严还拜枢密直学士六符有志操能文重熙初迁政事舍人擢翰林学士十一年与宣徽使萧特末使宋索十县地还为汉人行宫副部署会宋遣使增岁币以易十县复与耶律仁先使宋定进贡名宋难之六符曰本朝兵强将勇海内共知人人愿从事于宋若恣其俘获以饱所欲与进贡字孰多况大兵驻燕万一南进何以御之顾小节忘大患悔将何及宋乃从之岁币称贡六符还加同中书门下平章事及宋币至命六符为三司使以受之六符与参知政事杜防有隙防以六符尝受宋赂白其事出为长宁军节度使俄召为三司使道宗即位将行大册礼北院枢密使萧革曰行大礼备仪物必择广地莫若黄川六符曰不然礼仪国之大体帝王之乐不奏于野今中京四方之极朝觐各得其所宜中京行之上从其议寻以疾卒　　宋一
　　郭延泽
按宋史郭廷谓传廷谓子延泽字德润南唐试秘书省正字干德中四迁著作佐郎转殿中丞知建州淳化二年太宗闻延泽洎右赞善大夫董元亨皆好学博通典籍诏宰相召问经史大义皆条对称旨命为史馆检讨历国子周易博士国子博士咸平中求休退授虞部员外郎致仕居濠州城南有小园以自娱其咏牡丹千余首聚图籍万余卷手自刊校范杲韩丕皆与之游景德初卒元亨亦至虞部员外郎尝缵元门碑志三十卷　　程羽
按宋史本传羽字冲远深州陆泽人少好学能属文晋天福中擢进士第授阳谷主簿历虞乡醴泉新都令皆有政绩开宝中选为两使判官入对太祖询以时事敷奏称旨擢著作郎出知兴州逾年改知兴元府原本
阙四字
八年诏归阙以本官领开封府判官羽
性淳厚莅事恪谨时太宗尹京颇以长者待之及即位拜给事中知开封府未几出知成都府为政宽简蜀人便之入朝拜礼部侍郎上欲优以清职故事端明殿设学士二员居翰林学士上专备顾问冯道赵凤始居是职累朝因之及是即殿名以羽为文明殿学士位在枢密副使下且即泰宁坊营第以赐之太平兴国五年典试贡士御试得人居多六年以老疾求解职拜兵部侍郎未几致仕仍给全奉雍熙元年卒年七十二赠礼部尚书子帝振以荫至尚书虞部员外郎　　杜镐
按宋史本传镐字文周常州无钖人父昌业南唐虞部员外郎镐幼好学博贯经史兄为法官尝有子毁父画像为旁亲所讼疑其法不能决镐曰僧道毁天尊佛像可比也兄甚奇之举明经解褐集贤校理入直澄心堂江南平授千乘县主簿太宗即位江左旧儒多荐其能改国子监丞崇文院检讨会将祀南郊彗星见宰相赵普召镐问之镐曰当祭而日食犹废况谪见如此乎普言于上即罢其礼翌日迁著作佐郎改太子左赞善大夫赐绯鱼历殿中丞国子博士加秘阁校理太宗观书秘阁询镐经义进对称旨即日改虞部员外郎加赐金帛又问西汉赐与悉用黄金而近代为难得之货何也镐曰当是时佛事未兴故金价甚贱又尝召问天宝□园事敷奏详悉再迁驾部员外郎判太常礼院与朱昂刘承珪编次馆阁书籍虞部郎中事毕赐金紫改直秘阁会修太祖实录命镐检讨故事以备访问景德初置龙图阁待制因以命锡镐加都官郎中从幸澶渊遇懿德皇后忌日疑军中鼓吹之礼时镐先还备仪仗命驰骑问之镐以武王载木主伐纣前歌后舞为对预修册府元龟改司封郎中四年拜右谏议大夫龙图阁直学士赐袭衣金带班在枢密直学士下时特置此职儒者荣之大中祥符中同详定东封仪注迁给事中三年又置本阁学士迁镐工部侍郎充其职上日赐宴秘阁上作诗赐之进秩礼部侍郎六年冬卒年七十六录其子渥为大理寺丞及三孙官镐博闻强记凡所检阅必戒书吏云某事某书在某卷几行覆之一无差误每得异书多召问之镐必手疏本末以闻顾遇甚厚士大夫有所著撰多访以古事虽晚辈卑品请益应答无倦年逾五十犹日治经史数十卷或寓直馆中四鼓则起诵春秋所居僻陋仅庇风雨处之二十载不迁徙燕居暇日多挈醪馔以待宾友性和易清素有懿行士类推重之　　吕文仲
按宋史本传文仲字子臧歙州新安人父裕伪唐歙州录事参军文仲在江左举进士调补临川尉再迁大理评事掌宗室书奏入朝授太常寺太祝稍迁少府监丞预修太平御览广记文苑英华改著作佐郎太平兴国中上每御便殿观古碑刻辄召文仲与舒雅杜镐吴淑读之尝令文仲读文选继又令读江海赋皆有赐以本官充翰林侍读寓直御书院与侍书王着更宿时书学葛湍亦直禁中太宗暇日每从容问文仲以书史着以笔法湍以字学雍熙初文仲迁著作佐郎副王着使高丽复命改左正言巡抚福建未几赐金紫加左谏议大夫淳化中与陈尧叟并兼关西巡抚使时内品方保吉专干榷酤威制郡县民疲吏扰变易旧法讼其掊克者甚众文仲等具奏其实太宗怒甚亟召保吉将劾之反为保吉所讼下御史验问文仲所坐皆细事而素懦且耻与保吉辩对因自诬伏遂罢职既而太宗知其由复令直秘阁逾月再为侍读一日召于崇政殿读上草书经史故实数十轴诏模刻于石迁起居舍人兵部员外郎同吏部铨知银台通进封驳司审官院咸平三年拜工部郎中充翰林侍读学士受诏集太宗歌诗为三十卷诏书加奖又知审刑院六年授御史中丞景德中鞫曹州奸民赵谏狱谏多与士夫交游内出姓名七十余人令悉穷治文仲请对言逮捕者众或在外郡苟悉索之虑动人听上曰卿执宪当嫉恶如雠岂公行党庇邪文仲顿首曰中司之职非徒绳纠愆违亦当顾国家大体今縰七十人悉得奸状以陛下之慈仁必不尽戮不过废弃而已但籍其名吏察其为人置于冗散或举选对□之日摈斥之未为晚也上从其言三年迁工部侍郎复为翰林侍读学士文仲久居禁近颇周密兢慎一日早朝暴得风疾请诰逾百日诏续其奉明年改刑部侍郎充集贤院学士未几卒录其子永为奉礼郎文仲富词学器韵淹雅其使高丽也善于应对清净无所求远俗悦之后有使高丽者必询其出处然性颇龌龊不为时论所许有集十卷　　韩丕
按宋史本传丕字太简华州郑人父杲晋开运中为曲阳主簿契丹攻城陷没焉母改适他氏丕幼孤贫有志操读书于骊山嵩阳通周易礼记为人讲说尝有山林之志家虽甚贫处之宴如年长始学文开宝中郑牧知文州与之偕行遂薄游两川及牧知成都刘熙古延置门下掌书奏以孙女妻之太平兴国三年举进士声名籍甚公卿多荐之者尝着孟母碑返鲁颂人多讽诵之解褐大理评事通判衡州石熙载荐其文行代还以文学试中书擢著作佐郎直史馆赐绯鱼未几改左拾遗八年迁职方员外郎知制诰雍熙初加虞部郎中二年与贾黄中徐铉同知贡举丕属思艰涩及典书命伤于稽缓宰相宋琪性褊急常加督责或申以谐谑丕不能平又舍人王佑以前□负气每陵轹面折之丕乃表求外郡出知虢州就改职方郎中端拱初拜右谏议大夫赐金紫知河阳濠州丕起寒素以冲淡自处不奔竞于名宦太宗甚嘉重之淳化二年召入为翰林学士终以迟钝不敏于用俄罢职充集贤殿修撰知均州就迁给事中工部侍郎徙金州召还充史馆修撰又出知滁州就加礼部大中祥符二年卒丕纯厚畏慎似不能言者历典州郡虽不优于吏事能以清介自持时称其长者云　　杨徽之
按宋史本传徽之字仲猷建州浦城人祖郜仕闽为义军校家世尚武父澄独折节为儒终浦城令徽之幼刻苦为学邑人江文蔚善赋江为能诗徽之与之游从遂与齐名尝肄业于浔阳庐山时李氏据有江表乃潜服至汴洛以文投窦仪王朴深赏遇之周显德中举进士刘温叟知贡部中甲科同时登第者十六人世宗命复试惟徽之与李覃何曮赵邻几中选解褐校书郎集贤校理宰相范质深器重之历著作佐郎右拾遗窦仪纂礼乐书徽之预焉干德初与郑□并出为天兴令府帅王彦超素知其名待以宾礼蜀平移峨眉令时宋白宰玉津多以吟咏酬答复为著作佐郎知全州就迁左拾遗右补阙太平兴国初代还太宗素闻其诗名因索所著徽之以数百篇奏御且献诗为谢其卒章有十年流落今何幸叨遇君王问姓名语太宗览之称赏自是圣制多以别本为赐迁侍御史权判刑部尝属疾遣尚医诊疗赐钱三十万转库部员外郎赐金紫判南曹同知京朝官差遣会诏李昉等采缉前代文字类为文苑英华以徽之精于风雅分命编诗为百八十卷历迁刑兵二部郎中献雍熙词上赓其韵以赐端拱初拜左谏议大夫出知许州入判史馆事加修撰因次对上言曰自陛下嗣统鸿图阐扬文治废坠修举儒学向臻乃至周岩野以聘隐沦盛科选以来才彦取士之道亦已至矣然擅文章者多超迁明经业者罕殊用向非振举曷劝专勤师法不传祖述安在且京师四方之会太学首善之地今五经博士并阙其员非所以崇教化奖人才由内及外之道也伏望浚发明诏博求通经之士简之朝着拔自草莱增置员数分教胄子随其所业授以本官廪稍且优旌别斯在淹贯之士既蒙厚赏则天下善类知所劝矣无使唐汉专称得人太宗纳之顾谓宰相曰徽之儒雅操履无玷置于馆阁宜矣未几改判集贤院尝诏预观灯干元楼上嘉其精力不衰时刘昌言拔自下位不逾时参掌机务惧无以厌人望常求自安之计童俨为右计使欲倾昌言代之尝谓徽之曰上遇张洎钱若水甚厚旦夕将大用有直史馆钱熙者与昌言厚善诣徽之徽之语次及之熙遽以告昌言昌言以告洎洎方固宠谓徽之遣熙构飞语中伤己遂白上上怒召昌言质其语出徽之为山南东道行军司马熙落职通判朗州徽之未行改镇安军行军司马真宗尹京妙选僚佐驿召为左谏议大夫与毕士安并充开封府判官召对便殿谕以辅导意东宫建属以徽之兼左庶子尝出巡田真宗作诗言怀因以寄之迁给事中即位拜工部侍郎枢密直学士俄兼秘书监咸平初加礼部侍郎二年春以衰疾求解近职改兵部仍兼秘书监入谢命坐劳之曰图书之府清净无事俾卿得以养性也是秋特置翰林侍读学士命与夏侯峤吕文仲并为之赐宴秘阁且褒以诗未几以足疾请告上取名药以赐郊祀不及扈从锡如侍祠之例车驾北巡徽之力疾辞于苑中上顾谓曰卿勉进医药比见当不久也乃驻跸大名特降手诏存谕明年春正月车驾还又遣使临问卒年八十赠兵部尚书赐其家钱五十万绢五百匹录其外孙宋绶太常寺太祝侄孙偃集并同学究出身徽之纯厚清介守规矩尚名教尤疾非道以干进者尝言温仲舒寇准用搏击取贵位使后辈务习趋竞礼俗寖薄世谓其知言徽之寡谐于俗唯李昉王佑深所推服与石熙载李穆贾黄中为文义友自为郎官御史朝廷即待以旧德善谈论多识典故唐室以来士族人物悉能详记酷好吟咏每对客论诗终日忘倦既没有集二十卷留于家上令夏侯峤取之以进徽之无子后徽之妻王卒及葬复以□帛赐其家　　吕佑之
按宋史本传佑之字元吉济州巨野人父文赞本州录事参军佑之太平兴国初举进士解褐大理评事通判洋州改右赞善大夫出为泰宁军节度判官移天雄军召拜殿中侍御史决狱西蜀还知贝州换右补阙直史馆通判吏部南曹迁起居舍人端拱中副吕端使高丽假内库钱五十万以办装还遇风涛舟欲覆佑之悉取所得货沉之即止复献海外覃皇泽诗十九首太宗嘉之仍蠲其所贷淳化初判户部勾院会分备三馆职以佑之与赵昂安德裕并直昭文馆俄以本官知制诰赐金紫同知贡举有东野日宣者佑之以妻族尝荐举之坐鞫狱陈州不实贬官佑之亦降授殿中丞再直史馆未几复知制诰太宗尝阅班簿择近臣举官睹佑之姓名宰相因言其前坐举无状上曰此正可令赎过矣即取佑之焉至道初拜右谏议大夫赐金紫知审官院出知襄州徙寿州真宗即位转给事中复知襄州移升州岁余又典襄阳归掌吏部选事知通进银台司与吕文仲并拜工部侍郎翰林侍读学士自置侍读侍讲甚艰其选至是裁七人佑之第其名氏刻石于秘阁佑之纯谨长者不喜趋竞所至无显誉备顾问不能有所启发会文仲以疾罢近职佑之亦出为集贤院学士仍并迁刑部侍郎景德四年卒年六十一有集三十卷　　戚纶按宋史本传纶字仲言应天楚丘人父同文字文约自有传纶少与兄维以文行知名笃于古学喜谈名教太平兴国八年举进士解褐沂水簿按版籍得逋户脱口漏租者甚众徙之太和县同文卒于随州纶徒步奔讣千里余俄诏起复莅职就加大理评事江外民险悍多构讼为谕民诗五十篇因时俗耳目之事以申规诲老幼多传颂之每岁时必与狱囚约遣归祀其先皆如期还迁光禄丞坐鞫狱陈州失实免官着理道评十二篇钱若水王禹偁深所赏重久之复授大理评事知永嘉县境有陂塘之利浚治以备水旱复为光禄寺丞转运使又上其政绩连诏褒之真宗即位转著作佐郎通判泰州将行秘书监杨徽之荐其文学纯谨宜在馆阁命为秘阁校理受诏考校司天台职官定州县职田条制诏馆阁官以旧文献上嘉纶所著特改太常丞俄判鼓司登闻院出内府缗帛市边粮诏纶乘传往均市之景德元年判三司开折赐绯鱼改盐铁判官上疏言边事甚被嘉奖十月拜右正言龙图阁待制赐金紫时初建是职与杜镐并命人皆荣之纶久次州县留意吏事每便殿请对语必移晷或夜中召见多所敷启俄上奏曰夫出纳献替王臣之任章疏奏议谏者之职臣屡蒙召对皆延数刻屈万乘之尊接一介之士圣德渊深包纳荒秽体其至愚不罪触犯安敢循默不言谨摭十事该治本者附于章左一曰王畿关辅二曰五等封建三曰复制科四曰崇国学五曰辟旷土六曰修贡举七曰任大臣八曰置平籴九曰益厢军减禁兵十曰修六典令式词颇深切上为嘉奖二年与赵安仁晁迥陈充朱同知贡举纶上言取士之法多所规制并纳用焉预修册府元龟会置官总在京诸司之务凡百三十司命纶与刘承珪同领其事判鸿胪寺先是群臣诏葬公私所费无定式纶言其事诏同晁迥朱刘承珪校品秩之差定为制度遂遵行之纶以三公尚书九列之任唐末以来有司渐繁纲目不一谓宜采通礼六典令式比类沿革着为大典时论称之进秩右司谏兵部员外郎时诏禁群臣匿名上封及非次升殿奏事纶谓忠谠之入当开奖言路若□远之士犹艰请对上颇嘉之大中祥符元年掌吏部选事上初受灵文纶上疏曰臣遐稽载籍历考秘文验灵应之垂祥顾天人之相接陛下绍二圣丕业启万世洪基勤行企道恭默思元上天降鉴瑞牒昭锡聿示临民之戒用恢奕叶之祥乞诏有司速修大祀载命侍从摹写祥符勒于嘉玉藏之太庙别以副本秘于中禁传示万叶无敢怠荒然臣恐流俗幻惑狂谋以人鬼之妖辞乱天书之真旨伏望端守元符凝神正道以答天贶以惠蒸黎是冬封太山命纶同计度发运事礼成迁户部郎中直昭文馆待制如故被诏同编东封祥瑞封禅记会峻待制之秩又兼集贤殿修撰建议修释奠仪颁于天下立常平仓隶司农寺以平民籴皆从之尝宴饯种放于龙图阁诏近臣为序上览纶所作称其有史才三年擢枢密直学士上作诗宠之祀汾阴复领发运之职居无何出知杭州就加左司郎中属江潮为患乃立埽岸以易柱石之制虽免水患而众颇非其变法胡则时领发运尝居杭州纵肆不检厚结李浦纶素恶之通判吴耀卿则之党也伺纶动静密以报则则时为当涂者所昵因共捃摭纶过徙知扬州维扬亦浦则巡内持之益急求改僻郡徙知徐州八年与刘综并罢学士授左谏议大夫代还复知青州岁饥发公廪以救饿殍全安甚众徙郓州王遵诲为劝农副使尝任西边寓家永兴闺门不肃事将发知府寇准为平之纶因戏谑语及准遵诲恚怒以为污己遂奏纶谤讪坐左迁岳州团练副使易和州天禧四年改保静军副使是冬以疾求归故里改太常少卿分司南京五年卒年六十八纶笃于古学善谈名理喜言民政颇近迂阔事兄维友爱甚厚维卒讣闻哀恸不食者数日与交游故旧以信义着称士子谒见者必询其所业访其志尚随才诱诲之尝云归老后得十年在乡闾讲习亦可以恢道济世大中祥符中继修礼文之事纶悉参其议与陈彭年并职屡召对多建条式恩宠甚盛乐于荐士每一奏十数人皆当时知名士晚节为权幸所排遂不复振善训子弟虽至清显不改其纯俭既没家无余赀张知白时知府事辍奉以助其丧家人于几阁间得遗戒一篇大率皆诱劝为学有集二十卷又前后奏议有机务利害备边均田之策别为论思集十卷分上下篇天圣中其子舜宾献之诏赠左谏议大夫舜宾官太子中书　　刘筠
按宋史本传筠字子仪大名人举进士为馆县尉还会诏知制诰杨亿试选人校太清楼书擢筠第一以大理评事为秘阁校理真宗北巡命知大名府观察判官事自边鄙罢兵国家闲暇帝垂意篇籍始集诸儒考论文章为一代之典筠预修图经及册府元龟推为精敏真宗将祀汾瞧屡得嘉奖召筠及监察御史陈从易崇和殿赋歌诗帝数称善车驾西巡又命筠纂土训是时四方献符瑞天子方兴礼文之事筠数上赋颂及册府元龟成进左正言直史馆修起居注尝属病予告满辄再予积二百日每诏续其奉迁左司谏知制诰加史馆修撰出知邓州徙陈州还纠察在京刑狱知贡举迁尚书兵部员外郎复请邓州未行进翰林学士初筠尝草丁谓与李迪罢相制既而谓复留令别草制筠不奉诏乃更召晏殊筠自院出遇殊枢密院南门殊侧面而过不敢揖盖内有所愧也帝久疾谓浸擅权筠曰奸人用事安可一日居此请补外以右谏议大夫知庐州仁宗即位迁给事中复召为翰林学士逾月拜御史中丞先是三院御史言事皆先白中丞筠榜台中御史自言事毋白丞知天圣二年贡举数以疾告进尚书礼部侍郎枢密直学士知颍州召还复知贡举进翰林学士承旨兼龙图阁直学士同修国史判尚书都省祀南郊为礼仪使请宿斋太庙日罢朝飨玉清昭应宫俟礼成备銮驾恭谢从之筠素爱庐江遂筑室城中构阁藏前后所赐书帝飞白书曰真宗圣文秘奉之阁再知庐州营冢墓作棺自为铭刻之既病徙于书阁卒筠景德以来居文翰之选其文辞善对偶尤工为诗初为杨亿所识拔后遂与齐名时号杨刘凡三入禁林又三典贡部以策论升降天下士自筠始性不苟合遇事明达而其治尚简严然晚为杨翟同姓富人奏求恩泽清议少之着册府应言荣遇禁林肥川中司汝阴三人玉堂凡七集一子蚤卒田庐没官包拯少时颇为筠所知及拯显奏其族子为后又请还所没田庐云　　杨大雅
按宋史本传大雅字子正唐靖恭诸杨虞卿之后虞卿孙承休唐天佑初以尚书刑部员外郎为吴越国册礼副使杨行密据江淮道阻不克归遂家钱塘大雅承休四世孙也钱俶归朝挈其族寓宋州大雅素好学日诵数万言虽饮食不释卷进士及第历新息鄢陵县主簿改光禄寺丞知新昌县徙知浔州监在京商税再迁秘书丞咸平中交址献犀因奏赋召试迁太常博士久之又上书自荐献所为文复召试直集贤院出知筠袁二州提举开封府界诸县镇事为三司盐铁判官知越州提点淮南路刑狱还考试国子监生坐失荐迭降监陈州酒税徙知常州判三司都磨勘司户部勾院迁集贤殿修撰知应天府还纠察在京刑狱以兵部郎中知制诰大雅初名侃至是避真宗藩邸讳诏改之居二岁拜右谏议大夫集贤院学士知亳州卒大雅朴学自信无所阿附直集贤院二十五年不迁有出其后者往往致荣显或笑其违世自守大雅叹曰吾不学乎世而学乎圣人由是以至此吾之所有不敢以荐于人而尝自献乎天子矣天禧中使淮南循江按部过金陵境上遇风覆舟得榜卒拯之及岸冠服尽丧时丁谓镇金陵遣人遗衣一袭大雅辞不受谓以为歉宰相王钦若亦不悦之晚与陈从易并命知制诰大雅尝因转对上原治十七篇所著大隐集三十卷西垣集五卷职林二十卷两汉博闻十二卷　　晁迥
按宋史本传迥字明远世为澶州清丰人自其父佺始徙家彭门迥举进士为大理评事历知岳州录事参军改将作监丞稍迁殿中丞坐失入囚死罪夺二官复将作丞监徐婺二州税迁太常丞真宗即位用宰相吕端参知政事李沆荐擢右正言直史馆献咸平新书五十篇又献理枢一篇召试除右司谏知制诰判尚书刑部帝北征雍王元份留守京师加右谏议大夫为判官进翰林学士未几知审官院为明德章穆二园陵礼仪使同修国史知大中祥符元年贡举封泰山祀汾阴司太常详定仪注累迁尚书工部侍郎使契丹还奏北庭记加史馆修撰知通进银台司献玉清昭应宫颂其子宗操继上景灵宫庆成歌帝曰迥父子同献歌颂缙绅间美事也史成擢刑部侍郎进承旨时朝廷方修礼文之事诏令多出迥手尝夜召对帝令内侍持烛送归院方盛暑为蠲宿直令三五日一至院迥辞以非故事乃听俟秋还直迁兵部侍郎请分司西京特拜工部尚书集贤院学士判西京留司御史台赐一子官河南以就养仁宗即位迁礼部尚书居台六年累章请老以太子少保致仕给全俸岁时赐如学士天圣中迥年八十一召宴太清楼免舞蹈子宗□为知制诰侍从同预宴迥坐御史中丞之南与宰相同赐御飞白大字既罢所以宠者甚厚进太子少傅后复召对延和殿帝访以洪范雨旸之应对曰比年变灾荐臻此天所以警陛下愿陛下修饬王事以当天心庶几转乱而为祥也既而献斧扆慎刑箴大顺审刑无尽灯颂凡五篇及感疾绝人事屏医药具冠服而卒年八十四罢朝一日赠太子太保谥文元迥善吐纳养生之术通释老书以经传传致为一家之说性乐易宽简服道履正虽贵势无所屈历官临事未尝挟情害物真宗数称其好学长者杨亿尝谓迥所作书命无过褒得代言之体喜质正经史疑义标括字类有以术命语迥迥曰自然之分天命也乐天不忧知命也推命安常委命也何必逆计未然乎所著翰林集三十卷道院集十五卷法藏碎金录十卷耆智余书随因纪述昭德新编各三卷子宗□　　李仲容
按宋史本传仲容字仪父举进士甲科除大理评事知三原县累擢监察御史为殿试进士考官真宗问题义对称旨召试中书擢左司谏直史馆天圣中以起居郎为知制诰累迁右谏议大夫在西掖八年次当补学士而不为宰相张士逊所喜罢为给事中集贤院学士判史馆司农寺复知制诰及石中立张观补学士始以为翰林侍读学士久之兼龙图阁学士至户部侍郎卒仲容性醇易喜饮酒不与物忤与人言未尝及势利三弟早卒字其诸孤十余人如己子当世称其长者然于吏事非所长自集制草为冠凤集十二卷
　翰林院部名臣列传五
　　宋二
　　杨伟
按宋史杨亿传亿弟伟字子奇幼学于亿天禧元年献颂召试学士院赐进士及第以试秘书省校书郎知衢州龙游县再补蕲州录事参军国子监荐为直讲驸马都尉李遵勖守澶州辟佥书镇宁军节度判官事迁大理寺丞知河间县再迁太常博士用荐为集贤校理通判单州会巡检部卒李素合州卒二百余人谋杀巡检使入鼓角门州将不敢出伟挺身往问曰若属何为而反俱曰将有诉于州非反也伟曰持兵来非反而何若属皆有父母妻子以一朝忿而欲鱼肉之乎悉令投兵坐籍首恶得十余人斩之徙知祥符县提点开封府界诸县镇公事权开封府判官又判三司开拆司累迁尚书兵部员外郎同修起居注伟清慎无治剧才常秉小笏以朝知制诰缺中书以伟名进仁宗曰此非秉小笏者邪遂命知制诰权谏院尝曰谏臣宜陈列大事细故何足论然当时讥其亡补迁刑部郎中为翰林学士祀明堂迁右司郎中判太常寺为群牧使兼侍读学士进中书舍人卒赠尚书礼部侍郎　　冯元
按宋史本传元字道宗高祖禧唐末官广州以术数仕刘氏传三世至父邴广南平入朝为保章正元幼从崔颐正孙奭为五经大义与乐安孙质吴陆参谯夏侯圭善群居讲学或达旦不寝号四友进士中第授江阴尉时诏流内铨取明经者补学官元自荐通五经谢泌笑曰古治一经或至皓首子尚少能尽通耶对曰达者一以贯之更问疑义辩析无滞补国子监讲书迁大理评事擢崇文院检讨兼国子监直讲王旦闻其名尝令说论语老子群子弟侍听因荐之真宗试进士殿中召元讲易元进说曰地天为泰者以天地之气交也君道至尊臣道至卑惟上下相与则可以辅相天地财成万化帝悦未几迁太子中允直龙图阁诏预内朝直龙图阁预内朝自此始天禧初数与查道李虚己李行入讲易于宣和门北阁迁太常丞兼判礼部吏部南曹皇子为寿春郡王王旦又荐元宜讲经资善堂帝以元少更用崔遵度会遵度卒擢左正言兼太子右谕德仁宗即位迁户部员外郎为直学士兼侍讲与孙奭以经术并进讲论自是仁宗益向学历会灵观副使知通进银台司判登闻检院同判国子监故事国子监多宿儒典领后颇用公卿子弟任均管库及奭元并命士议悦服同知贡举进龙图阁学士预修三朝正史为翰林学士判都省三班院史馆修撰判流内铨兼群牧使四迁给事中明道元年当监护宸妃葬事及帝亲政追册宸妃为庄懿皇后改葬永定陵既发圹而流泉沮洳言者以监护不职罢翰林学士知河阳王曾为言元东朝旧臣不宜以细故弃外即召为翰林侍讲学士迁礼部侍郎知审官院复判礼院国子监上金华五箴赐书褒答修景佑广乐记书成迁户部侍郎足疾气属李淑宋祁为铭志卒赠本部尚书谥章靖元性厚不治声名非庆吊未尝过谒二府执亲丧自括发至祥练皆案礼变服不为世俗斋荐遇祭日与门生对坐诵说孝经而已多识古今台阁品式之事尤精易初七岁方读易母夜梦异人以绀莲华与元吞之且曰善读此后必贵显元且老率三日一诵易无子以兄之子譓为后　　张揆
按宋史本传揆字贯之其先范阳人后徙齐州擢进士第历北海县尉改大理寺丞以疾解官十年不出户读易因通扬雄太元经陈执中安抚京东荐揆经明行淳召为国子监直讲徙诸王府侍讲以尚书度支员外郎直史馆荆王府记室参军府罢权三司户部判官上所著太元集解数万言诏对迩英阁令揲蓍得断首且言断首准易之夬盖以阳刚决阴柔君子进小人退之象仁宗悦擢天章阁待制兼侍读累迁右谏议大夫进龙图阁直学士给事中判太常寺一日进读汉马后传至服大练抑止外家因言今妃族太盛不可不裁损使保其家帝嘉纳之诏改王溥谥有议欲为文忠者揆曰溥周之宰相国亡不能死安得为忠乃谥为文康加翰林侍读学士知审刑院出知齐州卒赠尚书礼部侍郎揆性刚狷少容阔于世务然好读书老而不倦与弟掞相友爱掞为龙图阁直学士　　宋祁
按宋史宋庠传祁字子京与兄庠同举进士礼部奏祁第一庠第三章献太后不欲以弟先兄乃擢庠第一而置祁第十人呼曰二宋以大小别之释褐复州军事推官孙奭荐之改大理寺丞国子监直讲召试授直史馆再迁太常博士同知礼仪院有司言太常旧乐数增损其声不和诏祁同按试李照定新乐胡瑗铸钟磬祁皆典之事见乐志预修广业记成迁尚书工部员外郎同修起居注权三司度支判官方陕西用兵调费日蹙上疏曰兵以食为本食以货为资圣人一天下之具也今左藏无积年之镪太仓无三岁之粟尚方冶铜匮而不发承平如此已自雕困良由取之既殚用之无度也朝廷大有三□小有三费以困天下之财财穷用褊而欲兴师远事诚无谋矣能去三冗节三费专备西北之屯可旷然高枕矣何谓三冗天下有定官无限员一冗也天下厢军不任战而耗衣食二冗也僧道日益多而无定数三冗也三冗不去不可为国请断自今僧道已受戒具者姑如旧其他悉罢还为民可得耕夫织妇五十余万人一冗去矣天下厢军不择孱小弱而悉刺之纔图供役本不知兵又且月支廪粮岁费库帛数口之家不能自庇多去而为盗贼虽广募之无益也其已在籍者请勿论其他悉驱之南□又得力耕者数十万二冗去矣国家郡县素有定官譬以十人为额常以十二加之即迁代罪谪随取之而有今一官未阙群起而逐之州县不广于前而官五倍于旧吏何得不苟进官何得不滥除请诏三班审官院内诸司流内铨明立限员以为定法其门荫流外贡举等科实置选限稍务择人俟以阙官计员补吏三冗去矣何谓三费一曰道□斋醮无有虚日且百司供亿至不可赀计彼皆以祝帝寿奉先烈祈民福为名臣愚以为此主者为欺盗之计尔陛下事天地宗庙社稷百神牺牲玉帛使有司端委奉之岁时荐之足以竦明德介多福矣何必希屑屑之报哉则一费节矣二曰京师寺观或多设徒卒添置官府衣粮率三倍他处居大屋高庑不徭不役坐蠹齐民其尤者也而又自募民财营建祠庙虽曰不费官帑然国与民一也舍国取民其伤一焉请罢去之则二费节矣三曰使相节度不隶藩要夫节相之建或当边镇或临师屯公用之设劳众而飨宾也今大臣罢黜率叨恩除坐靡邦用莫此为甚请自今地非边要州无师屯者不得建节度已带节度不得留近藩及京师则三费节矣臣又闻之人不率则不从身不先则不信陛下能躬服至俭风示四方衣服起居无逾旧规后宫锦□珠玉不得妄费则天下向应民业日丰人心不摇师役可举风行电照饮马西河蠢尔戎首在吾掌中矣徙判盐铁勾院同修礼书次当知制诰而庠方参知政事乃以为天章阁待制判太常礼院国子监改判太常寺庠罢祁亦出知寿州徙陈州还知制诰权同判流内铨以龙图阁直学士知杭州留为翰林学士提举诸司库务数厘正弊事增置勾当公事官其属言利害者皆使先禀度可否而后议于三司遂着为令徙知审官院兼侍读学士庠复知政事罢祁翰林学士改龙图阁学士史馆修撰修唐书累迁右谏议大夫充群牧使庠为枢密使祁复为翰林学士景佑中诏求直言祁奏人主不断是名乱春秋书殒霜不杀菽天威暂废不能杀小草犹人主不断不能制臣下又谓与贤人谋而与不肖者断重选大臣而轻任之大事不图而小事急是谓三患其意主于强君威别邪正急先务皆切中时病会进温成皇后为贵妃故事命妃皆发册妃辞则罢册礼然告在有司必□旨而后进又凡制词既授合门宣读学士院受而书之送中书结三省衔官告院用印乃进内祈适当制不□旨写告不送中书径取官告院印用之亟封以进后方爱幸觊行册礼得告大怒掷于地祁坐是出知许州甫数月复召为侍读学士史馆修撰祀明堂迁给事中兼龙图阁学士坐其子从张彦方游出知亳州兼集贤殿修撰岁余徙知成德军迁尚书礼部侍郎请弛河东陕西马禁又请复唐驮幕之制居正月徙定州又上言天下根本在河北河北根本在镇定以其扼贼冲为国门户也且契丹摇尾五十年狼态猘心不能无动今垂涎定镇二军不战则博深赵邢洺直捣其虚血吻婪进无所顾藉臣窃虑欲兵之强莫如多谷与财欲士训练莫如善择将帅欲人乐斗莫如赏重罚严欲贼顾望不敢前莫如使镇重而定强夫耻怯尚勇好论事甘得而忘死河北之人殆天性然陛下少励之不忧不战以欲战之士不得善将虽斗犹负无谷与财虽金城汤池其势必轻今朝廷择将练卒制财积粮乃以陕西河东为先河北为后非策也西贼兵锐士寡不能深入河东天险彼惮为寇若河北不然自蓟直视势同建瓴贼鼓而前如行莞衽故谋契丹者当先河北谋河北者舍镇定无议矣臣愿先入谷镇定镇定既充可入谷余州列将在陕西河东有功状者得迁镇定则镇定重天下久平马益少臣请多用步兵夫云奔飙驰抄后掠前马之长也强弩巨梃长枪利刀什伍相联大呼薄战步之长也臣料朝廷与敌相攻必不深入穷追驱而去之及境则止此不待马而步可用矣臣请损马益步故马少则骑精步多则斗健我能用步所长虽契丹多马无所用之夫镇定一体也自先帝以来为一道帅专而兵不分故定揕其胸则镇捣其胁势自然耳今判而为二其显显有害者屯寨山川要险之地裂而有之平时号令文移不能一贼脱叩营垒则彼此不相谋尚肯任此责耶请合镇定为一路以将相大臣领之无事时以镇为治所有事则迁治定指授诸将权一而责有归策之上也陛下当居安思危熟计所长必待事至而后图之殆矣河东马强士习善驰突与镇定若表里然东下井陉不百里入镇定矣贼若深入以河东健马佐镇定兵掩其惰若归者万出万全此一奇也臣闻事切于用者不可以文陈臣所论件目繁碎要待刀笔吏委曲可晓臣已便俗言之辄别上择将畜财一封乞下枢密院三司裁制之又上御戎论七篇加端明殿学士特迁吏部侍郎知益州寻除三司使右司谏吴及尝言祁在定州不治纵家人贷公使钱数千缗在蜀奢侈过度既而御史中丞包拯亦言祁益部多游燕且其兄方执政不可任三司乃加龙图阁学士知郑州唐书成迁左丞进工部尚书以羸疾请便医药入判尚书都省逾月拜翰林学士承旨诏遇入直许一子主汤药复为群牧使寻卒遗奏曰陛下享国四十年东宫虚位天下系望人心未安为社稷深计莫若择宗室贤材进爵亲王为七鬯之主若六宫有就馆之庆圣嗣蕃衍则宗子降封郡王以避正嫡此定人心防祸患之大计也又自为志铭及治戒以授其子三日敛三月葬慎无为流俗阴阳拘忌也棺用杂木漆其四会三涂即止使数十年足以腊吾骸朽衣巾而已毋以金铜杂物置冢中且吾学不名家文章仅及中人不足垂后为吏在良二千石下勿请谥勿受赠典冢上植五株柏坟高三尺石翁仲他兽不得用若等不可违命若等兄弟十四人惟二孺儿未仕以此诿莒公莒公在若等不孤矣后赠尚书祁兄弟皆以文学显而祁尤能文善议论然清约庄重不及庠论者以祁不至公辅亦以此云修唐书十余年自守亳州出入内外尝以□自随为列传百五十卷预修籍田记集韵又撰大乐图二卷文集百卷祁所至治事明峻好作条教其子遵治戒不请谥久之学士承旨张方平言祁法应得谥谥曰景文　　杨察
按宋史本传察字隐甫其先晋人从唐僖宗入蜀家于成都至其祖钧始从孟昶归朝钧生居仕真宗时至尚书都官员外郎尝官庐州遂为合肥人居生察景佑元年举进士甲科除将作监丞通判宿州迁秘书省著作郎直集贤院出知颍寿二州入为开封府推官判三司盐铁度支勾院修起居注历江南东路转运使属吏以察年少易之及行部数擿奸隐众始畏伏察在部专以举官为急务人或议之察曰此按察职也苟掎拾羡余则俗吏之能何必我哉召为右正言知制诰权判礼部贡院时上封者请罢有司糊名考士及变文格使为放轶以袭唐体察以谓防禁一溃则奔竞复起且文无今昔惟以体要为宗若肆其澶漫亦非唐氏科选之法前议遂寝晏殊执政以妻父嫌换龙图阁待制母忧去职服除复为知制诰拜翰林学士权知开封府擢右谏议大夫权御史中丞论事无所避会诏举御史建言台属供奉殿中巡纠不法必得通古今治乱良直之臣今举格太密坐细故皆置不取恐英伟之士或有所遗御史何郯以论事不得实中书问状察又言御史故事许风闻纵所言不当自系朝廷采择今以疑似之间遽被诘问臣恐台谏官畏罪缄默非所以广言路也又数以言事忤宰相陈执中未几三司户部判官杨仪以请求贬官察坐前在府失出笞罪虽去官犹罢知信州徙扬州复为翰林侍读学士又兼龙图阁学士知永兴军加端明殿学士知益州再迁礼部侍郎复权知开封府复兼翰林学士权三司使内侍杨未德毁察于帝三司有狱辞连卫士皇城司不即遣而有诏移开封府鞫之察由是乞罢三司乃迁户部侍郎兼三学士提举集禧观进承旨逾年复以本官充三司使饵锺乳过剂病痈卒赠礼部尚书谥宣懿察美风仪幼孤七岁始能言母颇知书尝自教之敏于属文其为制诰初若不用意及□成皆雅致有体当世称之遇事明决勤于吏职虽多益喜不厌痈方作犹入对商画财利归而大顿人以为用神太竭云有文集二十卷无子以兄子庶为嗣　　聂冠卿
按宋史本传冠卿字长孺歙州新安人五世祖师道杨行密版奏号问政先生鸿胪卿冠卿举进士授连州军事推官杨亿爱其文章于是大臣交荐召试学士院校勘馆阁书籍迁大理事丞为集贤校理通判蕲州坐尝校十代兴亡论谬误落职再迁太常博士复集贤校理言天下旬奏狱虽笞杖并覆而徙流不系狱者乃不以闻非所以矜慎刑罚之意请自今罢覆笞杖罪自徙以上虽不系狱亦奏覆从之判登闻鼓院历开封府判官三司盐铁度支判官同修起居注累迁尚书工部郎中初翰林侍讲学士冯元修大乐命冠卿检阅事迹又预撰景佑广乐记特迁刑部郎中直集贤院以兵部郎中知制诰判太常礼院纠察刑狱奉使契丹其主谓曰君家先世奉道子孙固有昌者尝观所著蕲春集词极清丽因自击球纵饮命冠卿赋诗礼遇甚厚还同知通进银台司审刑院入翰林为学士母亡起复判昭文馆未几兼侍读学士冠卿每进读左氏春秋必引尊王黜霸之义以讽一日坠笏上前帝悯冠卿丧毁羸瘠既退赐禁中汤剂未几告归葬亲至扬州卒诏以其弟太常博士世卿通判宣州初世卿监延丰仓掘地得古砖有隶书字半漫灭其可辨者云公先世饵霞栖云高尚不仕累石于江滨又云昭王大丞相聂又云水龙夜号夕鸡骇飞其年九月十二日卒年五十有五冠卿始见而恶之至是校所卒岁月及其享年无少异者冠卿嗜学好古手未尝释卷尤工诗有蕲春集十卷　　苏绅按宋史本传绅字仪甫泉州晋江人进士及第历宜复安三州推官改大理寺丞母丧寓扬州州将盛度以文学自负见其文大惊自以为不及由是知名再迁太常博士举贤良方正科擢尚书祠部员外郎通判洪州徙扬州归上十议进直史馆为开封府推官三司盐铁判官时众星西流并代地大震方春而雷诏求直言绅上疏极言时事安化蛮蒙光月率众寇宜州败官军杀钤辖张怀志等六人绅上言曰国家比以西北二边为意而鲜复留意南方故有今日之患诚不可不虑也臣顷从事宜州粗知本末安化地幅员数百里持兵之众不过三四千人然而敢肆侵扰非特恃其险绝亦由往者守将失计而国家姑息之太过也向闻宜州吏民言祥符中蛮人骚动朝廷兴兵讨伐是时唯安抚都监马玉勒兵深入多所杀获知桂州曹克明害其功累移文止之故玉志不得逞蛮人畏伏其名至今言者犹惜之使当时领兵者皆如玉则蛮当殄灭无今日之患矣至使乘隙蹂边屠杀将吏其损国威无甚于此朝廷傥不以此时加兵则无以创艾将来而震迭荒裔彼六臣者虽不善为驭自致丧败然□□负耻当有以刷除臣观蛮情所恃者地形险厄据高临下大军难以并进然其坏土硗确资蓄虚乏刀耕火种以为糇粮其势可以缓图不可以速取可以计覆不可以力争今广东西教阅忠敢澄海湖南北雄武等军皆惯涉险阻又所习兵器与蛮人略同请速发诣宜州策应而以他兵代之仍命转运使备数年军食今秋冬之交岚气已息进军据其出路转粟补卒为旷日持久之计伺得便利即图深入可以倾荡巢穴杜绝蹊径纵使奔迸林莽亦且坏其室庐焚其积聚使进无钞略之获退无攻守之备然后谕以国恩许以送款而徙之内郡收其土地募民耕种异时足以拓外夷为屏蔽也仍诏旁近诸蛮谕以朝廷讨叛之意毋得相为声援如获首级即优偿以金帛计若出此则不越一年逆寇必就殄灭况广西溪峒荆湖川峡蛮落甚多大抵好为骚动因此一役必皆震詟可保数十年无俶扰之虞矣朝廷施用其策遣冯伸己守桂州经制之蛮遂平又陈便宜八事一曰重爵赏先王爵以褒德禄以赏功名以定流品位以居才实未有无德而据高爵无功而食厚禄非其人而受美名非其才而在显位者不妄与人官非惜宠也盖官非其人则不肖者逞不妄赏人非爱财也盖赏非其人则侥幸者众非特如此而已则又败国伤政纳侮诒患上干天气下戾人心灾异既兴妖孽乃见故汉世五侯同日封天气赤黄及丁傅封而其变亦然杨宣以为爵土过制伤乱土气之祥也二曰慎选择今内外之臣序年迁改以为官滥而复有论述微□援此希进者朝臣则有升监司使臣则有授横行不问人材物望可与不可并甄录之不三数年坐致清显如此不止则异日必以将相为赏矣三曰明荐举今有位多援亲旧或迫于权贵甚非荐贤助国为官择人之道若要官阙人宜如祖宗故事取班簿亲择五品以上清望官各令举一二人述其才能德业陛下与执政大臣参验而擢之试而有效则先赏举者否则黜责之如此则人人得以自劝又选人条约太严旧制三人保者得选京官今则五人旧转运使提点刑狱率当三人今止当一人旧大两省官岁举五人今才举三人升朝官举三人今则举一人旧不以在任及所统属皆得奏举今则须在任及统属方许论荐驱驰下僚未免有贤愚同滞之叹也四曰异服章朝班中执技之人与丞郎清望同佩金鱼内侍班行与学士同服金带岂朝廷待贤才加礼遇之意宜加裁定使采章有别则人品定而朝仪正矣五曰适才宜古者自黄散而下及隋之六品唐之五品皆吏部得专去留今审官院流内铨则古之吏部三班院古之兵部不问官职之闲剧才能之长短惟以资历深浅为先后有司但主簿籍而已欲贤不肖有别不可得也太宗皇帝始用赵普议置考课院以分中书之权今审官是也其职任岂轻也哉宜择主判官付之以事权责成其选事若以为格例之设久不可遽更有异才高行许别论奏如寇准判铨荐选人钱若水等三人并迁朝官为直馆其非才亦许奏殿如唐卢从愿为吏部非才实者并令罢选十不取一是也六曰择将帅汉制边防有警左右之臣皆将帅也唐室文臣自员外郎中以上为刺史团练防御观察节度等使皆是养将帅之道岂尝限以文武比年设武举所得人不过授以三班官使之监临欲图其建功立事何可得也臣僚举换右职者必人才弓马兼书算策略亦责之太备宜使有材武者居统领之任有谋画者任边防之寄士若素养之不虑不为用也七曰辨忠邪夫忠贤之嫉奸邪谓之去恶恶不去则害政而伤国奸邪陷忠良谓之蔽明明不蔽则无以稔其慝而肆其毒矣忠邪之端惟人主深辨之自古称帝之圣者莫如唐尧然而四凶在朝圯毁善类好贤之甚者莫如汉文然而绛灌在列不容贤臣愿监此而不使誉毁之说得行爱憎之徒逞志则忠贤进而邪慝消矣八曰修预备国家承平天下无事将八十载民食宜足而不足国用宜丰而未丰甚可怪也往者明道初虫螟水旱几遍天下始之以饥馑继之以疾疫民之转流死亡不可胜数幸而比年稍稔流亡稍复而在位未尝留意于预备之道莫若安民而厚利富国而足食欲民之安则为之择守宰明教化欲民之利则为之去兼并禁游末恤其疾苦宽其徭役则民安而利矣欲国之富则必崇节俭敦质素蠲浮费欲食之足则省官吏之冗去兵释之□绝奢靡之弊塞雕伪之原则国食足矣民足于下国富于上虽有灾沴不足忧也书奏帝嘉纳之进史馆修撰擢知制诰入翰林为学士再迁尚书礼部郎中王素欧阳修为谏官数言事绅忌之会京师闵雨绅请对言洪范五事言之不从是谓不乂厥咎僭厥罚常旸盖言国之号令不专于上威福之柄或移于臣下虚哗愤乱故其咎僭又曰庶位逾节兹谓僭刑赏妄加群阴不附则阳气胜故其罚常旸今朝大号令有不一者庶位有逾节而陵上者刑赏有妄加于下者下人有谋而僭上者此而不思虽祷于上下神祇殆非天意绅意以指谏官谏官亦言绅举御史马端非其人改龙图阁学士知扬州复为翰林学士史馆修撰权判尚书省绅锐于进取善中伤人阴中王德用其疏至有宅枕干冈貌类艺祖之语帝恶之匿其疏不下遂出绅以吏部郎中改侍读学士集贤殿修撰知河阳徙河中未行感疾为医者药所□犹力疾笞之已而卒绅博学多智喜言事尝请罢连日视朝复唐制朔望唤仗入合间开便殿延对辅臣宽制举科格以收才杰选命谏员勿侵御史职事赵元昊反请诏边帅为入讨之计且曰以十年防守之费为一岁攻取之资不尔则防守之备不止于十年矣又曰今边兵止备陕西恐贼出不意窥河东即麟府不可不虑宜稍移兵备之麟延与原州镇戎军皆当贼冲而兵屯众寡不均或寇原州镇戎军则鄜延能应援陕西屯卒太多永兴为关陇根本而戍者不及三千宜留西戍之兵壮关中形势缓急便于调发郡县备盗不谨请增尉员益弓手籍其论利害甚多绅与梁适同在两禁人以为险诐故语曰草头木脚陷人倒卓子颂别有传　　杨安国
按宋史本传安国字君倚密州安丘人父光辅居马耆山学者多从受经州守王博文荐为太学助教孙奭知兖州又荐为太常寺奉礼郎州学讲书既而奭与冯元荐安国为国子监直讲并召光辅至仁宗命说尚书光辅曰尧舜之事远而未易行愿讲无逸一篇时年七十余矣而论说明畅帝悦欲留为学官固辞以国子监丞老于家安国五经及第为枝江县尉后迁大理寺丞光辅教授兖州请监兖州酒税徙监益州粮料院入为国子监直讲景佑初置崇政殿说书安国以国子博士预选久之进天章阁侍讲直龙图阁遂为天章阁待制龙图阁直学士皆兼侍读进翰林侍讲学士历判尚书刑部太常寺纠察在京刑狱累迁给事中年七十余卒赠尚书礼部侍郎安国讲说一以注疏为主无他发明引喻鄙俚世或传以为笑尤喜纬书及注疏所引纬书则尊之与经等在经筵二十七年仁宗称其行义淳质以比先朝崔遵度尝讲易至鼎卦帝问九四象如何安国对九四上承至尊下应初爻任重非据故折足覆餗亦犹任得其人则虽重可胜非其人必有颠覆之患帝称善又尝讲周官至大荒大扎则薄征缓刑因进言曰古所谓缓刑乃贳过误之民尔今众持兵仗取民廪食一切宽之恐无以禁奸帝曰不然天下皆吾赤子迫于饿莩至起为盗州县既不能振恤乃捕而杀之不亦甚乎尝请书无逸篇于迩英阁之后屏帝曰朕不欲背圣人之言命蔡襄书无逸王洙书孝经四章列置左右　　李东之
按宋史李迪传迪子东之字公明晓国朝典故献文召试赐进士出身为馆阁校勘宣化军使境上有废河故道官收行者税谓之干渡钱奏除之进直集贤院判吏部南曹开封府推官盐铁判官历知邢汉庐州凤翔府京东陕西转运使擢侍御史知杂事东之自少受知于寇准至是论准保护之功仁宗恻然即赐其碑曰旌忠拜天章阁待制河北都转运使加龙图阁直学士建言补荫之门太广遂诏裁定自二府而下通三岁减入仕者一千人知荆南河阳澶州改集贤院学士判西京留司御史台英宗即位富□荐其学行复旧职兼侍读帝劳之曰卿通议耆儒方咨访以辅不逮岂止经术而已帝颇欲肃正宫省东之谏曰陛下长君也立自宗藩众方观望愿曲为容覆赐颍王生日礼物故事王拜赐竟即退帝谕王令留东之食冀其从容也王即位未几东之请老自工部尚书拜太子太保致仕旧无合门谢辞式特赐对延和命之坐仍置宴资善堂遣使谕之曰以先帝梓宫在殡朕不得为诗令讲读官皆赋诗劝劳甚渥又敕王珪叙其事东之出都门即幅巾白衣以见客再迁少师熙宁六年卒年七十八有李受者字益之长沙之浏阳人也仕于治平中至右谏议大夫天章阁待制兼侍读屡以老乞骸骨不听神宗立进给事中龙图阁直学士复言臣在先帝时年已七十不敢窃禄以自安今又加数年筋力惫矣惟陛下哀之于是拜刑部侍郎致仕赐宴赋诗及序如东之礼相去数月故时称二李卒年八十赠工部尚书　　刘敞
按宋史本传敞字原父临江新喻人举庆历进士廷试第一编排官王尧臣其内兄也以亲嫌自列乃以为第二通判蔡州直集贤院判尚书考功夏竦薨赐谥文正敞言谥者有司之事竦行不应法今百司各得守其职而陛下侵臣官疏三上改谥文庄方议定大乐使中贵人参其间敞谏曰王事莫重于乐今儒学满朝辨论有余而使若赵谈者参之臣惧为袁盎笑也权度支判官徙三司使秦州与羌人争古渭地仁宗问敞弃守孰便敞曰若新城可以蔽秦州长无羌人之虞倾国守焉可也或地形险利贼乘之以扰我边鄙倾国争焉可也今何所重轻而殚财困民损士卒之命以规小利使曲在中国非计也议者多不同秦州自是多事矣温成后追册有佞人献议求立忌敞曰岂可以私昵之故变古越礼乎乃止吴充以典礼得罪冯京救之亦罢近职敞因对极论之帝曰充能官京亦亡它中书恶其太直不相容耳敞曰陛下宽仁好谏而中书乃排逐言者是蔽君之明止君之善也臣恐感动阴阳有日食地震风霾之异已而果然因劝帝收揽威权无使聪明蔽塞以消灾咎帝深纳之以同修起居注未一月擢知制诰宰相陈执中恶其斥己沮止之帝不听宦者石全彬领观察使意不惬有愠言居三日为真敞封还除书不草制奉使契丹素习知山川道径契丹导之行自古北口至柳河回居殆千里欲夸示险远敞质译人曰自松亭趋柳河甚径且易不数日可抵中京何为故道此译相顾骇愧曰实然但通好以来置驿如是不敢变也顺州山中有异兽如马而食虎豹契丹不能识问敞敞曰此所谓驳也为说其音声形状且诵山海经管子书晓之契丹益叹服使还求知扬州狄青起行伍为枢密使每出入小民辄聚观至相与推诵其拳勇至壅马足不得行帝不豫人心动摇青益不自安敞辞赴郡为帝言陛下幸爱青不如出之以全其终帝颔之使出谕中书青乃去位扬之雷塘汉雷陂也旧为民田其后官取潴水而不偿以他田主皆失业然塘亦破决不可漕州复用为田敞据塘旧券悉用还民发运使争之敞卒以予民天长县鞫王甲杀人既具狱敞见而察其□甲畏吏不敢自直敞以委户曹杜诱诱不能有所平反傅致益牢将论囚敞曰□也亲按问之甲知能为己直乃敢告盖杀人者富人陈氏也相传以为神明徙郓州郓比易守政不治市邑攘敓公行敞决狱讼明赏罚境内肃然客行寿张道中遗一囊钱人莫敢取以告里长里长为守视客还取得之又有暮遗物市中者旦往访之故在先是久旱地多蝗敞至而雨蝗出境召纠察在京刑狱营卒桑达等醉斗指斥乘舆皇城使捕送开封弃达市敞移府问何以不经审讯府报曰近例凡圣旨及中书枢密所鞫狱皆不虑问敞奏请一准近格枢密院不肯行敞力争之诏以其章下府着为令嘉佑祫享群臣上尊号宰相请撰表敞说止不得乃上疏曰陛下不受徽号且二十年今复加数字不足尽圣德而前美并弃诚可惜也今岁来颇有灾异正当寅畏天命深自抑损岂可于此时乃以虚名为累帝览奏顾侍臣曰我意本谓当尔遂不受蜀人龙昌期着书传经以诡僻惑众文彦博荐诸朝赐五品服敞与欧阳修俱曰昌期违古畔道学非而博王制之所必诛未使即少正卯之刑已幸矣又何赏焉乞追还诏书毋使有识之士窥朝廷深浅昌期闻之惧不敢受赐敞以识论与众忤求知永兴军拜翰林侍读学士大姓范伟为奸利冒同姓户籍五十年持府县短长数犯法敞穷治其事伟伏罪长安中欢喜未及受刑敞召还判三班院伟即变前狱至于四五卒之付御史决敞侍英宗讲读每指事经因以讽谏时两宫方有小人间言谏者或讦而过直敞进读史记至尧授舜以天下拱而言曰舜至侧微也尧禅之以位天地享之百姓戴之非有他道惟孝友之德光于上下耳帝竦体改容知其以义理讽也皇太后闻之亦大喜积苦眩瞀屡予告帝固重其才每燕见他学士必问敞安否帝食新橙命赐之疾少间复求外以为汝州旋改集贤院学士判南京御史台熙宁元年卒年五十敞学问渊博自佛老卜筮天文方药山经地志皆究知大略尝夜视镇星谓人曰此于法当得土不然则生女后数月两公主生又曰岁星往来虚危间色甚明盛当有兴于齐者岁余而英宗以齐州防御使入承大统尝得先秦彝鼎数十铭识奇奥皆案而读之因以考知三代制度尤珍惜之每曰我死子孙以此烝尝我朝廷每有礼乐之事必就其家以取决焉为文尤赡敏掌外制时将下直会追封王主九人立马却坐顷之九制成欧阳修每于书有疑折来问对其使挥笔答之不停手修服其博长于春秋为书四十卷行于时　　王洙
按宋史本传洙字原叔应天宋城人少聪悟博学记问过人初举进士与郭稹同保人有告稹冒祖母禫主司欲脱洙连坐之法召谓曰不保可易也洙曰保之不愿易遂与稹俱罢再举中甲科补舒城县尉坐覆县民锺元杀妻不实免官后调富川县主簿晏殊留守南京厚遇之荐为府学教授召为国子监说书改直讲校史记汉书擢史馆检讨同知太常礼院为天章阁侍讲专读宝训要言于迩英阁累迁太常博士同管勾国子监预修崇文总目成迁尚书工部员外郎修国朝会要加直龙图阁权同判太常寺坐赴进奏院赛神与女妓杂坐为御史劾奏黜知濠州徙襄州会具卒叛州郡皆恟恟襄佐史请罢教阅士不听又请毋给真兵洙曰此正使人不安也命给库兵教阅如常日人无敢哗者徙徐州时京东饥朝廷议塞商胡赋楗薪输半而罢塞洙命更其余为谷粟诱愿输者以餔流民因募其壮者为兵得千余人盗贼衰息有司上其最为京东第一徙亳州复为天章阁侍讲史馆检讨帝将祀明堂宋祁言明堂制度久不讲洙有礼学愿得同具其仪诏还洙太常再迁兵部员外郎命撰大飨明堂记除史馆修撰迁知制诰诏诸儒定雅乐久未决洙与胡瑗更造钟磬而无形制容受之别皇佑五年有事于南郊劝上用新乐既而议者多非之卒不复用夏竦卒赐谥文献洙当草制封还其目曰臣下不当与僖祖同谥因言前有司谥王溥为文献章得象为文宪字虽异而音同皆当改于是太常更谥竦文庄而溥得象皆易谥尝使契丹至淀契丹令刘六符来伴宴且言耶律防善画向持礼南朝写圣容以归欲持至馆中洙曰此非瞻拜之地也六符言恐未得其真欲遣防再往传绘洙力拒之尝言天下田税不均请用郭谘孙琳千步开方法颁州县以均其税贵妃张氏薨治丧皇仪殿追册温成皇后洙钩摭非礼阴与内侍石全彬附会时事陈执中刘沆在中书喜其助己擢洙为翰林学士既而温成即园立庙且欲用乐诏礼院议礼官论未一洙令礼直官填印纸上议请用乐朝廷从其说礼官吴充鞫直乡移文开封府治礼直官擅发印纸罪知府蔡襄释不问而谏官范镇疏礼院议园陵前后不一请诘所以御史继论之不已宰相意充等风言者皆罢斥既而洙以兄子尧臣参知政事改侍读学士兼侍讲学士罢一学士换二学士且兼讲读前此未尝有也是岁京东河北秋大稔洙言近年边籴增虚价数倍虽复稍延日月之期而终偿以实钱及山泽之物以致三司财用之蹙请借内藏库禁钱乘时和籴京东河北之粟以供边食可以坐纾便籴之急又言近时选谏官御史凡执政之臣尝所荐者皆不与选且士之饬身励行稍为大臣所知反置而不用甚可惜也及得疾逾月帝遣使问疾少间否能起侍经席乎时不能起矣洙泛览传记至图纬方技阴阳五行算数音律诂训篆隶之学无所不通及卒赐谥曰文御史吴中复言官不得应谥乃止预修集韵祖宗故事三朝经武圣略乡兵制度着易传十卷杂文千有余篇　　刘羲叟
按宋史本传羲叟字仲更泽州晋城人欧阳修使河东荐其学术试大理评事权赵州军事判官精算术兼通大衍诸历及修唐史令专修律历天文五行志寻为编修官改秘书省著作佐郎以母丧去诏令家居编修书成擢崇文院检讨未入谢疽发背卒羲叟强记多识尤长于星历术数皇佑五年日食心时胡瑗铸锺弇而直声□不发又陕西铸大钱羲叟曰此所谓害金再兴与周景王同占上将感心腹之疾其后仁宗果不豫又月入太微曰后宫当有丧已而张贵妃薨至和元年日食正阳客星出于昴曰契丹宗真其死乎事皆验羲叟未病尝曰吾及秋必死自择地于父冢旁占庚穴以语其妻如其言葬之着十三代史志刘氏辑历春秋灾异诸书　　吕夏卿
按宋史本传夏卿字缙叔泉州晋江人举进士为江宁尉编修唐书成直秘阁同知礼院仁宗选任大臣求治道夏卿陈时务五事且言天下之势不能常安当于未然之前救其弊事至而图之恐不及已朝廷颇采其策英宗世历史馆检讨同修起居注知制诰帝尝访以政对曰两朝不惜金帛以和二边脱民锋镝之祸古未有也愿勿失前好出知颍州得奇疾身体日缩卒时纔如小儿年五十三夏卿学长于史贯穿唐事博采传记杂说数百家折衷整比又通谱学创为世系诸表于新唐书最有功云　　钱藻
按宋史钱惟演传惟演从弟易易子明逸明逸从子藻字醇老幼孤刻厉为学第进士又中贤良方正科为秘阁校理慈圣后临朝藻三上书乞还政同修起居注知制诰加枢密直学士知开封府平居乐易无崖岸而居官独立守绳墨为政静有条理不肯徇私取显数求退改翰林侍读学士知审官东院卒年六十一神宗知其贫赙钱五十万赠大中大夫　　孙思恭按宋史本传思恭字彦先登州人擢第后即遭父丧不肯复从官二十年间纔上书吏考为宛丘令转运使以水灾时调春夫争弗得乃弃官去吴奎荐其学行补国子直讲加秘阁校理事神宗藩邸为说书又为侍讲直集贤院以居中都久力请补外王奏留之及即位擢天章阁待制思恭性不忤物犯而不校笃于事上有所见必密疏以闻帝亦间访以政欧阳修初不知思恭修出政府思恭尽力救解出知江宁府邓州以疾移单州管干南京留司御史台卒年六十二思恭精关氏易尤妙于大衍尝修天文院浑仪着尧年至熙宁长历近世历数之学未有能及之者　　李大临按宋史本传大临字才元成都华阳人登进士第为绛州推官杜衍安抚河东荐为国子监直讲睦亲宅讲书文彦博荐为秘阁校理考试举人误收失声韵者责监滁州税未几还故职仁宗尝遣使赐馆阁官御书至大临家大临贫无皂隶方自秣马使者还奏帝曰真廉士也以亲老请知广安军徙□州还为郡牧判官开封府推官神宗雅知其名擢修起居注进知制诰纠察在京刑狱言青苗法有害无益王安石怒会李定除御史宋敏求苏颂相继封还词命次至大临大临亦还之帝批去岁诏书台官不拘官职奏举后未审更制也颂大临合言故事台官必以员外郎博士近制但不限此非谓选人亦许之也定以初等职官超朝籍躐宪台国朝未有幸门一开名器有限安得人人满其意哉复诏谕数四颂大临固争不已乃以累格诏命皆归班大临以工部郎中出知汝州辰溪贡丹砂道叶县其二箧化为双雉斗山谷间耕者获之人疑为盗械送于府大临识其异讯得实释耕者徙知梓州加集贤殿修撰复天章阁待制甫七十致仕七年而卒大临清整有守论议识大体因争李定后名益重世并宋敏求苏颂称为熙宁三舍人云　　沈括
按宋史沈遘传遘钱塘人从弟括字存中以父任为沭阳主簿县依沭水乃职方氏所书浸曰沂沭者故迹漫为污泽括新其二坊疏水为百渠九堰以播节原委得上田七千顷擢进士第编校昭文书籍为馆阁校勘删定三司条例故事三岁郊丘之制有司按籍而行藏其副吏沿以干利坛下张幔距城数里为园囿植采木刻鸟兽绵络其间将事之夕法驾临观御端门陈仗卫以阅严警游幸登赏类非斋祠所宜乘舆一器而百工侍役者六七十辈括考礼沿革为书曰南郊式即诏令点检事务执新式从事所省万计神宗称善迁太子中允检正中书刑房提举司天监日官皆市井庸贩法象图器大抵漫不知括始置浑仪景表五壶浮漏招卫朴造新历募天下上太史占书杂用士人分方技科为五后皆施用加史馆检讨淮南饥遣括察访发常平钱粟疏沟渎治废田以救水患迁集贤校理察访两浙农田水利迁太常丞同修起居注时大籍民车人未谕县官意相挻为忧又市易司患蜀盐之不禁欲尽实私井而辇解池盐给之言者论二事如织皆不省括侍帝侧帝顾曰卿知籍车乎曰知之帝曰何如对曰敢问欲何用帝曰北边以马取胜非车不足以当之括曰车战之利见于历世然古人所谓兵车者轻车也五御折旋利于捷速今之民间辎车重大日不能三十里故世谓之太平车但可施于无事之日尔帝喜曰人言无及此者朕当思之遂问蜀盐事对曰一切实私井而运解盐使一出于官售诚善然患万戎泸间夷界小井尤多不可猝绝也势须列候加警臣恐得不足偿费帝颔之明日二事俱寝擢知制诰兼通进银台司自中允至是纔三月为河北西路察访使先是银冶转运司置官收其利括言近宝则国贫其势必然人众则囊橐奸伪何以捡赜朝廷岁遗契丹银数千万以其非北方所有故重而利之昔日银城县银坊城皆没于彼使其知凿山之利则中国之币益轻何赖岁饷邻衅将自兹始矣时赋近畿户出马备边民以为病括言北地多马而人习骑战犹中国之工强弩也今舍我之长技强所不能何以取胜又边人习兵唯以挽强定最而未必能贯革谓宜以射远入坚为法如是者三十一事诏皆可之辽萧禧来理河东黄嵬地留馆不肯辞曰必得请而后反帝遣括往聘括诣枢密院阅故牍得顷岁所议疆地书指古长城为境今所争盖三十里远表论之帝以休日开天章阁召对喜曰大臣殊不究本末几误国事命以画图示禧禧议始屈赐括白金千两使行至契丹庭契丹相杨益戒来就议括得地讼之籍数十预使吏士诵之益戒有所问则顾吏举以答他日复问亦如之益戒无以应谩曰数里之地不忍而轻绝好乎括曰师直为壮曲为老今北朝弃先君之大信以威用其民非我朝之不利也凡六会契丹知不可夺遂舍黄嵬而以大池请括乃还在道图其山川险易迂直风俗之纯庞人情之向背为使契丹图抄上之拜翰林学士权三司使尝白事丞相府吴充问曰自免役令下民之诋訾者今未衰也是果于民何如括曰以为不便者特士大夫与邑居之人习于复除者尔无足恤也独微户本无力役而亦使出钱则为可念若悉弛之使一无所预则善矣充然其说表行之蔡确论括首鼠乖刺阴害司农法以集贤院学士知宣州明年复龙图阁待制知审官院又出知青州未行改延州至镇悉以别赐钱为酒命廛市良家子驰射角胜有轶群之能者自起酌酒以劳之边人欢激执弓传矢唯恐不得进越岁得彻札超乘者千余皆补中军义从威声雄他府以副总管种谔西讨援银宥功加龙图阁学士朝廷出宿卫之师来戍赏至再而不及镇兵括以为卫兵虽重而无岁不战者镇兵也今不均若是且召乱乃藏敕书而矫制赐□钱数万以驿闻诏报之曰此右府颁行之失非卿察事机必扰军政自是事不暇请者皆得专之蕃汉将士自皇城使以降许承制补授谔师次五原值大雪粮饷不继殿直刘归仁率众南奔士卒二万人皆溃入塞居民怖骇括出东郊饯可东归师得奔者数千问曰副都总管遣汝归取粮主者为何人曰在后即谕令各归屯及暮至者八百未旬日溃卒尽还括出按兵归仁至括曰汝归取粮何以不持军符归仁不能对斩以徇经数日帝使内侍刘惟来诘叛者具以对大将景思谊曲珍拔夏人磨崖葭芦浮图城括议筑石堡以临西夏而给事中徐禧来禧欲先城永乐诏禧护诸将往筑令括移府并塞以济军用已而禧败没括以夏人袭绥德先往救之不能援永乐坐谪均州团练副使元佑初徙秀州继以光禄少卿分司居润八年卒年六十五括博学善文于天文方志律历音乐医药卜算无所不通皆有所论着又纪平日与宾客言者为笔谈多载朝廷故实耆旧出处传于世　　钱勰
按宋史钱惟演传勰字穆父彦远之子也生五岁日诵千言十三岁制举之业成熙宁三年试应既中秘阁选廷对入等矣会王安石恶孔文仲策迁怒罢其科遂不得第以荫知尉氏县授流内铨主簿判铨陈襄尝登进班簿神宗称之襄曰此非臣所能主簿钱勰为之耳明日召对将任以清要官安石使弟安礼来见许用为御史勰谢曰家贫母老不能为万里行安石知不附己命权盐铁判官历提点京西河北京东刑狱元丰定官制勰方居丧帝于左司郎中格目书其姓名须终制日授之奉使吊高丽外意颇谓欲结之以北伐勰入请使指帝曰高丽好文又重士大夫家世所以选卿无他也乃求吕端故事以行凡馈饩非故所有者皆弗纳归次紫燕岛王遣二吏追饷金银器四千两勰曰在馆时既辞之矣今何为者吏泣曰王有命徒归则死且左番已受勰曰左右番各有职吾惟例是视汝可死吾不可受竟却之还拜中书舍人元佑初迁给事中以龙图阁待制知开封府老吏畏其敏欲困以事导人诉牒至七百勰随即剖决不中理者缄而识之戒无复来阅月听讼一人又至呼诘之曰吾固戒汝矣安得欺我其人谰曰无有勰曰汝前诉云云吾识以某字启缄示之信然上下皆惊□宗室贵戚为之敛手虽丞相府谒吏干请亦械治之积为众所憾出知越州徙瀛州召拜工部户部侍郎进尚书加龙图阁直学士复知开封临事益精苏轼乘其据案时遗之诗勰操笔立就以报轼曰电扫庭讼响答诗筒近所未见也哲宗□政翰林缺学士章惇三荐林希帝以命勰仍兼侍读以尝行惇谪词惧而求去帝曰岂非鞅鞅非少主之臣硁硁无大臣之节者乎朕固知之无庸避也尝侍经幄帝留与之语曰台臣论徐邸事其辞及郑雍小人离间骨肉如此若雍有请当付卿以美诏慰安之既而雍章至勰答诏云弗容群枉规欲动摇朕察其厚诬力加明辨夫何异趣乃尔乞身帝见之谓能道所欲言者惇因是极意排诋讽全台攻之言不己罢知池州卒于官年六十四讣未至帝犹即其从弟景臻问安否元符末追复龙图阁学士
　翰林院部名臣列传六
　　宋三
　　孔武仲
按宋史孔文仲传文仲弟武仲字常父幼力学举进士中甲科调谷城主簿选教授齐州为国子直讲丧二亲毁瘠特甚右肱为不举元佑初历秘书省正字校书集贤校理著作郎国子司业尝论科举之弊诋王氏学请复诗赋取士又欲罢大义而益以诸经策御试仍用三题进起居郎兼侍讲迩英殿除起居舍人数月拜中书舍人直学士院初罢侍从转对专责以论思武仲言苟不持之以法则言与不言将各从其意愿轮二人次对时议祠北郊久不决武仲建用纯阴之月亲祠如神州地祗擢给事中迁礼部侍郎以宝文阁待制知洪州请从臣为州者杖以下公坐止劾官属俟狱成听大理约法庶几刑不逮贵近又全朝廷体貌之意遂着为令徙宣州坐元佑党夺职居池州卒年五十七元符末追复之所著诗书论语金华讲义内外制杂文共百余卷　　周常
按宋史本传常字仲修建州人中进士第以所著礼檀弓义见王安石吕惠卿二人称之补国子直讲太常博士以养亲求教授扬州年未五十即致仕久之御史中丞黄复荐其恬退起为太常博士辞元符初复申前命兼崇政殿说书迁著作佐郎疏言祖宗诸陵器物止用涂金服饰又无珠玉盖务在质素昭示训戒自裕陵至宣仁后寝宫乃施金珠愿收贮景灵殿以遵遗训诏置之奉宸库擢起居舍人邹浩得罪常于讲席论救贬监郴州酒税徽宗立召为国子祭酒起居郎从容言自古求治之主未尝不以尚志为先然溺于富贵逸乐蔽于谄谀顺适则志随以丧不可不戒元佑法度互有得失人才各有所长不可偏弃时以天暑令记注官卯漏正即勿奏事仍具为令常言本朝记注类多兼谏员故凡言动得以所闻见论可否神宗皇帝时修注官虽不兼谏职亦许以史事于崇政延和殿直前陈述陛下于炎暾可畏之候暂停进对亦人情之常若着为定令则必记于日录传之史笔使后人观之将以为倦于听纳而忘先帝之美意矣事遂寝进中书舍人礼部侍郎蔡京用事不能容以宝文阁待制出知湖州寻又夺职居婺州复集贤殿修撰卒年六十七　　程颐
按宋史本传颐字正叔治平元丰间大臣屡荐皆不起哲宗初司马光吕公着共疏其行义曰伏见河南府处士程颐力学好古安贫守节言必忠信动遵礼法年逾五十不求仕进真儒者之高蹈圣世之逸民望擢以不次使士类有所矜式诏以为西京国子监教授力辞寻召为秘书省校书郎既入见擢崇政殿说书即上疏言习与智长化与心成今人民善教其子弟亦必延名德之士使与之处以熏陶成性况陛下春秋之富虽睿圣得于天资而辅养之道不可不至大率一日之中接贤士大夫之时多亲寺人宫女之时少则气质变化自然而成愿选名儒入侍劝讲讲罢留之分直以备访问或有小失随事献规岁月积久必能养成圣德颐每进讲色甚庄继以讽谏闻帝在宫中盥而避蚁问有是乎曰然诚恐伤之尔颐曰推此心以及四海帝王之要道也神宗丧未除冬至百官表贺颐言节序变迁时思方切乞改贺为慰既除丧有司请开乐置宴颐又言除丧而用吉礼尚当因事张乐今特设宴是喜之也皆从之帝尝以疮疹不御迩英累日颐请宰相问安否且曰上不御殿太皇不当独坐且人主有疾大臣可不知乎翌日宰相以下始奏请问疾苏轼不悦于颐颐门人贾易朱光庭不能平合攻轼胡宗愈顾临诋颐不宜用孔文仲极论之遂出管勾西京国子监　　颜复
按宋史本传复字长道鲁人颜子四十八世孙也父太初以名儒为国子监直讲出为临晋簿嘉佑中诏郡国敦访遗逸京东以复言凡试于中书者二十有二人考官欧阳修奏复第一赐进士为校书郎知永宁县熙宁中为国子直讲王安石更学法取士率以己意使常秩等校诸直讲所出题及所考卷定其优劣复等五人皆罢元佑初召为太常博士建言士民礼制不立下无矜式请令礼官会萃古今典范为五礼书又请考正祀典凡十谶纬曲学污条陋制道流醮谢术家厌胜之法一切芟去俾大小群祀尽合圣人之经为后世法迁礼部员外郎孔宗翰请尊奉孔子祠复因上五议欲专其祠飨优其田禄蠲其庙干司其法则训其子孙朝廷多从之兼崇政殿说书进起居舍人兼侍讲转起居郎请择经行之儒补诸县教官凡学者考其志业不由教官荐不得与贡举升太学拜中书舍人兼国子监祭酒言太学诸生有诱进之法独教官未尝旌别似非严师劝士之道未逾年以疾改天章阁待制未拜而卒年五十七王岩叟等言复学行超特宜加优赙诏赐钱五十万子岐建炎中为门下侍郎　　吕希哲
按宋史吕公着传公着子希哲字原明少从焦千之孙复石介胡瑗学复从程颢程颐张载游闻见由是益广以荫入官父友王安石劝其勿事科举以侥幸利禄遂绝意进取安石为政将置其子雱于讲官以希哲有贤名欲先用之希哲辞曰辱公相知久万一从仕将不免异同则畴昔相与之意尽矣安石乃止公著作相二弟已官省寺希哲独滞管库久乃判登闻鼓院力辞公着叹曰当世善士吾收拾略尽尔独以吾故置不试命也夫希哲母贤明有法度闻公着言笑曰是亦未知其子矣终公着丧始为兵部员外郎范祖禹其妹□也言于哲宗曰希哲经术操行宜备劝讲其父尝称为不欺暗室臣以妇兄之故不敢荐今将引去窃谓无嫌诏以为崇政殿说书其劝导人主以修身为本修身以正心诚意为主其言曰心正意诚则身修而天下化若身不能修虽左右之人且不能谕况天下乎擢右司谏辞未听私语祖禹曰若不得请当以杨畏来之卲为首既而不拜会绍圣党论起御史刘拯论其进不由科第以秘阁校理知怀州中书舍人林希又言吕大防由公着援引故进希哲以□私恩凡大防辈欺君卖国皆公着为之倡而公着之恶则希哲导成之岂宜污华职于是但守本秩俄分司南京居和州徽宗初召为秘书少监或以为太峻改光禄少卿希哲力请外以直秘阁知曹州旋遭崇宁党祸夺职知相州徙邢州罢为宫祠羇寓淮泗间十余年卒希哲乐易简俭有至行晚年名益重远近皆师尊之子好问有传　　徐绩
按宋史本传绩字元功宣州南陵人举进士调吴江尉选桂州教授王师讨交趾转运使檄绩从军饷路瘴险民当役者多避匿捕得千余人使者使绩杖之绩曰是固有罪然皆肌羸病乏不足胜杖姑涅臂以戒亦可已使者怒欲并劾绩绩力争不变使者不能夺郭逵宿留不进绩谓副使赵曰师出淹时而主帅无讨贼意何由成功因具蛮人情状疏于朝谓断者人主之利器今诸将首鼠不进惟断自上意而已既而逵果皆以无功贬舒亶闻其名将以御史荐绩恶亶为人辞不答求知建平县入为诸王宫教授通判通州濒海有捍堤废不治岁苦漂溺绩躬督防卒护筑之堤成民赖其利复教授广陵申王院改诸王府记室参军哲宗见其文谕奖之欲俟满岁以为左右史未及用徽宗立擢宝文阁待制兼侍讲迁中书舍人修神宗史时绍圣党与尚在朝人怀异意以沮新政帝谓绩曰朕每听臣僚进对非诈则谀惟卿鲠直朕所倚赖因论择相之难云已召范纯仁韩忠彦绩顿首贺曰得人矣诏与蔡京同校五朝宝训绩不肯与京联职固辞奏京之恶引卢杞为喻迁给事中翰林学士上疏陈六事曰时要曰任贤曰求谏曰选用曰破朋党曰明功罪国史久不成绩言神宗正史今更五闰矣未能成书盖由元佑绍圣史臣好恶不同范祖禹等专主司马光家藏记事蔡京兄弟纯用王安石曰录各为之说故论议纷然当时辅相之家家藏记录何得无之臣谓宜尽取用参讨是非勒成大典帝然之命绩草诏戒史官俾尽心去取毋使失实帝之初政锐欲损革新法之害民曾布始以为然已乃密陈绍述之说帝不能决以问绩绩曰圣意得非欲两存乎今是非未定政事未一若不考其实姑务两存臣未见其可也又曰论弃湟州请自今勿妄兴边事无边事则朝廷之福有边事则臣下之利自古失于轻举以贻后悔皆此类也绩与何执中偕事帝于王邸蔡京以宫僚之旧每曲意事二人绩不少降节谒归视亲病或言翰林学士未有出外者帝曰绩谒告归尔非去朝廷也奈何轻欲夺之俄而遭忧京入辅执中亦预政擿绩行章惇词以为诋先烈服阕以主管灵仙观入党籍中起知江宁府言者复论为元佑奸朋必不能推行学政罢归大观三年知太平州召入觐极论茶盐法为民病帝曰以用度不足故也对曰生财有道理财有义用财有法今国用不足在陛下明诏有司推讲而力行之耳帝曰不见卿久今日乃闻嘉言加龙图阁直学士留守南京蔡京自钱塘召还过宋见绩微言撼之曰元功遭遇在伯通右伯通既相矣绩笑曰人各有志吾岂以利禄易之哉京恚不能对绩亦终不复用以疾除显谟阁学士致仕卒年七十九赠资政殿学士正奉大夫绩挺挺持正尤为帝所礼重而不至大用时议惜之　　綦崇礼按宋史本传崇礼字叔厚高密人后徙维之北海祖及父皆中明经进士科崇礼幼□迈十岁能作邑人墓铭父见大惊曰吾家积善之报其在兹乎及入太学诸生溺于王氏新说少能词艺者徽宗幸太学崇礼出二表祭酒与同列大称其工登重和元年上舍第调淄县主簿为太学正迁博士改宣教郎秘书省正字除工部员外郎寻为起居郎摄给事中召试政事堂为制诰三篇不淹晷而就辞翰奇伟拜中书舍人赐三品服进用之速近世所未有高宗犹以为得之晚车驾如平江有旨邹浩追复龙图阁待制崇礼当行词推帝所以褒恤遗直之意有曰处心不欺养气至大言期寤意引裾尝犯于雷霆计不顾身去国再迁于岭侥群臣动色志士倾心又曰英爽不忘想生气之犹在奸谀已死知朽骨之尚寒同列推重除试尚书吏部侍郎时从官惟崇礼与汪藻寻兼直学士院以徽猷阁直学士知漳州其俗悍强号难治属有巨寇起建州声撼邻境人心动摇崇礼牧民御众一如常日讫盗息环城内外按堵如故徙知明州召为吏部侍郎兼权直学士院时有诏侍从官日轮一员具前代及本朝事关治体者一二事进入崇礼言祖宗以来选用儒臣以奉讲读若令从官一例献其所闻既非旧典且又越职望令讲读官三五日一进乃命学士与两省官如前诏又言驻跸临安以浙西为根本宜固江淮之守然后可以图兴复蜀在万里外当召用其士夫慰安远人之心时兵革后省曹簿书残毁几尽崇礼再执铨法熟于典故讨论沿革援据该审吏不得容其私后有诏重刊七司条□崇礼所建明悉书为令移兵部侍郎仍进直学士院御笔处分召至都堂令条具进讨固守利害崇礼奏谍传金人并兵趣川陕盖以向来江左用兵非敌之便故二三岁来悉力窥蜀其意以谓蜀若不守江浙自摇故必图之非特报前日吴玠一败而已今日利害在蜀兵之胜负又奏君之有臣所以济治臣□实用则君享其功臣窃虚名则君受其弊实用之利在国虚名之美在身忠于国者不计一己之毁誉惟天下之治乱是忧洁其身者不顾天下之治乱惟一己之毁誉是恤然□力于国其实甚难世未必贵窃名于己其为则易且以得誉二者有关于风俗甚大是不可不察也九月御笔除翰林学士自靖康后从官以御笔除拜自此始杨惟忠邢焕以节度使致仕告由舍人院出崇礼言祖宗时凡节钺臣僚得谢不以文武并纳节别除一官致仕熙宁间富弼以元勋始令特带节钺致仕其后继者曾公亮文彦博他人岂可援以为例诏自今如祖宗故典进兼侍读兼史馆修撰时有旨重修神宗哲宗正史兵火之后典籍散亡崇礼奏神宗实录墨本元佑所修已是成书朱本出蔡卞手多所附会乞将朱墨本参照修定哲宗实录崇宁间蔡京提举编修增饰语言变乱是非难以便据旧录修定欲乞访求故臣之家文献事迹参照又奏知湖州汪藻编类元符庚辰至建炎己酉三十年事迹乞下藻以已成文字赴本所并从之先是藻奉诏访求甚备未及修纂崇礼取而专之尝进唐太宗录刺史姓名于屏风故事曰连千里之封得一良守则千里之民安环百里之境得一良令则百里之民说牧民之吏咸得其良则治功成矣苟能效当时之事以守令姓名详列于屏简在帝心则人知尽心职业再入翰林凡五年所撰诏命数百篇文简意明不私美不寄怨深得代言之体以宝文阁直学士知绍兴府刘豫导金人入侵扬楚震扰高宗躬御戎衣次吴会崇礼以近臣承宁方面谓浙东一道为行都肘腋之地备御不可不谨密疏于朝得便宜从事于是缮城郭厉甲兵输钱帛以犒王师简舟舰以扼海道疚心夙夜殆废食寝及春帝还七州晏然不知羽檄之遽期年上印绶退居台州卒年六十赠左朝议大夫崇礼妙龄秀发聪敏绝人不为崖岸斩绝之行廉俭寡欲独覃心辞章洞晓音律酒酣气振长歌慷慨议论风生亦一时之英也中年顿锉场屋晚方登第以县主簿骤升华要极润色论思之选端方亮直不惮强御秦桧罢政崇礼草词显着其恶无所隐桧深憾之及再相矫诏下台州就崇礼家索其□自于帝前纳之且将修怨会崇礼已没故身后所得恩泽其家畏惧不敢陈士大夫亦无敢为其任保楼钥尝叙其文以为气格浑然天成一旦当书命之任明白洞达虽武夫远人晓然知上意所在云　　胡交修
按宋史本传交修字己楙常州晋陵人登崇宁二年进士第授泰州推官试词学兼茂科给事中翟汝文同知贡举得其文曰非吾所能及也置之首选除编类国朝会要所检阅文字政和六年迁太常博士都官郎徙祠部迁左司官拜起居舍人起居郎昭慈太后垂帘听政除右文殿修撰知湖州建炎初以中书舍人召辞不至改徽猷阁待制提举杭州洞霄宫三年复以舍人召诏守臣津发寻进给事中直学士院兼侍讲入对首论天下大势曰淮南当吾膺将士遇敌先奔无籓篱之卫湖广带吾胁群盗乘间窃发有腹心之忧江浙肇吾基根本久未立秦蜀张吾援指臂不相救宜诏二三大臣修政事选将帅搜补卒乘以张国势抚绥疲瘵以固国本帝又出手诏访以弭盗保民丰财裕国强兵御戎之要交修言昔人谓甑有麦饭□有故絮虽仪秦说之不能使为盗惟其冻饿无聊日与死迫然后忍以其身弃之于盗贼陛下下宽大之诏开其自新之路禁苛慝之暴丰其衣食之源则悔悟者更相告语欢呼而归其不变者党与携落亦为吏士所系获而盗可弭盗弭则可以保民矣沃野千里残为盗区皆吾□稻之地操弓矢带刀剑椎牛发冢白昼为盗皆吾南亩之民陛下抚而纳之反其田里无急征暴敛启其不肖之心耕桑以时各安其业谷帛不可胜用而财可丰财丰则可以裕国矣日者翟兴连西路董平南楚什伍其人为农为兵不数年积粟充牣雄视一方盗贼犹能尔况以中兴一百郡地欲强兵以御寇不能为翟兴□之所为乎世以为名言李成盗江淮廷议欲亲征交修谓群盗猖狂天子自将胜之则不武不胜则贻天下笑此将帅之责何足以辱王师议遂格盗寻遁周祀守常州坐残虐免会大旱帝问交修致旱之由对以殆祀佚罚之故乃以祀属吏祀疑为交修所谗上书告其罪遣大理寺丞胡蒙诣常按验交修无所絓然群从多抵罪寻以徽猷阁待制提举太平观六年召为给事中刑部侍郎翰林学士知制诰兼侍读久之迁刑部尚书汀州宁化县论大辟十人狱已上知州郑强验问无一人当死交修乞治县令冒赏杀无辜罪江东留狱追逮者尚六百人交修言若待六百人俱至则庾死者众矣请以罪状明白者论如律疑则从轻诏皆如其言朝论欲以四川交子行之诸路交修力陈其害谓崇宁大钱覆辙可鉴当时大臣建议人皆附和未几钱分两等市有二价奸民盗铸死徙相属以今交子校之大钱无铜炭之费无鼓铸之劳一夫挟纸日作十数万真赝莫辩售之不疑一触宪网破家坏产以赏告捕祸及无辜岁月之后公私之钱尽归藏镪之家商贾不行市并萧条比及悔悟恐无及矣时议大举交修曰今妄言无行之徒为迎合可喜之论吾无以考验其实遽信之以举事岂不误国哉帝览之矍然翌日出其奏示大臣曰交修真一士之谔谔也蜀帅席益既去帝问交修孰可守蜀者对以臣从子世将可用遂以世将为枢密直学士四川安抚制置使世将在蜀五年号为名帅自重兵聚关外以守蜀饷道险远漕舟自嘉陵江而上春夏涨而多覆秋冬涸而多胶绍兴初宣抚副使吴玠始行陆运调成都潼州利州三路夫十万县官部送侥赏争先十毙三四至是交修言养兵所以保蜀也民不堪命则腹心先溃何以保蜀臣愚欲三月以后九月以前第存守关正兵余悉就粮他州如此则守关若水运可给分戍者陆运可免帝命学士院述交修意诏玠行之议徽宗配享功臣交修奏韩忠彦建中靖国初为相贤誉翕然时号小元佑从之人大允服八年夏以亲老除宝文阁学士知信州入辞上欲留侍经筵力言母老愿奉祠里中以便养帝曰卿去行复召矣改提举江州太平兴国宫九年六月召还除兵部尚书翰林学士兼侍讲时河南新复交修奏京西陕右取士之法乞如祖宗时设诸科之目以待西北之士别为号于南宫以收五路之才诏令礼部讨论逾年复请补外除端明殿学士知合州却私请免上供以万计领州数月卒交修简重寡言进止有度为文不事琢雕坦然明白在词苑号为称职自其从祖宿从父宗愈至交修世将皆在禁林中兴以后学士三入者自交修始交修裒次为书号四世丝纶集以侈一门之遇至于事继母以孝闻抚二弟极其友爱遇恩以次补官若交修者其文行之兼副者欤　　勾涛
按宋史本传涛字景山成都新繁人登崇宁二年进士第调嘉州法掾川陕铸钱司属官建炎初通判黔州田佑恭兵道境上涛白守燕劳之佑恭感恩厉下郡得以无犯湖湘贼王辟破秭归桑仲郭守忠攻茶务箭窝寨将犯夔门夔兵素单弱宣司檄佑恭捍御涛帅黔兵佐之贼溃去宣抚张浚奏涛知巴州不赴翰林侍读学士范冲荐召见论五事除兵部郎中七年迁右司郎官兼校正日食上言八月迁起居舍人以足疾命合门赐墩侍班九月兼权中书舍人时沿边久宿兵江浙罢于馈饷荆襄淮楚多旷土涛因进羊祜屯田故事事下诸大将于是边方议行屯田淮西都统制刘光世乞罢丞相张浚欲以吕祉代之涛谓祉□庸浅谋必败事莫若就择将士素所推服者用之否则刘锜可浚不纳祉至果以轻易失土心未几郦琼叛祉死于乱浚闻之夜半召涛愧谢时帝驻跸建康欲亟还临安涛入见曰今江淮间列戍十余万苟付托得人可无忧顾适此危疑讵宜轻退启敌心因荐刘琦帝即命以其众镇合肥川陕宣抚使吴玠言都转运使李迨朘刻赏格迨亦奏玠苛费帝以问涛涛曰玠忠在西蜀纵费宁可核第移迨他路可耳帝然之会金人废刘豫金房镇抚使郭浩遣其弟沔奏事涛察沔警敏可仗乞诏谕陕右诸叛将乘机南归帝命涛草诏沔持以往闻者流涕十二月除中书舍人八年除史馆修撰修哲宗实录帝谕之曰昭慈圣献皇后病革朕流涕问所欲言后怆然谓朕曰吾逮事宣仁圣烈皇后见其任贤使能约己便民忧勤宗社□远外家古今母后无与为比不幸奸邪罔上史官蔡卞等同恶相济造谤史以损圣德谁不切齿在天之灵亦或介介其以笔属正臣亟从删削以信来世朕痛念遗训未尝一日辄忘今以命卿涛奏数十年来宰相不学无术邪正贸乱所以奸臣子孙得逞其私智几乱裕陵成书非赖陛下圣明则任申必先有过岭之谪臣亦恐复蹈媒□之祸帝慰勉之六月实录成进一秩就馆赐宴复修徽宗实录以中书舍人吕本中为荐丞相赵鼎谕旨宜婉辞纪载涛曰崇宁大观大臣误国以稔今祸藉有隐讳如天下野史何七月除给事中求去以徽猷阁待制知池州改提举江州太平观俄除荆湖北路安抚使知潭州秦桧尝令人谕意欲与共政涛以书谢之桧讽言劾之不报涛上书论时事之害政者大臣密谕王伦变易地界一也蔡攸之妻近居临平咫尺行都略不畏避二也小大之臣凡在谪籍皆已甄叙恶如京黼向蒙宽宥今侍从之臣初无大过理宜牵复三也河南故地复归中国新附之民延颈德泽承流之寄当加精选四也台谏为耳目之司今宰相引援皆同舍之旧倚为鹰犬五也帝叹其忠直赐以缯彩茶药且令事有大于此者悉以闻秩满提举太平观十一年帝谓秦桧曰勾涛久闲性喜泉石可进职与一山水近郡桧对永嘉有天台雁荡之胜帝曰永嘉太远其以湖州命之俄以疾卒年五十九遗表闻帝震悼顾近臣曰勾涛死矣惜哉赠左太中大夫涛身长七尺风貌伟然颇以忠亮自许国有大议帝必委心延访往复酬诘率漏下数刻始罢料边情如在目前知名之士多所荐进有文集十卷西掖制书十卷奏议十卷　　常同按宋史本传同字子正邛州临邛人绍圣御史安民之子也绍兴四年除起居郎中书舍人史馆修撰先是同尝上疏论神哲二史曰章惇蔡京蔡卞之徒积恶造谤痛加诬诋是非颠倒循致乱危在绍圣时则章惇取王安石日录私书改修神宗实录在崇宁后则蔡京尽焚毁时政记日历以私意修定哲宗实录其间所载悉出一时奸人之论不可信于后世恭惟宣仁保佑之德岂容异词而蔡确贪天之功以为己力厚诬圣后收恩私门陛下即位之初尝下诏明宣仁安社稷大功令国史院摭定刊修又复悠悠望精择史官先修哲宗实录候书成取神宗朱墨史考证修定庶毁誉是非皆得其实上深嘉纳至是命同修撰且谕之曰是除以卿家世传闻多事实故也一日奏事上愀然曰向昭慈尝言宣仁有保佑大功哲宗自能言之止为宫中有不得志于宣仁者因生诬谤欲辨白其事须重修实录具以保立劳效昭示来世此朕选卿意也同乞以所得圣语宣付史馆仍记于实录卷末张俊乞复其田产税役令一卒持书瑞昌而凌悖其令郭彦参彦参系之狱俊诉于朝命罢彦参同并封还二命俄除集英殿修撰知衢州以疾辞除徽猷阁待制提举江州太平观　　沈铢
按宋史本传铢字子平真州扬子人父季长王安石妹□也铢少从安石学进士高第至国子直讲季长领监事改审官主簿坐虞蕃事免归元佑置诉理所被罪者争自列铢独不言绍圣初起为太学博士秘书省正字崇政殿说书受旨同编类元佑臣僚章疏以进讲为解拜右司谏辞改起居郎权中书舍人吴居厚除户部尚书铢论其使京东时聚敛诏具实状不能对罚金讲诗南山有台至万寿无期以为此太平之基立而可久之应哲宗屡首肯之真拜中书舍人兼侍讲俄引疾以龙图阁待制知宣州卒弟锡　　刘章按宋史本传章字文儒衢州龙游人少警异日诵数千言通小戴礼四冠乡举绍兴十五年廷对考官定其级在三迨进御上擢为第一授镇江军签判是冬入省为正字明年迁秘书郎兼普安恩平两王府教授迁著作佐郎事王邸四岁尽忠诚专以经谊文学启迪掖导受知孝宗自此始秦桧当国嗛不附己风言者媒□其罪出倅筠州桧死召为司封员外郎检详枢密院文字兼玉牒检讨官擢秘书少监起居郎使金还除权工部侍郎俄兼吏部兼侍讲郊祀毕侍从上庆成诗初章在秘省尝议郊庙礼文当置局讨论诏行其说正迁吏部御史论章使胥长买绢高宗愕然曰刘章必无是事御史执不已罢提举崇道观举朝嗟□起居郎王佐讼其冤亦坐绌起知信州未久复请祠孝宗受禅念旧学知漳州为谏议大夫王大宝所格寻除秘阁修撰敷文阁待诏召提举佑神观兼侍读遂拜礼部侍郎奏禁遏淫祀仍于三朝史中删去道释符瑞志大略以为非春秋法朝廷议经略中原调诸郡兵民颇扰少卿赵彦端指言非是或谮彦端曰陛下究心大举凡所图回但资赵彦端一笑耳彦端惧其不测上因夜对问章曰闻卿监中有笑朕者章不知状从容对曰圣主所为人焉敢笑若议论不同或者有之上意颇解彦端获免人称章长者诏询唐太宗所问魏征德仁功利优劣章上疏谆复且言太宗问征在贞观十六年陛下宅天命十载于兹愿益加意将越商周绍唐虞矣太宗非难到也进权礼部尚书兼给事中对选德殿问章今年几而容貌未衰颇尝学道否章拱对曰臣书生无他长惟菲俭自度晏婴一狐裘三十年不易人以为难臣以为易上嘉叹久之亲洒宸翰以赐俾安职章力告归以显谟阁学士食祠禄淳熙六年子之衡由御史检法出守广德军当陛辞对便殿问卿父学士安否抚劳再三临退复谓曰卿归侍为朕致此意旋遣合门祗候苏曦至家宣问拜端明殿学士赐银绢四百匹四年上表告老以资政殿学士致仕卒年八十赠光禄大夫谥曰靖文章容状魁硕以周密自守出入两朝被顾遇未尝泄禁中一语　　黄中
按宋史本传中字通老邵武人幼受书一再辄成诵初以族祖荫补官绍兴五年廷试言孝弟动上心擢进士第二人授保宁军节度推官二十余年秦桧死乃召为校书郎历迁普安恩平府教授中在王府时龙大渊已亲幸中未尝与之狎见则揖而退后他教授多蒙其力中独不徙官迁司封员外郎兼国子司业芝草生武成庙官吏请以闻中不答官吏阴画图以献宰相谓祭酒周绾与中曰治世之瑞抑而不奏何耶绾未对中曰治世何用此为绾退谓人曰黄司业之言精切简当惜不为谏官充贺金生辰使迁为秘书少监寻除起居郎累迁权礼部侍郎中使金回言其治汴宫必徙居见迫宜早为计上矍然宰相顾谓中曰沈介归殊不闻此何耶居数日中白宰相请以妄言待罪汤思退怒语侵中已乃除介吏部侍郎徙中以补其处中犹以备边为言又不听遂请补外上不许曰黄中恬退有守除左史且锡鞍马金使贺天申节遽以钦宗讣闻朝论俟使去发丧中驰白宰相此国家大事臣子至痛一有失礼谓天下后世何竟得如礼中自使还每进见辄言边事又独陈御备方略高宗称善不数月金亮已拥众渡淮中因入谢论淮西将士不用命请择大臣督师既而以殿帅杨存中为御营使中率同列力论不可遣敌既临江朝臣争遣家逃匿中独晏然比敌退唯中与陈康伯家属在城中众惭服天申节上寿议者以钦宗服除当举乐中言春秋君弒贼不讨虽葬不书以明臣子之罪况钦宗实未葬而可遽作乐乎事竟寝兼给事中内侍迁官不应法谏官刘度坐论近习龙大渊忤旨补郡已复罢之中皆不书读群小相与媒□中罢去尹穑希意诋中为张浚党干道改元中年适七十即告老以集英殿修撰致仕进敷文渊阁待制居六年上御讲筵顾侍臣曰黄中老儒今居何许年几许筋力或未衰耶召引对内殿问劳甚渥以为兵部尚书兼侍读中前在礼部尝谏止作乐事中去卒用之至是又将锡宴遂奏申前说诏遣范成大使金以山陵为请中言陛下圣孝及此天下幸甚然钦庙梓宫置不问有所未尽上善其言不能用未满岁有归志乃陈十要道以为用人而不自用以公议进退人才察邪正广言路核事实节用度择监司惩贪吏陈方略考兵籍上亟称善中力求去除显谟阁提举江州太平兴国宫赐犀带香茗除龙图阁学士致仕凡邑里后生上谒必训以孝弟忠信朱熹裁书以见有曰今日之来将再拜堂下惟公坐而受之俾进于门弟子之列则某之志也其为人敬慕如此其后上手书遣使访朝政阙失进职端明殿学士属疾手草遣奏犹以山陵钦宗梓宫为言深以人主之职不可假之左右为戒淳熙七年八月庚寅卒年八十有五九月诏赠正议大夫中有奏议十卷谥简肃　　刘仪凤
  </div>
  <div class="pagination">
   <a href="官常典翰林院部_page7.html">
    上一页
   </a>
   <span>
    ...
   </span>
   <a href="官常典翰林院部_page3.html">
    3
   </a>
   <a href="官常典翰林院部_page4.html">
    4
   </a>
   <a href="官常典翰林院部_page5.html">
    5
   </a>
   <a href="官常典翰林院部_page6.html">
    6
   </a>
   <a href="官常典翰林院部_page7.html">
    7
   </a>
   <span class="current-page">
    8
   </span>
   <a href="官常典翰林院部_page9.html">
    9
   </a>
   <a href="官常典翰林院部_page10.html">
    10
   </a>
   <a href="官常典翰林院部_page11.html">
    11
   </a>
   <a href="官常典翰林院部_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
