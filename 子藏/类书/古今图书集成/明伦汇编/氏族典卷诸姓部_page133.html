<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 133 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 133 页/共 899 页</h1>
    <div class="content">按益都县志潜钦子钦所纂齐乘未传而卒至正间潜为两浙盐运副使梓之以行　　于大本
按诸城县志大本密州人由教谕累官信州总管贼犯信州大本被执伪王释之畀伪印一纽欲官之大本投印于地大骂遂遇害　　明
　　于光
按江西通志光都昌人磊落有大志元末兵起归明从征九江战鄱阳降武昌累官鹰扬卫指挥使从徐达擒张士诚下山东取汴梁克陕洛移守巩州王保保袭兰州乃帅兵往援猝遇敌战败被执遂遇害诏配享于忠臣庙　　于守礼
按莱阳县志守礼字仲仪博闻强识明练典故悉古今治体洪武初举明经儒士初授山西道御史指陈时政明白剀切上多采纳后迁陕西按察佥事提典刑狱申雪久冤所活大辟甚众岁大祲发广惠仓赈流民计口量远近给食后竟卒官民遮道泣送者万余　　于子仁
按武冈州志子仁字伯安幼&#异为郡守所礼命入署与子同读一日见移苗者守谓子仁曰稻草缚秧翁抱子适有携&#者至子仁即应云竹篮载&#母携儿守益奇之后中洪武甲子乡试乙丑进士初授参军府庶吉士仕至山东登州知府　　于子礼
按武冈州志子礼子仁弟以匠役在京师适子仁干国宪械至京子礼疏乞母老愿以身代罪太祖嘉其孝友俱免子仁得复任子礼偕往既至惟登其堂不入其室时上遣使伺察得实钦免其役　　于潜
按河南通志潜字彦昭鄢陵人少倜傥有志操洪武中释褐太学为监察御史历知隆德昌乐二县能以清介勤敏得吏民心官至应天府尹　　于海
按万姓统谱海洪武中柳州卫指挥佥事性气雄勇守大同峡洞蛮聚众攻劫海率兵奋勇长驱杀贼溃散搜剿殆尽一方遂安　　于敬
按万姓统谱敬钱塘人洪武中领乡荐历任监察御史春坊中允累升江西布政使才能着称士林重之　　于真按青城县志真武勇有谋从太宗北征有功授指挥同知　　于谦
按明外史于谦传谦字廷益钱塘人永乐十九年举进士宣德初授御史出按江西帝知谦才可大任遂超迁兵部右侍郎巡抚河南山西事宜兴革即具草言之一岁章数上正统初迁左侍郎中官王振用事势张甚适有御史姓名类谦尝忤振通政司李锡遂阿振指劾谦以久不迁怨望无人臣礼遂下法司论斩系狱三月已而振知其误怒解而山西河南吏民伏阙上书请留周晋诸王亦言之乃赦谦以大理少卿复往巡抚前后在任十九年两丁内外艰诏皆许归治丧旋起复至正统十三年以兵部左侍郎召明年也先大入寇振挟英宗北征驾陷于土木京师大震郕王监国命群臣议战守侍讲徐珵言当南迁谦厉声曰言南迁者可斩议遂定谦请王檄取两京河南备操军山东及南京沿海备倭军江北及北京诸府运粮军亟赴京部署略定人心稍安即迁本部尚书是时朝廷皆倚重谦谦亦以身任其责遂敕谦提督各营军马谦身自督战也先邀大臣迎驾索金帛复邀谦等出帝不许也先邀请不应战又不利知终勿能得志又闻勤王师且至恐断归路遂拥上皇由良乡而西谦调诸将追击至关而还论功加少保总督军务固辞不允景泰元年敌至大同欲朝廷遣使通好谦言和不足恃乞敕内外守备防患未然也先见中国无衅滋欲议和使频至请归上皇群臣王直等言宜遣使奉迎帝不怿谦曰天位已定宁复有他顾理当速奉迎耳卒奉上皇归谦力也谦性忠孝忘身忧国竭诚无隐不避嫌怨诸不任职者咸忌嫉之徐珵以议迁都故尝切齿谦至是已改名有贞稍稍进用石亨总兵十营畏谦不得逞谦知其意力辞提督帝不允衔谦益深景泰八年正月壬午亨等既迎上皇复位即执谦下狱诬谦构邪议更立东宫又谋迎立襄王子亨等主其议嗾言官上之都御史萧惟祯定谳坐以谋逆律凌迟处死英宗虽怨谦然尚犹豫有贞进曰不杀于谦此举为无名英宗意遂决丙戌改元天顺丁亥弃谦市籍其家家戍边皇太后闻谦死嗟悼累日英宗亦渐察其冤后有贞亨相继窜殛谦事白成化初诏复官弘治初加赠特进光禄大夫柱国太傅谥肃愍万历中改谥忠肃福王时赠临安伯　　于海
按青城县志海真之孙以勇略世业征竹槎山有功升指挥使　　于懋
按莱阳县志懋字文勉幼而&#敏超绝天顺丁丑登第授工部虞衡司主事监督临清关官砖调吏部文选司主事迁员外丁外艰服除补礼部祠祭司升精膳司郎中寻升河南右参议多善政有中贵欲发临漳古墓取珍藏懋惕以律令而止历任八年服食如寒士巡按戴中疏荐清直迁左参政督理粮税豪强屏迹以耿介不阿为人所谤左迁广西参议　　于璧
按新城县志璧天顺壬午举人初授浑源州学正擢东安县令当道交荐擢福建道监察御史按河南按楚按浙终苑马寺卿　　于大节
按畿辅通志大节字守正任丘人天顺时进士授行人擢御史按大同加意民瘼再巡湖广闻京城地震上言八事忤中官左迁鹤庆府推官值岁饥发廪赈贷俗不知学亲自教授升四川佥事寻升山东按察使卒于官　　于冕
按明外史于谦传谦子冕字景瞻荫授副千户坐戍龙门谦冤既雪井复冕官自陈不愿武职改兵部员外郎居官有干局累迁至应天府尹致仕卒无子以族子允忠为后世袭杭州卫副千户　　于勋
按青城县志勋海之子袭指挥使
　　于材
按永州府志材成北戊戌进士由翰林检讨升编修学问该博以文名世　　于凤喈
按莱阳县志喈字世和少&#过目辄成诵不忘山左呼为小夫子成化辛丑成进士授行人擢刑部员外郎中出知嘉兴府云南参政转太仆少卿升南太仆卿又陟大理卿中外凡八迁寿五十三卒王守仁为志墓　　于瑄
按禹城县志瑄家世以耕为业积谷千有余石悉贷于贫民值成化二十二年大祲瑄召贷谷者谓之曰向者贷尔之谷今不责尔偿矣取其券悉焚之一日夜行值道傍有伏盗俄起闻瑄声咸解散去次夜叩门遗一豚肩谢曰昨夜惊公幸勿谴也后亦改行不复为盗　　于宽
按万姓统谱宽字克弘咸宁人成化举人在太学友人任良病故良妻鬻二女治丧宽为赎还仍告诸友朋合赀以助其丧尝知巩筑堤障水积谷救荒除强悍决疑狱以廉能称　　于通
按文登县志通制行甚方应成化岁选两任县令后归值流贼难通守祀不移厉色骂贼不屈被害　　于一魁按青城县志一魁勋之子袭指挥使
　　于利
按新城县志利璧之子少与兄元亨并有声黉序弘治己酉举乡试授凤阳府通判选扬州府同知以清勤着盗贼屏迹家居汲引后进成就者甚众　　于河
按莱阳县志河充民兵有胆气闲弓马城陷贼欲胁降之河切齿曰吾恨不磔汝万段肯从汝反乎投沟水死手尚握刀云　　于思睿
按青城县志思睿正德癸酉以书魁东省嘉靖甲戌成进士授工部都水司主事出榷徐州&#除宿弊升营缮司员外郎督修仁寿宫严出纳节省以数万计转虞衡司郎中升江西瑞州府知府至徐而卒　　于跃渊按禹城县志跃渊字从龙号东野先为莱阳人高祖彦礼迁禹城生冲冲生瑄瑄生昊昊以冑监丞浮梁生从龙从龙幼警敏有识度谒选平湖丞人谓丞不足以尽其才从龙曰不然苟不负吾志丞亲民官也奈何卑之单车携季子以往为政不尚威刑士民茹其德上官贤而劳之从龙因泣拜曰母氏老矣愿奉檄得一归省乃令领海盐嘉善二邑税以输于京取道省母无何得疾而卒年五十有五　　于四岳
按青城县志四岳魁之子袭指挥使
　　于博
按山西通志博石州人生二岁而孤母居村舍博从城受书北兵至城下号泣求母母已被执道遇之取石击贼贼就剖其心杀之母得遁去博死年十六嘉靖间旌表　　于湛
按明外史于孔兼传孔兼祖湛户部侍郎
　　于德昌
按万姓统谱德昌四川资县人嘉靖进士任参政　　于廷寅按万姓统谱廷寅余姚人嘉靖进士历山东佥事　　于锦按济宁州志锦字实甫授户部主事监兑苏松视储通州仇鸾自大同入卫上令锦赍糗粮金币犒师论功擢河南佥事复移湖广历江西参议副使转陕西参政山西按察使升贵州左布政使　　于慎行
按明外史于慎行传慎行字无垢东阿人年十七举于乡隆庆二年进士改庶吉士授编修万历初穆宗实录成进修撰充日讲官张居正夺情偕同官具疏谏吕调阳格之不得上居正闻而怒慎行寻以疾归居正卒起故官进左谕德由侍讲学士擢礼部右侍郎转左改吏部掌詹事府寻迁礼部尚书慎行明习典制诸大礼多所裁定十八年正月疏请早建东宫及冬又请帝怒严旨诘责慎行乞休章累上乃许家居十余年三十三年起掌詹事府疏辞居二年廷推阁臣诏加太子少保兼东阁大学士入参机务再辞不允乃就道时慎行已得疾及廷谢拜起不如仪上疏请罪归卧于家卒年六十三赠太子太保谥文定　　于文熙按明外史于孔兼传孔兼兄文熙大名兵备副使　　于孔兼按明外史于孔兼传孔兼字元时金坛人万历八年进士授九江推官入为礼部主事再迁仪制郎中有诏并封三王孔兼与员外郎陈泰来合疏争之未报孔兼又谏事竟寝亡何考功郎中赵南星坐京察削籍孔兼疏救帝积前恨谪安吉判官孔兼投牒归家居二十年杜门读书矩矱整肃乡人称之无间言天启中赠光禄少卿　　于仕廉
按明外史于孔兼传孔兼再从弟仕廉南京户部侍郎有清望官登莱副使时缮莱州城其后三十余年叛将余九成等攻莱州七月城坚得不破　　于永清
按青城县志永清万历癸未进士任直隶乐亭县知县补浙江东阳县知县擢湖广道监察御史巡按宣大再补福建道监察御史巡按陕西真顺广大两关京通　　于睿
按阳谷县志睿由监生居官敬慎持己端严累迁湖广布政司左参政历有善政　　于令仪
按曹州志令仪济阴人长厚不忤物家富一夕盗入其家诸子擒之乃邻舍子也令仪曰何苦为盗对曰迫于贫问所需曰得十千足以资衣食矣即如数与之既去复呼之回语之曰尔数贫夜负十千以归恐为逻者所诘留之至明始去盗大感愧卒为良民　　于静庵按新城县志静庵兄弟同居
　　于思翀
按长山县志思翀号鲁园邑廪生性廉介尝于故园掘得一釜中有藏金密以土埋之为学宗程朱精阐易理训生徒以彝伦为首相国刘鸿训出其门　　于友忠按善化县志友忠心事端方孝亲睦族道路桥梁多所修建因便民仓艰于运粮捐费砌石马头至今资赖　　于宸
按善化县志宸父蚤丧有继母弟亡能抚孤以成弟妇之节继母因哭子失明奉养殓葬如礼生平足迹不至公庭　　于腾云
按畿辅通志腾云号蓝田大兴人官太仆寺丞流贼破都同妻郭氏妾刘氏缢死　　于宁
按昌邑县志宁生员壬午兵变殉难


　于姓部杂录
坦斋通编干于皆姓也干古寒切千姓编云望出荥阳颍川宋有干&#晋有干宝着搜神记于本姓邘周武王邘叔之后子孙去邑为于汉有于定国魏将军于禁望出东海河南是于与干为二姓甚明今晋书于宝传书干作于文选晋武革命论则云于令升诸书引搜神记则云干宝周礼记则云干宝字画之差相承之久遂至无辨良可叹也

　俞姓部艺文
　　俞氏宗谱序　　　　　　　　明宋濂俗之不美有志者鲜也今世之士论法道不古若则以无位为解及既得位卒不能有所为岂特无位之罪哉先王经天下之法深远矣大者信非无位之所能行至于族师闾胥之事独不可推行于州里之间乎州里之间苟未暇为独不可行于同姓之亲乎为士者布海内而无救于俗由是知今之士多无志也吾尝损益周制可以化同姓者凡月之吉长少咸会于先祠拜谒毕齿坐命一人庭诵古训及拜法诵已长且贤者绎其义而讽导之书会者名于册再会使互陈其所为其行有孝弟忠信者俾卑且幼者旅拜之而着于名之下有悖戾之行者命遍拜群坐之尊者以愧之而亦着于其名之下逾月而能改者如初否则摈不使坐逾年而不改者斥勿齿同姓之人疾相抚患相拯贫相赒死相葬老弱癃残者相养祭酺相召婚嫁丧灾相助不能然者不使与于会斯数者非甚难为也而人咸莫能为谓有志者鲜非邪诚有一人为之众见其善必效之效者愈多则所化者必愈远因以美天下之俗不难也惜乎吾未之见也学于吾者众矣吾未尝不语以其故金华俞生恂其可语者乎俞生之先以诗书世其家擢科第先后相望生之父大有尢好学谱其同姓之亲以联其族生继成之益修其遗文甚完谱固睦族之本也然无位以行之安能久而无坏乎欲其久而无坏舍吾言不可也吾是以有言焉呜呼恂苟能行之孰谓有志者之果鲜哉

　吴姓部列传四
　　明一
　　吴良
按名山藏勋封记江阴侯吴良定远人要遮江阴为东鄣洪武三年授开国辅运推诚宣力武臣荣禄大夫柱国同知大都督府事侯禄千五百石赐诰券与誓身免二死子免一死侯十三年卒赠江国公予谥十七年高嗣永乐十二年被劾编民江阴夺券洪熙元年谪戍海南爵除　　吴祯
按名山藏勋封记靖海侯吴祯定远人从起滁和渡江下采石太平溧水溧阳拓定建业京口陵宣城池州与兄良鄣江阴水擒朱定从攻湖州姑苏四明三山剿平兰秀涉海还洪武三年授开国辅运推诚宣力武臣荣禄大夫吴相府左相侯禄千五百石赐诰券与誓身免二死子免一死五年黜为定辽卫指挥侯十年卒追封海国公予谥　　吴复
按名山藏勋封记安陆侯吴复合肥人以兵自归累功都督佥事从西平侯讨平西蕃洮州戎洪武十二年封开国辅运推诚宣力武臣荣禄大夫柱国侯禄二千石世指挥使赐券与誓免二死再征普定及广西泗城州蛮杀获甚众侯五年卒追封黔国公予谥复赐券诰世侯益禄五百石　　吴升
按太平府志升字彦高少有大志至正辛卯岁荒盗起守帅募民击之升以智勇领郡兵补当涂尉明高帝渡江升投降帝喜擢总管同别将下溧阳溧水以升父裕知溧水丙申击金陵擒同知观音奴以本人银甲&#衣赏之丁酉裕致仕帝为褒贤颂以送己亥帝令裕选姑孰三处渔人为水军助升随徐达取诸暨庚子升还守姑孰城陷于友谅升力战而出升子兴战于采石死之升弟晟家居亦以不从友谅被杀辛丑升自陈乞还兵事以次男振袭振留守江西战死吴元年克平江诏以裕知府事檄至裕已物故升三代建节见危授命而后世不录论者惜之　　吴彻
按江夏县志彻字文通雅善吟&#家贫落魄好奇节元末天下乱为陈友谅所得置诸亲密呼为先生岁壬寅微行觇探为明太祖所获问曰闻汝能诗为我赋天闲百马图彻应声曰问渠何日渡江来百骑如云画鼓催九十九中皆汗血当头一个是龙媒太祖击节不忍杀乃刺诡谲秀才四字于彻面遣还友谅恶之曰安有如此形容而可为我先生者乎彻遂掉小舟遁去后友谅败死次子陈理奔还武昌负城久不下太祖怒将屠城忽有称诡谲秀才求见者召入复命题西山夜雨诗复应声曰莫厌西山夜雨多也应添起洞庭波东风肯与周郎便直上金陵奏凯歌会夜太祖遂下令班军还建康后屡下诏物色之彻竟辞不出曰吾面目可憎矣里中人多以范增目之　　吴海按明外史吴海传海字朝宗闽县人元季以学行称值四方盗起绝意仕进洪武初守臣欲荐诸朝力辞免既而征诣史局复遗书所知力辞尝言杨墨释老圣道之贼管商申韩治道之贼稗官野乘正史之贼支词艳说文章之贼上之人宜敕通经大臣会诸儒定其品目颁之天下民间非此不得辄藏坊市不得辄粥如是数年学者生长不涉异闻其于养德育才岂曰小补因着书一编曰书祸以发明之与永福王翰善翰尝仕元海数劝之死后翰果自裁海教养其子偁卒底成立平居虚怀乐善有规过者欣然立改因颜其延宾之所曰闻过为文严整典雅一归诸理后学咸宗仰之有闻过斋集行世　　吴沉
按明外史吴沉传沉字浚仲兰溪人元国子博士师道子也早以学行闻太祖下婺州召沉会食省中日令进讲经史敷陈治道已命为郡学训导洪武初郡以儒士举误上其名曰信仲授翰林院待制沉谓修撰王厘曰名误不更是欺罔也牒请改正帝喜曰诚&#人也遂眷遇之召侍左右论说书史以事降编修复待制再降编修寻以奏对失旨降渭源县教谕未行复为翰林院典籍寻擢东阁大学士居一年降翰林侍书寻改国子博士逾年以老乞归卒　　吴琳
按明外史陈修传吴琳黄冈人太祖下武昌求荆楚名儒以詹同荐召为国子助教吴元年除浙江按察司佥事复入为起居注命赍币帛求书于四方洪武四年迁太常卿进兵部尚书典京闱乡试六年改吏部尚书逾年乞归帝尝遣使察之使者潜至旁舍一农人坐小杌起拔稻苗布田貌甚端谨使者前曰此有吴尚书者在否农人敛手对曰琳是也使者以状闻帝为嘉叹　　吴履
按明外史吴履传履字德基兰溪人少通春秋诸史李文忠镇浙东聘为郡学正久之举于朝授南康丞摘发奸伏吏皆敛迹为丞六年百姓爱之迁安化知县晋潍州知州会改州为县召还民皆涕泣奔送履遂乞骸骨归　　吴志淳
按万姓统谱志淳字主一无为州人能诗善书尝仕元不显遇滁泗兵起徙家豫章国初时与陶主敬刘伯温高季迪诸名士并称　　吴宏
按万姓统谱宏余干人以江西行省参政归本朝命镇饶州寻遣率兵取抚州南昌诸郡又从征下武昌以功拜中书左丞宏涉历经史能诗工书事母至孝见重于士大夫　　吴毅
按万姓统谱毅南城人性敏学赡学者尊称为学海先生洪武初征拜为博士典签预修大明律令寻致仕归教授乡里为文古雅不事雕琢有学海集　　吴伯昂按河南通志伯昂归德人问学该博元末隐居不仕明洪武初以儒士征至京师仪度老成特拜国子监祭酒造就人才有法居数岁卒于官　　吴昭
按山西通志昭盂县人性&#悟博通经史洪武间授中书省郎中升福建左布政使兴利除害民甚便之会天变求直言条陈国事切中时宜诏褒美之　　吴印按山西通志印昭从弟有卓识洞晓古今事变元末隐于缁流明兴应诏累官山东布政使所至有惠政副使张孟兼负其能屡轹之印上书请归田诏褒印罪孟兼　　吴谦
按尤溪县志谦县坊人洪武初以明经举除山东道监察御史以言事左迁湖广武昌知县有守御千户周颐挟勋旧虐民谦劾奏之竟置之法邑境肃然寻卒于官　　吴孔彰
按河南通志孔彰临颍人才识超卓博通经史洪武初以儒士荐累官山西右布政　　吴良
按句容县志良崇德乡人洪武初为耆老丰姿魁伟才识通敏除知府职署福建布政司事实授山东兖州府知府　　吴荣一
按黄安县志荣一中和里人洪武初栖中和石壁山种蔬养鹤博览豪吟陵轹巢许尝荷镵斸药济人后徙于菟以隐德名　　吴普隆
按安庆府志普隆宿松人性刚果善谋断洪武初由人材任福建左布政裁决庶务事皆中理以疾卒于官　　吴率正
按江西通志率正名浒金溪人洪武初举贤良方正知武康县尝被诬系狱父老诣阙奏请复任上验其实命给榜列名遍示天下以厉廉洁升太原府知府以足疾召至京师赐归　　吴善
按安庆府志善国子生桐城人洪武初任广平知府惠施百姓政声焯焯　　吴彤
按江西通志彤字文明临川人用守臣荐为国子监博士改严州同知吴元年召还议即位郊祀仪注洪武建元擢佥湖广按察司迁北平副使两典乡试得士尢多有山居南游诸集　　吴汝宁
按扬州府志汝宁泰州人洪武初伯兄汝阳以盐事戍云南乌撒卫越六年归里心惮远行临发愀然不乐汝宁慷慨愿代兄役行至黄陵庙遇风覆舟溺死　　吴伯宗按明外史吴伯宗传伯宗名佑以字行金溪人洪武三年乡荐举首明年廷对擢进士第一授礼部员外郎与修大明日历胡惟庸用事欲人附己伯宗性刚直不肯相屈下惟庸衔之中伤以事谪凤阳伯宗上书论时政因言惟庸专恣不法辞甚剀切帝得奏召还使安南得驯象方物以献除国子助教命进讲东宫首陈正心诚意之说改翰林典籍帝制十题命赋援笔立就帝称曰才子除太常寺丞辞改国子司业又辞忤旨贬金华教谕至淮安召还为翰林检讨十五年进武英殿大学士明年坐弟仲实为三河知县荐举不实词连伯宗降检讨伯宗温厚详雅不苟媕阿卒于官　　吴谷贤
弟
谷善

按江西通志谷贤字宾之大庾人洪武四年举贤良科召对称旨授广西按察佥事弟谷善字美之亦举贤良仕终广西柳州府同知　　吴云
按明外史王祎传洪武八年太祖议遣使招谕梁王召湖广行省参政吴云语之云请行时梁王遣铁知院辈二十余人使漠北为大军所获送京师太祖释之令与云偕行既入境铁知院等谋诱云令诈为元使改制书共绐梁王云誓死不从铁知院等遂杀之云宜兴人元翰林待制仕太祖历官刑部尚书出为湖广参政云南平云子黻上云事于朝诏驰传返葬以黻为国子生弘治中赠云刑部尚书谥忠节　　吴叔圭按浙江通志叔圭丽水人博学善属文洪武中举贤良方正不就隐居以终其身　　吴山
按沙县志山洪武间以从征功授南雄卫右所百户传四世孙华有勇略为时倚用后卒无传　　吴中
按明外史吴中传中字思正武城人洪武末由监生为大宁都司经历燕王至大宁迎降迁北平布政司经历转饷捍御有劳累迁大理寺丞历少卿进右都御史建北京改工部尚书取材川蜀还董馈运从北征艰归起复改刑部尚书永乐十九年谏北征忤旨系狱仁宗即位复其官加太子少保仍还工部宣德元年坐事夺少保寻复之董营缮私以官木瓦石遗中官杨庆作宅落少保夺禄一年正统六年殿工成进少师明年卒追封茌平伯谥荣襄中美容仪性勤敏多计算先后在工部二十余年营造职务规画井然　　吴言信
按邵武府志言信北隅人领洪武庚午乡荐登辛未进士殿试第三人除翰林院编修后靖难兵起举家死于难　　吴盛
按畿辅通志盛景州人洪武丁丑科进士才识过人累官至刑部侍郎大获时誉　　吴忠
按江阴县志忠靖海侯襄毅公祯子洪武中嗣侯后没于王事　　吴溥
按万姓统谱溥字德崇仁人洪武庚辰进士历官翰林修撰永乐初迁国子司业为人清慎严重进必以礼其教学必致力本原居官二十余年操守如一日虽家贫常分俸以给亲友　　吴肇
按无锡县志肇字友山洪武中举经明行修拜监察御史建文君嗣位见齐黄削夺诸藩过亟尝从容引汉事言李景隆非周亚夫之比颇见优纳会父忧归未几靖难兵渡江京师失守变姓名从亡楚蜀间有人识之于西平侯第正统中禁解而归卜筑于常之孟墅托医以养母卒年八十有四　　吴存
按万姓统谱存南昌人洪武中领乡荐历官中外才能着闻永乐中升山东布政使　　吴性原
按广东通志性原漳州府学生靖难继统诏至性原随教授陈思贤集于明伦堂不出接诏即明伦堂设旧君位哭如礼郡人执送京师与思贤皆死　　吴成
按明外史吴成传成辽阳人初名买驴父通伯元辽阳行省右丞太祖时观童来降通伯父子与俱买驴更今名充总旗从大将军出塞数有利建文元年授永平卫百户降燕从战功最即军中三迁都指挥佥事燕王称帝授都指挥使进都督佥事又三从出塞洪熙元年进左都督宣帝即位以成尝宿卫东宫录旧劳封为清平伯汉庶人高煦反复为前锋事定出守备兴和宣德三年帝北征从败贼于宽河进侯八年卒赠渠国公谥庄勇子忠前死忠子英嗣伯卒子玺嗣　　吴允诚
按陕西通志允诚旧名把都帖木儿其先航海山人永乐三年从亦集乃路率众归附朝廷嘉其忠授骁骑将军右军都督府佥事赐名吴允诚七年率领百骑深入其地擒获有功升都督同知后追阔脱赤等逃叛又能率众独先追捕斩获有功封为恭顺伯食禄一千二百石卒以其子吴伯容管者从征亦克奋勇效劳特授袭封恭顺伯　　吴实
按福州府志实字中美后复姓林长乐人永乐年进士授监察御史立朝直言不避权要时谓之吴铁面迁广西按察司佥事致仕有朴斋集　　吴复
按将乐县志复字克初玉华人永乐二年进士授湖广监察御史居官清慎忠直理冤伸枉得风宪体文庙目为圆眼御史升广西按察司副使未赴任卒　　吴栋按政和县志栋字廷用登永乐甲申进士第擢户科给事中仁庙在东宫时廷用以勤谨受知及即位吏部循资升云南佥事陛辞特升刑部右侍郎奉&#往江西清理军伍宣德九年升礼部左侍郎分隶南京正统元年以亲老归省是年冬父卒服阕赴京仍力疏致仕　　吴恭
按延平府志恭字敬昭南平人永乐乙酉中乡试戊戌进士选为翰林庶吉士与修实录以疾告归久而部文督责勉强就教职授余干谕致仕卒　　吴玺
按邵武府志玺字信玉永乐戊子领乡荐卒业太学历试兵部擢武选主事以才能为尚书方宾所推重既而以外艰去宾特请于太宗谓兵部之属武选最难治惟吴玺克举其职乞起以治事未几升郎中宣宗知其才可大用擢为户部右侍郎未期月而国家经费出入盈缩莫不会计营度皆得其宜正统己未徙内库&#太监洪保魏国公徐显宗与玺董其事玺以洪徐不任繁剧悉以为己任经理调度秩有条纪壬戌秋外国来献马边将请增骑士以示国威英宗问户部玺时以病在告同寅仓猝未能对上以为大臣不事事下之狱辞连及玺谪戍威远先是有柄臣干玺者为所拒至是因以危法中之在威远二年以疾卒　　吴讷
按明外史吴讷传讷字敏德常熟人父任沅陵簿坐事系京师讷上书乞身代事未白而父殁由是感奋力学永乐中以医荐至京师仁宗监国闻其名命教功臣子弟成祖召对称旨俾日侍阙廷备顾问洪熙元年沈度荐经明行修授监察御史敬慎廉直不务矫饰出按浙江以振风纪植纲常为务继按贵州恩威着遐迩宣德五年进南京右佥都御史寻进左副都御史正统六年请老归家居十六年而卒谥文恪　　吴润按武进县志润字汝德以邑诸生举修永乐大典除刑部主事历知建昌姚安广信三府休息生养兴贤育才士民爱之累迁江西布政司丁母忧诏起复任景泰初请归卒　　吴中
按浙江通志中字孟庸山阴人举进士拜监察御史性强记一览不忘成祖尝躬录囚按簿阅实中默唱囚名举成律无一诖误奉天殿灾诏求直言中上疏极论时政阙失无所讳忌上怒甚会坐他事不先白奏论死俄得赦寻复为御史出为山西左参政车驾北征中总理馈饷竟以瘁卒　　吴克忠
按陕西通志克忠允诚之子袭恭顺伯洪熙初加恭顺侯太子太保能以忠节自励从征凉寇力战而没追封邠国公谥曰壮勇弟克勤都督与兄克忠同没于阵谥僖敏　　吴管者
按名山藏勋封记广义伯吴管者从父允诚降附从出塞降附部落历升左都督洪熙元年封伯禄千石与世券卒子琮嗣　　吴孟勤
按万姓统谱孟勤永新人诗文清丽尢善楷书学士胡广其甥也荐孟勤入翰林孟勤荐杨士奇以自代士奇由此召用人称孟勤为知人官至楚府教授　　吴安按明外史吴安传安丹徒人父彦名有女入侍宣宗于东宫生景帝宣德三年册为贤妃时彦名已卒授安锦衣卫百户景帝嗣位尊妃为皇太后安进本卫指挥使屡迁前府左都督弟信亦屡擢都督佥事景泰七年加恩舅氏封安安平伯信早亡官其弟敬为南京前军左都督英宗复辟太后复称贤妃降安为府军前卫指挥佥事敬及其群从南京锦衣卫指挥佥事智府军前卫指挥同知喜山指挥佥事广林锦衣卫千户诚俱革职原籍闲住寻命安为锦衣卫指挥使子孙世袭　　吴节
</div>
    <div class="pagination">
<a href="氏族典卷诸姓部_page132.html">上一页</a><span>...</span><a href="氏族典卷诸姓部_page128.html">128</a><a href="氏族典卷诸姓部_page129.html">129</a><a href="氏族典卷诸姓部_page130.html">130</a><a href="氏族典卷诸姓部_page131.html">131</a><a href="氏族典卷诸姓部_page132.html">132</a><span class="current-page">133</span><a href="氏族典卷诸姓部_page134.html">134</a><a href="氏族典卷诸姓部_page135.html">135</a><a href="氏族典卷诸姓部_page136.html">136</a><a href="氏族典卷诸姓部_page137.html">137</a><a href="氏族典卷诸姓部_page138.html">138</a><span>...</span><a href="氏族典卷诸姓部_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
