<!DOCTYPE html>
<html>
<head>
    <meta charset="UTF-8">
    <title>官常典三恪部 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典三恪部 - 第 5 页/共 5 页</h1>
    <div class="content">敬王四十二年冬宋皇瑗奔晋
按左传哀公十七年冬十月宋皇瑗之子麋有友曰田丙而夺其兄劖般邑以与之劖般愠而行告桓司马之臣子仪克子仪克适宋告夫人曰麋将纳桓氏公问诸子仲初子仲将以杞姒之子非我为子麋曰必立伯也是良材子仲怒弗从故对曰右师则老矣不识麋也公执之皇瑗奔晋召之敬王四十三年春宋人杀皇瑗
按左传哀公十八年春宋杀皇瑗公闻其情复皇氏之族使皇缓为右师元王三年冬十一月越子归吴所侵宋地
按通鉴前编元王三年冬十一月越子灭吴归吴所侵宋地元王四年春宋夫人景曹薨
按左传哀公二十三年春宋景曹卒季康子使冉有吊且送葬曰敝邑有社稷之事使肥与有职竞焉是以不得助执绋使求从与人曰以肥之得备弥甥也有不腆先人之产马使求荐诸夫人之宰其可以称旌繁乎元王六年夏五月卫侯奔宋
按左传哀公二十五年夏五月庚辰卫侯出奔宋按战国策公输般为楚设机将以攻宋墨子闻之百舍重蔺往见公输般谓之曰吾自宋闻子吾欲藉子杀王公输般曰吾义固不杀王墨子曰闻公为云梯将以攻宋宋何罪之有义不杀王而攻国是不杀少而杀众敢问攻宋何义也公输般服焉请见之王墨子见楚王曰今有人于此舍其文轩邻有敝舆而欲窃之舍其锦绣邻有裋褐而欲窃之舍其粱肉邻有糟糠而欲窃之此为何若人也王曰必为有窃疾矣墨子曰荆之地方五千里宋方五百里此犹文轩之与敝舆也荆有云梦犀兕麋鹿盈之江汉鱼□鼋鼍为天下饶宋所谓无雉兔鲋鱼者也此犹粱肉之与糟糠也荆有长松文梓楩楠豫章宋无长木此犹锦绣之与裋褐也臣以王吏之攻宋为与此同类也王曰善哉请无攻宋梁襄王伐邯郸而征师于宋宋君使使者请于赵王曰夫梁兵劲而权重今征师于敝邑敝邑不从则恐危社稷若扶梁伐赵以害赵国则寡人不忍也愿王之有以命敝邑赵王曰然夫宋之不如梁也寡人知之矣弱赵以强梁宋必不利也则吾何以告子而可乎使者曰臣请受边城徐其攻而留其日以待下吏之有城而已赵王曰善宋人因遂举兵入赵境而围一城焉梁王甚说曰宋人助我攻矣赵王亦曰宋人止于此矣故兵退难解德施于梁而无怨于赵故名有所加而实有所归谓大尹曰君日长矣自知政则公无事公不如令楚贺君之孝则君不夺太后之事矣则公常用宋矣宋与楚为兄弟齐攻宋楚王言救宋宋因卖楚重以求讲于齐齐不听苏秦为宋谓齐相曰不如与之以明宋之卖楚重于齐也楚怒必绝于宋而事齐齐楚合则攻宋易矣按以上俱宋景公时事距梁赵二国
及苏秦事尚远舛讹甚明姑附于此

元王七年夏五月鲁叔孙舒帅师会越宋纳卫辄冬十月宋公栾薨国人立启启奔楚复立得按左传哀公二十六年夏五月叔孙舒帅师会越皋如后庸宋乐茷纳卫侯宋景公无子取公孙周之子得与启畜诸公宫未有立焉于是皇缓为右师皇非我为大司马皇怀为司徒灵不缓为左师乐茷为司城乐朱鉏为大司寇六卿三族降听政因大尹以达大尹常不告而以其欲称君命以令国人恶之司城欲去大尹左师曰纵之使盈其罪重而无基能无敝乎冬十月公游于空泽辛巳卒于连中大尹兴空泽之士千甲奉公自空桐入如沃宫使召六子曰闻下有师君请六子画六子至以甲劫之曰君有疾病请二三子盟乃盟于少寝之庭曰无为公室不利大尹立启奉丧殡于大宫三日而后国人知之司城茷使宣言于国曰大尹惑蛊其君而专其利今君无疾而死死又匿之是无他矣大尹之罪也得梦启北首而寝于卢门之外己为舄而集于其上咮加于南门尾加于桐门曰余梦美必立大尹谋曰我不在盟无乃逐我复盟之乎使祝为载书六子在唐盂将盟之祝襄以载书告皇非我皇非我因子潞门尹得左师谋曰民与我逐之乎皆归授甲使徇于国曰大尹惑蛊其君以陵虐公室与我者救君者也众曰与之大尹徇曰戴氏皇氏将不利公室与我者无忧不富众曰无别戴氏皇氏欲伐公乐得曰不可彼以陵公有罪我伐公则甚焉使国人施于大尹大尹奉启以奔楚乃立得司城为上卿盟曰三族共政无相害也按史记宋世家景公六十四年宋公子特攻杀太子而自立是为昭公特一
作得
昭公者元公之曾庶孙也昭
公父公孙纠纠父公子秦秦即元公少子也景公杀昭公父纠故昭公怨杀太子而自立按前编周元王七年冬十月宋景公卒大尹立启六卿逐启及大尹而立得威烈王四年宋公得薨子购由立
按史记宋世家昭公四十七年卒子悼公购由立（年表　云昭公在位四十九年）

按通鉴前编威烈王二十二年宋昭公卒
在位六
十五年
子
购由嗣是为悼公（
按朱世家昭公四十七年应是周威烈王四年按前编威烈王二十　二年宋昭公卒相去十八年之远无从稽考存疑）威烈王十二年宋公购由薨子田立
按史记宋世家悼公八年卒子休公田立（
索隐曰纪年为十八
　年）

威烈王十八年晋击宋
按通鉴前编威烈王十八年晋魏斯击宋
安王十一年宋公田薨子辟兵立
按史记宋世家休公二十三年卒子辟公辟兵立（按注　一云辟公兵索隐曰纪年作桓侯璧兵则璧兵谥桓也辟公误）安王十四年宋公辟兵薨子剔成立
按史记宋世家辟公三年卒子剔成立

注
索隐曰王邵按纪年云宋剔成肝废其君璧而　自立按战国策注剔成嗣辟公烈王七年立
安王十七年韩伐宋齐攻宋
按通鉴纲目安王十七年韩伐郑遂伐宋
按战国策齐攻宋宋使臧子索救于荆荆王成大说许救甚劝臧子忧而反其御曰索救而得有忧色何也臧子曰宋小而齐大夫救于小宋而恶于大齐此王之所忧也而荆王悦甚必以坚我我坚而齐敝荆之利也臧子乃归齐王果拔宋五城而荆王不至显王四年魏伐宋按通鉴纲目云云
显王二十二年宋公剔成弟偃逐剔成而自立按史记宋世家剔成四十一年剔成弟偃攻袭剔成剔成败奔齐偃自立为宋君按通鉴纲目显王四十年宋君弟偃逐其君剔成而自立世家纲目自弟偃篡位及齐
灭宋年分总不侔并存以待考

显王三十三年宋大丘社亡
按通鉴纲目云云
显王三十三年宋君偃自立为王败齐楚魏而取其地按史记宋世家君偃十一年自立为王东败齐取五城南败楚取地三百里西败魏军乃与齐魏为敌国盛血以革囊县而射之命曰射天淫于酒妇人群臣谏者辄射之于是诸侯皆曰桀宋宋其复为桀所为不可不诛告齐伐宋按通鉴纲目慎靓王三年宋称王
赧王十五年齐与楚魏灭宋
按战国策宋康王之时
偃谥
康王
有雀生于城之陬使
史占之曰小而生巨必霸天下康王大喜于是灭滕代薛取淮北之地乃愈自信欲霸之速成故射天笞地斩社稷而焚灭之曰威服天下鬼神骂国老谏臣为无颜之冠以示勇剖伛之背锲朝涉之胫而国人大骇齐闻而伐之民散城不守王乃逃倪侯之馆遂得而死见祥而不为祥反为祸
注
无颜之冠冠不覆额
按史记世家王偃四十七年齐愍王与魏楚伐宋杀王偃遂灭宋而三分其地按通鉴纲目赧王二十九年齐灭宋

　三恪部总论
礼记
　　郊特牲
天子存二代之后犹尊贤也尊贤不过二代

疏
古春秋左氏说周家封夏殷二王之后以为上　公封黄帝尧舜之后谓之三恪恪者敬也敬其先　圣而封其后大
全
眉山孙氏曰立前代之后以统承
　先王者自古有此法也有虞氏之时弃为高辛之　后故得祭天诗所谓后稷肇祀是也丹朱为唐尧　后作宾于虞书所谓虞宾在位是也至夏后时则　丹朱商均之子孙皆为二王后汤为夏氏立后经　传虽不载然有商之兴固当以禹之裔为二王后　无疑矣仲虺之诰称汤之德有曰兹率厥典言其　能率循旧典不易故常也岂其于崇德象贤之事　独不稽古乎至周则封微子于宋至封舜后于陈　封东楼公于杞亦必因成汤封舜禹之后于陈杞　可以推知也杜佑通典
　　三恪议
三恪二王之义有三说焉一云二王之前更立三代之后为三恪此则据乐记武王克商未及下车封黄帝尧舜之后及下车封夏殷之后通用六代之乐一云二王之前但立一代通二王为三恪此据左传但云封胡公以备三恪明王者所敬先王有二更封一代以备三恪存三恪者所敬之道不过于三以通三正三云二王之后为一恪妻之父母为二恪外国之君为三恪此据王有不臣者三而言之按梁崔灵恩云三义之说以初为长何者礼记郊特牲云存二王之后尊贤不过二代又诗云二王之后来助祭又春秋公羊说曰存二王之后所以通三正以上皆无谓二王之后为三恪之文若更立一代通备三恪者则非不过二代之意左传云封胡公以备三恪者谓上同黄帝尧舜下同殷夏为三恪也又按二王三恪经无正文崔灵恩据礼记陈武王之封遂以为通存五代窃恐未安今据二代之后即谓之二王三代之后即谓之三恪且武王所封盖以尧有则天之大德人莫能名黄帝列序星辰正名百物自以功齐万代师范百王故特封其后偶契三二之数实非历代通法故记云尊贤不过二代示敬必由旧因取通已为三正也其二代之前第三代者虽远难师法岂得不录其后故亦存之示敬其道而已因谓之三恪故左传云封胡公以备三恪足知无五代也况历代至今皆以三代为三恪焉
注
不臣二王后者尊敬先王通三正之义故书有　虞宾在位诗云有客有客亦白其马明天下非一　家所有敬让之至故封建之使得服其正色用其　礼乐以事先祖故孔子云夏礼吾能言之杞不足　征也殷礼吾能言之宋不足征也不臣妻父母者　妻之言齐与己齐体共承先祖故尊其父母春秋　左氏传云纪季姜归于京师称宗者子尊不加父　母妻与己齐体故夫不得臣之四夷之君不臣者　尚书大传曰越裳氏献白雉周公辞不受曰正朔　不施则君子不臣也
　三恪部艺文一
　　守视晋宋齐诸陵诏　　　　　梁武帝命世兴王嗣贤传业声称不朽人代徂迁二宾以位三恪义在时事浸远草榛芜望古兴怀言念怆然晋宋齐三代诸陵有职司者勤加守护勿令细民妄相侵毁作兵有少补使充足前无守视并可量给　　微子庙碑记　　　　　　　　唐贾至昔高宗既殁殷始错命政有斁伦败纪事有梗神虐天迄于独夫稔恶不悛武庚不靖茅土再血元鸟之祀宜其忽诸噫汤德未衰故微子复兴于宋矣微子讳启实帝乙元子帝乙懵立贤之故而神器不集于君君肃恭神人恪慎克孝才兼八元之伟德首三仁之列始在择嗣箕子赞焉尹兹东夏周公嘉焉殁而不朽仲尼称焉睹其进思尽忠则忤主以竭谏退将保祀则全身以逃难去就生死之涂沈吟出处之域有以见圣达之情也若乃受为不道暴殄天物剖谏辅之心解忠良之骨亿兆坠于涂炭宗祧困于臲卼而君崎岖险阻避迹藏时免身龙战之郊解缚鹰扬之帅率能收复旧物统承先祀七百余年歆我神祗非明德至仁其孰能与于此于戏国之兴亡不独天命向使帝乙舍受而立启前箕子而后少师则文王未可专征于诸侯武王未可誓师于牧野虽周公之圣不过子产之相矣太公之贤不过穰苴之法矣太王立季历而昌帝乙舍微子而亡其成败所系不甚昭彰乎皇帝三十有一载予作吏于宋思其先圣遗事求于故老舆人则得君之祠庙存焉盛衰纷纶年祀超忽乔木老矣灵仪俨然檀栾□茨者月继苹蘩牲帛者日接何百代之后而仁风独扬乎留连庙庭乃作颂曰天革元命皇符在木元天降灾上惨下黩人怨神怒川崩鬼哭赫赫周邦如临深谷□矣微子逢时颠沛居亡念存处否求泰谏以明节仁而远害作诰父师全身而退龙战于野鸟焚其巢桓桓周王奄有商郊面缚就执牵羊投庖祀商修器启宋分茅嗟尔宋人来苏是仰穆如雨润霭若春养以戴以翼是宗是长茫茫旧封千载余响我来祠庙永挹遗芳荒阶蔓草古木垂云惆怅怀贤徘徊日曛鑴石纪德用流斯文
　三恪部艺文二
诗
　　周颂振鹭一章　　　　　　　　诗经朱
注
此二王之后来助祭之诗
振鹭于飞于彼西雍我客戾止亦有斯容
赋
也
在彼无
恶在此无斁庶几夙夜以永终誉
　　有客一章

朱
注
此微子来见祖庙之诗
有客有客亦白其马有萋有且敦琢其旅
赋
也
有客宿
宿有客信信言授之絷以絷其马　薄言追之左右绥之既有淫威降福孔夷
　三恪部纪事
孔丛子陈王问太师曰寡人不得为贤所推而得南面称孤其幸多矣今既赖二三君子且又欲规长久之图何施而可答曰信王之言万世之福也敢称古以对昔周代殷乃兴灭继绝以为政首今诚法之则六国定不携抑久长之本王曰周存二代别有三恪其事云何答曰封夏殷之后以为二代绍虞帝裔备为三恪恪敬也礼之如宾客也非谓特有二代别有三恪也凡所以立二代者备王道通三统也王曰三统者何答曰各自用其正朔二代与周是谓三统王曰六国之后君吾不能封也远世之王于我何有吾自举不及于周又安能纯法之乎汉书王莽传建国元年春正月朔莽帅公侯卿士奉皇太后玺韨上太皇太后顺符命去汉号焉大赦天下莽乃策命孺子曰咨尔婴昔皇天右乃太祖历世十二享国二百一十载历数在于予躬诗不云乎侯服于周天命靡常封尔为定安公永为新室宾于戏敬天之休往践乃位毋废予命又曰其以平原安德漯阴鬲重丘凡户万地方百里为定安公国立汉祖宗之庙于其国与周后并行其正朔服色世世以事其祖宗永以命德茂功享历代之祀焉又曰帝王之道相因而通盛德之祚百世享祀予惟黄帝帝少昊帝颛顼帝喾帝尧帝舜帝夏禹皋陶伊尹咸有圣德假于皇天功烈巍巍光施于远予甚嘉之营求其后将祚厥祀惟王氏虞帝之后也出自帝喾刘氏尧之后也出自颛顼于是封姚恂为初睦侯奉黄帝后梁护为修远伯奉少昊后皇孙功隆公千奉帝喾后刘歆为祁烈伯奉颛顼后国师刘歆子迭为伊休侯奉尧后妫昌为始睦侯奉虞帝后山遵为褒谋子奉皋陶后伊元为褒衡子奉伊尹后汉后定安公刘婴位为宾周后卫公姬党更封为章平公亦为宾殷后宋公孔弘运转次移更封为章昭侯位为恪夏后辽西姒丰封为章功侯亦为恪四代古宗宗祀于明堂以配皇始祖考虞帝周公后褒鲁子姬就宣尼公后褒成子孔钧已前定焉莽又以汉高庙为文祖庙曰予之皇始祖考虞帝受嬗于唐汉氏初祖唐帝世有传国之象予复亲受金策于汉高皇帝之灵惟思褒厚前代何有忘时汉氏宗祖有七以礼立庙于定安国其园寝庙在京师者勿罢祠荐如故予以秋九月亲入汉氏高元成平之庙诸刘更属籍京兆大尹勿解其复各终厥身州牧数存问勿令有侵□晋书荀奕传奕补散骑常侍侍中时将缮宫城尚书符下陈留王使出城夫奕驳曰昔虞宾在位书称其美诗咏有客载在雅颂今陈留王位在三公之上坐在太子之右故答表曰书赐物曰与此古今之所崇体国之高义也谓宜除夫役时尚书张闿仆射孔愉难奕以为昔宋不城周春秋所讥特蠲非体宜应减夫奕重驳以为春秋之末文武之道将坠于地新有子朝之乱于时诸侯逋替莫肯率职宋之于周实有列国之权且同己勤王而主之者晋客而辞役责之可也今之陈留无列国之势此之作否何益有无臣以为宜除于国职为全诏从之北齐书魏收传收转中书监诏议二王三恪收执王肃杜预义以元司马氏为二王通曹备三恪诏诸礼学之官皆执郑元五代之议孝昭后姓元议恪不欲广及故议从收
　三恪部杂录
</div>
    <div class="pagination">
<a href="官常典三恪部_page4.html">上一页</a><a href="官常典三恪部.html">1</a><a href="官常典三恪部_page2.html">2</a><a href="官常典三恪部_page3.html">3</a><a href="官常典三恪部_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
