<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 360 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 360 页/共 899 页</h1>
    <div class="content">按瓯宁县志渺字水心父驷吏部员外郎渺通经史百家言景定间领乡荐宋亡不仕隐居天湖山如夷齐之饿首阳着有正一斋集　　黄梦炎
按万姓统谱梦炎字如晦新昌人景定初进士官至赣县尉少与姚勉胡仲云刘元高齐名号锦江四俊尝相与诣书库借其籍一览而焚之寻具纸默疏纤悉无遗梦炎后与姚龙起俱守义以终　　黄应炎
按宋史汪立信传初立信之未仕也家窭甚会岁大祲吴渊守镇江命为粥以食流民使其客黄应炎主之应炎一见立信与语心知其非常人言于渊大奇之礼以上客凡供张服御视应炎为有加应炎甚怏怏渊解之曰此君吾地位人也但遭时不同耳君之识度志业皆非其伦也盍少下之　　黄文政
按宋史刘子荐传黄文政淮人戍蜀军溃间道走静江马塈邀与同守城破文政被执大诟不屈断其舌以次劓刖之文政含胡叱咄比死不绝声　　黄介
按宋史黄介传介字刚中隆兴分宁人意气卓越喜兵法制置使朱&#孙帅蜀介上攻守策&#孙爱之以自随夏贵辟充广济簿尉平反死囚尹不能抗钱真孙复辟入幕后家居帅乡民登龙安山为保聚计德佑元年北兵至寨众奔溃介坚守不为动顾谓家僮陈力曰尔尽力勿走力曰主在死生同之介身被镞如猬面颈复中十三矢倚栅而死力亦死妻刘被掠子用中逃得不死及壮求母四方逾十五年得于京师以归州里称为黄孝子云　　黄去疾
按万姓统谱去疾邵武人咸淳间宰将乐创龟山精庐聚辑简策政暇与学子诵习其间又取龟山纪而订正之题曰年谱　　黄仲元
按万姓统谱仲元字善甫绩之子咸淳中登第陆秀夫荐充益王府撰述官除武学谕太常博士兼闽广宣抚司机宜改国子主簿兼福建招捕司参议官皆不赴宋亡改其名字曰渊天叟又改其四如之号而以韵乡赘翁彦安为称穷居稽古深入理奥率以向上自处不忝其父年八十二卒有四书讲&#经史辨疑四如文&#行于世　　黄德舆
按宋史罗居通传资州人黄德舆葬父母负土成坟甘泉涌其侧降诏旌表　　黄垓
按罗源县志垓东隅人少师棆三世孙也任安抚司会宋季丙子元董丞相总兵四十余万自温州道罗源垓以白金三千两赎民命及戊寅兵回复住罗源潮格等处僵尸蔽野垓悉葬之　　黄俊
按广东通志俊南海人沉重有谋宋末为摧锋军将性刚毅不能随时俯仰德佑二年元兵陷临安来徇广州俊迎敌力战援绝败绩元黄世雄等陷广州俊不屈死之　　黄叔英
按万姓统谱叔英字彦贯慈溪人祖文洁先生叔英于经史百氏过目辄成诵为文俊拔伟丽意气奔放若不可御而要其归能弗畔于道有&#庵下笔三卷诗文杂着总二十卷藏于家　　黄可久
按蕲水县志可久字柳溪幼自蕲徙鄂入武昌府庠甘贫力学壮年恬退与妻偕隐胭脂山下仙佛医卜无不傍通手编丹经内典推拿小儿卜筮诸书至老不辍倦则瞑目默坐自号出尘道人年九十无疾而卒　　黄玠
按万姓统谱玠字伯成定海人震之曾孙自幼聪敏善记比长服膺先训博洽无不通志尚卓然不随俗进退躬行力践以古圣贤自期隐居教授孝养二亲闻其名者争遣贽迎致之每渡浙而西富家宦族尊其德学为筑馆舍贳田产以居之乐嘉兴山水之胜卜筑弁山遂号弁山小隐与赵子昂黄晋卿相友善所著有弁山集知非&#纂韵录唐诗选若干卷行世卒年八十翰林学士邹缉等撰状铭从祀嘉湖寓贤祠　　金
　　黄久约
按金史黄久约传久约字弥大东平须城人也曾祖孝绰有隐德号潜山先生父胜通判济州母刘氏一夕梦鼠衔明珠寤而久约生岁实在子也擢进士第调郓城主簿三迁曹州军事判官累擢礼部员外郎升待制授磁州刺史久之复入翰林为直学士寻授左谏议大夫为贺宋生日副使还迁太常卿章宗即位久约以国富民贫本轻末重任人太杂吏权太重官盐价高坊场害民与夫选左右择守令八事为献皆嘉纳之再乞致仕不许授横海军节度使以优佚之明昌二年致仕卒久约隽朗敢言性友弟为文典赡　　元
　　黄溍
按元史黄溍传溍字晋卿婺州义乌人母童氏梦大星坠于怀乃有娠历二十四月始生溍溍生而俊异迨长以文名中延佑二年进士第授台州宁海丞迁两浙都转运盐使司石堰西场盐运改诸暨州判官入为应奉翰林文字同知制诰转国子博士为江浙等处儒学提举溍年始六十七不俟引年亟上纳禄侍亲之请绝江径归俄以秘书少监致仕未几除翰林直学士知制诰同修国史升侍讲学士同知经筵事上章求归不俟报而行帝闻之遣使者追还京师复为前官久之始得谢南还优游田里间凡七年卒追封江夏郡公谥曰文献溍天资介特在州县唯以清白为治月俸弗给每鬻产以佐其费及升朝行挺立无所附君子称其清风高节　　黄赟
按元史黄赟传赟字止敬临江人父君道延佑间求官京师留赟江南时赟年幼及既长闻其父娶后妻居永平乃往省之则父殁已三年矣庶母闻赟来尽挟其赀去更嫁拒不见赟久之闻庶母居海滨亟裹粮往庶母复拒之三日不纳庶母之弟怜之与偕至永平属县乐亭求父墓弗得赟哭祷于神一夕梦老父以杖指葬处明日就其地求之得父骨以归　　黄泽按元史黄泽传泽字楚望其先长安人唐末舒艺知资州内江县卒葬焉子孙遂为资州人父仪可随兄骥子官九江蜀乱不能归因家焉泽生有异质以明经学道为志大德中江西行省相臣闻其名授江州景星书院山长又为山长于洪之东湖书院受学者益众秩满即归闭门授徒以养亲不复言仕泽雅自慎重未尝轻与人言家甚窭贫经岁大侵家人采木实草根以疗饥晏然曾不动其意惟以圣人之心不明而经学失传若己有罪为大戚至正六年卒　　黄觉经按元史羊仁传黄觉经建昌人五岁因乱失母稍长誓天诵佛书愿求母所在乃渡江涉淮行乞而往至汝州梁县春店得其母以归　　黄清老
按万姓统谱清老邵武人天资颖悟五岁日记数千言泰定中举进士累官翰林编修及为提举作成人才甚众时重其学行诗有盛唐风存者数千篇又着春秋经旨四书一贯数千卷　　黄极
按万姓统谱极字建斋师事草庐元统中南台荐其穷操理义之学恪守贫素之风廉介不阿不求闻达而极不起所著有建斋集族侄用能诗有江西集　　黄道贤按元史黄道贤传道贤泉州人嫡母唐无子道贤在襁褓而生母苏以疾去既长思念生母屡请于父得召之归道贤竭力养二母得其欢心父病笃道贤遍求良医莫效乃夜祷于天愿减己一纪之算以益父寿其父遂愈至元统二年乃殁果符一纪之数道贤居丧尽礼负土筑坟庐于墓侧蔬食终制至元二年有司上其事旌其门曰孝子黄氏之门　　黄异
按万姓统谱异灏之裔孙少好学读书于白鹿洞至元间举进士为广东惠州学录后升道源书院山长元季兵变隐不仕自号节庵有诗集三十卷　　黄公望
按万姓统谱公望字子久富阳人聪敏绝伦通百氏说尢工画山水运思落笔出人意表元至元中浙西廉访使徐琰辟为书吏未几竟弃去更名坚号一峰又自称大痴道人放浪江湖年八十余卒　　黄元承
按万姓统谱元承字子厚婺源横槎人以荫主杭之于潜簿累迁至镇江丹阳令所至以廉称知丹阳时招延乡人王伯修教授诸子王尝借书于县民元承见而怪之曰昔人以借书招馈金之谤独不闻乎亟召而返之至于常俸不能自给辄令家人鬻产以继之其自守如此后遇贼不屈而死　　黄宏
按万姓统谱宏黄岩人博览群经尢长于词赋有以史才荐者不就落魄江湖几三十年文章流播四方有谷城&#　　黄溥
按蒲圻县志溥字彦传至元元年中乡试授庆元路鄮山书院山长为人敦朴学知务本言动不苟得圣贤大学之道士子则之　　黄冔
按元史黄冔传冔字殷士抚州金溪人博学明经善属文尢长于诗至正十七年用左丞相太平奏授淮南行省照磨未行除国子助教迁太常博士转国子博士升监丞擢翰林待制二十八年京城破冔遂赴井而死　　黄绍
按江西通志绍字仲先临川人博学有操守中至正戊子乡试尹靖安县壬辰兵变戢乡兵为守御计屡挫贼锋粮尽为贼所围势不可支乃反厅事正衣冠而坐遂遇害　　黄虞
按江西通志虞字民尚星子人至正间红巾寇城率义兵御之为所害　　黄昭
按江西通志昭乐安人登进士历官兵部尚书至正乙未奉诏偕火你赤吴当专任招捕听便宜行事既佐当平定抚建郡参政朵歹忌其功谓南人不宜掌兵遂以昭守临江已又谮其难任牧守坐除名江西遂失守　　黄云
按江西通志云靖安勇士至正壬辰红巾寇起攻靖安云力战御之殁于阵　　黄昌元
按松溪县志昌元字子仁三岁而孤事大母以孝闻至正十二年红巾贼破松溪昌元集社甲数百人奋勇杀贼贼皆溃去已而贼复来攻甚急昌元设伏于西隅自将出战佯却贼追入西隅伏兵起贼众大败未几贼势复振贼帅王驴据松溪昌元引兵击走之俘其帅施虎李冬黄莽十三年浦城降贼池细将举逆谋邑人大恐昌元定计执细杀之十五年山后贼连五人攻破政和县昌元击之每出必捷十八年省府以建宁路同知阮德柔总制各县义兵征邵武昌元为参谋官授本县主簿赏不酬功人皆惜之　　黄镇成按万姓统谱镇成邵武人年弱冠厌弃荣利慨然以圣贤道学自力学者号曰存斋先生至正间隐居不仕著述甚富以寿终

　汪姓部列传二
　　元
　　汪世显
按元史汪世显传世显字仲明巩昌盐州人系出旺古族仕金屡立战功官至镇远军节度使金平郡县望风款附世显独城守及皇子阔端驻兵城下始率众降即从南征归觐太宗锡金符易其名曰中山且历数其功癸卯春皇子第功承制拜便宜总帅秦巩等二十余州事皆听裁决世显先已遘疾至是加剧皇子遣医往疗竟不起谥义武封陇右王　　汪忠臣
按元史汪世显传世显子忠臣巩昌便宜副总帅　　汪德臣按元史汪世显传世显子德臣赐名田哥字舜辅年十四侍太子游猎矢无虚发袭爵巩昌等二十四路便宜都总帅宪宗素闻其名及入觐所陈悉嘉纳赐印符命城沔州又诏德臣城益昌诸戍皆听节制攻钓鱼山守臣王坚负险五月不下德臣单骑至城下大呼曰王坚我来活汝一城军民宜早降语未既几为飞石所中遂感疾卒中统三年追封陇西公谥忠烈子六人长惟正次惟贤大司徒惟和昭文馆大学士惟明以质子为元帅惟能征西都元帅惟纯权便宜都总帅　　汪直臣
按元史汪世显传世显子直臣巩昌中路都总领殁于王事　　汪良臣
按元史汪世显传世显子良臣年十六七从兄德臣出征每战辄当前锋以功擢裨帅癸丑岁以德臣荐为巩昌帅宪宗亲征军至六盘良臣供亿所须事集而民不扰诏权便宜总帅府事世祖即位阿蓝台儿浑都海逆命诏良臣讨之获阿蓝台儿浑都海杀之西鄙辑宁捷闻赐金虎符权便宜都总帅中统二年火里叛复讨平之转同签巩昌路便宜都总帅三年授阆蓬广安顺庆等路征南都元帅至元六年授东川副统军八年兄子惟正请于朝谓良臣久劳戎行乞身代之九年复授良臣昭勇大将军巩昌等二十四处便宜都总帅明年授镇国上将军枢密副使四川行枢密院事蜀人安之召入觐授资善大夫中书左丞行四川中书省事良臣至成都以蜀疮痍之余极意循抚行省罢改授安西王相不赴十八年夏疾卒谥忠惠追封梁国公子七人惟勤云南诸路行省平章政事惟简保宁万户惟某同知屯田总管府事惟永征西都元帅惟恭阶州同知惟仁人匠总管达鲁花赤惟新汉军千户　　汪翰臣
按元史汪世显传世显子翰臣奥鲁兵马都元帅　　汪佐臣按元史汪世显传世显子佐臣巩昌左翼都总领殁于王事　　汪清臣
按元史汪世显传世显子清臣四川行枢密院副使　　汪惟正按元史汪世显传世显子德臣德臣子惟正字公理幼&#悟喜谈兵父卒于军皇侄寿王俾权袭父爵守青居山世祖即位遂真授焉初宪宗遣浑都海守六盘又遣乞台不花守青居至是浑都海叛乞台不花发兵为应惟正即命力士缚乞台不花杀之世祖嘉其功诏东川军事悉听处分至元十四年冬皇子北伐而藩王土鲁叛于六盘王相府命别速带领兵进讨惟正为副土鲁就擒诏惟正入朝授金吾卫上将军开城路宣慰使十七年迁龙虎卫上将军中书左丞行秦蜀中书省事分省于蜀蜀土洊罹兵革民无完居一闻马嘶辄奔窜避匿惟正留意抚循人便安之二十年进阶资德大夫二十二年改授陜西行中书省左丞入觐上都得腹疾还至华州卒谥贞肃二子嗣昌武略将军成都管军副万户寿昌资德大夫江南行御史台中丞　　汪梦斗
按万姓统谱梦斗字以南绩溪人号杏山宋处士&#之孙景定辛酉魁江东漕试授承节郎江东司制干官咸淳间转承务郎史馆编修即归不仕元至元己卯尚书谢昌言等保荐以将仕郎教授乡郡见谢有诗云执志本期东海死伤心老作北朝臣又诗云不死虽然如管仲有生终是愧渊明有北游集云间集　　汪宗臣按万姓统谱宗臣婺源人入元不仕孝友天至子姓同居庭无间言　　汪庭桂
按万姓统谱庭桂字秋芳婺源人举进士授紫阳书院山长自宋亡绝意仕进会刘国公平安南授本省左司郎中以终养父母辞不就士大夫高之　　汪士逊
按万姓统谱士逊字宗礼休宁忠孝乡人至元十八年以例举授南轩书院山长性资温良不尚华侈尢勤教育尝谓人曰凡读书以践履致用为本立身以孝弟为先苟不由此非圣贤之道化洽乡闾人多悦服子安甫为黟县直学孙衮为国子学录至今犹守遗训　　汪灏
弟
瀚

按万姓统谱灏字季夷弟瀚字幼海奉化人父懋卿初与弟森卿同贡并因宋革不仕杜门著书灏瀚受家学治易春秋躬耕孝养灏从海阴陈嵩伯讲学着有诗文曰蜡台&#灏先卒瀚为知州马称德荐于宪台授衢州路学录辞不赴洪武初府文学单有成奉使采修实录书二贡士于宋书二处士于元真一门盛美也　　汪汉卿
按万姓统谱汉卿字景良黟人宋户部侍郎纲之孙以祖荫中铨主龙泉簿历浙东运干除知贵池县归元除本县丞考满赴京值开馆修史翰林集贤两院官交荐其才授翰林院国史编修官同知制诰累转翰林修撰至大三年以国子监丞承德郎致仕为人谦和乐易博闻强记笔扎尢精在翰苑十年凡中朝讨论典故众人所不能识者叩之应对不穷卒年八十一自号菊友有诗文二十卷名养浩集藏于家　　汪泽民按元史汪泽民传泽民字叔志徽之婺源人宋端明殿学士之七世孙也少警悟家贫力学既长遂通诸经延佑初以乡贡授宁国路儒学正五年登进士第授承事郎同知岳州路平江州事迁南安路总管府推官复迁信州路总管府推官丁母忧服除授平江路总管府推官调济宁路兖州知州至正三年朝廷修辽金宋史召泽民赴阙除国子司业与修史书成迁集贤直学士阶大中大夫未两月即告老遂以嘉议大夫礼部尚书致仕既归田里超然若忘世者十五年蕲黄贼陷徽州时泽民居宣州长枪军琐南班等叛来寇城陷泽民为所执使之降大骂不屈遂遇害追封谯国郡公谥文节　　汪文璟
按万姓统谱文璟字良辰衢州人生有异质五六岁若成人平居危坐终日性嗜学泰定元年举进士寻迁翰林编修累官廉访副使以国难忧愤不食卒所着有居朝&#明农桑&#行于世　　汪林
按万姓统谱林常山人幼孤奉母至孝常岁歉以财贷贫者不责其偿　　汪耆英
按万姓统谱耆英休宁人至正壬辰黄巾贼起与弟汉英倡义保障乡里一日与贼战陷于&#大呼曰吾弗生矣汝亟脱身以养亲汉英奋勇死战贼退兄弟俱免乃挈家避地耕读养亲　　汪汝懋
按浙江通志汝懋字以敬淳安人至正间以乙榜历丹阳晋阳教谕值邻境有警省命汝懋领乡兵御之以功升教授参军谋寻改浙东阃帅掾以亲老辞归摄本邑令未几御史高纳麟辟南台掾迁定海尹在官多善政累官至翰林待制兼国史院编修致仕归所著有山居四要行于世　　汪时中
按万姓统谱时中字天麟祁门西隅人博学善&#不乐仕进元季隐查山筑书堂与兄克宽讲学学者称查山先生所著有三分&#藏于家　　汪逢辰
按万姓统谱逢辰字虞卿年四十始教谕乡校调饶州路鄱江书院山长转嘉兴路崇德州学教授卒年七十有七有鸣球集忠孝集稽古编七经要义太平要览子奕庆字处谦以儒起家调平江路长洲县学教谕历衢州路清献书院山长平江太平路二学教授　　汪惟勤
按陕西通志惟勤巩昌人推德宣力定远功臣光禄大夫司徒追封梁国公谥忠宣尚阿德茶公主　　汪以兴按浙江通志以兴淳安人甫一岁生母聂氏见逐于嫡既长始觉遍访乞食至宣城得遇迎归侍养　　明　　汪叡
弟
同

按明外史刘三吾传汪睿字仲鲁婺源人元末与弟同集义旅保乡邑助复饶州授浮梁州同知不受同为元帅守婺源胡大海克休宁睿兄弟来附设星源翼分院于婺源以同为院判睿归田里庚子秋同将兵争鄱阳不克弃妻孥亡之浙西幕府疑之檄睿入应天为质已闻同为张士诚所杀授睿安庆税令未几征参赞川蜀军事以喘辞归洪武十七年复召授左春坊左司直逾年疾作请假归睿敦實简静不妄言笑及进讲遇事辄言帝尝以善人呼之　　汪河
按名山藏分藩记汪河龙舒人少有大志倜傥杰出从太祖渡江为行省掾屡陈时务太祖高其谋识擢大都督府都事出入左右元察罕帖木儿克复汴梁上命河使察罕结援议论称旨察罕子扩廓帖木儿遣使来通好上遣与俱往河至扩廓拘留之洪武九年王师下河洛扩廓惧始还河河被拘凡六年抗厉不屈上嘉重之即升为吏部侍郎河备陈敌中事上方略扩廓竟由是败升御史台侍御史陛陈谠论补益甚多封晋王于太原简河为傅河在王所以贤称　　汪广洋按名山藏勋封记忠勤伯汪广洋高邮人谒太平剸繁剧驰驱多难屡献忠谋起令史至陕西参政召入为中书省右丞相右丞杨宪嗾御史炳劾广洋不孝斥还乡宪再劾重广洋罪丞相善长奏诛宪召还洪武三年封开国翊运守正文臣资善大夫护军中书右丞忠勤伯禄三百六十石坐事以中书右丞相黜为广东行省参政上问广洋胡惟庸毒死刘基状支吾对以党谪海南赐死太平舟中除广洋善篆大书诗歌　　汪兴祖
按名山藏勋封记东胜侯汪兴祖巢人以张德胜义子袭职击陈友谅张士诚从大将军开中原洪武三年授开国辅运推诚宣力武臣荣禄大夫柱国侯禄千五百石以过未券四年征蜀死于军给券与幼子竟除　　汪文炳
按万姓统谱文炳字炳叔歙人明初大兵渡江随抚谕官孙炎入谒授秘书典签讲说称旨除都昌知县时陈友谅以兵来攻援绝被执贼奇其才欲官之不受遂抗詈而死　　汪克宽
按万姓统谱克宽字仲裕祁门人少颖敏力学举于乡不第遂隐居教授邻郡学者皆宗师之号环谷先生所著有春秋纂疏纲目考异国初聘修元史事毕以疾辞不仕学士程敏政赞其像曰此考亭世适门生第四人也此龙兴史局第一人也　　汪缯世
按万姓统谱缯世字汉文鄞人宋尚书大猷五世孙洪武初署行都督府掾授太平府同知严明驭下吏民不忍欺事恒先期而集尝有三虎踞林冈距城不五里白昼伺人民患焉缯世为文咒之虎即遁去人以为德化所感秩满升湖广按察司副使振肃宪纪奸欺多所擿发然以宽济明亦未尝钩擿隐伏置人于罪论者谓正己格物缯世有焉　　汪大本
按万姓统谱大本洪武初为武昌知府勤于抚字教养有法甫下车即募财捐俸以构讲堂修斋舍由是武昌多学者　　汪有训
按万姓统谱有训字得时休宁旌城人祖寿号静斋宋末善易学有训克传家法性纯质粹贫而力学明易着周易句解尚书论语孟子注未成洪武中卒　　汪清按蒲圻县志清世居清溪太祖既平陈友谅清首谒辕门委质弗贰扈从征讨累立战功进阶明威将军后以事改观海卫指挥　　汪濮
按武城县志濮洪武五年以经明行修举于乡由县丞仕至肇庆府知府清廉仁爱一方安之　　汪渊
按华容县志渊字伯渊洪武庚午乡贡除广信府教授谪嘉定州学正训迪有方多所造就以老致仕　　汪一初按浙江通志一初字阳复淳安人少以能诗名洪武中郡守荐之朝上即命以白衣侍讲逾月授儒学提举明年以亲老乞归养庚申复召见对策第一擢太常寺卿辞不就遂命白衣巡抚山西卒于颍州　　汪景明按万姓统谱景明黟县人永乐中进士选为庶吉士历监察御史巡历有能声升湖广布政司参议卒于官　　汪寿
按万姓统谱寿世显之后荫袭指挥同知守巩昌永乐中升指挥使宣德初升都指挥佥事正统中历升都指挥使复以靖边功升署都督佥事协副总兵官守备凉州为人恭谨敬礼士大夫名重于时　　汪善
按万姓统谱善字存初歙人永乐丙戌进士以例归省逾年赴京授吏科给事中弹奏不避权贵缙绅惮之未几出知湖广夷陵州改广东万州升永州府同知卒善在郡庠清俭苦学两任州政勤于抚字劝农桑崇学校有循吏风　　汪存
按万姓统谱存字廷坚歙人少好学日侍亲侧怡愉孝敬出得一美味必先以寄父病久祁暑间祛蝇蚊靡昼夜母疾百药不治乃割股作羹母啜寻愈后随父商归舟宿邑之汝滩天未明父舍舟先归人言前路有虎存不待饭冒雨雪追四十里始及父果遇虎山陬存泣告天曰愿虎宁伤己毋伤吾父虎不动人谓孝感所致　　汪凯
按龙溪县志凯字克宁永乐癸卯乡举第一甲辰登进士第授礼部主事升浙江佥事以清介闻惩奸激浊不避权势浙人思之　　汪泽
按安庆府志泽怀宁人仕至后军都督府都督原籍凤阳其祖盛从明高皇战立奇功官都阃奉敕镇两广卒赠光禄大夫柱国前军都督府都督泽至宣德间屡以战功着世袭都指挥使隶荆州卫　　汪溥
按万姓统谱溥字源学绩溪人举乡贡授蓟州知州兴学教士课农足民有龙池河壅塞为患忽自东注粟有一本数穗蝗自灭禾大熟人谓过鲁恭之异政秩满民赴阙留诏升从四品再任以慰民望擢广西庆远知府历按察副使所在有政绩卒于官郡之民莫不为之流涕　　汪进
按万姓统谱进婺源人举进士授刑部主事尝奉命山西讯宪臣与武臣构狱事武臣赂权贵为之主进据实以闻权贵切齿擢山西按察佥事有宗室诬郡王事力鞫其實改湖广佥事蛮夷诸司皆中国人冒职有秦志虎者自建府设官夷民酷受其毒进与三司往按之悉置于法御史欲上其功进谓臣子之职固辞历福建山东副使皆有政绩迁按察使至左布政卒于官民皆立去思碑　　汪机
按名山藏方技记机祁门人父渭精医合东垣丹溪两法以行其术机为邑庠生弃去自言士欲泽人不宰相则医耳乃肆力医书所著有重集脉诀刊误内经补注本草会编　　汪泉
子
瑛

按明外史汪泉传泉世为金吾左卫指挥使家京师正统十年其子瑛有女将册为郕王妃乃授瑛为中城兵马司指挥妃正位中宫进泉都指挥同知府军卫瑛锦衣卫指挥使泉瑛寻擢左都督英宗复位泉仍居金吾旧职瑛锦衣旧职寻命瑛锦衣指挥佥事子孙世袭　　汪回显
按万姓统谱回显字汝光祁门人正统间进士授户部主事己巳北寇犯边督刍饷于畿甸奏行劝借赈恤之令人得苏息景泰初监运怀来永宁军饷备尝险阻明年买牛具于河南转送大同给济军民耕种于时饥莩塞路奏发廪赈恤全活甚众民怀其德　　汪敬按万姓统谱敬字益谦婺源人正统癸丑进士奉命湖广纂修宣庙實录竣事还丁外艰服阕以母老求终养家居十余年起授户部陕西司主事监督通州等处马房粮料以廉能着　　汪浒
按陕西通志浒字清夫成县人正统间登进士授户部主事历员外郎中景泰中奉敕选募陇右民兵御敌有功迁苏州知府未几政誉着闻甫三载卒　　汪霖按万姓统谱霖字润夫六安州人景泰甲戌进士擢监察御史按云南浙江所至振纪纲洗冤滞不察察为明历右佥都御史　　汪杲
按万姓统谱杲字廷辉休宁人天顺间进士授南京户部主事清谨详慎转郎中擢云南曲靖军民府知府时罗雄州土官自相仇杀杲攻抵其地谕以朝廷德威四境帖然以老致仕　　汪浩
按万姓统谱浩字弘初石首人进士任佥事善谋断天顺末成夔潼嘉盗群起连跨州郡镇巡束手无策乃委浩浩多设疑兵深入盗区擒斩万级升佥都御史巡抚四川讨平剧贼赵铎升副都后征都掌杀降召乱尚书程信来征粮运不继众心危惧浩诡言远攻近交帅兵先进发其窖藏军得不乏乱赖以平　　汪藻按万姓统谱藻字文洁幼以奇童称七岁补弟子员成化乙丑登进士由翰林历参政首劾汪直王越乱政汪开边衅立西厂章上罢厂贬直越藻在朝有半朝汪之称居乡律己正直刚方允为士表　　汪洪
按蒲圻县志洪字克容厥考胜顺天府经历成化元年洪举京闱明年登罗伦榜进士授户部主事历员外郎郎中值北寇兵至边鄙岁饥粮饷数匮敕洪督理转输斟酌损益区画攸当宪宗嘉之陟为山东参议时宰尹旻纵子贪贿洪力拒之遂左迁知蜀绵州州岁大旱洪捐俸设粥多方劝赈全活者甚众先都御史张瓒开置坝底诸堡以通茂州洪至往理戎务归至石泉土官突出洪倚堑控弦与之交射为流矢所中坠偏桥之悬岩而死　　汪奎
按明外史汪奎传奎字文灿婺源人成化初进士为秀水知县擢御史二十一年帝以灾变求言奎疏触帝怒未加谴无何有御史失仪奎当面纠退朝乃奏遂杖之于廷出为夔州通判孝宗立量移叙州同知以荐擢成都知府三迁广西左布政使弘治十四年以右副都御史巡抚贵州未浃岁普安贼妇米鲁作乱被劾致仕久之卒奎性简静不苟取与以笃實见称　　汪舜民
按明外史汪奎传奎从子舜民字从仁成化中进士授行人擢御史出按甘肃劾中官将帅失事陈边计章疏十上先是奎杖阙下舜民扶掖之帝闻而怒至是奏狱情帝忽摘其片词贬蒙化卫经历弘治初迁知东莞擢江西佥事改云南屯田副使忧归服除适淮扬大饥以故官奉命赈济活饥民百二十万人进福建按察使历河南左右布政使正德二年以右副都御史抚治郧阳改莅南京都察院道卒舜民好学砥行矫矫持风节尢负时望　　汪正
按万姓统谱正字惟中歙人早知读书力学成化己丑进士授福州长乐知县锄强植弱杜绝私谒权贵衔之沮其迁秩至再考始升南京户部主事均衡石谨出纳升本部员外郎再升郎中在部九年操守一致擢湖广辰州府知府能施其善政当道嘉其刚大有守屡剡荐之不幸以疾卒于官　　汪直
按明外史汪直传直大藤峡猺种也初给事万贵妃于昭德宫迁御马监太监成化十二年帝锐欲访外事直为人便黠因令密出伺察人莫知也独都御史王越与结欢明年设西厂以直领之自诸王府边镇及南北河道所在校尉罗列民间斗詈鸡狗辄置重法直每出随从甚众公卿值者皆避道兵部尚书项忠不避迫辱之大学士商辂与万安刘翊刘吉奏其状帝震怒诸大臣疏亦入帝不得已乃罢西厂使怀恩数直罪而宥之令归御马监中外大悦帝犹宠直不衰复诏直开西厂直焰愈炽未几直令东厂官校诬奏项忠违法事勒忠为民大学士辂亦罢去乃以所善王越为兵部尚书陈钺为右副都御史巡抚辽东十五年诏直巡边直年少喜兵陈钺讽直立边功自固直听之用抚宁侯朱永总兵而自监其军王越又使直诈称亦思马因犯边诏永同越西讨直为监军无功而还已复当加寇辽东亦思马因寇大同辽东巡按强珍发钺奸状直右钺谪珍于是天下恶直者指王越陈钺为二钺小中官阿丑工优戏一日为直状武冠操两钺趋帝前旁人问之曰吾将兵惟仗此两钺耳问何钺曰王越陈钺也帝听稍稍悟十七年命镇大同宠日衰给事御史交章奏其苛扰大伤国体请仍罢西厂而大同巡抚郭镗复言直与总兵许宁不和恐&#边事帝乃调直南京御马监降诏切责罢西厂不复设给事御史遂争言直罪请诛之帝乃降直奉御而褫逐其党王越等陈钺已致仕不问　　汪贵按万姓统谱贵字良贵歙人成化间举进士授嘉善知县富民买田不割税令小民代纳贵悉核正之为豪猾所诬送吏部民数千人拥舟扳号请留其衣作留衣亭邑人周寅等上书讼其冤尚书三原王恕为请复职民心乃安后改固始县卒于官身无遗物仅衣被而已　　汪山
按万姓统谱山字仁夫歙人成化间进士授行人拜监察御史巡按云南时孟密曩罕弄与木邦宣慰罕穵法雠杀屡绥不服久为边患山至谕以恩威遂革心效顺各归侵疆以事闻玺书褒劳云消三十年之边患活百千万之生灵擢浙江按察使佥事以疾卒于官　　汪靖
按万姓统谱靖祁门人一家百口同爨尺布不私乡邦称其行领乡荐授交河知县居官清慎不事逢迎民甚安之后改武平县卒于官囊无余蓄　　汪宗器
按万姓统谱宗器字鼎夫其先婺源人五世祖徙于太平之繁昌因家焉性素警慧有大志言辞敏给下笔语辄惊人成化甲辰登进士第授行人擢监察御史巡按湖广荐贤黜贪不避权贵寻擢南京大理寺丞发奸摘伏俨如神明凡疑狱不能决者一讯立辨升北京大理少卿未几以母老乞归养特进光禄卿致仕卒于家子廷伍廷伾廷侄廷倕廷傜廷仜　　汪瑄按荆州府志瑄字德卿江陵人成化甲辰进士初知华亭擢监察御史时权阉季广败瑄疏劾之数其党护及坏选法数事巡松江贪墨者望风解绶去　　汪如玉按万姓统谱如玉字德温直隶歙人和厚纯粹笃古持礼居家以孝友称所得学廪辄分济其族人经明行修为士人所宗后以贡授福宁州训导因材施教孜孜不怠语及义利之际尢致意焉故诸生咸兴起多文行士督学胡公铎邵公锐相继嘉誉之嘉靖三年卒于官诸生哀悼有扶榇至百里外者后举入名宦祠　　汪凤
按江西通志凤字天瑞弋阳人志福之孙也举进士历任刑部郎中出知漳州府简静有为擢贵州参政卒　　汪俊
按明外史汪俊传俊字抑之弋阳人父凤进士贵州右参政俊举弘治六年会试第一授庶吉士进编修正德中与修孝宗实录以不附刘瑾焦芳调南京工部员外郎瑾芳败召复原官累迁侍读学士擢礼部右侍郎嘉靖元年转吏部左侍郎时议兴献王尊号与尚书毛澄力争澄引疾去乃以俊为礼部尚书于时献王已加帝号矣主事桂萼复请称皇考章下廷议三年正月俊集廷臣争帝命再议俊遂抗疏乞休再请益力帝怒责以肆慢允其去明伦大典成落俊职卒于家隆庆初谥文庄俊行谊修洁立朝光明端介学宗洛闽学者称石潭先生　　汪伟
按明外史汪俊传俊弟伟字器之由庶吉士授检讨与俊皆忤刘瑾调南京礼部主事瑾诛复故官屡迁南京国子祭酒至吏部右侍郎偕廷臣数争大礼转左侍郎为陈洗劾罢卒于家　　汪大章
按贵州通志大章普定人弘治己未进士幼称奇童弱冠登第历官参议声名籍甚以事忤刘瑾遂告归　　汪鋐按明外史汪鋐传鋐婺源入弘治十五年进士授南京户部主事嘉靖六年由浙江左布政使擢右副都御史巡抚南赣汀漳诸府鋐初以才见颇折节取声誉为人机深外疏直而内倾险善窥时好为取舍见张璁桂萼霍韬方献夫得帝眷附丽以进鋐亦遂蒙帝眷逾年召协理院事数月进刑部右侍郎又数月进右都御史掌院事璁萼并居政府鋐为尽力二人所不悦者率先意去之进兵部尚书寻加太子太保十一年代王琼为吏部尚书鋐所排陷不可胜数举朝为侧目而鋐以柔自结于帝命兼兵部尚书总督启祥宫神御阁诸大工鋐于是分日理两部事兼典文武选威权震天下久之帝稍薄鋐给事中薛宗铠孙应奎翁溥何天启沈继美冯汝弼潘子正御史曹逵王廷等相继论劾帝与费宏李时语及鋐二人请留之以毕大工帝曰鋐邪留之无益二人以帝意谕鋐始引疾诏许之逾年卒谥荣和　　汪宪
按浙江通志宪字尚镒黄岩人领乡荐任新淦教谕律身清介升将乐知县庭无私谒狱空系囚流贼犯境宪披甲御之贼畏遁去百姓德之以廉平课最升宁州知州未至而宸濠变作宪冒险而进翊都御史王守仁竟平大憝未几引疾归卒　　汪循
按万姓统谱循字进之休宁人弘治进士两为县令民皆有去思擢判顺天当正德初逆瑾擅权循一月三抗疏于朝请裁革中官及上内修外攘十策言剀切为瑾所忌罢职瑾诛遂召弗起　　汪文盛
按明外史毛伯温传文盛字希周崇阳人正德六年进士授饶州推官入为兵部主事谏武宗南巡杖阙下嘉靖初历福州知府迁浙江陕西副使擢云南按察使十五年廷议将讨安南以文盛才就拜右佥都御史巡抚其地召为大理卿九庙灾道病自陈疏少缓令致仕卒　　汪元锡
</div>
    <div class="pagination">
<a href="氏族典卷诸姓部_page359.html">上一页</a><span>...</span><a href="氏族典卷诸姓部_page355.html">355</a><a href="氏族典卷诸姓部_page356.html">356</a><a href="氏族典卷诸姓部_page357.html">357</a><a href="氏族典卷诸姓部_page358.html">358</a><a href="氏族典卷诸姓部_page359.html">359</a><span class="current-page">360</span><a href="氏族典卷诸姓部_page361.html">361</a><a href="氏族典卷诸姓部_page362.html">362</a><a href="氏族典卷诸姓部_page363.html">363</a><a href="氏族典卷诸姓部_page364.html">364</a><a href="氏族典卷诸姓部_page365.html">365</a><span>...</span><a href="氏族典卷诸姓部_page361.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
