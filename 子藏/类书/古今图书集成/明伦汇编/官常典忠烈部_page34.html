<!DOCTYPE html>
<html>
<head>
    <meta charset="UTF-8">
    <title>官常典忠烈部 - 第 34 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典忠烈部 - 第 34 页/共 50 页</h1>
    <div class="content">按宁晋县志梦霖龙泉关指挥佥事流寇犯龙泉死节　　孙学古
按南和县志学古武举人崇祯戊寅守城城陷力战死赠明威将军　　檀光闾
按任县志光闾字开美髫年补弟子员为文昌明博大十七登乡荐敛饬有度尤究心性理及河洛之数尝读扬子太元不得其解以至废寝食戊寅城陷殉难　　李庚
按任县志庚山东人由举人任本邑令崇祯十一年殉难　　李有贵
按无极县志有贵陕西华州人吏目崇祯十一年任城破殉难　　萧时勉
按临城县志时勉广西临桂人由举人崇祯十一年知县事到任未久城陷死祀名宦　　石守道
按肥乡县志守道肥乡刘家寨人事孀母以孝闻崇祯戊寅兵乱掠诸村落守道负母避之遇贼被执不屈受刃而死　　李呈醇
族弟
三喜

按曲阳县志呈醇字含真补邑诸生以孝友称性侠烈胆力过人能驰射崇祯戊寅之乱文德村在城东南十里众心汹汹未知所避李氏父子兄弟谋曰护家口宜城固乡里宜村今村势在先掠城即不可知或万有一全且令妇女心有所恃也呈醇慨然曰吾与兄偕往乃率壮士夜挟弓刀护众西行及十里墩哨兵突至族弟李三喜应弦毙焉众欲窜呈醇厉声止之曰势已至此窜何往又度城已不能至则约众渡河而南遂抵村无恙父子兄弟悲且喜越三日骤闻马嘶出视之则老营掠境村人星散矣遂举家走仓皇中父弟被执兄不知所之时呈醇犹守西楼见父弟为所执一跃而下入队夺之与俱执甲者拥之去大骂曰吾不与汝共天头可断身不随汝也夺其刀自刭于家之南园　　王鼎铭
子
晋

按高阳县志鼎铭字录勋王福人素方正严毅喜诵读尚节义闾里望之罔不敬畏就之温如也教授弟子演讲得圣贤精旨已而以明经授虹县教谕日聚诸生讲学以忠孝为先虹士风大振升浙川知县时流寇猖獗大河以南无坚城鼎铭以忠义激劝百姓屡出破贼后以老病归戊寅城陷殉难子晋亦赴文庙死　　李廉仲
父士骥　弟
干生　子廷魁

按诸城县志廉仲字墨源丁丑科进士授直隶任丘知县莅任七月值崇祯戊寅冬城陷身冒矢石遂死于城下父士骥母张氏弟干生子廷魁一时并遇害上台为之申请题奏褒奖未果胞兄冲斗跋涉千余里泣血觅尸于任丘南城濠畔冰坑之上得廉仲遗尸而胸背数处皆带箭穿入其面目如生遂扶榇以归　　陈虞裔
按南皮县志虞裔耀州举人崇祯十一年任忠实慈爱甫任三月遇变死难焉　　张略
按献县志略山西举人崇祯十一年莅是邑秉性刚毅处事方宜城破之日宁死不屈惜表彰无人未得恩荫焉　　张梦龄
按任丘县志梦龄崇祯十一年任本县典史立教严饬守城效死　　马从聘
子士悫　士通　士
伟　侄士禄　孙国瑊

按明外史本传从聘字起莘灵寿人万历十七年进士授青州推官决狱有声擢御史勋卫李宗城册封平秀吉逃归从聘言其父言恭不当复督戎政不从出理两淮盐课言近日泰山崩离析者一里有余由开矿断地脉所致不可不速罢不报奸人田应璧请掣卖没官余盐助大功帝即遣中官鲁保督之从聘极陈其欺罔状不从还朝改按浙江又按苏松疏论苏松常镇增税课之害乞减免不报以久次擢太仆少卿拜右佥都御史巡抚延绥失事夺俸既而有捣巢功会引疾归兵科赵兴邦请叙不报后加兵部右侍郎家居二十余年屡荐不起崇祯十一年冬灵寿破从聘北向再拜顾三子曰吾大臣义不可辱汝曹生无害也三子不从皆自缢从聘死年八十二赠兵部尚书谥介敏官其一子按灵寿县志崇祯戊寅冬城破从聘北向再拜顾三子士悫士通士伟在侧麾之去曰吾为大臣受朝廷厚恩誓以必死汝曹即生无害也三子顿首泣愿从死遂皆死之侄士禄孙国瑊皆殉国难　　马从龙
按灵寿县志从龙字起云从聘弟也由例贡任扬州府经历时盐政废坏私煎充斥如山积从龙廉得其状白之宪司置诸法宪司左右受商贿屡行批驳力争之不得竟挂冠归戊寅同兄从聘殉难　　马国玠
按灵寿县志国玠从聘之孙士昌之子殉难
　　马国璞
按灵寿县志国璞从聘之孙戊寅兵难父廪生士通从从聘死国璞亦殉父死　　耿荫楼
子
参

按明外史马从聘传从聘同邑耿荫楼字旋极天启中任临淄知县有倡邪教谋不轨者荫楼剿破之久旱囚服暴烈日中哭于坛雨立澍兼摄寿光事祷雨如临淄崇祯中入为兵部主事调吏部历员外郎乞假归城破偕子参并死之赠光禄少卿　　冯登鳌
按灵寿县志豋鳌陕西人崇祯癸酉举人授知县戊寅兵变率众登陴死守城陷殉难　　温性生
按灵寿县志性生邯郸人贡生殉城死难
　　贾于廷
按灵寿县志于廷邯郸人崇祯间任本县训导殉城死难　　杨彪
按灵寿县志彪陕西人崇祯间任本邑典史殉难死　　康用光按灵寿县志用光崇祯八年选贡戊寅殉难死　　徐来朝弟来贡
　侄引昌

按灵寿县志来朝字觐轩善草书尤骑射自诸生为镇抚历任天津卫参将升副将家居戊寅兵变率弟来贡侄引昌俱殉难死　　徐衍泗
按武城县志衍泗字孔源邑增生为人笃学立志治家严肃城破仗义殉难至死而手刃未解时妻尹氏亦死之　　王国俊
按武城县志国俊字龙门邑廪生慷慨端方守城仗义死节　　吴文光
按武城县志文光字奎冲城陷众挽之不去力竭战死　　李三奇
按武城县志三奇字素宇万历己未进士初任巩县令历升户部主事致仕家居崇祯十一年守城死难子应泰具奏赠光禄寺少卿赐祭葬　　商醇儒
按武城县志醇儒字载素为人宽厚端方慷慨重义戊寅城陷被执仗义死节　　商大儒
子
文企

按武城县志大儒字载朴恩选为人刚介清洁甘贫乐道城陷与兄醇儒子文企俱仗节而死　　陈光先
按历城县志光先指挥戊寅署巡道中军率道丁守城城陷巷战力竭而死　　徐晖吉
按历城县志晖吉号羲上甲子举人戊寅守南城城陷死之　　刘汝通
按历城县志汝通号复阳乙卯举人戊寅守南城城陷死之　　丁振
按历城县志振字又从癸酉举人戊寅守南城城陷死之　　张允文
按历城县志允文岁贡东昌教授素具文名两中乙榜戊寅守城死　　王敬贤　吴元戎
按历城县志敬贤号震阳武进士武定州守备致仕家居年七十余戊寅守北城与吴元戎同死　　吴安邦
按历城县志安邦字盘石历任登州总兵戊寅守北城城陷死所戍铺中　　贾槐
按历城县志槐字世荫夷希子乙卯举人纠众协守捐赀饷卒城陷死之　　张元英
按历城县志元英字孟育情之子甲子举人戊寅守南城倡施布被以恤寒军日捐酒食以饷戍卒城陷死之　　嵇岚
按历城县志岚字珊枫丙子举人戊寅守观风楼城陷死南城下　　胡显宗
按历城县志显宗字昭来庚午举人戊寅守西城家贫销簪珥易烛百炬以济军需城陷死之　　米嘉珠
按历城县志嘉珠字玉函乙卯举人壬戌甲戌两中乙榜戊寅守西城城陷投井中死　　费克谦
按历城县志克谦京卫副将戊寅守南城城陷死之　　陈虞引按济南府志虞引云南昆明人崇祯间任济南府同知戊寅守东北城城陷赴火而死　　刘以楷
按夏津县志以楷崇祯元年拔贡生十一年兵临城以楷守西门慷慨誓死城陷身亡尸横汛地　　戴章甫
按夏津县志章甫庠生崇祯间兵至父女被执章甫嘱曰死不可受辱也遂俱被杀　　江淮
按固始县志淮年七十嗜学隐居戊寅之冬流氛猖獗淮正襟谠论誓不与贼俱生寇至慷慨就戮妻张长媳郑孙媳谢严气正性激烈不回媳合姑而代之死孙痛祖以乞其生毒势愈迫争死抗詈三世节烈同时遇害　　周询
按夏邑县志询生员读书解大义磊落不羁崇祯十一年流寇骤至人各鸟兽窜询奋曰贼非人乎宁不惧死耶吾辈逃则易耳家室蹂躏尚忍言哉勇者随吾来得数十人挥戈以战斩数人已而铁骑千至询叹曰事之不济命也既被执贼呼之降询叱之曰今日有断头周询无屈膝周询遂遇害　　吕汉
按晋州志汉字锺滹由癸酉科武举任获鹿道旗古千总戊寅之变登陴力战而死　　王立邦
按安庆府志立邦字中寰行己方正以孝行闻戊寅夏为贼所执见状貌奇伟逼之降不从火烙无完肤骂不绝口贼以乱杖毙之时贼久踞山旬日后其子应斌归殓同死仆婢为乌所伤立邦则二犬守其尸时溽暑颜色如生　　贾储芳
按威县志储芳字瑞堂以伯父太保边功恩授山东临清州镇抚时魏监擅权荼毒搢绅储芳履任匝月有巨铛驰驿递视师清源势焰熏天达官贵人莫不屈膝储芳武职应戎服谒见叹曰陶靖节不为五斗米拜乡里小儿余奚恋此一弁为遂力白长官辞任归后戊寅守城城陷殉难　　张弘任
子
振祚

按庐江县志弘任字曾士崇祯间举人知四川威远县时贼势猖獗弘任誓死守城令长子振祚领数骑突围夜出求援未至城陷为贼所执诱以官弘任曰我为国守土牧民今日之事有死而已肯从尔作贼耶贼怒杀之甚惨振祚还见父遇害挺身击贼不胜死　　郝景春
子鸣鸾
　仆陈宜
　杨道选　朱邦闻
按明外史忠义传景春字和满江都人举于乡署盐城教谕坐事罢归起陕西苑马寺万安监录事量移黄州照磨摄黄安县事甫三日群贼掩至坚守八日夜始解去崇祯十一年擢房县知县罗汝才率九营之众请降于熊文灿文灿受之汝才犹豫景春单骑入其营偕汝才及其党白贵黑云祥歃血盟汝才乃诣军门降分诸营于竹溪保康上津而自与贵云祥居房县之野当是时郧阳诸属邑城郭为墟独房赖景春拊循粗堪自守及大众杂处居民日惴惴景春乃与主簿朱邦闻守备杨道选内修守具外辑诸营明年五月张献忠反谷城约汝才同反景春子诸生鸣鸾力敌万夫谓父曰吾城当贼冲而羸卒止二百城何以守乃擐甲诣汝才曰若不念香火盟乎慎毋从乱汝才佯诺鸣鸾觉其伪归与道选授兵登陴而献忠所遣前锋已至击斩其将上天龙遣使缒城乞援于文灿凡十四往不报已而献忠骑大至守者见献忠兵白帜汝才兵赤帜俄二帜相杂环城力攻贵云祥策马呼曰以城让我保无他也献忠又以张大经檄谕降景春怒大骂碎之鸣鸾且守且战阅五日贼多死乃负板穴城城将崩鸣鸾热油灌之又击伤献忠左足杀其所爱善马乃用间入贼垒阴识献忠所卧帐将袭擒之指挥张三锡启北门揖汝才入道选巷战死大经使汝才说景春降怒不答汝才问库藏储蓄安在叱曰库藏若有物城岂为汝陷贼怒杀一典史一守备恐之卒不屈与鸣鸾俱被杀仆陈宜亦死之邦闻及其家人&#不屈死事闻赠景春尚宝少卿建祠奉祀道选等亦赠恤已帝召见辅臣贺逢圣备述其死事状改赠太仆少卿三锡后为官军所获磔死　　张秉文　宋学朱　周之训　唐世熊　邓谦季父
有祯
　苟好善　熊烈献　韩承宣　刘
　　大年　宋希尧
按明外史忠义传秉文字含之桐城人祖淳官参政事具循吏传秉文举万历三十八年进士授归安知县调徽州教授屡迁户部郎中抚州知府江西副使以疾归起官湖广改福建右参政与平海寇李魁奇崇祯中历广东按察使右布政使调山东为左十一年冬畿南有警本兵杨嗣昌檄山东巡抚颜继祖移师德州于是济南空虚止乡兵五百莱州援兵七百势弱不足守巡按御史宋学朱方行部章丘闻警驰还与秉文及副使周之训翁鸿业参议邓谦盐运使唐世熊等议守城而连章告急于朝嗣昌无以应督师中官高起潜拥重兵临清不救大将祖宽倪宠等亦观望致直下州县十有六遂临济南城学朱等分门死守昼夜不解甲外围急援兵竟不至明年正月二日城破秉文偕妻方妾李投水死之训谦世熊及济南知府苟好善同知陈虞孕通判熊烈献历城知县韩承宣皆死焉德王由枢被执秉文赠太常卿之训谦光禄卿承宣光禄少卿皆建特祠余赠恤如制巡按学朱死不得尸疑未实独格不予其子诉于朝不听福王时子再诉乃赠大理卿鸿业及推官陆灿不知所终赠恤亦不及学朱字用晦长洲人崇祯四年进士为御史尝抗疏劾杨嗣昌田惟嘉时论壮之之训黄冈人进士累官浙江按察使坐事贬官被荐未迁擢而遘难望阙再拜与妻刘偕死阖门殉之谦孝感人进士战于城上与季父有祯偕死母莫氏匿民间不食死族戚傔从死者四十余人世熊灌阳人举人分守西门被杀好善醴泉人进士烈献黄陂人贡生城破与二子俱死承宣大学士爌孙进士与妻妾同死有刘大年者江西广昌人官兵部主事奉使南京还朝道历城城破遂抗节死赠光禄少卿时所破州县守令失城者皆论死而临邑宋希尧以死节蒙赠恤　　杨振　李禄
按明外史金日观传方松山之被围也巡抚方一藻议遣兵救援诸将相顾莫敢前独副将杨振毅然请行至吕洪山遇伏力战不能脱全军尽没振被执令往松山说降未至城里许南向坐于地命从官李禄曰为我告城中人宜坚守诸路援兵即至矣禄至城下致振语城中人守益坚振及禄皆被杀事闻命优恤振字菊清义州卫人世为本卫指挥使天启二年河东失守归路梗其母自缢振偕父及幼弟昼伏夜行渡鸭绿江抵朝鲜入皮岛毛文龙知其父子才并署军职文龙死归袁崇焕于宁远以振为千总崇祯二年从入卫救开平有功进都司佥书寻以游击战邮马山功多进参将久之擢副总兵中官高起潜欲致之振不往以他事中之落职一藻惜其才得复官竟死于难　　吴凯
按济南府志凯字献明三戒子邑廪生以孝友称乡里间善诗古文词精锺王书法为人正直不阿天启间家贫甚有出入阉门者荐为阉人幕客且许酬以科名凯正色叱之时王吏部象春闻而叹赏赠以诗芝兰生谷中幽隐自含秀菟丝附茑萝蔓延结高冈之句学宫傍有空地胥吏辈欲改为马&#时邑令贪暴刚愎自用无敢撄其锋者凯立争之得免己卯土寇陷长山城与令言战守以不屈遇变子管登进士　　邵周达按济南府志周达禹城人万历癸卯举人在乡党加意亲睦以至诚相披闾里化之闯寇至逼以势义不肯屈遂遇害　　翁鸿业
按杭州府志鸿业字一瓛钱塘人天启甲子举浙江第一乙丑登进士殿试拟第一甲第一名者数日矣忽阅卷阁臣以误入分崩字遂易第二甲第一名例当馆选闭户不投津要仅以仪部郎出为广东右参政分守岭东以平海寇出冤狱称能吏丁祖父艰承重归里丁丑补山东右参政兼按察副使时羽书旁午鸿业分校诸郡语诸生力学读书当知世间忠孝事戊寅济南被围御史檄鸿业署兵部分守东城己卯正月二日大雾昼晦陷城东门守陴者溃鸿业伤头颅中左股投烈焰以死莱阳宋璜为杭郡司李乃白其事　　姜道元
子
廷栋

按绍兴府志道元字敬胜余姚人敬之子以顺天副榜恩贡授山东布政司理问摄理临清州篆岁旱漕河尽涸道元谓事属于神可以诚通乃祷之雨随澍河流大增粮艘得以前行居无何济南被围职守北门道元以俸赀募壮士相与&#力数旬不懈及城陷被执不知其官也视之肘有印胁令降不从遂见害妻来氏自沉署后湖中子廷栋从之死后以事闻予褒恤　　孔间武
按济南府志间武曲阜人为济南府学教授己卯城破死难　　陆灿
按平湖县志灿字振玉崇祯甲戌进士授济南府推官三齐首郡号难治灿以廉节自矢东海颂清平焉丙子分考得士六人赵进美以垂髫冠齐鲁太学生宋玉鋐兄弟坐盗诬举家系狱数载屡叩登闻不得灿独察其冤且廉知真盗系厂狱因请复鞫悉反其案释之戊寅十二月济南被围巡抚颜继祖率师保德州济南无兵巡按檄司道府县官婴城固守己卯正月初六日城破快役滕安国劝之去灿瞋目曰城存与存城亡与亡勿顾我遂死之阖门皆遇害　　宁海王常沺按历城县志宁海王常油性谦和能驭下葬母送至墓哀动路人咸称其孝己卯之变守南门城陷死之　　陈戴春
子枢　樟
楠　孙文焕

按历城县志戴春号澄渠九畴子庚辰进士历官副宪天性醇谨所莅皆有实政家居杜门谢客不通关节书屡荐不起己卯城陷不屈而死年八十八子太学生枢诸生樟楠孙文焕皆守城不屈死　　王启亨
按历城县志启亨元复子丙午举人己卯死难　　杨卓按历城县志杨家寨东北有杨家庄环水立寨独留一径设立木炮贼谍知为木炮不之惧已而实药然火连伤数十人贼恨曰杨家寨不能攻焉能破城己卯城陷寨犹固守后入寨杀无&#类死者杨卓等百余人稍西为边家寨亦称能守云　　刘元化
按青州府志元化字斗杓诸城人万历己酉举人知高临洛川咸有善绩归隐家琅琊足不至公门赋诗饮酒平生耻言荣华怡旷自安闯寇变乃正衣冠作绝命辞慷慨而殁善临书尤工草书诗集脍炙人口　　江浴晃按扶沟县志浴晃字耀阳邑庠生为人质朴谨厚言讷讷不能出口崇祯十二年流贼掠村时浴晃夫妇被执贼炽炭为炮烙计浴晃至死骂不绝口其妻见浴晃被杀亦大骂求死遂同遇害　　刘煋
按仪封县志煋邑人大谟曾孙崇祯丁丑科武进士选汝南营练兵守备驻札信阳州在任二年选锋养士誓剪贼寇一夕贼以万余骑至城下即拥众登陴城陷煋率众巷战迎杀数贼以贼众不支返厅事自缢　　王引长
弟
</div>
    <div class="pagination">
<a href="官常典忠烈部_page33.html">上一页</a><span>...</span><a href="官常典忠烈部_page29.html">29</a><a href="官常典忠烈部_page30.html">30</a><a href="官常典忠烈部_page31.html">31</a><a href="官常典忠烈部_page32.html">32</a><a href="官常典忠烈部_page33.html">33</a><span class="current-page">34</span><a href="官常典忠烈部_page35.html">35</a><a href="官常典忠烈部_page36.html">36</a><a href="官常典忠烈部_page37.html">37</a><a href="官常典忠烈部_page38.html">38</a><a href="官常典忠烈部_page39.html">39</a><span>...</span><a href="官常典忠烈部_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
