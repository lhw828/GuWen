<!DOCTYPE html>
<html>
<head>
    <meta charset="UTF-8">
    <title>皇极典僭号部 - 第 4 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇极典僭号部 - 第 4 页/共 4 页</h1>
    <div class="content">王建
　王衍

五代史前蜀世家王建字光图许州舞阳人也为人隆眉广颡状貌伟然少无赖以屠牛盗驴贩私盐为事里人谓之贼王八后为忠武军卒稍迁队将黄巢陷长安僖宗在蜀忠武军将鹿晏弘以兵八千属杨复光讨贼巢败走复光以其兵为八都都将千人建与晏弘皆为一都头复光死晏弘率八都西迎僖宗于蜀所过剽略行至兴元逐节度使牛丛自称留后僖宗即以晏弘为节度使晏弘以建等八都头皆领属州刺史已而晏弘拥众东归陈许建与晋晖韩建张造李师泰等各率一都西奔于蜀僖宗得之大喜号随驾五都以属十军观军容使田令孜令孜以建等为养子僖宗还长安使建与晋晖等将神策军宿卫光启元年河中王重荣与令孜争盐池重荣召晋兵犯京师僖宗幸凤翔二年三月移幸兴化以建为清道使使负玉玺以从行至当涂驿李昌符焚栈道栈道几断建控僖宗马冒烟焰中过宿□下僖宗枕建膝寝既觉涕泣解御衣赐之僖宗已至兴化令孜以谓天子播越由己致之惧且得罪西川节度使陈敬瑄令孜同母弟也令孜因求为西川监军杨复恭代为军容使复恭出建为璧州刺史建乃招集亡命及溪洞夷落有众八千以攻阆州执其刺史杨行迁又攻利州利州刺史王珙弃城走敬瑄患之以问令孜令孜曰王八吾儿也以一介召之可置麾下乃使人招建东川顾彦朗与建有旧建闻令孜召己大喜因至梓州谓彦朗曰十军阿父召我我欲至成都见陈公以求一镇即以其家属托彦朗选精兵二千驰之成都行至鹿头关敬瑄悔召建使人止之建大怒击破鹿头关取汉州彦朗闻之出兵助建军于学射敬瑄遣将句惟立逆建建击败之遂攻彭州敬瑄遣眉州刺史山行章将兵五万屯新繁建又击败之掳获万余人横尸四十里敬瑄发兵七万益行章与建相持蒙阳新都百余日昭宗遣左谏议大夫李珣为两川宣谕和协使诏彦朗等罢兵彦朗请以大臣镇蜀因为建求旌节文德元年六月以宰相韦昭度为四川节度使分□蜀黎雅为永平军拜建节度使敬瑄不受代昭宗即命昭度将彦朗等兵讨之昭宗以建为招讨牙内都指挥使久之不克建谓昭度曰公以数万之众困两川之人而师久无功奈何且唐室多故东方诸镇兵接都畿公当归相天子静中原以固根本此蛮裔之国不足以留公昭度迟疑未决建遣军士擒昭度亲吏于军门脔而食之建入白曰军士饥须此为食尔昭度大恐即留符节与建而东昭度已去建即以兵扼□门两川由是阻绝山行章屯广都建击败之行章走眉州以州降建建引兵攻成都而资简戎茂嘉邛诸州皆杀刺史降建建攻成都甚急田令孜登城呼建曰老夫与公相厚何嫌而至此建曰军容父子之恩心何可忘然兵讨不受代者天子命也令孜夜入建军以节度观察牌印授建明日敬瑄开门迎建建将入城以张勍为都虞候戒其军士曰吾以张勍为虞候矣汝等无犯其令幸勍执而见我我尚活汝使其杀而后白吾亦不能诘也建入城军士剽略勍杀百人而后止建迁敬瑄于雅州使人杀之复以令孜为监军既而亦杀之大顺二年十月唐以建为检校司徒成都尹剑南西川节度副大使知节度事管内观察处置云南八国招抚等使东川顾彦朗卒其弟彦晖立唐遣宦者宗道弼赐彦晖东川旌节□州刺史常厚执道弼以攻梓州建遣李简王宗涤等讨厚自彦朗死建欲图并东川而未有以发及李简等讨厚戒曰兵已破厚彦晖必出犒师即与俱来无烦吾再举也简等击厚败之锺阳厚走还□州以唐旌节还道弼而出之彦晖已得节辞疾不出犒军干宁二年建遣王宗涤攻之十二月宗涤败彦晖于楸林斩其将罗璋遂围梓州三年五月昭宗遣宦者袁易简诏建罢兵建收兵还成都黔南节度使王肇以其地降于建四年宗涤复攻东川别遣王宗侃宗阮等出峡取渝泸州五月建自将攻东川昭宗遣谏议大夫李洵判官韦庄宣谕两川诏建罢兵建不奉诏乃责授建南州刺史以郯王为凤翔节度使徙李茂贞代建为西川节度使茂贞拒命乃复建官爵冬十月建攻破梓州彦晖自杀彦晖将顾彦瑶顾城已危谓诸将吏曰事公当生死以之指其所佩宾铁剑曰事急而有叛者当齿此剑及城将破彦瑶与彦晖召集将吏饮酒遂与之俱死建以王宗涤为东川留后唐即以宗涤为节度使于是并有两川之地是时凤翔李茂贞兼据梁洋秦陇数以兵侵建天复元年梁太祖兵诛宦者韩全诲等劫天子幸凤翔梁兵围之茂贞闭城拒守经年力窘求与梁和建间遣人聘茂贞许以出兵为援劝其坚壁勿和遣王宗涤将兵五万声言迎驾以攻兴元执其节度使李继业而武定节度使拓拔思敬以其地降于建于是并有山南西道是时荆南成汭已死襄州赵匡凝遣其弟匡明袭据之建乘其间攻下夔施忠万四州三年八月唐封建蜀王四年唐迁都洛阳改元天佑建与唐隔绝而不知故仍称天复天复六年又取归州于是并有三峡七年梁灭唐遣使者谕建建拒而不纳建因驰檄四方会兵讨梁四方知其非诚实皆不应是岁正月巨人见青城山六月凤凰见万岁县黄龙见嘉阳江而诸州皆言甘露白鹿白雀龟龙之瑞秋九月己亥建乃即皇帝位封其诸子为王以王宗佶为中书令韦庄为左散骑常侍判中书门下事唐袭为枢密使郑骞为御史中丞张格王锴为翰林学士周博雅为成都尹蜀恃险而富当唐之末人士多欲依建以避乱建虽起盗贼而为人多智诈善待士故其僭号所用皆唐名臣世族庄见素之孙格浚之子也建谓其左右曰吾为神策军将时宿卫禁中见天子夜召学士出入无间恩礼亲厚如寮友非将相可比也故建待格等恩礼尤异其余宋玭等百余人并见信用武成元年正月祀天南郊大赦改元以王宗佶为太师宗佶本姓甘氏建为忠武军卒时掠得之养以为子后以军功累迁武信军节度使后建所生子元懿等稍长宗佶以养子心不自安与郑骞等谋求为大司马总六军开元帅府凡军事便宜行而后闻建以宗佶创业功多优容之唐袭本以舞僮见幸于建宗佶尤易之后为枢密使犹名呼袭袭虽内恨而外奉宗佶愈谨建闻之怒曰宗佶名呼我枢密使是将反邪宗佶求大司马章三上建以问袭袭因激怒建曰宗佶功臣其威望可以服人心陛下宜即与之建心益疑宗佶入奏事自请不已建叱卫士扑杀之并赐骞死六月以遂王宗懿为皇太子建加尊号英武睿圣皇帝七月驺虞见武定二年颁永昌历广都嘉禾合穗三年八月有龙五十见洵阳水中十月麟见璧州十二月大赦改明年为永平元年岐王李茂贞自为梁所围而山南入于蜀地狭势孤遂与建和以其子娶建女因求山南故地建怒不与以王宗侃为北路都统宗佑宗贺唐袭为三面招讨使以攻岐战于青泥宗侃败绩退保西县为茂贞兵所围建自将击之岐兵败解去建至兴元而还加尊号曰英武睿圣光孝皇帝二年又加号曰英武睿圣神功文德光孝皇帝初田令孜之为监军也盗唐传国玺入于蜀而埋之二月尚食使欧阳柔治令孜故第穿地而得之以献五月梁遣光禄卿卢玭来聘推建为兄其印文曰大梁入蜀之印宰相张格曰唐故事奉使四裔其印文曰大唐入某国之印今梁以兄事陛下奈何卑我如外国建怒欲杀梁使者格曰此梁有司之过尔不可以绝两国之欢已而梁太祖崩建遣将作监李纮吊之遂刻其印文曰大蜀入梁之印剑州木连理六月麟见文州十二月黄龙见富义江三年正月麟见永泰五月驺虞见壁山有二鹿随之秋七月皇太子元膺杀太子少保唐袭元膺建次子也初名宗懿后更名宗坦建得铜牌子于什仿有文二十余字建以为符谶因取以名诸子故又更名元膺元膺为人猳喙龋齿多材艺能射钱中孔尝目抱画球掷马上驰而射之无不中年十七为皇太子判六军创大武神机营开永和府置官属建以元膺年少任重以记事戒之令一切学朕所为则可以保国又命道士广成先生杜光庭为之师唐袭建之嬖也元膺易之屡谑于朝建惧其交恶乃罢袭枢密出为兴元节度使已而袭罢归元膺廷疏其过失建益不悦是月七夕元膺召诸王大臣置酒而集王宗翰枢密使潘峭翰林学士毛文锡不至元膺怒曰集王不来峭与文锡教之耳明日元膺白建峭及文锡离间诸王建怒将罪之元膺出而袭入建以问之袭曰太子谋作乱欲召诸将诸王以兵锢之然后举事尔建疑之袭请召屯营军入卫元膺初不为备闻袭召兵以为诛己乃与伶人安悉香军将喻全殊率天武兵自卫遣人擒峭及文锡而笞之幽于其家召大将徐瑶常谦率兵出拒袭与袭战神武门袭中流矢坠马死建遣王宗贺以兵讨之元膺兵败皆溃去元膺匿跃龙池槛中明日出而丐食蜀人识之以告建遣宗翰招谕之宗翰未至为卫兵所杀建乃立其幼子郑王宗衍为太子白龙见□州江四年荆南高季昌侵蜀巫山遣嘉王宗寿败之于瞿唐八月杀黔南节度使王宗训冬南蛮攻掠界上建遣夔王宗范击败之于大渡河麟见昌州五年起寿昌殿于龙兴宫画建像于壁又起扶天阁画诸功臣像十一月大火焚其宫室遣王宗俦等攻岐取其秦凤阶成四州至于大散关梁叛将刘知俊在岐于是以其族来通正元年遣王宗绾等率兵十二万出大散关攻岐取陇州八月起文思殿以清资五品正员官购群书以实之以内枢密使毛文锡为文思殿大学士黄龙见大昌池十月大赦改元十二月又改明年元曰天汉国号汉天汉元年杀刘知俊十二月大赦改明年元曰光天复国号蜀光天元年六月建卒年七十二建晚多内宠贤妃徐氏与妹淑妃皆以色进尃房用事交结宦者唐文扆等干与外政建年老昏耄文扆判六军事无大小皆决文扆及建疾以兵入宿卫谋尽去建故将故将大臣闻建疾皆不得入见久之宗弼等排闼入言文扆欲为变乃杀之建因以谓老将大臣多许昌故人必不为太子用思择人未得而疾亟乃以宦者宋光嗣为枢密使判六军而建卒太子立去宗名衍衍字化源建十一子曰卫王宗仁简王元膺赵王宗纪豳王宗辂韩王宗智莒王宗特信王宗杰鲁王宗鼎兴王宗泽薛王宗平而郑王宗衍最幼其母徐贤妃也以母宠得立为皇太子开崇贤府置官属后更曰天策府衍为人方颐大口垂手过膝顾目见耳颇知学问能为浮艳之词元膺死建以豳王宗辂貌类己信王宗杰于诸子最材贤欲于两人择立之而徐妃专宠建老□耄妃与宦者唐文扆教相士言衍相最贵又讽宰相张格赞成之衍由是得为太子建卒衍立谥建曰神武圣文孝德明惠皇帝庙号高祖陵曰永陵建正室周氏号昭圣皇后后建数日而卒衍因尊其母徐氏为皇太后后妹淑妃为皇太妃太后太妃以教令卖官自刺史以下每一官阙必数人并争而入钱多者得之通都大邑起邸店以夺民利衍年少荒淫委其政于宦者宋光嗣光葆景润澄王承休欧阳晃田鲁俦等而以韩昭潘在迎顾在珣严旭等为狎客起宣华苑苑有重光太清延昌会真之殿清和迎仙之宫降真蓬莱丹霞之亭飞鸾之阁瑞兽之门又作怡神亭与诸狎客妇人日夜酣饮其中尝以九日宴宣华苑嘉王宗寿以社稷为言言发流涕韩昭等曰嘉王酒悲尔诸狎客共以慢言谑嘲之坐上喧然衍不能省也蜀人富而喜遨当王氏晚年俗竞为小帽仅覆其项俯首即堕谓之危脑帽衍以为不祥禁之而衍好戴大帽每微服出游民间民间以大帽识之因令国中皆戴大帽又好裹尖巾其状如锥而后宫皆戴金莲花冠衣道士服酒酣免冠其髻髽然更施朱粉号醉籹国中之人皆效之尝与太后太妃游青城山宫人衣服皆画云霞飘然望之若仙衍自作甘州曲述其仙状上下山谷衍常自歌而使宫人皆和之衍立之明年改元干德元年正月祀天南郊大赦加尊号为圣德明孝皇帝二年冬北巡至于西县旌旗戈中连亘百余里其还也自阆州浮江而上龙舟画舸照耀江水所在供亿人不堪命三年正月还成都五年起上清宫塑王子晋像尊以为圣祖至道玉宸皇帝又塑建及衍像侍立于其左右又于正殿塑元元皇帝及唐诸帝备法驾而朝之六年以王承休为天雄军节度使天雄军秦州也承休以宦者得幸为宣徽使承休妻严氏有绝色衍通之是时唐庄宗灭梁蜀人皆惧庄宗遣李严聘蜀衍与俱朝上清而蜀都士庶帘帷珠翠夹道不绝严见其人物富盛而衍骄淫归乃献策伐蜀明年唐魏王继岌郭崇韬伐蜀是岁衍改元曰咸康衍自立岁常猎于子来山是岁又幸彭州阳平山汉州三学山以王承休妻严氏故十月幸秦州群臣切谏衍不听行至梓潼大风发屋拔木太史曰此贪狼风也当有败军杀将者衍不省衍至绵谷而唐师入其境衍惧遽还唐师所至州县皆迎降衍留王宗弼守□谷遣王宗勋宗俨宗昱率兵以拒唐师宗勋等至三泉望风退走衍诏宗弼诛宗勋等宗弼反与宗勋等合谋送款于唐师衍自绵谷还至成都百官及后宫迎谒七里亭衍杂宫人作回鹘队以入明日御文明殿与其群臣相对涕泣而宗弼亦自绵谷驰归登大元门收成都尹韩昭宦者宋光嗣景润澄欧阳晃等杀之函首送于继岌衍即上表乞降宗弼迁衍于天启宫魏王继岌至成都衍君臣面缚舆榇出降于七里亭庄宗召衍入洛赐衍诏曰固当列土而封必不薄人于险三辰在上一言不欺衍捧诏欣然就道率其宗族及伪宰相王锴张格庾传素许寂翰林学士李昊等及诸将佐家族数千人以东同光四年四月行至秦川驿庄宗用伶人景进计遣宦者向延嗣诛其族衍母徐氏临刑呼曰吾儿以一国迎降反以为戮信义俱弃吾知其祸不旋踵矣衍妾刘氏鬓发如云而有色行刑者将免之刘氏曰家国丧亡义不受辱遂亦就死宗弼本姓魏名弘夫建录为养子建攻顾彦晖宗弼常以建语泄之彦晖者彦晖败建待之如初建病且卒宗弼守太师兼中书令判六军辅政衍降宗弼以蜀珍宝奉魏王及郭崇韬求为西川节度使魏王曰此我家物也何用献为居数日为崇韬所杀宗寿许州民家子也建以同姓录之为子宗寿好学工琴弈为人恬退喜道家之术事建时为镇江军节度使衍既立宗寿为太子太保奉朝请以炼丹养气自娱衍为淫乱独宗寿常切谏之后为武信军节度使唐师伐蜀所在迎降魏王常以书招之独宗寿不降闻衍已衔璧大恸从衍东迁至岐阳以贿赂守者得入见衍衍泣下沾襟曰早从王言岂有今日衍死宗寿至渑池闻庄宗遇□亡入熊耳山天成二年出诣京师上书求衍宗族葬之明宗嘉其忠以为保义军行军司马封衍顺正公许以诸侯礼葬宗寿得王氏十八丧葬之长安南三赵村　　后蜀
孟知祥
　孟昶

五代史后蜀世家孟知祥字保引邢州龙冈人也其叔父迁当唐之末据邢洺磁三州为晋所掳晋王以迁守泽潞梁兵攻晋迁以泽潞降梁知祥父道独留事晋而不显及知祥壮晋王以其弟克让女妻之以为左教练使庄宗为晋王以知祥为中门使前此为中门使者多以罪诛知祥惧求他职庄宗命知祥荐可代己者知祥因荐郭崇韬自代崇韬德之知祥迁马步军都虞候庄宗建号以太原为北京以知祥为太原尹北京留守魏王继岌伐蜀郭崇韬为招讨使崇韬临诀白曰即臣等平蜀陛下择帅以守西川无如孟知祥者已而唐兵破蜀庄宗遂以知祥为成都尹□南西川节度副大使知祥驰至京师庄宗戒有司盛供帐多出内府珍奇诸物以宴劳之酒酣语及平昔以为笑乐叹曰继岌前日乳臭儿尔乃能为吾平定两川吾徒老矣孺子可喜然益令人悲尔吾忆先帝弃世时疆土侵削仅保一隅岂知今日奄有天下九州四海奇珍异产充牣吾府因指以示知祥曰吾闻蜀土之富无异于此以卿亲贤故以相付同光四年正月戊辰知祥至成都而崇韬已死魏王继岌引军东归先锋康延孝反攻破汉州知祥遣大将李仁罕会任圜董璋等兵击破延孝知祥得其将李肇侯弘实及其兵数千以归而庄宗崩魏王继岌死明宗入立知祥乃训练兵甲阴有王蜀之志益置义胜定远骁锐义宁飞掉等军七万余人命李仁罕赵延隐张业等分将之初魏王之班师也知祥率成都富人及王氏故臣家得钱六百万缗以犒军其余者犹二百万任圜自蜀入为相兼判三司素知蜀所余钱是冬知祥加拜侍中乃以太仆卿赵季良赍官告赐之因以为三川制置使督蜀犒军余钱送京师且制置两川征赋知祥怒不奉诏然知祥与季良有旧遂留之枢密使安重诲颇疑知祥有异志思有以制之初知祥镇蜀庄宗以宦者焦彦宾为监军明宗入立悉诛宦者罢诸道监军彦宾已罢重诲复以客省使李严为监军严前使蜀既归而献策伐蜀蜀人皆恶之而知祥亦怒曰焦彦宾以例罢而诸道皆废监军独吾军置之是严欲以蜀再为功也掌书记毋昭裔及诸将吏皆请止严无内知祥曰吾将有以待其来严至境上遣人持书候知祥知祥盛兵见之冀严惧而不来严闻之自若天成二年正月严至成都知祥置酒召严是时焦彦宾虽罢犹在蜀严于怀中出诏示知祥以诛彦宾知祥不听因责严曰今诸方镇已罢监军公何得来此目客将王彦铢执严下斩之明宗不能诘初知祥镇蜀遣人迎其家属于太原行至凤翔凤翔节度使李从闻知祥杀李严以为知祥反矣遂留之明宗既不能诘而犹欲以恩信怀之乃遣客省使李仁矩慰谕知祥并送琼华公主及其子昶等归之知祥因请赵季良为节度副使事无大小皆与参决三年唐徙季良为果州团练使以何瓒为节度副使知祥得制书匿之表留季良不许乃遣其将雷廷鲁至京师论请明宗不得已而从之是时瓒行至□谷惧不敢进知祥乃奏瓒为行军司马是岁唐师伐荆南诏知祥以兵下峡知祥遣毛重威率兵三千戍夔州已而荆南高季兴死其子从诲请命知祥请罢戍兵不许知祥讽重威以兵鼓噪溃而归唐以诏书劾重威知祥奏请无劾由是唐大臣益以知祥为必反四年明宗将有事于南郊遣李仁矩责知祥助礼钱一百万缗知祥觉唐谋欲困己辞不肯出久之请献五十万而已初魏王继岌东归留精兵五千戍蜀自安重诲疑知祥有异志听言事者用己所亲信分守两川管内诸州每除守将则以精兵为其牙队多者二三千少者不下五百人以备缓急是岁以夏鲁奇为武信军节度使分东川之阆州为保宁军以李仁矩为节度使又以武虔裕为□州刺史仁矩与东川董璋有隙而虔裕重诲表兄由是璋与知祥皆惧以谓唐将致讨自璋镇东川未尝与知祥通问于是璋始遣人求婚以自结而知祥心恨璋欲不许以问赵季良季良以谓宜合从以拒唐知祥乃许于是连表请罢还唐所遣节度刺史等明宗优诏慰谕之长兴元年二月明宗有事于南郊加拜知祥中书令初知祥与璋俱有异志而安重诲信言事者以为璋尽忠于国独知祥可疑重诲犹欲倚璋以图知祥是岁九月董璋先反攻破阆州擒李仁矩杀之是月应圣节知祥开宴东北望再拜俯伏呜咽泣下沾襟士卒皆为之歔欷明日遂举兵反是秋明宗改封琼华公主为福庆长公主有司言前世公主受封皆未出降无遣使就蕃册命之仪诏有司草具新仪乃遣秘书监刘岳为册使岳行至凤翔闻知祥反乃旋明宗下诏削夺知祥官爵命天雄军节度使石敬塘为都招讨使夏鲁奇为副知祥遣李仁罕张业赵廷隐将兵三万人会璋攻遂州别遣侯弘实将四千人助璋守东川又遣张武下峡取渝州唐师攻□门杀璋守兵三千人遂入□门璋来告急知祥大骇遣廷隐分兵万人以东已而闻唐军止剑州不进喜曰使唐军急趍东川则遂州解围吾势沮而两川摇矣今其不进吾知易与尔十二月敬塘及廷隐战于剑门唐师大败张武已取渝州武病卒其副将袁彦超代将其兵又取黔州二年正月李仁罕克遂州夏鲁奇死之知祥以仁罕为武信军留后遣人驰鲁奇首示敬塘军敬塘乃班师利州李彦珂闻唐军败东归乃弃城走知祥以赵廷隐为昭武军留后李仁罕进攻夔州刺史安崇阮弃城走以赵季良为留后是时唐军涉险以饷道为艰自潼关以西民苦转馈每费一石不能致一斗道路嗟怨而敬塘军既旋所在守将又皆弃城走明宗忧之以责安重诲重诲惧遽自请行而重诲亦以被谗得罪死明宗以谓致知祥等反由重诲失策及重诲死乃遣西川进奏官苏愿进奉军将杜绍本西归招谕知祥具言知祥家属在京师者皆无恙知祥闻重诲诛死而唐厚待其家属乃邀璋欲同谢罪璋曰孟公家属皆存而我子孙独见杀我何谢为知祥三遣使往见璋璋不听乃遣观察判官李昊说璋璋益疑知祥卖己因发怒以语侵昊昊乃劝知祥攻之而璋先袭破知祥汉州知祥遣赵廷隐率兵三万自将击之阵□距桥知祥得璋降卒衣以锦袍使持书招降璋璋曰事已及此不可悔也璋军士皆噪曰徒曝我于日中何不速战璋即麾军以战兵始交璋偏将张守进来降知祥乘之璋遂大败走过金雁桥麾其子光嗣使降以保家族光嗣哭曰自古岂有杀父而求生者乎宁俱就死因与璋俱走知祥遣赵廷隐追之不及璋走至梓州见杀光嗣自缢死知祥遂并有东川然自璋死知祥卒不遣使谢唐唐枢密使范延光曰知祥虽已破璋必借朝廷之势以为两川之重自非屈意招之彼亦不能自归也明宗曰知祥吾故人也本因间谍致此危疑抚吾故人何屈意之有先是克宁妻孟氏知祥妹也庄宗已杀克宁孟氏归于知祥其子留事唐为供奉官明宗即遣归省其母因赐知祥诏书招慰之知祥兼据两川以赵季良为武泰军留后李仁罕武信军留后赵廷隐保宁军留后张业宁江军留后李肇昭武军留后季良等因请知祥称王以墨制行事议未决而至蜀知祥见倨慢九月自蜀还得知祥表请除赵季良等为五镇节度其余刺史以下得自除授又请封蜀王且言福庆公主已卒明宗为之发哀遣合门使刘政恩为宣谕使政恩复命知祥始遣其将朱湿来朝四年二月癸亥制以知祥检校太尉兼中书令行成都尹剑南东西两川节度管内观察处置统押近界诸蛮兼西山八国云南安抚制置等使遣工部尚书卢文纪册封知祥为蜀王而赵季良等五人皆拜节度使唐兵先在蜀者数万人知祥皆厚给其衣食因请送其家属明宗诏谕不许十一月明宗崩明年闰正月知祥乃即皇帝位国号蜀以赵季良为司空同中书门下平章事中门使王处回为枢密使李昊为翰林学士三月唐潞王举兵于凤翔愍帝遣王思同等讨之思同兵溃山南西道节度使张虔钊武定军节度使孙汉韶皆以其地附于蜀四月知祥改元曰明德六月虔钊等至成都知祥宴劳之虔钊奉觞起为寿知祥手缓不能举觞遂病以其子昶为皇太子监国知祥卒谥为文武圣德英烈明孝皇帝庙号高祖陵曰和陵昶知祥第三子也知祥为两川节度使昶为行军司马知祥僭号以昶为东川节度使同中书门下平章事知祥病昶监国知祥已卒而秘未发丧王处回夜过赵季良相对泣涕不已季良正色曰今强侯握兵专伺时变当速立嗣君以绝非望泣无益也处回遂与季良立昶而后发丧昶立不改元仍称明德至五年始改元曰广政明德三年三月荧惑犯积尸昶以谓积尸蜀分也惧欲禳之以问司天少监胡韫韫曰按十二次起井五度至柳八度为鹑首之次鹑首秦分也蜀虽属秦乃极南之表尔前世火入鬼其应多在秦晋咸和九年三月火犯积尸四月雍州刺史郭权见杀义熙十四年火犯鬼明年雍州刺史朱龄石见杀而蜀皆无事昶乃止昶好打球走马又为方士房中之术多采良家子以充后宫枢密副使韩保贞切谏昶大悟即日出之赐保贞金数斤有上书者言台省官当择清流昶叹曰何不言择其人而任之左右请以其言诘上书者昶曰吾见唐太宗初即位狱吏孙伏伽上书言事皆见嘉纳奈何劝我拒谏耶然昶年少不亲政事而将相大臣皆知祥故人知祥宽厚多优纵之及其事昶益骄蹇多逾法度务广第宅夺人良田发其坟墓而李仁罕张业尢甚昶即位数月执仁罕杀之并族其家是时李肇自镇来朝杖而入见称疾不拜及闻仁罕死遽释杖而拜广政九年赵季良卒张业益用事业仁罕甥也仁罕被诛时业方掌禁兵昶惧其反仄乃用以为相业兼判度支置狱于家务以酷法厚敛蜀人蜀人大怨十二年昶与匡圣指挥使安思谦谋执而杀之王处回赵廷隐相次致仕由是故将旧臣殆尽昶始亲政事于朝堂置匦以通下情是时契丹灭晋汉高祖起于太原中国多故雄武军节度使何建以秦成阶三州附于蜀昶因遣孙汉韶攻下凤州于是悉有王衍故地汉将赵思绾据永兴王景崇据凤翔反皆送款于昶昶遣张虔钊出大散关何建出陇右李廷珪出子午谷以应思绾昶相毋昭裔切谏以为不可然昶志欲窥关中甚锐乃遣安思谦益兵以东已而汉诛思绾景崇虔钊等皆罢归而思谦耻于无功多杀士卒以威众昶与翰林使王藻谋杀思谦而边吏有急奏藻不以时闻辄启其封昶怒之其杀思谦也藻方侍侧因并擒藻斩之十二年置吏部三铨礼部贡举十三年昶加号睿文英武仁圣明孝皇帝封子元□秦王判六军事次子元珏褒王弟仁毅夔王仁贽雅王仁裕嘉王十八年周世宗伐蜀攻自秦州昶以韩继勋为雄武军节度闻周师来伐叹曰继勋岂足以当周兵耶客省使赵季札请行乃以季札为秦州监军使季札行至德阳闻周兵至遽驰还奏事昶召问之季札惶惧不能道一言昶怒杀之乃遣高彦俦李廷珪出堂仓以拒周师彦俦大败走青泥于是秦成阶凤复入于周昶惧分遣使者聘于南唐东汉以张形势二十年世宗以所得蜀俘归之昶亦归所获周将胡立于京师因寓书于世宗世宗怒昶无臣礼不答二十一年周兵伐南唐取淮南十四州诸国皆惧荆南高保融以书招昶使归周昶以前尝致书世宗不答乃止昶幼子元宝生七岁而卒太常言无服之殇无赠典昶问李昊昊曰昔唐德宗皇子评生四岁而卒赠扬州大都督封肃王此故事也昶乃赠元宝青州大都督追封遂王二十五年立秦王元□为皇太子昶幸晋汉之际中国多故而据险一方君臣务为奢侈以自娱至于溺器皆以七宝装之宋兴已下荆潭昶益惧遣大程官孙遇以蜡丸书间行东汉约出兵以挠中国遇为边吏所得太祖皇帝遂诏伐蜀遣王全斌崔彦进等出凤州刘光乂曹彬等出归州诏八作司度右掖门南临汴木为昶治第一区凡五百余间供帐什物皆具以待昶昶遣王昭远赵彦韬等拒命昭远成都人也年十三事东郭禅师智諲为童子知祥尝饭僧于府昭远执巾履从智諲以入知祥见之爱其惠黠时昶方就学即命昭远给事左右而见亲狎昶立以为卷帘使枢密使王处回致仕昶以枢密使权重难制乃以昭远为通奏使知枢密使事然事无大小一以委之府库金帛恣其所取不问昶母李太后常为昶言昭远不可用昶不听昭远好读兵书以方略自许兵始发成都昶遣李昊等饯之昭远手执铁如意指挥军事自比诸葛亮酒酣谓昊曰吾之是行何止克敌当领此二三万雕面恶少儿取中原如反掌尔昶又遣子元□率精兵数万守剑门元□辇其爱姬乐器伶人数十以从蜀人见者皆窃笑全斌至三泉遇昭远击败之昭远焚吉柏江浮桥退守剑门军头向韬得蜀降卒言来苏小路出剑门南清强店与大路合全斌遣偏将史延德分兵出来苏北击剑门与全斌夹攻之昭远彦韬败走皆见擒元□闻昭远等败亦逃归刘光乂攻夔州夔州守将高彦俦战败闭牙城拒守判官罗济劝其走彦俦曰吾昔不能守秦川今又奔北虽人主不杀我我何面目见蜀人乎又劝其降彦俦不许乃自焚死而蜀兵所在奔溃将帅多被擒获昶问计于左右老将石頵以谓东兵远来势不能久宜聚兵坚守以敝之昶叹曰吾与先君以温衣美食养士四十年一旦临敌不能为吾东向放一箭虽欲坚壁谁与吾守者耶乃命李昊草表以降时干德三年正月也自兴师至昶降凡六十六日初昊事王衍为翰林学士衍之亡也昊为草降表至是又草焉蜀人夜表其门曰世修降表李家当时传以为笑昶至京师拜检校太师兼中书令封秦国公七日而卒追赠楚王其母李氏为人明辩甚见优礼诏书呼为国母尝召见劳之曰母善自爱无戚戚思蜀他日当送母归李氏曰妾家本太原傥得归老故乡不胜大愿是时刘钧尚在太祖大喜曰俟平刘钧当如母愿昶之卒也李氏不哭以酒酹地祝曰汝不能死社稷苟生以取羞吾所以忍死者以汝在也吾今何用生为因不食而卒
　僭号部汇考二十四
　五代僭号三
　　南汉
刘隐　刘龑
刘玢　刘晟　刘

五代史南汉世家刘隐其祖安仁上蔡人也后徙闽中商贾南海因家焉父谦为广州牙将唐干符五年黄巢攻破广州去略湖湘间广州表谦封州刺史贺江镇遏使以御梧桂以西岁余有兵万人战舰百余艘谦三子曰隐台岩谦卒广州表隐代谦封州刺史干宁中节度使刘崇龟死嗣薛王知柔代为帅行至湖南广州将卢琚单□作乱知柔不敢进隐以封州兵攻杀琚□迎知柔知柔辟隐行军司马其后徐彦若代知柔表隐节度副使委以军政彦若卒军中推隐为留后天佑二年拜隐节度使梁开平元年加检校太尉兼侍中二年兼静海军节度安南都护三年加检校太师兼中书令封南平王隐父子起封州遭世多故数有功于岭南遂有南海隐复好贤士是时天下已乱中朝人士以岭外最远可以避地多游焉唐世名臣谪死南方者往往有子孙或当时仕宦遭乱不得还者皆客岭表王定保倪曙刘浚李衡周杰杨洞潜赵光引之徒隐皆招礼之定保容管巡官曙唐太学博士浚崇望之子以避乱往衡德裕之孙唐右补阙以奉使往皆辟置幕府待以宾客杰善星历唐司农少卿因避乱往隐数问以灾变杰耻以星术事人尝称疾不起隐亦客之洞潜初为邕管巡官秩满客南海隐尝师事之后以为节度副使及龑僭号为陈吉凶礼法为国制度略有次序皆用此数人焉干化元年进封隐南海王是岁卒年三十八弟龑立龑初名岩谦庶子也其母段氏生龑于外舍谦妻韦氏素妒闻之怒拔剑而出命持龑至将杀之及见而悸剑辄堕地良久曰此非常儿也后三日卒杀段氏养龑为己子及长善骑射身长七尺垂手过膝隐为行军司马龑亦辟薛王府谘议参军隐镇南海龑为副使隐卒龑代立干化二年除清海军节度使检校太保同平章事三年加检校太傅末帝即位悉以隐官爵授龑龑封南海王唐末南海最后乱僖宗以后大臣出镇者天下皆乱无所之惟除南海而已自隐始亦自立是时交州曲颢桂州刘士政邕州叶广略容州庞巨昭分据诸管卢光稠据虔州以攻岭上其弟光睦据潮州子延昌据韶州高州刺史刘昌鲁新州刺史刘潜及江东七十余寨皆不能制隐攻韶州龑曰韶州所赖者光稠击之虔人必应应则首尾受敌此不宜直攻而可以计取隐不听果败而归因尽以兵事付龑悉平诸寨遂杀昌鲁等更置刺史卒出兵攻败卢氏取潮韶又西与马殷争容桂殷取桂管虏士政龑取容管逐巨昭又取邕管隐龑自梁初受封爵禀正朔而已贞明三年龑即皇帝位国号大越改元曰干亨追尊安仁文皇帝谦圣武皇帝隐襄皇帝立三庙置百官以杨洞潜为兵部侍郎李衡礼部侍郎倪曙工部侍郎赵光引兵部尚书皆平章事光引自以唐甲族耻事伪国常怏怏思归龑乃习为光引手书遣使间道至洛阳召其二子损益并其家属皆至光引惊喜为尽心焉龑性聪悟而苛酷为刀锯支解刳剔之刑每视杀人则不胜其喜不觉朵颐垂涎呀呷人以为真蛟蜃也又好奢侈悉聚南海珍宝以为玉堂珠殿二年祀天南郊大赦境内改国号汉龑初欲僭号惮王定保不从遣定保使荆南及还惧其非己使倪曙劳之告以建国定保曰建国当有制度吾入南门清海军额犹在四方其不取笑乎龑笑曰吾备定保久矣而不思此宜其讥也三年册越国夫人马氏为皇后马氏楚王殷女也四年春置选部贡举放进士明经十余人如唐故事岁以为常七年唐庄宗入汴龑惧遣宫苑使何词入询中国虚实称大汉国主致书大唐皇帝词还言唐必乱不足忧龑大喜又性好夸大岭北商贾至南海者多召之使升宫殿示以珠玉之富自言家本咸秦耻王蛮夷呼唐天子为洛州刺史是岁云南骠信郑旻遣使致朱鬃白马以求婚使者自称皇亲母弟清容布燮兼理赐金锦袍虎绫纹攀金装刀封归仁庆侯食邑一千户持节郑昭淳昭淳好学有文辞龑与游燕赋诗龑及群臣皆不能逮遂以隐女增城县主妻旻八年作南宫王定保献南宫七奇赋以美之龑初名岩又更曰陟九年白龙见南宫三清殿改元白龙又更名龚以应龙见之祥有胡僧言谶书灭刘氏者龑也龑乃采周易飞龙在天之义为龑字音俨以名焉四年楚人以舟师攻封州封州兵败于贺江龑惧以周易筮之遇大有遂赦境内改元曰大有遣将苏章以神弩军三千救封州章以两铁索沈贺江中为巨轮于岸上筑堤以隐之因轻舟迎战阳败而奔楚人逐之章举巨轮挽索锁楚舟以强弩夹江射之尽杀楚人三年遣将李守墉梁克贞攻交址擒曲承美承美至南海龑登仪凤楼受俘谓承美曰公常以我为伪廷今反面缚何也承美顿首伏罪乃赦之承美颢子也克贞又攻占城掠其宝货而归四年爱州杨廷艺叛攻交州刺史李进遁归龑遣承旨程宝攻廷艺宝战死五年封子耀枢邕王龟图康王洪度秦王洪熙晋王洪昌越王洪弼齐王洪雅韶王洪泽镇王洪操万王洪杲循王洪暐息王洪邈高王洪简同王洪建益王洪济辨王洪道贵王洪照宜王洪政通王洪益定王九年遣将军孙德成攻蒙州不克十年交州牙将皎公羡杀杨廷艺自立廷艺故将吴权攻交州公羡来乞师龑封洪操交王出兵白藤以攻之龑以兵驻海门权已杀公羡逆战海口植铁橛海中权兵乘潮而进洪操逐之潮退舟还轹撅者皆覆洪操战死龑收余众而还十五年龑卒年五十四谥天皇大帝庙号高祖陵曰康陵子玢立玢初名洪度封秦王龑子耀枢龟图皆早死玢次当立龑病卧寝中召右仆射王翻与语呼洪度洪熙小字曰寿巂虽长然皆不足任吾事惟洪昌类我吾欲立之奈何吾子孙不肖后世如鼠入牛角势当渐小尔因泣下歔欷翻为龑谋出洪度以邕州洪熙容州然后立洪昌为太子议已定崇文使萧益入问疾龑以告之益谏曰少者得立长者争之祸始此矣由是洪度卒得立更名玢改元曰光天尊母赵昭仪为皇太妃以晋王洪熙辅政玢立果不能任事龑在殡召伶人作乐饮酒宫中裸男女以为乐或衣墨缞与娼女夜行出入民家由是山海间盗贼竞起妖人张遇贤自称中天八国王攻陷循州玢遣越王洪昌循王洪杲攻之遇贤围洪昌等于钱帛馆裨将万景忻陈道庠力战挟二王溃围而走玢莫能省岭东皆乱洪熙日益进声妓诱玢为荒恣玢亦颇疑诸弟图己□宦官守宫门入者皆露索洪熙洪杲洪昌阴遣陈道庠养勇士刘思潮谭令禋林少强少良何昌延等习为角以献玢玢宴长春宫以阅之玢醉起道庠与思潮等随至寝门拉杀之尽杀其左右玢立二年年二十四谥曰殇弟晟立晟初名洪熙封晋王既□玢遂自立改元曰应干以洪昌为兵马元帅知政事洪杲副元帅刘思潮等封功臣晟既□兄立不顺惧众不服乃益峻刑法以威众已而洪杲屡请讨贼阴劝晟诛思潮等以止外议晟大怒使使者夜召洪杲洪杲知不免乃留使者入具沐浴诣佛前祝曰洪杲误念来生王宫今见杀矣后世当生民家以免屠害因涕泣与家人诀别然后赴召至则杀之冬晟祀天南郊改元曰干和群臣上尊号曰大圣文武大明至道大光孝皇帝二年夏遣洪昌祠襄帝陵于海曲至昌华宫晟使盗刺杀之晟自杀洪杲由是与诸弟有隙而洪昌最贤龑素所欲立者晟尤忌之故先及害镇王洪泽居邕州有善政是岁凤凰见邕州晟怒使人鸩杀之而诸弟相次皆见杀三年杀其弟洪雅又杀刘思潮等五人思潮等死陈道庠惧不自安其友邓伸以荀悦汉纪遗之道庠莫能晓伸骂曰憝獠韩信诛而彭越醢皆在此书矣道庠悟益惧晟闻之大怒以道庠伸下狱皆斩于市夷其族以右仆射王翻为英州刺史使人杀之于路五年晟弟洪弼洪道洪益洪济洪简洪建洪暐洪照同日皆见杀六年遣工部郎中知制诰锺允章聘楚以求婚楚不许允章还晟曰马公复能经略南土乎是时马希广新立希萼起兵武陵湖南大乱允章具言楚可攻之状晟乃遣巨象指挥使吴珣内侍吴怀恩攻贺州已克之楚人来救珣凿大阱于城下覆箔于上以土傅之楚兵逼城悉陷阱中死者数千楚人皆走珣等攻桂州及连宜严梧蒙五州皆克之掠全州而还九年冬又遣内侍潘崇彻攻郴州李景兵亦在与崇彻等遇战大败景兵于宜章遂取郴州晟益得志遣巨舰指挥使暨彦赟以兵入海掠商人金帛作离宫游猎故时刘氏有南宫大明昌华甘泉玩华秀华玉清太微诸宫凡数百不可悉纪宦者林延遇宫人卢琼仙内外专恣为杀戮晟不复省尝夜饮大醉以瓜置伶人尚玉楼项拔剑斩之以试剑因并斩其首明日酒醒复召玉楼侍饮左右白巳杀之晟叹息而已十年潮南王进逵以兵五万率溪洞蛮攻郴州潘崇彻败逵于蚝石斩首万余级十一年晟病甚封其子继兴卫王旋兴桂王庆兴荆王保兴祥王崇兴梅王十二年晟亲耕藉田交州吴昌浚遣使称臣求节钺昌浚者权子也权自龑时据交州龑遣洪操攻之洪操战死遂弃不复攻权死于昌岌立昌岌卒弟昌浚立始称臣于晟晟遣给事中李玙以旌节招之玙至白州昌浚使人止玙曰海贼为乱道路不通玙不果行晟杀其弟洪邈十三年又杀其弟洪政于是龑之诸子尽矣显德三年世宗平江北晟始惶恐遣使修贡于京师为楚人所隔使者不得行晟忧形于色又尝自言知星末年月食牛女间出书占之叹曰吾当之矣因为长夜之饮十六年卜葬域于城北运甓为圹晟亲临视之是秋卒年三十九谥曰文武光圣明孝皇帝庙号中宗陵曰昭陵子鋹立鋹初名继兴封卫王晟卒以长子立改元曰大宝晟性刚忌不能任臣下而独任其嬖幸宦官宫婢延遇琼仙等至鋹尤愚以谓群臣皆自有家室顾子孙不能尽忠惟宦者亲近可任遂委其政于宦者龚澄枢陈延寿等至其群臣有欲用者皆阉然后用澄枢等既专政鋹乃与宫婢波斯女等淫戏后宫不复出省事延寿又引女巫樊胡子自言玉皇降胡子身鋹于内殿设帐幄陈宝贝胡子冠远游冠衣紫霞裾坐帐中宣祸福呼鋹为太子皇帝国事皆决于胡子卢琼仙龚澄枢等争附之胡子乃为鋹言澄枢等皆上天使来辅太子有罪不可问尚书左丞锺允章参政事深嫉之数请诛宦官宦官皆仄目二年鋹祀天南郊前三日允章与礼官登坛四顾指麾宦者许彦真望见之曰此谋反耳乃拔剑升坛允章迎叱之彦真驰走告允章反鋹下允章狱遣礼部尚书薛用丕治之允章与用丕有旧因泣下曰吾今无罪自诬以死固无恨然吾二子皆幼不知父冤俟其长公可告之彦真闻之骂曰反贼欲使而子报雠耶复入白鋹并捕二子系狱遂族诛之陈延寿谓鋹曰先帝所以得传陛下者由尽杀群弟也劝鋹稍诛诸王鋹以为然杀其弟桂王璇兴是岁建隆元年也鋹将邵廷琄言于鋹曰汉乘唐乱居此五十年幸中国有故干戈不及而汉益骄于无事今兵不识旗鼓而人主不知存亡夫天下乱久矣乱久而治自然之势也今闻真主已出必将尽有海内其势非一天下不能已劝鋹修兵为备不然悉珍宝奉中国遣使以通好鋹懵然莫以为虑恶廷琄言直深恨之四年芝菌生宫中野兽触寝门苑中羊吐珠井旁石自立行百余步而仆樊胡子皆以为符瑞讽群臣入贺五年鋹以宦者李托养女为贵妃专宠托为内太师居中专政许彦真既杀锺允章恶龚澄枢等居己上谋杀之澄枢使人告彦真反族诛之七年王师南伐克郴州晟所遣将暨彦赟与其刺史陆光图皆战死余众退保韶州鋹始思廷琄言遣廷琄以舟兵出洸口抗王师会王师退舍廷琄训士卒修战备岭人倚以为良将有谮者投无名书言廷琄反鋹遣使者赐死士卒排军门见使者诉廷琄无反状不能救为立祠于洸口八年交州吴昌文卒其佐吕处玶与峰州刺史乔知佑争立交址大乱欢州丁琏举兵击破之鋹授琏交州节度九年南海民妻生子两首四臂是时太祖皇帝诏李煜谕鋹使称臣鋹怒囚煜使者龚慎仪十三年诏潭州防御使潘美出师师次白霞鋹遣龚澄枢守贺州郭崇岳守桂州李托守韶州以备是岁秋潘美平贺州十月平韶州又平桂州十一月平连州鋹喜曰韶桂连贺本属湖南今北师取之足矣其不复南也其愚如此十二月平韶州开宝四年正月平英雄二州鋹将潘崇彻先降师次泷头鋹遣使请和求缓师二月师度马径鋹遣其右仆射萧漼奉表降漼行鋹惶迫复命整兵拒命美等进师鋹遣其弟祥王保兴率文武诣美军降不纳龚澄枢李托等谋曰北师之来利吾国宝货尔焚为空城师不能驻当自还也乃尽焚其府库宫殿鋹以海舶十余悉载珍宝嫔御将入海宦官乐范窃其舟以逃归师次白田鋹素衣白马以降献俘京师赦鋹为左千牛卫大将军封恩赦侯其后事具国史　　楚
马殷　马希声　马希范
马希广　马希萼　马希崇

五代史楚世家马殷字霸图许州鄢陵人也唐中和三年蔡州秦宗权遣孙儒刘建峰将兵万人属其弟宗衡略地淮南殷初为儒裨将宗衡等攻杨行密于扬州未克梁兵方急攻宗权宗权数召儒等儒不欲还宗衡屡趋之儒怒杀宗衡自将其兵取高邮遂逐行密行密据宣州儒以兵围之久不克遣殷与建峰掠食旁县儒战败死殷等无所归乃推建峰为帅殷为先锋转攻豫章略虔吉有众数万干宁元年入湖南次沣陵潭州刺史邓处讷发邵州兵戍龙回关建峰等至关降其戍将蒋勋建峰取勋铠甲被先锋兵张其旗帜直趋潭州至东门东门守者以为关兵戍还开门内之遂杀处讷建峰自称留后僖宗授建峰湖南节度使殷为马步军都指挥使蒋勋求为邵州刺史建峰不与勋率兵攻湘乡建峰遣殷击勋于邵州建峰庸人不能帅其下常与部曲饮酒欢呼军卒陈赡妻有色建峰私之赡怒以铁挝击杀建峰军中推行军司马张佶为帅佶将入府乘马辄踶啮伤佶髀佶卧病语诸将曰吾非汝主也马公英勇可共立之诸将乃共杀赡磔其尸遣姚彦章迎殷于邵州殷至佶乘肩舆入府殷拜谒于庭中佶召殷上乃率将吏下北面再拜以位与之时干宁三年也唐拜殷潭州刺史殷遣其将秦彦晖李琼等攻连邵郴衡道永六州皆下之桂管刘士政惧遣其将陈可璠王建武等率兵守全义岭殷遣使聘于士政使者至境上可璠等不纳殷怒遣琼等以兵七千攻之擒可璠等及其兵二千余人悉坑之遂围桂管虏士政尽取其属州殷表琼桂管观察使四年拜殷武安军节度使初孙儒败于宣州殷弟賨为杨行密所执行密收儒余兵为黑云都以賨为指挥使賨从行密攻战数有功为人质重未尝自矜行密爱之问賨谁家子賨曰马殷弟也行密大惊曰汝兄贵矣吾今归汝可乎賨不对他日又问之賨谢曰臣孙儒败卒也幸公待以不死非杀身不足报湖南邻境朝夕闻殷动静足矣不愿去也行密叹曰昔吾爱子之貌今吾得子之心矣然勉为吾合二国之欢通商贾易有无以相资亦所以报我也乃厚礼遣賨归殷大喜表賨节度副使行密遣其将刘存等攻杜洪围鄂州殷遣秦彦晖许德勋以舟兵救之已而杜洪败死存等遂攻殷殷遣秦彦晖拒于上流偏将黄璠以舟三百伏浏阳口存等屡战不胜乃致书于殷以求和殷欲许之彦晖曰淮人多诈将怠我师不可信急击之存等退走黄璠以浏阳舟截江合击大败之刘存及陈知新战死彦晖取岳州梁太祖即位殷遣使修贡太祖拜殷侍中兼中书令封楚王荆南高季昌以兵断汉口邀殷贡使殷遣许德勋攻其沙头季昌求和乃止杨行密袁州刺史吕师周来奔师周勇健豪侠颇通纬候兵书自言五世将家惧不能免常与酒徒聚饮醉则起舞悲歌慷慨泣下行密闻之疑其有异志使人察其动静师周益惧谓其裨将綦毋章曰吾与楚人为敌境吾常望其营上云气甚佳未易败也吾闻马公仁者待士有礼吾欲逃死于楚可乎章曰公自图之章舌可断语不泄也师周以兵猎境上乃奔于楚綦毋章纵其家属随之殷闻师周至大喜曰吾方南图岭表而得此人足矣以为马步军都指挥使率兵攻岭南取昭贺梧蒙龚富等州殷表师周昭州刺史朗州雷彦恭召吴人攻平江许德勋击败之殷遣秦彦晖攻朗州彦恭奔于吴执其弟彦雄等七人送于梁于是沣州向坏辰州宋邺溆州昌师益等率溪洞诸蛮皆附于殷殷请升朗州为永顺军表张佶节度使殷乃请依唐太宗故事开天册府置官属太祖拜殷天册上将军殷以其弟賨为左相存为右相廖光图等十八人为学士末帝时加殷武安武昌静江宁远等军节度使洪鄂四面行营都统唐庄宗灭梁殷遣其子希范修贡京师上梁所授都统印庄宗问洞庭广狭希范对曰车驾南巡纔堪饮马尔庄宗嘉之庄宗平蜀殷大惧表求致仕庄宗下玺书慰劳之明宗即位遣使修贡并贺明年正月荆南高季昌执其贡使史光宪殷遣袁诠王环等攻之至其城下季昌求和乃止殷初兵力尚寡与杨行密成汭刘龑等为敌国殷患之问策于其将高郁郁曰成汭地狭兵寡不足为吾患而刘龑志在五管而已杨行密孙儒之仇虽以万金交之不能得其欢心然尊王仗顺霸者之业也今宜内奉朝廷以求封爵而外夸邻敌然后退修兵农畜力而有待尔于是殷始修贡京师然岁贡不过所产茶茗而已乃自京师至襄唐郢复等州置邸务以卖茶其利十倍郁又讽殷铸铅铁钱以十当铜钱一又令民自造茶以通商旅而收其算岁入万计由是地大力完数邀封爵天成二年请建行台明宗封殷楚国王有司言无封国王礼请如三公用竹册乃遣尚书右丞李序持节以竹册封之殷以潭州为长沙府建国承制自置官属以其弟賨为静江军节度使子希振武顺军节度使次子希声判内外诸军事姚彦章为左相许德勋为右相李铎为司徒崔□为司空拓拔常为仆射马珙为尚书文武皆进位谥其曾祖筠曰文肃祖正曰庄穆父元丰曰景庄立三庙于长沙长兴元年殷卒年七十九诏曰马殷官爵俱高无以为赠谥曰武穆而已子希声立希声字若讷殷次子也殷建国以希声判内外诸军事荆南高季昌闻殷将高郁素教殷以计策而楚以强患之尝使谍者行间于殷殷不听希声用事谍者语希声曰季昌闻楚用高郁大喜以为亡马氏者必郁也希声素愚以为然遽夺郁兵职郁怒曰吾事君王久矣亟营西山将老焉犬子渐大能咋人矣希声闻之矫殷令杀郁殷老不复省事莫知郁死是日大雾四塞殷怪之语左右曰吾尝从孙儒儒每杀不辜天必大雾岂马步狱有冤死乎明日吏以状白殷抚膺大哭曰吾荒耄如此而杀吾勋旧顾左右曰吾亦不久于此矣明年殷薨希声立授武安静江等军节度使希声尝闻梁太祖好食鸡慕之乃日烹五十鸡以供膳葬殷上潢希声不入泣顿食鸡肉数器而起其礼部侍郎潘起讥之曰昔阮藉居丧而食蒸豚世岂乏贤邪长兴三年希声卒追封衡阳王弟希范立希范字宝规殷第四子也殷子十余人嫡子希振长而贤其次希声与希范同日生而希声母袁夫人有美色希声以母宠得立而希振弃官为道士居于家故希声卒而希范以次立袭殷官爵封楚王清泰二年赐以弓矢冠剑天福四年加希范天册上将军开封承制如殷故事希范好学善诗文士廖光图徐仲雅李皋拓拔常等十八人皆故殷时学士希范性奢侈光图等皆薄徒饮博欢呼独常沈厚长者上书切谏光图等恶之襄州安从进安州李金全叛晋高祖诏希范出兵希范遣张少敌以舟兵趋汉阳漕米五万斛以馈军金全等败少敌乃旋溪州刺史彭士然率锦奖诸蛮攻澧州希范遣刘勍刘全明等以步卒五千击之士然大败勍等攻溪州士然走奖州遣其子师皓率诸蛮酋降于勍溪州西接牁两林南通桂林象郡希范乃立铜柱为表命学士李皋铭之于是南宁州酋长莫彦殊率其本部十八州都云酋长尹怀昌率其昆明等十二部牁张万浚率其夷播等七州皆附于希范希范作会春园嘉宴堂其费巨万始加赋于国中拓拔常切谏以为不可希范又作九龙殿以八龙绕柱自言身一龙也是时契丹灭晋中国大乱希范牙将丁思觐廷谏希范曰先王起卒伍以攻战而得此州倚朝廷以制邻敌传国三世有地数千里养兵十万今天子囚辱中国无主真霸者立功之时诚能悉国之兵出荆襄以趋京师倡义于天下此桓文之业也奈何耗国用而穷士木为儿女子之乐乎希范谢之思觐嗔目视希范曰孺子终不可教也乃扼喉而死开运四年希范卒年四十九谥曰文昭希广立希广字德丕希范同母弟也希范平生恶拓拔常谏诤常入谒希范呼阍者指常曰吾不欲见此人勿复内也乃谢绝之及卧病始思常言以为忠召之托以希广希范卒常数劝希广以位奉其兄希萼希广不从希萼为朗州节度使希范之卒希萼自朗州来奔丧希广将刘彦□谋曰武陵之来其意不善宜出兵迎之以备非常使其解甲释兵而后入张少敌周廷诲曰王能与之则已不然宜早除之希广泣曰吾兄也焉忍杀之分国而治可也乃以兵迎希于砆石止之于碧湘宫厚赂以遣之希萼愤然而去乃遣使诣京师求封爵请置邸称藩汉隐帝不许降玺书慰劳讲解之希萼怒送款于李景举兵攻长沙希广遣刘彦□许可琼等御之彦□败希于仆射洲希萼去诱溪洞诸蛮寇益阳希广遣崔洪琏以步卒七千屯湘乡王潭以遏诸蛮刘彦□以舟兵趋武陵攻希萼彦□败于湄洲希广大惧遣使请兵于京师汉隐帝不能出师希萼率舟兵沿江而上自号顺天将军攻岳州刺史王赟坚城不战希萼呼赟曰吾昔约君同行今何异心乎赟曰君王兄弟不相容而责将吏异心乎愿君王入长沙不伤同气臣其敢不尽节希萼引兵去下湘乡至长沙屯水西刘彦□许可琼屯水东彭师皓登城望水西军入白希广曰武陵兵骄杂以蛮蜑其势易破请令可琼等阵山前臣以步兵三千自巴溪渡江趋岳麓后夜击之希广以为可而可琼已阴送款于希萼遂沮其议明日师皓诣可琼计事瞋目叱之曰视汝反文在面岂欲投贼乎拂衣而出急自希广请杀之希广不听希萼攻长乐门牙将吴宏杨涤战于门中希萼少衄已而许可琼奔于希萼宏涤闻之皆溃希广率妻子匿于慈堂明日擒之希萼见之恻然曰此钝夫也岂能为恶徒为左右惑之尔顾其下曰吾欲活之如何其下皆不对遂缢杀之干佑三年希萼自立明年汉隐帝崩京师大乱希萼遂臣于李景景册封希萼楚王希萼悉以军政任其弟希崇希崇与楚旧将徐威陆孟俊鲁绾等谋作乱希萼置酒端阳门希崇辞以疾威等纵恶马十余匹以壮士执檛随之突入其府劫库兵缚希萼迎希崇以立希崇遣彭师皓廖偃囚希萼于衡山师皓奉希萼为衡山王臣于李景希崇惧亦请命于景景遣边镐入楚尽迁马氏之族于金陵时周广顺元年也景封希萼楚王居洪州希崇领舒州节度使居扬州显德三年世宗征淮下扬州下诏抚安马氏子孙已而扬州复入于景希崇率其兄弟十七人归京师拜右羽林统军希能左屯卫大将军希贯右千牛卫大将军希隐希浚希知希朗皆为节度行军司马刘言吉州庐陵人也王进逵武陵人也言初事刺史彭玕从玕奔楚言事希范为辰州刺史进逵少为静江军卒事希萼为指挥使希萼攻希广以进逵为先锋陷长沙长沙遭乱残毁希萼使进逵以静江兵营缉之兵皆愁怨进逵因拥之夜以长柯巨斧斫关奔归武陵希萼方醉不能省明旦遣将唐翥追之及于武陵翥战大败而还进逵乃逐出留后马光惠迎言于辰州以为帅进逵自为副已而希萼将徐威等作乱缚希萼而立希崇湖南大乱李景遣边镐入楚迁马氏于金陵因并召言言不从遣进逵与行军司马何景真等攻镐于长沙镐败走周广顺三年言奉表京师以邀封爵又言长沙残破不可居请移治所于武陵周太祖皆从之乃升朗州为武平军在武安军上以言为节度使因以武安授进逵进逵自以言己所迎立不为之下言患之二人始有隙欲相图进逵谋曰言将可用者不过何景真朱全琇尔召而杀之言可取也是时刘晟取楚梧桂宜蒙等州进逵因白言召景真等会兵攻晟言信之遣景真全琇往至皆见杀乃举兵袭武陵执言杀之奉表京师周太祖即以进逵为武平军节度使世宗征淮南授进逵南面行营都统进逵攻鄂州过岳州岳州刺史潘叔嗣进逵故时同列待进逵甚谨进逵左右就叔嗣求赂叔嗣不与左右谗其短进逵面骂之叔嗣□恨语其下曰进逵战胜而还吾无遗类矣进逵入鄂州方攻下长山叔嗣以兵袭武陵进逵闻之轻舟而归与叔嗣战武陵城外进逵败见杀周行逢武陵人也与王进逵俱为静江军卒事希萼为军校进逵攻边镐行逢别破益阳杀李景兵二千余人擒其将李建期进逵为武安军节度使拜行逢集州刺史为进逵行军司马进逵与刘言有隙行逢为画谋策遂袭杀言进逵据武陵行逢据潭州显德元年拜行逢武清军节度使权知潭州军府事潘叔嗣杀进逵武劝其入武陵叔嗣曰吾杀进逵救死而已武陵非吾利也乃还岳州遣其客将李简率武陵人迎行逢于潭州行逢入武陵或请以潭州与叔嗣行逢曰叔嗣杀主帅罪当死以其迎我未忍杀尔若与武安是吾使之杀王公也召以为行军司马叔嗣怒称疾不至行逢怒曰是又欲杀我矣乃阳以武安与之召使至府受命至则杀之行逢故武陵农家子少贫贱无行多慷慨大言及居武陵能俭约自勉励而性勇敢果于杀戮麾下将吏素恃功骄慢者一以法绳之大将十余人谋为乱行逢召宴诸将酒半以壮士擒下斩之一境皆畏服民过无大小皆死夫人严氏谏曰人情有善恶安得一□杀之乎行逢怒曰此外事妇人何知严氏不悦绐曰家田佃户以公贵颇不力农多恃势以侵民请往视之至则营居以老岁时衣青裙押佃户送租入城行逢往就见之劳曰吾贵矣夫人何自苦邪严氏曰公思作户长时耶民租后时常苦鞭朴今贵矣宜先期以率众安得遂忘垄亩间乎行逢强邀之以群妾拥升肩舆严氏卒无留意因曰公用法太严而失人心所以不欲留者一旦祸起田野间易为逃死尔行逢为少损建隆三年行逢病召其将吏以其子保权属之曰吾起垄亩为团兵同时十人皆以诛死惟衡州刺史张文表独存然常怏怏不得行军司马吾死文表心叛当以杨师璠讨之如其不能则婴城勿战自归于朝廷行逢卒子保权立文表闻之怒曰行逢与我起微贱而立功名今日安能北面事小儿乎遂举兵叛攻下潭州保权乞师于朝廷亦命杨师璠讨文表告以先人之言感激涕泣师璠亦泣顾其军曰汝见郎君乎年未成人而贤若此军士奋然皆思自□师璠至平津亭文表出战大败之初保权之乞师也太祖皇帝遣慕容延钊讨文表未至而文表为师璠所执延钊兵入朗州保权举族朝于京师其后事具国史　　吴越
钱镠　钱元瓘
钱弘佐　钱弘俶

五代史吴越世家钱镠字具美杭州临安人也临安里中有大木镠幼时与群儿戏木下镠坐大石指麾群儿为队伍号令颇有法群儿皆惮之及壮无赖不喜事生业以贩盐为盗县录事锺起有子数人与镠饮博起尝禁其诸子诸子多窃从之游豫章人有善术者望牛斗间有王气牛斗钱塘分也因游钱塘占之在临安乃之临安以相法隐市中阴求其人起与术者善术者私谓起曰占君县有贵人求之市中不可得视君之相贵矣然不足当之起乃为置酒悉召县中贤豪为会阴令术者□视之皆不足当术者过起家镠适从外来见起反走术者望见之大惊曰此真贵人也起笑曰此吾旁舍钱生尔术者召镠至熟视之顾起曰君之贵者因此人也乃慰镠曰子骨法非常愿自爱因与起诀曰吾求其人者非有所欲也直欲质吾术尔明日乃去起始纵其子等与镠游时时贷其穷乏镠善射与槊稍通图纬诸书唐干符二年浙西裨将王郢作乱石鉴镇将董昌募乡兵讨贼表镠偏将击郢破之是时黄巢众已数千攻掠浙东至临安镠曰今镇兵少而贼兵多难以力御宜出奇兵邀之乃与劲卒二十人伏山谷中巢先锋度险皆单骑镠伏弩射杀其将巢兵乱镠引劲卒蹂之斩首数千级镠曰此可一用尔若大众至何可敌邪乃引兵趋八百里八百里地名也告道旁媪曰后有问者告曰临安兵屯八百里矣巢众至闻媪语不知其地名皆曰向十余卒不可敌况八百里乎遂急引兵过都统高骈闻巢不敢犯临安壮之召董昌与镠俱至广陵久之骈无讨贼意昌等不见用辞还骈表昌杭州刺史是时天下已乱昌乃团诸县兵为八都以镠为都指挥使成及为靖江都将中和二年越州观察使刘汉宏与昌有隙汉宏遣其弟汉宥都虞候辛约屯兵西陵镠率八都兵渡江窃敌军号斫其营营中惊扰因焚之汉宥等皆走汉宏复遣将黄珪何肃屯诸暨萧山镠皆攻破之与汉宏遇战大败之杀何肃辛约汉宏易服持脍刀以遁追者及之汉宏曰我宰夫也举刀示之乃免四年僖宗遣中使焦居璠为杭越通和使诏昌及汉宏罢兵皆不奉诏汉宏遣其将朱褒韩公玫施坚实等以舟兵屯望海镠出平水成及夜率奇兵破褒等于曹娥埭进屯丰山施坚实等降遂攻破越州汉宏走台州台州刺史执汉宏送于镠斩于会稽族其家镠乃奏昌代汉宏而自居杭州光启三年拜镠左卫大将军杭州刺史昌越州观察使是岁毕师铎囚高骈淮南大乱六合镇将徐约攻取苏州润州牙将刘浩逐其帅周宝宝奔常州浩推度支催勘官薛朗为帅镠遣都将成及杜棱攻常州取周宝以归镠具军礼郊迎馆宝于樟亭宝病卒棱等进攻润州逐刘浩执薛朗剖其心以祭宝然后遣其弟銶攻徐约约败走入海追杀之昭宗拜镠杭州防御使是时杨行密孙儒争淮南与镠战苏常间久之儒为行密所杀行密据淮南取润州而镠亦取苏常唐升越州威胜军以董昌为节度使封陇西郡王杭州武威军拜镠都团练使以成及为副使及字弘济与镠同事攻讨谋多出于及而镠以女妻及子仁琇镠乃以杜棱阮结顾全武等为将校沈崧皮光业林鼎罗隐为宾客景幅二年拜镠镇海军节度使润州刺史干宁元年加同中书门下平章事二年越州董昌反昌素愚不能决事临民讼以骰子掷之而胜者为直妖人应智王温巫韩媪等以妖言惑昌献鸟兽为符瑞牙将倪德儒谓昌曰曩时谣言有罗平鸟主越人祸福民间多图其形祷祠之视王书名与图类因出图以示昌昌大悦乃自称皇帝国号罗平改元顺天分其兵为两军中军衣黄外军衣白铭其衣曰归义副使黄竭切戒昌以为不可昌大怒使人斩竭持其首至骂曰此贼负我好圣明时三公不肯作乃自求死邪投之圊中昌乃以书告镠镠以昌反状闻昭宗下诏削昌官爵封镠彭城郡王浙江东道招讨使镠曰董氏于我有恩不可遽伐乃以兵三万屯迎恩门遣其客沈滂谕昌使改过昌以钱二百万犒军执应智等送军中自请待罪镠乃还兵昌复拒命遣其将陈郁崔温等屯香严石侯乞兵于杨行密行密遣安仁义救昌镠遣顾全武攻昌斩崔温昌所用诸将徐珣汤白袁邠等皆庸人不知兵遇全武辄败昌兄子真骁勇善战全武等攻之逾年不能克真与其裨将剌羽有隙刺羽谮之昌杀真兵乃败全武执昌归杭州行至西小江昌顾其左右曰吾与钱公俱起乡里吾尝为大将今何面复见之乎左右相对泣下因瞑目大呼投水死昭宗以宰相王溥镇越州溥请授镠乃改威胜军为镇东军拜镠镇海镇东军节度使加检校太尉中书令赐铁券恕九死镠如越州受命还治钱塘号越州为东府光化元年移镇海军于杭州加镠检校太师改镠乡里曰广义乡勋贵里镠素所居营曰衣锦营婺州刺史王坛叛附于淮南杨行密遣其将康儒应坛因攻睦州镠遣其弟銶败儒于轩渚坛奔宣州昭宗诏镠图形凌烟阁升衣锦营为衣锦城石鉴山曰衣锦山大官山曰功臣山镠游衣锦城宴故老山林皆覆以锦号其幼所尝戏大木曰衣锦将军天复二年封镠越王镠巡衣锦城武勇右都指挥使徐绾与左都督指挥使许再思叛焚掠城郭攻内城镠子传瑛及其将马绰陈为等闭门拒之镠归至北郭门不得入成及代镠与绾战斩首百余级绾屯龙兴寺镠微服逾城而入遣马绰王荣杜建徽等分屯诸门使顾全武备东府武全曰东府不足虑可虑者淮南尔绾急必召淮兵至患不细矣杨公大丈夫今以难告必能闵我镠以为然全武曰独行事必不济请择诸公子可行者镠曰吾尝欲以元婚杨氏乃使随全武如广陵绾果召田頵于宣州全武等至广陵行密以女妻元亟召頵还頵取镠钱百万质镠子元瓘而归天佑元年封镠吴王镠建功臣堂立碑纪功列宾佐将校名氏于碑阴者五百人四年升衣锦城为安国衣锦军梁太祖即位封镠吴越王兼淮南节度使客有劝镠拒梁命者镠笑曰吾岂失为孙仲谋邪遂受之太祖尝问吴越进奏吏曰钱镠平生有所好乎吏曰好玉带名马太祖笑曰真英雄也乃以玉带一匣打球御马十匹赐之江西危全讽等为杨渥所败信州危仔倡奔于镠镠恶其姓改曰元开平二年加镠守中书令改临安为安国县广义乡为衣锦乡三年加守太保杨渥将周本陈章围苏州镠遣其弟锯镖救之淮兵为水栅环城以铜铃系网沈水中断潜行者水军卒司马福多智而善水行乃先以巨竹触网淮人闻铃声遂举网福乃过入城中其出也亦然乃取其军号内外夹攻号令相应淮人以为神遂大败之本等走擒其将闾丘直何明等四年镠游衣锦军作还乡歌曰三节还乡兮挂锦衣父老远来相追随牛斗无孛人无欺吴越一王驷马归干化元年加镠守尚书令兼淮南宣润等道四面行营都统立生祠于衣锦军镠弟镖居湖州擅杀戍将潘长惧罪奔于淮南二年梁郢王友珪立册尊镠尚父末帝贞明三年加镠天下兵马都元帅开府置官属四年杨隆演取虔州镠始由海路入贡京师龙德元年赐镠诏书不名唐庄宗入洛镠遣使贡献求玉册庄宗下其议于有司群臣皆以谓非天子不得用玉册郭崇韬尤为不可既而许之乃赐镠玉册金印镠因以镇海等军节度授其子元瓘自称吴越国王更名所居曰宫殿府曰朝官属皆称臣起玉册金券诏书三楼于衣锦军遣使册新罗渤海王海中诸国皆封拜其君长明宗初即位安重诲用事镠致书重诲书辞嫚重诲大怒是时供奉官乌昭遇韩玫使吴越既还玫诬昭遇称臣舞蹈重诲乃奏削镠王爵元帅尚父以太师致仕元瓘等遣人以绢表间道自陈安重诲死明宗乃复镠官爵长兴三年镠卒年八十一谥曰武肃子元瓘立元瓘字明宝少为质于田頵頵叛于吴杨行密会越兵攻之頵每战败归即欲杀元瓘頵母常蔽护之后頵将出语左右曰今日不胜必斩钱郎是日頵战死元瓘得归镠卧病召诸大将告之曰吾子皆愚懦不足任后事吾死公等自择之诸将泣下皆曰元瓘从王征伐最有功诸子莫及请立之镠乃出管钥数箧召元瓘与之曰诸将许尔矣镠卒元瓘立袭封吴越国王玉册金印皆如镠故事王延政自立于建州闽中大乱元瓘遣其将仰诠薛万忠等攻之逾年大败而归元瓘亦善抚将士好儒学善为诗使其国相沈崧置择能院选吴中文士录用之然性尤奢侈好治宫室天福六年杭州大火烧其宫室迨尽元瓘避之火辄随发元瓘大惧因病狂是岁卒年五十五谥曰文穆子佐立佐字佑立时年十三诸将皆少佐佐初优容之诸将稍不法佐乃黜其大将章德安于明州李文庆于睦州杀内都监杜昭达统军使阚璠由是国中皆畏恐王延羲延政兄弟相攻卓俨明朱文进李仁达等自相篡杀连兵不解者数年仁达附于李景已而又叛景兵攻之仁达求救于佐佐召诸将计事诸将皆不欲行佐奋然曰吾为元帅而不能举兵邪诸将皆吾家素畜养独不肯以身先我乎有异吾议者斩乃遣其统军使张筠赵承泰等率兵三万水陆赴之遣将誓军号令齐整筠等大败景兵俘馘万计获其将杨业蔡遇等遂取福州而还由是诸将皆服佐立七年袭封吴越国王玉册金印皆如元瓘开运四年佐卒年二十谥曰忠献弟俶立俶字文德佐卒弟倧以次立初元瓘质于宣州以胡进思戴恽等自随元瓘立用进思等为大将佐既年少进思以旧将自待甚见尊礼及倧立颇卑侮之进思不能平倧大阅兵于碧波亭方第赏进思前谏以赏太厚倧怒掷笔水中曰以物与军士吾岂私之何见咎也进思大惧岁除画工献钟馗击鬼图倧以诗题图上进思见之大悟知倧将杀己是夕拥卫兵废倧囚于义和院迎俶立之迁倧于东府俶历汉周袭封吴越国王赐玉册金印世宗征淮南诏俶攻常宣二州以牵李景俶治国中兵以待景闻周师将大举乃遣使安抚境上皆戒严苏州候吏陈满不知景使以谓朝廷已克诸州遣使安抚矣亟言于俶请举兵以应俶相国吴程遽调兵以出相国元德昭以为王师必未渡淮与程争于俶前不可夺程等攻常州果为景将柴克宏所败程裨将邵可迁力战可迁子死马前犹战不顾程等仅以身免周师渡淮俶乃尽括国中丁民益兵使邵可迁等以战船四百艘水军万七千人至于通州以会期吴越自唐末有国而杨行密李□据有江淮吴越贡赋朝廷遣使皆由登莱泛海岁常飘溺其使显德四年诏遣左谏议大夫尹日就吏部郎中崔颂等使于俶世宗谕之曰朕此行决平江北卿等还当陆来也五年王师征淮正月克静海军而日就等果陆还世宗已平淮南遣使赐俶兵甲旗帜□驼羊马钱氏兼有两浙几百年其人比诸国号为怯弱而俗喜淫侈偷生工巧自镠世常重敛其民以事奢僭下至鸡鱼卵必必家至而日取每笞一人以责其负则诸案吏各持其簿列于廷凡一簿所负唱其多少量为笞数己则以次唱而笞之少者犹积数十多者至笞百余人尢不堪其苦又多掠得岭南商贾宝货当五代时常贡奉中国不绝及世宗平淮南宋兴荆楚诸国相次归命俶势益孤始倾其国以事贡献太祖皇帝时俶尝来朝厚礼遣还国俶喜益以器服珍奇为献不可胜数太祖曰此吾帑中物尔何用献为太平兴国三年诏俶来朝俶举族归于京师国除其后事具国史
　僭号部汇考二十五
　　五代僭号四
　　闽
王审知　王延翰　王璘
　王昶　王曦　王延政

五代史闽世家王审知字信通光州固始人也父恁世为农兄潮为县史唐末群盗起寿州人王绪攻陷固始绪闻潮兄弟材勇召置军中以潮为军校是时蔡州秦宗权方募士以益兵乃以绪为光州刺史召其兵会击黄巢绪迟留不行宗权发兵攻绪绪率众南奔所至剽略自南康入临汀陷漳浦有众数万绪性猜忌部将有才能者多因事杀之潮颇自惧军次南安潮说其前锋将曰吾属弃坟墓妻子而为盗者为绪所胁尔岂其本心哉今绪雄猜将吏之材能者必死吾属不自保朝夕况欲图成事哉前锋将大悟与潮相持而泣乃选壮士数十人伏篁竹间伺绪至跃出擒之囚之军中绪后自杀绪已见废前锋将曰生我者潮也乃推潮为主是时泉州刺史廖彦若为政贪暴泉人苦之闻潮略地至其境而军行整肃其耆老相率遮道留之潮即引兵围彦若逾年克之光启二年福建观察使陈岩表潮泉州刺史景福元年岩卒其□范晖自称留后潮遣审知攻晖久不克士卒伤死甚众审知请班师潮不许又请潮自临军且益兵潮报曰兵与将俱尽吾当自往审知惧乃亲督士卒攻破之晖见杀是岁唐即以潮为福建观察使潮以审知为副使审知为人状貌雄伟隆准方口常乘白马军中号白马三郎干宁四年潮卒审知代立唐以福州为武威军拜审知节度使累迁同中书门下平章事封琅琊王唐亡梁太祖加拜审知中书令封闽王升福州为大都督府是时杨行密据有江淮审知岁遣使泛海自登莱朝贡于梁使者入海覆溺常十三四审知虽起盗贼而为人俭约好礼下士王淡唐相溥之子杨沂唐相涉从弟徐寅唐时知名进士皆依审知仕宦又建学四门以教闽士之秀者招来海中蛮夷商贾海上黄崎波涛为阻一夕风雨雷电震击开以为港闽人以为审知德政所致号为甘棠港审知同光三年卒年六十四谥曰忠懿子延翰立延翰字子逸审知长子也同光四年唐拜延翰节度使是岁庄宗遇□中国多故延翰乃取司马迁史记闽越王无诸传示其将吏曰闽自古王国也吾今不王何待之有于是军府将吏上书劝进十月延翰建国称王而犹禀唐正朔延翰为人长大美□如玉其妻崔氏陋而淫延翰不能制审知丧未□撤其几筵又多选良家子为妾崔氏性妒良家子之美者辄幽之别室系以大械刻木为人手以系其颊又以铁锥刺之一岁中死者八十四人崔氏后病见以为祟而卒审知养子建州刺史延禀本姓周氏自审知时与延翰不□延翰立以其弟延钧为泉州刺史延钧怒二人因谋作乱十二月延禀延钧皆以兵入执延翰杀之而延钧立更名鏻鏻审知次子也唐即拜鏻节度使累加检校太师中书令封闽王初延禀与鏻之谋杀延翰也延禀之兵先至巳执延翰而杀之明日鏻兵始至延禀自以养子推鏻而立之延禀还建州鏻饯于郊延禀临诀谓鏻曰善继先志毋烦老兄复来鏻衔之长兴二年延禀率兵击鏻攻其西门使其子继雄转海攻其南门鏻遣王仁达拒之仁达伏甲舟中伪立白帜请降继雄信之登舟伏兵发刺杀之枭其首西门其兵见之皆溃法延禀见执鏻诮之曰予不能继先志果烦老兄复来延禀不能对遂杀之延禀子继升守建州闻败奔于钱塘长兴三年鏻上书言楚王马殷吴越王钱镠皆为尚书令今皆已薨请授臣尚书令唐不报鏻遂绝朝贡鏻好鬼神道家之说道士陈守元以左道见信建宝皇宫以居之守元谓鏻曰宝皇命王少避其位后当为六十年天子鏻欣然逊位命其子继鹏权主府事既而复位遣守元问宝皇六十年后将安归守元传宝皇语曰六十年后当为大罗仙人鏻乃即皇帝位受册于宝皇以黄龙见真封宅改元为龙启国号闽追谥审知为昭武孝皇帝庙号太祖立五庙置百官以福州为长乐府而闽地狭国用不足以中军使薛文杰为国计使文杰多察民间阴事致富人以罪而籍没其赀以佐用闽人皆怨又荐妖巫徐彦曰陛下左右多奸臣不质诸鬼神将为乱鏻使彦视鬼于宫中文杰与内枢密使吴英有隙英病在告文杰谓英曰上以公居近密而屡以疾告将罢公英曰柰何文杰因教英曰即上遣人问公疾当言头痛而已无他苦也英以为然明日讽鏻使巫视英病巫言入北庙见英为崇顺王所讯曰汝何敢谋反以金槌击其首鏻以语文杰文杰曰未可信也宜问其疾如何鏻遣人问之英曰头痛鏻以为然即以英下狱命文杰劾之英自诬伏见杀英尝主闽兵得其军士心军士闻英死皆怒是岁吴人攻建州鏻遣其将王延宗救之兵士在道不肯进曰得文杰乃进鏻惜之不与其子继鹏请与之以纾难乃以槛车送文杰军中文杰善数术自占云过三日可无患送者闻之疾驰二日而至军士踊跃磔文杰于市闽人争以瓦石投之脔食立尽明日鏻使者至赦之已不及初文杰为鏻造槛车以谓古制疏阔乃更其制令上卜通中以铁芒内向动辄触之既成首被其毒龙启三年改元永和王仁达为鏻杀延禀有功而典亲兵鏻心忌之尝问仁达曰赵高指鹿为马以愚二世果有之邪仁达曰秦二世愚故高指鹿为马非高能愚二世也今陛下聪明朝廷官不满百起居动静陛下皆知之敢有作威福者族灭之而已鏻□赐与金帛慰安之退而谓人曰仁达智略在吾世犹可用不可遗后世患卒诬以罪杀之鏻妻早卒继室金氏贤而不见答审知婢金凤姓陈氏鏻嬖之遂立以为后初鏻有嬖吏归守明者以色见幸号归郎鏻后得风疾陈氏与归郎奸又有百工院使李可殷因归郎以通陈氏鏻命锦工作九龙帐国人歌曰谁谓九龙帐惟贮一归郎鏻婢春燕有色其子继鹏烝之鏻已病继鹏因陈氏以求春燕鏻怏怏与之其次子继韬怒谋杀继鹏继鹏惧与皇城使李仿图之是岁十月鏻飨军于大酺殿坐中昏然言见延禀来仿以为鏻病已甚乃令壮士先杀李可殷于家明日晨朝鏻无恙问仿杀可殷何罪仿惧而出与继鹏率皇城卫士而入鏻闻鼓噪声走匿九龙帐中卫士刺之不殂宫人不忍其苦为绝之继韬及陈氏归郎皆为仿所杀鏻立十年见杀谥曰惠皇帝庙号太宗继鹏鏻长子也既立更名昶改元通文以来仿判六军诸卫事仿有□君之罪既立昶而心常自疑多养死士以为备昶患之因大享军伏甲擒仿杀之枭其首于市仿部曲千人叛烧启圣门夺仿首奔于钱塘晋天福二年昶遣使朝贡京师高祖遣散骑常侍卢损册封昶闽王拜其子继恭临海郡王损至闽昶称疾不见令继恭主之又遣中书舍人刘乙劳损于馆乙衣冠伟然驺僮甚盛他日损遇乙于涂布衣芒履而已损使人诮之曰凤阁舍人何逼下之甚也乙羞愧以手掩面而走昶闻之怒损稍侵辱之损还昶无所答而其子继恭遣其佐郑元弼随损至京师贡方物致书晋大臣述昶意求以敌国礼相往来高祖怒其不逊下诏暴其罪归其贡物不纳兵部员外郎李知损上书请籍没其物而禁锢使者于是以元弼下狱狱具引见元弼俯伏曰陛下方示大信以来远人臣将命无状愿伏斧锧以赎昶罪高祖乃赦元弼遣归昶亦好巫拜道士谭紫霄为正一先生又拜陈守元为天师而妖人林兴以巫见幸事无大小兴辄以宝皇语命之而后行守元教昶起三清台三层以黄金数千斤铸宝皇及元始天尊太上老君像日焚龙脑熏陆诸香数斤作乐于台下昼夜声不辍云如此可求大还丹三年夏虹见其宫中林兴传神言此宗室将为乱之兆也乃命兴率壮士杀审知子延武延望及其子五人后兴事败亦被杀而昶愈惑乱立父婢春燕为淑妃后立以为皇后又遣医人陈究以空名堂牒卖官昶弟继严判六军诸卫事昶疑而罢之代以季弟继镛而募勇士为宸卫都以自卫其赐予给赏独厚于他军控鹤都将连重遇拱宸都将朱文进皆以此怒激其军是岁夏术者言昶宫中当有灾昶徙南宫避灾而宫中火昶疑重遇军士纵火内学士陈郯素以便佞为昶所亲信昶以火事语之郯反以告重遇重遇惧夜率卫士纵火焚南宫昶挟爱姬子弟黄门卫士斩关而出宿于野次重遇迎延羲立之延羲令其子继业率兵袭昶及之射杀数人昶知不免掷弓于地继业执而杀之及其妻子皆死无遗类延羲立谥昶曰康宗延羲审知少子也既立更名曦遣使朝贡于晋改元永隆铸大铁钱以一当十曦自昶世倔强难制昶相王倓每抑折之曦亦惮倓不敢有所发新罗遣使聘闽以宝剑昶举以示倓曰此将何为倓曰不忠不孝者斩之曦居旁色变曦既立而新罗复献剑曦思倓前言而倓已死命发冢戮其尸倓面如生血流被体泉州刺史余廷英尝矫曦命掠取良家子曦怒召下御史劾之廷英进买宴钱十万曦曰皇后土贡何在廷英又献皇后钱十万乃得不劾曦尝嫁女朝士有不贺者笞之御史中丞刘赞坐不纠举将加笞谏议大夫郑元弼切谏曦谓元弼曰卿何如郑魏公乃敢强谏元弼曰陛下似唐太宗臣为魏郑公可矣曦喜乃释赞不笞曦弟延政为建州节度使封富沙王自曦立不□数举兵相攻曦由此恶其宗室多以事诛之谏议大夫黄峻舁榇诣朝堂极谏曦怒贬峻漳州司户参军校书郎陈光逸上书疏曦过恶五十余事曦命卫士鞭之百而不死以绳系颈挂于木久而乃绝国计使陈匡范增算商之法以献曦曰匡范人中宝也已而岁入不登其数乃借于民以足之匡范以忧死其后知其借于民也剖棺断尸弃之水中曦性既淫虐而妻李氏悍而酗酒贤妃尚氏有色而宠李仁遇曦甥也以色嬖之用以为相曦常为牛饮群臣侍酒醉而不胜有诉及私弃酒者辄杀之诸子继柔弃酒并杀其赞者一人连重遇□昶惧为国人所讨与朱文进连姻以自固曦心疑之常以语诮重遇等重遇等流涕自辨李氏妒尚妃之宠欲图曦而立其子亚澄乃使人谓重遇等曰上心不平于二公奈何重遇等惧六年三月曦出游醉归重遇等遣壮士拉于马上而杀之谥曰景宗延政审知子也曦立为淫虐延政数贻书谏之曦怒遣杜建崇监其军延政逐之曦乃举兵攻延政为延政所败延政乃以建州建国称殷改元天德明年连重遇巳杀曦集闽群臣告曰昔太祖武皇帝亲冒矢石遂启有闽及其子孙淫虐不道今天厌王氏百姓与能当求有德以安此土群臣皆莫敢议乃掖朱文进升殿率百官北面而臣之文进以重遇判六军诸卫事王氏子弟在福州者无少长皆杀之以黄绍颇守泉州程赟守漳州许文缜守汀州称晋年号时开运元年也泉州军将留从□诈其州人曰富沙王兵取福州矣吾属世为王氏臣安能交臂而事贼乎州人共杀绍颇迎王继勋为刺史漳州闻之亦杀赟迎王继成为刺史皆王氏之诸子也文缜惧以汀州降于延政延政已得三州重遇亦杀文进传首建州以自归福州裨将林仁翰又杀重遇谋迎延政都福州是时南唐李景闻闽乱发兵攻之延政遣其从子继昌守福州而南唐兵方急攻延政福州将李仁达谓其徒曰唐兵攻建州富沙王不能自保其能有此土也乃擒继昌杀之欲自立惧众不附以雪峰寺僧卓俨明示众曰此非常人也被以衮冕率诸将吏北面而臣之已而又杀俨明乃自立送款于李景景以仁达为威武军节度使更其名曰弘义而景兵攻破建州迁延政之族于金陵封鄱阳王是岁景保大四年也留从□闻延政降唐执王继勋送于金陵李景以泉州为清源军以从□为节度使景已破延政遣人召李仁达使入朝仁达不从遂降于吴越而留从□亦逐景守兵据泉漳二州景犹封从□晋江王周世宗时从□遣牙臧蔡仲兴为商人间道至京师求置邸内属是时世宗与李景画江为界遂不纳从□仍臣于南唐其后事具国史
注
晋开运三年丙午南唐保太四年也是岁李景　兵破建州王氏灭江南录云保太三年虏王氏之　族迁于金陵谬也据王潮实以唐景福元年入福　州拜观察使而后人纪录者乃用骑马来骑马去　之谶以为据遂以王潮光启二年岁在丙午拜泉　州刺史为始年至保太四年岁复在丙午而灭故　为六十一年然其奄有闽国则当自景福元年为　始实五十五年也今诸家记其国灭丙午是也其　始年则牵于谶书谬矣惟江南录又差其永年也　　南平高季兴　高从诲　高
保融　高保勖　高继冲

五代史南平世家季兴字贻孙陕州硖石人也本名季昌避后唐献祖庙讳更名季兴季兴少为汴州富人李让家僮梁太祖初镇宣武让以入赀得幸养为子易其姓名曰朱友让季兴以友让故得进见太祖奇其材命友让以子畜之因冒姓朱氏补制胜军使迁毅勇指挥使天复二年梁兵攻凤翔李茂贞坚壁不出太祖议欲收军还河中季兴独进曰天下豪杰窥此举者一岁矣今岐人已惫破在旦夕而大王之所虑者闭壁以老我师此可以诱致之也太祖壮其言命季兴募勇敢士得骑士马景季兴授以计引见太祖景曰此行无还理愿录其后嗣太祖恻然止之景固请乃行景以数骑驰叩城门告曰梁兵将东前锋去矣岐人以为然开门出追梁军梁兵随景后以进杀其九千余人景死之茂贞后与梁和昭宗出赠景官谥曰忠壮季兴由是知名明年拜宋州刺史从破青州徙颍州防御使复姓高氏当唐之末襄州赵匡凝袭破雷彦恭于荆南以其弟匡明为留后梁兵攻破襄州匡凝奔于吴匡明奔于蜀乃以季兴为荆南节度观察留后开平元年拜季兴节度使二年加同中书门下平章事荆南节度十州当唐之末为诸道所侵季兴始至江陵一城而已兵火之后井邑雕零季兴招缉绥抚人士归之乃以倪可福鲍唐为将帅梁震司空熏王保义等为宾客太祖崩季兴见梁日以衰弱乃谋阻兵自固治城隍设楼橹以兵攻归峡为蜀将王宗寿所败又发兵声言助梁击晋以侵襄州为孔勍所败乃绝贡赋累年梁末帝优容之封季兴渤海王赐以衮冕剑佩贞明三年始复修贡梁亡唐庄宗入洛下诏慰谕季兴司空熏等皆劝季兴入朝京师梁震以为不可曰梁唐世为仇敌夹河血战垂二十年今主上新灭梁而大王梁室故臣握强兵居重镇以身入朝行为虏尔季兴不听留其二子以骑士三百为卫朝于洛阳庄宗果欲留之郭崇韬谏曰唐新灭梁得天下方以大信示人今四方诸侯相继入贡不过遣子弟将吏而季兴以身述职为诸侯率宜加恩礼以讽动来者而反縻之示天下以不广且绝四方内向之意不可庄宗乃止厚礼而遣之庄宗尝问季兴曰吾已灭梁欲征吴蜀何者为先季兴曰宜先蜀臣请以本道兵先进庄宗大悦以手拊其背季兴因命工绣其手迹于衣归以为荣耀季兴已去庄宗心悔遣之密诏襄州刘训图之季兴行至襄州心动夜斩关而出已去而诏书夜至季兴归而谓梁震曰不听子言几不免因曰吾行有二失来朝一失放还一失且主上百战以取河南对功臣夸手抄春秋又曰我于手指上得天下其自矜伐如此而荒于游畋政事多废吾可无虑矣同光三年封南平王魏王继岌已破蜀得蜀金帛四十余万自峡而下而庄宗之难作季兴闻京师有变乃悉邀留蜀物而杀其使者韩琪等十余人初唐兵伐蜀季兴请以本道兵自取夔忠万归峡等州乃以季兴为峡路东南面招讨使而季兴未尝出兵魏王已破蜀而明宗入立季兴因请夔忠等州为蜀郡唐大臣以为季兴请自取之而兵出无功不与季兴屡请虽不得已而与之而唐犹自除刺史季兴拒而不纳明宗乃以襄州刘训为招讨使攻之不克而唐别将西方邺克其夔忠万三州季兴遂以荆归峡三州臣于吴吴册季兴秦王天成三年冬卒年七十一谥曰武信季兴子九人长子从诲立从诲字遵圣季兴时入梁为供奉官累迁鞍辔库使赐告归宁季兴遂留为马步军都指挥使行军司马季兴卒吴以从诲为荆南节度使从诲以父自绝于唐惧复见讨乃遣使者聘于楚楚王马殷为之请命于唐而从诲亦遣押衙刘知谦奉表自归进赎罪银三千两明宗纳之长兴元年正月拜从诲节度使追封季兴楚王谥曰武信三月封从诲渤海王应顺元年封南平王从诲为人明敏多权诈晋高祖遣翰林学士陶榖为从诲生辰国信使从诲宴榖望沙楼大陈战舰于楼下谓榖曰吴蜀不宾久矣愿修武备习水战以待师期榖还具道其语晋高祖大喜复遣使赐以甲马百匹襄州安从进反结从诲为援从诲外为拒绝阴与之通晋师致讨从诲遣将李端以舟师为应从进诛从诲求郢州为属郡高祖不许契丹灭晋汉高祖起太原从诲遣人间道奉表劝进且言汉得天下愿乞郢州为属汉高祖阳诺之高祖入汴从诲遣使朝贡因求郢州高祖不与从诲怒发兵攻郢州为刺史尹实所败汉遣国子祭酒田敏使于楚假道荆南从诲问敏中国虚实以为契丹之后兵食皆殚意欲以诮敏敏为言杜重威悉以晋戈甲降寇寇置之镇州未尝以北而晋兵皆汉有也从诲不悦敏以印本五经遗从诲从诲谢曰予之所识不过孝经十八章尔敏曰至德要道于此足矣敏因诵诸侯章曰在上不骄高而不危制节谨度满而不溢从诲以为讥己即以大□罚敏荆南地狭兵弱介于吴越为小国自吴称帝而南汉闽楚皆奉梁正朔岁时贡奉皆假道荆南季兴从诲常邀留其使者掠取其物而诸道以书责诮或发兵加讨即复还之而无愧其后南汉与闽蜀皆称帝从诲所向称臣盖利其赐予俚俗语谓夺攘苟得无愧耻者为赖子犹言无赖也故诸国皆目为高赖子从诲自求郢州不得遂自绝于汉逾年复通朝贡干佑元年十月卒年五十八赠尚书令谥曰文献子保融立从诲十五子长曰保勋次保正保融第三子也不知其得立之因保融字德长从诲时为节度副使兼峡州刺史从诲卒拜节度使广顺元年封渤海郡王显德元年进封南平王世宗征淮保融遣指挥使魏璘率兵三千出夏口以为应又遣客将刘扶奉笺南唐劝其内附李景称臣世宗得保融所与笺大喜赐以绢百匹荆南自后唐以来数岁一贡京师而中间两绝及世宗时无岁不贡矣保融以为器械金帛皆土地常产不足以□诚节乃遣其弟保绅来朝世宗益嘉之初季兴之镇梁以兵五千为牙兵衣食皆给于梁至明宗时岁给以盐万三千石后不复给及世宗平淮故命泰州给之保融性迂缓无材能而事无大小皆委其弟保勖其从叔从义谋为乱为其徒高知训所告徙之松滋而杀之宋兴保融惧一岁之间三入贡建隆元年以疾卒年四十一赠太尉谥曰贞懿弟保勖立保勖字省躬从诲第十子也保融卒拜节度使三年保勖疾谓其将梁延嗣曰我疾遂不起兄弟孰可付之后事者延嗣曰公不念贞懿王乎先王寝疾以军府付公今先王子继冲长矣保勖曰子言是也即以继冲判内外兵马十一月保勖卒年三十九赠侍中保融之子继冲立继冲字成和保勖卒拜节度使湖南周行逢卒子保权立其将张文表作乱建隆四年太祖命慕容延钊等讨之延钊假道荆南约以兵过城外继冲大将李景威曰兵尚权谲城外之约不可信也宜严兵以待之判官孙光宪叱之曰汝峡江一民尔安识成败且中国自周世宗时已有混一天下之志况圣宋受命真主出邪王师岂易当也因劝继冲去斥堠封府库以待继冲以为然景威出而叹曰吾言不用大事去矣何用生为因扼吭而死延钊军至继冲出逆于郊而前锋遽入其城继冲亟归见旌旗甲马布列衢巷大惧即诣延钊纳牌印太祖优诏复命继冲为节度使干德元年有事于南郊继冲上书愿陪祠九月具文告三庙率其将吏宗族五百余人朝于京师拜武宁军节度使以卒光宪拜黄州刺史其后事具国史　　东汉刘旻　刘承钧
刘继恩　刘继元

五代史东汉世家刘旻汉高祖母弟也初名崇为人美须髯目重瞳子少无赖嗜酒好博尝黥为卒高祖事晋为河东节度使以旻为都指挥使高祖即帝位以为太原尹北京留守同中书门下平章事隐帝时累加中书令隐帝少政在大臣周太祖为枢密使新讨三叛立大功而与旻素有隙旻颇不自安谓判官郑珙曰主上幼弱政在权臣而吾与郭公不□时事如何珙曰汉政将乱矣晋阳兵雄天下而地形险固十州征赋足以自给公为宗室老不以此时为计后必为人所制旻曰子言乃吾意也乃罢上供征赋收豪杰籍丁民以益兵三年周太祖起魏隐帝遇□旻乃谋举兵周太祖之自魏入也反状已白而汉大臣不即推尊之故未敢即立乃白汉太后立旻子赟为汉嗣遣宰相冯道迎赟于徐州当是时人皆知太祖之非实意也旻独喜曰吾儿为帝矣何患乃罢兵遣人至京师周太祖少贱黥其颈上为飞雀世谓之郭雀儿太祖见旻使者具道所以立赟之意因自指其颈以示使者曰自古岂有雕青天子幸公无以我为疑旻喜益信以为然太原少尹李骧曰郭公举兵犯顺其势不能为汉臣必不为刘氏立后因劝旻以兵下太行控孟津以俟变庶几赟得立赟立而罢兵可也旻大骂曰骧腐儒欲离间我父子命左右牵出斩之骧临刑叹曰吾为愚人画计死诚宜矣然吾妻病不可独存愿与之俱死旻闻之即并戮其妻于市以其事白汉以明无他已而周太祖果代汉降封赟湘阴公旻遣牙将李奉书周太祖求赟归太原而赟已死旻即恸哭为李骧立祠岁时祠之乃以周广顺元年正月戊寅即皇帝位于太原以子承钧为太原尹判官郑珙赵华为宰相都押衙陈光裕为宣徽使遣通事舍人李间行使于契丹契丹永康王兀欲与旻约为父子之国旻乃遣宰相郑珙致书兀欲称侄皇帝以叔父事之而已兀欲遣燕王述轧政事令高勋以册尊旻为大汉神武皇帝并称旻妻为皇后兀欲性豪汉使者至辄以酒肉困之珙素有疾兀欲强之饮一夕而以醉卒然兀欲闻旻自立颇幸中国多故乃遣其贵臣述轧高勋以自爱黄骝九龙十二稻玉带报聘已而兀欲为述轧所□述律代立旻遣枢密直学士王得中聘于述律求兵以攻周述律遣萧禹厥率兵五万助旻旻出阴地攻晋州为王峻所败是岁大寒旻军冻馁亡失过半明年又攻府州为折德扆所败德扆因取岢岚军周太祖崩旻闻之喜遣使乞兵于契丹契丹遣杨衮将铁马万骑及奚诸部兵五六万人号称十万以助旻旻以张元徽为先锋自将骑兵三万攻潞州李筠遣穆令钧以步骑三千拒元徽于太平驿元徽击败之遂圉潞州是时世宗新即位以谓旻幸周有大丧而天子新立必不能出兵宜自将以击其不意自宰相冯道等多言不可世宗意甚锐显德元年三月亲征甲午战于高平李重进白重赞将左樊爱能何徽将右向训史彦超居中军张永德以禁兵卫跸旻亦列为三阵张元徽居东偏杨衮居西偏旻居其中衮望周师谓旻曰勍敌也未可轻动旻奋髯曰时不可失无妄言衮怒而去旻号令东偏先进王得中叩马谏曰南风甚急非北军之利也宜少待之旻怒曰老措大毋妄沮吾军即麾元徽元徽击周右军兵始交爱能徽退走其骑军乱步卒数千弃甲叛降元徽呼万岁声振川谷世宗大骇躬督战士士卒皆奋命争先而风势愈盛旻自麾赤帜收军军不可遏旻遂败日暮旻收余兵万人阻涧而止是时周之后军刘词将之在后未至而世宗锐于速战战已胜词军继至因乘胜追击之旻又大败辎重器甲乘舆服御物皆为周师所获旻独乘契丹黄骝自雕窠岭间道驰去夜失道山谷间得村民为乡导误趋平阳得佗道以归而张元徽战殁于阵杨衮怒旻按兵西偏不战故独全军而返旻归为黄骝治□饰以金银食以三品粒号自在将军世宗休军潞州大宴将士斩败将樊爱能何徽等七十余人军威大振进攻太原遣符彦卿史彦超北控忻口以断契丹援路太原城方四十里周师去城三百步围之匝自四月至于六月攻之不克而彦卿等为契丹所败彦超战殁世宗遽班师初周师之围城也旻遣王得中送杨衮以归因乞援兵于契丹契丹发数万骑助旻遣得中先还至代州代州将桑珪杀防御使郑处谦以城降周并送得中于周世宗召问得中虏助兵多少得中言送衮归无所求也世宗信之已而契丹败符彦卿于忻口得中遂见杀旻自败于高平已而被围以忧得疾明年十一月卒年六十子承钧立承钧旻次子也少颇好学工书旻卒承钧遣人奉表契丹自称男述律答之以诏呼承钧为儿许其嗣位初旻常谓张元徽等曰吾以高祖之业赟之冤义不为郭公屈尔期与公等勉力以复家国之仇至于称帝一方岂获已也顾我是何天子尔亦是何节度使故其僭号仍称干佑不改元不立宗庙四时之祭用家人礼承钧既立始赦境内改干佑十年曰天会元年立七庙于显圣宫契丹遣高勋以兵助承钧承钧遣李存与勋攻上党无所得而还明年世宗北伐契丹下三关契丹使来告急承钧将发兵而世宗班师乃已宋兴昭义节度使李筠叛命遣其将刘继冲判官孙孚奉表称臣执其监军周光逊李廷玉送于太原乞兵为援承钧欲谋于契丹继冲道筠意请无用契丹兵承钧即率其国兵自将出团柏谷群臣饯之汾水仆射赵华曰李筠举事轻易陛下不图成败空国兴师臣实忧之承钧至太平驿封筠陇西郡王筠见承钧仪卫不备非如王者悔臣之筠因自陈受周氏恩不忍背德而承钧与周世仇也闻筠言亦不悦遣宣徽使卢赞监其军筠心益不平与赞多不□承钧遣宰相卫融和解之已而筠败死卫融被执至京师太祖皇帝问融承钧所以助筠反状融言不逊太祖命以铁挝击其首流血被面融呼曰臣得死所矣太祖顾左右曰此忠臣也释之命以良药傅其疮遣融致书于承钧求周光逊等约亦归融太原承钧不报融遂留京师承钧谓赵华曰不听公言几至于败然失卫融卢赞吾以为恨尔承钧由此益重儒者以抱腹山人郭无为参议国政无为棣州人方颡鸟喙好学多闻善谈辩尝衣褐为道士居武当山周太祖讨李守贞于河中无为诣军门上谒询以当世之务太祖奇之或谓太祖曰公为汉大臣握重兵居外而延纵横之士非所以防微虑远之道也由是太祖不纳无为去隐抱腹山承钧内枢密使段常识之荐其材承钧以谏议大夫召之遂以为相五年宿卫殿直行首王隐刘绍赵鸾等谋作乱事觉被诛其词连段常乃罢常枢密为汾州刺史缢杀之自旻世凡举事必禀契丹而承钧之立多略契丹遣使者责承钧改元援李筠杀段常不以告承钧惶恐谢罪使者至契丹辄见留承钧奉之愈谨而契丹待承钧益薄承钧自李筠败而失契丹之援无复南侵之意地狭产薄以岁输契丹故国用日削乃拜五台山僧继颙为鸿胪卿继颙故燕王刘守光之子守光之死以孽子得不杀削发为浮图其后居五台山为人多智善商财利自旻世颇以赖之继颙能讲华严经四方供施多积蓄以佐国用五台当契丹界上继颙常得其马以献号添都马岁率数百匹又于柏谷置银冶募民凿山取矿烹银以输刘氏仰以足用即其治建宝兴军继颙后累官至太师中书令以老病卒追封定王太祖尝因界上谍者谓承钧曰君家与周氏为世雠宜其不屈今我与尔无所间何为困此一方之人也若有志于中国宜下太行以决胜负承钧遣谍者复命曰河东土地兵甲不足以当中国之十一然承钧家世非叛者区区守此盖惧汉氏之不血食也太祖哀其言笑谓谍者曰为我语承钧开尔一路以为生故终其世不加兵承钧立十三年病卒其养子继恩立继恩本姓薛氏父钊为卒旻以女妻之生继恩汉高祖以钊婿也除其军籍置之门下钊无材能高祖衣食之而无所用妻以旻女常居中钊罕得见钊常怏怏因醉拔佩刀刺之伤而不死钊即自裁旻女后适何氏生子继元而何氏及旻女皆卒旻以其子承钧无子乃以二子命承钧养为子承钧立以继恩为太原尹承钧尝谓郭无为曰继恩纯孝然非济世之才恐不能了我家事无为不对承钧病卧勤政阁召无为执手以后事付之承钧卒继恩告哀于契丹而后立继恩服缞裳视事寝处皆居勤政阁而承钧故执事百司宿卫者皆在太原府廨九月继恩置酒会诸大臣饮罢卧阁中供奉官侯霸荣率十余人挺刃入阁闭户而杀之郭无为遣人以梯登屋入杀霸荣并其党初承钧之语郭无为也继恩怨无为不助己及立欲逐之而未果故霸荣之乱人皆以谓无为之谋霸荣死口灭而无知者无为迎继元而立之继元为人忍旻子十余人皆无可称者当继元时有镐锴锜锡于继元为诸父皆为继元所杀独铣以佯愚获免承钧妻郭氏继元兄弟自少母之继元妻段氏尝以小过为郭氏所责既而以它疾而卒继元疑其杀之及立遣嬖者范超图杀郭氏郭氏方缞服哭承钧于柩前超执而缢杀之于是刘氏子孙无遗类矣继元立改元曰广运王师北征继元闭城拒守太祖以诏书招继元出降许以平卢军节度使郭无为安国军节度使无为捧诏色动而并人及继元左右皆欲坚守以拒命无为仰天恸哭拔佩刀欲自裁为左右所持继元自下执其手延之上坐无为曰奈何以孤城拒百万之王师盖欲动摇并人而并人守意益坚宦者卫德贵察无为有异志以告继元继元遣人缢杀之初太祖命引汾水浸其城水自城门入而有积草自城中飘出塞之是时王师顿兵甘草地中会岁暑雨军士多疾乃班师王师已去继元决城下水注之台骀泽水已落而城多摧圮契丹使者韩知璠时在太原叹曰王师之引水浸城也知其一而不知其二若知先浸而后涸则并人无类矣太平兴国四年王师复北征继元穷窘而并人犹欲坚守其枢密副使马峰老疾居于家舁入见继元流涕以兴亡谕之继元乃降太宗御城北高台受降以继元为右卫上将军封彭城公其后事具国史
　僭号部汇考二十六
　元明之际僭号
　　宋
韩
林儿

明外史韩林儿传林儿栾城人或言李氏子也其先世以烧香惑众谪徙永年元末政衰林儿父山童益倡言天下大乱弥勒佛下生河南及江淮愚民翕然信之颍州人刘福通与其党杜遵道罗文素盛文郁等复鼓妖言谓山童宋徽宗八世孙也当主中国乃杀白马黑牛誓告天地谋起兵以红巾为号至正十一年五月事觉福通等遽入颍州以反而山童为吏所捕诛林儿与其母杨逃入武安山中福通据朱皋破罗山上蔡真阳确山犯舞阳叶县陷汝宁及光息二州众至十余万元兵不能御时徐寿辉等起蕲黄布王三孟海马等起湘汉芝麻李起丰沛而郭子兴亦据濠应之时皆谓之红军亦称香军十五年二月福通物色林儿得诸砀山夹河迎至亳州立为皇帝又以为小明王建国号曰宋改元龙凤都于亳拆鹿邑县太清宫材以治宫阙尊其母为皇太后以遵道文郁为丞相福通与文素平章政事刘六知枢密院事刘六者福通弟也遵道等各遣子入侍遵道宠用事福通疾之阴命甲士挝杀遵道自为丞相加太保事权一归福通既元将大败福通于太康进围亳福通挟林儿走安丰逾年遣其党分道略地李武崔德破潼关陕虢寻为元所复十七年武德陷商州遂下武关以图关中而毛贵陷胶莱益都滨州山东郡邑多下是年六月福通率众攻汴梁目分军三道关先生破头潘冯长舅沙刘二王士诚趋晋冀白不信大刀敖李喜喜趋关中毛贵守山东势大振田丰者元镇守黄河义兵万户也叛附福通陷济宁寻败走其秋福通兵陷大名遂自曹濮陷卫辉白不信大刀敖李喜喜兴元遂入凤翔屡被察罕帖木儿李思齐等击破走入蜀十八年田丰复东平济宁东昌益都广平顺德毛贵亦数败元兵进清沧州据长芦镇寻陷济南益引兵北杀宣慰使董抟霄于南皮陷蓟州犯漷州略柳林以逼大都顺帝征四方兵入卫议欲迁都避其锋大臣谏乃止贵旋被元兵击败还据济南而福通出没河南北五月攻下汴梁守将竹贞遁去遂迎林儿以都焉关先生破头潘等又分其军为二一出绛州一出沁州逾太行破辽州潞州遂冀宁攻保定不克陷完州掠大同兴和塞外诸郡至陷上都毁诸宫殿转掠辽西抵高丽十九年陷辽阳杀懿州路总管吕震顺帝以上都宫阙尽废自此不复北巡李喜喜余党复陷宁夏略灵武诸边地林儿本起盗贼无大志又听命福通徒拥虚名诸将在外者率不遵约束所过焚劫甚至啖老弱为粮且皆福通故等夷即福通亦不能制兵虽盛威令不行羁縻而已数攻下城邑元兵亦数从其后复之不能守惟毛贵稍有智略其破济南也立宾兴院选用元故官姬宗周等分守诸路又于莱州立屯田三百六十所每屯相距三十里造挽运大车百辆凡官民田十取其二多所规画故得据山东者三年及察罕帖木儿数破贼尽复关陇是年五月大发秦晋之师会汴城下屯杏花营以诸军环城而垒林儿兵出战辄败婴城守百余日食将尽福通计无所出挟林儿从百骑开东门遁还安丰其后宫官属子女及符玺印章宝货之属尽没于察罕当是时毛贵已为其党赵均用所杀有续继祖者又杀均用所部自相攻击独田丰据东平势稍强二十年关先生等大宁复犯上都田丰陷保定元遣使招之被杀王士诚久□晋冀至是元将孛罗败之于台州遂入东平与丰合福通尝谴李武崔德逗挠将罪之二十一年夏两人叛去降于李思齐时李喜喜关先生等东西转战已多走死余党自高丽还寇上都孛罗复击降之而察罕既取汴梁遂遣子扩廓讨东平胁降田丰王士诚乘胜定山东宋将陈猱头者独守益都不下与福通遥相声援二十二年六月丰士诚乘间刺杀察罕入益都元以兵柄付扩廓围城数重猱头等告急福通引兵援遇元师于火星埠大败还保安丰元兵急攻益都穴地道以入杀丰士诚而械送猱头于京师林儿势大窘其明年吴将吕珍围安丰林儿告急于太祖太祖曰安丰破则张士诚益强不可不救也遂亲率师以往而珍已入其城杀福通矣太祖击走珍而以林儿归居之滁州明年太祖为吴王又二年林儿卒或曰太祖命廖永忠迎林儿归应天至瓜步覆舟林儿沈于江云初太祖驻和阳值郭子兴卒林儿牒子兴子天叙为都元帅张天佑为右副元帅太祖为左副元帅时太祖以孤军保一城而林儿称宋后四方响应遂用其年号以令军中比其没始以明年为吴元年其年遣大将军定中原顺帝北遁距宋亡仅岁余云林儿凡立十二年　　天完
徐
寿辉

明外史徐寿辉传寿辉罗田人一名真一体貌魁岸木强无他能以贩布为业元末政乱盗贼渐起袁州僧彭莹玉以妖术与其徒周子旺谋乱事觉子旺伏诛莹玉逃淮西捕不获麻城邹普胜复用其术谓弥勒佛下生当为世主集党为乱求可率众者以寿辉状貌特异即共推之用红巾为号时至正十一年秋也九月陷蕲水及黄州路元威顺王宽彻不花与其二子帅师击之为寿辉将倪文俊所败二子被获越月寿辉遂即蕲水为都自称皇帝国号天完建元治平以普胜为太师未几陷饶信明年正月汉阳兴国别遣普胜陷武昌曾法兴陷安陆沔阳中兴路二月江州南康及岳州房州归州相继陷三月别将攻袁瑞徽三州破之闰三月吉安七月破昱岭关遂杭州又自邵武攻福安宁德诸县皆下而别令赵普胜等陷池州太平已渡江陷安庆是时承平久州郡皆无守备长吏闻贼来辄弃城走以故所至无不摧破而其将帅无远略人得自擅恣杀戮民益愁苦无所归豪杰因之起而元诏令不行阃外文武将吏选懦观望不尽力浸淫十余年遂至于亡寿辉起浃岁得名都数十然其后率不能守所陷湖广江西诸路多为元帅所复既又尽收江浙所亡地寿辉势渐蹙明年五月元合江西江浙兵进逼蕲黄寿辉兵望风溃冬江浙平章卜颜铁木儿等直捣蕲水拔之获将相而下四百余人寿辉逃匿黄梅山中元师追不力寿辉收散亡复出攻掠沔阳襄阳中兴武昌汉阳岳州复相继陷势转炽十六年文俊营都于汉阳迎寿辉居之而自以丞相专政寿辉拥虚位而已顷之文俊略常德沣衡诸路明年破峡州其部将明玉珍亦尽有蜀地文俊志益骄九月谋□寿辉不果出奔黄州为部将陈友谅所杀于是天完国政尽归友谅文俊者沔阳渔家子勇而无礼不恤下故及于难友谅既得志诸将不附己者渐以计除之二十年夏遂□寿辉采石舟中自称皇帝寿辉僭号凡十年而亡　　汉陈
友谅

明外史陈友谅传友谅沔阳人本姓谢氏祖千一赘于陈因从其姓父普才业渔友谅少读书略通文义有术者相其先世墓地□期示友谅曰某年当大贵友谅心窃喜尝为县小吏非其好也徐寿辉兵起欲往从之普才止之曰汝渔家子何不守故业作此灭族事友谅不听曰术者之言此其时矣会寿辉僭号倪文俊用事友谅隶其麾下数有功为领兵元帅已乘衅袭杀文俊并其兵自称宣慰使寻称平章政事是岁元至正十七年天完治平七年也明年安庆又破龙兴瑞州因分遣诸将取邵武及吉安而自以兵入抚州已又破建昌赣汀信衢治江州当是时友谅兵最强太祖初渡江取太平与为邻友谅陷元池州太祖遣常遇春等击取之由是数相攻安庆守将赵普胜者故骁将号双刀赵初与俞通海等屯巢湖同归太祖叛去归友谅引兵争池州太平数与明兵斗往来掠境上太祖患之啖普胜客使潜入友谅军间普胜普胜不之觉见友谅使者辄诉功悻悻有德色友谅屡衔之且疑其贰于己以会师安庆为名自江州猝至普胜以烧羊逆于雁汊甫登舟友谅即杀普胜并其军乃以轻兵袭池州伏发尽覆于九华山下伪使使者告太祖曰战非吾意也巡边者□耳其饰诈如此始友谅破龙兴其主寿辉欲徙都之友谅不可数遣人阻其行未几寿辉遽发汉阳次江州江州友谅治所也伏兵郭外迎寿辉入即闭城门悉杀其所部即江州为都奉寿辉以居友谅自称汉王置王府官属立府第于城西隅遂挟寿辉东下攻太平太平城坚不可拔乃引巨舟薄城西南士卒缘舟尾攀堞而登遂克之志益骄谋篡位进驻采石矶遣部将阳白事寿辉前阴戒壮士挟铁挝击碎其首寿辉既死以采石五通庙为行殿舁神像弃之即皇帝位于其中国号汉改元大义命天完官属自太师邹普胜以下皆仍故官会天大风雨群臣班沙岸称贺冠服俱沾濡不能成礼识者知其不终友谅性雄猜好以权术驭下既即位尽抚有江西湖广之境恃其兵强欲东取应天又为故将康茂才书所诱引兵直前太祖亲总大军御之友谅趋江东桥呼茂才不应遂以千艘抵龙湾登岸接战大败还趋舟潮落舟胶死者无算亡战舰数百乘轻舸走张德胜追及之慈湖焚其舟大战采石德胜死冯国胜以五翼军蹙之友谅出皂旗军迎战又大败遂弃太平遁走江州太祖兵乘胜取安庆其将于光欧普祥皆降明年友谅兵复陷安庆太祖自将伐之收复安庆长驱至江州友谅迎战败遂弃江州夜挈妻子奔武昌吴宏以饶降王溥以建昌降胡廷瑞以龙兴降友谅忿疆土日蹙治楼船数百艘皆高数丈饰以丹漆每船三重置走马棚上下人语声不相闻橹箱皆裹以铁载其家属百官尽锐围洪都亲督众屯于抚州门用飞梯冲车诸具百道薄城守将朱文正邓愈坚守三月不能下太祖自将救之友谅乃撤围东出鄱阳湖逆战遇于湖中之康郎山友谅集巨舰连锁为陈太祖兵不能仰攻连战三日几殆乃纵火焚友谅舟友谅弟友仁等皆烧死友仁号五王眇一目有勇略既死友谅为气索是战也太祖舟虽小轻驶汉军俱艨艟巨舰不利进退故及于败太祖所乘舟樯白友谅欲并力攻太祖知之令诸舟尽白其樯翌日复战自辰至午友谅军大败友谅欲退保鞋山太祖已先扼湖口邀其归路持数日友谅谋于众右金吾将军曰出湖难宜焚舟登陆直趋湖南图再举左金吾将军曰此示弱也彼以步骑蹑我进退失所据大事去矣友谅不能决既而曰右金吾言是也左金吾以言不用惧举所部来降右金吾知之亦降友谅益困太祖凡再移友谅书其略曰吾欲与公约从各安一方以俟天命公失计肆毒于我我轻师间出奄有公龙兴十一郡犹不自悔祸复构兵端一困于洪都再败于康山骨肉将土重罹涂炭公即幸生还亦宜却帝号革黄屋左纛坐待真主不则丧家灭姓悔晚矣友谅得书忿恚卒不报久之汉军乏食突围出湖口诸将自上流邀击之大战泾江口汉军且斗且走日暮犹不解友谅从舟中引首出有所指撝骤中流矢贯目睛及颅死其军大溃太子善儿被执太尉张定边夜挟友谅次子理载其尸遁还武昌友谅之起既不听父普才言普才家居渔如故及贵往迎父普才曰汝违吾命吾不知汝死所矣不数岁竟死友谅故豪侈尝造镂金□甚工宫中他器物类是汉亡江西行省以□献太祖叹息曰此与孟昶七宝溺器何异宜其败也命有司毁之友谅僭号凡四年理友谅幼子兄善儿被执张定边率群臣奉理嗣位改元德寿其冬太祖亲征武昌明年春定边急遣卒夜缒城走岳州告其丞相张必先入援必先次洪山常遇春击擒之以徇于城下必先兄呼定边曰事败矣善自图定边气结默默者良久必先故骁将汉军号泼张倚为重见之皆丧沮由是欲降者众太祖乃遣汉故臣罗复仁入城招理理率定边等开城门出降入军门俯伏不敢视太祖见理幼弱掖之起握其手曰吾不汝罪也府库财物恣理自取师旋应天授爵归德侯普才五子长友富次友直又次友谅又次友仁友贵友仁友贵前死鄱阳遂封普才承恩侯友富归仁伯友直怀恩伯赠友仁康山王命所司立庙祀之以友贵祔理居京师久之邑邑出怨望语帝曰此童孺小过耳恐细人蛊惑不得完朕恩宜处之远方洪武五年徙理及归义侯明升于高丽遣元降臣枢密使延安荅理护行赐高丽王罗绮俾善视之亦徙普才于滁阳　　吴
张
士诚

明外史张士诚传士诚小字九四泰州白驹□亭人有弟三人士义士德士信兄弟并以操舟运盐为业缘私作奸利颇轻财好施得群辈心常鬻盐诸富家富家多陵侮之或负其直弗酬而弓手丘义尤窘辱士诚甚士诚忿即率诸弟及壮士李伯升等十八人杀义并灭诸富家纵火焚其居入旁近□招少年起兵盐丁方苦重役遂共推为主行过丁溪为大姓刘子仁者所扼士义中矢死士诚击走子仁乘胜陷泰州高邮守李齐谕降之复叛杀行省参政赵琏并陷兴化结寨德胜湖有众万余袭据高邮元以万户告身招之拒不受绐杀李齐自称诚王国号大周建元天佑是岁元至正十四年也宣慰使也先不花行省平章福寿等讨之皆不克乃命右丞相脱脱总大军出讨数败士诚围高邮隳其外城城且下顺帝信谗解脱脱兵柄削官爵以他将代之士诚乘间奋击溃去士诚由是复振淮东饥谋他掠会江阴寇朱英招士诚士诚乃遣士德由通州渡江入常熟攻据平江并陷湖州松江及常州诸路改平江为隆平府士诚自高邮来都之即承天寺为府第踞坐大殿中射三矢于栋以识是岁太祖亦下集庆遣杨宪通好于士诚其书曰昔隗嚣称雄于天水今足下亦擅号于姑苏事势相等吾深为足下喜睦邻守境古人所贵窃甚慕焉自今信使往来毋惑谗言以生边衅士诚得书留宪不报已遣舟师攻镇江败去太祖乃遣徐达等攻围常州士诚遣兵来援大败失张汤二将乃以书求和请岁输粟二十万石黄金五百两白金三百斤太祖答书责其归我杨宪岁输五十万石士诚复不报初士诚既得平江即以兵攻嘉兴元守将苗帅杨完者数败其兵不能克乃遣士德间道破杭州完者还救复败归已而徐达克常州耿炳文取长兴吴良等取江阴士诚兵不得四出势渐蹙思复降元亡何徐达兵徇宜兴攻常熟士德迎战而败为赵普胜所擒士德小字九六最善战能得士心浙西地皆其所略定既被擒士诚大沮遂决计请降于元江浙右丞相达识帖睦迩为言于朝授士诚太尉官其将吏有差士德在金陵竟不食死士诚虽去伪号擅甲兵土地如故达识帖睦迩在杭与杨完者有隙阴召士诚兵士诚遣史文炳袭杀完者遂有杭州顺帝遣使征粮赐之龙衣御酒士诚自海道输粮十一万石于大都岁以为常既而益骄令其下颂功德邀王爵元不许至正二十三年九月士诚自立为吴王尊其母曹氏为王太妃置王府官属别治府第于城中以士信为浙江行省左丞相逐达识帖睦迩幽之嘉兴元征粮不复与遂与元绝参军俞思齐者字中孚泰州人谏士诚曰向为贼可无贡今为臣不贡可乎士诚怒抵案仆地思齐即称疾引去士诚拓土南抵绍兴北逾徐州达于济宁之金沟西距汝颍濠泗东溥海二千余里带甲数十万以士信及女夫潘元绍为腹心左丞相徐义李伯升吕珍为爪牙参军黄敬夫蔡彦文叶德新主谋议元学士陈基右丞饶介典文章又好招延宾客所赠遗舆马居室什器甚具诸侨寓贫无籍者争趋之士诚为人外迟重寡言号为有器量而中实暗弱既据有吴中吴承平久户口殷盛士诚渐奢纵怠于政事士信元绍尤好聚敛自金玉珍宝讫古法书名画无不充牣于家日夜歌舞相娱乐诸将亦偃蹇不用命每有攻战辄称疾高卧邀求官爵美田宅然后起甫至军所载婢妾乐器踵相蹑不绝或大会游谈之士摴蒲蹴踘一不以军务为急及丧师失地还士诚概置不问已复用为将威权不立故遂致于亡太祖与士诚接境士城数以兵攻常州江阴建德长兴诸全辄不利去而太祖遣邵荣攻湖州胡大海攻绍兴常遇春攻杭州亦皆不能下廖永安被执谢再兴叛降士诚太祖欲伐吴甚方与陈友谅相持未暇及也友谅亦遣使约士诚夹攻太祖而士诚欲守境观变许汉使者卒不行太祖既平武昌师还即命徐达等规取淮东克泰州通州围高邮士诚以舟师溯江来救太祖自将击走之达等遂拔高邮取淮安悉定淮北地于是移檄平江数士诚八罪使大将军徐达副将军常遇春率兵东伐自太湖趋湖州吴人迎战于毗山又战于三里桥皆败遂围湖州士诚遣朱暹五太子等以六万众来援屯于旧馆筑五寨自固达遇春筑十垒以遮之断其粮道士诚知事急亲督兵至战于皂林之野又大败徐志坚败于东迁潘元绍败于乌镇遂破升山水陆寨旧馆援绝五太子朱暹吕珍皆降五太子者士诚养子短小精悍能平地跃丈余又善没水珍暹皆宿将善战至是降达等以徇于湖州守将李伯升等以城降嘉兴松江相继降而潘元明亦以杭州降于朱文忠大军遂攻平江筑长围以困之士诚拒守数月太祖移书招之曰古之豪杰以畏天顺民为贤以全身保族为智汉窦融宋钱俶是也尔宜三思勿自取族灭为天下笑士诚得书不报数突围决战俱不利李伯升知士诚困甚欲说令降遣所善客逾城诣士诚门告急士诚召之入曰若何言客曰为公言兴亡祸福之计愿公安意听之士诚曰何如客曰公知天数乎昔项羽喑呜叱□百战百胜卒败死垓下天下归于汉何则天数也公初以十八人入高邮元兵百万围之此时如虎落□一旦元兵溃乱公遂提孤军东取三吴有地千里甲士数十万南面称孤此项羽之势也诚于此时不忘高邮之危收召豪杰任以职事抚人民练兵旅有功者赏败军者戮号令严明百姓乐附不特三吴可保天下不难定也士诚曰足下此时何不言客曰此时虽有言公不听也公子弟亲戚将相提兵者自以为韩白谋画者自以为萧曹僩然视天下不复有人方美衣玉食歌童舞伎日夕酣宴公深居败一军不闻失一地不知知亦不问故其事至此士诚曰吾甚悔之足下何以教我客曰我有一策恐公不从也公不闻陈友谅乎跨有荆楚带甲百万与江左兵战于姑孰鏖于彭蠡友谅举火欲烧江左之船天乃反风焚之友谅兵败身丧何则天所兴人力无如何也今敌攻我益急公始恃湖州援继恃嘉兴又恃杭州今皆失矣独守此尺寸之城誓以死拒势极患生猝有变从中起公虽欲速死不可得也莫若顺天命遣一介使疾驰金陵称公所以归义救民之意开城门幅巾待命当不失万户侯况尝告以窦融钱俶故事乎且公之地譬如博者得人之物而复失之于公何损士诚仰视良久曰吾将思之乃谢客竟不降也士诚故有勇胜军号十条龙者皆骁猛善斗每令被银铠锦衣出入阵中亦悉败溺万里桥下死最后丞相士信又中□死城中汹汹无固志城遂破士诚收余众战于万寿寺东街众散走仓皇归府第拒户自缢故部将赵世雄促解之大将军数遣李伯升潘元绍等谕意瞑目不答舁出葑门入舟不复食至金陵竟自缢死年四十七命具棺葬之方士诚之被围也语其妻刘曰吾败且死矣若曹何为刘答曰君毋忧妾必不负君积薪齐云楼下及城破驱群妾登楼令养子辰保纵火焚之亦自缢死有二幼子匿民间不知所终先是黄敬夫等三人用事吴人知士诚必败有黄菜叶十七字之谣其后卒验云莫天佑者元末聚众保无锡州士诚招之不从以兵攻之亦不克士诚既受元官天佑乃降士诚累表为同佥枢密院事及平江既围他城皆下惟天佑坚守士诚破胡廷瑞急攻之乃降太祖以其多伤我兵诛之李伯升仕吴至司徒既降命仍故官进中书平章同知詹事府事尝将兵讨平湖广兹利土酋又为征南右副将军同吴良讨靖州蛮后坐胡党死潘元明以平章守杭州降仍为行省平章与伯升俱食岁禄七百五十石不治事云南平以元明署布政司事卒官士诚自起至亡凡十四年　　浙东方国珍
明外史方国珍传国珍黄岩人长身黑面体白如瓠力逐奔马世以贩盐浮海为业元至正八年有蔡乱头者行剽海上有司发兵捕之国珍怨家告其通寇国珍杀怨家遂与兄国璋弟国瑛国亡入海聚众数千人劫运艘梗海道元遣行省参政朵儿只班讨之兵败为所执胁使请于朝授定海尉寻叛寇温州元以孛罗帖木儿为行省左丞督兵讨之复败被执乃遣大司农达识帖木迩招之复降已而汝颍兵起元募舟师守江国珍疑惧复叛杀达鲁花赤泰不华亡入海元复遣左丞帖里帖木耳招之都事刘基言方氏首乱数降数叛不可抚行省以闻于朝国珍使人浮海至京师赂诸权贵卒许降授徽州路治中令散其众之官国珍不听命拥船千艘攻陷台州焚苏之太仓元复以海道漕运万户招之乃受官寻进行省参政俾以兵攻张士诚士诚遣将御之昆山国珍七战七捷会士诚亦已降元乃罢兵于是国珍尽有庆元温台之地益强不可制国珍之初作乱也元出空名宣□数十道募人击贼海滨壮士多应募立功者所司邀重贿不辄与有一家数人死事卒不得官者而国珍之徒一再招谕皆至大官由是民慕为盗从国珍者日益众元既失江淮资国珍舟以通海运重以官爵羁縻之国珍既得官拥兵侵掠自如元人无以难也有张子善者好纵横之术说国珍以舟师溯江窥江东北略青徐辽海国珍不能用谢遣之太祖已取婺州使主簿蔡元刚使庆元国珍谋于其下曰江左号令严明恐不能与抗况为我敌者西有吴南有闽莫若姑示顺从籍为声援以观其变众皆以为然国珍遣使奉书进黄金五十斤白金百斤文绮百匹太祖复遣镇抚孙养浩报之国珍请以三郡献遣次子关为质太祖却其质厚赐而遣之复使博士夏煜往拜国珍福建行肖平章事弟国瑛参知政事国枢密分院佥事国珍名献三郡阴持两端煜既至乃诈称疾自言老不任职惟受平章印识而已太祖察知其情以书谕曰吾始以汝豪杰识时务故命汝专制一方汝顾中怀叵测欲觇我虚实则遣侍子欲却我官爵则利老病夫智者转败为功贤者因祸成福汝审图之是时国珍岁岁治海舟为元漕张士诚粟十余万石于京师元累进国珍官至江浙行省左丞相衢国公分省庆元国珍受之如故特以甘言谢太祖绝无内附意及得所谕书竟不省太祖复以书谕曰福基于至诚祸生于反复隗嚣公孙述故辙可鉴矣大军一出不可虚词解也国珍诈穷始惶惧谢罪以金宝饰鞍马献太祖复却之已而苗帅蒋英等叛杀胡大海持首奔国珍国珍不受自台州奔福建国璋守台邀击之为所败被杀太祖遣使吊祭逾年温人周宗道以平阳来降国珍次子明善守温以兵争参军胡深击败之遂下瑞安进兵温州明善恐乃与国珍谋请岁输白金三万两以给军赏俟杭州下即纳土入朝太祖遂诏深班师吴元年既克杭州国珍据境自如遣间谍假贡献名觇江东成败又数通好于扩廓帖木儿及陈友定图为掎角太祖闻之怒贻书数其十二罪复责军粮二十万石国珍集众议郎中张本仁左丞刘庸等皆言不可从有丘楠者独争曰彼所言均非公福也惟智可以决事惟信可以守国惟直可以用兵公经营浙东十余年矣迁延犹豫计不早定不可谓智即许之降抑又倍焉不可谓信彼之征师则有词矣我实负彼不可谓直幸而扶服请命庶几可视钱俶乎国珍不听惟日夜运珍宝治舟楫思航海而已太祖已破平江进兵讨之命参政朱亮祖攻台州国瑛迎战败弃城走黄岩复破黄岩进克温州走明善平南将军汤和以大军长驱抵庆元国珍率所部遁入海追败之盘屿其部下诸将相次出降和数令人开示以顺逆国珍乃遣子关奉表乞降曰臣闻天无所不覆地无所不载王者体天法地于人无所不容臣荷主上覆载之德旧矣不敢自绝于天地故一陈愚衷臣本庸才遭时多故起身海岛非有父兄相藉之力又非有帝制自为之心方主上霆击电掣至于婺州臣愚即遣子入侍固已知主上有今日矣将以依日月之容光望雨露之余溜而主上推诚布公俾守乡郡如故吴越事臣遵奉条约不敢妄生节目子姓不戒潜构衅端猥劳问罪之师私心战兢用是遂俾守者出迎然而未免浮海何也昔孝子之于其亲小杖则受大杖则走臣之情事适与此类即欲面缚待罪阙庭复恐婴斧钺之诛使天下后世不知臣得罪之深将谓主上不能容臣岂不累天地大德哉盖幕下士詹鼎词也太祖览而怜之赐书曰汝违吾谕不即敛手归命次且海外负恩实多今者穷踧无聊情词哀恳迫人于险吾故耻之当为汝不记前过汝勿自疑遂促国珍入觐面让之曰若来得毋晚乎国珍顿首谢授广州西行省左丞食禄不之官数岁卒于京师子礼官广洋卫指挥佥事关虎贲卫千户所镇抚关弟行字明敏善诗承旨宋濂尝称之刘仁本字德元国珍同县人元末中进士乙科历官江浙行省左右司郎中与张本仁俱入国珍幕数从名士赵俶谢理朱右等赋诗尤有称于时国珍海运输元实仁本司其事朱亮祖之下温州也获仁本以还太祖数其罪鞭背渍烂死余官属从国珍降者皆徙滁州独赦丘楠以为韶州知府詹鼎者宁海人有才学为国珍府都事判上虞有治声既至京未见用草封事万言候驾出献之帝为立马受读命丞相官鼎杨宪忌其才沮之例徙梁陕宪败除留守经历迁刑部郎中坐累死　　夏
明
玉珍

明外史明玉珍传玉珍随州玉沙村人身长八尺余目重瞳子徐寿辉起玉珍与里中父老谋避兵父老曰足下素刚直傥能集壮勇宗乡里众所愿也乃团结千余人屯青山推玉珍为屯长及寿辉称帝使人招玉珍曰来则共富贵不来举兵屠之玉珍引其众降以元帅守沔阳与元将哈麻秃战湖中飞矢中右目目遂眇久之玉珍率斗船五十艘掠粮川峡间将引还时元右丞完者都镇重庆义兵元帅杨汉应募至欲杀之而并其军不克汉走出峡遇玉珍为言重庆无重兵而完者都与右丞哈麻秃不相能若回船出不意袭之可取而有也玉珍意未决部将戴寿直前曰机不可失分船为二半贮粮归沔阳半因汉兵攻重庆不济则掠财物而还玉珍从其策竟走完者都执哈麻秃以献寿辉以玉珍为陇蜀行省右丞已而完者都自果州来会平章朗革歹参政赵资谋复重庆屯嘉定之大佛寺玉珍遣义弟明二御之明二者黄陂人有智勇玉珍宠爱之使从己姓或呼明三奴其后复姓名曰万胜二趋攻嘉定相持半年不下玉珍乃亲率众围之遣二以轻兵袭陷成都虏朗革歹及资妻子以归朗革歹妻自沉于江以资妻子徇嘉定招资降资引弓射杀妻又欲射其子众以盾护之乃免俄城破擒资及完者都朗革歹归于重庆馆诸治平寺欲使为已用三人者执不可乃斩于市以礼葬之蜀人谓之三忠于是诸郡县相次来附居无何陈友谅□其君寿辉而自立玉珍曰与友谅俱臣徐氏顾悖逆如此命以兵塞瞿唐绝不与通立寿辉庙于城南隅岁时致祀众推玉珍为陇蜀王玉珍以元进士刘桢为参谋朝夕侍讲论桢字维周泸州人尝为大名路经历弃官归家玉珍之攻重庆也道泸部将刘泽民曰是间有刘维周者能文章政事可大任也玉珍往见之与语大悦即日延至舟中尊礼备至玉珍称王之次年桢屏人说曰西蜀形胜地东有瞿唐北有剑阁沃野千里自遭青巾之虐人物雕耗大王抚而有之休养伤残之民用贤治兵可以立不世业当于此时称大号以系人心玉珍骇然曰此非我敢望也桢曰大王所部皆四方之人若谦让犹豫一旦将士思乡土瓦解星散大王孰与建国乎玉珍犹不听翌日桢又言玉珍乃谋于众以明年春僭即皇帝位于重庆国号大夏建元天统立妻彭氏为皇后子升为皇太子效周制六卿以戴寿为冢宰万胜为司马张文炳为司空向大亨莫仁寿为司寇吴友仁邹兴为司徒刘桢为宗伯牟图南为翰林院承旨分蜀地为八道更置府州县官名是岁元至正二十二年也蜀兵□诸国为弱胜兵不满万人玉珍素无远略然性节俭颇好文学折节下士既即位设国子监以教公卿子弟设提举司教授所以教州县生徒建社稷宗庙求雅乐开进士科定赋税额以十分取一为则蜀人悉便安之皆刘桢为之谋也其秋廷试进士赐董重璧等及第出身有差又下诏除释老二氏教然犹令民间持弥勒佛号以己从寿辉起兵寿辉本倡言弥勒佛出世故也其明年出师攻云南遣胜由界首兴由建昌指挥李某由八番三道并进邹李皆不至唯胜抵云南梁王孛罗走营金马山又明年挟大理兵击胜胜以孤军无继引还重庆复遣兴取巴州又明年更六卿为中书省枢密院以寿胜为左右丞相大亨文炳知枢密院事兴镇成都友仁镇保宁仁寿镇夔关皆平章事窦英镇播州姜□镇夷陵皆参知政事荆玉镇永宁商希孟镇黔南皆宣慰使是岁遣胜取兴元遣参政江俨通好于太祖太祖遣都事孙养浩报聘遗玉珍书曰足下处西蜀予处江左盖与汉季孙刘相类近者王保保以铁骑劲兵虎踞中原其志殆不在曹操下使有谋臣如攸彧猛将如辽郄予两人能高枕无忧乎予与足下实唇齿邦愿以孙刘相吞噬为鉴自后信使往返不绝其冬蜀中星陨如雨明年春玉珍病革召寿等谕曰西蜀险固若协力同心左右嗣子则可以自守不然后事非我知所也遂卒凡立五年年三十六子升嗣葬玉珍于江水之北号永昌陵上庙号曰太祖升既嗣位改元开熙尊母彭氏为皇太后权同听政升甫十岁诸大臣皆粗暴不肯相下而万胜与张文炳有隙密遣人杀文炳文炳所善玉珍养子明昭出入禁中复矫彭氏旨召胜缢杀之胜开国功最多死不以罪蜀人多怜之者吴友仁自保宁移檄以清君侧为名升命戴寿讨之友仁遗寿书曰不诛昭则国必不安众必不服昭朝诛吾当夕至寿乃奏诛昭友仁入朝谢罪于是诸大臣用事而友仁尤专恣国柄旁落天统之业衰矣万胜既死刘桢为右丞相后三年卒是岁升遣使告哀于太祖已又遣使入聘太祖亦遣侍御史蔡哲报之升嗣位之三年是为明洪武元年太祖克元都升奉书称贺其明年太祖遣使求大木升遂并献方物帝赐玺书答之其冬遣平章杨璟谕升归朝升不能从又明年兴元守将以城迎降于明师吴友仁数往攻之不克是岁明遣使假道征云南升不奉诏又明年乃命征西将军汤和率副将军廖永忠等以舟师由瞿唐趋重庆前将军傅友德率副将军顾时等以步骑由秦陇趋成都伐夏初寿言于升曰以王保保李思齐之强犹莫能与明抗况吾蜀乎一旦有警计安出友仁曰不然吾蜀襟山带江非中原比莫若外假交好以缓敌内修武事以示备升以为然遣莫仁寿以铁索横断瞿唐峡口至是又遣寿友仁邹兴等益兵为助遂北倚羊角山南倚南城寨凿两崖石壁引铁索为飞桥用木板置炮以拒明师和军不能进又遣兵北守金牛隘友德觇阶文无备进破二州又破绵州寿乃留兴等守瞿唐而自与友仁还会向大亨之师以援汉州数战皆大败寿大亨走保成都友仁走保保宁会永忠亦破瞿唐关飞桥铁索皆烧断兴中矢死夏人皆溃遂破夔州师次铜锣峡升震恐右丞刘仁劝奔成都升母彭泣曰成都可到亦仅延旦夕命耳仁曰奈何彭曰大军所过势如破竹不如早降以活民命升即遣使赍表乞降于是面缚衔璧舆榇与母彭及官属降于军门和受璧永忠解缚承旨抚慰下令诸将不得有所侵扰而寿大亨亦以成都降于友德悉送升等京师升既至诏礼官议受降礼礼臣奏言皇帝御奉天殿明升等俯伏待罪午门外有司宣制赦如孟昶降宋故事帝曰升幼弱事由臣下与孟昶异宜免其伏地上表待罪之仪是日授升爵归义侯赐第京师冬十月和等悉定川蜀诸县郡执友仁于保宁遂班师寿大亨仁寿皆凿舟自沈死丁世贞者文州守将也友德攻文州据险力战汪兴祖死焉文州破遁去已复以兵破文州杀朱显忠友德击走之夏亡复集余众攻秦州兵败为其下所杀友仁至京师帝以其寇汉中首造兵端令明氏失国僇于市明年徙归义侯升于高丽
　僭号部艺文一
　　项羽本纪赞　　　　　　　　　史记太史公曰吾闻之周生曰舜目盖重瞳子又闻项羽亦重瞳子羽岂其苗裔耶何兴之暴也夫秦失其政陈涉首难豪杰□起相与并争不可胜数然羽非有尺寸乘势起陇亩之中三年遂将五诸侯灭秦分裂天下而封王侯政由羽出号为霸王位虽不终近古以来未尝有也及羽背关怀楚放逐义帝而自立怨王侯叛己难矣自矜功伐奋其私智而不师古谓霸王之业欲以力征经营天下五年卒亡其国身死东城尚不觉寤而不自责过矣乃引天亡我非用兵之罪也岂不谬哉　　王莽传赞　　　　　　　　　　汉书王莽始起外戚折节力行以要名誉宗族称孝师友归仁及其居位辅政成哀之际勤劳国家直道而行动见称述岂所谓在家必闻在国必闻色取仁而行违者邪莽既不仁而有佞邪之材又乘四父历世之权遭汉中微国统三绝而太后寿考为之宗主故得肆其奸慝以成篡盗之祸推是言之亦大时非人力之致矣及其窃位南面处非其据颠覆之埶险于桀纣而莽晏然自以黄虞复出也乃始恣睢奋其威诈滔天虐民穷凶极恶毒流诸夏乱延蛮貉犹未足逞其欲焉是以四海之内嚣然丧其乐生之心中外愤怨远近俱发城池不守支体分裂遂令天下城邑为虚丘□发掘害□生民辜及朽骨自书传所载乱臣贼子无道之人考其祸败未有如莽之甚者也昔秦燔诗书以立私议莽诵六蓺以文奸言同归殊涂俱用灭亡皆炕龙绝气非命之运紫色声余分闰位圣王之驱除云尔　　王昌刘永张步李宪彭宠卢芳列传论
　　　　　　　　　　　　　　　后汉书传称盛德必百世祀孔子曰宽则得众夫能得众心则百世不忘矣观更始之际刘氏之遗恩余烈英雄岂能抗之哉然则知高祖孝文之宽仁结于人心深矣周人之思召公爱其甘棠又况其子孙哉刘氏之再受命盖以此乎若数子者岂有国之远图哉因时扰攘苟恣纵而已耳然犹以附假宗室能掘强岁月之闲观其智略固无足以禅汉祖发其英灵者也　　隗嚣传论　　　　　　　　　　同前隗嚣援旗□族假制明神迹夫创图首事有以识其风矣终于孤立一隅介于大国陇坻虽隘非有百二之埶区区两郡以御堂堂之锋至使穷庙策竭征徭身殁众解然后定之则知其道有足怀者所以栖有四方之桀士至投死绝亢而不悔者矣夫功全则誉显业谢则衅生回成丧而为其议者或未闻焉若嚣命会符运敌非天力虽坐论西伯岂多嗤乎　　公孙述传论　　　　　　　　　同前昔赵佗自王番禺公孙亦窃帝蜀汉推其无他功能而至于后亡者将以地边处远非王化之所先乎述虽为汉吏无所冯资徒以文俗自□遂能集其志计道未足而意有余不能因隙立功以会时变方乃坐饰边幅以高深自安昔吴起所以□魏侯也及其谢臣属审废兴之命与夫泥首衔玉者异日谈也　　苻坚记载论　　　　　　　　　晋书自两京殄覆九土分崩干戈日用战争方兴犹逐鹿之并驱若瞻乌之靡定苻洪擅蛮陬之桀黠乘羯寇之危亡乃附款江东而志图关右祸生虿毒未逞狼心健既承家克隆凶绪率思归之众投山西之隙据亿丈之岩险总三秦之果锐敢窥大宝遂窃鸿名狡数奸雄有可言矣长生惨虐□自率由睹辰象之灾谓法星之夜饮忍生灵之命疑猛虎之朝饥但肆毒于刑残曾无心于戒惧招乱速祸不亦宜乎永固雅量瑰姿变夷从夏□鱼龙之谣咏挺草付之休征□剪奸回纂承伪历遵明王之德教阐先圣之儒风抚育黎元忧勤庶政王猛以宏材纬军国苻融以懿戚赞经纶权薛以谅直进规谟邓张以忠勇恢威略隽贤效足杞梓呈才文武兼施德刑具举乃平燕定蜀擒代吞凉跨三分之二居九州之七遐荒慕义幽险宅心因止马而献歌托栖鸾以成颂因以功侔曩烈岂直化洽当年虽五胡之盛莫之比也既而足以夸世愎谏违谋轻敌怒邻穷兵黩武怼三正之未□耻五运之犹乖倾率土之师起滔天之寇自谓战必胜攻必取便欲鸣鸾禹穴驻跸疑山疏爵以侯楚材筑馆以须归命曾弗知人道助顺神理害盈虽矜涿野之强终致昆阳之败遂使凶渠候隙狡寇伺间步摇启其祸先烧当乘其乱极宗社迁于他族身首二于贼臣贻戒将来取笑天下岂不哀哉岂不谬哉苻丕承乱僭窃寻及倾败斯可谓天人所废人不能支苻登集离散之兵厉死休之志虽众寡不敌难以立功而义烈慷慨有足称矣　　秃发乌孤记载论　　　　　　　同前秃发累叶酋豪擅强边服控弦玉塞跃马金山候满月而窥兵乘折胶而纵镝礼容勿被声教斯阻乌孤纳苻浑之策治兵以讨不宾鹿孤从史皓之言建学而延冑子遂能开疆河右抗衡强国道由人弘抑此之谓□檀承累捷之锐藉二昆之资摧吕氏筭无遗策取姑臧兵不血刃武略雄图比踪前烈既而叨窃重位盈满易期穷兵以逞其心纵慝自贻其弊地夺于蒙逊势衄于赫连覆国丧身犹为幸也昔宋殇好战致灾于华督楚灵黩武取杀于干溪异代同亡其于□檀见之矣　　辨亡论上　　　　　　　　　　陆机昔汉氏失御奸臣窃命祸基京畿毒遍宇内皇纲弛顿王室遂卑于是群雄蜂骇义兵四合吴武烈皇帝慷慨下国电发荆南权略纷纭忠勇伯世威棱则夷羿震荡兵交则丑类授馘遂扫清宗祊烝禋皇祖于时云兴之将带州焱起之师跨邑哮啖之群风驱熊罴之众雾合虽兵以义动同盟戮力然皆包藏祸心阻兵怙乱或师无谋律丧威稔寇忠规武节未有如此其著者也武烈既没长沙桓王逸才命世弱冠秀发招览遗老与之述业神兵东驱奋寡犯众攻无坚城之将战无交锋之敌诛叛柔服而江外底定饬法修师则威德翕赫宾礼名贤而张昭为之雄交御豪俊而周瑜为之杰彼二君子皆弘敏而多奇雅达而聪哲故同方者以类附等契者以气集江东盖多士矣将北伐诸华诛鉏干纪旋皇舆于夷庚反帝座于紫闼挟天子以令诸侯清天步而归旧物戎车既次群凶侧目大业未就中世而殒用集我大皇帝以奇踪袭逸轨睿心因令图从政资于故实播宪稽乎遗风而加之以笃敬申之以节俭畴谘俊茂好谋善断束帛旅于丘园旌命交于涂巷故豪彦寻声而响臻志士晞光而景骛异人辐辏猛士如林于是张公为师傅周瑜陆公鲁肃吕蒙之畴入为腹心出为股肱甘宁凌统程普贺齐朱桓朱然之徒奋其威韩当潘璋黄盖蒋钦周泰之属宣其力风雅则诸葛瑾张承步骘以名声光国政事则顾雍潘浚吕范吕岱以器任干职奇伟则虞翻陆绩张惇以风义举政奉使则赵咨沈珩以敏达延誉术数则吴范赵达以禨祥协德董袭陈武杀身以卫主骆统刘基强谏以补过谋无遗计举不失策故遂割据山川跨制荆吴而与天下争衡矣魏氏尝藉战胜之威率百万之师浮邓塞之舟下汉阴之众羽楫万计龙跃顺流锐师千里虎步原隰谟臣盈室武将连衡喟然有吞江浒之志一宇宙之气而周瑜驱我偏师黜之赤壁丧旗乱辙仅而获免收迹远遁汉王亦凭帝王之号帅巴汉之人乘危骋变结垒千里志报关羽之败图收湘西之地而我陆公亦挫之西陵覆师败绩困而后济绝命永安续以濡须之寇临川摧锐蓬茏之战孑轮不返由是二邦之将丧气挫锋势衄财匮而吴菀然坐乘其弊故魏人请好汉氏乞盟遂跻天号鼎跱而立西界庸益之郊北裂淮汉之涘东苞百越之地南括群蛮之表于是讲八代之礼搜三王之乐告类上帝拱揖群后武臣毅卒循江而守长棘劲锻望焱而奋庶尹尽规于上黎元展业于下化协殊裔风衍遐圻乃俾一介行人抚巡外域巨象逸骏扰于外闲明珠玮宝耀于内府珍瑰重迹而至奇玩应响而赴輶轩骋于南荒輣息于朔野黎庶免干戈之患戎马无晨服之虞而帝业固矣大皇既没幼主□朝奸回肆虐景皇聿兴虔修遗宪政无大阙守文之良主也降及归命之初典刑未灭故老犹存大司马陆公以文武熙朝左丞相陆凯以謇谔尽规而施绩范慎以威重显丁奉锺离斐以武毅称孟宗丁固之徒为公卿楼元贺邵之属掌机事元首虽病股肱犹良爰逮末叶群公既丧然后黔首有瓦解之患皇家有土崩之衅历命应化而微王师蹑运而发卒散于阵众奔于邑城池无藩篱之固山川无沟阜之势非有工输云梯之械智伯灌激之害楚子筑室之围燕人济西之队军未浃辰而社稷夷矣虽忠臣孤愤烈士死节将奚救哉夫曹刘之将非一世所选向时之师无曩日之众战守之道抑有前符险阻之利俄然未改而成败贸理古今诡趣何哉彼此之化殊授任之才异也　　辨亡论下昔三方之王也魏人据中夏汉氏有氓益吴制荆扬而奄有交广曹氏虽功济诸夏虐亦深矣其民怨刘公因险以饬智功已薄矣其俗陋夫吴桓王基之以武太祖成之以德聪明睿达懿度弘远矣其求贤如不及恤民如稚子接士尽盛德之容亲仁罄丹府之爱拔吕蒙于戎行识潘浚于系虏推诚信士不恤人之我欺量能授器不患权之我逼执鞭鞠躬以重陆公之威悉委武卫以济周瑜之师卑宫菲食丰功臣之赏披怀虚己纳谟士之算故鲁肃一面而自托士燮蒙险而效命高张公之德而省游田之娱贤诸葛之言而割情欲之欢感陆公之规而除刑法之烦奇刘基之议而作三爵之誓屏气局蹐以伺子明之疾分滋损甘以育凌统之孤登坛慷慨归鲁子之功削投恶言信子瑜之节是以忠臣竞尽其谟志士咸得肆力洪规远略固不厌夫区区者也百官苟合庶务未遑初都建业群臣请备礼秩天子辞而不许曰天下其谓朕何宫室舆服盖慊如也爰及中叶天人之分既定百度之缺粗修虽醲化懿纲未齿乎上代抑其体国经民之具亦足以为政矣地方几万里带甲将百万其野沃其兵练其器利其财丰东负沧海西阻险塞长江制其区宇峻山带其封域国家之利未巨有弘于兹者也借使守之以道御之有术敦率遗典勤民谨政循定策守常险则可以长世永年未有危亡之患也或曰吴蜀唇齿之国蜀灭则吴亡理则然矣夫蜀盖藩援之与国而非吴人之存亡也何则其郊境之接重山积险陆无长毂之径川阨流迅水有惊波之艰虽有锐师百万启行不过千夫舳舻千里前驱不过百舰故刘氏之伐陆公喻之长蛇其势然也昔蜀之初亡朝臣异谋或欲积石以险其流或欲机械以御其变天子总群议而谘之大司马陆公公以四渎天地之所以节宣其气固无可遏之理而机械则彼我之所共彼若弃长技以就所屈即荆扬而争舟楫之用是天赞我也将谨守峡口以待禽耳逮步阐之乱凭宝城以延强寇重资币以诱群蛮于时大邦之众云翔电发悬旍江介筑垒遵渚襟带要害以止吴人之西而巴汉舟师沿江东下陆公以偏师三万北据东坑深沟高垒按甲养威反虏踠迹待戮而不敢北窥生路强寇败绩宵遁丧师大半分命锐师五千西御水军东西同捷献俘万计信哉贤人之谋岂欺我哉自是烽燧罕警封域寡虞陆公没而潜谋兆吴衅深而六师骇夫太康之役众未盛乎曩日之师广州之乱祸有愈乎向时之难而邦家颠覆宗庙为墟呜呼人之云亡邦国殄瘁不其然与易曰汤武革命顺乎天或曰乱不极则治不形言帝王之因天时也古人有言曰天时不如地利易曰王侯设险以守其国言为国之恃险也又曰地利不如人和在德不在险言守险之由人也吴之兴也参而由焉孙卿所谓合其参者也及其亡也恃险而已又孙卿所谓舍其参者也夫四州之氓非无众也大江之南非乏俊也山川之险易守也劲利之器易用也先政之策易循也功不兴而祸遘者何哉所以用之者失也是故先王达经国之长规审存亡之至数谦己以安百姓敦厚以致人和宽冲以诱俊乂之谋慈和以结士民之爱是以其安也则黎元与之同庆及其危也则兆庶与之共患安与众同庆则其危不可得也危与下共患则其难不足恤也夫然故能保其社稷而固其土宇麦秀无悲殷之思黍离无愍周之感矣　　十国世家序　　　　　　　　五代史呜呼自唐失其政天下乘时黥髡盗贩衮冕峨巍吴暨南唐奸豪窃攘蜀险而富汉险而贫贫能自强富者先亡闽陋荆蹙楚开蛮服剥剽勿堪吴越其尢牢牲视人岭蜑遭刘百年之间并起争雄山川亦绝风气不通语曰清风兴群阴伏日月出爝火息故真人作而天下同作十国世家　　吴世家论　　　　　　　　　　同前呜呼盗亦有道信哉行密之书称行密为人宽仁雅信能得士心其将蔡俦叛于庐州悉毁行密坟墓及俦败而诸将皆请毁其墓以报之行密叹曰俦以此为恶吾岂复为邪尝使从者张洪负剑而侍洪拔剑击行密不中洪死复用洪所善陈绍负剑不疑又尝骂其将刘信信忿奔孙儒行密戒左右勿追曰信岂负我者邪其醉而去醒必复来明日果来行密起于盗贼其下皆骁武雄暴而乐为之用者以此也故二世四主垂九十年及渥以下政在徐温于此之时天下大乱中国之祸篡□相寻而徐氏父子区区诈力裴回三主不敢轻取之何也岂其恩威亦有在人者欤　　前蜀世家论　　　　　　　　　同前呜呼自秦汉以来学者多言祥瑞虽有善辩之士不能祛其惑也予读蜀至于龟龙麟凤驺虞之类世道所谓王者之嘉瑞莫不毕出于其国异哉然考王氏之所以兴亡成败者可以知之矣或以为一王氏不足以当之则视时天下治乱可以知之矣龙之为物也以不见为神以升云行天为得志今偃然暴露其形是不神也不上于天而下见于水中是失职也然其一何多欤可以为妖矣凤皇鸟之远人者也昔舜治天下政成而民悦命夔作乐乐声和鸟兽闻之皆鼓舞当是之时凤皇适至舜之史因并记以为美后世因以凤来为有道之应其后凤皇数至或出于庸君缪政之时或出于危亡大乱之际是果为瑞哉麟兽之远人者也昔鲁哀公出猎得之而不识盖索而获之非其自出也故孔子书于春秋曰西狩获麟者讥之也西狩非其远也获麟恶其尽取也狩必书地而哀公驰骋所涉地多不可遍以名举故书西以包众地谓其举国之西皆至也麟人罕识之兽也以见公之穷山竭泽而尽取至于不识之兽皆搜索而获之故曰讥之也圣人已没而异端之说兴乃以麟为王者之瑞而附以符命谶纬诡怪之言凤常出于舜以为瑞犹有说也及其后出于乱世则可以知其非瑞矣若麟者前有治世如尧舜禹汤文武周公之世未尝一出其一出而当乱世然则孰知其为瑞哉龟元物也污泥川泽不可胜数其死而贵于卜官者用适有宜尔而戴氏礼以其在宫沼为王者难致之瑞戴礼杂出于诸家其失亦以多矣驺虞吾不知其何物也诗曰吁嗟乎驺虞贾谊以为驺者文王之囿虞虞官也当谊之时其说如此然则以之为兽者其出于近世之说乎夫破人之惑若难与争于笃信之时待其有所疑焉然后从而攻之可也麟凤龟龙王者之瑞而出于五代之际又皆萃于蜀此虽好为祥瑞之说者亦可疑也因其可疑而攻之庶几惑者有以思焉　　吴越世家论　　　　　　　　　同前呜呼天人之际为难言也非徒自古术者好奇而幸中至于英豪草窃亦多自托于妖祥岂其欺惑愚众有以用之欤盖其兴也非有功德渐积之勤而黥髡盗贩倔起于王侯而人亦乐为之传欤考钱氏之始终非有德泽施其一方而百年之际虐用其人甚矣其动于气象者岂非其孽欤是时四海分裂不胜其暴又岂皆然欤是皆无所得而推欤术者之言不中者多而中者少而人特喜道其中者欤　　十国世家年谱序　　　　　　　同前呜呼尧舜盛矣三代之王功有余而德不足故皆更始以自新由是改正朔矣至于后世遂名年以建元及僭窃交兴而称号纷杂则不可以不别也五代十国称帝改元者七吴越荆楚常行中国年号然予闻于故老谓吴越亦尝称帝改元而求其事迹不可得颇疑吴越后自讳之及旁采闽楚南汉诸国之书与吴越往来者多矣皆无称帝之事独得其封落星石为宝石山制书称宝正六年辛卯则知其尝改元矣辛卯长兴二年乃镠之末世也然不见其终始所因故不得而备列钱氏讫五代尝外尊中国岂其张轨之比乎十国皆非中国有也其称帝改元与不未足较其得失故并列之作十国世家年谱　　项籍论　　　　　　　　　　宋苏洵吾尝论项籍有取天下之才而无取天下之虑曹操有取天下之虑而无取天下之量刘备有取天下之量而无取天下之才故三人终其身无成焉且夫不有所弃不可以得天下之势不有所忍不可以尽天下之利是故地有所不取城有所不攻胜有所不就败有所不避其来不喜其去不怒肆天下之所为而徐制其后乃克有济呜呼项籍有百战百胜之才而死于垓下无惑也吾于其战巨鹿也见其虑之不长量之不大未尝不怪其死于垓下之晚也方籍之渡河沛公始整兵向关籍于此时若急引军趋秦及其锋而用之可以据咸阳制天下不知出此而区区与秦将争一旦之命既全巨鹿而犹徘徊河南新安间至函谷则沛公入咸阳数月矣夫秦人既已安沛公而雠籍则其势不得强而臣故籍虽迁沛公汉中而卒都彭城使沛公得还定三秦则天下之势在汉不在楚楚虽百战百胜尚何益哉故曰兆垓下之死者巨鹿之战也或曰虽然籍必能入秦乎曰项梁死章邯谓楚不足虑故移兵伐赵有轻楚心而良将劲兵尽于巨鹿籍诚能以必死之士击其轻敌寡弱之师入之易耳且亡秦之守关与沛公之守善否可知也沛公之攻关与籍之攻善否又可知也以秦之守而沛公攻入之沛公之守而籍攻入之然则亡秦之守籍不能入哉或曰秦可入矣如救赵何曰虎方捕鹿罴据其穴抟其子虎安得不置鹿而返返则碎于罴明矣军志所谓攻其必救也使籍入关王离涉间必释赵自救籍据关逆击其前赵与诸侯救者十余壁蹑其后覆之必矣是籍一举解赵之围而收功于秦也战国时魏伐赵齐救之田忌引兵疾走大梁因存赵而破魏彼宋义号知兵殊不达此屯安阳不进而曰待秦敝吾恐秦未敝而沛公先据关矣籍与义俱失焉是故古之取天下者常先图所守诸葛孔明弃荆州而就西蜀吾知其无能为也且彼未尝见大险也彼以为剑门者可以不亡也吾尝观蜀之险其守不可出其出不可继兢兢而自完犹且不给而何足以制中原哉若夫秦汉之故都沃土千里洪河大山真可以控天下又乌事夫不可以措足如剑门者而后曰险哉今夫富人必居四通五达之都使其财布出于天下然后可以收天下之利有小丈夫者得一金椟而藏诸家拒户而守之呜呼是求不失也非求富也大盗至劫而取之又焉知其果不失也
　僭号部艺文二
诗
　　吴鼓吹曲十二曲　　　　　　吴韦昭　　炎精缺　古今乐录曰炎精缺者言汉室衰孙坚奋迅猛志　念在匡救王迹始乎此也当汉朱鹭炎精缺汉道微皇纲弛政德违众奸炽民罔依赫武烈越龙飞陟天衢耀灵威鸣雷鼓抗电麾抚干衡镇地机厉虎旅骋熊罴发神听吐英奇张角破边韩羁宛颍平南土绥神武章渥泽施金声震仁风驰显高门启皇基统罔极垂将来　　汉之季
　汉之秀者言孙坚悼汉之微痛董卓之乱兴兵奋　击功盖海内也当汉思悲翁汉之季董卓乱桓桓武烈应时运义兵兴云旗建厉六师罗八阵飞鸣镝接白刃轻骑发介士奋丑类震使众散劫汉主迁西馆雄豪怒元恶偾赫赫皇祖功名闻　　摅武师
　摅武师者言孙权卒父之业而征伐也当汉艾如　张摅武师斩黄祖攘夷凶族革平西夏炎炎大烈震天下　　伐乌林
　伐乌林者言魏武既破荆州顺流东下欲来争锋　孙权命将周瑜逆击之于乌林而破走也当汉上　之回曹操北伐拔柳城乘胜席卷遂南征刘氏不睦八郡震惊众既降操屠荆舟车十万扬风声议者狐疑虑无成赖我大皇发圣明虎臣雄烈周与程破操乌林显章功名　　秋风
　秋风者言孙权悦以使民民忘其死也当汉拥离秋风扬沙尘寒露沾衣裳角弓持弦急鸠鸟化为鹰边垂飞羽檄寇贼侵界疆跨马披介冑慷慨怀悲伤辞亲向长路安知存与亡穷达固有分志士思立功思立功邀之战□身逸获高赏身没有遗封　　克皖城
　克皖城者言魏武志图并兼而令朱光为庐江太　守孙权亲征光破之于皖城也当汉战城南克灭皖城遏寇贼恶此凶孽阻奸慝王师赫征众倾覆除秽去暴戢兵革民得就农边境息诛君吊民昭至德　　关背德
　关背德者言蜀将关羽背弃吴德心怀不轨孙权　引师浮江而擒之也当汉巫山高关背德作鸱张割我邑城图不祥称兵北伐围樊襄阳嗟臂大于股将受其殃巍巍夫圣主睿德与元通与元通亲任吕蒙泛舟洪泛池溯涉长江神武一何桓桓声烈正与风翔历抚江安城大据郢邦虏羽授首百蛮咸来同盛哉三比隆　　通荆门
　通荆门者言孙权与蜀交好齐盟中有关羽自朱　之戎蛮乐乱生变作患蜀疑其眩吴恶其诈乃　大治兵终复初好也当汉上陵荆门限巫山高峻与云连峦夷阻其险历世怀不宾汉王据蜀郡崇好结和亲乖微中情疑谗夫乱其间大皇赫斯怒虎臣勇气震荡涤幽薮讨不恭观兵扬炎耀厉锋整封疆整封疆阐扬威武容功赫戏洪烈炳章邈矣帝皇世圣吴同厥风荒裔望清化化恢弘煌煌大吴延祚永未央　　章洪德
　章洪德者言孙权章其大德而远方来附也当汉　将进酒章洪德迈威神感殊风怀远邻平南裔齐海滨越裳贡扶南臣珍货充庭所见日新　　从历数
　从历数者言孙权从图箓之符而建大号也当汉　有所思从历数于穆我皇帝圣哲受之天神明表奇异建号创皇基聪睿协神思德泽浸及昆虫浩荡越前代三光显精耀阴阳称至治肉角步郊畛凤凰栖灵囿神龟游沼池图谶摹文字黄龙觌鳞符祥日月记览往以察今我皇多哙事上钦昊天象下副万姓意光被弥苍生家户蒙惠风教肃以平颂声章嘉喜大吴兴隆绰有余裕　　承天命
　承天命者言上以圣德践位道化至盛也当汉芳　树承天命于昭圣德三精垂象符灵表德巨石立九穗植龙金其鳞乌赤其色舆人歌亿夫叹息超龙升袭帝服穷淳懿体元嘿夙兴临朝劳谦日昃易简以崇仁放远谗与慝举贤才亲近有德均田畴茂稼穑审法令定品式考功能明黜陟人思自尽唯心与力家国治王道直思我帝皇寿万亿长保天禄祚无极　　□史十首　　　　　　　　　唐周昙　　陈涉秦法烦苛霸业隳一夫攘臂万夫随王侯无种英雄志燕雀喧喧安得知　　项籍
九垓垂定弃谋臣一阵无功便杀身壮士诚知轻性命不思辜负八千人　　王莽
权归诸吕牝鸡鸣殷鉴昭然讵可轻新室不因崇外戚水中安敢寄生营　　又
重赋严刑作祸胎岂知由此乱离媒家传揖让亦难济况是身从倾篡来　　又
铜马朱眉满四方总缘居摄乱天常因君多少布衣士不是公卿即帝王　　公孙述
剑蜀金汤孰敢争子阳才业匪雄英方知在德不在险危栈何曾阻汉兵　　前凉张轨
官从主簿至专征谁遣凉王破赵名益信用贤由拔擢穰苴不是将家生　　苻坚
百万南征几马归叛亡如猬亦何悲宾擒敌国诸戎主更遣权兵过在谁　　又
空知勇锐不知兵困兽孤军未可轻安有长驱百余万身驰几旅欲先征　　又
</div>
    <div class="pagination">
<a href="皇极典僭号部_page3.html">上一页</a><a href="皇极典僭号部.html">1</a><a href="皇极典僭号部_page2.html">2</a><a href="皇极典僭号部_page3.html">3</a><span class="current-page">4</span>
    </div>
    <div class="pagination"><a href="index.html">返回目录</a></div>
</body>
</html>
