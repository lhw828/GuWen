<!DOCTYPE html>
<html>
<head>
    <meta charset="UTF-8">
    <title>官常典忠烈部 - 第 15 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典忠烈部 - 第 15 页/共 50 页</h1>
    <div class="content">按金史忠义传扆中都宛平人也正隆五年进士历辰州宁化州军事判官曹王府记室参军陕西西路转运都勾判官补尚书省令史除武定军节度副使中都右警巡使时固安县丞刘昭与部民裴原争买邻田扆用昭属抑原使毋争御史台劾奏夺一官解职降广宁府推官改辽东路盐使丁父忧起复吏部员外郎历苏曹景州刺史同知中都路转运使事迁北京临潢等路按察使改安国军节度使河东南路转运使御史劾其前任按察侵民舍不称职降沂州防御使移浚州迁山东西路转运使改定海军节度使贞佑二年改沁南军正月大元兵至怀州城破死焉扆天资刻酷所至不容物以是蹭蹬于世云　　乌古论荣祖按金史忠义传荣祖本名福兴河间人明昌二年进士历官补尚书省令史除都转运司都勾判官转弘文校理升中都总管府判官察廉除震武军节度副使彰德府司马累迁户部员外郎宁海州刺史贞佑二年城破祖荣犹力战死之赠安武军节度使赐谥毅勇　　朮甲法心　温迪罕咬查剌　蒲察&#合　温　　迪罕十方奴按金史忠义传法心蓟州猛安人官至北京副留守贞佑二年为提控与同知顺州军州事温迪罕咬查剌俱守密云县法心家属在蓟州大元兵得之以示法心曰若速降当以付汝否则杀之法心曰吾事本朝受厚恩战则速战终不能降也岂以家人死生为计邪城破死于阵咬查剌被执亦不屈而死盘安军节度判官蒲察&#舍与鸡泽县令温迪罕十方奴同守蓟州众溃而出&#舍十方奴死之诏赠法心开府仪同三司枢密副使封宿国公咬查剌镇国上将军顺州刺史&#舍金紫光禄大夫蓟州刺史十方奴镇国上将军蓟州刺史仍命树碑以时致祭　　王毅
按金史忠义传毅大兴人经义进士累官东明令贞佑二年东明围急毅率民兵愿战者数百人拒守城破毅犹率众抗战力穷被执与县人王八等四人同驱之郭外先杀二人王八即前跪将降毅以足踣之厉声曰忠臣不佐二主汝乃降乎驱毅者以刃斫其胫毅不屈而死赠曹州刺史　　马骧
按金史忠义传骧禹城人也登进士历官有声贞佑三年为曹州济阴令四月大元克曹州骧被执军卒搒掠求金骧曰吾书生何从得是又使跪骧曰吾膝不能屈欲杀即杀得死为大金鬼足矣遂死赠朝列大夫泰定军节度副使仍树碑于州以时致祭贞佑四年七月诏以其男惟贤于八贯石局分收补　　张顺按金史忠义传顺淄州士伍淄州被围行省侯摰遣总领提控王庭玉将兵救之庭玉募顺等三十人往觇兵势且欲令城中知援兵之至乘夜潜至城下顺为所得执之使宣言行省军败绩庭玉亦死宜速降顺阳许诺既乃呼谓城中曰外兵无多王节度军且至坚守毋降兵刃交下顺曰得为忠孝鬼足矣遂死淄人知救兵至以死守城赖以完后赠宣武将军同知棣州防御使事诏有司给养其亲且访其子孙优加任用　　吴僧哥
按金史忠义传僧哥西南路唐古乙剌&#上沙燕部落人拳勇善骑射大安间选籍山西人为兵僧哥充马军千户有功贞佑初迁万户权顺义军节度使朔州失守僧哥复取之真授同知节度使事弟权同知节度使事迪剌真授节度副使权节度副使燕曹见真授节度判官提控马寿儿以下迁授有差众苦乏食僧哥乞赐粮十五万斛朝廷以为应州已破朔为孤城其势不可守乃迁朔之军民九万余口分屯于岚石隰吉绛解之间未行大元兵至朔州战七昼夜有功加遥授同知太原府事兼同知节度使事迪剌石州刺史曹儿同知岢岚州防御使事四年始迁其民南行且战且行者数十里僧哥力惫马踬死焉时年三十诏赠镇国上将军顺义军节度使　　尼庞古蒲鲁虎
按金史忠义传蒲鲁虎中都路猛安人明昌五年进士累官补尚书省令史从平章政事仆散揆伐宋兵罢除同知崇义军节度使事察廉改东平府治中历环州裕州刺史翰林待制开封府治中大理卿寻擢知河南府事兼河南路副统军贞佑四年急备京西为陕州宣抚副使兼西安军节度使是岁大元兵取潼关戍卒皆溃蒲鲁虎御战兵败死焉　　陀满斜烈
按金史忠义传斜烈咸平路猛安人袭父猛安明昌中以所部兵充押军万户戍边承安中讨契丹有功除陈州防御使迁知平凉府事改保大军节度使徙知彰德府事贞佑四年大元兵复取彰德斜烈死焉　　奥敦丑和尚按金史忠义传和尚为代州经略使贞佑四年八月大元兵攻代州和尚御战败绩身被数创被执欲降之不屈遂死　　巩彦晖
按畿辅通志彦晖易州人与兄彦荣俱以武勇称初彦荣以百夫长隶千户何伯祥麾下累有战功后告老以彦晖代之诸军伐宋彦晖累战有功岁己未兵次武昌宋援兵四集彦晖逆战有舟数十来挑战彦晖逐之入湖中伏出围彦晖数匝左右莫能近彦晖以短兵接身被重伤度不可免遂投水中敌援之出载归江州见宋官不屈问以事不对竟死年五十有六　　陈佑
按畿辅通志佑宁晋人博究经史乡党尊师之历官至浙东道宣慰使以御寇被执不屈死谥忠定　　周驰按济南府志驰济南人贞佑中济南破不肯降携孙投井死　　乌古论德升
按金史忠义传德升本名六斤益都路猛安人明昌二年进士累官补尚书省令史知管差除除吏部主事绛阳军节度副使丁父忧起复太常博士东平治中大安初知弘文院改侍御史论西京留守纥石烈执中奸恶卫绍王不听迁肇州防御使宣宗迁汴召赴阙上言泰州残破东北路招讨司猛安谋克人皆寓于肇州凡征调往复甚难乞升肇州为节度使以招讨使兼之置招讨副使二员分治泰州及宜春诏从之进翰林侍读学士兼户部侍郎俄以翰林侍读权参知政事与平章政事抹捻尽忠论近侍局预政宣宗怒语在尽忠传无何出为集庆军节度使改汾阳军节度使河东北路宣抚副使复改知太原府事权元帅左监军兴定元年大元兵急攻太原粮道绝德升屡出兵战粮道复通诏迁官一阶德升上言皇太子聪明仁孝保训之官已备更宜选德望业着之士朝夕左右之日闻正言见正行此社稷之洪休生民之大庆也宣宗嘉纳之二年真授左监军行元帅府事大元兵复围太原环之数匝已破濠垣德升植栅为拒出其家银币及马赏战士比军坏城西北隅以入德升联车塞之三却三登矢石如雨守陴者不能立城破德升至府署谓其姑及其妻曰吾守此数年不幸力穷乃自缢而死其姑及其妻皆自杀诏赠翰林学士承旨子兀里伟尚幼诏以奉御俸养之　　从坦按金史忠义传从坦宗室子大安中充尚书省祗候郎君贞佑二年自募义兵数千充宣差都提控诏从提举奉先范阳三都统兵除同知涿州事迁刺史佩金牌经略海州顷之充宣差都提控安抚山西军民应援中都上书曰绛解二州仅能城守而村落之民皆尝被兵重以连岁不登人多艰食皆恃盐布易米今大阳等渡乃不许栗麦过河愿罢其禁官税十三则公私皆济矣又曰绛解河中必争之地惟令宝昌军节度使从宜规画盐地之利以实二州则民受其利兵可以强矣又曰中条之南垣曲平陆芮城虞乡河东之形势陕洛之襟喉也可分陕州步骑万二千人为一提控四都统分戍四县此万全之策也又曰平陆产银铁若以盐易米募工炼冶可以广财用备戎器小民佣力为食可以息盗又曰河北贫民渡河逐食已而复还济其饥者艰苦殊甚苛暴之吏捭止诛求弊莫大焉又曰河南陕西调度未急择骑军牝马群牧不二三年可增数万骑军势自振矣又曰诸路印造宝券久而益多必将积滞止于南京印造给降庶可久行又曰河北职任虽除授不次而人皆不愿者盖以物价十倍河南禄廪不给饥寒且至若实给俸粟之半少足养廉则可责其效力又曰河北之官朝廷减资迁秩躐等以答其劳闻河南官吏以贬逐目之彼若以为信然谁不解体书奏下尚书省议惟许放大阳等渡宣抚司量民力给河北官俸目河北为贬所者有禁而已四年行枢密院于河南府上书曰用兵累年出辄无功者兵不素励也士庶且充行伍况于皇族与国同休戚哉皆当从军亲冒矢石为士卒先少宽圣主之忧族人道哥实同此心愿隶臣麾下宣宗嘉其忠许之兴定元年改辉州刺史权河平军节度使孟州经略使初御史大夫权尚书右丞永锡被诏经略陕西宣宗曰敌兵强则谨守潼关毋使得东永锡既行留沔池数日至京兆驻兵不动顷之潼关破大元兵次近郊由是永锡下狱久不决从坦乃上疏救之略曰窃闻周祚八百汉享国四百余载皆以封建亲戚犬牙相制故也孤秦曹魏亡国不永晋八王相鱼肉犹历过秦魏自古同姓之亲未有不与国存亡者本朝胡沙虎之难百僚将士无敢谁何鄯阳石古乃奋身拒战尽节而死御史大夫永锡才不胜任而必用之是朝廷之过也国之枝叶已无几矣伏惟陛下审图之于是宗室四百余人上书论永锡皆不报久之永锡杖一百除名当是时诸路兵皆入城自守百姓耕稼失所从坦上书曰养兵所以卫民万今河朔惟真定河间之众可留扞城其余府州皆当散屯于外以为民防俟稼穑毕功然后移于屯守之地是为长策从之加遥授同知东平府事权元帅左监军行元帅府事与参知政事李革俱守平阳兴定二年十月从坦上奏太原已破行及平阳河东郡县皆不守大抵屯兵少援兵不至故耳行省兵不满六千平阳河东之根本河南之藩篱也乞并怀孟卫州之兵以实潞州调泽州沁水端氏高平诸兵并山为营为平阳声援惟祈圣断以救倒悬之急是月壬子大元兵至平阳提控郭用战于城北濠垣用被执不屈而死癸丑城破从坦自杀赠昌武军节度使　　孛朮鲁福寿
按金史忠义传福寿为唐邑主簿大元兵攻唐邑福寿与战死之赠官三阶赙钱五百贯　　吴邦杰
按金史忠义传邦杰登州军事判官邦杰寓居日照之村墅为大元兵所得驱令攻城邦杰曰吾荷吾国恩讵忍攻吾君之城与之酒食不顾乃杀之诏赠朝列大夫定海军节度副使　　纳合蒲剌都
按金史忠义传蒲剌都大名路猛安人承安二年进士调大名教授累除北阳令补尚书省令史除彰德军节度副使以忧去官贞佑二年调同知西安军节度使事历同知临洮平凉府事河州防御使三年夏人围定羌蒲剌都击走之以功加遥授彰化军节度使四年升河州为平西军就以蒲剌都为节度使上言古者一人从军七家奉之兴十万之师不得操事者七十万家今籍诸道民为兵者十之七八奉之者纔二三民安得不困夫兵贵精不在众寡择勇敢谋略者为兵脆懦之徒使归农亩是亦纾民之一端也又请补官赎罪以足用及请许人射佃陕西荒田开采矿冶不报改知平凉府事入为户部尚书是时伐宋大捷蒲剌都奏宋人屡败其气必沮可乘此遣人谕说以寻旧盟若宋人不从然后伐之疾雠怒顽易以成功朝廷不能用蒲剌都又言诸军当汰去老弱妙选精锐庶可取胜陕西弓箭手不习骑射可选善骑者代之延安屯兵甚众分徙万人驻平凉关中元帅猥多除京兆重镇其余皆可罢巩县以北黄河南岸及金钩吊桥虎牢关虢州岭凡斜径僻路俱当置兵防守诏下尚书省枢密院议竟不施行未几改元帅右监军兼昭义军节度使行元帅府事兴定二年潞州破力战而死赠御史大夫　　蒲察娄室
按金史忠义传娄室东北路按出虎割里罕猛安人泰和三年进士调庆都牟平主簿以廉能迁中都右警巡副使补尚书省令史知管差除贞佑初除吏部主事监察御史丁母忧服阕充行省经历官改京兆治中遥授定西州刺史充元帅参议官兴定二年与元帅承裔攻下西和州白撒由秦州进兵抵栈道宋人悉锐来拒娄室乘高立帜策马旋走扬尘为疑兵别遣精骑掩出其后宋兵大溃乘胜遂拔兴元进一阶除丹州刺史再迁同知河中府事权元帅右都监河东路安抚使复取平阳晋安优诏褒宠进一阶赐银二百两重币二十端遥授孟州防御使权都监如故将兵救鄜州转战而至城破死之赠资德大夫定国军节度使谥襄勇敕行省求其尸以葬　　李革
按金史本传革字君美河津人父余庆三至廷试不遂因弃去革&#悟读书一再诵辄记不忘大定二十五年进士调真定主簿察廉迁韩城令同知州事纳富商赂以岁课军须配属县革独不听提刑司以为能迁河北东路转运都勾判官太原推官丁母忧起复迁大兴县令中都左警巡使南京提刑判官监察御史同知昭义军节度事丁父忧起复签南京按察事泰和六年伐宋尚书省奏军兴随路官差占者别注阙者选补老不任职者替罢及司县各存留强干正官一员革与签陜西高霖签山东孟子元俱被诏体访三路官员能否籍存留正官行省行部元帅府差占员数及事故阙员老不任职赴阙奏事改刑部员外郎调观州刺史兼提举漕运陕西西路按察副使大兴府治中知府徒单南平贵幸用事势倾中外遣所亲以进取诱革革拒之贞佑三年迁户部侍郎宣宗迁汴行河北西路六部事迁知开封府事河南劝农使户部史部尚书陕西行省参议官四年拜参知政事革奏有司各以情见引用断例牵合附会实启幸门乞凡断例敕条特旨奏断不为永格者不许引用皆以律为正诏从之是岁大元兵破潼关革自以执政失备御之策上表请罪不许罢为绛阳军节度使兴定元年胥鼎自平阳移镇陕西革以知平阳府事权参知政事代鼎为河东行省是时兴兵伐宋革上书曰今之计当休兵息民养锐待敌宋虽造衅止可自备若不忍小忿以勤远略恐或乘之不能支也不纳太原兵后阙食革移粟七万石以济之二年宣差粘割梭失至河东于是晚禾未熟牒行省耕毁清野革奏今岁雨泽及时秋成可待如令耕毁民将不堪诏从革奏十月平阳被围城中军不满六千屡出战旬日间伤者过半征兵吉隰霍三州不时至裨将李怀德缒城出降兵自城东南入左右请革上马突围出革叹曰吾不能保此城何面目见天子汝辈可去矣乃自杀赠尚书右丞　　兀颜讹出虎
按金史忠义传兀颜讹出虎隆安府猛安人大定二十八年进士累官补尚书省令史除顺天军节度副使召为治书侍御史刑部员外郎单州刺史户部郎中河东北路按察副使同知大兴府事秦州防御使丁母忧起复泗州防御使迁武宁军节度使徙河平军兼都水监坐前在武宁奏军功不实降沂州防御使迁汾阳军节度使兼经略使兴平二年九月城破死焉　　粘割贞
按金史忠义传贞本名抄合西南路招讨司人大定二十八年进士历教授主簿用荐举除河北大名提刑知事察廉迁都转运户籍判官累官泰定军节度副使丁父忧服阕除德兴治中宣德州刺史贞佑元年十二月贞以礼部郎中摄国子祭酒与恩州刺史摄武卫军副都指挥使粘割合达河间府判官摄同知顺天军节度使事梅只乞奴保州录事摄永定节度副使伯德张奴出议和事二年和议成赏银二百两重币十端玉吐鹘改户部侍郎历沁南河平镇南集庆汾阳军节度使贞佑四年改昭义军充潞州经略使兴定二年入为工部尚书由寿州伐宋攻正阳有功权元帅左都监守晋安府兴定三年十一月城破贞与府官十余人皆死之　　伯德窊哥
按金史忠义传窊哥西南路咩&#奚人壮健沉勇大元兵克西南路邻郡皆降窊哥独不屈贞佑五年东胜州已破窊哥与姚里鸦胡姚里鸦儿招集义军披荆棘复立州事河东北路行元帅府承制除窊哥武义将军宁远军节度副使姚里鸦胡武义将军节度判官姚里鸦儿武义将军观察判官窊哥等以恩不出朝廷颇怀觖望纵兵剽掠兴定元年诏窊哥遥授武州刺史权节度使姚里鸦胡权同知节度使事姚里鸦儿权节度副使各迁官两阶兴定三年窊哥特迁三官遥授同知晋安府事寻真授东胜军节度使东胜被围城中粮尽援兵绝窊哥率众溃围走保长宁寨诏各进一官战没者赠三官九月复被围窊哥死之　　移剌阿里合　孔祖汤
按金史忠义传阿里合辽人兴定间累迁霍州刺史兴定四年正月移霍州治好义堡大元兵至阿里合力战不能敌兵败被执诱使降阿里合曰吾有死无贰叱使跪但向阙而立于是丛矢射杀之宝昌军节度副使孔祖汤同时被获既又令祖汤跪祖汤不从亦死诏赠阿里合龙虎卫上将军恭定军节度使祖汤资善大夫同知平阳府事祖汤泰和三年进士　　贾邦宪按金史忠义传邦宪霍州霍邑县陈村人也举进士第质直有勇略大元攻河东邦宪集居民为守御计既而元兵大至居民悉降邦宪弃其家独与子懿保于松平寨是时权知州事刘珍在寨与之共守竟能成功珍每欲辟之邦宪辄以衰老为辞兴定四年十月兵复大至病不能避与懿俱被执欲以为镇西元帅且持刃胁之邦宪不屈密遣懿归松平遂自刭赠奉直大夫本县令　　兀颜畏可
按金史忠义传畏可隆安路猛安人补亲军充护卫除益都总管府判官中都兵马副都指挥使累官会州刺史贞佑初为左卫将军拱卫直都指挥使山东副统军安化军节度使土贼据九仙山为巢穴畏可拥众不击贼愈炽东平行省蒙古纲劾奏畏可不任将帅朝廷不问改镇西军权经略副使历全安武胜军兴定四年改泰定军是岁五月兖州破死焉　　周鼎按山西通志鼎字器之定襄人幼&#悟未十岁应童子试年十八取平阳解名登第释褐授五台县簿丁外艰时中原受兵所在残毁以便宜起定襄丞民赖以全活者甚众迁阳曲令仕至朝请大夫兴定间城陷与妻子俱殁于兵祀五台阳曲名宦祠　　靖安民　郝端
按金史本传安民德兴府永兴县人贞佑初充义军历谋克千户总领万户都统皆隶苗道润麾下以功遥授定安县令迁涿州刺史遥授顺天军节度使充提控兴定元年遥授安武军节度使二年迁知德兴府事中都路总领招抚使是岁苗道润死安民代领其众行省承制以涿州刺史李瘸驴权中都路经略使三年诏瘸驴自雄霸以东为中都东路经略使自易州以西安民为中都西路经略使西山义军屯垒诸招抚皆隶焉四年遥授知德与府事权元帅左监军行中都西路元帅府事三月安民上书曰苗道润抚定州县五十余城其功甚大西京路经略使刘铎嫉其功反间贾瑀李琛与道润不协转相攻伐竟以阴谋杀道润铎令所部刘智元等掠镇抚孙资孙招抚杨德胜家人二十余口锢之山寨若铎常居此恐致败事刘铎亦遣副使刘璋诣南京自诉且言安民侵入飞狐之境冒滥封拜诱惑人心强抑总领冯通等输银粟索飞狐总领王彦晖弹压刘智元杜贵欲充偏裨彦晖等拒之辄杀贵而杖智元竟驱彦晖而去又言经略职卑以致从宜李柏山等日谋见害乞许罢去廷议刘铎本行招诱逋亡今乃与安民互相论列以起争端苗道润死安民实代领其众彦晖等军本隶道润当听安民节制乃召铎还顷之封易水公以涿易安肃保州君氏川季鹿三保河北江矾山寨青白口朝天寨水谷欢谷东安寨隶焉十月安民出兵至矾山复取檐车寨大元兵围安民所居山寨守寨提控马豹等以安民妻子及老弱出降安民军中闻之骇乱众议欲降以保妻子安民及经历官郝端不肯从遂遇害诏赠金紫光禄大夫　　燕宁
按金史本传宁初为莒州提控守天胜寨与益都田琢东平蒙古网相依为辅车之势山东虽残破犹倚三人为重红袄贼五公喜注子堌率众袭据沂州宁击走之遂复沂州语在田琢传宁既屡破红袄贼招降胡七胡八引为腹心贼中闻之多有欲降者累官遥授同知安化军节度使事山东安抚副使兴定四年封东莒公益都府路皆隶焉五年与蒙古纲王庭王保全东平以功迁金紫光禄大夫还天胜战死蒙古纲奏宁克尽忠孝虽位居上公祖考未有封爵身没之后老稚无所衣食乞降异恩以励节义之士诏赠故祖皋银青荣禄大夫祖母张氏范阳郡夫人父希迁金紫光禄大夫母彭氏继母许氏妻霍氏皆为范阳郡夫人族属五十二人皆廪给之自益都张林逐田琢继而宁死蒙古纲势孤徙军邳州山东不复能守矣
　忠烈部名臣列传二十六
　　金二
　　纥石烈鹤寿
按金史忠义传鹤寿河北西路山春猛安人性淳质躯干雄伟初充亲军中泰和三年武举调褒信县副巡检六年宋人围蔡州鹤寿请于防御使与勇士五十人夜斫宋营使诸军噪于城上斩三百余级宋兵自相蹂践死者十余人迟明宋人解围去鹤寿追之使殿曳柴宋人顾尘起以为大兵且至遂奔追至陈寨而还已而宋兵复据新蔡新息褒信三县鹤寿皆复取之得马三百匹充行军万户从大军出寿春败宋人于涡口夺马千余匹攻下真滁二州及旴眙军军还进九官迁同知息州军州事改万宁宫同提举大安三年充西南路马军万户夏人五万围东胜鹤寿救之突围入城夏兵解去迁两阶赐银百两重彩十端迁尚方署令充行军副统升充行省左翼都统转武卫军都统充马军副提控转钤辖充都城东面宣差副提控贞佑二年丁父忧起复武宁军节度副使破红袄贼于兰陵石城堌一切掠良人为生口监察御史陈规奏乞&#有司凡鹤寿所获俱从放免诏徐州归德行院拘括放之寻遥授同知武宁军节度使事兼节度副使坐出猎纵火延烧官草杖一百改同知河平军节度使事兴定元年充马军都提控入宋襄阳界遥授同知武胜军节度使事改遥授睢州刺史二年攻枣阳三败宋兵改遥授同知归德府事三年夺宋石渠寨决去枣阳濠水加宣差邓州路军马从宜遥授汝州防御使四年宋扈太尉步骑十万围邓州鹤寿分兵拒守出府库金帛赏士许以迁官加爵自将余众日出搏战宋兵焚营去鹤寿被创不能骑马遣招抚副使朮虎移剌荅追及之杀数十人夺其俘而迁诏所散金帛勿问将士优迁官爵鹤寿迁金紫光禄大夫遥授武胜军节度使俄丁母忧以本官起复权元帅左都监行元帅府于鄜州兴定五年十月鄜州破鹤寿与数骑突出城追及之鹤寿据土山力战而死谥果勇　　女奚烈资禄
按金史忠义传资禄本姓张氏咸平府人泰和伐宋从军有功调易县尉迁潞县主簿贞佑初遥授同知德州防御事改秦州三年遥授同知通远军节度事兴定元年改西宁州刺史赐今姓久之遥授同知临洮府事兼定西州刺史从元帅右都监完颜阿邻破宋兵于梢子岭三年攻破武林关资禄功最诏比将士迁五官职二等外资禄更加官职一等遥授通远军节度使刺史如故五年遥授陇安军节度使俄改金安军诏曰陕西行省奏军官阙员卿久在行阵御下有法旧隶士卒多在京兆今正防秋关河要冲悉心备御将兵救鄜州闰十二月鄜州破被执不肯降遂死赠银青荣禄大夫中京留守元光元年言事者谓资禄褒赠尚薄诏录其二子烈山林泉升职一等陕西行省军中用之　　完颜六斤
按金史忠义传六斤中都路胡土爱割蛮猛安人大安中以荫补官选充亲军调阜平尉迁方城令改通州军事判官以功迁本州刺史顷之元帅右都监蒲察七斤执之以去未几挈家脱归除同知临洮府事徙庆阳迁保大军节度使兴定五年鄜州破六斤自投崖下死焉赠特进知延安府事诏陕西行省访其子孙以闻　　伍礼厚
按山西通志礼厚兴定中任吉州同知元兵陷吉与其妻坠崖而死　　和安礼
按山东通志安礼宣宗时为泰安州刺史山东被兵或劝其遁去安礼曰我去城谁与守岂可避难负国恩元兵至战旬日城陷不屈而死　　金上宾
按亳州志上宾字德卿本州人贞佑二年进士由县令入为尚书省令史以复亳州功授同知集庆军又诏行六部尚书事仍赐世爵后以军食不给为部下所害临刑毅然不屈曰但杀但杀不能从汝也　　马庆祥子
嗣亨
　胥谦　仆散胡沙　王清
　　田荣　李贵　王斌　冯万奴　张德威　高　　行中　程济　姬&#　张山按金史忠义传庆祥字瑞宁本名习礼吉思先世自西域入居临洮狄道以马为氏后徙家净州天山泰和中试补尚书省译史大安初卫王始通问大元选使副上曰习礼吉思智辩通六国语往必无辱也使还授开封府判官内城之役充应办使不扰而事集未几大元兵出陕右朝廷命完颜仲元为凤翔元帅举庆祥为副上曰此朕志也且筑城有劳即拜凤翔府路兵马都总管判官元光元年冬十一月闻大将萌古不花将攻凤翔行省檄庆祥与治中胥谦分道清野将行命书工肖其貌付其家人或曰君方壮何乃为此不祥庆祥曰非汝所知也明日遂行遇先锋于浍水战不利且行且战将及城会大兵邀其归路度不能脱令其骑曰吾属荷国厚恩竭力效死乃其职也诸骑皆曰诺人殊死战良久矢尽大兵围数匝欲降之军拥以行语言往复竟不屈而死年四十有六元帅郭仲元与其尸以归葬凤翔普门寺之东事闻诏赠辅国上将军恒州刺史谥忠愍胥谦及其子嗣亨亦不屈死谦赠辅国上将军彰化军节度使嗣亨赠威远将军凤翔府判官桢州金胜堡提控仆散胡沙亦死赠银青荣禄大夫正大二年哀宗诏褒死节士若马习礼吉思王清田荣李贵王斌冯万奴张德威高行中程济姬&#张山等十有三人为立褒忠庙仍录其孤二人者逸其名余无所考　　赵益
按金史忠义传益太原人读书肄业大元兵入境益鸠合土豪保聚山陜屡战有功晋阳公郭文振署为寿阳令驻兵榆次重原寨遂率众收复太原夜登其城斩馘甚众所获马仗不可计护老幼二万余口以出升太原治中复擢同知府事兼招抚使元光元年八月大元兵大至攻城益急知不可支乃自焚其府库杀妻子沈其符印于并遂自杀宣宗闻之嘉叹赠银青荣禄大夫河东北路宣抚使仍谕有司求其子孙录用　　李复亨
按顺德府志复亨字仲修河津人为南和令官至参知政事罢为安国军节度使元光元年城破自杀　　侯小叔按金史忠义传小叔河东县人为河津水手贞佑初籍充镇威军以劳补官元光元年迁河中府判官权河东南路安抚副使小叔尽护农民入城以家财赏战士河中围解迁治中安抚如故枢密院奏小叔才能可用权位轻不足以威众乞假符节十二月诏权元帅左都监便宜从事提控吴德说小叔出降叱出斩之表兄张先从容言大兵势重可出降以保妻子小叔怒谓先曰我舟人子致身至此何谓出降缚先于柱而杀之饭僧祭葬以尽戚党之礼顷之枢密院遣都监讹论与小叔议兵事小叔出城与讹论会石天应乘之取河中府作浮桥通陕西小叔驻乐李山寨众兵毕会夜半坎城以登焚楼橹火照城中天应大惊不知所为尽弃辎重牌印马牛杂畜死于双市门小叔烧绝浮桥抚定其众迁昭毅大将军遥授孟州防御使同知府事监军安抚如故二年正月大元军骑十万围河中总帅讹可遣提控孙昌率兵五千枢密副使完颜塞不遣李仁智率兵三千俱救河中小叔期以夜中鸣钲内外相应及期小叔出兵战昌仁智不敢动小叔敛众入城围益急众议出保山寨小叔曰去何之密遣经历官张思祖溃围出奔告于汴京明日城破小叔死不得其尸总帅讹可以河中府推官籍阿外代小叔权右都监枢密院奏小叔功卓异或疑尚在遽令阿外代之绝归向之路至是小叔已亡四十余日中条诸寨无所统领乃诏阿外权领宣宗思小叔功下诏褒赠切贵讹可不救河中之罪　　王佐
按金史忠义传佐字辅之霍州农家子豁略不事产业轻财好施善骑射兴定中聚兵数千人权领霍州事平阳胡天作承制加忠勇校尉赵城丞迁霍邑令同知蒲州军事权招抚副使蒲州经略使诏迁宣武将军遥授宝昌军节度副使大元兵取青龙堡佐被获署霍州守将隶元帅崔环质其妻子招抚使成天佑与环有隙佐与天佑谋杀环天佑曰君妻子为质奈何佐曰佐岂顾家者邪元光二年七月因环出猎杀之率军民数万请命加龙虎卫上将军元帅右监军兼知平阳府事佐与平阳公史咏素不协请徙沁州王女寨诏从之仍令听上党公完颜开节制是岁七月救襄垣中流矢卒赠金吾卫上将军以其子为符宝典书　　黄掴九住
按金史忠义传黄掴九住临潢人大定间以荫补部令史转枢密院令史调安肃州军事判官明昌四年为大理执法同知蓟州军事再迁潞王府司马累官河东北路按察使转运使改知彰德府事战殁赠荣禄大夫南京留守仍录用其子孙　　杨达夫
按金史忠义传达夫字晋卿耀州三原人泰和三年进士有才干所至可纪召补省掾草奏章坐字误降平凉府判官尝主鄠县簿事一从简吏民乐之达夫亦爱其山水之胜因家焉日以诗酒自娱了无宦情会有诏徙民东入关达夫与众行及韶避兵于州北之横岭为游骑所执将褫衣害之达夫挺然直立马首略无所惧稍侵辱之即大言曰我金国臣子既为汝所执不过一死忍裸袒以黩天日邪遂见杀两山潜伏之民窃观之者皆相告曰若此好官异日祠之当作我横岭之神　　陀满胡土门
按金史忠义传胡土门字子秀策论进士也累官翰林待制贞佑二年迁知中山府三年改知临洮府兼本路兵马都总管叛贼兰州极陈僧等诱夏人入寇围临洮凡半月城中兵数千而粟且不支众皆危之胡土门日为开谕逆顺祸福皆自奋因捕其党欲为内应者二十人斩之掷首城外贼四面来攻乃夜出袭贼垒夏兵大乱金军乘之遂大捷夏人遁去四年知河中府事权河东南路宣抚副使十月进元帅右监军兼前职兴定二年为绛阳节度使兼绛州管内观察使十月迁元帅左监军行元帅府事兼知晋安府河东南路兵马都总管于是修城池缮甲兵积刍粮以备战守民不悦行省胥鼎闻之遗以书曰元帅始镇河中惠爱在民移&#晋安远近忻仰去岁兵入平阳不守河东保完者惟绛而已盖公坐筹制胜威德素着故不动声气以至无虞也迩来传闻治政太刚科征太重鼎切忧之古人有言御下不宽则人多惧祸用人有疑则士不尽心况大兵在迩邻境已卢小人易动诚不可不虑也愿公以谦虚待下忠孝结人明赏罚平赋税上以分圣主宵旰之忧下以为河东长城之托胡土门得书惧民不从且或生变乃上言臣本琐材猥膺重寄方将治隍陴积刍粮为捍御之计而小民难与虑始以臣政令颇急皆有怨言遂贻行省之忧自闻训谕措身无所内自悛悔外加宽抚庶几少慰众心而近以朝命分军过河则又欢言帅臣不益兵保守而反助河南将弃我也人心如此恐一旦遂生他变向者李革在平阳人不安之而革隐忍不言以至于败臣实拙缪无以服人敢以鼎书上闻惟朝廷图之朝廷以鼎言遣吏部尚书完颜闾山代之或曰胡土门欲以计去晋安乃大兴役恣为杀戮务失民心故鼎言及之未几晋安失守死者几百万人遂失河东三年八月改太常卿权签枢密院事知归德府事元光二年二月坐上书不实削一官正大三年七月复为临洮府总管四年五月城破被执诱之降不应使之跪不从以刀乱斫其膝胫终不为屈遂杀之五年诏赠中京留守立像褒忠庙录用其子孙其妻乌古论氏亦死节有传　　爱申
按金史忠义传爱申逸其族与名或曰一名忙哥本虢县镇防军累功迁军中总领李文秀据秦州宣宗诏凤翔军讨之军围秦州城时爱申在军中有罪当死宣宗问之枢帅有知其名者奏此人将帅材忠实可倚宣宗命驰赦之以为德顺节度使行元帅府事正大四年春大兵西来拟以德顺为坐夏之所德顺无军人甚危之爱申识凤翔马肩龙舜卿者可与谋事乃遗书招之肩龙得书欲行凤翔总管禾速嘉国鉴以大兵方进吾城可恃德顺决不可守劝勿往肩龙曰爱申平生未尝识我一见许为知己我知德顺不可守往则必死然以知己故不得不为之死耳乃举行橐付族父明为死别冒险而去既至不数日受围城中惟有义兵乡军八九千人大兵举天下之势攻之爱申假舜卿凤翔总管府判官守御一与共之凡攻守二十昼夜力尽乃死肩龙以剑自刭时年五十三军中募生致肩龙而不知其终台谏有言当赠德顺死事者官以励中外诏各赠官配食褒忠庙　　马肩龙按金史爱申传肩龙字舜卿宛平人先世辽大族有知兴中府者时人号兴中马氏祖大中金初登科节度全锦两州父成谊明昌五年登科仕为京兆府路统军司判官肩龙在太学有赋声宣宗初有诬宗室从坦杀人将置之死人不敢言其冤肩龙上书大略谓从坦有将帅材少出其右者臣一介书生无用于世愿代从坦死留为天子将兵书奏初问汝与从坦交分厚欤肩龙对曰臣知有从坦从坦未尝识臣从坦冤人不敢言臣以死保之宣宗感悟赦从坦授肩龙东平录事委行省试验宰相侯挚与语不契留数日罢归将渡河与排岸官纷竞搜&#中得马军粮料名数及利害数事疑其为奸人侦伺者系归德狱根勘适从坦至立救出之正大三年客凤翔元帅爱申深器重之至是同死于难　　赤盏尉忻
子
董七

按金史本传尉忻字大用上京人当袭其父谋克不愿就中明昌五年策论进士第后选为尚书省令史吏部主事监察御史言诸王驸马至京师和买诸物失朝廷体有诏禁止迁镇南军节度副使息州刺史耕鞠场种禾两禾合穗进于朝特诏褒谕改丹州迁郑州防御使权许州统军使丞相高汝砺尝荐其才可任宰相元光二年正月召为户部侍郎未几权参知政事二月为户部尚书权职如故三月拜参知政事兼修国史诏谕近臣曰尉忻资禀纯质事可倚任且其性孝朕今相之国家必有望汝辈当效之也正大元年五月拜尚书右丞哀宗欲修宫室尉忻极谏至以卧薪尝胆为言上悚然从之同判睦亲府内族撒合辇交结中外久在禁近哀宗为太子有定策功由是颇惑其言复倚信日深台谏每以为言太后尝戒敕曰上之骑鞠举乐皆汝教之再犯必杖汝哀宗终不能去尉忻谏曰撒合辇奸谀之最日在天子左右非社稷福上悔悟出为中京留守朝论快之五年致仕居汴中崔立之变明日召家人付以后事望睢阳恸哭以弓弦自缢而死时年六十三一子名董七没于兵间　　女奚烈斡出　王谨
按金史忠义传斡出仕至桢州刺史被行省牒徙州人于金胜堡已而大兵至斡出拒战中流矢病创卧花帽军张提控言兵势不可当宜速降斡出曰吾曹坐食官禄可忘国家恩乎汝不闻赵坊州乎以金帛子女与敌人终亦不免我辈但当力战而死耳至夜张提控引数人持兵杖以入胁斡出使出降斡出曰听汝所为吾终不屈也遂杀之执其妻子出降初桢州人迁金胜堡多不能至军事判官王谨收遗散之众别屯周安堡周安堡不缮完楼堞置战守之具兵至谨拒战十余日内溃被执不屈而死诏斡出谨各赠官六阶升职三等　　时茂先
按金史忠义传茂先日照县沙沟酒篮寓居诸城红袄贼方郭三据密州过其村居民相率迎之贼以元帅自称茂先怒谓众曰此贼首耳何元帅之有方郭三闻而执之断其腕茂先大骂贼不胜忿复剔其目乱刃锉之至死骂不绝诏赠武节将军同知沂州防御使事　　温迪罕老儿
按金史忠义传老儿为同知上京留守事蒲鲜万奴攻上京其子铁哥生获老儿胁之使招余人不从铁哥怒乱斫而死赠龙虎卫上将军婆速兵马都总管以其侄墨厮为后特授四官　　梁持胜　裴满赛不　韩公恕
按金史忠义传持胜字经甫本名询谊避宣宗嫌名改焉保大军节度使襄之子多力善射泰和六年进士复中宏词累官太常博士迁咸平路宣抚司经历官兴定初宣抚使蒲鲜万奴有异志欲弃咸平徙曷懒路持胜力止之万奴怒杖之八十持胜走上京告行省太平是时太平已与万奴通谋口称持胜忠而心实不然署持胜左右司员外郎既而太平受万奴命焚毁上京宗庙执元帅承充夺其军持胜与提控咸平治中裴满赛不万户韩公恕约杀太平复推承充行省事共伐万奴事泄俱被害诏赠持胜中顺大夫韩州刺史赛不镇国上将军显德军节度使公恕明威将军信州刺史　　乌古孙仲端
按金史忠义传仲端本名卜吉字子正承安二年策论进士宣宗时累官礼部侍郎与翰林待制安延珍奉使乞和于大元谒见太师国王木华黎于是安延珍留止仲端独往并大夏涉流沙逾葱岭至西城进见太祖皇帝致其使事乃还自兴定四年七月启行明年十二月还至朝廷嘉其有奉使劳进官两阶延珍进一阶历裕州刺史正大元年召为御史中丞奉诏安抚陕西及归权参知政事正大五年十二月知开封府事完颜麻斤出吏部郎中杨居仁以奉使不职尚书省具狱有旨释之备再使仲端言曰麻斤出等辱君命失臣节大不敬宜偿礼币诛之奏上麻斤出等免死除名会议降大军事及诤太后奉佛涉亡家败国之语上怒贬同州节度使哀宗将迁归德召为翰林学士承旨兼同签大睦亲府事留守汴京及大元兵围汴日久食尽诸将不相统一仲端自度汴中事变不测一日与同年汝州防御裴满思忠小饮谈太学同舍事以为笑乐因数言人死亦易事耳思忠曰吾兄何故频出此语仲端因写一诗示之其诗大概谓人生大似巢燕或在华屋杏梁或在村居茅茨及秋社临皆当逝去人生虽有富贵贫贱不同要之终有一死耳书毕连饮数杯送思忠出门曰此别终天矣思忠去仲端即自缢其妻亦从死明日崔立变仲端为人乐易宽厚知大体奉公好善独得士誉一子名爱实尝为护尉奉御以诛官奴功授节度世袭千户思忠名正之本名蒲剌笃亦承安二年进士　　禹显　张邦宪　刘全
按金史忠义传显雁门人贞佑初隶上党公张开累有战功授义胜军节度使兼沁州招抚副使元光二年四月大帅达儿按察儿攻河东张开遣显扼龙猪谷夹攻败之擒元帅韩光国获辎重甲仗甚众追至祁县而还所历州县悉复之愿将军二百人守襄垣八年不迁大帅尝集河朔步骑数千攻之至于数四不能拔既而战于王女寨大获开言于朝权元帅府都监正大六年冬十一月军内变城破被擒帅义之不欲加害初以铁绳钤之既而密与旧部曲二十人遁去闻上党公军复振将往从之大兵四向来追显适与真金一兵相失匿饭山寺中僧走报焉被执不屈死时年四十一秦州人张邦宪字正叔登正大中进士第为永固令天兴二年避兵徐州卓翼率兵至城邦宪被执将驱之北邦宪骂曰我进士也误蒙朝廷用为邑长可从汝曹反耶遂遇害刘全者彭城民也率乡邻数百避兵沬沟推为寨主北兵至徐尽俘其老幼全父亦在其中北兵质之以招全全缚其人送徐州因窃其父以归徐帅益都嘉其忠承制以为昭信校尉遥领彭城县尉后遇国用安以其不附己见杀　　蒲察琦
按金史忠义传琦本名阿怜字仁卿棣州阳信人试补刑部掾兄世袭谋克兄死琦承袭正大六年秦蓝总帅府辟琦为安平都尉粘葛合典下都统兼知事其冬小关破事势已迫琦常在合典左右合典令避矢石琦不去曰业已从公死生当共之尚安所避耶哀宗迁归德汴京立讲议所受陈言文字其官则御史大夫纳合宁以下十七人皆朝臣之选而琦以有论议预焉时左司都事元好问领讲议兼看读陈言文字与琦甚相得崔立变后令改易巾髻琦谓好问曰今日易巾髻在京人皆可独琦不可琦一刑部译史袭先兄世爵安忍作此今以一死付公然死则即死付公一言亦剩矣因泣涕而别琦既至其家母氏方昼寝惊而寤琦问阿母何为母曰适梦三人潜伏梁间故惊寤仁卿跪曰梁上人鬼也儿意在悬梁阿母梦先见耳家人辈泣劝曰君不念老母欤母止之曰勿劝儿所处是矣即自缢时年四十余琦性沈静好读书知古今事其母完颜氏以孝谨称　　杨沃衍　刘兴哥
按金史忠义传沃衍一名斡烈赐姓兀林荅朔州静边官庄人本属唐和迪剌部族少尝为北边屯田小吏会大元兵入境朝命徙唐括族内地沃衍留不徙率本部族愿从者入保朔州南山茶杞沟有众数千推沃衍为招抚使号其沟曰府故残破镇县徒党日集官军不能制又与大兵战连获小捷及乏食遂行剽官军捕之拒战不下转走宁隩武朔宁边诸州民以为病朝廷遣人招之沃衍即以众来归时宣宗适南迁次淇门闻之甚喜遂以为武州刺史武州屡经残毁沃衍入州未几而大兵来攻死战二十七昼夜不能拔乃退时贞佑二年二月也既而朝廷以武州终不可守令沃衍迁其军民驻岢岚州以武州功擢为本州防御使俄升岢岚为节镇以沃衍为节度使仍诏谕曰卿于国尽忠累有劳绩今特升三品恩亦厚矣其益励忠勤与宣抚司辑睦以安军民沃衍自奉诏即以身许国曰为人不死王事而死于家非大丈夫也三年奉旨屯泾邠陇三州沃衍分其军九千人为十翼五都统亲统者十之四是冬西夏四万余骑围定西州元帅右都监完颜赛不以沃衍提控军事率兵与夏人战斩首几二千生擒数十人获马八百余匹器械称是余悉遁去诏陕西行省视功官赏之兴定元年春上以沃衍累有战功赐今姓未几遥授通远军节度使兼巩州管内观察使是冬诏陕西行省伐宋沃衍与元帅左都监内族白撒通远军节度使温迪罕娄室同知通远军节度使事乌古论长寿平西军节度副使和速嘉兀迪将兵五千出巩州盐井至故城逢夏兵三百击走之又入西和州至岐山堡遇兵六千凡三队遣军分击逐北三十余里斩首四百级生获十人马二百匹甲仗不胜计寻复得散关二年正月捷报至上大喜诏迁沃衍官一阶遥授知临洮府事三年武休关之捷沃衍功居多诏特迁一官元光元年正月遥授中京留守六月进拜元帅右监军仍世袭纳古胡里爱必剌谋克二年春北兵游骑数百掠延安而南沃衍率兵追之战于野猪岭获四人而还俄而兵大至驻德安寨复击走之未几大兵攻凤翔还道出保安沃衍遣提控完颜查剌破于石楼台前后获马二百符印数十诏有司论赏初闻野猪岭有兵沃衍约陀蒲胡土门以步军会战胡土门宿将常轻沃衍至是失期沃衍战还会诸将欲斩胡土门诸将哀请乃释之时大兵声势益振陕西行省檄沃衍清野不从曰我若清野明年民何所得食遂隔大涧持势使民毕麦事正大二年进拜元帅左监军遥领中京留守八年冬平章合达参政蒲阿由邓州而西沃衍自丰阳川遇于五朵山下问禹山之战如何合达曰我军虽胜而大兵已散漫趋京师矣沃衍愤云平章参政蒙国厚恩握兵柄失事机不能战御乃纵兵深入尚何言耶三峰山之败沃衍走钧州其部曲白留奴呆刘胜既降请于大帅愿入钧招沃衍大帅质留奴令胜人钧见沃衍道大帅意降则当授大官沃衍善言抚慰之使前拔剑斫之曰我起身细微蒙国大思汝欲以此污我耶遂遗语部曲后事望汴京拜且哭曰无面目见朝廷惟有一死耳即自缢部曲举火并所寓屋焚之从死者十余人沃衍死时年五十二初大兵破西夏长驱而至关辅千里皆汹汹不安虽智者亦无如之何沃衍与其部将刘兴哥者率兵往来邠陇间屡战屡胜故大军猝不能东下兴哥凤翔虢县人起于群盗人呼曰热刘后于清化战死大兵至酹酒以吊西州耆老语之至为泣下　　冯延登
按金史忠义传延登字子俊吉州吉乡人世业医延登幼&#悟既长事举业承安二年登词赋进士第调临真簿德顺州军事判官泰和元年转宁边令大安元年秋七月雹害稼民艰于食延登发粟赈贷全活甚众贞佑元年补尚书省令史寻授河中府判官兼行尚书省左右司员外郎兴定五年入为国史院编修官改太常博士元光二年知登闻鼓院兼翰林修撰奉使夏国就充接送伴使正大七年十二月迁国子祭酒假翰林学士承旨充国信使以八年春奉国书朝见于虢县御营有旨问汝识凤翔帅否对曰识之又问何如人曰敏于事者也又问汝能招之使降即贳汝死不则杀汝矣曰臣奉书请和招降岂使职乎招降亦死还朝亦死不若今日即死为愈也明日复问汝曾思之不对如前问至再三执义不回又明日乃喻旨云汝罪应死但古无杀使者理汝爱汝须&#犹汝命也叱左右以刀截去之延登岸然不动乃监之丰州二年后放还哀宗抚慰久之复以为祭酒历礼吏二部侍郎权刑部尚书明年大元兵围汴京仓猝逃难为骑兵所得欲拥而北行延登辞情慷慨义不受辱遂跃城旁并中年五十八　　完颜陈和尚
按金史忠义传陈和尚名彝字良佐世以小字行丰州人系出萧王诸孙父乞哥泰和南征以功授同知阶州军事及宋复阶州乞哥战殁于嘉陵江贞佑中陈和尚年二十余为北兵所掠大帅甚爱之置帐下时陈和尚母留丰州从兄安平都尉斜烈事之甚谨陈和尚在北岁余托以省母乞还大帅以卒监之至丰乃与斜烈劫杀监卒夺马奉其母南奔大兵觉合骑追之由他路得免既而失马母老不能行载以鹿角车兄弟共挽南渡河宣宗奇之斜烈以世官授都统陈和尚试补护卫未几转奉御及斜烈行寿泗元帅府事奏陈和尚自随诏以充宣差提控佩金符斜烈辟太原王渥为经历渥字仲泽文章论议与雷渊李献能相上下故得师友之陈和尚天资高明雅好文史自居禁卫日人以秀才目之至是渥授以孝经小学论语春秋左氏传略通其义军中无事则&#下作牛毛细字如寒苦之士其视世味漠然正大二年斜烈落帅职例为总领屯方城陈和尚随以往凡兄军中事皆预知之斜烈时在病军中李太和者与方城镇防军葛宜翁相殴诉于陈和尚宜翁事不直即量笞之宜翁素凶悍耻以理屈受杖竟郁郁以死留语其妻必报陈和尚妻讼陈和尚以私忿侵官故杀其夫诉于台省于近侍积薪龙津桥南约不得报则自焚以谢其夫以故陈和尚系狱议者疑陈和尚狃于禁近倚兵阃之重必横恣违法当以大辟奏上久不能决陈和尚聚书狱中读之凡十有八月明年斜烈病愈诏提兵而西入朝哀宗怪其瘦甚问卿宁以方城狱未决故耶卿但行吾今赦之矣以台谏复有言不敢赦未几斜烈卒上闻始驰赦陈和尚曰有司奏汝以私忿杀人汝兄死失吾一名将今以汝兄故曲法赦汝天下必有议我者他日汝奋发立功名国家得汝力始以我为不妄赦矣陈和尚且泣且拜悲动左右不能出一言为谢乃以白衣领紫微军都统逾年转忠孝军提控五年北兵入大昌原平章合达问谁可为前锋者陈和尚出应命先已沐浴易衣若将就木柙者擐甲上马不反顾是日以四百骑破八千众三军之士踊跃思战盖自军兴二十年始有此捷奏功第一手诏褒谕授定远大将军平凉府判官世袭谋克一日名动天下忠孝一军皆回纥乃满羌浑及中原被俘避罪来归者鸷狼凌突号难制陈和尚御之有方坐作进退皆中程式所过州邑常料所给外秋毫无犯街曲间不复喧杂每战则先登陷阵疾若风雨诸军倚以为重六年有卫州之胜八年有倒回谷之胜自刑徒不四五迁为御侮中郎将副枢移剌蒲阿无持重之略尝一日夜驰二百里趋小利军中莫敢谏止陈和尚私谓同列曰副枢以大将军为剽掠之事今日得生口三百明日得牛羊一二千士卒喘死者则不复计国家数年所积一旦必为是人破除尽矣或以告蒲阿一日置酒会诸将饮酒行至陈和尚蒲阿曰汝曾短长我又谓国家兵力当由我尽坏诚有否陈和尚饮毕徐曰有蒲阿见其无惧容漫为好语云有过当面论无后言也九年正月三峰山之败走钧州城破大兵入即纵军巷战陈和尚趋避隐处杀掠稍定乃出自言曰我金国大将欲见白事兵士以数骑夹之诣行帐前问其姓名曰我忠孝军总领陈和尚也大昌原之胜者我也卫州之胜亦我也倒回谷之胜亦我也我死乱军中人将谓我负国家今日明白死天下必有知我者时欲其降斫足胫折不为屈割口吻至耳噀血而呼至死不绝大将义之酹以马湩祝曰好男子他日再生当令我得之时年四十一是年六月诏赠镇南军节度使&#像褒忠庙勒石纪其忠烈　　王浩　刘坦　宋乙
按金史本传浩由吏起身初辟泾阳令廉曰为关辅第一时西台檄州县增植枣果督责严急民甚被扰浩独无所问主司将坐之浩曰是县所植已满其数若欲增植必盗他人所有取彼置此未见其利其爱民多此类所在有善政民丝毫无所犯秦人为立生祠岁时思之南迁后为扶沟令天兴元年正月民钱大亨等执县官送款于北大亨以浩有恩于民不忍加刃日遣所知劝之降浩终不听于是杀之无血主簿刘坦尉宋乙并见害弃尸道路自春徂夏独浩尸俨然如生目且不瞑乌犬莫敢近殆若有神护者　　强伸按金史本传伸本河中射粮军子弟貌极寝陋而膂力过人兴定初从华州副都统安宁复潼关以劳任使尝监合阳醋后客洛下选充官军戍陕铁岭军溃被掳从都尉兀林荅胡土窜归中京时中京已破留守兼行枢密院使内族撒合辇死之元帅任守真复立府事以便宜署伸警巡使后守真率部曲军从行省思烈入援郑州之败守真死天兴元年八月中京人推伸为府签事领所有军二千五百人伤残老幼半之甫三日北兵围之东西北三面多树大炮伸括衣帛为帜立之城上率士卒赤身而战以壮士五千人往来救应大叫以憨子军为号其声势与万众无异兵器已尽以钱为镞得大兵一箭截而为四以筒鞭发之又创遏炮用不过数人能发大石于百步外所击无不中伸奔走四应所至必捷得二&#及所乘马皆杀之以犒军士人不过一而得者如百金之赐九月大兵退百里外闰月复攻兵数倍于前又一月不能拔事闻哀宗降诏褒谕以伸为中京留守元帅左都监世袭谋克行元帅府事十月参知政事内族思烈自南山领军民十余万入洛行省事二年二月伸建一堂于洛川驿之东名曰报恩刻诏文于石愿以死自效三月中使至以伸便宜从事是月大兵自汴驱思烈之子于东门下诱思烈降思烈即命左右射之既而知崔立之变病不能语而死总帅忽林荅胡土代行省事伸行总帅府事月余粮尽军民稍稍散去五月大兵复来阵于洛南伸阵水北有韩帅者匹马立水滨招伸降伸谓帅曰君独非我家臣子耶一旦勤王犹遗令名于世君既不能乃欲诱我降耶我本一军卒今贵为留守誓以死报国耳遂跃而射之帅奔阵率步卒数百夺桥伸军一旗手独出拒之杀数人伸乃手解都统银符与之佩士卒气复振初筑战垒于城外四隅至五门内外皆有屏谓之迷魂墙大兵以五百骑迫之伸率卒二百鼓噪而出大兵退六月行省胡土率众走南山鹰扬都尉献西门以降伸知城不能守率死士数十人突东门出转战至偃师力尽就执载以一马拥迫而行伸宛转不肯进强掖之将见大帅塔察及中京七里河伸语不逊兵卒相谓曰此人乖角如此若见大帅其能降乎不若杀之因好语诱之曰汝能北面一屈膝吾贷汝命伸不从左右力持使北面伸拗头南向遂杀之　　商衡按金史忠义传衡字平叔曹州人至宁元年特恩第一人授鄜州洛郊主簿以廉能换郿县寻辟威戎令兴定三年岁饥民无所于籴衡白行省得开仓赈贷全活者甚众后因地震城圮夏人乘衅入侵衡率蕃部土豪守御应敌保以无虞秩满县人为立生祠再辟原武令未几入为尚书省令史转户部主事两月拜监察御史哀宗姨郕国夫人不时出入宫阐干预政事声迹甚恶衡上章极言自是郕国被召乃敢进见内族庆山奴将兵守旴眙与李全战败朝廷置而不问衡上言自古败军之将必正典刑不尔则无以谢天下诏降庆山奴为定国军节度使户部侍郎权尚书曹温之女在掖庭亲旧干预权利其家人填委诸司贪墨彰露台臣无敢言者衡历数其罪诏罢温户部改太后府卫尉再上章言温果有罪当贬逐无罪则臣为妄言岂有是非不别而两可之理哀宗为之动容乃出温为汝州防御使未几为右司都事改同知河平军节度使未赴改枢密院经历官遥领昌武军同知节度使事丞相完颜赛不领陕西行省奏衡为左右司员外郎枢密院表留有旨行省地重急于得人可从丞相奏明年召还行省再奏留之正大八年以母丧迁京师十月起复为秦蓝总帅府经历官天兴元年二月关陕行省徒单兀典等败于铁岭衡未知诸帅存殁招集溃军以须其至遂为兵士所得欲降之不为屈监至长水县东岳祠前诱之使招洛阳衡曰我洛阳识何人为汝招之耶兵知不可诱欲捽其巾衡瞋目大呼曰汝欲胁从我耶终不肯降望阙瞻拜曰主将无状亡兵失利臣之罪责亦无所逃但以一死报国耳遂引佩刀自刭年四十有六正大初河间许古诣阙拜章言八座率非其材省寺小臣有可任宰相者不大升黜之则无以致中兴章奏诏古赴都堂问孰可为相者古以衡对则衡之材可知矣　　朮甲脱鲁灰
按金史忠义传脱鲁灰上京人世为北京路部长其先有开国功授北京路宋阿荅阿猛安脱鲁灰自幼袭爵贞佑二年宣宗迁汴率本部兵赴中都扈从上喜特授御前马步军都总领宋人略南鄙命同签枢密院事时全将大军南伐脱鲁灰率本部屡摧宋兵破城寨以功遥授武昌军节度使元帅右都监行蔡息等路元帅府事既而宋人有因畜牧越境者逻卒擒之法当械送朝廷脱鲁灰曰国家自迁都以来境土日蹙民力雕耗幸边无事人稍得息若戮此曹则边衅复生兵连祸结矣不如释之以绝兵端哀宗即位授镇南军节度使蔡州管内观察使行户工部尚书时大元兵入陕西乃上章曰宋人与我为雠敌顷以力屈自保非其本心今陕西被兵河南出师转战连年不绝兵死于阵民疲于役国力竭矣寿泗一带南接盱楚红袄贼李全巢穴也万一宋人谍知与全乘虚而入腹背受敌非计之得者也臣巳令所部沿边警斥以备非常宜&#寿泗帅臣谨斥候严烽燧常若敌至此兵法所谓无恃其不来恃吾有以待之之道也上是而行之二年秋传言宋人将入侵农司令民先期刈禾脱鲁灰曰夫民所恃以仰事俯育及供亿国家者秋成而已今使秋无所获国何以仰民何以给遂遣军巡逻听民待熟而刈宋人卒不入寇谍者又报光州汪太尉将以八月发兵来取真阳议者请籍丁男以备脱鲁灰曰汪太尉恇怯人耳宁敢为此必奸人声言来寇欲使吾民废务也不可信已而果然叛人焦风子者沿河南北屡为反复朝廷授以提控之职令将三千人戍遂平四年春风于谋率其众入宋脱鲁灰策之以兵数千伏鄱阳道贼果夜出此途伏发殪之七年大元兵攻蓝关至八渡仓退举朝皆贺以为无事脱鲁灰独言曰潼关险隘兵精足用然商洛以南濒于宋境大山重复宋人不知守国家亦不能逾宋境屯戍大兵若由散关入兴元下金房绕出襄汉北入邓鄙则大事去矣宜与宋人释怨谕以辅车之势唇亡齿寒彼必见从据其险要以备不然必败是秋改授小关子元帅屯商州大吉口九年春从行省参政徒单吾典将潼关兵入援至商山遇雪大兵邀击之士卒饥冻不能战而溃脱鲁灰被执不屈拔佩刀自杀　　姬汝作　张天锡
按金史忠义传汝作字钦之汝阳人全州节度副使端修之侄孙也父懋以荫试部掾转尚书省令史汝作读书知义理性豪宕不拘细行平日以才量称正大末避兵崧山保乡邻数百家众以长事之后徙居交牙山寨会近侍局使乌古论四和抚谕西山以便宜授汝作北山招抚使佩银符遂迁入汝州初汝州残破之后天兴元年正月同知宣徽院事张楷授防御使自汴率襄郏县土兵百余人入青阳垛时呼延实者领青阳寨事实赵城人本杨沃衍部曲以战功至宝昌军节度使闲居汝之西山楷自揣不能服众乃以州事托实寻往邓州从恒山公武仙后大元兵至城破杀数千人乃许降以张宣差者管州事三月钧州溃军柳千户者入州张逃去柳遂据之未几城复破及汝作至北兵虽去但空城尔汝作招集散亡复立市井北兵屡招之不从数战互有胜负已而北兵复来攻汝作亲督士卒以死拒之兵退间道纳奏哀宗宣谕此州无险固可恃汝乃能为国用命今授以同知汝州防御使便宜从事是时此州南通邓州西接洛阳东则汴京使传所出供亿三面传通音耗然呼延实在青阳为总帅忌汝作城守之功不能相下州事动为所制实欲迁州入山谓他日必为大兵所破汝作以为仓中粮尚多四面溃军日至此辈经百死激之皆可用朝廷倚我守此州总帅乃欲弃之何心哉谗间既行有相图之隙详议官杨鹏释之曰外难未解而顾私忿语甚谆切实乃还山鹏因劝汝作纳奏乞死守此州以坚军民之心其冬战于襄郏得马百余士气颇振遂以汝作为总帅不复与实相关矣天兴二年六月哀宗在蔡州遣使征兵入援州人为逻骑所扰农事尽废城中粮亦垂尽是月中京破部曲私议有唇亡之惧谋以城降惧汝作不敢言乃以迁州入山白之汝作怒曰吾家父祖食禄百年今朝廷又以州事帅职委我吾生为金民死为金鬼汝辈欲避于山非欲降乎有再言迁者吾必斩之八月塔察将大兵攻蔡经汝州州人梁皋作乱与故吏温泽王和七八人径入州廨汝作不为备遂为所杀时宣使石珪体究洛阳所以破及强伸死节事以路阻留汝州驿梁皋既杀汝作走告珪曰汝作私积粮斛不恤军民聚怒杀之矣皋不图汝作官职惟宣使裁之珪惧乃以皋权汝州防御使行帅府事脱走入蔡以皋杀汝作事闻哀宗甚嗟惜之遣近侍张天锡赠汝作昌武军节度使子孙世袭谋克仍诏岘山帅呼延实登封帅范真并力讨皋天锡避岘山先约范真真以麾下李某者往以抚谕军民为名皋率军士迎于东门知朝廷图己阴为之备李犹豫不敢发皋馆天锡于望崧楼隐毒于食天锡遂中毒而死皋后为大元兵所杀杨鹏字飞卿能诗　　乌古孙奴申　裴蒲阿虎带　完颜珠颗按金史忠义传奴申字道远由译史入官性伉特敢为有直气尝为监察御史时中丞完颜百家以酷烈闻奴申以事纠罢朝士耸然后为左司郎中近侍局使皆有名哀宗东迁为谏议大夫近侍局使行省左右司郎中兼知宫省事留汴京居守崔立变之明日同御史大夫裴蒲阿虎带自缢死于台中是日户部尚书完颜珠颗亦自缢阿虎带字仲宁珠颗字仲平皆女直进士　　完颜忙哥　吾古孙端　裴满德辉　完颜阿　　撒　完颜麻因按金史乌古孙奴申传崔立之变时不辱而死者奉御完颜忙哥大睦亲府事吾古孙端大理裴满德辉右副点检完颜阿撒参政完颜奴申之子麻因可知者数人余各有传　　蔡八儿
按金史忠义传八儿不知其所始趫捷有勇性纯质可任时为忠孝军元帅天兴二年自息州入援会大将奔盏遣数百骑驻城东令人大呼曰城中速降当免杀戮不然无&#类矣于是上登城遣八儿率挽强兵百余潜出暗门渡汝水左右交射之自是兵不复薄城筑长垒为久困计上令分军防守四城以殿前都点检兀林荅胡土守西面八儿副之已而哀宗度蔡城不守传位承麟群臣入贺班定八儿不拜谓所亲曰事至于此有死而已安能更事一君乎遂战死　　毛佺　阎忠　郝乙　王阿驴　樊乔按金史忠义传佺恩州人贞佑中为盗宣宗南渡率众归国署为义军招抚哀宗迁蔡以佺为都尉围城之战佺力居多城破自缢其子先佺战殁时死事者则有阎忠郝乙王阿驴樊乔焉忠滑州人卫王时开州刺史赛哥叛忠单骑入城缚赛哥以出由是渐被擢用乙磁州人同日战死哀宗赠官阿驴樊乔皆河中人初为炮军万户凤翔破北降从军攻汴司炮如故即绐主者曰炮利于短不利于长信之使截其木数尺绠十余握由是机虽起伏所击无力即日二人皆捐家走城是时女直人无死事者长公主言于哀宗曰近来立功效命多诸色人无事时则自家人争强有事则他人尽力焉得不怨上默然余各有传　　乌古论黑汉按金史忠义传黑汉初以亲军入仕尝为唐邓元帅府把军官天兴二十年唐州刺史内族纠鲁病卒邓州总帅府以蒲察都尉权唐州事宋军两来围唐唐之粮多为邓州所取以故乏食六月遣万户夹谷定住入归德奏请军粮不报七月镇防军冯总领甄改住为变杀蒲察都尉时朝廷道梗帅府承制以黑汉权刺史行帅府事既而镇防军有归宋之谋时裕州大成山聂都统一军五百人在州独不欲归宋与镇防军为敌镇防不能胜弃老幼奔枣阳宋人以故知唐之虚实会邓帅移瑗以城叛归于宋遗书招黑汉黑汉杀其使者不报宗王安抚率兵攻唐鄂司王太尉继至攻益急黑汉闻哀宗迁蔡遣人求救上命权参政兀林荅胡土将兵以往宋人设伏纵其半入城邀击之胡土大败仅存三十骑以还城中粮尽人相食黑汉杀其爱妾啖士士争杀其妻子官属聚议欲降黑汉与聂都统执议益坚冯总领乃私出城与王安抚会饮约明日宋军入城冯归宋军不得入聂都统请冯议事即坐中斩之及其党皆死总领赵丑儿者初与冯同谋内不自安开西门纳宋军黑汉率大成山军巷战自辰至午宋军大败而出杀伤无数宋人城下大呼赵丑儿约并力杀大成山军大成军败宋人获黑汉胁使降黑汉不屈为所杀其得脱走者十余人总领移剌望军女奚烈军丑定走蔡州皆得迁赏后俱死于甲午之难　　温敦昌孙　纳坦胡失打
按金史忠义传昌孙皇太后之侄卫尉七十五之子为人短小精悍性复岂弟累迁诸局分官上幸蔡授殿前左副点检围城中数引军潜出巡逻时尚食须鱼汝河鱼甚美上以水多浮尸恶之城西有积水曰练江鱼大且多往捕必军卫乃可昌孙常自领兵以往所得动千余斤分赐将士后知其出左右设伏伺而邀之力战而死蔡城破前御史监察纳坦胡失打闻之恸哭投水而死　　胡勉
按巨野县志勉仕指挥使扈从义帝奔蔡城陷死之　　胡励按巨野县志励登进士第应奉翰林学士至礼部侍郎金义帝奔蔡城陷死之　　完颜仲德　孛朮鲁娄室　兀林荅胡土　元　　志　王山儿　纥石烈柏寿　乌古论桓端按金史本传仲德本名忽斜虎合懒路人少&#悟不群读书习策论有文武才初试补亲卫军虽备宿卫而学业不辍中泰和三年进士第历仕州县贞佑用兵辟充军职尝为大元兵所俘不逾年尽解其语寻率诸降人万余来归宣宗召见奇之授邳州刺史兼从宜增筑城壁汇水环之州由是可守哀宗即位遥授同知归德府事同签枢密院事行院于徐州徐州城东西北三面皆黄河而南独平陆仲德垒石为基增城之半复浚隍引水为固民赖以安正大五年诏关陕以南行元帅府事以备小关及扇车回时北兵叩关仲德适与前帅奥屯阿里不酌酒更代而兵猝至遂驱而东阿里不素无守御之策为有司所劾罪当死仲德上书引咎以谓北兵越关之际符印已交安得归罪前帅臣请受戮上义之止杖阿里不而贳其死六年移知巩昌府兼行总帅府事时陕西诸郡已残仲德招集散亡得军数万依山为栅屯田积谷人多归焉一方独得安静号令明肃至路不拾遗八年四月诏授仲德巩昌行省及虎符银印天兴元年九月拜工部尚书参知政事行尚书省事于陕州时兀典新败陕州残破仲德复立山寨安抚军民会上以蜡丸书征诸道兵入援行省院帅府往往观望不进或中道遇兵而溃惟仲德提孤军千人历秦蓝商邓撷果菜为食间关百死至汴至之日适上东迁妻子在京师五年矣仲德不入其家趋见上于宋门问东幸之意知欲北渡力谏云北兵在河南而上远徇河北万一无功得完归乎国之存亡在此一举愿加审察臣尝屡遣人奏秦巩之间山岩深固粮饷丰赡不若西幸依险固以居命帅臣分道出战然后进取兴元经略巴蜀此万全策也上已与白撒议定不从然素重仲德且嘉其赴难进拜尚书省右丞兼枢密副使军次黄陵二年正月车驾至归德以仲德行尚书省于徐州既至遣人与国用安通问沛县卓翼孙璧冲者初投用安用安封翼为东平郡王璧冲博平公升沛县为源州已而翼璧冲来归仲德畀之旧职令统河北诸寨行源州帅府事用安累檄王德全入援不赴仲德至徐德全大恐求赴归德仲德留之遣人纳奏帖云徐州重地德全不宜离镇仲德虚州廨不居亦无兵卫自防日以观书为事而德全自疑益甚二月鱼山总领张瓛作乱杀元帅完颜胡土降北仲德累议讨之德全不从即领麾下十许人亲劝民兵得三百人径往鱼山而从宜严禄已诛瓛反正仲德抚慰军民而还有曹总领者盗御马东行制旨谕行省讨之仲德既杀贼德全欲功出己杀曹党四十八人三月阿朮鲁攻萧县游骑至徐德全马悉为所邀仲德时往宿州德全以失马故始议救萧县遣张元哥苗秀昌率骑八百以往未及交战元哥退走北兵掩之皆为所擒杀之萧县遂破四月仲德阳以关粮往邳州州官出迎就执德全并其子杀之余党之外一无所问阖郡称快初完颜胡土以遥授徐州节度往帅严禄军于永州北保安镇时禄已为从宜在砀山数年又得士心忽土到军士不悦二月辛卯夜遂为总领张瓛崔振所害吏部郎中张敏修忽土下经历官乃以军变胁严禄降北禄佯应之阴召永州守陈立副招抚郭升会诸义军赴保安镇诛作乱者军夜至禄遣敏修召瓛振计事二人不疑介冑而至及其党与皆为禄所杀徐州去保安百里行省闻之来讨会禄已反正乃以便宜授禄行元帅左都监就佩忽土虎符朝廷复授禄遥领归德知府兼行帅府事未几大元将阿朮鲁兵至保安禄夜遁后禄闻官奴变一军顿徐宿间几一月遂投涟水敏修入徐五月诏仲德赴行在时官奴已变官属惧为所绐劝勿往仲德曰君父之命岂辨真伪耶死亦当行寻使者至果官奴之诈六月官奴诛诏仲德议迁蔡仲德雅欲奉上西幸因赞成之及蔡领省院事无巨细率亲为之选士括马缮治甲兵未尝一日无西志近侍左右久困睢阳幸即汝阳之安皆娶妻营业不愿迁徙日夕为上言西幸不便未几大兵梗路竟不果行仲德每深居燕坐瞑目太息以不得西迁为恨是月上至蔡命有司修见山亭及同知衙为游息之所仲德谏曰自古人君遭难播越于外必痛自刻苦贬损然后可以克复旧物况今诸郡残破保完者独一蔡耳蔡之公廨固不及宫阙万一方之野处露宿则有加矣且上初行幸已尝劳民葺治今又兴土木之役以求安逸恐人心解弛不足以济大事上遽命止之八月定进马迁赏格每甲马一匹或二匹以上迁赏有差自是西山帅臣范真姬汝作等各以马进凡得千余匹以抹捻阿典领之又遣使分诣诸道征兵赴蔡得精锐万人又以器甲不完命工部侍郎朮甲咬住监督修缮不逾月告成军威稍振扈从诸人苟一时之安遂以蔡为可守矣鲁山元帅元志领军千余来援时诸帅往往拥兵自固志独冒险数百里且战且行比至蔡几丧其半上表异之赐以大信牌升为总帅息州忠孝军帅蔡八儿王山儿亦来援壬午忠孝军提控李德率十余人乘马入省大呼以月粮不优几于骂詈郎中移剌克忠白之仲德仲德大怒缚德堂下杖之六十上谕仲德曰此军得力方欲倚用卿何不容忍责罚乃尔仲德曰时方多故录功隐过自陛下之德至于将帅之职则不然小犯则决大犯则诛强兵悍卒不可使一日不在纪律盖小人之情纵则骄骄则难制睢阳之祸岂独官奴之罪亦有司纵之太过耳今欲更易前辙不宜爱克厥威赏必由中罚则臣任其责军士闻之至于国亡不敢有犯九月蔡城戒严行六部尚书蒲察世达以大兵将至请谕民并收晚田不及者践毁之毋资敌制可丙辰诏裁冗员汰冗军及定官吏军兵月俸自宰执以下至于皂隶人月支六斗初有司定减粮人颇怨望上闻之欲分军为三上军月给八斗中七斗下六斗人复怨不均乃立射格而上中军辄多受赏连中者或面赐酒人益为劝且阴有所增而人不知仲德之谋也甲子分军防守四面十一月壬申朔大兵壕垒成耀兵城下旗帜蔽天城中骇惧及暮焚四关夷其墙而退十一月辛丑大兵以攻具傅城有司尽籍民丁防守不足则括妇女壮健者假男子衣冠使运木石蔡既受围仲德营画御备未尝一至其家拊存军士无不得其欢心将校有战亡者亲为赙祭哭之尽哀己丑西城破城中前期筑栅浚濠为备虽克之不能入也但于城上立栅南北相去百余步而已仲德摘三面精锐日夕战御终不能拔三年正月庚子朔大兵以正旦会饮鼓吹相接城中饥窘愁叹而已围城以来战殁者四帅三都尉其余总帅以下不可胜纪至是尽出禁近至于舍人牌印省部掾属亦皆供役戊申大兵凿西城为五门整军以入督军鏖战及暮乃退声言来日复集己酉大兵果复来仲德率精兵一千巷战自卯及巳俄见子城火起闻上自缢谓将士曰吾君已崩吾何以战为吾不能死于乱兵之手吾赴汝水从吾君矣诸君其善为计言讫赴水死将士皆曰相公能死吾辈独不能耶于是参政孛朮鲁娄室兀林荅胡土总帅元志元帅王山儿纥石烈柏寿乌古论桓端及军士五百余人皆从死焉仲德状貌不逾常人平生喜怒未尝妄发闻人过常护讳之虽在军旅手不释卷门生故吏每以名分教之家贫敝衣粝食终其身晏如也雅好宾客及荐举人材人有寸长极口称道其掌军务赏罚明信号令严整故所至军民为用至危急死生之际无一士有异志者南渡以后将相文武忠亮始终无瑕仲德一人而已　　毕资伦按金史忠义传资伦缙山人也泰和南征以佣雇从军军还例授进义副尉崇庆元年改缙山为镇州朮虎高琪为防御使行元帅府事于是州选资伦为防城军千户至宁元年秋大元兵至镇州高琪弃城遁资伦行及昌平收避迁民兵转战有功擢授都统军军数千与军中将领沈思忠宁子都辈同隶一府屯郑州及卫州时号沈毕军积功至都总领思忠为副都尉仆散阿海南征军次梅林关不得过阿海问诸将谁能取此关者资伦首出应命问须军士几何曰止用资伦所统足矣不烦余军明日迟明出宋军不意引兵薄之万众崩遂取梅林关阿海军得南行留提控王禄军万人守关不数日宋兵夺关守之阿海以梅林归途为敌据计无所出复问谁能取梅林者以帅职赏之资伦复出应命以本军再夺梅林阿海破蕲黄按军而还论功资伦第一授遥领同知昌武军节度使宣差总领都提控既而枢密院以资伦思忠不相能恐败事以资伦统本军屯泗州兴定五年正月戊戌提控王禄汤饼会军中宴饮宋龟山统制时青乘隙袭破泗州西城资伦知失计堕南城求死为宋军所执以见时青青说之曰毕宣差我知尔好男子亦宜相时达变金国势已衰弱尔肯降我宋亦不负尔若不从见刘大帅即死矣资伦极口骂曰时青逆贼听我言我出身至贫贱结柳器为生自征南始得一官今职居三品不幸失国家城池甘分一死尚不能报肯从汝反贼求生耶青知无降意下盱眙狱时临淮令李某者亦被执后得归为泗州从宜移刺羊哥言其事羊哥以资伦恶语骂时青必被杀即以死不屈节闻于朝时资伦子牛儿年十三居宿州收充皇后位奉合舍人宋人亦赏资伦忠愤不挠欲全活之钤以铁绳囚于镇江府土狱略给衣食使不至饿胁诱百方时一引出问云汝降否资伦或骂或不语如是十四年及盱眙将士降宋宋使总帅纳合买住已下北望哭拜谓之辞故主驱资伦在旁观之资伦见买住骂曰纳合买住国家未尝负汝何所求死不可乃作如此觜鼻耶买住俯首不敢仰视及蔡州破哀宗自缢宋人以告资伦资伦叹曰吾无所望矣容我一祭吾君乃降耳宋人信之为屠牛羊设祭镇江南岸资伦祭毕伏地大哭乘其不防投江水而死宋人义之宣示四方仍议为立祠镇江之囚有方士者亲尝见之以告元好问及言泗州城陷资伦被执事且曰资伦长身面赤色颧颊微高髯疏而黄资禀质直重然诺故其坚忍守节卓卓如此宣宗实录载资伦为乱兵所杀当时传闻不得其实云　　杨居仁按金史完颜赛不传吏部郎中杨居仁上封事言宰相宜择人上语大臣曰相府非其人御史谏官当言彼吏曹何与于此尚书左丞颜盏世鲁素嫉居仁亦以为僭赛不徐进曰天下有道庶人犹得献言况在郎官陛下有宽弘之德故不应言者犹言使其言可用则行之不可用不必示臣下也上是之居仁字行之大兴人泰和二年进士天兴末时北渡举家投黄河死　　张升
按金史徒单兀典传绛州录事张升字进之大同人户工部令史出身曾为渔阳主簿迁绛州录事谓知识者曰我本小人受国家官禄今日国家遭不幸我不能从反贼言讫赴水死岸上数百人皆嗟惜之　　郭虾兄
禄大
　完展
按金史忠义传虾会州人世为保甲射生手与兄禄大俱以善射应募兴定初禄大以功迁遥授同知平凉府事兼会州刺史进官一阶赐姓颜盏夏人攻会州禄大遥见其主兵者人马皆衣金出入阵中约二百余步一发中其吭殪之又射一人矢贯两手于树敌大骇城破禄大虾俱被擒夏人怜其技囚之兄弟皆誓死不屈朝廷闻之议加优奖而未知存没乃特迁禄大子伴牛官一阶授巡尉职以旌其忠其后兄弟谋奔会自拔其须事觉禄大竟为所杀虾独拔归上思禄大之忠命复迁伴牛官一阶遥授会州军事判官虾遥授巩州钤辖会言者乞奖用禄大弟遂迁虾官两阶授同知兰州军州事兴定五年冬夏人万余侵定西虾败之斩首七百获马五十匹以功迁同知临洮府事元光二年夏人步骑数十万攻凤翔甚急元帅赤盏合喜以虾总领军事从巡城濠外一人坐胡&#以箭力不及气貌若蔑视城守者合喜指似虾云汝能射此人否虾测量远近曰可虾平时发矢伺腋下甲不掩处射之无不中即持弓矢伺坐者举肘一发而毙兵退升遥授静难军节度使寻改通远军节度使授山东西路干可必剌谋克仍遣使赏赉遍谕诸郡焉是年冬虾与巩州元帅田瑞攻取会州虾率骑兵五百皆被赭衲蔽州之南山而下夏人猝望之以为神城上有举手于悬风版者虾射之手与版俱贯凡射死数百人夏人震恐乃出降盖会州为夏人所据近十年至是复焉正大初田瑞据巩州叛诏陕西两行省并力击之虾率众先登瑞开门突出为其弟济所杀斩首五千余级以功迁遥授知凤翔府事本路兵马都总管元帅左都监兼行兰会洮河元帅府事六年九月虾进西马二匹诏曰卿武艺超绝此马可充战用朕乘此岂能尽其力既入进即尚厩物也就以赐卿仍赐金鼎一玉兔鹘一并所赐郭伦哥等物有差天兴二年哀宗迁蔡州虑孤城不能保拟迁巩昌以粘葛完展为巩昌行省三年春正月完展闻蔡已破欲安众心城守以待嗣立者乃遣人称使者至自蔡有旨宣谕绥德州帅汪世显者亦知蔡凶问且嫉完展制己欲发矫诏事因以兵图之然惧虾威望乃遣使约虾并力破巩昌使者至虾谓之曰粘葛公奉诏为行省号令孰敢不从今主上受围于蔡拟迁巩昌国家危急之际我辈既不能致死赴援又不能&#众奉迎乃欲攻粘葛公先废迁幸之地上至何所归乎汝帅若欲背国家任自为之何及于我世显即攻巩昌破之杀完展送款于大元复遣使者二十余辈谕虾以祸福不从甲午春金国已亡西州无不归顺者独虾坚守孤城丙申岁冬十月大兵并力攻之虾度不能支集州中所有金银铜铁杂铸为炮以击攻者杀牛马以食战士又自焚庐舍积聚曰无至资兵日与血战而大兵亦不能卒拔及军士死伤者众乃命积薪于州廨呼集家人及城中将校妻女闭诸一室将自焚之虾之妾欲有所诉立斩以徇火既炽率将士于火前持满以待城破兵填委以入鏖战既久士卒有弓尽矢绝者挺身入火中虾独上大草积以门扉自蔽发二三百矢无不中者矢尽投弓剑于火自焚城中无一人肯降者虾死时年四十五土人为立祠完展字世昌泰和三年策论进士初为行省以蜡丸为诏期以天兴二年九月集大军与上会于饶峰关出宋不意取兴元既而不果云　　郭斌
按元史按竺迩传金将郭斌自凤翔突围出保金兰定会四州至是命按竺迩往取之围斌于会州食尽将走败之子城门兵入城巷战死伤甚众斌手剑驱其妻子聚一室焚之已而自投火中有女奴自火中抱儿出泣授人曰将军尽忠忍使绝嗣此其儿也幸哀而收之言毕复赴火死按竺迩闻之恻然命保其孤　　卢安抚
按陕西通志卢安抚史逸其名屯兵临泾为坚守计已而元兵取陕西卢叹曰事不可为有如此水矣谓其妻曰汝能俱死乎妻请先之遂与妻子俱投泾水死时人哀之　　乔天翼
按山西通志天翼金末为合河令会元兵攻城急天翼竭力拒守城陷不屈死　　赵辅之
按真定府志辅之赞皇人有胆气天兴末为右都监死节　　李着
按真定县志着高才博学诗文得前人体尤工书札举进士第一居翰林久之转户部员外郎累迁至彰德治中死国事时人哀之　　王子昌
按保定府志子昌守保定元太祖定河朔子昌坚守不下及兵逼其城子昌战死
　忠烈部名臣列传二十七
　　元一
　　李伯温
兄伯通　弟
守忠　子守正

按元史忠义传伯温守贤之孙彀之子也长兄惟则怀远大将军平阳征行万户次伯通岁甲戌锦州张致叛国王木华黎命击之大战城北伯通死焉伯温行平阳元帅府事镇青龙堡专任东征知平阳已陷弟守忠被执选骁勇拒守久之金人尽锐来攻守卒夜多遁去李成开水门导敌入伯温登堞楼谓左右曰吾兄弟仗节拥麾受方面之寄今不幸失利当以死报国吾弟已被执我不可再辱汝等宜自逃生士卒皆犹豫不忍去伯温即拔剑杀家属投井中以刃植柱刺心而死金人登楼见伯温抱柱如生无不嗟叹子守正自幼时尝质于木华黎后为平阳守活俘掳甚众以功授银青荣禄大夫河东南路兵马都元帅岁庚寅上党晋阳合兵攻汾州将陷守正以义赴援众寡不敌别遣老弱百人曳薪扬尘多张旗帜敌惧遂解去汾人持牛酒迎犒者道不绝且泣谢曰幸公完是州德甚大愿奉是州以从关中兵屯吉州酋领杨铁枪以数千人叛守正出兵擒之轩成据隰州守正往击之中矢伤足及归疮甚会金人完颜合达攻平阳守正裹疮战殁大帅以其兄守忠代之守忠官至银青荣禄大夫河东南路兵马都元帅兼知平阳府事壬午冬平阳公胡景山以青龙堡降尝从攻益都北还军将彭智孙乘间据义州叛守忠闻之长驱抵城下力战复之丁亥夏四月金纥石烈真袭击平阳行营招讨使权国王按察见于洪洞守忠出援之会于高梁师溃入城平阳副帅夹谷常德潜献东门以纳金兵城遂陷金人执守忠至汴诱以高爵使降守忠属之语恶金人怒置守忠铁笼中火炙死　　石珪按元史忠义传珪泰安新泰人宋徂徕先生守道之裔孙也世以读书力田为业体貌魁伟膂力过人倜傥不羁金贞佑南渡兵戈四起珪率少壮负险自保与滕阳陈敬宗聚兵山东破张都统李霸王兵于龟蒙山宋将郑元龙以兵迎敌珪败之于亳阳遂乘胜引兵入盱眙会宋贾涉诱杀连水忠义军统辖季先人情不安众迎珪为帅呼为太尉岁戊寅太祖使葛葛不罕与宋议和己卯珪令麾下刘顺直抵寻斯干城入觐太祖慰劳顺且敕珪曰如宋和议不成吾与尔永结一家吾必荣汝顺还告珪珪心感服日夜思降庚辰宋果渝盟珪弃其妻孔氏子金山仗剑渡淮宋将追之曰太尉回完汝妻子珪不顾宋将沉珪妻子于淮遂率顺及李温因孛里海归木华黎木华悦之谓曰若得东平南京授汝判之辛巳木华黎承制授珪光禄大夫济兖单三州兵马都总管山东路行元帅佩金虎符便宜从事后金弃东平珪与严实分收辑济兖沂滕单诸州癸未太祖诏曰石珪弃妻子提兵归顺战胜攻取加授金紫光禄大夫东平兵马都总管山东诸路都元帅余如故秋七月珪领兵破曹州与金将郑从宜连战数昼夜粮绝援兵不至军无叛意珪临阵马仆被擒囚至汴京金主壮其为人诱以名爵欲使揖珪愤然曰吾身事大朝官至光禄复能受封他国耶假我一朝当缚尔以献金主大怒蒸杀于市珪怡然就死色不变其麾下立社兖州祀焉　　攸哈剌拔都
表弟
王七十

按元史忠义传哈剌拔都渤海人初名兴哥世农家善骑以武断乡井金末避地大宁国兵至出保高州富庶寨射猎以食屡夺大营孳畜又射死其追者国王木华黎率兵攻寨寨破奔高州国兵围城下令曰能斩攸兴哥首以降则城中居民皆获生守者召谓曰汝奇男子吾宁忍断汝首以献汝其往降乎不然吾一城生灵无&#类矣兴哥乃折矢出降诸将怒欲杀之木华黎曰壮士也留之为吾用俾隶麾下从木华黎攻通州献计一夕造炮三十云梯数十附城州将惧出宝货以降木华黎命兴哥恣取之兴哥独取良马三以赏兵士木华黎以其功闻太祖赐名哈剌拔都从木华黎略地燕南为先锋至大名金将徒单登城督战哈剌拔都射之中左目其部将开门南奔追杀将尽论功赐金符充随营监察戊寅授金虎符龙虎卫上将军河东北路兵马都元帅镇太原时太原新破哈剌拔都修城池缮甲兵招降属邑市肆不改远近闻之皆相率来归尝微服夜出闻民间语曰吾属父母子女相失矣死者不可复生生者无以为赎奈何明日下令军中凡俘获有亲者听赎无赀者官为赎之民得完聚者众庚辰二月金梁知府立西风寨夺居民耕牛民群诉之哈剌拔都领数骑追杀梁知府枭首西门驱耕牛还木华黎由葭州渡河西行哈剌拔都迎之道破隰州及悬窑地洞诸寨辛巳三月金兵攻寿阳县王胡庄垂破时左右裨将各分兵守险城中见卒不满百哈剌拔都夜半引甲骑十余人救之道三交见金兵举烽东西两山哈剌拔都趋之大战天将明金兵遁去捣太原之虚由西门俘获哈剌拔都家属哈剌拔都闻之径趋西山复夺以还五月金赵权府率兵三万围太原哈剌拔都将骑三十出西门令骑曳柴扬尘声言曰国兵三万至矣金兵惧溃去癸未金马武京来攻太谷县桑梓寨哈剌拔都设伏于险将轻骑冲其阵伏发大败之时太原诸邑皆平唯石家昂及盂州陵井寨忻州清泉寨为唇齿皆未下甲申十月将兵至陵井遣卒叩寨门诈曰纳粮刍守者弗悟门启径入蹂践之众溃其酋长走石家昂遂平陵井寨乙酉二月清泉寨酋长王壳降石家昂亦降丁亥五月奸人夜献太原东门于武仙仙引兵入哈剌拔都鏖战仙兵大至诸将自城外呼曰攸哈剌拔都汝当出哈剌拔都曰真定史天倪平阳李守忠隰州田雄皆失守矣我又弃太原将何面目见主上及国王乎家属任公等所俘哈剌拔都誓与城同存亡遂殁于阵太祖以其子幼命其表弟王七十复立太原己丑攻凤翔府中炮死哈剌拔都长子忙兀台嗣镇太原　　任志
子
存

按元史忠义传志潞州人岁戊寅太师国王木华黎略地至潞州志首迎降国王授以虎符俾充元帅收辑山寨数与金兵战比有功金尝禽其长子如山以招之曰降则尔子得生不降则死志曰我为大朝之帅岂爱一子亲射其子殪之木华黎尝召诸将议事志亦预征道经武安其县已反为金志死之国王闵之令其子存袭庚寅岁金将武仙攻潞州存战死辛卯正月有旨潞州元帅任存妻孥家属令有司廪给仍赐第以居之十一月以存父子死事子立尚幼先官其侄成为潞州长官待立长而还授之成卒授立潞州长官偑金符后历泽州尹迁陈州卒　　耶律忒末
按元史忠义传忒末契丹人父丑哥仕辽为都统辽亡不屈节夫妇俱死焉金主悯其忠义授忒末都统岁甲戌国兵至金徙于汴忒末及子天佑率众三万内附授帅府监军天佑招讨使从元帅史天倪略赵州平棘栾城元氏柏乡赞皇临城等县籍其民五千余置吏安辑焉岁辛巳太师木华黎统领诸道兵马承制加忒末洺州等路征行元帅与天佑略邢洺磁相怀孟招花马刘元帅有功木华黎又承制授忒末真定路安抚使洺州元帅进兵临泽潞降其民六千余户以功迁河北西路安抚使兼泽潞元帅府事壬午致仕退居真定天佑袭职从天倪攻取益都诸城略沧棣得户七千兼沧棣州达鲁花赤佩金符时金盐山卫镇盐场未下天佑以计克之岁运盐四千席以佐军储甲申攻大名拔之乙酉金降将武仙据真定以叛杀守将史天倪忒末父子夜逾城而出将以闻会天倪弟天泽还自北京遇诸满城合蒙古诸军南与贼战走武仙复真定朝廷以天泽袭兄爵而以天佑镇赵州明年仙复犯真定天泽潜师出&#城忒末与其妻石抹氏及家孥在真定者皆陷焉仙遣其仆刘揽儿持书诱天佑曰汝能诛赵州官吏以降当活汝父母仍授汝元帅不尔尽烹之忒末密令揽儿语天佑曰仙贼狡猾汝所知也毋以我故随其机&#以亏忠节且忠孝难两全汝能固守不失国家大计我视刀锯甘如蜜矣天佑恸哭承命驰至&#城以贼书示天泽天泽曰王陵之事照耀史册汝能遵父命忠诚许国功不在王陵下天佑乃趋还赵壁率众殊死战仙怒尽杀忒末家一十八人战于栾城元氏高邑柏乡仙兵屡挫监军张林密构仙党启关纳贼天佑仓皇巷战手杀数十人身被十余枪斩关出复收散卒围城丁亥贼弃城走追至&#城会天泽兵夹击杀林加奉国上将军洺州征行元帅兼赵州安抚使以伤惫致仕居赵卒孙世枻朝列大夫江西榷茶都转运使　　唐庆
弟山禄
　兴禄

按元史本传庆不知何许人事太祖为管军万户太祖伐金以庆权元帅左监军岁丁亥赐虎符授龙虎卫上将军使金壬辰太宗复以庆为国信使取金质子督岁币以金曹王来见帝于官山七月使庆再往令金主黜帝号称臣金主不听庆辄以语侵之金君臣遂谋害庆夜半令兵入馆舍杀庆及其弟山禄兴禄并从行者十七人既灭金购求庆尸不得厚恤其家赐金五十斤诏官其子仍计其家人口给粮以养焉　　郑义
弟
德温

按河间县志义初事太宗为山东路都元帅兼景州军民人匠长官从伐金战于归德死之弟德温从攻徐州陷阵而死　　李直
按宁晋县志直太宗时授行宁晋事金兵来袭死之　　萧景茂按元史忠义传景茂漳州龙溪人也性刚直孝友家贫力农重改至元四年南胜县民李智甫作乱掠龙溪景茂与兄佑集乡丁拒之据观音山桥险与贼战众败景茂被执贼胁使从己景茂骂曰狗盗我生为大元民死作隔洲鬼岂从汝为逆邪隔洲其所居里也贼怒缚景茂于树脔其肉使自啖景茂益愤骂贼贼遂以刀决其口至耳旁景茂骂不绝声而死有司上其事朝廷命褒表之仍给钱以葬　　伯八儿
子八剌
　不兰奚

按元史忠义传伯八儿合丹氏祖明里也赤哥尝隶太祖帐下初怯列王可罕与太祖为邻国誓相亲好既而败盟与其子先髡潜谋欲袭太祖因遣使通问许以女妻太祖弟合撤儿至期太祖欲往明里也赤哥疑其诈谏止之王可罕知谋泄遂谋入寇后为太祖所灭父脱伦阇里必扈从太祖征西域累立奇功世祖即位以伯八旧臣子孙擢为万户命领诸部军马屯守欠欠州至元十二年亲王昔列吉脱铁木儿叛奔海都伯八以闻且愿提兵往讨之未得命为彼所袭死焉脱铁木儿掳其二子八剌不兰奚分置左右居岁余待之颇厚八剌阴结脱铁木儿近侍也里伯秃谋报父雠后为也里伯秃家人泄其谋八剌知事不成将家属南奔脱铁木儿遣骑追之至一河八剌马惊不能渡回拒之射中数人力穷兄弟就擒脱铁木儿责之曰我待汝厚甚而汝反为此耶八剌曰汝背叛君上害我父掠我亲属我誓欲杀汝以报君父之雠今力穷被执从汝所为逼令跪不屈以铁挝碎其膝终不跪与弟不兰奚同被害幼子何都兀赤官至河北河南道肃政廉访使　　合剌普华
按元史忠义传合剌普华岳璘帖木尔子也幼侍母奥敦氏居益都尝叹曰幼而不学有不堕吾宗者乎父时以断事官建牙保定合剌普华往白其志父奇之俾习畏兀书及经史记诵精敏出于天性李畔其母携季子脱烈普华避地登莱间音问隔绝号泣彻昼夜继从从叔父撒吉思平贼山东卒奉其母以归撒吉思深加器重自谓其才不及言于世祖召给宿卫尝以事至益都于四脚山下置广兴商山二冶以劳授金符为商山铁冶都提举未及代以职让其弟时兵南伐馈运繁兴被选为行都漕运使帅诸翼兵万五千人从事飞挽江南平上疏言亲肺腑礼大臣以存国家之体兴学校奖名节以励天下之士正名分严考课以定百官之法通泉币却贡献以厚生民之本又言江南新附宜招旧族力穑通商弛征薄入以抚驯其民不然恐尚烦宵旰之虑帝多采用其言属漕米二十万繇邗沟达于河舟覆损十之一而又每斛视都斛亏三升时阿合马专政责偿舟人合剌普华伏阙抗言量之踦赢出于元降而水道之虞非人力所及且彼虽罄其家不足以偿苟朝廷必不任亏损臣独当其辜诏勿治阿合马愤之乃出合剌普华为宁海路达鲁花赤后迁江南宣慰使未至官改广东都转运盐使兼领诸番市舶时盗梗盐法陈良臣扇东莞香山惠州负贩之徒万人为乱江西行省命与招讨使答失蛮讨捕之先驱斩渠魁以讯馘告躬抵贼巢招诱余党复业仍条言盐法之不便者悉除其害按察使脱欢大为奸利遂奏罢之群盗欧南喜僭王号伪署丞相招讨众号十万因圈上其山川形势及攻取之策三十余条遂与都元帅课儿伯海牙宣慰都元帅白佐万户王守信等分兵搤之未几右丞唆都督兵征占城交址属护饷道北至东莞博罗二界中遇剧贼欧锺等横绝石湾其锋锐甚合剌普华身先士卒且战且行矢竭马创徒步格斗杀数十人勇气益厉以众寡不敌为所执贼欲奉之为主不屈遂遇害于中心冈是夕其妻希召特勒氏梦其来告曰吾死矣知事张德刘闰亦梦之二人相继死而军中往往见其乘骓督战云后赠户部尚书守忠全节功臣谥忠愍子二人偰文质越伦质偰文质官至吉安路达鲁花赤赠宣惠安远功臣礼部尚书追封云中郡侯谥忠襄子六人偰玉立偰直坚偰哲笃偰朝吾偰列篪皆第进士偰哲笃官至江西行省右丞以文学政事称于时越伦质子善着偰哲笃子偰百僚逊善着子正宗阿儿思兰皆相继登第一门世科之盛当时所希有君子盖以为其忠义之报云　　刘天孚按元史忠义传天孚字裕民大名人由中书译史为东平总管府判官改都漕运司判官知冠州再知许州所至有治绩时检核屯田临颍邓艾口民稻田三百顷有欲害之者指为右屯陈于中书请复筑之中书下天孚按实天孚为辨其非章数上乃止襄城与叶县接壤其南为湛河襄城民食沧盐叶县民食解盐刻石河南岸以为界叶县令有贪污者妄徙石于北二里诬其民食私盐系治百余家两县斗辨叶县倚陕漕势以凌襄城中书遣官察其实天孚为考其元界移石故处而叶县令被罪去岁大旱天孚祷即雨野有蝗天孚令民出捕俄群鸟来啄蝗为尽明年麦熟时有青虫如蟊食麦人无可奈何忽生大花虫尽嚼之许人立碑颂焉转万亿宝源库同提举迁江西行省左右司郎中以母老不赴俄丁母忧服除起知河中府视事始两月陕西行省丞相阿思罕为乱举兵至河中时事起不虞达鲁花赤朵儿只趋晋宁告乱天孚日夜治战守具选丁壮分守要害令河东县达鲁花赤脱因都守大庆关津口尽收船舫东岸令判官孙伯帖木儿守汾阴推官程谦守禹门河东县尹王文义守风陵等渡阿思罕军列栅河西岸使来索舟天孚度不能拒凡八遣人至晋宁乞援兵不报居七日阿思罕缚&#河上欲纵火屠城同知府事铁哥与河东廉访副使明安答见事急且患城中人逼乃诣阿思罕军阿思罕囚之而敛船济兵兵既入城阿思罕以扼河渡锁舟楫为天孚罪欲胁使附己方坐府治号令诸军天孚佩刀直前众遏之不得进退为幕僚王从善等曰吾家本微贱荷朝命至此今不幸遭大变吾何忍从之而负上恩哉且与其辱于阿思罕之手吾宁蹈河以死遂拂衣出时天寒河冰方坚天孚拔所佩刀斫冰开北望为国语若祝谢者再拜已脱衣帽岸浒乃投水中阿思罕大怒籍其家郡人咸哀痛之事平诏其弟天惠给驿以归其柩葬于大名赠推诚秉节功臣中奉大夫河东山西道宣慰使护军彭城郡侯谥毅　　月里麻思
</div>
    <div class="pagination">
<a href="官常典忠烈部_page14.html">上一页</a><span>...</span><a href="官常典忠烈部_page10.html">10</a><a href="官常典忠烈部_page11.html">11</a><a href="官常典忠烈部_page12.html">12</a><a href="官常典忠烈部_page13.html">13</a><a href="官常典忠烈部_page14.html">14</a><span class="current-page">15</span><a href="官常典忠烈部_page16.html">16</a><a href="官常典忠烈部_page17.html">17</a><a href="官常典忠烈部_page18.html">18</a><a href="官常典忠烈部_page19.html">19</a><a href="官常典忠烈部_page20.html">20</a><span>...</span><a href="官常典忠烈部_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
