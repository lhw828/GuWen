<!DOCTYPE html>
<html>
<head>
    <meta charset="UTF-8">
    <title>官常典宗藩部 - 第 50 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典宗藩部 - 第 50 页/共 57 页</h1>
    <div class="content">按唐书本传资王谦亡薨年
按旧唐书本传资王谦德宗第七子大历十四年封　　代王諲按旧唐书本传代王諲德宗第八子本封缙云郡王早薨建中二年追封代王　　昭王诫
按唐书本传昭王诫贞元二十一年始王亡薨年按旧唐书本传昭王诫德宗第九子　　钦王谔
按唐书本传钦王谔顺宗即位与珍王同封亡薨年按旧唐书本传钦王谔德宗第十子顺宗即位诏曰王者之制子弟毕封所以固藩辅而重社稷古今之通义也第十弟谔等宽简忠厚生知孝敬行皆由礼志不违仁乐善本于性情好贤宗于师傅缵修六艺达人伦风化之源博习群言知惠和睦友之道温恭朝夕允茂厥猷克有嘉闻宜封土宇谔可封钦王第十一弟可封珍王　　珍王諴
按唐书本传珍王諴太和六年薨
按旧唐书本传珍王諴德宗第十一子与钦王同制封德宗仁孝动循法度虽子弟姑妹之亲无所假借建中初诏亲王子弟带开府朝秩者出就本班又以公主郡县主出降与舅姑抗礼诏曰冠婚之义人伦大经昔唐尧降嫔帝乙归妹迨于汉氏同姓主之爰自近古礼教陵夷公郡法度僭差殊制姻族阙齿序之仪舅姑有拜下之礼自家刑国多愧古人今县主有行将俟嘉命俾亲执枣栗以见舅姑敬遵宗妇之仪降就家人之礼事资变革以抑浮华其令礼仪使与礼官博士约古今旧仪及开元礼详定公主郡县主出降觌见之文仪以闻初开元中置礼会院于崇仁里自兵兴以来废而不修故公郡县主不时降嫁殆三十年至有华发而犹丱者虽居内馆而不获觐见十六年矣凡皇族子弟皆散弃无位或流落他县湮沈不齿录无异匹庶及德宗即位叙用亲属以时婚嫁公族老幼莫不悲感初即位将谒太庙始与公郡县主相见于大次中尊者展其敬幼者申其爱歔欷哭泣之声闻于朝公卿陪列者为之凄然每将有大礼必与诸父昆弟同其斋次及岳阳信宁宜芳永顺朗陵阳安襄城德清南华武城新乡等十一县主同月出降敕所司大小之物必周其用至于栉纚笄总皆经于心各给钱三百万使中官主之以买田业不得侈用其衣服之饰使内司计造不在此数是时所司度用一人笼花计钱七十万帝曰笼花首饰妇礼不可阙然用费太广即无谓也宜损之又损之及三万而止帝谓主等曰吾非有所爱但不欲无益之费耳各以余钱六十万赐之以备他用旧例皇姬下嫁舅姑返拜而妇不答及是制下礼官定制曰既成婚于礼会院明晨舅坐于堂东阶西向姑南向妇执笲盛以枣栗升自西阶再拜跪奠于舅席前退降受笲盛以脯修升北面再拜跪奠于姑席前降东面拜婿之伯叔兄弟姊妹已而谢恩于光顺门婿之亲族亦随之然后会燕于十六宅是日县主皆如其制初赠司徒沈易良之妻崔氏即太后之季父母也帝每见之方屣而召王韦二美人出拜勒崔氏坐受勿答故戚属之间罔不惮其敬不肃而遵礼法焉　　襄武县公涵按唐书永安王传永安壮王孝基无子以兄子道立嗣封高平王后降封县公曾孙涵简素忠谨为宗室&#累授赞善大夫郭子仪表为关内盐池判官肃宗至平凉未知所从朔方留后杜鸿渐等条士马仓廥使涵奉笺驰谒肃宗涵既见敷奏明辩肃宗悦除左司员外郎再迁宗正少卿宝应初河朔平涵方母丧夺哀持节宣慰所至州县非公事未尝言蔬饭水饮席地以瞑使还固请终制代宗见其&#毁许之服除擢给事中迁兵部侍郎朱希彩杀李怀仙复宣慰河北还为浙西观察使居五岁入朝拜御史大夫京畿观察使德宗嗣位以涵和易无所绳举除太子少傅山陵副使以父讳徙光禄卿未几迁左散骑常侍以尚书右仆射致仕累封襄武县公卒赠太子太保子鰅贞元初为饶州别驾妾高以善歌入宫鰅因御医许泳通书坐诛　　郯王经
按唐书顺宗诸子传顺宗二十七子庄宪皇后生宪宗皇帝及绾张昭训生经赵昭仪生结王昭仪生总约绲余二十王史亡母之氏位四王早薨亡官谥按本传郯王经本名涣贞元四年始王建康郡与广陵洋川临淮弘农汉东晋陵高平云安宣城德阳河东洛交十二王同封二十一年又与均溆莒密郇邵宋集冀和衡钦会珍福抚岳袁桂翼二十王皆进王王二十九年太和八年薨　　均王纬
按唐书本传均王纬初名沔王洋川后进王王三十三年开成二年薨　　溆王纵
按唐书本传溆王纵初名洵王临淮后进王王三十二年开成元年薨　　莒王纾
按唐书本传莒王纾初名浼为秘书监王弘农后进王王二十九年太和八年薨　　密王绸
按唐书本传密王绸初名泳王汉东后进王王三年元和二年薨　　郇王总
按唐书本传郇王总初名湜授少府监王晋陵后进王王四年元和三年薨　　邵王约
按唐书本传邵王约初名溆为国子祭酒王高平进王王二年元和元年薨　　宋王结
按唐书本传宋王结初名滋王云安进王王十八年长庆二年薨　　集王缃
按唐书本传集王缃初名淮王宣城进王王十八年长庆二年薨　　冀王絿
按唐书本传冀王絿初名湑为太常卿王德阳进王王三十年太和九年薨　　和王绮
按唐书本传和王绮初名浥王河东进王王二十八年太和七年薨　　衡王绚
按唐书本传衡王绚王二十二年宝历二年薨　　会王纁按唐书本传会王纁王六年元和五年薨
　　福王绾
按唐书本传福王绾历魏博节度大使咸通元年进拜司空王五十七年咸通二年薨按旧唐书本传福王绾本名浥顺宗第十五子母庄宪皇后宪宗同出初授光禄卿封河东郡王贞元二十一年进封咸通元年特册拜司空明年薨　　珍王缮
按唐书本传珍王缮初名况王洛交后进王亡薨年　　抚王纮按唐书本传抚王纮咸通初历司空又进司徒太尉王七十三年干符三年薨　　岳王绲
按唐书本传岳王绲王二十三年太和二年薨　　袁王绅按唐书本传袁王绅王五十六年咸通元年薨　　桂王纶按唐书本传桂王纶王十年元和九年薨
　　翼王绰
按唐书本传翼王绰王五十八年咸通三年薨　　蕲王缉按唐书本传蕲王缉王六年咸通八年薨
　　钦王绩
按唐书本传钦王绩亡薨年
　　澧王恽
按唐书宪宗诸子传宪宗二十子纪美人生宁懿安皇后生穆宗皇帝孝明皇后生宣宗皇帝余十七王皆后宫所生史逸其母之号氏　按本传澧王恽始王同安后进王惠昭之丧吐突承璀议复立储副意属恽帝自以穆宗为太子帝崩之夕承璀死王被杀秘不发丧久之以告废朝三日三子曰汉王东阳郡曰源安陆曰演临安初恽名宽深王察洋王寰绛王寮建王审元和七年并改今名按旧唐书本传澧王恽宪宗第二子也时吐突承璀恩宠特异惠昭太子薨议立储副承璀独排群议属澧王欲以威权自树赖宪宗明断不惑上将册拜太子诏翰林学士崔群代澧王作让表一章群奏曰凡事已合当之而不为则有退让焉上深纳之及宪宗晏驾承璀死王亦薨于其夕以元和十五年四月丁酉发丧废朝三日　　深王悰
按唐书本传深王悰始王彭城郡进王深子潭王河内淑吴兴　　洋王忻
按唐书本传洋王忻始王高密进王洋太和二年薨子沛王颍川郡　　绛王悟
按唐书本传绛王悟始王文安进王敬宗崩苏佐明等矫诏以王领军国事王守澄等立文宗王见杀二子洙王新安滂高平　　建王恪
按唐书本传建王恪元和元年始封时淄青节度使李师古死其弟师道丐符节故诏恪为郓州大都督平卢军淄青等州节度大使以师道为留后然不出合长庆元年薨无嗣　　鄜王憬
按唐书本传鄜王憬长庆元年始王与琼沔婺茂淄衢澶七王同封开成四年薨子溥平阳郡王　　琼王悦
按唐书本传琼王悦子津河间郡王
　　沔王恂
按唐书本传沔王恂子瀛晋陵郡王
　　婺王怿
按唐书本传婺王怿子清新平郡王
　　茂王愔
按唐书本传茂王愔子潓武功郡王
　　淄王协
按唐书本传淄王协开成元年薨子澣许昌郡王涣冯翊郡王　　衡王憺
按唐书本传衡王憺子涉晋平郡王
　　澶王
按唐书本传澶王子泞雁门郡王
　　棣王惴
按唐书本传棣王惴大中六年始王与彭信二王同封咸通三年薨无嗣　　彭王惕
按唐书本传彭王惕干宁中韩建杀之石堤谷无嗣　　信王&#按唐书本传信王&#咸通八年薨无嗣
　　荣王
按唐书本传荣王咸通三年始王广明初拜司空子令平嗣王凡八王史失其薨年　　安王溶
按唐书穆宗诸子传穆宗五子恭禧皇后生敬宗皇帝贞献皇后生文宗皇帝宣懿皇后生武宗皇帝余二王亡其母之氏位　按本传安王溶初杨贤妃得宠于文宗晚稍多疾妃阴请以王为嗣密为自安地帝与宰相李珏谋珏谓不可乃止及帝崩仇士良立武宗欲重己功即擿溶尝欲以为太子事杀之按旧唐书本传安王溶穆宗第八子长庆元年封太和八年授开府仪同三司检校吏部尚书开成初敕安王颍王并依百官例逐月给料钱武宗即位或告文宗崩时杨嗣复欲立安王为嗣故王受祸　　梁王休复　襄王执中　纪王言扬　陈王成　　美按旧唐书敬宗诸子传敬宗五子妃郭氏生普余四王亡母之氏位　按本传梁王休复开成二年八月诏曰王者胙土画疆封建子弟所以承卫帝室蕃茂本枝祖宗成式朕曷敢废况天付正性夙奉至训尊贤好善体仁由礼是可举建侯之命膺分社之荣亲亲贤贤于是乎在敬宗皇帝第二子休复第三子执中第四子言扬第六子成美皆气蕴冲和行推敬慎游咏坟索佩服师言宜开土宇之封用申睦族之典休复可封梁王执中可封襄王言扬可封纪王成美可封陈王宜令有司择日备礼册命　　蒋王宗俭
按唐书文宗诸子传文宗二子王德妃生永后宫生宗俭　按本传蒋王宗俭开成二年始王亡薨年　　杞王峻　益王岘　兖王岐　德王峄　昌王　　嵯按唐书武宗诸子传武宗五子其母氏位皆不传按本传杞王峻开成五年始王益王岘会昌二年始王与兖王岐德王峄昌王嵯同封并逸其薨年　　雅王泾按唐书宣宗诸子传宣宗十一子元昭太后生懿宗皇帝余皆亡其母之氏位　按本传雅王泾大中元年始王亡薨年　　通王滋
按唐书本传通王滋会昌六年始王夔与庆王沂同封帝初诏郓王居十六宅余五王处大明宫内院以谏议大夫郑漳兵部郎中李邺为侍读五日一谒干符门为王授经郓王立为懿宗乃罢滋徙王昭宗干宁三年领侍卫诸军是时诛王行瑜而李茂贞怨以兵入觐诏滋与诸王分统安圣捧宸保宁安化军卫京师天子将狩太原韩建道迎之留次华州建畏王等有兵遣人上急变告诸王欲杀建胁帝幸河中帝惊召建谕之称疾不肯入敕滋与睦王济王韶王彭王韩王沂王陈王谒建自解建留军中奏言中外异体臣不可以私见又言晋八王擅权卒败天下请归十六宅悉罢所领兵帝不许建以兵环行在请诛大将李筠帝惧斩筠以谢建尽逐卫兵自是天子孤弱矣初帝使嗣延王戒丕嗣丹王允往见李克用二王还建恶之又嗣覃王尝督军伐茂贞于是劾奏比岁兵缠近辅诸王阶其祸使乘舆越在下藩不得安臣已请解其兵今延覃丹三王尚阴计以危国请诛之帝曰渠至是邪后三日与刘季述矫诏以兵攻十六宅诸王披发乘垣走或升屋极号曰帝救我建乃将十一王并其属至石堤谷杀之徐以谋反闻天下冤之济韶彭韩沂陈延覃丹九王史逸其系冑云　　庆王沂按唐书本传庆王沂大中十四年薨
　　濮王泽
按唐书本传濮王泽大中二年始王亡薨年
　　鄂王润
按唐书本传鄂王润大中五年始王干符三年薨　　怀王洽按唐书本传怀王洽大中八年与昭康二王同封亡薨年　　昭王汭
按唐书本传昭王汭干符三年薨
　　康王汶
按唐书本传康王汶干符四年薨
　　广王澭
按书唐本传广王澭大中十一年始王与卫王同封干符四年薨　　卫王灌
按唐书本传卫王灌大中十四年薨
　　魏王佾　凉王侹　蜀王佶　威王&#按唐书懿宗诸子传懿宗八子惠安皇后生僖宗皇帝恭宪皇后生昭宗皇帝余六王亡其母氏位　按本传魏王佾咸通三年始王与凉蜀二王同封凉王侹干符六年薨威王&#咸通六年始王郢十年徙王　　吉王保按唐书本传吉王保咸通十三年始王与睦王同封王于兄弟为最贤始僖宗崩王最长将立之杨复恭独议以昭宗嗣干宁元年李茂贞等以兵入京师谋废帝立王会李克用以兵逐行瑜乃止　　建王震　益王升
按唐书僖宗诸子传僖宗二子史失其母氏位　按本传建王震中和元年始王益王升光启三年始王并亡薨年　　德王裕
按唐书昭宗诸子传昭宗十七子积善皇后生裕及哀皇帝余皆失母之氏位　按本传德王裕大顺二年始王帝幸华州韩建已夺诸王兵不自安乃请王皇子之未王者既又杀诸王因请立裕为皇太子释言于四方时干宁四年也刘季述等幽帝东内奉裕即皇帝位季述诛裕匿右军或请杀之帝曰太子冲孺贼强立之且何罪诏还少阳院复为王朱全忠自凤翔还见王春秋盛标宇轩秀忌之密语崔引曰王既窃帝矣大义灭亲讵可留公任宰相盍启之引从容言如全忠意帝不许他日以语全忠全忠曰此国大事臣安敢与此必引卖臣也乃免帝迁洛他日谓蒋元晖曰德王朕爱子全忠奈何欲杀之言已泣下自啮指流血元晖即擿语全忠全忠恚帝被&#元晖置酒邀诸王九曲池饮酣皆杀之投尸水中　　棣王　虔王禊　沂王禋　遂王祎
按唐书本传棣王干宁元年始王与虔王禊沂王禋遂王祎三王同封　　景王秘　祁王祺
按唐书本传景王秘干宁四年始王与祁王祺同封　　雅王贞　琼王祥按唐书本传雅王贞光化元年始王与琼王祥同封　　瑞王祯　丰王祁　和王福　登王禧　嘉王　　祜按唐书本传瑞王祯天佑元年始王与丰王祁和王福登王禧嘉王祜四王同封　　颍王禔　蔡王佑
按唐书本传颍王禔天佑二年始王与蔡王佑同封　　薛王知柔按唐书惠宣太子传惠宣太子业曾孙知柔嗣王再为宗正卿久之擢京兆尹始郑白渠梗壅民不得岁知柔调三辅治复旧道灌浸如约遂无旱虞民诣阙请立石纪功知柔固让得止加累检校司徒同中书门下平章事又诏营缉太庙判度支充诸道盐铁转运使昭宗出莎城独知柔从乘舆器用庖顿皆主之大细毕给性俭约虽位通显无居第未几出拜清海军节度使在镇廉洁贡献时入进检校太傅兼侍中仕凡四纪常为宗室冠卒于镇
　宗藩部列传三十五
　　后梁
　　广王全昱
按五代史本传太祖二兄曰全昱曰存广王全昱太祖即位封太祖与仲兄存俱亡为盗全昱独与其母犹寄食刘崇家太祖已贵乃与其母俱归宣武领岭南西道节度使以太师致仕太祖将受禅有司备礼全殿全昱视之顾太祖曰朱三尔作得否太祖燕居宫中与诸王饮博全昱酒酣取骰子击盆而迸之呼太祖曰朱三尔砀山一百姓遭逢天子用汝为四镇节度使于汝何负而灭唐家三百年社稷吾将见汝赤其族矣安用博为太祖不悦罢会全昱亦不乐在京师常居砀山故里三子皆封王友谅衡王友能惠王友诲邵王贞明二年全昱以疾薨　　朗王存
按五代史本传朗王存初与太祖俱从黄巢攻广州存战死存子友宁友伦　　郴王友裕
按五代史梁家人传太祖八子长曰友裕次曰友珪友璋友贞友雍友徽友孜其一养子曰友文开平元年五月乙酉封友文为博王友珪郢王友璋福王友贞均王友雍贺王友徽建王友裕前即位卒追封郴王而康王友孜末帝即位封友璋初为寿州团练使押左右番殿直监丰德库友珪时为郓州留后末帝时为忠武军节度使徙镇武宁及友雍友徽皆不知其所终　按本传郴王友裕字端夫幼善骑射从太祖征伐能以宽厚得士卒心太祖与晋围黄邺于西华邺卒荷&#登城骂敌晋王使胡骑连射不能中太祖顾友裕一发中之军中皆大欢呼晋王喜遗友裕良弓百矢太祖镇宣武以为衙内都指挥使景福元年太祖攻郓友裕以先锋次斗门郓兵夜击之友裕败走太祖从后来不知友裕之败也前军遇敌多死太祖至村落间始与友裕相得是时朱宣在濮州太祖乃遣友裕先以二百骑前太祖后至与友裕相失太祖卒与敌遇败而走敌兵追之甚急前至大沟几不免赖沟中有积薪马乃得过梁将李璠等死者十余人冬友裕取濮州遂围时溥于徐州朱瑾以兵二万救溥友裕败瑾于石佛山瑾走都虞候朱友恭谗之太祖以为瑾可追而友裕不追太祖大怒夺其兵属庞师古以友裕属吏使者误致书于友裕友裕惶恐不知所为赖张皇后教之得免权知许州许州近蔡苦于大寇居民残破友裕招抚流散增户三万余迁诸军都指挥使与平兖郓还领许州崔洪奔淮南友裕引兵定蔡州市不易肆太祖兼镇护国军以友裕为留后迁忠武军节度使太祖攻凤翔未下去攻邠州友裕破灵台良原下陇州杨崇本以邠州降后崇本复叛太祖遣友裕攻之屯于永寿友裕以疾卒　　博王友文　郢王友珪按五代史本传博王友文字德明本姓康名勤幼美风姿好学善谈论能为诗太祖养为子太祖领四镇以友文为度支盐铁制置使太祖用兵四方友文征赋聚敛以供军费太祖即位以故所领宣武宣义天平护国四镇征赋置建昌宫总之以友文为使封博王太祖幸西都友文留守东京庶人友珪者太祖初镇宣武略地宋亳间与逆旅妇人野合而生也长而辩黠多智博王友文多材艺太祖爱之而年又长太祖即位嫡嗣未立心尝属友文太祖自张皇后崩无继室诸子在镇皆邀其妇入待友文妻王氏有色尤宠之太祖病久王氏与友珪妻张氏尝专房侍疾太祖病少间谓王氏曰吾知终不起汝之东都召友文来吾与之决盖心欲以后事属之乃谓敬翔曰友珪可与一郡趣使之任乃以友珪为莱州刺史太祖素刚暴既病而喜怒难测是时左降者必有后命友珪大惧其妻张氏曰官家以传国宝与王氏使如东都召友文君今受祸矣夫妇相对而泣左右劝友珪曰事急计生何不早自为图友珪乃易服微行入左龙虎军见统军韩勍计事勍夜以牙兵五百随友珪杂控鹤卫士而入夜三鼓斩关入万春门至寝中侍疾者皆走太祖惶骇起呼曰我疑此贼久矣恨不早杀之逆贼忍杀父乎友珪亲吏冯廷谔以剑犯太祖太祖旋柱而走剑击柱者三太祖惫仆于&#廷谔以剑中之洞其腹&#胃皆流友珪以裀褥裹之瘗之寝中秘丧四日乃出府库大赉群臣及诸军遣受旨丁昭浦矫诏驰至东都杀友文又下诏曰朕艰难创业逾三十年托于人上忽焉六载中外协力期于小康岂意友文阴蓄异图将行大逆昨二日夜甲士突入大内赖郢王友珪忠孝领兵剿戮保全朕躬然而疾恙震惊弥所危殆友珪克平凶逆厥功靡伦宜委权主军国然后发丧干化二年六月既望友珪于柩前即皇帝位拜韩勍忠武军节度使以末帝为汴州留后河中朱友谦为中书令友谦不受命而怀州龙骧军三千劫其将刘重霸据怀州自言讨贼三年正月友珪祀天于洛阳南郊改元曰凤历太祖外孙袁象先与驸马都尉赵岩等谋与末帝讨贼二月象先以禁兵入宫友珪与妻张氏趋北垣楼下将逾城以走不果使冯廷谔进刃其妻及己廷谔亦自杀末帝即位复友文官爵废友珪为庶人　　康王友孜
按五代史本传康王友孜目重瞳子尝窃自负以为当为天子贞明元年末帝德妃薨将葬友孜使刺客夜入寝中末帝方寐梦人害己既寤闻榻上宝剑枪然有声跃起抽剑曰将有变邪乃索寝中得刺客手杀之遂诛友孜明日谓赵岩张汉杰曰几与卿辈不相见由此遂&#弱宗室而信任赵张以至于败云　　衡王友谅按五代史广王传广王全昱长子友谅封衡王干化元年升宋州为宣武军以友谅为节度使友谅进瑞麦一茎三穗太祖怒曰今年宋州大水何用此为乃罢友谅居京师太祖卧病全昱来视疾与太祖相持恸哭太祖为释友谅使与东归全昱薨徙衡王友谅嗣封广王　　惠王友能
按五代史广王传广王全昱次子友能初封惠王为宋滑二州留后陈州刺史所至为不法奸人多依倚之而陈俗好淫祠左道其学佛者自立一法号曰上乘昼伏夜聚男女杂乱妖人毋乙董乙聚众称天子建置官属友能初纵之乙等攻劫州县末帝发兵击灭之自康王友孜谋反伏诛末帝始&#斥宗室宗室皆反仄贞明四年友能以陈州兵反犯京师至陈留兵败还走陈州后数月降末帝赦之降为房陵侯　　邵王友诲按五代史广王传广王全昱三子友诲初封邵王为陕州节度使欲以州兵为乱末帝召还京师与友谅友能皆被幽囚梁亡庄宗入汴皆见杀　　安王友宁
按五代史朗王传朗王存子安王友宁字安仁幼聪敏喜愠不形于色太祖以为军校善用弓剑迁衙内制胜都指挥使龚州刺史太祖围凤翔遣友宁东备宣武王师范袭梁围齐州友宁引兵击之夺马千匹斩首数千级太祖奉昭宗还京师拜友宁建武军节度使赐号迎銮毅勇功臣太祖复遣攻师范围博昌屠之清河为之不流战于石楼兵败友宁坠马见杀　　密王友伦按五代史朗王传朗王存子密王友伦幼亦明敏通论语小学晓音律存已死太祖以友伦为元从马军指挥使表右威武将军燕人攻魏内黄友伦以前锋夜渡河夺马千匹李罕之以潞州降梁晋人攻潞友伦以兵入潞州取罕之以归累迁检校司空领藤州刺史太祖围凤翔晋人袭梁友伦以兵三万至矾山晋人乃却友伦西会太祖于凤翔昭宗还长安拜友伦宁远军节度使太祖东归留友伦宿卫伺察昭宗所为友伦击鞠坠马死太祖大怒以兵七万至河中昭宗涕泣不知所为将奔太原不果宰相崔引遣人止太祖太祖以为友伦引等杀之奏请诛引等昭宗未从乃遣友谅至京师以兵围开化坊杀引及京兆尹郑元规皇城使王建勋飞龙使陈班合门使王建袭客省使王建乂前左仆射张浚太祖即位已封宗室中书上议故皇兄存皇侄建武军节度使友宁宁远军节度使友伦皆当封于是追封存朗王友宁安王友伦密王　　后唐
　　邕王存美　永王存霸　薛王存礼　申王存　　渥　睦王存义　通王存确　雅王存纪按五代史本传太祖子八人庄宗长子也次曰存美存霸存礼存渥存义存确存纪同光三年十二月辛亥诏封存美等七人为王盖存霸存渥存纪与庄宗同母存美存义存确存礼不知其母名氏号位存美封邕王存霸永王存礼薛王存渥申王存义睦王存确通王存纪雅王存义历建雄保大二军节度使娶郭崇韬女是时魏州妖人杨千郎用事自言有墨子术能役使鬼神化丹砂水银庄宗颇神之拜千郎检校尚书郎赐紫其妻出入宫禁承恩宠而士或因之以求官爵存义及存渥等往往朋淫于其家及崇韬被族庄宗遣宦官阴察外议以为如何而宦官因欲尽诛崇韬亲党以绝后患乃诬言存义过千郎家酒酣攘臂号泣为妇翁称冤言甚怨望庄宗大怒以兵围其第而族之并诛千郎存霸历昭义天平河中三军节度使存渥义成天平二军节度使皆居京师食其俸禄而已赵在礼作乱乃遣存霸于河中李嗣源兵反向京师庄宗再幸泛水徙存霸北京留守存渥河中节度使宣麻未讫郭从谦反攻兴教门存渥从庄宗拒贼庄宗中流矢崩存渥与刘皇后同奔于太原行至风谷为部下所杀存霸闻京师乱亦自河中奔太原比至麾下皆散走惟使下康从弁不去存霸乃剪发衣僧衣谒符彦超曰愿为山僧冀公庇护彦超欲留之为军众所杀存纪存确闻郭从谦反奔于南山匿民家明宗诏河南府及诸道诸王出奔所至送赴阙如不幸物故者收瘗以闻存纪等所匿民家以告安重诲重诲谓霍彦威曰二王逃难主上寻求恐其失所今上既监国典丧此礼如何彦威曰上性仁慈不可闻奏宜密为之所以安人情乃即民家杀之存美素病风居太原与存礼皆不知其所终　　魏王继岌按五代史本传庄宗五子长曰继岌其次继潼继嵩继蟾继峣继岌母曰刘皇后其四皆不着其母名号庄宗即位继岌为北都留守判六军诸卫事迁检校太尉同中书门下平章事豆卢革为相建言唐故事皇子皆为宫使因以邺宫为兴圣宫以继岌为使同光三年封魏王是岁伐蜀以继岌为西南面行营都统郭崇韬为都招讨使工部尚书任圜翰林学士李愚皆参军事九月戊申将兵六万自凤翔入大散关军无十日之粮而所至州镇皆迎降遂食其粟至兴州蜀将程奉琏以五百骑降因以其兵修阁道以过唐军王衍将兵万人屯利州分其半逆战于三泉为先锋康延孝所败衍惧断吉柏江浮桥奔归成都唐军自文州间道以入十月己酉继岌至绵州衍上笺请降丙辰入成都王衍乘竹舆至升仙桥素衣牵羊草索系首肉袒衔璧舆榇群臣衰绖徒跣以降继岌下而取璧崇韬解缚焚榇自出师至降衍凡七十五日兵不血刃自古用兵之易未有如此然继岌虽为都统而军政号令一出崇韬初庄宗遣宦者供奉官李从袭监中军高品李廷安吕知柔为典谒从袭等素恶崇韬又见崇韬专任军事益不平之及破蜀蜀之贵臣大将自王宗弼以下皆争以蜀宝货妓乐奉崇韬父子而魏王所得匹马束帛唾壶麈柄而已崇韬日决军事将吏宾客趋走盈庭而都统府唯大将晨谒衙门&#然由是从袭等不胜其愤已而宗弼率蜀人见继岌请留崇韬镇蜀从袭等因言崇韬有异志劝继岌为备继岌谓崇韬曰陛下倚侍中如衡华尊之庙堂之上期以一天下而制四夷必不弃元老于蛮夷之地此事非予敢知也庄宗闻崇韬欲留蜀亦不悦遣宦者向延嗣趣继岌班师延嗣至成都崇韬不出迎及见礼益慢延嗣怒从袭等因告延嗣崇韬有异志恐危魏王延嗣还具言之刘皇后涕泣请保全继岌庄宗遣宦官马彦珪往视崇韬去就是时两川新定孟知祥未至所在盗贼亡聚山林崇韬方遣任圜等分出招集恐后生变故师未即还而彦珪将行见刘皇后曰臣见延嗣言蜀中事势已不可祸机之作间不容发安能三千里往复禀命乎刘皇后以彦珪语告庄宗庄宗曰传言未审岂可便令果决皇后不得请因自为教与继岌使杀崇韬明年正月崇韬留任圜守蜀以待知祥之至崇韬期班师有日彦珪至蜀出皇后教示继岌继岌曰今大军将发未有衅端岂可作此负心事从袭等泣曰今有密敕王苟不行使崇韬知之则吾属无类矣继岌曰上无诏书徒以皇后手教安能杀招讨使从袭等力争继岌不得已而从之诘旦从袭以都统命召崇韬继岌登楼以避之崇韬入升阶继岌从者李环挝碎其首继岌遂班师二月军至泥溪先锋康延孝叛据汉州继岌遣任圜讨平之四月辛卯至兴平闻明宗反兵入京师继岌欲退保凤翔至武功李从袭劝继岌驰趋京师以救内难行至渭河西都留守张籛断浮桥继岌不得渡乃循河而东至渭南左右皆溃从袭谓继岌曰大事已去福不可再王宜自图断岌徘徊泣下谓李环曰吾道尽途穷子当杀我环迟疑久之谓继岌乳母曰吾不忍见王王若无路求生当踣面以俟继岌面榻而卧环缢死之任圜从后至葬继岌于华州之西南继岌少病阉无子明宗已即位圜率征蜀之师二万至京师明宗抚慰久之问圜继岌何在圜具言继岌死状同光三年诏以皇子继嵩继潼继蟾继峣皆为光禄大夫检校司徒盖其皆幼故不封当庄宗遇弒时太祖子孙在者十有一人明宗入立其四人见杀其余皆不知其所终太祖之后遂绝　　秦王从荣按五代史唐明宗家人传明宗四子曰从璟从荣从厚从益　按本传从荣天成元年以检校司徒兼御史大夫拜天雄军节度使同中书门下平章事三年徙镇河东长兴元年拜河南尹兼判六军诸卫事从璟死从荣于诸皇子次最长又握兵柄然其为人轻隽而鹰视颇喜儒学为歌诗多招文学之士赋诗饮酒故后生浮薄之徒日进谀佞以骄其心自将相大臣皆患之明宗颇知其非而不能裁制从荣尝侍侧明宗问曰尔军政之余习何事对曰有暇读书与诸儒讲论经义尔明宗曰经有君臣父子之道然须硕儒端士乃可亲之吾见先帝好作歌诗甚无谓也汝将家子文章非素习必不能工传于人口徒取笑也吾老矣于经义虽不能晓然尚喜屡闻之其余不足学也是岁秋封从荣秦王故事诸王受封不朝庙而有司希旨欲重其礼乃建议曰古者因禘尝而发爵禄所以示不敢专今受大封而不告庙非敬顺之道也于是从荣朝服乘辂车具卤簿至朝堂受册出载册以车朝于太庙京师之人皆以为荣三年加兼中书令有司又言故事亲王班宰相下今秦王位高而班下不称于是与宰相分班而居右四年加尚书令食邑万户太仆少卿何泽上书请立从荣为皇太子是时明宗已病得泽书不悦顾左右曰群臣欲立太子吾当养老于河东乃召大臣议立太子事大臣皆莫敢可否从荣入白曰臣闻奸人言欲立臣为太子臣实不愿也明宗曰此群臣之欲耳从荣出见范延光赵延寿等曰诸公议欲立吾为太子是欲夺吾兵柄而幽之东宫耳延光等患之乃加从荣天下兵马大元帅有司又言元帅或统诸道或专一面自前世无天下大元帅之名其礼无所考按请自节度使以下凡领兵职者皆具櫜鞬以军礼庭参其兼同中书门下平章事者初见亦如之其后许如客礼凡元帅府文符行天下皆用帖文升班在宰相上从荣大宴元帅府诸将皆有颁给控鹤捧圣严卫指挥使人马一匹绢十匹其诸军指挥使人绢十匹都头已下七匹至三匹又请严卫捧圣千人为牙兵每入朝以数百骑先后张弓挟矢驰走道上见者震慑从荣又命其寮属及四方游士试作征淮檄陈己所以平一天下之意言事者请为诸王择师傅以加训导宰相难其事因请从荣自择从荣乃请翰林学士崔梲刑部侍郎任赞为元帅判官明宗曰学士代予言不可也从荣出而恚曰任以元帅而不得请属寮非吾所谕也将相大臣见从荣权位益隆而轻脱如此皆知其祸而莫敢言者惟延光延寿阴有避祸意数见明宗涕泣求解枢密二人皆引去而从荣之难作十一月戊子雪明宗幸宫西士和亭得伤寒疾己丑从荣与枢密使朱弘昭冯赟入问起居于广寿殿帝不能知人王淑妃告曰从荣在此又曰弘昭等在此皆不应从荣等去乃迁于雍和殿宫中皆恸哭至夜半后帝蹶然自兴于榻而侍疾者皆去顾殿上守漏宫女曰夜漏几何对曰四更矣帝即唾肉如肺者数片溺涎液斗余守漏者曰大家省事乎曰吾不知也有顷六宫皆至曰大家还魂矣因进粥一器至旦疾少愈而从荣称疾不朝初从荣尚忌宋王从厚贤于己而惧不得为嗣其平居骄矜自得及闻人道宋王之善则愀然有不足之色其入问疾也见帝已不知人既去而闻宫中哭声以谓帝已崩矣乃谋以兵入宫使其押衙马处钧告弘昭等欲以牙兵入宿卫问何所可以居者弘昭等对曰宫中皆王所可居王自择之因私谓处钧曰圣上万福王宜竭力忠孝不可草草处钧具以告从荣从荣还遣处钧语弘昭等曰尔辈不念家族乎弘昭赟及宣徽使孟汉琼等入告王淑妃以谋之曰此事须得侍卫兵马为助乃召侍卫指挥使康义诚谋于竹林之下义诚有子在秦王府未敢决其谋谓弘昭曰仆为将校惟公所使尔弘昭大惧明日从荣遣马处钧告冯赟曰吾今日入居兴圣宫又告义诚义诚许诺赟即驰入内见义诚及弘昭汉琼等坐中兴殿合议事赟责义诚曰主上所以畜养吾徒者为今日尔今安危之机间不容发奈何以子故怀顾望使秦王得至此门主上安所归乎吾辈复有种乎汉琼曰贱命不足惜吾自率兵拒之即入见曰从荣反兵已攻端门宫人相顾号泣明宗问弘昭等曰实有之乎对曰有之明宗以手指天泣下良久曰义诚自处置毋令震动京师潞王子重吉在侧明宗曰吾与尔父起微贱至取天下数救我于危窘从荣得何气力而作此恶事尔亟以兵守诸门重吉即以控鹤兵守宫门是日从荣自河南府拥兵千人以出从荣寮属甚众而正直之士多见恶其尤所恶者刘赞王居敏而所昵者刘陟高辈从荣兵出与陟辇并辔耳语行至天津桥南指日景谓辇曰明日而今诛王居敏矣因阵兵桥北下据胡&#而坐使人召康义诚而端门已闭叩左掖门亦闭而于门隙中见捧圣指挥使朱弘实率骑兵从北来即驰告从荣从荣惊惧索铁厌心自调弓矢皇城使安从益率骑兵三百衢之从荣兵射之从益稍却弘实骑兵五百自左掖门出方渡河而后军来者甚众从荣乃走归河南府其判官任赞已下皆走出定鼎门牙兵劫嘉善坊而溃从荣夫妻匿&#下从益杀之明宗闻从荣已死悲咽几堕于榻绝而苏者再冯道率百寮入见明宗曰吾家事若此惭见群臣君臣相顾泣下沾襟从荣二子尚幼皆从死后六日而明宗崩　　洋王从璋
按五代史本传从璋字子良明宗侄少善骑射庄宗时将兵戍常山闻明宗兵变于魏乃亦起兵据邢州明宗即位以为捧圣左厢都指挥使改皇城使领饶州刺史拜彰国军节度使徙镇义成明宗幸汴州从璋欲率民为贡献其从事谏以为不可从璋怒引弓欲射之坐罢为右骁卫上将军居久之出镇保义徙河中长兴四年夏封洋王晋高祖立徙镇威胜降封陇西郡公从璋为人贪鄙自镇保义始折节自修在南阳颇有遗爱天福二年卒年五十一　　兖王从温
按五代史本传从温字德基明宗侄初为北京副留守历安国忠武义武成德武宁五节度使封兖王晋高祖立复为忠武军节度使从温为人贪鄙多作天子器服以自僭宗族宾客谏之不听其妻关氏大呼于牙门曰从温欲反而造天子服器从温大恐乃悉毁之明宗诸子八人至晋出帝时六已亡殁惟从温从敏在太后常曰吾惟有一兄岂可绳之以法从温由此益骄尝诬亲吏薛仁嗣等为盗悉籍没其家赀数千万仁嗣等诣阙自诉事下有司从温具伏出帝惧伤太后意释之而不问开运二年徙河南三城卒于官是时从璋子重俊为虢州刺史坐赃亦以太后故罪其判官高献而已重俊复为商州刺史坐与其妹奸及杀其仆孙汉荣掠其妻赐死　　泾王从敏
按五代史本传从敏字叔达明宗侄为人沈厚寡言善骑射初从庄宗为马步军都指挥使兼行军司马明宗入立迁皇城使保义军节度使与讨王都历镇横海义武成德归德保义昭义河阳封泾王汉高祖时为西京留守封秦国公周广顺元年卒赠中书令谥曰恭惠　　雍王重美
按五代史唐废帝家人传帝二子曰重吉重美皆不知其所生重美幼而明敏如成人废帝即位自左卫上将军领成德军节度使兼河南尹判六军诸卫事改领天雄军节度使同中书门下平章事封雍王石敬瑭反废帝欲北征重美谓宜持重固请毋行废帝心惮敬瑭初不欲往闻重美言以为然而刘延皓与刘延朗等迫之不已废帝遂如河阳留重美守京师京师震恐居民皆出城以藏窜门者禁止之重美曰国家多难不能与民为主而欲禁其避祸可乎因纵民出及晋兵将至刘皇后积薪于地将焚其宫室重美曰新天子至必不露坐但他日重劳民力取怨身后耳后以为然废帝自焚后及重美与俱死　　晋
　　秦王万友　赵王万诠
按五代史晋家人传晋氏宗室次序本末不能究见其可见者曰高祖二叔父一兄六弟七子二孙而有略有详非惟祸乱多故而失其事实抑亦无足称焉者然粗存其见者以备其阙云二叔父曰万友万诠兄曰敬儒弟曰敬威敬德敬殷敬赟敬晖重引子曰重贵重信重义重英重进重睿重杲孙曰延煦延宝孝平皇帝生孝元皇帝万友万诠孝元皇帝生高祖万友生敬威敬赟万诠生敬晖而敬儒敬德敬殷敬引皆不知其于高祖为亲&#也高祖孝元皇帝第二子也而敬儒为兄疑其长子也则于高祖属长而亲然赠官反最后于诸弟而高祖世独不得追封此又可疑也重引高祖弟也亦不知其为亲&#然高祖爱之养以为子故于名加重而下齿诸子高祖叔兄与弟敬殷子重进皆前即位卒而敬威敬德重引重英高祖反时死高祖少子曰冯六未名而卒而旧说以重睿为幼子者非也石氏世事军中万友万诠职卑不见天福二年正月万友自故金紫光禄大夫检校司徒兼御史大夫上柱国赠太师万诠亦自金紫光禄大夫检校司空兼御史大夫上柱国赠太傅出帝天福八年五月追封皇叔祖万友为秦王万诠加赠太师追封赵王　　广王敬威　福王敬德　通王敬殷　宋王敬　　儒按五代史本传敬威字奉信唐废帝时为彰圣右第三都指挥使领常州刺史闻高祖举兵太原谓人曰生而有死人孰能免吾兄方举大事吾不偷生取辱见笑一时遂自杀敬德时为沂州马步军指挥使以高祖反诛天福三年正月赠敬威敬德皆为太傅并赠敬殷以检校太子宾客亦赠太傅而不及敬儒七年正月追封敬威广王敬德福王敬殷通王皆赠太尉敬儒始以故金紫光禄大夫检校尚书左仆射兼御史大夫上柱国赠太傅而独不得封出帝天福八年五月加赠三皇叔皆为太师而皇伯敬儒始追封宋王亦加赠太师　　韩王敬晖
按五代史本传敬晖字德昭为人厚重刚直勇而多智高祖尤爱之高祖时为曹州防御使以廉俭见称卒于官赠太傅天福八年加赠太师追封韩王子曦嗣　　虢王重英　郑王重引　夔王重进
按五代史本传高祖李皇后生楚王重信其诸子皆不知其母当高祖起太原重英为右卫将军重引为皇城副使居京师闻高祖举事匿民家井中捕得诛之并族民家天福二年正月高祖为二子发哀皆赠为太保并赠重进以故左金吾卫将军赠太保七年正月皆加赠太傅追封重英虢王重引郑王重进夔王出帝天福八年五月皆加赠太师　　陈王重杲
按五代史本传重杲高祖幼子也小字冯六未名而卒赠太傅追封陈王赐名重杲出帝天福八年五月加赠太师　　楚王重信
按五代史本传重信字守孚为人敏悟多智而好礼天福二年二月以左骁卫上将军拜河阳二城节度使有善政高祖下诏褒之是时范延光反诏前灵武节度使张从宾发河阳兵讨延光从宾亦反重信见杀时年二十高祖欲赠重信太保大臣引汉故事皇子无为三公者高祖曰此儿为善被祸吾哀之甚自我而巳岂有例邪乃赠太保七年正月加赠太师追封沂王出帝天福八年五月易封楚王　　寿王重义
按五代史本传重义字弘理为人好学颇知兵法高祖即位拜左骁卫大将军高祖幸汴州以为东都留守张从宾反攻河南见杀时年十九赠太傅天福七年正月加赠太尉追封寿王出帝天福八年五月加赠太师皆无子　　汉
　　蔡王信
按五代史本传蔡王信高祖之从弟也高祖镇太原以信为兴捷军都指挥便领义成军节度使徙领许州高祖寝疾隐帝当立为嗣杨邠等受顾命不欲信在京师乃遣信就镇信涕泣而去信所至黩货好行杀戮军士有犯法者信召其妻子对之刲剔支解使自食其肉血流盈前信命乐饮酒自如也杨邠等死信大喜谓其僚佐曰吾尝谓天无眼而使我&#&#于此者三年矣主上孤立几落贼手诸公可以劝我一杯矣已而闻难作信忧不能食周太祖军变于澶州王峻遣前申州刺史马铎以兵巡检许州信乃自杀周太祖即位追封蔡王　　周
　　越王谊　吴王诚　韩王諴　曹王熙让　　纪王熙谨　蕲王熙诲按五代史周世宗家人传世宗子七人长曰宜哥次二皆未名次曰恭皇帝次曰熙让次曰熙谨次曰熙诲皆不知其母为谁氏宜哥与其二皆为汉诛太祖即位诏赐皇孙名谊赠左骁卫大将军诚左武卫大将军諴左屯卫大将军显德三年群臣请封宗室世宗谓为国日浅恩信未及于人须功德大成庆流于世而后议之可也明年夏四月癸未先封太祖诸子诏曰父子之道圣贤不忘再思夭阏之端愈动悲伤之抱故皇子左骁卫大将军谊在武卫大将军诚左屯卫大将军諴等载惟往事有足伤怀宜增一字之封仍赠三台之秩谊可赠太尉追封越王诚太傅吴王諴太保韩王而皇子在者皆不封六年北复三关遇疾还京师六月癸未皇子宗训特进左卫上将军封梁王而宗让亦拜左骁卫上将军封燕国公后十日而世宗崩梁王即位是为恭皇帝其年八月宗让更名熙让封曹王熙谨熙诲皆前未封爵遂拜熙谨右武卫大将军封纪王熙诲左领军卫大将军封蕲王皇朝干德二年十月熙谨卒熙让熙诲不知其所终　　辽
　　章肃皇帝李胡
按辽史本传章肃皇帝小字李胡一名洪古字奚隐太祖第三子母淳钦皇后萧氏少勇悍多力而性残酷小怒辄黥人面或投水火中太祖常观诸子寝李胡缩项卧内曰是必在诸子下又尝大寒命三子采薪太宗不择而取最先至人皇王取其干者束而归后至李胡取少而弃多既至袖手而立太祖曰长巧而次成少不及矣而母笃爱李胡天显五年遣徇地代北攻寰州多俘而还遂立为皇太弟兼天下兵马大元帅太宗亲征常留守京师世宗即位镇阳太后怒遣李胡将兵击之至泰德泉为安端留哥所败太后与世宗隔潢河而阵各言举兵意耶律屋质入谏太后曰主上已立宜许之时李胡在侧作色曰我在兀欲安得立屋质曰奈公酷暴失人心何太后顾李胡曰昔我与太祖爱汝异于诸子谚云偏怜之子不保业难得之妇不主家我非不欲立汝汝自不能矣及会议世宗使解剑而言和约既定趋上京会有告李胡与太后谋废立者徙李胡祖州禁其出入穆宗时其子喜隐谋反辞逮李胡囚之死狱中年五十葬玉峰山西谷统和中追谥钦顺皇帝重熙二十一年更谥章肃后曰和敬二子宋王喜隐卫王完　　平王隆先
按辽史义宗传义宗子隆先字团隐母大氏景宗即位始封平王未几兼政事令留守东京薄赋税省刑狱恤鳏寡数荐贤能之士后与统军耶律室鲁同讨高丽有功还薨葬医巫闾山之道隐谷平王为人聪明博学能诗有阆苑集行于世保宁之季其子陈哥与渤海官属谋杀其父举兵作乱上命轘裂于市　　晋王道隐按辽史义宗传义宗子道隐字留隐母高氏道隐生于唐人皇王遭李从珂之害时年尚幼洛阳僧匿而养之因名道隐太宗淹唐还京诏赐外罗山地居焉性沉静有文武才时人称之景宗即位封蜀王为上京留守干亨元年迁守南京号令严肃民获安业居数年徙封荆王统和初病薨追封晋王　　宋王喜隐
按辽史本传喜隐字完德雄伟善骑射封赵王应历中谋反事觉上临问有状以亲释之未几复反下狱景宗即位闻有赦自去其械而朝上怒曰汝罪人何得擅离禁所诏诛守者复置于狱及改元保宁乃宥之妻以皇后之姊复爵王宋喜隐轻僄无恒小得志即骄上尝召不时至怒而鞭之由是愤怨谋乱贬而复召适见上与刘继元书辞意卑逊谏曰本朝于汉为祖书旨如此恐亏国体帝寻改之授西南面招讨使命之河东索吐蕃户稍见进用复诱群小谋叛上命械其手足筑圜土囚祖州宋降卒二百余人欲劫立喜隐以城坚不得入立其子留礼寿上京留守除室擒之留礼寿伏诛赐喜隐死　　晋王敖卢斡
按辽史本传晋王小字敖卢斡天祚皇帝长子母曰文妃萧氏甫髫&#驰马善射出为大丞相耶律隆运后封晋王性乐道人善而矜人不能时宫中见读书者辄斥敖卢斡尝入寝殿见小底茶剌阅书因取观会诸王至因袖而归之曰勿令他人见也一时号称长者及长积有人望内外归心保大元年南军郡统耶律余睹与其母文妃密谋立之事觉余睹降金文妃伏诛敖卢斡实不与谋免二年耶律撒八等复谋立不克上知敖卢斡得人心不忍加诛令缢杀之或劝之亡敖卢斡曰安忍为蕞尔之躯而失臣子之大节遂就死闻者伤之　　武昌郡王义先
按辽史本传义先于越仁先之弟也美风姿举止严重重熙初补祗候郎君班详稳十三年车驾西征为十二行&#都监战功最改南院宣徽使时萧革同知枢密院事席宠擅权义先疾之因侍燕言于帝曰革狡佞喜乱一朝大用必误国家言甚激切不纳它日侍宴上命群臣博负者罚一巨觥义先当与革对怃然曰臣纵不能进贤退不肖安能与国贼博哉帝止之曰卿醉矣义先厉声诟不已上大怒赖皇后救得解翌日上谓革曰义先无礼当黜之革对曰义先天生忠直今以酒失而出谁敢言人之过上谓革忠直益加信任义先&#&#不自得然议事未尝少沮又于上前博义先祝曰向人言过冒犯天威今日一掷可表愚款俄得堂印上愕然十六年为殿前都点检讨蒲奴里多所招降获其酋长陶得里以归手诏褒奖以功改南京统军使封武昌郡王奏请统军司钱营息以赡贫民未期军器完整民得休息二十一年拜惕隐进王富春薨年四十二义先常戒其族人曰国中三父房皆帝之昆弟不孝不义尤不可为其接下无贵贱贤否皆与均礼其妻晋国长公主之女每遇中表非礼服不见故内外多化之清宁间追赠许王弟信先
　宗藩部列传三十六
</div>
    <div class="pagination">
<a href="官常典宗藩部_page49.html">上一页</a><span>...</span><a href="官常典宗藩部_page45.html">45</a><a href="官常典宗藩部_page46.html">46</a><a href="官常典宗藩部_page47.html">47</a><a href="官常典宗藩部_page48.html">48</a><a href="官常典宗藩部_page49.html">49</a><span class="current-page">50</span><a href="官常典宗藩部_page51.html">51</a><a href="官常典宗藩部_page52.html">52</a><a href="官常典宗藩部_page53.html">53</a><a href="官常典宗藩部_page54.html">54</a><a href="官常典宗藩部_page55.html">55</a><span>...</span><a href="官常典宗藩部_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
