<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 776 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 776 页/共 899 页</h1>
    <div class="content">按汝阳县志敬王十四年乙未夏四月蔡公孙姓帅师灭沈以沈子嘉归杀之　　公孙旴
按上蔡县志蔡昭侯将如吴诸大夫恐其又迁也乘公孙翩逐而射之入于家人而卒以两矢门之众莫敢进文之锴后至曰如墙而进多而杀二人锴执弓而先翩射之中肘锴杀之故逐公孙辰而杀公孙姓公孙旴　　公孙贞子
按陈州志楚师伐吴及桐汭陈公使公孙贞子往吊芈尹盖为上价行及于良贞子卒盖以尸入　　公孙虿
按青州府志虿即子尾齐公族谋诛庆氏与之邑受而稍致之君以为忠　　公孙&#
按青州府志&#齐人齐侯与晋会投壶祝&#曰有酒如渑有肉如陵寡君中此与君代兴　　公孙&#
按青州府志即子雅栾氏齐公族谋诛庆氏君与之邑辞多受少　　公孙哲
按青州府志哲齐大夫将纳燕简公次于虢燕人行成哲受服而退　　公孙强
按左传哀公七年宋人围曹初曹人或梦众君子立于社宫而谋亡曹曹叔振铎请待公孙强许之旦而求之曹无之戒其子曰我死尔闻公孙强为政必去之及曹伯阳即位好田弋曹鄙人公孙强好弋获白雁献之且言田弋之说说之因访政事大说之有宠使为司城以听政梦者之子乃行强言霸说于曹伯曹伯从之乃背晋而奸宋宋人伐之　　公孙挥
按临淄县志挥艾陵之役能战为齐公族大夫国书御而能力战　　公孙夏
按青州府志夏齐人战于艾陵为鲁人所杀
　　公孙捷
按青州府志捷与田开强古冶子皆齐人事齐景公勇而无礼晏子言于公馈之二桃曰三子计功而食桃公孙捷曰吾一搏特&#再搏乳虎功可以食援桃而起田开强曰伏兵而郄三军者再功可以食援桃而起古冶子曰冶尝从君济河鼋衔左骖冶潜行水底逆流百步顺流九里而杀之左操马尾右挈鼋头跃而出功可以食二子曰吾勇不若子功不逮子取桃不让是贪也然而不死是无勇也刎颈而死冶曰二子死之冶独不逮又刎颈而死　　公孙龙
按史记仲尼弟子列传龙字子石少孔子五十三岁注郑元曰楚人家语云卫人孟子云赵人
　　公孙余假
按史记孔子世家或谮孔子于卫灵公灵公使公孙余假一出一入　　公孙尼子
按汉书艺文志公孙尼子二十八篇
注
七十子之弟
子
　　公孙圣
按苏州府志夫差兴兵与齐战道出胥门假寐姑苏之台梦入章明宫见两蒸而不炊两黑犬嗥以南嗥以北两鋘殖宫墙流水汤汤越其宫堂后房鼓震箧箧有锻工前园横生梧桐乃召公孙圣告其梦圣曰臣不言身命全言之必死于王前臣闻章者战不胜败走傽偟也明者去昭昭就冥冥也入门见蒸而不炊者不得火食也两黑犬嗥以南嗥以北黑者阴也北者匿也两鋘殖宫墙者越军入吴伐宗庙掘社稷也流水汤汤越宫堂者宫室墟也后房鼓震箧箧者坐太息也前园横生梧桐者梧桐心空不为器用但为育僮与死人俱葬也愿大王按兵修德遣下吏肉袒徒跣稽首谢于句践国可安存身可不死吴王怒顾力士击杀之　　公孙雄
按史记越世家吴王使公孙雄肉袒膝行而前请成越王　　公孙鞅
按史记商君传商君者卫之诸庶孽公子也名鞅姓公孙氏其祖本姬姓也鞅少好刑名之学事魏相公叔痤为中庶子公叔痤知其贤未及进会痤病魏惠王亲往问病公叔曰痤之中庶子公孙鞅年虽少有奇才愿王举国而听之王嘿然曰王即不听用鞅必杀之无令出境王许诺而去公叔痤召鞅谢曰今者王问可以为相者我言若王色不许我我方先君后臣因谓王即弗用鞅当杀之王许我汝可疾去矣且见禽公叔既死公孙鞅乃西入秦因孝公宠臣景监以求见孝公孝公既见卫鞅语事大说以为左庶长卒定变法之令令既具未布恐民之不信己乃立三丈之木于国都市南门募民有能徙置北门者予十金民怪之莫敢徙复曰能徙者予五十金有一人徙之辄予五十金以明不欺卒下令令行于民行之十年秦民大说道不拾遗山无盗贼家给人足民勇于公战怯于私斗乡邑大治孝公使卫鞅伐魏袭掳魏公子印魏惠王恐乃割河西地献于秦以和曰寡人恨不用公叔痤之言也卫鞅既破魏还秦封之于商十五邑号为商君秦孝公卒太子立发吏捕商君商君亡至关下欲舍客舍客人曰商君之法舍人无验者坐之商君喟然叹曰嗟乎为法之敝一至此哉去之魏魏人弗受既复入秦走商邑与其徒属发邑兵北出击郑秦发兵攻商君杀之于郑黾池秦惠王车裂商君以徇曰莫如商鞅反者遂灭商君之家　　公孙痤按史记秦本纪献公二十三年与魏晋战少梁掳其将公孙痤　　公孙阅
按史记田齐世家威王三十五年公孙阅谓成侯忌曰何不令人操十金卜于市曰我田忌之人也我三战而三胜声震天下欲为大事亦吉乎不吉乎卜者出因令人捕为之卜者验其辞于王之所田忌闻之遂率其徒袭攻临淄求成侯不胜而&#　　公孙衍
按万姓统谱衍魏之阴晋人号犀首为秦说齐魏攻赵破苏秦从约与张仪不善而去秦仪卒复归秦秦欲相之为甘茂所间复之魏　　公孙闬
按青州府志闬齐人齐将封田婴于薛楚王闻之大怒将伐齐齐王有辍志公孙闬曰封之成与不非在齐也又将在楚闬说楚王令其欲封公也又甚于齐婴曰愿委之于子公孙闬谓楚王曰鲁宋事楚而齐不事者齐大而鲁宋小王独利鲁宋之小而不恶齐大何也夫齐之削地而封田婴是其所以弱也愿勿止楚王曰善因不止　　公孙戌
按青州府志戌齐人孟尝君出行国至楚献象&#郢之登徒直使送之不欲行见孟尝君门人公孙戌曰足下能使仆无行先人有宝剑在愿以奉公孙戌说孟尝君曰臣戌愿君勿受孟尝君曰诺戌趋而去未出至中闺君召而返之曰何举足之高志之扬也戌曰臣有大喜三一喜谏而得听二喜谏而止君之过三喜输象&#郢之登徒不欲行许戌以先人之宝剑孟尝君曰善因书门板曰有能扬文之名止文之过私得宝于外者疾入谏　　公孙丑
按尚友录丑齐人
　　公孙昧
按史记韩世家襄王十二年韩求救于秦秦未为发使公孙昧入韩　　公孙喜
按史记秦本纪昭襄王十四年左更白起攻韩魏于伊阙斩首二十四万掳公孙喜　　公孙差
按青州府志差齐臣乐毅追闵王差格死于龙门　　公孙固按汉书艺文志公孙固一篇
注
十八章齐闵王失国
问之固因为陈古今成败也
　　公孙段
按晋书束晰传太康二年汲郡人不准发魏襄王墓得竹书数十车其公孙段二篇公孙与邵陟论易国语三篇凡七十五篇官收之武帝以其书付秘书校缀次第寻考指归　　公孙操
按史记赵世家惠文王二十八年燕将成安君公孙操弒其王　　公孙龙
按史记平原君传虞卿欲以信陵君之存邯郸为平原君请封公孙龙闻之夜驾见平原君曰此甚不可且王举君而相赵者非以君之智能为赵国无有也割东武城而封君者非以君为有功也而以国人无勋乃以君为亲戚故也君受相印不辞无能割地不言无功者亦自以为亲戚故也今信陵存邯郸而请封是亲戚受城而国人计功也此甚不可且虞卿操其两权事成操左券以责事不成以虚名德君君必勿听平原君遂不听虞卿厚待公孙龙公孙龙善为坚白之辩及邹衍过赵言至道乃绌公孙龙　　公孙发
按汉书艺文志公孙发二十篇
注
六国时
　　秦
　　公孙庆
按史记陈涉世家秦嘉等闻陈王军破出走乃立景驹为楚王使公孙庆使齐王欲与并力俱进齐王曰闻陈王战败不知其死生楚安得不请而立王公孙庆曰齐不请楚而立王楚何故请齐而立王且楚首事当令于天下田儋诛杀公孙庆　　汉
　　公孙昔
按汉书高惠高后文功臣表禾成孝侯公孙昔汉王五年初从以郎中击代击陈豨侯千九百户正月己未封二十一年薨位次一百一十七　　公孙光
按史记太仓公传意闻灾川唐里公孙光善为古传方意即往谒之得见事之受方化阴阳及传语法　　公孙渐按汉书高惠功臣表禾成侯公孙昔卒孝文五年子怀侯渐嗣九年薨　　公孙臣
按史记文帝本纪十四年鲁人公孙臣上书陈终始传五德事言方今土德时土德应黄龙见当改正朔服色制度　　公孙玃
按汉书邹阳传汉既破吴济北王亦欲自杀齐人公孙玃曰臣请试为大王说梁王通意天子说而不用死未晚也遂见梁王济北王遂得不坐　　公孙浑邪
按汉书功臣表平曲侯公孙浑邪以将军击吴楚用陇西太守侯景帝六年四月己巳封中四年有罪免　　公孙诡按史记梁孝王世家公孙诡多奇邪计初见王赐千金官至中尉号之曰公孙将军梁王怨袁盎乃与羊胜公孙诡之属阴使人刺杀袁盎于是天子意梁王乃遣使捕公孙诡羊胜公孙诡羊胜匿王后宫使者责二千石急王乃令胜诡皆自杀　　公孙季功
按史记刺客传始公孙季功董生与夏无且游具知其事为余道之　　公孙弘
按史记平津侯传丞相公孙弘者齐灾川国薛县人也字季少年四十余乃学春秋杂说养后母孝谨建元元年以贤良为博士使匈奴还报不合上意乃病免归元光五年有诏征文学灾川国复推上公孙弘弘至太常令所征儒士各对策天子擢弘对为第一召入见状貌甚丽拜为博士弘为人恢奇多闻为布被食不重肉后母死服丧三年每朝会议开陈其端令人主自择不肯面折庭争于是天子察其行敦厚辩论有余习文法吏事而又缘饰以儒术上大说之二岁中至左内史元朔三年张欧免以弘为御史大夫天子益厚之卒以弘为丞相封平津侯弘为人意忌外宽内深诸尝与弘有郄者虽阳与善阴报其祸杀主父偃徙董仲舒于胶西皆弘之力也食一肉脱粟之饭故人所善宾客仰衣食弘奉禄皆以给之家无所余士亦以此贤之元狩二年弘病竟以丞相终　　公孙广意按汉书高惠功臣表元康四年禾成侯公孙昔曾孙霸陵公孙广意诏复家　　公孙敖
按汉书公孙敖传敖义渠人以郎事景帝至武帝立为骑将后五岁以校尉从大将军封合骑侯后一岁以中将军从大将军再出定襄无功后二岁以将军出北地后骠骑失期当斩赎为庶人后二岁以校尉从大将军无功后十四岁以因杅将军筑受降城七岁后以因杅将军再出击匈奴至余吾&#士多下吏当斩诈死&#居民闲五六岁后觉复系坐妻为巫蛊族凡四为将军　　公孙戎奴
按史记卫将军传校尉公孙戎奴三从大将军获王以千三百户封戎奴为从平侯　　公孙卿
按史记封禅书齐人公孙卿曰今年得宝鼎其冬辛已朔旦冬至与黄帝时等卿有札书因嬖人奏之上大悦乃拜卿为郎东使候神于太室卿言见仙人迹缑氏城上有物如雉往来城上天子亲幸缑氏城视迹问卿得毋效文成五利乎卿曰仙者非有求人主人主求之其道非稍宽假神不来言神事事如迂诞积以岁乃可致也　　公孙遂
按史记朝鲜传楼船将军杨仆从齐浮渤海兵五万人左将军荀彘出辽东讨右渠两将不相能使济南太守公孙遂往征之遂至执捕楼船将军并其军以报天子天子诛遂　　公孙贺
按汉书公孙贺传贺少为骑士从军数有功武帝为太子贺为舍人武帝即位迁太仆贺夫人君孺卫皇后姊以此有宠元光中为轻车将军军马邑以车骑将军从大将军有功封南窌侯以左将军出定襄无功坐酎金失侯复以浮沮将军出五原无功后八岁代石庆为丞相封葛绎侯时丞相多坐事死贺涕泣辞贺子敬声代贺为太仆有罪下狱贺请捕阳陵朱安世自赎安世京师大侠也从狱中上书告敬声与阳石公主私通及使巫祠诅遂父子死狱中　　公孙敬声
按汉书公孙贺传贺子敬声代贺为太仆以擅用北军钱千九百万发觉下狱后坐诅咒死　　公孙勇
按汉书武帝本纪征和三年九月反者公孙勇胡倩发觉伏辜　　公孙遗
按汉书昭帝本纪元凤元年十月诏曰左将军安阳侯桀骠骑将军桑落侯安御史大夫弘羊皆数怀怨望与燕王通谋置驿往来赂遗长公主丁外人谒者杜延年大将军长史公孙遗等　　公孙度
按汉书公孙弘传弘子度嗣侯为山阳太守坐论为城旦元始中诏弘子孙见为适者关内侯　　公孙文
按汉书儒林传文琅琊人从王中受公羊春秋为东平太傅　　公孙闳
按汉书叙传平帝即位琅琊太守公孙闳言灾害于公府　　公孙禄
按汉书何武传太后诏举可大司马者孔光举莽何武与后将军公孙禄互相举太后拜莽为大司马而何武公孙禄坐互相举免　　后汉
　　公孙述
按后汉书公孙述传述字子阳扶风茂陵人也父仁为河南都尉述补清水长太守以其能使兼摄五县政事修理奸盗不发郡中谓有鬼神王莽天凤中为导江卒正居临邛南阳人宗成入略汉中述于是使人诈称汉使者假述辅汉将军蜀郡太守兼益州牧印绶乃选精兵千余人西击成等比至成都众数千人遂攻成大破之于是自立为蜀王都成都建武元年四月自立为天子号成家建元曰龙兴尽有益州之地述性苛细察于小事敢诛杀而不见大体好改易郡县官名然少为郎习汉家制度又立其两子为王食犍为广汉各数县因据荆门十一年征南大将军岑彭攻之城邑皆降十二年述弟恢及子婿史兴并为大司马吴汉辅威将军臧宫所破战死自是将帅恐惧日夜离叛九月吴汉又破斩其大司徒谢丰执金吾袁吉汉兵遂守成都述乃自将数万人攻汉使延岑拒宫大战汉令壮士突之述兵大乱被刺洞胸堕马左右舆入城述以兵属延岑其夜死明旦岑降吴汉乃夷述妻子尽灭公孙氏　　公孙守
按后汉书冯异传公孙守据长陵引张邯任良共攻异异击破之　　公孙永
按后汉书吴汉传建武十二年春与公孙述将魏党公孙永战于涪津大破之　　公孙恢
按后汉书光武帝本纪建武十二年九月辅威将军臧宫拔涪城斩公孙恢注
恢述之弟
　　公孙丹
按后汉书酷吏传董宣迁北海相到官以大姓公孙丹为五官掾丹新造居宅而卜工以为当有死者丹乃令其子杀道行人置尸舍内以塞其咎宣知即收丹父子杀之　　公孙弘
按后汉书天文志明帝永平十四年正月戊子客星出昴后一年司徒虞延与楚王党与黄初公孙弘等交通皆自杀　　公孙举
按后汉书桓帝本纪永兴二年冬十一月太山琅邪贼公孙举等反叛杀长吏永寿二年公孙举等寇青兖徐三州遣中郎将段颎讨破斩之　　公孙域
按后汉书桓帝本纪永康元年春正月夫余王寇元菟太守公孙域与战破之　　公孙乘
按商丘县志乘有月赋
　　公孙佑
按青州府志佑北海相
　　公孙松
按万姓统谱松会稽人司&#校尉有行业
　　公孙瓒
按后汉书公孙瓒传瓒字伯珪辽西令支人也为郡小吏为人美姿貌大音声言事辩慧太守奇其才以女妻之后从涿郡卢植学于缑氏山中略见书传举上计吏太守刘君坐事槛车征瓒改容服身执徒养太守当徙日南瓒祭辞坟茔慷慨悲泣再拜而去既行于道得赦瓒还郡举孝廉除辽东属国长史中平中以瓒督乌桓突骑车骑将军迁骑都尉张纯与畔胡丘力居等寇渔阳瓒追击战于属国石门卤遂大败诏拜瓒降卤校尉封都亭侯复兼领属国长史职统戎马卤远窜塞外瓒志扫灭乌桓而刘虞欲以恩信招降由是与虞相忤初平二年青徐黄巾入渤海界瓒大破之拜奋武将军封蓟侯瓒使从弟越击袁绍将周昕为流矢所中死瓒因此怒绍遂出军屯盘河与绍大战于界桥瓒军败还蓟将步骑三万人追击大破其众是岁瓒破禽刘虞尽有幽州之地猛志益盛前此有童谣曰燕南垂赵北际中央不合大如砺唯有此中可避世瓒自以为易地当之遂徙镇焉乃盛修营垒楼观数十临易河通辽海刘虞从事渔阳鲜于辅等合率州兵欲共报瓒南迎虞子和与袁绍将曲义合兵共攻瓒破瓒于鲍丘曲义粮尽瓒僥破之瓒恃其才力不恤百姓记过忘善睚&#必报所宠爱类多商贩庸儿所在侵暴百姓怨之于是代郡广阳上谷右北平各杀瓒所置长吏复与辅和兵合瓒虑有非常乃居于高京以铁为门斥去左右男人专侍姬妾&#远宾客无所亲信建安三年袁绍复大攻瓒瓒遣子续请救于黑山诸帅四年春黑山贼帅张燕与续率兵十万三道来救瓒未及至出战绍设伏瓒遂大败复还保中小城自计必无全乃悉缢其姊妹妻子然后引火自焚绍兵趣登台斩之　　公孙纪
按后汉书刘虞传虞攻公孙瓒时州从事公孙纪者瓒以同姓厚待遇之纪知虞谋而夜告瓒瓒冲突之虞遂大败　　公孙度
按魏志公孙度传度字升济本辽东襄平人也度父延避吏居元菟任度为郡吏时元菟太守公孙&#子豹年十八岁早死度少时名豹又与&#子同年&#见而亲爱之遣就师学为取妻后举有道除尚书郎稍迁冀州刺史以谣言免同郡徐荣荐度为辽东太守时属国公孙昭守襄平令召度子康为伍长度到官收昭笞杀于襄平市所夷灭百余家郡中震栗东伐高句骊西击乌丸威行海外初平元年度知中国扰攘分辽东郡为辽西中辽郡置太守越海收东莱诸县置营州刺史自立为辽东侯平州牧追封父延为建义侯立汉二祖庙承制设坛墠于襄平城南郊祀天地藉田治兵乘鸾路九旒旄头羽骑太祖表度为武威将军封永宁乡侯度曰我王辽东何永宁也藏印绶武库度死子康嗣位　　公孙康
按魏志公孙度传子康嗣位以永宁乡侯封弟恭是岁建安九年也袁尚等奔辽东康斩送尚首封康襄平侯拜左将军　　公孙犊
按魏志吕虔传虔领太山太守袁绍所置中郎将公孙犊等保山为寇虔到郡开恩信皆降服　　公孙模
按魏志东裔传建安中公孙康遣公孙模等收集遗民兴兵伐韩濊　　公孙阳
按魏志武帝本纪建安十八年进军濡须口获孙权都督公孙阳　　公孙力
按魏志崔琰传琰友人公孙力宋阶早卒琰抚其遗孤恩若己子　　魏
　　公孙恭
按魏志公孙度传度子康康弟恭康死子晃渊等皆小众立恭为辽东太守文帝践阼拜恭为车骑将军假节封平郭侯恭不能治国太和二年渊胁夺恭位　　公孙渊按魏志公孙度传度子康康子渊明帝即位拜渊扬烈将军辽东太守渊遣使南通孙权往来赂遗权遣使张弥许晏等赍金玉珍宝立渊为燕王渊亦恐权远不可恃且贪货物诱致其使悉斩送弥晏等首明帝于是拜渊大司马封乐浪公持节领郡如故景初元年乃遣幽州刺史毋丘俭等赍玺书征渊渊遂发兵逆于辽隧俭等不利而还渊遂自立为燕王置百官有司诱呼鲜卑侵扰北方二年春遣太尉司马宣王征渊渊军殊死战大破之遂进军造城下为围堑渊众溃与其子修骑突围东南走大兵急击之斩渊父子传首洛阳始度以中平六年据辽东至渊三世凡五十年而灭　　公孙集
按魏志牵招传文帝践祚拜招使持节护鲜卑校尉招诱降附建义中郎将公孙集等　　吴
　　公孙滕
按吴志赵达传达治九宫一算之术究其微旨太史丞公孙滕少师达勤苦累年达许之者有年矣临当喻语而辄复止　　晋
　　公孙宏
按晋书王浑传楚王玮将害汝南王亮等公孙宏说玮曰司徒王浑宿有威名为三军所信服可请同乘使物情可凭也玮从之浑辞疾归第　　公孙朔
按万姓统谱朔平原太守
　　公孙凤
按晋书公孙凤传凤字子鸾上谷人隐于昌黎之九城山谷冬衣单布寝土&#夏则并食于器停令臭败然后食之弹琴吟咏陶然自得人咸异之莫能测也慕容暐以安车征至邺及见暐不言不拜衣食举动如在九城宾客造请&#得与言数年病卒　　公孙永
</div>
    <div class="pagination">
<a href="氏族典卷诸姓部_page775.html">上一页</a><span>...</span><a href="氏族典卷诸姓部_page771.html">771</a><a href="氏族典卷诸姓部_page772.html">772</a><a href="氏族典卷诸姓部_page773.html">773</a><a href="氏族典卷诸姓部_page774.html">774</a><a href="氏族典卷诸姓部_page775.html">775</a><span class="current-page">776</span><a href="氏族典卷诸姓部_page777.html">777</a><a href="氏族典卷诸姓部_page778.html">778</a><a href="氏族典卷诸姓部_page779.html">779</a><a href="氏族典卷诸姓部_page780.html">780</a><a href="氏族典卷诸姓部_page781.html">781</a><span>...</span><a href="氏族典卷诸姓部_page777.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
