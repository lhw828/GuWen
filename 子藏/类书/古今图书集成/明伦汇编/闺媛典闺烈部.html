<!DOCTYPE html>
<html>
<head>
    <meta charset="UTF-8">
    <title>闺媛典闺烈部 - 第 1 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺烈部 - 第 1 页/共 84 页</h1>
    <div class="content">
　闺烈部列传一
　　周
　　息君夫人
按刘向列女传息君之夫人者楚伐息掳其君使守门将妻其夫人而纳之于宫楚王出游夫人遂出见息君谓之曰人生要一死而已何至自苦妾无须臾而忘君也终不以身更贰醮生离于地上岂如死归于地下哉乃作诗曰谷则异室死则同穴谓予不信有如曒日息君止之夫人不听遂自杀息君亦自杀同日俱死楚王贤其夫人守节有义乃以诸侯之礼合葬之君子谓夫人说于行善故序之于诗夫义动君子利动小人息君夫人不为利动矣诗云德音莫违及尔同死此之谓也按左传所载与此不同
向必有所据故入于烈部

　　齐杞梁妻
按刘向列女传齐杞梁殖之妻者庄公袭莒殖战而死庄公归遇其妻使使者吊之于路杞梁妻曰令殖有罪君何辱命焉若令殖免于罪则贱妾有先人之敝庐在下妾不得与郊吊于是庄公乃还车诣其室成礼然后去杞梁之妻无子既无所归乃枕其夫之尸于城下而哭内諴动人道路过者莫不为之挥涕十日而城为之崩既葬曰吾何归矣夫妇人必有所倚者也父在则倚父夫在则倚夫子在则倚子今吾上则无父中则无夫下则无子内无所依以见吾诚外无所倚以立吾节吾岂能更二哉亦死而已遂赴淄水而死君子谓杞梁之妻贞而知礼诗云我心伤悲聊与子同归此之谓也按杞梁妻之死左
传不载故但存向传

　　楚昭越姬
按刘向列女传楚昭越姬者越王句践之女楚昭王之姬也昭王燕游蔡姬在左越姬参右王亲乘驷以驰逐遂登附社之台以望云梦之囿观士大夫逐者既歡乃顾谓二姬曰乐乎蔡姬对曰乐王曰吾愿与子生若此死又若此蔡姬曰昔敝邑寡君固以众黎民之役事君王之马足故一婢子之身为苞苴玩好今乃比干妃嫔固愿生俱乐死同时王顾谓史书之蔡姬许从孤死矣乃复谓越姬越姬对曰乐则乐矣然而不可久也王曰吾愿与子生若此死若此其不可得乎越姬对曰昔者吾先君庄王淫乐三年不听政事终而能改卒霸天下妾以为君王为能法吾先君将改斯乐而勤于政也今则不然而要婢子以死其可得乎且君王以束帛乘马取婢子于敝邑寡君受之太庙也不约死妾闻之诸姑妇人以死彰君之善益君之宠不闻其以苟从其暗死为荣妾不敢闻命于是王寤敬越姬之言而犹亲嬖蔡姬也居二十五年王救陈越姬从王病在军中有赤云夹日如飞乌王问周史史曰是害王身然可移于将相将相闻之将请以身祷于神王曰将相之于孤犹股肱也今移祸焉庸为去是身乎不听越姬曰大哉君王之德以是妾愿从王矣昔日之游燕乐也是以不敢许及君王复于礼国人皆将为君王死而况于妾乎请愿先驱狐狸于地下王曰昔之游乐吾戏耳若将必死是彰孤之不德也越姬曰昔者妾虽口不言而心既许之矣妾闻信者不负其心义者不虚设其事妾死王之义不死王之好也遂自杀王病甚让位于三弟三弟不听王薨于军中蔡姬竟不能死王弟子闾与子西子期谋曰母信者其子必仁乃伏师闭壁迎越姬之子熊章立是为惠王然后罢兵归葬昭王君子谓越姬信能死义诗曰德音莫违及尔同死越姬之谓也　　鲁秋洁妇
按刘向列女传洁妇者鲁秋胡子妻也既纳之五日去而官于陈五年乃归未至家见路傍妇人采桑秋胡子悦之下车谓曰若曝采桑吾行道远愿托桑荫下下赍休焉妇人采桑不辍秋胡子谓曰力田不如逢丰年力桑不如见国卿吾有金愿以与夫人妇人曰噫夫采桑力作纺绩织以供衣食奉二亲养夫子吾不愿金所愿卿无有外意妾亦无淫佚之志收子之赍与笥金秋胡子遂去至家奉金遗母使人唤妇至乃向采桑者也秋胡子惭妇曰子束发辞亲往仕五年乃还当所悦驰骤扬尘疾至今也乃悦路傍妇人下子之粮以金予之是忘母也忘母不孝好色淫佚是污行也污行不义夫事亲不孝则事君不忠处家不义则治官不理孝义并忘必不遂矣妾不忍见子改娶矣妾亦不嫁遂去而东走投河而死君子曰洁妇精于善夫不孝莫大于不爱其亲而爱他人秋胡子有之矣君子曰见善如不及见不善如探汤秋胡子妇之谓也诗云惟是褊心是以为刺此之谓也　　聂政姊
按战国策齐人轵深井里聂政勇敢士也严遂阴交以意厚之欲报仇聂政独行仗剑至韩刺杀韩相傀因自皮面抉眼屠肠以死韩取聂政尸曝于市县购之千金久之莫知谁政姊嫈闻之曰吾弟至贤不可爱妾之躯灭吾弟之名非弟意也乃之韩视之曰勇哉气矜之隆是其轶贲育高成荆矣今死而无名父母既没矣兄弟无有此为我故也夫爱身不扬弟之名吾不忍也乃抱尸而哭之曰此吾弟轵深井里聂政也亦自杀于尸下晋楚齐卫闻之曰非独聂政之能乃其姊者烈女也聂政之所以名施于后世者其姊不避葅酢之诛以扬其名也　　代赵夫人
按刘向列女传代赵夫人者赵简子之女襄子之姊代王之夫人也简子既葬襄子未除服驰登夏屋诱代王使厨人持斗以食代王及从者行斟阴令宰人各以一斗击杀代王及从者因举兵平代地而迎其姊赵夫人夫人曰吾受先君之命事代王今十有余年矣代无大故而主君残之今代已亡吾将奚归且吾闻之妇人执义无二夫吾岂有二夫哉迎我何之以弟慢夫非义也以夫怨弟非仁也吾不敢怨然亦不归遂泣而呼天自杀于磨笄之地代人皆怀之君子谓赵夫人善处夫妇之间诗云不僭不贼鲜不为则此之谓也　　韩凭妻何氏
按搜神记宋康王舍人韩凭妻何氏美康王夺之凭怨王囚之论为城旦妻密遗凭书缪其辞曰其雨淫淫河大水深日出当心既而王得其书以示左右左右莫解其意臣苏贺对曰其雨淫淫言愁且思也河大水深不得往来也日出当心有死志也俄而凭乃自杀其妻乃阴腐其衣与王登台妻遂自投台下左右揽之衣不中手而死遗书于带曰王利其生妾利其死愿以尸骨赐凭合葬王怒勿听使里人埋之冢相望也王曰尔夫妇相爱不已若能使冢合吾勿阻也宿昔之间便有大梓木生于二冢之间旬日而大盈抱屈体相就根交于下枝错于上又有鸳鸯雌雄各一恒栖其上晨夕不去交颈悲鸣音声感人宋人哀之遂号其木曰相思树相思之名起于此也南人谓此禽即韩凭夫妇之精魂今睢阳有韩凭城其歌谣至今犹存又按九国志玉台新咏韩凭战国时为宋康王舍人妻何氏美王欲之捕舍人筑青陵台何氏作乌鹊歌以见志遂自缢死歌曰南山有乌北山张罗乌自高飞罗当奈何乌鹊飞不乐凤凰妾自庶人不乐宋王　　汉
　　虞姬
按女侠传虞姬西楚霸王项羽美人也羽被汉围垓下夜闻汉军四面皆楚歌乃大惊曰汉皆已得楚乎是何楚人之多也乃起饮帐中慷慨悲歌自为诗曰力拔山兮气盖世时不利兮骓不逝骓不逝兮可奈何虞兮虞兮奈若何歌数阕美人和之曰汉兵北略地四面楚歌声大王意气尽贱妾何聊生泣数行下遂自刎虞姬之死按史汉不
载他书亦不详故存此

　　曼阿娜妻阿南
按云南通志阿南太和人元封间其夫为汉将偏裨郭世忠所杀欲妻之南曰能从我三事乎一作幕次祭故夫一焚故夫衣易君新衣一令国人遍知礼嫁如其言于六月二十五日聚国人张松幕置火其下阿南抽刀出令火炽盛乃焚夫衣自引刀断身仆火国人哀之每岁以是日燃炬聚会为吊后人名为星回节及南诏灭五诏亦以是日举火　　后汉
　　周郁妻
按后汉书列女传沛郡周郁妻者同郡赵孝之女也字阿少习仪训闲于妇道而郁骄淫轻躁多行无礼郁父伟谓阿曰新妇贤者女当以道匡夫郁之不改新妇过也阿拜而受命退谓左右曰我无樊卫二姬之行故君以责我我言而不用君必谓我不奉教令则罪在我矣若言而见用是为子违父而从妇则罪在彼矣生如此亦何聊哉乃自杀莫不伤之　　乐羊子妻
按后汉书列女传河南乐羊子妻者不知何氏之女也羊子尝行路得遗金一饼还以与妻妻曰妾闻志士不饮盗泉之水廉者不受嗟来之食况拾遗求利以污其行乎羊子大惭乃捐金于野而远寻师学一年来归妻跪问其故羊子曰久行怀思无他异也妻乃引刀趋机而言曰此织生自蚕茧成于机杼一丝而累以至于寸累寸不已遂成丈匹今若断斯织也则捐失成功稽废时日夫子积学当日知其所亡以就懿德若中道而归何异断斯织乎羊子感其言复还终业遂七年不返妻常躬勤养姑又远馈羊子尝有他舍鸡谬入园中姑盗杀而食之妻对鸡不餐而泣姑怪问其故妻曰自伤居贫使食有他肉姑竟弃之后盗有欲犯妻者乃先其姑妻闻操刀而出盗曰释汝刀从我者可全不从我者则杀汝姑妻仰天而叹举刀刎颈而死盗亦不杀其姑太守闻之即捕杀盗而赐妻缣帛以礼葬之号曰贞义　　许升妻
按后汉书列女传吴许升妻者吕氏之女也字荣升少为博徒不理操行荣尝躬勤家业以奉养其姑数劝升修学每有不善辄流涕进规荣父积忿疾升乃呼荣欲改嫁之荣叹曰命之所遭义无离贰终不肯归升感激自励乃寻师远学遂以成名寻被本州辟命行至寿春道为盗所害刺史尹耀捕盗得之荣迎丧于路闻而诣州请甘心雠人耀听之荣乃手断其头以祭升灵后郡遭寇贼贼欲犯之荣逾垣走贼拔刀追之贼曰从我则生不从我则死荣曰义不以身受辱寇虏也遂杀之是日疾风暴雨雷电晦冥贼惶惧叩头谢罪乃殡葬之　　皇甫规妻
按后汉书列女传安定皇甫规妻者不知何氏之女也规初丧室家后更娶之妻善属文能草书时为规答书记众人怪其工及规卒时妻年犹盛而容色美后董卓为相国承其名聘以軿辎百乘马二十匹奴婢钱帛充路妻乃轻服诣卓门跪自陈情辞甚酸怆卓使傅奴侍者悉拔刀围之而谓曰孤之威教欲令四海风靡何有不行于一妇人乎妻知不免乃立骂卓曰君羌胡之种毒害天下犹未足耶妾之先人清德奕世皇甫氏文武上才为汉忠臣君亲非其趣使走吏乎敢欲行非礼于尔君夫人耶卓乃引车庭中以其头悬轭鞭扑交下妻谓持杖者曰何不重乎速尽为惠遂死车下后人图画号曰礼宗云　　阴瑜妻
按后汉书列女传南阳阴瑜妻者颍川荀爽之女也名采字女荀聪敏有才艺年十七适阴氏十九产一女而瑜卒采时尚丰少常虑为家所逼自防御甚固后同郡郭奕丧妻爽以采许之因诈称病笃召采既不得已而归怀刃自誓爽令傅婢执夺其刃扶抱载之犹忧致愤激敕卫甚严女既到郭氏乃伪为欢悦之色谓左右曰我本立志与阴氏同穴而不免逼迫遂至于此素情不遂奈何乃命使建四灯盛装饰请奕入相见共谈言辞不辍奕敬惮之遂不敢逼至曙而出采因敕令左右办浴既入室而掩户权令侍人避之以粉书屝上曰尸还阴阴字未及成惧有来者遂以衣带自缢左右玩之不为意比视已绝时人伤焉　　三贞
按益都耆旧传巴三贞者阆中马眇新妻义西充国王元愦妻姬皆阆中人也阆中赵蔓君妻华西充国人也姬早失夫介然守操中平五年黄巾余类延益州贼帅赵蕃据阆中城拘迫衣冠令入妇女为质义姬华等随北入城后贼类争势攻破阆中时人或死或奔家室相失义姬华随类出城走传闻后贼或拘略妇女于是三人自度穷迫恐不免于拘逼乃相与自沈于水而死乡党闻之莫不感伤号曰三贞　　陈悝妻吴氏按皇甫谧列女传下邳陈悝妻者同郡吴氏之女汉末丧乱流寓东城东城令戚奇欲北就吕布楚城迭掳人众闻女有美色善史书能弹琴瑟遂杀悝令仆者接女上车女谓奇曰君堕坏都城掳掠士女杀人之夫欲以人妇为妻何酷逆之甚愿守志而死不愿无行而生遂自刎奇犹有哀惭殡葬乃去　　五伯妻
按谢承后汉书曹节弟破石为越骑校尉越骑营五伯妻有美色破石从求之五伯不敢违妻执意不肯行遂自杀　　赵娥
按太平御览列女传曰赵娥者赵万之妻郡县遭乱万得足疾不能行为贼所杀贼欲将娥娥守丧不去贼举矛抵娥欲以怖之娥知贼必欲略乃以身赴矛贯心达背而死　　朱叔贤妻张氏
按太平御览列女传曰蜀朱叔贤妻者张氏之女字昭仪贤为郡督邮军袭郡城门闭贤兄弟谋逾城出事泄伏诛乃配嫁昭仪泣曰诛我夫而逼嫁我此岂夫妇平生之愿乎乃窃刀割咽而死　　鲁潜
按太平御览列女传曰张氏妻者丹阳鲁辉之女名潜既适张氏会其家门伏诛以潜女弱姑老故得不死然赀产没官单罄壁立昏晨力作供养甚谨犹应配适士伍之无妻者国有常法知终不免每与姑言有必死之志姑曰夫&#改适悠悠皆是人当随时之宜何至于此潜曰悠悠之为非妾心也后至当配果自经死　　韩树南
按汉中士女志树南南郑人赵子贱妻也子贱初为郡功曹李固之诛诏书下郡杀固二子宪公季公太守知其枉遇之甚宽二子托服药死具棺器欲因出逃子贱畏法敕更验实就杀之及固小子燮得还子贱虑燮报仇赁人刺之燮觉告郡杀子贱初树南谏子贱子贱不从及临死许共并命兄弟侍婢视守之经百余日乃怠曰兄念一死万不得生不敢复图死也上下以为信然无几时于幕下自杀　　姚超二女
按四川总志姚超为广汉属县长二女长曰饶小曰姚未嫁值九种彝叛超见杀饶姚为所获诈欲饮水并连腰沉水而死托梦于兄兄依梦求之得尸以葬　　李氏女按四川总志李氏某邑民李正荣女许聘聂氏子聂暴卒女闻而悲遂自缢死　　马邈妻李氏
按四川总志李氏守将马邈妻炎兴元年冬十一月邓艾深入阴平径达江油邈不为备一日阅军天甚寒邈归私室与妻拥炉妻曰近闻边关告急君豫然何也邈曰天子听信黄皓溺于酒色吾意祸不远矣魏兵至日吾必降李氏唾面曰君为男子先怀不忠不义之心虚受国家爵禄吾何面目与君共立乎邈默然忽报邓艾已入门邈大惊忙出降李氏闻之遂自缢死艾问其故邈实告艾怜其贤具棺葬之静轩诗曰可怜巴蜀多名将不及江油李氏贤　　吴
　　张温中妺
按三国吴志张温传注文士传曰温姊妺三人皆有节行已嫁者皆见录夺其中妺先适顾承官以许嫁丁氏成婚有日遂饮药而死吴朝嘉叹乡人图画为之赞颂云　　贫女王氏
按莱州府志贫女王氏平度州人相传从夫秦友来筑朱毛城负畚插裹粮以随夫&#乞棺营葬剖心以殉时人哀之筑台祀之下有小姑河沙土至今尽赤传为剖心血痕　　公孙达妻却氏
戴
氏附

按吴县志公孙达妻却氏与李公谋妻戴氏各遭寇贼临之以刃曰宁为我妻而生乎将不从而死乎二妇曰妇人以贞淑为节岂可畏死而忘义贼遂杀之　　晋　　愍怀太子妃王氏
按晋书列女传愍怀太子妃王氏太尉衍女也字惠风贞婉有志节太子既废居于金墉衍请绝婚惠风号哭而归行路为之流涕及刘曜陷洛阳以惠风赐其将乔属属将妻之惠风拔剑拒属曰吾太尉公女皇太子妃义不为逆贼所辱属遂害之　　贾浑妻宗氏
按晋书列女传贾浑妻宗氏不知何许人也浑为介休令被刘元海将乔晞攻破死之宗氏有姿色晞欲纳之宗氏骂曰屠贩奴岂有害人之夫而欲加无礼于尔安乎何不促杀我因仰天大哭晞遂害之时年二十余　　梁纬妻辛氏
按晋书列女传梁纬妻辛氏陇西狄道人也纬为散骑常侍西都陷没为刘曜所害辛氏有殊色曜将妻之辛氏据地大哭仰谓曜曰妾闻男以义烈女不再醮妾夫已死理无独全且妇人再辱明公亦安用哉乞即就死下事舅姑遂号哭不止曜曰贞妇也任之乃自缢而死曜以礼葬之　　许延妻杜氏
按晋书列女传许延妻杜氏不知何许人也延为益州别驾为李骧所害骧欲纳杜氏为妻杜氏号哭守夫尸骂骧曰汝辈逆贼无道死有先后宁当久活我杜家女岂为贼妻也骧怒遂害之　　尹虞二女
按晋书列女传尹虞二女长沙人也虞前任始兴太守起兵讨杜弢战败二女为弢所获并有国色弢将妻之女曰我父二千石终不能为贼妇有死而已弢并害之　　王广女
按晋书列女传王广女不知何许人也容质甚美慷慨有丈夫之节广仕刘聪为西扬州刺史蛮帅梅芳攻陷扬州而广被杀王时年十五芳纳之俄于暗室击芳不中惊起曰何故反耶王骂曰蛮畜我欲诛反贼可谓反乎吾闻父仇不同天母仇不同地汝反逆无状害人父母而复以无礼陵人吾所以不死者欲诛汝耳今死自吾分不待汝杀但恨不得枭汝首于通逵以塞大耻辞气猛厉言终乃自杀芳止之不可　　张天锡妾阎氏薛氏按晋书列女传张天锡妾阎氏薛氏并不知何许人也咸有宠于天锡天锡寝疾谓之曰汝二人将何以报我吾死后岂可以为人妻乎皆曰尊若不讳妾请效死供洒扫地下誓无他志及其疾笃二姬皆自刎天锡疾瘳追悼之以夫人礼葬焉　　彭娥
按河南府志彭娥宜阳龙屋保彭氏女晋永嘉之乱彭娥父母昆弟皆为贼所害一日娥负器出汲闻贼至走还与贼格斗贼缚娥驱出溪将污之边有峭壁高数十丈娥大呼曰皇天有神否我岂肯受辱于贼奴耶遂以首触石者三石忽开数丈娥即趋入贼逐之山复合贼皆磔死娥遂不知所在遗器化为石形似鸡人因号曰石鸡山女娥潭云　　苻登妻毛氏
按晋书列女传苻登妻毛氏不知何许人壮勇善骑射登为姚苌所袭营垒既陷毛氏犹弯弓跨马率壮士数百人与苌交战杀伤甚众众寡不敌为苌所执苌欲纳之毛氏骂曰吾天子后岂为贼羌所辱何不速杀我因仰天大哭曰姚苌无道前害天子今辱皇后皇天后土宁不鉴照苌怒杀之　　陈氏女琬
按述异记元兴末魏郡民陈氏女名琬家查浦年十六饥疫之岁父母相继死惟有一兄庸赁自活女容色甚艳邻中士庶见其贫弱以金帛要之女立操坚贞未尝有许后值卢循之乱贼众将加陵逼女厉然不回遂被害　　段丰妻慕容氏
按晋书列女传段丰妻慕容氏德之女也有才慧善书史能鼓琴德既僭位署为平原公主年十四适于丰丰为人所谮被杀慕容氏寡归将改适伪寿光公余炽慕容氏谓侍婢曰我闻忠臣不事二君贞女不更二夫段氏既遭无辜已不能同死岂复有心于重行哉今主上不顾礼义嫁我若不从则违严君之命矣于是&#日交礼慕容氏姿容婉丽服饰光华炽睹之甚喜经再宿慕容氏伪辞以疾炽亦不之逼三日还第沐浴置酒言笑自若至夕密书其裙带云死后当埋我于段氏墓侧若魂魄有知当归彼矣遂于浴室自缢而死及葬男女观者数万人莫不叹息曰贞哉公主路经余炽宅前炽闻挽歌之声恸绝良久　　吕纂妻杨氏吕绍
妻附

按晋书列女传吕纂妻杨氏弘农人也美艳有义烈纂被吕超所杀杨氏与侍婢十数人殡纂于城西将出宫超虑赍珍物出外使人搜之杨氏厉声责超曰尔兄弟不能和睦手刃相屠我旦夕死人何用金宝超惭而退又问杨氏玉玺所在杨氏怒曰尽毁之矣超将妻之谓其父桓曰后若自杀祸及卿宗桓以告杨氏杨氏曰大人本卖女与氐以图富贵一之已甚其可再乎乃自杀时吕绍妻张氏亦有操行年十四绍死便请为尼吕隆见而悦之欲秽其行张氏曰钦乐至道誓不受辱遂升楼自投于地二胫俱折口诵佛经俄然而死　　杜慈涪
按梓潼士女志慈涪杜季女巴郡虞显妻也十八适显显亡无子季欲改嫁慈曰受命虞氏虞氏早亡妾之不幸当生事贤姑死就养成室存亡等但欲在终供养亡不有恨愿不易图季知不可告而夺也乃密谋与强逼迫之慈缢死　　王上妻袁氏
按益都耆旧传广汉德阳王上妻者同县袁氏女也名福年二十适上舅姑既没复遭上丧悲伤感切不妄言笑有二子养育遗孤执心纯笃及叔父愍其穷困私以许张奉掩迫合婚其旦计欲杀奉恐祸及母叔孤儿永弃慷慨流涕自杀而死　　陈南妻戴氏
按皇甫谧列女传戎士陈南妻丹者戴氏之女美而早寡事舅姑恭笃同伍之人咸乐其贤色求者甚多守死不嫁后之聘者告其军主军主命之知不得已乃自缢死　　翟素
青
青附

按皇甫谧列女传会稽翟素者翟氏之女也受聘未及配适遭贼欲犯之临以白刃素婢名青青乞代素贼杀素欲犯青青曰向欲代素恐被耻获害耳今素已死何以生为贼复杀之　　吕宪妻苻氏
按崔鸿后凉录建中将军辽东太守吕宪妻苻氏年十五有姿色宪卒自杀　　张员妻黄氏
按水经注益都耆旧传张员妻黄氏女也名帛员乘船覆没求尸不得帛至没处滩头仰天而叹遂自沉渊积十四日帛持员手于滩下出时人为说曰符有光洛焚道有张帛光洛焚按注当作先络僰先氏女
名络也黄氏异苑作张贞妻黄因

　　梁
　　许亨妻范氏
按高阳县志许亨妻太子中舍人范孝才女也其子曰善心范少寡而鞠之博学有高节高祖知之敕尚食每献时新尝遣分赐尝诏入内侍皇后讲读封永乐郡君及善心遇祸范年九十二矣临丧不哭抚柩曰能死国难我有儿矣因不食而死　　张彪妻杨氏
按南史张彪传张彪少&#命在若耶山为盗后为中兵参军及侯景将宋子仙攻下东扬州义举征子仙不捷走剡奉表元帝王僧辩引为爪牙贞阳侯践位为东扬州刺史会僧辩见害陈文帝人会稽彪败走还入若耶山中陈文帝遣章昭达领兵购之并图其妻彪知不免谓妻杨呼为乡里曰我不忍令乡里落他处今当先杀乡里然后就死杨引领受刀曾不辞惮彪不忍下刀便相随下岭谓曰卿须我头我身不可去也呼妻与诀曰生死从此而别遂杀彪并弟致二首于昭达昭达进军迎彪妻便拜称陈文帝教迎为家主杨便改啼为笑欣然意悦请昭达殡彪丧坟冢既毕杨还经彪宅谓昭达曰妇人本在容貌辛苦日久请蹔过宅庄饰昭达许之杨入室便以刀割发毁面哀哭恸绝誓不更行陈文帝闻之叹息不已遂许为尼后陈文帝军人求取之杨投井决命时寒比出之垂死积火温燎乃苏复起投于火　　北魏
　　封卓妻刘氏
按魏书列女传渤海封卓妻彭城刘氏女也成婚一夕卓官于京师后以事伏法刘氏在家忽然梦想知卓已死哀泣不辍诸嫂喻之不止经旬凶问果至遂愤叹以死时人比之秦嘉妻中书令高允念其义高而名不着为之诗曰两仪正位人伦肇甄爰制夫妇统业承先虽曰异族气犹自然生则同室终契黄泉其一
封生令达卓为时彦内协黄中外兼三变谁能作配克应其选实有华宗挺生淑媛其
二
京野殊势山川
乖互乃奉王命载驰在路公务既弘私义获着因媒致币遘止一暮其
三
率我初冠眷彼弱笄形由礼比情
以趣谐忻愿难常影迹易乖悠悠言迈戚戚常怀其四

时值险屯横离尘网伏锧就刑身分土壤千里虽遐应如影响良嫔洞感发于梦想其
五
仰惟亲命俯寻嘉
好谁谓会浅义深情到毕志守穷誓不二醮何以验之殒身是效其
六
人之处世孰不厚生必存于义所重
则轻结忿锺心甘就幽冥永捐堂宇长辞母兄其七
茫
茫中野翳翳孤丘葛虆冥蒙荆棘四周理苟不昧神必俱游异哉贞妇旷世靡俦其
八

　　泾州贞女兕先氏
按魏书列女传泾州贞女兕先氏许嫁彭老生为妻聘币既毕未及成礼兕先率行贞淑居贫常自春汲以养父母老生辄往逼之女曰与君礼命虽毕二门多故未及相见何由不&#父母擅见陵辱若苟行无礼正可身死耳遂不肯从老生怒而杀之取其衣服女尚能言临死谓老生曰生身何罪与君相遇我所以执节自固者宁更有所邀正欲奉给君耳今反为君所杀若魂灵有知自当相报言终而绝老生持女珠璎至其叔宅以告叔叔曰此是汝妇奈何杀之天不佑汝遂执送官太和七年有司劾以死罪诏曰老生不仁侵陵贞淑原其强暴便可戮之而女守礼履节没身不改虽处草莱行合古迹宜赐美名以显风操其标墓旌善号曰贞女　　史映周妻耿氏
按魏书列女传荣阳史映周妻同郡耿氏女年十七适于映周太和二十三年映周卒耿氏恐父母夺其志因葬映周哀哭而殒见者莫不悲叹属大使观风以状具上诏标榜门闾　　郭牙妻崔氏
按山西通志崔氏郭牙妻牙当赴官留崔事母母病剧牙没于官氏含痛事姑不令其知姑寻没牙榇亦至氏哀毁骨立身治二丧尽礼营葬毕不食而死　　北齐　　斛律氏
按北齐书乐陵王传乐陵王百年被召自知不免乃割带玦留与妃斛律氏见帝于元都苑令左右斩弃之池妃把玦哀号不食月余亦死玦犹在手拳曲不可开时年十四　　孙神妻陈氏
按北史列女传孙神妻陈氏者河北郡人也神当远戍主吏配在夏州意难其远有孤兄子欲以自代陈曰为国征戍道路辽远何容身不肯行以孤侄自代天下物议谁其相许神感其言乃自行在戍未几便丧槥柩至陈望而哀痛一哭而卒文帝诏表其闾　　狱吏妻颜氏按扬州府志颜氏北齐时扬州狱吏妻也姿色绝人太守闻而夺之遂自刎死今相传颜小娘子冢是也　　隋　　襄城王恪妃
按隋书列女传襄城王恪妃者河东柳氏女也父旦循州刺史妃姿仪端丽年十余以良家子合法相聘以为妃未几而恪被废妃修妇道事之愈敬炀帝嗣位恪复徙边帝令使者杀之于道恪与辞诀妃曰若王死妾誓不独生于是相对恸哭恪既死棺敛讫妃谓使者曰妾誓与杨氏同穴若身死之后得不别埋君之惠也遂抚棺号恸自经而卒见者莫不为之流涕　　华阳王楷妃
</div>
    <div class="pagination">
<span class="current-page">1</span><a href="闺媛典闺烈部_page2.html">2</a><a href="闺媛典闺烈部_page3.html">3</a><a href="闺媛典闺烈部_page4.html">4</a><a href="闺媛典闺烈部_page5.html">5</a><a href="闺媛典闺烈部_page6.html">6</a><span>...</span><a href="闺媛典闺烈部_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
