<!DOCTYPE html>
<html>
<head>
    <meta charset="UTF-8">
    <title>交谊典嘲谑部 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>交谊典嘲谑部 - 第 1 页/共 4 页</h1>
    <div class="content">
　嘲谑部总论
尔雅
　　释诂
谑浪笑敖戏谑也

注
谓调戏也
疏
诗曰谑浪笑敖者不敬之戏谑也
　舍人曰谑戏谑也浪意朗也笑心乐也敖意舒也　戏笑邪戏谑笑之貌郭云谓调戏也见诗邶风终　风文

　嘲谑部艺文一
　　嘲曹操讨乌桓书　　　　　后汉孔融大将军远征萧条海外昔肃慎氏不贡楛矢丁零盗苏武牛羊可并案也　　与广川长岑文瑜书
文瑜因时旱祈雨
不能得璩书戏之

　　　　　　　　　　　　　　　魏应璩璩白顷者炎旱日更增甚沙砾销烁草木焦卷处凉台而有郁蒸之烦浴寒水而有灼烂之惨宇宙虽广无阴以憩云汉之诗何以过此土龙矫首于元寺泥人鹤立于阙里修之历旬静无征效明劝教之术非致雨之备也知恤下民躬自暴露拜起灵坛勤亦至矣昔夏禹之解阳旴殷汤之祷桑林言未发而水旋流辞未卒而泽滂沛今者云重积而复散雨垂落而复收得无贤圣殊品优劣异姿割须宜及肤剪爪宜侵肌乎周征殷而年丰卫伐邢而致雨善否之应甚于影响未可以为不然也想雅思所未及谨书起予应璩白　　嘲褚常侍文　　　　　　　　晋陆云六年正月以临川府丞褚为常侍君子谓吴于是乎能官人官人国之所废兴也古之兴王唯贤是与吕望渔钓而周王枉驾宁戚叩角而齐王忘寐委斯徒而縻好爵释裋褐而服龙章姬姜之族非无人也亲昵之爱非无怀也取彼庸贱之徒登之佐臣之列故九贤翼世而有命既集五子佐时匡霸以济夫唯能官人之所由也褚氏大夫之常佐远邦之贱司才则卲矣官实陋矣而拔出群萃超升阶闼虽文王登师桓公取佐亦何以加之诗曰济济多士文王以宁言官人得才也褚常侍闻之喜曰君子之言岂虚也哉吾得此足矣君子谓褚常侍于是乎不谦谦也者致敬以存其位者也谦之不存德无柄矣世之治也君子自以为不足故撙节以求役于礼敬让以求安于仁世之乱也在位者自以为有余故爵丰而求更厚位隆而欲复广世之治乱恒由此作今褚侯蝉蜕槁木鹄鸣玉堂不庶几夙夜允集众誉而意充于一善心盈于自足足则无求盈则无戒不求则善远之无戒则恶来之亦何以为君子哉诗云战战兢兢如临深渊慎之至也褚常侍闻是言也惧谓之昌言也而拜之君子曰褚侯其几矣闻善而喜过又应之惧嘉服义之贤而拜谠言之辱规同禹迹义均罪己君子哉吴无君子斯焉取斯　　戏答宣叔颂　　　　　　　宋黄庭坚探龙渊履虎尾别狐貉辨蚖虺头雪白心灰死老斫轮不教子君闻此当洗耳

　嘲谑部艺文二
诗
词

　　邶风简兮四章之三
简兮简兮方将万舞日之方中在前上处
　贤者不得志而仕于伶官有轻世肆志之心焉故　其言如此若自誉而实自嘲也硕人俣俣公庭万舞有力如虎执辔如组
　又自誉其才之无所不备亦上章之意也
左手执钥右手秉翟赫如渥赭公言锡爵
　以硕人而得此则亦辱矣乃反以其赉予之亲洽　　　嘲友人　　　　　　　　　　晋李充同好齐欢爱缠绵一何深子既识我情我亦知子心燕婉历年岁和乐如瑟琴良辰不我俱中阔似商参尔隔北山阳我分南川阴嘉会罔克从积思安可任目想妍丽姿耳存清媚音修昼兴永念遥夜独悲吟逝将寻行役言别泣沾巾愿尔降玉趾一顾重千金　　离合诗赠尚书令何敬容　　　梁萧巡　南史曰自晋宋以来宰相皆文义自逸敬容独勤　庶务贪□为时所嗤鄙时萧琛子巡颇有轻薄才　因制卦名离合等诗嘲之亦不屑也伎能本无取支叶复单贫柯条谬承日木石岂知晨狗马诚难尽犬羊非易驯嚬既不似学步孰能真实由紊朝典是曰蠹彝伦俗化于兹鄙人涂自此分　　中桥北送穆质兄弟应制戏赠萧二策　　　　　　　　　　　　　　　唐李益洛水桥边雁影疏陆机兄弟驻行车欲陈汉帝登封草犹待萧郎寄内书　　晚春过夏侯校书值其沈醉戏赠　李端攲冠枕如意独寝落花前姚馥清时醉边韶白日眠曝裈还当屋张幕便成天谒客唯题凤偷儿欲觇毡失杯犹离席坠履反登筵本是墙东隐今为瓮下仙卧龙髯乍磔栖蝶腹何便阮籍共琴韵陶潜余秫田人逢毂阳望春似永和年顾我非工饮期君行见怜尝知渴羌好亦觉醉胡贤炙熟樽方竭车回辖且全噀风仍作雨洒地即成泉自鄙新丰过迟回惜十年　　戏赠友人　　　　　　　　　　杨凝湘阴直与地阴连此日相逢忆醉年美酒非如平乐贵十升不用一千钱　　戏赠李主簿　　　　　　　　施肩吾官罢江南客恨遥二年空被酒中消不知暗数春游处偏忆扬州第几桥　　嘲吴人　　　　　　　　　　　杨收尔幸无羸角何用触吾藩若是升堂者还应自得门　　嘲赵璘　　　　　　　　　　　薛能巡关每傍樗蒲局望月还登乞巧楼第一莫教娇太过缘人衣带上人头　　戏赠魏十四　　　　　　　　李群玉兰浦秋来烟雨深几多情思在琴心知君调得东家子早晚和鸣入锦衾　　答段柯古见嘲　　　　　　　温庭筠彩翰殊文金缭绕一千二百逃飞鸟尾生桥下未为痴暮雨朝云世间少　　戏李文远　　　　　　　　　　孙棨引君来访洞中仙新月如眉拂户前领取嫦娥攀取桂便从陵谷一时迁　　戏张道人不饮酒　　　　　　　颜荛言自云山访我来每闻奇秘觉叨陪吾师不饮人间酒应待流霞即举杯　　欧阳太监雨中视决堤因堕水明日见于省中　　因戏之　　　　　　　　　　　徐铉闻道张晨盖徘徊石首东浚川非伯禹落水异三公衣湿仍愁雨冠攲更怯风今朝复相见疑是葛仙翁　　嘲庐山道士　　　　　　　　　陈沆啖肉先生欲上升黄云踏破紫云崩龙腰鹤背无多力传与麻姑借大鹏　　景仁招况之闻用歌舞望门而返作诗戏之　　　　　　　　　　　　　　　宋韩维一夜严风结素波盍簪宁避晓寒多范滂揽辔方清俗墨子回车岂恶歌云外雁寒惊岁晚林间鸦语弄春和知君不久承宽诏始奈红裙绿酒何　　朝云诗
并
引
　　　　　　　苏轼
　世谓乐天有粥骆马放杨柳枝词嘉其主老病不　忍去也然梦得有诗云春尽絮飞留不得随风好　去落谁家乐天亦云病与乐天相伴住春随樊子　一时归则是樊素竟去也予家有数妾四五年相　继辞去独朝云者随予南迁因读乐天集戏作此　诗朝云姓王氏钱塘人尝有子曰干儿未□而夭　云不似杨枝别乐天恰如通德伴伶元阿奴络秀不同老天女维摩总解禅经卷药垆新活计舞衫歌扇旧因缘丹成逐我三山去不作巫阳云雨仙　　赵成伯家有丽人仆忝乡人不肯开樽徒吟春　　雪美句次韵一笑　　　　　　　前人绣帘朱户未曾开谁见梅花落镜台试问高吟三十韵何如低唱两三杯莫言衰鬓聊相映须得纤腰与共回知道文君隔青琐梁园赋客肯言才　　戏赠田辨之琴姬　　　　　　　前人流水随弦滑清风入指寒坐中有狂客莫近绣帘弹　　吴子野绝粒不睡过作诗戏之芝上人陆道士　　皆和予亦次韵　　　　　　　　前人聊为不死五通仙终了无生一大缘独鹤有声知半夜老蚕不食已三眠怜君解比人间梦许我求逃醉后禅会与江山成故事不妨诗酒乐新年　　戏子由　　　　　　　　　　　前人宛丘先生长如丘宛丘学舍小如舟常时低头诵经史忽然欠伸屋打头斜风吹帷雨注面先生不愧旁人羞任从饱死笑方朔肯为雨立求秦优眼前勃磎何足道处置六凿须天游读书万卷不读律致君尧舜知无术劝农冠盖闹如云送老虀盐甘似蜜门前万事不挂眼头虽长低气不屈余杭别驾无功劳画堂五丈容旗旄重楼跨空雨声远屋多人少风骚骚平生所惭今不耻坐对疲氓更鞭棰道逢阳虎呼与言心知其非口诺唯居高志下真何益气节消缩今无几文章小技安足程先生别驾旧齐名如今衰老俱无用付与时人分重轻　　盐官部役戏呈同事兼寄述古　　前人新月照水水欲冰夜霜穿屋衣生棱野庐半与牛羊共晓鼓却随鸦鹊兴夜来履破裘穿缝红颊曲眉应入梦千夫在野口如林岂不怀归畏嘲弄我州贤将知人劳已酿白酒买豚羔耐寒努力归不远两脚冻硬公须□　　将之湖州戏赠莘老　　　　　　前人余杭自是山水窟侧闻吴兴更清绝湖中橘林新着霜溪上苕花正浮雪顾渚茶芽白于齿梅溪木瓜红胜颊吴儿脍缕薄欲飞未去先说馋涎垂亦知谢公到郡久应怪杜牧寻春迟鬓丝只好对禅榻湖亭不用张水嬉　　戏赠　　　　　　　　　　　　前人惆怅沙河十里春一番花老一番新小桥依旧斜阳里不见楼中垂手人　　和邵同年戏赠贾牧秀才三首　　前人倾盖相欢一笑中从来未省马牛风卜邻尚可容三径投社终当作两翁古意已将兰缉佩招词闲咏桂生丛此身自断天休问白发年来渐不公朝见新荑出旧槎骚人孤愤苦思家五噫处士太穷约三赋先生多诞夸帐外鹤鸣奁有镜个中钱尽案无鲑玉川何日朝金阙白昼关门守夜叉生涯到处似樯乌科第无心摘颔须黄帽刺船忘岁月白衣□酒慰鳏孤狙公欺病来分栗水伯知馋为出鲈莫向洞庭歌楚曲烟波渺渺正愁予　　九日舟中望见有美堂上鲁少卿饮处以诗戏　　之二首　　　　　　　　　　　前人指点云间数点红笙歌正拥紫髯翁谁知爱酒龙山客却在渔舟一叶中西阁珠帘卷落晖水沈烟断佩声微遥知通德凄凉甚拥髻无言怨未归　　张子野年八十五尚闻买妾述古令作诗　　　　　　　　　　　　　　　　前人锦里先生自笑狂莫欺九尺鬓眉苍诗人老去□□在公子归来燕燕忙柱下相君犹有齿江南刺史已无肠平生谬作安昌客略遣彭宣到后堂　　赠张刁二老　　　　　　　　　前人两邦山水未凄凉二老风流总健强共成一百七十岁各饮三万六千觞藏春坞里莺花闹仁寿桥边日月长惟有诗人被磨折金钗零落不成行　　梅圣俞诗中有毛长官者今于潜令国华也圣　　俞没十五年而君犹为令捕蝗至其邑作诗戏　　之　　　　　　　　　　　　　前人诗翁憔悴老一官厌见苜蓿堆青盘归来羞涩对妻子自比□鱼缘竹竿今君滞留生二毛饱听衙鼓眠黄绸更将嘲笑调朋友人道猕猴骑土牛愿君恰似高常侍暂为小邑仍刺史不愿君为孟浩然却遭明主放还山宦游逢此岁年恶飞蝗来时半天黑羡君封境稻如云蝗自识人人不识　　乔将行烹鹅鹿出刀剑以饮客以诗戏之　　　　　　　　　　　　　　　　前人破匣哀鸣出素虬倦看鶂鶂听呦呦明朝只恐兼烹鹤此去还须却佩牛便可先呼报恩子不妨仍带醉乡侯他年万骑归应好奈有移文在故丘　　戏周正儒二绝　　　　　　　　前人折臂三公未可知会当千镒访权奇劝君鬻骆犹闲事肠断闺中杨柳枝天□新颁玉鼻骍故人共敝亦常情相如虽老犹能赋换马还应继二生　　戏用晁补之韵　　　　　　　　前人昔我尝陪醉翁醉今君但吟诗老诗清诗咀嚼那得饱瘦竹潇洒令人饥试问凤凰饥食竹何如驽马肥苜蓿知君忍饥空诵诗口颊澜翻如布谷　　东川清丝寄鲁冀州戏赠　　　　前人鹅溪清丝清如冰上有千岁交枝藤藤生谷底饱风雪岁晚忽作龙蛇升嗟我虽为老侍从骨寒只受布与缯□头锦衾未还客坐觉芒刺在背膺岂知髯卿晚乃贵福禄正似川方增醉中倒着紫绮裘下有半臂出缥绫封题不敢妄裁剪刀尺自有佳人能遥知千骑出清晓积雪未放游尘兴白须红带柳丝下老弱空巷人相登但放奇纹出领袖吾髯虽老无人憎　　章质夫送酒六壶书至而酒不达戏作小诗问　　之　　　　　　　　　　　　　前人白衣送酒侮渊明急扫风轩洗破觥岂意青州六从事化为乌有一先生空烦左手持新蟹漫绕东篱嗅落英南海使君今北海定分百榼饷春耕　　南禅长老和诗不已故作六虫篇答之
　　　　　　　　　　　　　　　　前人凤凰览德辉远引不待遣鷾鸸恋庭宇倏忽来千转那将坐井蛙而比谈天衍□鱼着文字□死犹遭卷老牛疲耕作见月亦妄喘东坡方三问南禅已五反老人但目击侍者应足茧最后六虫篇深寄恨语浅　　戏孙公素　　　　　　　　　　前人披扇当年笑温峤握刀晚岁战刘郎不须戚戚如冯衍便与时时说李阳　　和赵成伯兼戏禹功　　　　　　前人金钱石竹道旁秋翠黛红裙马上讴无限小儿齐拍手山公又作习池游　　答王巩巩将见过有诗自谓恶客戏之
　　　　　　　　　　　　　　　　前人汴泗绕吾城城坚如削铁中有李临淮号令肝胆裂古来彭城守未省怕恶客恶客云是谁祥符相公孙是家豪逸生有种千金一掷颇黎盆连车载酒来不饮外酒嫌其村子有千瓶酒我有万株菊任子满头插团团见花不见目醉中插花归花重压折轴问客何所须客言我爱山青山自绕郭不要买山钱此外有黄楼楼下一河水美哉洋洋乎可以疗饥并洗耳彭城之游乐复乐客恶何如主人恶　　夜过舒尧文戏作　　　　　　　前人先生堂前霜月苦弟子读书喧两庑推门入室书纵横蜡纸灯笼幌云母先生骨清少眠卧长夜默坐数更鼓耐寒石砚欲生冰得火铜瓶如过雨郎君欲出先自赞坐客敛□谁敢侮明朝阮籍过阿戎应作羲之羡怀祖　　陈季常自岐亭见访郡中及旧州诸豪争欲邀　　致之戏作陈孟公诗一首　　　　前人孟公好饮宁论斗醉后关门防客走不妨闲过左阿君百谪终为贤太守老居闾里自浮沈笑问伯松何苦心忽然载酒从陋巷为爱扬雄作酒箴长安富儿求一过千金寿君君笑唾汝家安得客孟公从来只识陈惊座　　太守徐君猷通守孟亨之皆不饮以戏之　　　　　　　　　　　　　　　　前人孟嘉嗜酒桓温笑徐邈狂言孟德疑公独未知其趣尔臣今时复一中之风流自有高人识通介宁随薄俗移二子有灵应抚掌吾孙还有独醒时　　戏足柳公权联句
并
引
　　　前人
　宋玉对楚王此独大王之雄风也庶人安得而共　之讥楚王知己而不知人也柳公权小子与文宗　联句有美而无箴故为足成其篇人皆苦炎热我爱夏日长熏风自南来殿阁生微凉一为居所移苦乐永相忘愿言均此施清阴分四方　　泗州过仓中刘景文老兄戏赠一绝　　　　　　　　　　　　　　　　前人既聚伏波米还数魏舒筹应笑苏夫子侥幸得湖州　　戏题巫山县用杜子美韵　　　　前人巴俗深留客吴侬但忆归直知难共语不是故相违东县闻铜臭江陵换夹衣丁宁巫峡雨慎莫暗朝晖　　数日前梦人示余一卷文字大略若论马者用　　吃蹶两字梦中甚赏之觉而忘其余戏作数语　　足之　　　　　　　　　　　　前人天骥虽老举鞭脱逸交驰蚁封步中衡石旁睨驽骀丰肉灭节徐行方轨动辄吃蹶天资相绝未易致诘　　刘监仓家煎米粉作饼子余云为甚酥潘邠老　　家造逡巡酒余饮之莫作醋错着水来否后数　　日余携家饮郊外因作小诗戏刘公求之　　　　　　　　　　　　　　　　前人野饮花间百物无杖头惟挂一葫芦已倾潘子错着水更□君家为甚酥　　嘲子由　　　　　　　　　　　前人堆几尽埃简攻之如□虫谁知圣人意不在古书中　　万州太守高公宿约游岑公洞而夜雨连明戏　　赠二小诗　　　　　　　　　　前人肩舆欲到岑公洞正怯冲泥傍险行定是岑公閟清境春江一夜雨连明蓬高枕雨如渑恰似糟□压酒声今日岑公不能饮吾侪犹健可频倾　　西山戏题武昌王居士
并
引
　前人
　予往在武昌西山九曲亭上有题一句元鸿横号　黄槲岘九曲亭即吴王岘山一山皆槲叶其旁即　元结陂湖也荷花极盛因为对云皓鹤下浴红荷　湖座客皆笑同请赋此诗江干高居坚关扃犍耕躬稼角挂经篙竿击舸菇茭隔笳鼓过军鸡狗惊解襟顾景各箕踞击剑赓歌几举觥荆菅供脍愧搅聒干锅更戛甘瓜羹　　戏和正甫一字韵　　　　　　　前人故居剑阁隔锦官柑果姜蕨交荆菅奇孤甘挂汲古绠侥觊敢揭钧金竿已归耕稼供□桔公贵干蛊高巾冠改更句格各蹇吃姑因狡狯加间关　　成伯家宴造坐无由辄欲效颦而酒已尽入夜　　不欲烦扰戏作小诗求数酌而已　前人道士令严难继和僧伽帽小却空回隔篱不唤邻翁饮抱瓮须防吏部来　　和子由次王巩韵如囊之句可为一噱
　　　　　　　　　　　　　　　　前人平生未省为人忙贫贱安闲气味长粗免趋时头似葆稍能忍事腹如囊简书见迫身今老尊酒闻呼首一昂欲把天河聊自洗尘埃满面鬓眉黄　　闻王巩还京会客剧饮戏赠　　　前人闻君归去便招呼笑语不知清夜徂结束佳人试银甲留连狂客恼金吾烛花零落玉山倒诗笔攲斜翠袖扶暂醉何年依锦瑟东斋还复卧氍毹　　次韵王巩同饮王廷老度支家戏咏
　　　　　　　　　　　　　　　　前人白鱼紫蟹早霜前有酒何须问圣贤上客远来工缓颊双鬟为出小垂肩新传大曲皆精绝忽发狂言亦可怜莫怪贫家少还往自须先办买花钱　　对莲花戏寄晁应之　　　　　　张耒平池碧玉秋波莹绿云拥扇青瑶柄水宫仙女斗新妆轻步凌波踏明镜彩桥下有双鸳戏曾托鸳鸯问深意半开微敛竟无言裛露微微洒秋泪晁郎神仙好风格须遣仙娥伴仙客人间万事苦参差叹尽清香不来摘　　嘲仲益春时殖兰甚勤比新东轩遂悉鉏去或　　者讥笑则曰予将易竹于此作此戏之　　　　　　　　　　　　　　　　邹浩低檐荫茅竹陋如野人居夫子莞尔笑曰此真吾庐庭前郁乔木庭后有榛芜芟削随手净春兰殖扶疏光影动几馨香袭文书皎然纫佩心邂逅同三闾尔来基构新百事凌往初突兀焕华屋茅竹埽莫余双楠庭之珍斩伐殊荣枯要使碧油幢特立当阶除念念人勋业不与蓬荜俱兰虽不生门安得逭诛锄剖琴如剖薪烹鹤如烹鱼珠玉抵飞鸟镈钟委洪炉逝矣覆辙存来车犹此涂尚欲取修竹永以娱朝晡问竹竹无言冷风一虚徐　　戏促朝宗酒约　　　　　　　欧阳澈雨收云海涌金盆檐卷香丝破篆纹双陆无心酬白璧十千有约醉红裙哦诗误许联师服载酒真当过子云待遣秋娘呈妙舞春衫已把水沉熏　　戏简钱处和　　　　　　　　　曹勋闻道维摩棐几前花随宝女下云天合欢带缓新妆薄燕子楼深晚色鲜想得琼枝宜夜夜只应璧月共娟娟何时遂预平生友与出湘云伴锦筵　　戏萧高风曾孟升二友　　　　罗公升丹凤辞旧栖四海求其凰偶来梧竹间振翮鸣朝阳众禽不自揣竞欲饮余光神物要自珍微羽那足当了知霄汉姿不集灌莽场所忧燕雀杂坐更鸿鹄藏丹山有佳侣足以陪双翔人间勿为留归哉白云乡　　次韵卿山主解嘲　　　　　　释如璧道人竹瘦松柏刚饱更风雨惯雪霜堂堂自住一法界岂与萧艾相短长利刀割水风吹光以空坏空竟谁伤君不见湖边飞来两白鹭终朝容与水云乡　　戏杨新城　　　　　　　　　金蔡珪长短亭中竟日忙解鞍初喜水云乡风前列席花钿秀雨后行厨杏粥香春色纷纷惊过眼歌声故故促传觞蓬莱殿下同年客定笑狂夫老更狂　　戏答侯威卿□墨　　　　　　刘从益万松火厄化缁尘依旧徂徕雪里春冷剂香螺夔一足破悭公与画眉人　　戏景贤
并
序
　　　　　元刘秉忠
　景贤弹雉朝飞予作诗戏之蒙宠和有若有余阴　乞一枝之句予再用前韵以拒之遏住行云不敢飞一声还噎一声悲蛮儿深惬龙冈意唱得香山杨柳枝　　长安驿道中观芙蓉寄嘲伯循　　宋褧玉溪桥畔淡朝霞照景红妆泫露华说与分司才御史水边花胜驿中花　　解嘲　　　　　　　　　　　　缪鉴莫笑诗翁懒出门诗翁乐事在山村莺啼杨柳金歌舞蝶宿梨花雪梦魂画丹青分曙色压醅醁涨溪痕燕帘风里茶烟外自选唐诗教子孙　　雪轩高士以白纻制服作歌戏赠　周权经冰纬玉纷纵横三盥寒露方织成晓机裂下不敢玩一道雪瀑来中庭天然精洁不可涴犀熏麝染□吴绫制成素服轻于雪雅称仙官锵佩玦星斗离离夜插椽高兴飘飘白银阙乘风便鞚紫鸾车琼箫吹落蓬莱月　　戏简江君逸清明日移家　　　吴景奎曲巷垂杨映杏花清明时节客移家白头老子风流甚自与文君驾小车　　戏赠应修吉　　　　　　　　丁鹤年砚溪居士神仙侣短发萧萧雪满簪暖老恨无燕赵玉养生赖有坎离金□头酒熟留僧饮席上诗成对客吟岁晚山空谁是伴北窗梅月最知心　　戏简文量　　　　　　　　　明陆釴连娟新月照黄昏无事知君静掩门醉里无功应自适愁来仲孺与谁论金鱼定想娇儿□鸾镜难忘舞影存昨夜天风欺独客青绫吹透不成温　　又
樽前谁遣雪儿歌司马风情晚更多银蜡影偏人已醉紫檀声断欲如何归来尚想桓伊笛醒后空□学士波戏问韦娘今健否青楼元自不曾过　　移席茅山东顶徐永年避酒而去作歌嘲之　　　　　　　　　　　　　　　　沈周自我来茅山春雾拨不开冥迷五日思困顿当面不见紫翠堆今朝喜有风汛埽两目浩荡天光回秀峰戢戢各拱立伺我道左千戟排苍松为幄碧草荐洼石一一罗尊罍高天广野寄笑傲芙蓉对面劝我一吸三百杯徐卿不能有此量自椒而窜山之隈隔林大呼谷与应掉尾竟去无徘徊却从地上举手谢远意若诉不得相追陪会难别易略不恤有乐弗取真吴呆山禽冲客啄余胔野花点席粘残醅老兵既失老僧在且握石子为阄猜醉来枕藉足力惫扶掖不起相摧颓明朝烂漫别办冶游事青山在在似作游人媒久住山亦许不作谢令推凭我裁截笔作剪信我包括诗为胎请君急急还来看怪事金鳌左股昨夜安在哉　　嘲何生　　　　　　　　　　黄姬水洞房昨夜春风生燕子重来花又新帐里犹思返魂术妆前仍作画眉人　　茂之乞画楚山图余将游武林走笔戏答　　　　　　　　　　　　　　　胡宗仁片帆已挂晓须开无奈游情日与催欲画楚山青万迭待余行看越山来　　泖上嘲吴凝父　　　　　　　　范汭林皋叶脱风凄凄远峰森立寒云齐满船离思半江月未到五更鸡乱啼　　嘲江佥事　　　　　　　　　王稚钦江生突兀扬文锋千奇万怪谁与同博物岂惟精尔雅识字何止过扬雄求深索隐苦不置一言忌使流俗同令弟大篆逼锺鼎绝响耻作斯邕等生也为文遣弟书一出皆称二难并纵有楚史不可读满堂观者徒张目少年往往致讥评生也不言但扪腹好丑从来安可期豪杰无时翻自疑请君宝此无易辙圣人复起当相知　　满庭芳
雪中戏
呈友人
　宋黄庭坚
风力驱寒云容呈瑞晓来到处花飞遍装琼树春意到南枝便是渔蓑旧画纶竿重横玉低垂今宵里香闺邃馆幽赏事偏宜　风流金马客歌鬟醉拥乌帽斜欹问人间何处鹏运天池且共周郎按曲音微误首已先回同心事丹山路稳长伴彩鸾归　　减字木兰花
戏吴
奉议
　　　舒亶
眉山敛额往事追思空手拍雁字频飞生怕人来说着伊　闲抛绣履愁殢香衾浑不起莫似扬州只作寻常薄幸休　　一枝花
醉中
戏作
　　　　辛弃疾
千丈擎天手万卷悬河口黄金腰下印大如斗更千骑弓刀挥霍遮前后百计千方久似斗草儿童赢个他家偏有　算枉了双眉长皱白发空回首那时间说向山中友看丘垄牛羊更辨贤愚否且自栽花柳怕有人来但只道今朝病酒　　玉梅令
石湖长寒
不出戏之
　姜夔
疏疏雪片散入南溪苑春寒锁旧家亭馆有玉梅几树背立怨东风高花未吐暗香已远　公来领客梅花能劝花长好愿公更健便揉春为酒剪雪作新诗一日绕花千转　　少年游
戏张
斗甫
　　　　　前人
双螺未合双蛾先敛家在碧云西别母情怀随郎滋味桃叶渡江时　扁舟载了匆匆去今夜泊前溪杨柳津头梨花墙外心事两人知　　眉妩
戏张
仲远
　　　　　　前人
看垂杨连苑杜若吹沙愁损未归眼信马青楼去重帘下娉婷人妙飞燕翠尊共款听艳歌郎意先感便手月地云阶里爱良夜微暖　无限风流疏散有暗藏弓履偷寄香翰明月闻津鼓湘江上催人还解春揽乱红万点怅断魂烟水遥远又争似相乘一舸镇长见　　少年游
戏
友
　　　　　元吴元可
石榴花下薄罗衣睡起却寻棋未省高低被伊春笋拈了白琉璃　钏脱钗斜浑不省意重子声迟对面痴心只愁收局肠断欲输时　　沁园春
戏作毛颖
策学士文
明储懋端
咨汝颖乎自陈老秃屡乞余骸念望重灵南山感月名高绣虎北海惊雷铁画银钩积成劳悴渐向秋风文冢埋嘉乃绩俾守中山郡其往钦哉　吾将以礼为媒纵故老终疏世莫猜令蜀地裁笺先生久待淇园截管君子蒙灾亟召绿沈置之即墨锡汝龙宾水一杯兼策汝端明殿学士速驾前来

　嘲谑部纪事一
左传庄公十一年乘丘之役公以金仆姑射南宫长万公右歂孙生搏之宋人请之宋公靳之曰始吾敬子今子鲁囚也吾弗敬子矣病之十二年秋宋万弒闵公于蒙泽公羊传万尝与庄公战获乎庄公庄公归散舍诸宫中数月然后归之归反为大夫于宋与闵公博妇人皆在侧万曰甚矣鲁侯之淑鲁侯之美也天下诸侯宜为君者惟鲁侯尔闵公矜此妇人妒其言顾曰此虏也尔虏焉故鲁侯之美恶乎至万怒搏闵公绝其脰仇牧闻君弒趋而至遇之于门手剑而叱之万臂摋仇牧碎其首齿着乎门阖仇牧可谓不畏强御矣左传文公十八年齐懿公之为公子也与邴歜之父争田勿胜及即位乃掘而刖之而使歜仆纳阎职之妻而使职骖乘夏五月公游于申池二人浴于池歜以扑抶职职怒歜曰人夺女妻而不怒一抶女庸何伤职曰与刖其父而弗能病者何如乃谋弒懿公纳诸竹中归舍爵而行齐人立公子元宣公二年郑公子归生受命于楚伐宋宋华元乐吕御之二月壬子战于大棘宋师败绩囚华元获乐吕宋人以兵车百乘文马百驷以赎华元于郑半入华元逃归立于门外告而入见叔牂曰子之马然也对曰非马也其人也既合而来奔宋城华元为植巡功城者讴曰睅其目皤其腹弃甲而复于思于思弃甲复来使其骖乘谓之曰牛则有皮犀兕尚多弃甲则那役人曰从其有皮丹漆若何华元曰去之夫其口众我寡襄公四年邾人莒人伐鄫臧纥救鄫侵邾败于狐骀国人逆丧者皆髽鲁于是乎始髽国人诵之曰臧之狐裘败我于狐骀我君小子朱儒是使朱儒朱儒使我败于邾庄子则阳篇魏莹与田侯牟约田侯牟背之魏莹怒将使人刺之犀首闻而耻之曰君为万乘之君也而以匹夫从雠衍请受甲二十万为君攻之虏其人民系其牛马使其君内热发于背然后拔其国忌也出走然后抶其背折其脊季子闻而耻之曰筑十仞之城城者既十仞矣则又坏之此胥靡之所苦也今兵不起七年矣此王之基也衍乱人不可听也华子闻而丑之曰善言伐齐者乱人也善言勿伐者亦乱人也谓伐之与不伐乱人也者又乱人也君曰然则若何曰君求其道而已矣惠子闻之而见戴晋人戴晋人曰有所谓蜗者君知之乎曰然有国于蜗之左角者曰触氏有国于蜗之右角者曰蛮氏时相与争地而战伏尸数万遂北旬有五日而后反君曰噫其虚言与曰臣请为君实之君以意在四方上下有穷乎君曰无穷曰知游心于无穷而反在通达之国若存若亡乎君曰然曰通达之中有魏于魏中有梁于梁中有王王与蛮氏有辨乎君曰无辨客出而君惝然若有亡也客出惠子见君曰客大人也圣人不足以当之惠子曰夫吹管也犹有嗃也吹剑首者吷而已矣尧舜人之所誉也道尧舜于戴晋人之前譬犹一吷也外物篇儒以诗礼发□大儒胪传曰东方作矣事之何若小儒曰未解裙襦口中有珠诗固有之曰青青之麦生于陵陂生不布施死何含珠为接其鬓其顪儒以金椎控其颐徐别其颊无伤口中珠列子仲尼篇郑之圃泽多贤东里多才圃泽之役有伯丰子者行过东里遇邓析邓析顾其徒而笑曰为若舞彼来者奚若其徒曰所愿知也邓析谓伯丰子曰汝知养养之义乎受人养而不能自养者犬豕之类也养物而物为我用者人之力也使汝之徒食而饱衣而息执政之功也长幼群聚而为牢籍庖厨之物奚异犬豕之类乎伯丰子不应伯丰子之从者越次而进曰大夫不闻齐鲁之多机乎有善治土木者有善治金革者有善治声乐者有善治书数者有善治军旅者有善治宗庙者群才备也而无相位者无能相使者而位之者无知使之者无能而知之与能为之使焉执政者乃吾之所使子奚矜焉邓析无以应目其徒而退启颜录齐晏婴短小使楚楚为小门于大门侧乃延晏子婴不入曰使狗国狗门入今臣使楚不当从狗门入王曰齐无人耶对曰齐使贤者使贤王不肖者使不肖王婴不肖故使王耳王谓左右曰晏婴辞辩吾欲伤之坐定缚一人来王问何谓者左右曰齐人坐盗王视婴曰齐人善盗乎对曰婴闻橘生于江南至江北为枳枝叶相似其实味且不同水土异也今此人生于齐不解为盗入楚则为盗其实不同水土使之然也王笑曰寡人反取病焉国语董叔将取于范氏叔向曰范氏富盍已乎曰欲为系援焉它日董祁诉于范献子曰不吾敬也献子执而纺于庭之槐叔向过之曰子盍为我请乎叔向曰求系既系矣求援既援矣欲而得之又何请焉史记滑稽列传淳于髡者齐之赘婿也长不满七尺滑稽多辩数使诸侯未尝屈辱齐威王之时喜隐好为淫乐长夜之饮沈湎不治委政卿大夫百官荒乱诸侯并侵国且危亡在于旦暮左右莫敢谏淳于髡说之以隐曰国中有大鸟止王之庭三年不蜚又不鸣王知此鸟何也王曰此鸟不飞则已一飞冲天不鸣则已一鸣惊人于是乃朝诸县令长七十二人赏一人诛一人奋兵而出诸侯振惊皆还齐侵地威行三十六年语在田完世家中威王八年楚大发兵加齐齐王使淳于髡之赵请救兵赍金百斤车马十驷淳于髡仰天大笑冠缨索绝王曰先生少之乎髡曰何敢王曰笑岂有说乎髡曰今者臣从东方来见道旁有穰田者操一豚蹄酒一盂祝曰瓯窭满篝汗邪满车五谷蕃熟穰穰满家臣见其所持者狭而所欲者奢故笑之于是齐威王乃益赍黄金千镒白璧十双车马百驷髡辞而行至赵赵王与之精兵十万革车千乘楚闻之夜引兵而去威王大悦置酒后宫召髡赐之酒问曰先生能饮几何而醉髡对曰臣饮一斗亦醉一石亦醉威王曰先生饮一斗而醉恶能饮一石哉其说可得闻乎髡曰赐酒大王之前执法在旁御史在后髡恐惧俯伏而饮不过一斗径醉矣若亲有严客髡帣鞴鞠侍酒于前时赐余沥奉觞上寿数起饮不过二斗径醉矣若朋友交游久不相见卒然相睹欢然道故私情相语饮可五六斗径醉矣若乃州闾之会男女杂坐行酒稽留六博投壶相引为曹握手无罚目眙不禁前有堕珥后有遗簪髡窃乐此余可八斗而醉二参日暮酒阑合尊促坐男女同席履舄交错杯盘狼藉堂上烛灭主人留髡而送客罗襦襟解微闻芗泽当此之时髡心最欢能饮一石故曰酒极则乱乐极则悲万事尽然言不可极极之而衰以讽谏焉齐王曰善乃罢长夜之饮以髡为诸侯主客宗室置酒髡尝在侧战国策齐人见田骈曰闻先生高义设为不宦而愿为役田骈曰子何闻之对曰臣闻之邻人之女田骈曰何谓也对曰臣邻人之女设为不嫁行年三十而有七子不嫁则不嫁然嫁过毕矣今先生设为不宦訾养千锺徒百人不宦则然矣而富过毕矣田子辞韩子外储说左下篇齐有狗盗之子与刖危子戏而相夸盗子曰吾父之裘独有尾危子曰吾父独冬不失□史记滑稽列传优孟者故楚之乐人也长八尺多辩常以谈笑讽谏楚庄王之时有所爱马衣以文绣置之华屋之下席以露□啖以枣脯马病肥死使群臣丧之欲以棺□大夫礼葬之左右争之以为不可王下令曰有敢以马谏者罪至死优孟闻之入殿门仰天大哭王惊而问其故优孟曰马者王之所爱也以楚国堂堂之大何求不得而以大夫礼葬之薄请以人君礼葬之王曰何如对曰臣请以雕玉为棺文梓为□梗枫豫章为题凑发甲卒为穿圹老弱负土齐赵陪位于前韩魏翼卫其后庙食太牢奉以万户之邑诸侯闻之皆知大王贱人而贵马也王曰寡人之过一至此乎为之奈何优孟曰请为大王六畜葬之以垄为椁铜历为棺赍以姜枣荐以木兰祭以粳稻衣以火光葬之于人腹肠于是王乃使以马属太官无令天下久闻也楚相孙叔敖知其贤人也善待之病且死属其子曰我死汝必贫困若往见优孟言我孙叔敖之子也居数年其子穷困负薪逢优孟与言曰我孙叔敖之子也父且死时属我贫困往见优孟优孟曰若无远有所之即为孙叔敖衣冠抵掌谈语岁余像孙叔敖楚王及左右不能别也庄王置酒优孟前为寿庄王大惊以为孙叔敖复生也欲以为相优孟曰请归与妇计之三日而为相庄王许之三日后优孟复来王曰妇言谓何孟曰妇言慎无为楚相不足为也如孙叔敖之为楚相尽忠为廉以治楚楚王得以霸今死其子无立锥之地贫困负薪以自饮食必如孙叔敖不如自杀因歌曰山居耕田苦难以得食起而为吏身贪鄙者余财不顾耻辱身死家室富又恐受赇枉法为奸触大罪身死而家灭贪吏安可为也念为廉吏奉法守职竟死不敢为非廉吏安可为也楚相孙叔敖持廉至死方今妻子穷困负薪而食不足为也于是庄王谢优孟乃召孙叔敖子封之寝丘四百户以奉其祀后十世不绝此知可以言时矣优旃者秦倡侏儒也善为笑言然合于大道秦始皇时置酒而天雨陛楯者皆沾寒优旃见而哀之谓之曰汝欲休乎陛楯者皆曰幸甚优旃曰我即呼汝汝疾应曰诺居有顷殿上上寿呼万岁优旃临槛大呼曰陛楯郎郎曰诺优旃曰汝虽长何益幸雨立我虽短也幸休居于是始皇使陛楯者得半相代始皇尝议欲大苑囿东至函谷关西至雍陈仓优旃曰善多纵禽兽于其中寇从东方来令麋鹿触之足矣始皇以故辍止二世立又欲漆其城优旃曰善主上虽无言臣固将请之漆城虽于百姓愁费然佳哉漆城荡荡寇来不能上即欲就之易为漆耳顾难为荫室于是二世笑之以其故止居无何二世杀死优旃归汉数年而卒汉书东方朔传武帝初即位征天下举方正贤良文学材力之士待以不次之位四方士多上书言得失自衒鬻者以千数其不足采者辄报闻罢朔初来上书曰臣朔少失父母长养兄嫂年十二学书三冬文史足用十五学击剑十六学诗书诵二十二万言十九学孙吴兵法战阵之具钲鼓之教亦诵二十二万言凡臣朔固已诵四十四万言又常服子路之言臣朔年二十二长九尺三寸目若悬珠齿若编贝勇若孟贲捷若庆忌廉若鲍叔信若尾生若此可以为天子大臣矣臣朔昧死再拜以闻朔文辞不逊高自称誉上伟之令待诏公车奉禄薄未得省见久之朔绐驺朱儒曰上以若曹无益于县官耕田力作固不及人临众处官不能治民从军击卤不任兵事无益于国用徒索衣食今欲尽杀若曹朱儒大恐啼泣朔教朱儒上即过叩头请罪居有顷闻上过朱儒皆号泣顿首上问何为对曰东方朔言上欲尽诛臣等上知朔多端召问朔何恐朱儒为对曰臣朔生亦言死亦言朱儒长三尺奉一囊粟钱二百四十臣朔长九尺余亦奉一囊粟钱二百四十朱儒饱欲死臣朔饥欲死臣言可用幸异其礼不可用罢之无令但索长安米上大笑因使待诏金马门稍得亲近上尝使诸数家射覆置守宫盂下射之皆不能中朔自赞曰臣尝受易请射之乃引蓍布卦而对曰臣以为龙又无角谓之为□又有足跂跂脉脉善缘壁是非守宫即蜥蜴上曰善赐帛十匹复使射他物连中辄赐帛时有幸倡郭舍人滑稽不穷尝侍左右曰朔狂幸中耳非至数也臣愿令朔复射朔中之臣榜百朔不能中臣赐帛乃覆树上寄生令朔射之朔曰是窭数也舍人曰果知朔不能中也朔曰生肉为脍干肉为脯树上为寄生盆下为窭数上令倡监榜舍人舍人不胜痛呼謈朔笑之曰咄口无毛声謷謷尻益高舍人恚曰朔擅诋欺天子从官当弃市上问朔何故诋之对曰臣非敢诋之乃与为隐耳上曰隐云何朔曰夫口无毛者狗窦也声謷謷者乌哺鷇也尻益高者鹤俯啄也舍人不服因曰臣愿复问朔隐语不知亦当榜即妄为谐语曰令壶龃老柏涂伊优亚狋吽牙何谓也朔曰令者命也壶者所以盛也龃者齿不正也老者人所敬也柏者鬼之廷也涂者渐洳径也伊优亚者辞未定也狋吽牙者两犬争也舍人所问朔应声辄对变诈锋出莫能穷者左右大惊上以朔为常侍郎遂得爱幸久之伏日诏赐从官肉大官丞日晏不来朔独拔剑割肉谓其同官曰伏日当蚤归请受赐即怀肉去大官奏之朔入上曰昨赐肉不待诏以剑割肉而去之何也朔免冠谢上曰先生起自责也朔再拜曰朔来朔来受赐不待诏何无礼也拔剑割肉一何壮也割之不多又何廉也归遗细君又何仁也上笑曰使先生自责乃反自誉赐酒一石肉百斤归遗细君朔虽诙笑然时观察颜色直言切谏上常用之自公卿在位皆敖弄无所为屈上以朔口谐辞给好作问之尝问朔曰先生视朕何如主也朔对曰自唐虞之隆成康之际未足以谕当世臣伏观陛下功德陈五帝之上在三王之右非若此而已诚得天下贤士公卿在位咸得其人矣譬若以周召为丞相孔丘为御史大夫太公为将军毕公高拾遗于后卞严子为卫尉皋陶为大理后稷为司农伊尹为少府子贡使外国颜闵为博士子夏为太常益为右扶风季路为执金吾契为鸿胪龙逄为宗正伯夷为京兆管仲为冯翊鲁般为将作仲山甫为光禄申伯为太仆延陵季子为水衡百里奚为典属国柳下惠为大长秋史鱼为司直蘧伯玉为太傅孔父为詹事孙叔敖为诸侯相子产为郡守王庆忌为期门夏育为鼎官羿为旄头宋万为式道候上乃大笑是时朝廷多贤材上复问朔方今公孙丞相儿大夫董仲舒夏侯始昌司马相如吾丘寿王主父偃朱买臣严助汲黯胶仓终军严安徐乐司马迁之伦皆辩知闳达溢于文辞先生自视何与比哉朔对曰臣观其臿齿牙树颊胲吐唇吻擢项颐结股脚连脽尻遗蛇其迹行步偊旅臣朔虽不肖尚兼此数子者朔之进对淡辞皆此类也后汉书锺离意传帝性褊察好以耳目隐发为明故公卿大臣数被诋毁近臣尚书以下至见提拽常以事怒郎药崧以杖撞之崧走入□下帝怒甚疾言曰郎出郎出崧曰天子穆穆诸侯煌煌未闻人君自起撞郎帝赦之边韶传韶字孝先陈留浚仪人也以文学知名教授数百人韶口辩曾昼日假卧弟子私嘲之曰边孝先腹便便懒读书但欲眠韶潜闻之应时对曰边为姓孝为字腹便便五经笥但欲眠思经事寐与周公通梦静与孔子同意师而可嘲出何典记嘲者大惭韶之才捷皆此类也孔融传曹操攻屠邺城袁氏妇子多见侵略而操子丕私纳袁熙妻甄氏融乃与操书称武王伐纣以妲己赐周公操不悟后问出何经典封曰以今度之想当然耳后操讨乌桓又嘲之曰大将军远征萧条海外昔肃慎不贡楛矢丁零盗苏武牛羊可并案也时年饥兵兴操表制酒禁融频书争之多侮慢之辞既见操雄诈渐着数不能堪故发辞偏宕多致乖忤蜀志简雍传雍为昭德将军时天旱禁酒酿者有刑吏于人家索得酿具论者欲令与作酒者同罚雍与先主游观见男女行道谓先主曰彼人欲行淫何以不缚先主曰卿何以知之雍对曰彼有其具与欲酿者同先主大笑而原欲酿者雍之滑稽皆此类也魏志陈矫传矫为郡功曹使过泰山泰山太守东郡薛悌异之结为亲友戏谓矫曰以郡吏而交二千石邻国君屈从陪臣游不亦可乎悌后为魏郡及尚书令皆承代矫云邓艾传注世语曰初荆州刺史裴潜以州泰为从事司马宣王镇宛潜数遣诣宣王由此为宣王所知及征孟达泰又导军遂辟泰泰频丧考妣祖九年居丧宣王留缺待之至三十六日擢为新城太守宣王为泰会使尚书锺繇调泰君释褐登宰府三十六日拥麾盖守兵马郡乞儿乘小车一何驶乎泰曰诚有此君名公之子少有文采故守吏职猕猴骑土牛又何迟也众宾咸悦后历兖豫州刺史所在有筹算绩效诸葛恪传注恪别传曰权尝飨蜀使费祎先逆敕群臣使至伏食勿起祎至权为辍食而群下不起祎嘲之曰凤凰来翔骐驎吐哺驴骡无知伏食如故恪答曰爰植梧桐以待凤凰有何燕雀自称来翔何不弹射使还故乡祎停食饼索笔作麦赋恪亦请笔作磨赋咸称善焉权尝问恪顷何以自娱而更肥泽恪对曰臣闻富润屋德润身臣非敢自娱修己而已又问卿何如滕引恪答曰登阶蹑履臣不如引回筹转策引不如臣恪尝献权马先其耳范慎时在坐嘲恪曰马虽大畜禀气于天今残其耳岂不伤仁恪答曰母之于女恩爱至矣穿耳附珠何伤于仁太子尝嘲恪诸葛元逊可食马矢恪曰愿太子食鸡卵权曰人令卿食马矢卿使人食鸡卵何也恪曰所出同耳权大笑世说新语诸葛瑾为豫州遣别驾到台语云小儿知谈卿可与语连往诣恪恪不与相见后于张辅吴坐中相遇别驾唤恪咄咄郎君恪因嘲之曰豫州乱矣何咄咄之有答曰君明臣贤未闻其乱恪曰昔唐尧在上四凶在下答曰非唯四凶亦有丹朱于是一座大笑启颜录蜀张裔为益州太守为郡人雍闿缚送孙权武侯遣邓芝使吴令言次从权请裔裔自至吴流徙伏匿权未之知故许芝遣裔临发乃引见问裔曰蜀卓氏寡女亡奔相如贵土风俗何以乃尔裔对曰愚以为卓氏寡女犹贤于买臣之妻刘璋会涪时张裕为从事侍坐其人饶须先主嘲之曰吾涿郡特多毛姓东西南北皆诸毛也涿令称曰诸毛缭涿居乎裕即答曰昔有上党潞长迁为涿令者去官还家时人与书欲署潞则失涿署涿则失潞乃署曰潞涿君先主大笑先主无须故裕云及之蜀使张奉嘲尚书令阚泽姓名泽不能答薛综下行乃云蜀者何也有犬为独无犬为蜀横目句身虫入其腹奉曰不当复嘲君吴耶综应声曰无口为天有口为吴君临万邦天子之都于是众坐喜笑而奉无以对也邓艾口吃语称艾艾晋文王戏之曰艾艾是为几艾对曰凤兮凤兮故是一凤世说新语晋文帝与二陈共车过唤锺会同载即驶车委去比出已远既至因嘲之曰与人期行何以迟迟望卿遥遥不至会答曰矫然懿实何必同群帝复问会皋繇何如人答曰上不及尧舜下不逮周孔亦一时之懿士锺毓为黄门郎有机警在景王坐燕饮时陈群子元伯武周子元夏同在坐共嘲毓景王曰皋繇何如人对曰古之懿士顾谓元伯元夏曰君子周而不比群而不党晋书陆云传云与荀隐素未相识尝会张华坐华曰今日相遇可勿为常谈云因抗手曰云间陆士龙隐曰日下荀鸣鹤鸣鹤隐字也云又曰既开青云睹白雉何不张尔弓挟尔矢隐曰本谓是云龙骙骙乃是山鹿野麋兽微弩强是以发迟华抚手大笑潘岳传岳才名冠世为众所疾遂栖迟十年出为河阳令负其才而郁郁不得志时尚书仆射山涛领吏部王济裴楷等并为帝所亲遇岳内非之乃题阁道为谣曰阁道东有大牛王济鞅裴楷秋和峤刺促不得休世说新语嵇阮山刘在竹林酣饮王戎后往步兵曰俗物已复来败人意王笑曰卿辈意亦复可败邪晋武帝问孙皓闻南人好作尔汝歌颇能为不皓正饮酒因举觞劝帝而言曰昔与尔为邻今与汝为臣上尔一杯酒令汝寿万春帝悔之头责秦子羽云子曾不如太原温颙颍川荀范阳张华士乡刘许义阳邹湛河南郑诩此数子者或謇吃无宫商或陋希言语或淹伊多姿态或欢哗少智谞或口如含胶饴或头如巾杵而犹以文采可观意思详序攀龙附凤并登天府启颜录晋锺毓兄弟警悟过人每嘲谑未尝困踬尝语会闻有女善调谑往观之于是盛饰共载行至西门一女子笑曰车中央殊高毓等初不觉车后门生云向已被嘲锺愕然门生曰中央高两头低也盖言羝也兄弟多髯故云晋杨修九岁甚聪慧孔君平诣其父不在杨修时为君平设有果杨梅君平以示修此实君家果修应声答曰未闻孔雀是夫子家禽也晋蔡洪赴洛洛中问曰幕府初开群公辟命求英奇于仄陋采贤俊于岩穴君吴楚之士亡国之余有何异才而应斯举蔡答曰夜光之珠不必出于盟津之河盈握之璧不必采于昆仑之山大禹生于东裔文王生于西羌贤圣所出何必常处昔武王伐纣迁顽民于洛邑诸君得无是其苗裔乎陆机诣王武子武子有百斛羊酪指以示之曰卿东吴何以敌此陆曰有千里莼羹未下盐豉耳机在坐潘安至陆便起安仁曰清风至乱物起陆应声答曰众鸟集凤凰翔石崇每与王敦入学戏见颜渊象而叹曰若与同升孔堂去人何必有间王曰不知余人云何子贡去卿差近石正色云士当令身名俱泰何至以牖语人善谑集晋庾纯之父尝为五伯贾充之先尝为驵侩充置酒而纯末至充曰君行长在人先今何忽后纯曰会有少市井事未了是以后尔世说新语孙子荆年少时欲隐语王武子当枕石漱流误曰漱石枕流王曰流可枕石可漱乎孙曰所以枕流欲洗其耳所以漱石欲砺其齿阮宣子有令闻太尉王夷甫见而问曰老庄与圣教同异对曰将无同太尉善其言辟之为掾世谓三语掾卫玠嘲之曰一言可辟何假于三宣子曰苟是天下人望亦可无言而辟复何假一遂相与为友陆太尉诣王丞相王公食以酪陆还遂病明日与王笺云昨食酪小过通夜委顿民虽吴人几为伧鬼元帝皇子生普赐群臣殷洪乔谢曰皇子诞育普天同庆臣无勋焉而猥颁厚赉中宗笑曰此事岂可使卿有勋邪魏长齐雅有体量而才学非所经初宦当出虞存嘲之曰与卿约法三章谈者死文笔者刑商略抵罪魏怡然而笑无忤于色郗嘉宾书与袁虎道戴安道谢居士云恒任之风当有所弘耳以表无恒故以此激之范启与郗嘉宾书曰子敬举体无饶纵掇皮无余润郗答曰举体无余润何如举体非真者范性矜假多烦故嘲之谢幼舆谓周侯曰卿类社树远望之峨峨拂青天就而视之其根则群狐所托下聚混而已答曰枝条拂青天不以为高群狐乱其下不以为浊聚混之秽卿之所保何足自称明帝问周伯仁真长何如人答曰故是千斤犗特王公笑其言伯仁曰不如卷角有盘辟之好王丞相枕周伯仁膝指其腹曰卿此中何所有答曰此中空洞无物然足容卿辈数百人康僧渊目深而鼻高王丞相每调之僧渊曰鼻者面之山目者面之渊山不高则不灵渊不深则不清何次道往瓦官寺礼拜甚勤阮思旷语之曰卿志大宇宙勇迈终古何曰卿今日何故忽见推阮曰我图数千户郡尚不能得卿乃图作佛不亦大乎王公与朝士共饮酒举琉璃谓伯仁曰此腹殊空谓之宝器何邪答曰此英英诚为清彻所以为宝耳王刘每不重蔡公二人尝诣蔡语良久乃问蔡曰公自言何如夷甫答曰身不如夷甫王刘相目而笑曰公何处不如答曰夷甫无君辈客启颜录晋诸葛恢与丞相王导共争姓族先后王曰何以不言葛王而言王葛答曰譬如言驴马驴宁胜马耶世说新语郗司空拜北府王黄门诣郗门拜云应变将略非其所长骤咏之不已郗仓谓嘉宾曰公今日拜子猷言语殊不逊深不可容嘉宾曰此是陈寿作诸葛评人以汝家比武侯复何所言范荣期见郗超俗情不淡戏之曰夷齐巢许一诣垂名何必劳神苦形支策据梧邪郗未答韩康伯曰何不使游刃皆虚符朗初过江王咨议大好事问中国人物及风土所生终无极已朗大患之次复问奴婢贵贱朗云谨厚有识中者乃至十万无意为奴婢问者止数千耳太平广记晋庾亮造周顗顗曰君何忻悦而忽肥庾曰君何忧惨而瘦周曰吾无所忧直是清虚日来秽滓日去善谑集东晋时火犯少微是时处士戴逵自谓当之遂有忧色久之隐者谢敷卒时人讥之曰戴处士所谓求死不得死也晋书王导传导妻曹氏性妒导甚惮之乃密营别馆以处众妾曹氏知将往焉导恐妾被辱遽令命驾犹恐迟之以所执麈尾柄驱牛而进司徒蔡谟闻之戏导曰朝廷欲加公九锡导弗之觉谦退而已谟曰不闻余物惟有短辕犊车长柄麈尾导大怒谓人曰吾往与群贤共游洛中何曾闻有蔡克儿也世说新语袁羊尝诣刘恢恢在内眠未起袁因作诗调之角枕粲文茵锦衾烂长筵刘尚晋明帝女主见诗不平曰袁羊古之遗狂刘遵祖少为殷中军所知称之于庾公庾公甚忻然便取为佐既见坐之独榻上与语刘尔日殊不称庾小失望遂名之为羊公鹤昔羊叔子有鹤善舞尝向客称之客试使驱来氃而不肯舞故称比之晋春秋秦苻坚□襄阳获习凿齿释道安时凿齿足疾坚见之与语大悦叹曰昔晋平吴利在二陆今破南土获士一人有半盖刺其蹇也初凿齿尝造道安谭论自赞曰四海习凿齿安应声曰弥天释道安咸以为清对太平广记孙盛殷浩谈论往反精苦客主无间左右进食冷而复暖者数四彼我奋掷麈尾毛悉脱落满餐饭中宾主遂至暮忘食殷乃语孙曰莫作强口马我当捩卿鼻孙曰卿不见决鼻牛人当劳卿颈晋书孙绰传绰除著作佐郎袭爵长乐侯绰性通率好讥调常与习凿齿共行绰在前顾谓凿齿曰沙之汰之瓦石在后凿齿曰簸之扬之糠□在前桓温传温过淮泗践北境与诸寮属登平乘楼眺瞩中原慨然曰遂使神州陆沈百年丘墟王夷甫诸人不得不任其责袁宏曰运有兴废岂必诸人之过温作色谓四座曰颇闻刘景升有千斤大牛啖刍豆十倍于常牛负重致远曾不若一羸魏武人荆州以享军士意以况宏坐中皆失色世说新语殷洪远答孙兴公诗云聊复放一曲刘真长笑其语拙问曰君欲云那放殷曰腊亦放何必其枪铃邪张吴兴年八岁亏齿先达知其不常故戏之曰君口中何为开狗窦张应声答曰正使君辈从此中出入谢公始有东山之志后严命屡臻势不获已始就桓公司马于时人有饷桓公药草中有远志公取以问谢此药又名小草何一物而有二称谢未即答时郝隆在坐应声答曰此甚易解处则为远志出则为小草谢甚有愧色桓公目谢而笑曰郝参军此过乃不恶亦极有会庾园客诣孙监值行见齐庄在外尚幼而有神意庾试之曰孙安国何在即答曰庾□恭家庾大笑曰诸孙大盛有儿如此又答曰未若诸庾之翼翼还语人曰我故胜得重唤奴父名郝隆为桓公南蛮参军三月三日会作诗不能者罚酒三升隆初以不能受罚既饮揽笔便作一句云娵隅跃清池桓问娵隅是何物答曰蛮名鱼为娵隅桓公曰作诗何以作蛮语隆曰千里投公始得蛮府参军那得不作蛮语也东府客馆是版屋谢景重诣太傅时宾客满中初不交言直仰视云王乃复西戎其屋晋书孟嘉传嘉为征西桓温参军温甚重之九月九日温燕龙山寮佐毕集时佐吏并着戎服有风至吹嘉帽坠落嘉不之觉温使左右勿言欲观其举止嘉良久如厕温令取还之命孙盛作文嘲嘉着嘉坐处嘉还见即答之其文甚美四座嗟叹世说新语王文度在西州与林法师讲韩孙诸人并在座林公理每欲小屈孙兴公曰法师今日如着弊絮在荆棘中触地挂阂习凿齿孙兴公未相识同在桓公座桓语孙可与习参军共语孙云蠢尔蛮荆敢与大邦为雠习云薄伐猃狁至于太原王文度范荣期俱为简文所要范年大而位小王年小而位大将前更相推在前既移久王遂在范后王因谓曰簸之扬之糠□在前范曰洮之汰之沙砾在后桓南郡与殷荆州语次因共作了语顾恺之曰火烧平原无遗燎桓曰白布缠棺竖旒旐殷曰投鱼深渊放飞鸟次复作危语桓曰矛头淅米剑头炊殷曰百岁老翁攀枯枝顾曰井上辘轳卧婴儿殷有一参军在座云盲人骑瞎马夜半临深池殷曰咄咄逼人仲堪眇目故也简文在殿上行右军与孙兴公在后右军指简文语孙曰此啖名客简文顾曰天下自有利齿儿后王光禄作会稽谢车骑出曲阿祖之王孝伯罢秘书丞在座谢言及此事因视孝伯曰王丞齿似不钝王曰不钝颇亦验谢遏夏月尝仰卧谢公清晨卒来不暇着衣跣出屋外方蹑履问讯公曰汝可谓前倨而后恭顾长康作殷荆州佐请假还东尔时例不给布帆顾苦求之乃得发至破冢遭风大败作笺与殷云地名破冢真破冢而出行人安稳布帆无恙桓南郡与道曜讲老子王侍中为主簿在坐桓曰王主簿可顾名思义王未答且大笑桓曰王思道能作大家儿矣祖广行恒缩头诣桓南郡始下车桓曰天甚晴朗祖参军如从屋漏中来渚宫故事晋罗友家贫乞禄桓温虽以才学遇之而谓其诞肆非治世才许而不用同府人有得郡者温为坐序别友亦被命至尢迟晚温询之答曰臣昨奉教旨出门于中路见鬼揶揄云我只见汝送人上郡何不见人送汝上郡友始怖终惭不觉成淹缓之罪温笑其滑稽而颇愧焉后以为襄阳太守晋书张天锡传天锡遣从事中郎韩博夺节将军康妙奉表并送盟文博有口才温甚称之尝大会温使司马刁彝嘲之彝谓博曰君是韩卢后邪博曰卿是韩卢后温笑曰刁以君姓韩故相问焉他自姓刁那得韩卢后邪博曰明公脱未之思短尾者则为刁也一座推叹焉世说新语桓元素轻桓崖崖在京下有好桃元连就求之遂不得佳者元与殷仲文书以为嗤笑曰德之休明肃慎贡其楛矢如其不尔篱壁间物亦不可得也桓元出射有一刘参军与周参军朋赌垂成唯少一破刘谓周曰卿此起不破我当挞卿周曰何至受卿挞刘曰伯禽之贵尚不免挞而况于卿周殊无忤色桓语庾伯鸾曰刘参军宜停读书周参军且勤学问张苍梧是张凭之祖尝语凭父曰我不如汝凭父未解所以苍梧曰汝有佳儿凭时年数岁敛手曰阿翁讵宜以子戏父本事诗宋武帝尝吟谢庄月赋称叹良久谓颜延之曰希逸此作可谓前不见古人后不见来者昔陈王何足尚邪延之对曰诚如圣旨然其曰美人迈兮音信阔隔千里兮共明月知之不亦晚乎帝深以为然及见希逸希逸对曰延之诗云生为长相思殁为长不归岂不更加于臣耶帝拊掌竟日南史赵伦之传伦之字幼成下邳僮人宋孝穆皇后之弟也元嘉三年拜领军将军伦之虽外戚贵宠而居身俭素性野拙涩于人间世事多所不解久居方伯公私富贵入为护军资力不称以为见贬光禄大夫范泰好戏笑谓曰司徒公缺必用汝老奴我不言汝资地所任要是外戚高秩次第所至耳伦之大喜每载酒肴诣泰因话录江夏王义恭性爱古物常遍就朝士求之侍中何勖已有所送而王征索不已何甚不平尝出行于道中见狗枷犊鼻乃命左右取之还以箱擎送之笺曰承复须古物今奉李斯狗枷相如犊鼻宋书何承天传承天除著作佐郎撰国史承天年已老而诸佐并名家年少颍川荀伯子嘲之常呼为奶母承天曰卿当云凤凰将九子奶母何言邪江智渊传智渊为尚书吏部郎上每酣宴辄诟辱群臣并使自相嘲诘以为欢笑智渊素方退渐不会旨尝使以王僧朗嘲戏其子景文智渊正色曰恐不宜有此戏上怒曰江僧安痴人痴人自相惜者渊伏席流涕由此恩宠大衰南史殷景仁传景仁从祖弟淳字粹远高简寡言早有清尚子孚有父风尝与侍中何勖共食孚羹尽勖云益殷莼羹勖司空无忌子也孚徐辍筋曰何无忌讳王淮之传淮之字元鲁宋台建除御史中丞为百僚所惮自彪之至淮之四世居此职淮之尝作五言诗范泰嘲之卿唯解弹事耳淮之正色答犹差卿世载雄狐王彧传彧长子绚字长素早惠年五六岁读论语至周监于二代外祖何尚之戏之曰可改耶耶乎文哉绚应声答曰尊者之名安可戏宁可道草翁之风必舅续晋阳秋顾恺之矜伐过实诸年少因相称誉以为戏弄为散骑常侍与谢瞻连省夜于月下长咏自云得先贤风制瞻每遥赞之恺之得此弥自力忘倦瞻将眠语槌脚人令代恺之不觉有异遂几申旦而后止宋书张畅传畅为南谯王义宣司空长史南郡太守元凶弒逆义宣发哀之日即便举兵畅为元佐举哀毕改服着黄韦□褶出射堂简人音姿容止莫不瞩目见之者皆愿为尽命事平征为吏部尚书夷道县侯食邑千户既有异图蔡超等以畅民望劝义宣留之乃解南蛮校尉以授畅加冠军将军领丞相长史畅遣门生苟僧宝下都因颜竣陈义宣衅状僧宝有私货停巴陵不时下会义宣起兵津径断绝僧宝遂不得去义宣将为逆遣嬖人翟灵宝谓畅朝廷简练舟甲意在西讨今欲发兵自卫畅曰必无此理请以死保之灵宝知畅不回劝义宣杀以徇众赖司马竺超民保持故获全免既而进号抚军别立军部以收民望畅虽署文檄而饮酒常醉不省文书随义宣东下梁山战败义宣奔走畅于兵乱自归为军人所掠衣服都尽值右将军王元谟乘舆出营畅已得败衣因排元谟上舆元谟意甚不悦诸将欲杀之队主张世营救得免送京师下廷尉削爵土配左右尚方寻见原复起为都官尚书转侍中孝武宴朝贤畅亦在坐何偃因醉曰张畅故是奇才同义宣作贼亦能无咎非才何以致此畅乃厉声曰太初之时谁黄其合帝曰何事相苦初元凶时偃父尚之为元凶司空义师至新林门生皆逃尚之父子与婢妾共洗黄合故畅讥之南史何尚之传尚之字彦德为尚书令太子詹事致仕大明二年以左光禄开府仪同三司侍中如故尚之在家尝着鹿皮帽及拜开府天子临轩百僚陪位沈庆之于殿庭戏之曰今日何不着鹿皮冠庆之累辞爵命朝廷敦劝甚苦尚之谓曰主上虚怀侧席讵宜固辞庆之曰沈公不效何公去而复还也尚之有愧色尚之爱尚文义老而不休与太常颜延之少相好狎二人并短小尚之常谓延之为□延之目尚之为猴同游太子西池延之问路人云吾二人谁似猴路人指尚之为似延之喜笑路人曰彼似猴耳君乃真猴颜延之传孝武登阼以延之为金紫光禄大夫领湘东王师尝与何偃同从上南郊偃于路中遥呼延之曰颜公延之以其轻脱怪之答曰身非三公之公又非田舍之公又非君家阿公何以见呼为公偃羞而退庾杲之传杲之迁尚书驾部郎清贫自业食唯有韭葅韭生韭杂菜任昉尝戏之曰谁谓庾郎贫食鲑尝有二十七种沈庆之传庆之孙昭略字茂隆性狂□不事公卿使酒仗气无所推下尝醉晚日负杖家宾子弟至娄湖苑逢王景文子约张目视之曰汝是王约耶何乃肥而痴约曰汝沈昭略邪何乃瘦而狂昭略抚掌大笑曰瘦已胜肥狂又胜痴奈何王约奈汝痴何累迁侍中王晏尝戏昭略曰贤叔可谓吴兴仆射昭略曰家叔晚登仆射犹贤于尊君以卿为初荫谢灵运传灵运孙超宗齐受禅为黄门郎恃才使酒多所陵忽在直省尝醉上召见语及北方事超宗曰卤动来二十年矣佛出亦无如之何以失仪出为南郡王中军司马人问曰承有朝命定是何府超宗怨望答曰不知是司马为是司驴既是驴府政应为司驴为有司奏以怨望免禁锢十年后司徒褚彦回因送湘州刺史王僧虔阁道坏坠水仆射王俭惊跣下车超宗拊掌笑曰落水三公坠车仆射彦回出水沾湿狼藉超宗先在僧虔舫抗声曰有天道焉天所不容地所不受投畀河伯河伯不受彦回大怒曰寒士不逊超宗曰不能卖袁刘得富贵焉免寒士刘□传□子绘字士章为南康相郡人有姓赖所居名秽里刺谒绘绘戏嘲之曰君有何秽而居秽里此人应声曰未审孔丘何阙而居阙里绘默然不答亦无忤意到彦之传彦之孙撝永明元年为御史中丞车驾幸丹阳郡宴饮撝恃旧酒后狎侮同列谓庾杲之曰蠢尔荆蛮其俗鄙复谓虞悰曰断发文身其风陋王晏既贵雅步从容又问曰王散骑复何故尔晏先为国常侍转员外散骑郎此二职清华所不为故以此嘲之王敬则执榠樝以刀子削之又曰此非元徽头何事自契之为左丞庾杲之所□以赎论王敬则传敬则以公领郡后与王俭俱即木号开府仪同三司时徐孝嗣于崇礼门候俭因嘲之曰今日可谓连璧俭曰不意老子遂与韩非同传人以告敬则敬则欣然曰我南沙县吏侥幸得细铠左右逮风云以至于此遂与王卫军同日拜三公王敬则复何恨了无恨色朝士以此多之谢裕传裕从孙朓迁尚书吏部郎告王敬则反敬则女为朓妻常怀刀欲报朓朓不敢相见及当拜吏部谦挹尤甚尚书郎范缜嘲之曰卿人才无惭小选但恨不可刑于寡妻朓有愧色及临诛叹曰天道不可昧乎我虽不杀王公王公因我而死卞彬传广陵高爽博学多材孙抱为延陵县爽诣之抱了无故人之怀爽出从县合下过取笔书鼓云徒有八尺围腹无一寸肠面皮如许厚受打未讵央抱东莞人善吏职形体肥壮腰带十围爽故以此激之虞荔传荔弟寄少聪敏年数岁客有造其父遇寄于门嘲曰郎子姓虞必当无智寄应声曰文字不辨岂得非愚客大惭入谓其父此子非常人文举之对不是过也任昉传始梁武与昉遇竟陵王西邸从容谓昉曰我登三府当以卿为记室昉亦戏帝曰我若登三事当以卿为骑兵以帝善骑也至是引昉符昔言焉昉奉笺云昔承清宴属有绪言提挈之旨形乎善谑岂谓多幸斯言不渝盖谓此也何尚之传尚之弟子昌昌子敬容为尚书令贪□为时所嗤鄙其署名敬字则大作苟小为文容字大作父小为口陆倕戏之曰公家苟既奇大父亦不小敬容遂不能答又多漏禁中语故嘲诮日至尝有客姓吉敬容问卿与邴吉远近答曰如明公之与萧何时萧琛子巡颇有轻薄才因制卦名离合等诗嘲之亦不屑也徐摛传摛子陵太清二年兼通直散骑常侍使魏魏人授馆宴宾是日甚热其主客魏收嘲陵曰今日之热当由徐常侍来陵即答曰昔王肃至此为魏始制礼仪今我来聘使卿复知寒暑收大□刘虬传虬子之遴为荆州中从事梁简文临荆州仍迁宣惠记室后除南郡太守转西中郎湘东王绎长史太守如故初之遴在荆府常寄居南郡忽梦前太守袁彖谓曰卿后当为折臂太守即居此中之遴后牛奔堕车折臂右手偏直不复得屈伸书则以手就笔叹曰岂黥而手乎周舍尝戏之曰虽复并坐可横政恐陋巷无枕后连相两王再为此郡谈薮梁陆晏子聘魏魏遣李谐郊劳过朝歌城晏子曰殷之余人正应在此谐曰永嘉南渡尽在江外世说补宗如周面狭长萧□戏之曰卿何为谤经如周曰身自来不谤经蔡大宝曰卿当不谤余经正应不信法华经尔盖法华经云闻经随喜面不狭长如周乃悟朱异遍治五经涉猎文史博奕书算皆其所长年二十诣都沈约戏语曰卿年少何乃不廉异逡巡未达其旨约曰天下惟有文义棋书卿一时将去那得云廉南史陈宗室传新安王伯固文帝第五子也为都督扬州刺史后主初在东宫与伯固甚亲狎伯固又善嘲谑宣帝每宴集多引之世说补刘谅为湘东王所善湘东一目眇一日与谅共游江滨叹秋望之美谅曰今日可谓帝子降于北渚湘东曰卿言目眇眇而愁予邪由此嫌之北史胡叟传叟于高允馆见中书侍郎赵郡李璨被服华靡叟贫老衣褐璨颇忽之叟谓曰李子今若相脱体上□褶衣帽君欲作何许也讥其唯假成服璨惕然失色启颜录后魏孝文帝时诸王及贵臣多服石药皆称石发乃有热者非富贵者亦云服石发热时人多嫌其诈作富贵体有一人于市门前卧宛转称热众人竞看同伴怪之报曰我石发同伴人曰君何时服石今得石发曰我昨市米中有石食之今发众人大笑自后少有人称患石发者北史成淹传王肃之至銮舆行幸肃多扈从敕淹将引若有古迹皆使知之行到朝歌肃问此是何城淹言纣都朝歌城肃言故应有殷之顽人淹言昔武王灭纣悉居河洛中因刘石乱华仍随司马东度肃知淹寓青州乃笑谓曰青州何必无其余种淹以肃本隶徐州若言青州本非其地徐州间今日重来非所知也肃遂伏马上掩口笑顾谓侍御史张思宁曰向聊因戏言遂致辞溺思宁驰马以闻孝文大悦谓彭城王勰曰淹此段足为制胜舆驾至洛肃因侍宴帝戏肃曰近者行次朝歌闻成淹共卿殊有往复卿试重叙之肃言臣于朝歌失言一之已甚岂宜再说遂大笑谈薮魏使穆子客聘梁主客范胥谓之曰卿名子客思归之赋一何太速客曰吾名子客所以将命四方礼成告返那得言速谈言北齐高祖尝燕近臣为乐高祖曰在与汝等作谜可共射之卒律葛答诸人皆射不得或云是髐子箭高祖曰非也石动筒曰臣已射得高祖曰是何物动筒对曰是煎饼高祖笑曰动筒射着是也高祖又曰汝等诸人为我作一谜我为汝射之诸人未作动筒为谜复云卒律葛答高祖射不得问曰此是何物答曰是煎饼高祖曰我始作之因何更作动筒曰承大家热铛子更作一个高祖大笑高祖尝命人读文选有郭璞游仙诗嗟叹称善诸学士皆曰此诗极工诚如圣旨动筒即起曰此诗有何能若令臣作当胜伊一倍高祖不悦良久语曰汝是何人自言作诗胜郭璞一倍岂不合死动筒即云大家即命臣作若不胜一倍甘心合死即令作之动筒曰郭璞游仙诗云清溪千仞余中有一道士臣作云青溪二千仞中有两道士岂不胜伊一倍高祖始大笑又尝于国学中看博士孔子弟子达者七十二人动筒因问曰达者七十二人几人已着冠几人未着冠博士曰经传无文动筒曰先生读书岂合不解孔子弟子仞着冠有三十人未着冠有四十二人博士曰据何文以辨之曰论语云冠者五六人五六三十人也童子六七人六七四十二人也岂非七十二人座中皆大悦博士无以复之北齐书孙搴传搴学浅而行薄邢卲尝谓之曰更须读书搴曰我精骑三千足敌君羸卒数万尝服棘刺丸李谐等调之曰卿棘刺应自足何假外求坐者皆笑北史邢峦传峦弟子昕除通直常侍加中军将军既有才藻兼长几案自孝昌之后天下多务世人竞以吏工取达文学大衰司州中从事宋游道以公断见知时与昕嘲谑昕谓之曰世事同知文学外游道有惭色阳尼传尼从弟固固子休之除中书侍郎时魏收为散骑常侍兼领侍郎与休之参掌诏命世论以为中兴有人士戏嘲休之云有触藩之羝羊乘连钱之骢马从晋阳而向邺怀属书而盈把左丞卢斐以其文书请谒启神武禁止会赦不问文宣郊天百寮咸从休之衣两裆甲手持白棓时魏收为中书令嘲之曰义真服未休之曰我昔为常伯首戴蝉冕今处骁游身被衫甲允文允武何必减卿谈笑晏然魏收传收昔在京洛轻薄尢甚人号云魏收惊蛱蝶文襄曾游东山令给事黄门侍郎颢等宴文襄曰魏收恃才无宜适须出其短往复数番收忽大唱曰杨遵彦理屈已倒愔从容曰我绰有余暇山立不动若遇当涂恐翩翩遂逝当涂者魏翩翩者蝶也文襄先知之大笑称善文襄又曰向语犹微宜更指斥愔应声曰魏收在并作一篇诗对众读讫云打从叔季景出六百斛米亦不办此远近所知非敢妄说文襄喜曰我亦先闻众人皆笑收虽自申雪不复抗拒终身病之初河间邢子才与收并以文章显世子才每曰佛助簝人之伟后稍与子才争名文宣贬子才收益得志数于东山与诸优为猕猴与狗斗帝宠狎之收外兄博陵崔岩尝以双声嘲收曰遇魏收衰曰愚魏魏答曰颜岩腥瘦是谁所生羊颐狗颊头团鼻平饭房笭笼着孔嘲玎其辩捷不拘若是北齐书徐之才传祖珽执政除之才侍中太子太师之才恨曰子野沙汰我珽目疾故以师旷比之之才聪辩强识有兼人之敏尢好剧谈谑语公私言聚多相嘲戏郑道育尝献之才为师公之才曰既为汝师又为汝公在三之义顿居其两又嘲王昕姓云有言则注近犬便狂加颈足而为马施角尾而为羊卢元明因戏之才云卿姓是未入人名是字之误即答云卿姓在亡为虐在丘为虚生男则为虏养马则为驴又尝与朝士出游遥望群犬竞走诸人试令目之之才即应声云为是宋鹊为是韩卢为逐李斯东走为负帝女南徂李谐于广坐因称其父名曰卿嗜熊白生否之才曰平平耳又曰卿此言于理平否谐遽出避之道逢其甥高德正德正曰舅颜色何不悦谐告之故德正径造坐席连索熊白之才谓座者曰个人讳底众莫知之才曰生不为人所知死不为人所讳此何足问唐邕白建方贵时人言云并州赫赫唐与白之才蔑之元日对邕为诸令史祝曰见卿等位当作唐白又以小史好嚼笔故尝执管就元文遥口曰借君齿其不逊如此北史宋繇传繇孙游道与顿丘李奖交奖子构尝因游道会客因戏之曰贤从在门外大好人宜自迎接为通名称族弟游山游道出见之乃猕猴而衣帽也将与构绝谢之豁然如旧谈薮北齐崔昂尝宴延招朝彦酒酣后人多散走即令著作郎巨鹿魏彦渊追之彦渊左手执中参军周子渊渊以貌丑知名右手执御史郑寺信来谘昂曰彦渊役周入郑执讯获丑济州长史李翥尝为主人朝士咸集幽州长史陆仁惠不来翥甚衔之彦渊曰一目之罗岂能获鸟翥眇一目陆号角鸱又崔儦谓彦渊曰我拙于书不能儦字使好彦渊曰正可长牵人脚斜飘鹿尾即好彦渊司农卿季昌之子北齐书祖珽传珽性不羁放纵曾至胶州刺史司马世云家饮酒遂藏铜迭二面厨人请搜诸客果于珽怀中得之见者以为深耻所乘老马常称骝驹又与寡妇王氏奸通每人前相闻往复裴让之与珽辈狎于众中嘲珽曰卿那得如此诡异老马十岁犹号骝驹一妻耳顺尚称娘子于时喧然传之北史郑羲传羲从曾孙道邕道邕子译幼聪敏少为周文所亲年十余岁尝诣府司录李长宗长宗于众中戏之译敛容谓曰明公位望不轻瞻仰斯属辄相玩狎无乃丧德也长宗甚异之译为宪司所劾由是除名未几授开府隆州刺史有诏征之见于醴泉宫赐宴甚欢帝令内史李德林立作诏书复爵沛国公位上柱国高颎戏谓译曰笔干答曰出为方岳杖策言归不得一钱何以润笔上大笑谈薮北齐散骑常侍河南陆乂黄门郎□之子□字云驹而乂患风多所遗忘尝与人马曰云驹有神符者常带符与神渡漳水致失乂笑曰刘君渡水失神符其人答曰陆乂名马作云驹启颜录北齐王元景为尚书性虽懦缓而每事机捷有奴名典琴尝旦起令索食谓之解斋奴曰公不作斋何故尝云解斋元景徐谓奴曰我不作斋不得为解斋汝作字典琴何处有琴可典酉阳杂俎世呼病瘦为崔家疾北齐李庶无须时人呼为天阉崔谌调之曰教弟种须法以锥锥遍刺作孔插以马尾庶曰持此还施贵族艺眉有验崔氏世有恶疾故庶以此嘲之俗呼滹沱河为崔氏谈薮北齐中书侍郎河东斐袭字敬宪患耳新构山池与宾客宴集谓河间邢子才曰山池始就愿为一名子才曰海中有蓬莱山仙人之所居宜名蓬莱蓬莱裴袭也故以戏之敬宪初不悟于后始觉忻然谓子才曰长忌及户高则无害公但大语袭亦何嫌太平广记齐主客郎顿丘李恕身短而袍长卢询祖腰粗而带急怒曰卢郎腰粗带难匝答曰大人身短袍易长恕又谓询祖曰卢郎聪明必不寿答曰见丈人苍苍在鬓差以自安谈薮齐北海王晞字叔朗为大丞相府司马尝共相府祭酒卢思道禊饮晋胡晞赋诗曰日暮应归去鱼鸟见留连时有中使召晞驰马而去明旦思道问晞昨被召以朱颜得无以鱼鸟致责晞曰昨晚陶然颇以酒浆被责卿等亦是留连之一物何独鱼鸟而已晞好文酒乐山水府寮呼为方外司马焉及昭孝立待遇弥隆而晞每自疏退谓人曰非不爱热官但虑其烂熟耳陈使聘齐见朝廷有赤鬣者顾谓散骑常侍赵郡李騊駼曰赤也何如騊駼曰束带立于朝可使与宾客言騊駼时接客北齐卢思道聘陈陈主令朝贵设酒食与思道宴会联句作诗有一人先唱方便讥刺北人云榆生欲饱汉草长正肥驴为北人食榆兼吴地无驴故有此句思道援笔即续之曰共甑分炊米同铛各煮鱼为南人无情义同炊异馔也故思道有此句吴人甚愧之又卫尉卿京兆杜台卿共中兵参军清河崔儦握槊十子成都止睹一雉卢思道曰翳成都不过一雉儦又谓思道曰昨夜大雷吾睡不觉思道曰如此震雷不能动蛰太子詹事范阳卢叔虎有子十人大者字畜生最有才思思道谓人曰从叔有十子皆不及畜生叔虎主客郎中泽之孙也散骑常侍陇西辛德源谓思道曰昨作羌妪诗惟得五字云皂帔垂肩井苦无其对思道寻声曰何不道黄物插脑门思道尝谓通直郎渤海封孝骞曰卿既姓封是封豕之后骞曰君既姓卢是卢令之裔隋七兵尚书河间陆操无姿貌有辩当新婚太子少保赵郡李雄谓之曰屡逢射雉几度启颜操曰息妫二子不言不笑隋前内史侍郎薛道衡以醴和麦粥食之谓虑思道曰礼之用和为贵先王之道斯为美思道答曰知和而和不以礼节之亦不可行也启颜录隋河间郡刘焯之从侄炫并有儒学俱犯法被禁县吏不知其大儒也咸与之枷着焯曰终日枷中坐而不见家炫曰亦终日负枷坐而不见妇
　嘲谑部纪事二
隋书柳机传机在周与族人文成公昂俱历显要及机昂并为外职杨素时为纳言方用事因上赐宴素戏机曰二柳俱摧孤杨独耸坐皆欢笑机竟无言柳昂传昂子调转侍御史左仆射杨素尝于朝堂见调因独言曰柳条通体弱独摇不须风调敛板正色曰调信无取公不当以为侍御史调信有可取不应发此言公当具瞻之秋枢机何可轻发素甚奇之朝野佥载隋牛弘为吏部侍郎有选人马敞者形貌最陋弘轻之侧卧食果子嘲敞曰尝闻扶风马谓言天上下今见扶风马得驴亦不假敞应声曰尝闻陇西牛千石不用軥今见陇西牛卧地打草头弘惊起遂与官世说补侯白好俳谑一日杨素与牛弘退朝白语之曰日之夕矣素曰以我为牛羊下来邪卢氏杂说侯白捷辩杨素与相善素关中人白山东人素尝卒难之欲其无对而关中下俚人言音谓水为霸山东亦言擎将去为桀刁素尝戏白曰山东固多仁义借一而得两曰若为得两曰有人从某借弓者乃曰桀刁去岂非借一而得两白应声曰关中人亦甚聪明问一知二素曰何以得知曰日有人问比来多雨渭水涨否答曰霸长岂非问一知二素伏其辩捷也启颜录隋侯白州举秀才至京机辩捷时莫之比尝与仆射越国公杨素并马言话路旁有槐树□死素乃曰侯秀才理道过人能令此树活否曰能素云何计得活曰取槐树子于树枝上悬着即当自活素云因何得活答曰可不闻论语云子在回何敢死素大笑开皇中有人姓出名六斤欲参素赍名纸至省门遇白请为题其姓乃书曰六斤半名既入素召其人问曰卿姓六斤半答曰是出六斤曰何为六觔半曰向请侯秀才题之当是错矣即召白至谓曰卿何为错题人姓名对云不错素曰若不错因何姓出名六斤请卿题之乃言六斤半对曰向在省门会卒无处见称既闻道是出六斤斟酌只应六斤半素大笑之白在散官隶属杨素爱其能剧谈每上番日即令谈戏弄或从旦至晚始得归纔出省门即逢素子元感乃云侯秀才可以元感说一个妤话白被留连不获已乃云有一大虫欲向野中觅肉见一刺猬仰卧谓是肉脔欲衔之忽被猬卷着鼻惊走不知休息直至山中困乏不觉昏睡刺猬乃放鼻而去大虫忽起欢喜走至橡树树下低头见橡斗乃侧身语云旦来遭见贤尊愿郎君且避道素与白剧谈因曰今有一深坑可有数百尺公入其中若为得出白曰入中不须余物惟用一针即出素曰用针何为答曰针头中令水饱坑拍浮而出素曰头中何处有尔许水白曰若无尔许水何因肯入尔许深坑素又谓白曰仆为君作一谜君射之不得迟便须罚酒素曰头长一分眉长一寸未到日中已打两顿白应声曰此是道人素曰君须作谜亦不得迟白即云头长一分眉长一寸未到日中已打两顿素曰君因何学吾作道人谜白曰此是阿历素大笑白仕唐尝与人各为谜白云必须是实物不得虚作解释浪惑众人若解讫无有此物即须受罚白即云背共屋许大肚共□许大口共盏许大众人射不得皆云天下何处有物共盏许大口而背共屋许大者定无此物必须共赌白与众赌讫解云此是胡燕窠众皆大笑又逢众宴众皆笑白后至俱令作谜必不得幽隐难识及诡谲希奇亦不假合而成人所不见者白即应声云有物大如狗面貌极似牛此是何物或云是獐或云是鹿皆云不是即令白解云此是犊子白又与素路中遇胡负青草而行素曰长安路上乃见青草湖须臾又有两醉胡衣孝重服骑马而走俄而一胡落马白曰真所谓孝乎惟孝有之矣白初未知名在本邑令宰初至白即谒谓知识曰白能令明府作狗吠曰何有明府得遣作狗吠诚如言我辈输一会馔食若妄君当输于是入谒知识俱门外伺之令曰君何须得重来相见白曰公初至民间有不便事望谘公公未到前甚多贼盗请命各家养狗令吠惊自然贼盗止息令曰若然我家亦须养能吠之狗若为可得白曰家中新有一群犬其吠声与余狗不同曰其声如何答曰其吠声怮怮者令曰君全不识好狗吠声好狗吠声当作号号怮怮声者全不是能吠之狗伺者闻之莫不掩口而笑自知得胜乃云若□如此能吠者当出访之遂辞而出启颜录隋朝有人敏慧然而口吃杨素每闲闷即召与剧谈尝岁暮无事对坐因戏之云有大坑深一丈方圆亦一丈遣公入其中何法得出此人低头良久乃问云有梯出否素云只论无梯若论有梯何须更问其人又低头良久问曰白白白日夜夜夜夜地素云何须白日夜地若为得出乃云若不是夜地眼眼不瞎为甚物入入里许素大笑又问云忽命公作军将有小城兵不过一千已下粮食唯有数日城外被数万人围若遣公向城中作何谋计低头良久问云有有救救兵否素云只缘无救所以问公沈吟良久举头向素云审审如如公言不免须败素大笑又问云计公多能无种不解今日家中有人□咬足若为医治此人即应声报云取取五月五日南墙下雪雪涂涂即即治素云五月何处得有雪答云若五月五日无雪腊月何处有□咬素笑而遣之启颜录隋有三藏法师父本商胡法师生于中国仪容面目犹作胡人行业极高又有辩捷尝以四月八日设斋讲说时朝官及道俗观者千余人大德名僧官人辩捷者前后十余人论议法师随难即对义理不穷最后有小儿姓赵年十三即出于众中法师辩捷既已过人又复向来皆是高明旧德忽见此儿欲来论议众咸怪笑小儿精神自若即就座大声语此僧昔野狐和尚自有经文未审狐作阿阇黎出何典语僧语云此郎子声高而身小何不以声而补身儿即应声报云法师以弟子声高而身小何不以声而补身法师眼深而鼻长何不截鼻而补眼众皆惊异起立大笑是时暑月法师左手把如意右手摇扇众笑声未定法师又思量答语以所摇扇掩面低头儿又大声语云团圆形如满月不藏顾兔□掩雄狐众大笑法师即去扇以如意指麾别送问并语未得尽忽如意头落儿即起谓法师曰如意既折义锋亦摧即于座前长揖而去此僧既怒且□更无以应无不惊叹称笑群居解颐唐初有裴略者卫考满兵部试判为错一字落第此人即向温彦博处披诉彦博时与杜如晦坐不理其诉此人即云少小以来自许明辨至于通博言语堪作通事舍人并解文章兼能嘲戏彦博始回意共语时厅前有竹彦博即令嘲竹此人应声嘲曰竹风吹青肃肃凌寒叶不雕经冬子不熟虚心未能待国士皮上何劳生节目彦博即云尔解通博言语可传语厅前屏墙此人走至厅前大声语曰方今圣上聪明辟四门以待士君是何人物在此妨贤路即推倒彦博曰此意着博此人云非但着博亦当着肚彦博如晦大叹喜即令送吏部与官萧瑀尝因宴太宗语近臣曰自知一座最贵者先把酒时长孙无忌房元龄相顾未言瑀引手取杯帝问曰卿有何说瑀对曰臣是梁朝儿隋室皇后弟唐朝左仆射天子亲家翁太宗抚掌极欢而罢散乐高崔嵬善弄痴大帝令给事捺头向水下良久帝问之曰见屈原云我逢楚怀王乃沈汨罗水汝逢圣明君何为亦来此帝大笑赐物百段韦庆本女选为妃诣明堂欲谢而庆本两耳先卷朝士多呼为卷耳时长安令杜松寿见庆本而贺之因曰仆固知足下女得妃庆本曰何以知之松寿乃自摸其耳而卷之曰卷耳后妃之德也吏部侍郎李迥秀好机警有选人被放诉云羞见夹路迥秀问从何来曰从蒲津关来迥秀曰取潼关路去选者曰耻己妻子迥秀曰贤室本是相知亦应不怪杭州参军独孤守忠领租船赴都夜半急追集船人更无他语乃云逆风必不得张帆众大哂焉御史台记唐管国公任酷怕妻太宗以功赐二侍子瑰拜谢不敢以归太宗召其妻赐酒谓之曰妇人妒忌合当七出若能改行无妒则无饮此酒不尔可饮之曰妾不能改妒请饮酒遂饮之比醉归与其家死诀其实非鸩也既不死他日杜正伦讥弄瑰瑰曰妇当怕者三初娶之时端居若菩萨岂有人不怕菩萨耶既长生男女如养儿大虫岂有人不怕大虫耶年老面皱如鸠盘荼鬼岂有人不怕鬼耶以此怕妇亦何怪焉闻者欢喜启颜录曹左司郎中封道弘身形长大而臀甚阔道弘将入阁奏事英公李绩在后谓道弘曰封道弘你臀斟酌坐得即休何须尔许大唐有僧法轨形容短小于寺开讲李荣往共论议往复数番僧有旧作诗咏荣于高座上诵之云姓李应须李言荣又不荣此僧未及得道下句李荣应声接曰身长三尺半头毛犹未生四座欢喜服其辩捷唐赵元楷与令狐德棻从驾至陕元楷召德棻河边观砥柱德棻不去遂独行及还德棻曰砥柱共公作何语答曰砥柱附参承公德棻应声曰石不能言物或凭焉时群公以为佳对唐崔行功与敬播相逐播带榈木柄刀子行功问播云此是何木播对曰是栟榈木行功曰唯问刀子不问佩人大唐新语裴元本好谐谑为户部郎中时左仆射房元龄疾甚省郎将问疾元本戏曰仆射病可须问之既甚矣何须问也有泄其言者既而随例候元龄元龄笑曰裴郎中来元龄不死矣贾嘉隐年七岁以神童召见时太尉长孙无忌司空李绩于朝堂立语李戏之曰吾所倚者何树嘉隐曰松树李曰此槐也何忽言松嘉隐曰以公配木则为松树无忌连问之曰吾所倚者何树嘉隐曰槐树无忌曰汝不能复矫对耶嘉隐应声曰何须矫对但取其以鬼配木耳温彦博为吏部侍郎有选人裴略被放乃自赞于彦博称解白嘲彦博即令嘲厅前丛竹略曰竹冬月不肯雕夏月不肯热肚里不能容国士皮外何劳生枝节又令嘲屏墙略曰高下八九尺东西六七步突兀当厅坐几许遮贤路彦博曰此语似伤博略曰即扳公肋何止伤博博□而与官隋唐嘉话太宗宴近臣戏以嘲谑赵公无忌嘲欧阳率更曰耸髆成山字埋肩不出头谁家麟阁上画此一狝猴询应声云索头连背暖裆畏肚寒只由心混混所以面团团帝改容曰欧阳询岂不畏皇后闻赵公后之弟也唐书谷那律传那律从太宗出猎遇雨沾渍因问曰油衣若为而无漏邪那律曰以瓦为之当不漏帝悦其直赐帛二百段国朝杂记唐吏部侍郎杨思元恃外戚之贵待选流多不以礼而排斥之为选人夏侯彪之所讼御史中丞郎余庆弹奏免中书令许敬宗曰固知杨吏部之败也或问之宗曰一彪一狼共着一羊不败何待敬宗性轻傲见人多忘之或谓其不聪曰卿自难记若遇何刘沈谢暗中摸索着亦可识大唐新语李义府尝赋诗曰镂月成歌扇裁云作舞衣自怜回雪影好取洛川归有枣强尉张怀庆好偷名士文章乃为诗曰生情镂月成歌扇出意裁云作舞衣照镜自怜回雪影时来好取洛川归人为之谚曰活剥王昌龄生吞郭正一元崇逵为果州司马有一婢死处分直典云逵家老婢死使未久为□一棺木殡之逵初到家贫不能买得新者但经一用者充事即得亦不须道逵买直云君家自有须直典出说之一州以为口实启颜录唐四门助教弘绰与弟子边仁表论议弘绰义理将屈乃高声大怒表遂报曰先生闻义即怒岂曰弘弘又报云我姓既曰弘是事皆弘边又应声曰先生虽曰弘义终不绰座下大笑弘竟被屈而归大唐新语京城流俗僧道尝争二教优劣递相非斥总章中兴善寺为火灾所焚尊像荡尽东明观道士李荣因咏之曰道善何曾善云兴遂不兴如来烧亦尽唯有一群僧时人虽赏荣诗然声称从此而减窦怀贞为京兆尹神龙之际政令多门京尉由墨敕入台者不可胜数或谓怀贞曰县官相次入台县事多办否怀贞对曰倍办于往时问其故怀贞曰好者总在侥幸者去故也闻者皆大噱御史台记唐曹怀舜金乡人父继叔死王事赠云麾将军怀舜襁褓授游击将军历内外文武官则天云怀舜久历文资而屈于武职自左鹰扬卫郎将拜右玉钤卫将军有宋州司马曹元本父名乞伯时汲县丞元晋好谈多警策或问元晋元本怀舜从叔元晋应声答曰虽则同堂俱非本族人怪而问之晋曰元本乞伯子怀舜继叔儿以此知矣本事诗唐中宗朝御史大夫裴谈崇释氏妻悍妒谈畏之如严君时韦庶人颇袭武后之风中宗渐畏之内宴唱回波词有优人词曰回波尔时栲栳怕妇也是大好外边秖有裴谈内里无过李老韦后意色自得以束帛赐之御史台记唐殿中内供奉卢廙持法细密虽亲故贵势无所回避举止闲雅必翔而后集尝于景龙观监官行香右台诸御史亦预焉台中先号右台为高丽僧时有一胡僧徙倚于前庭右台侍御史黄守礼指之曰何胡僧而至此廙徐谓之曰亦有高丽僧何独怪胡僧为一时欢笑廙与畬俱非善射者尝三元礼射廙畬虽引满射俱不及□而坠畬戏曰畬与卢箭俱三十步左右不晓畬曰畬箭去□三十步卢箭去身三十步欢笑久之大唐新语晋宋以还尚书始置员外郎分判曹事国朝弥重其选旧例郎中不历员外郎拜者谓之土山头果毅言其不历清资便拜高品有似长征兵士便得边远果毅也景隆中赵谦光自彭州司马入为大理正迁户部郎中贺遂涉时为员外戏咏之曰员外由来美郎中望不优谁言粉署里翻作土山头谦光酬之曰锦帐随情设金炉任意熏唯愁员外署不应列星文益州每岁进柑子皆以纸裹之他时长吏嫌纸不敬代以细布既而恐柑子为布所损每怀忧惧俄有御史甘子布使于蜀驿使驰白长吏有御史甘子布至长吏以为推布裹柑子事惧曰果为所推及子布到驿长吏但序以布裹柑子为敬子布初不之知久而方悟闻者莫不大笑王上客自负其才意在前行员外俄除膳部员外既乖本志颇怀怅惋吏部郎中张敬忠戏咏之曰有意嫌兵使专心取考功谁知脚蹭蹬几落省墙东膳部在省东北隅故有此咏唐书杨再思传张易之兄司礼少卿同休请公卿宴其寺酒酣戏曰公面似高丽再思欣然为高丽舞满座鄙笑本事诗沈佺期曾以罪谪遇恩官还秩朱绂未复尝内宴群臣皆歌回波乐撰词起舞因是多求迁擢佺期词曰回波尔时佺期流向岭外生归身名已蒙齿录袍笏未复牙绯中宗即以绯鱼赐之崔日用为御史中丞赐紫是时佩鱼须有特恩内宴中宗命群臣撰词曰台中鼠子直须谙信足跳梁上壁龛倚翻灯脂污张五还来啮带报韩三莫浪语其王相大家必若赐金龟卖却猫儿相报上中宗亦以绯鱼赐之启颜录唐封抱一任益州九陇尉与同列戏白打赌钱座下数百钱输已略尽便欲敛手旁人谓之曰何不更觅钱回取之抱一乃举手摸钱曰同赐也何望回山东谓尽为赐故言赐也御史台记唐京台监察院西行中间号横劈房凡迁此房者必先盛馔台中而后居焉先无窗后人置之神龙中侍中杨再思兼大夫诸相毕送视事中书令魏元忠尝任监察台中故事素谙谑指房曰此是横擘房诸相问故元忠具述其由御史曰此房近日迁耶曰无别迁元忠曰当为开窗出气故不迁耳左右欢笑殆不禁且御史□察郡司纲纪庶务实为众官所忌詈御史为冷峭而突厥号御史为吐屯则天朝蕃使来朝者而吐屯独立不入班谕德张元一以齐谐见称问蕃使曰此独立者为谁译者曰吐屯此御史元忠曰人言我朝御史独冷峭此蕃御史亦甚冷峭举朝喧笑嘉话录唐杨国忠尝会诸亲时知吏部铨且欲大噱以娱之呼选人名引入于中庭不问资叙短小者通道参军胡者云湖州文学帘下大笑御史台记唐姚贞操云自余以评事入台侯承训继入此后相继不绝故知拔茅连茹也韩琬以为不然自则天好法刑曹望居九寺之首以此评事多入台迄今为雅例岂评事之望起于贞操耶须议戏云畿尉有六道入御史为佛道入评事为仙道入京尉为人道入畿丞为苦海道入县令为畜生道入判司为饿鬼道故评事之望起于时君好法也非贞操所能升降之唐司门员外郎张文成工为俳谐诗赋行于代时大将军黑齿常之将出征或勉之曰公官卑何不从行文成曰宁可且将朱唇饮酒谁能逐黑齿常之本事诗则天朝左司郎中张元一滑稽善谑时西戎犯边则天欲诸武立功因行封爵命武懿宗统兵以御之寇未入塞懿宗始逾邠郊畏懦而遁懿宗短陋元一嘲之曰长弓度短箭蜀马临高蹁去贼七百里隈墙独自战忽然逢着贼骑猪向南窜则天闻之初未悟曰懿宗无马耶何故骑猪元一解之曰骑猪者是夹豕走也则天乃大笑懿宗怒曰元一夙构贵欲辱臣则天命赋诗与之懿宗请赋菶字元一立嘲曰裹头极草草掠鬓不菶菶未见桃花面皮先作杏子眼孔则天大欢故懿宗不能侵伤大唐新语侯思止出自皂隶言音不正以告变授御史时属断屠思止谓同列曰今断屠宰圭鸡
诛
猪
虞
鱼
缕
驴
居
俱
不得诘
吃
空诘
吃
弭
</div>
    <div class="pagination">
<span class="current-page">1</span><a href="交谊典嘲谑部_page2.html">2</a><a href="交谊典嘲谑部_page3.html">3</a><a href="交谊典嘲谑部_page4.html">4</a><a href="交谊典嘲谑部_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
