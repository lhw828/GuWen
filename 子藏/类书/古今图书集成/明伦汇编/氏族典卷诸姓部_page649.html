<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 649 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 649 页/共 899 页</h1>
    <div class="content">　视姓部列传
　　宋
　　视泌
按江西通志泌字子泾德兴人得皇极数于建昌廖应淮咸淳十年登进士第历任饶州路三司提干编修壬易会元以年乞休御赐观物楼扁因建楼于居傍元世祖登极诏征不赴
　梓姓部列传
　　周
　　梓慎
按左传襄公二十八年春无冰梓慎曰今兹宋郑其饥乎岁在星纪而淫于元枵以有时灾阴不堪阳蛇乘龙龙宋郑之星也宋郑必饥元枵虚中也枵耗名也土虚而民耗不饥何为二十九年郑饥宋亦饥　伟姓部汇考
凌迪知万姓统谱
　　伟姓
伟见姓苑

　梓姓部汇考
郑樵通志
　　以名为氏
梓氏郑大夫梓慎之后也

　吕姓部汇考
史记
　　补三皇本纪
炎帝神农氏其后有州甫甘许戏露齐纪怡向申吕皆姜姓之后并为诸侯或分四岳唐书
　　宰相世系表
吕氏出自姜姓炎帝裔孙为诸侯号共工氏有地在弘农之间从孙伯夷佐尧掌礼使遍掌四岳为诸侯伯号太岳又佐禹治水有功赐氏曰吕封为吕侯吕者膂也谓能为股肱心膂也其地蔡州新蔡是也历夏商世有国土至周穆王吕侯为司寇宣王世改吕为甫春秋时为强国所并其地后为蔡平侯所居吕侯枝庶子孙当商周之际或为庶人吕尚字子牙号太公望封于齐十九世孙康公贷为田和所篡迁于海滨康公七世孙礼秦昭襄王十九年自齐奔秦为柱国少宰北平侯二子伯昌仲景伯昌生青以令尹从汉高祖封阳信侯谥曰胡唐有隋州刺史仁宗即其后也康公未失国时吕氏子孙先已散居韩魏齐鲁之间其后又徙东平寿张魏有徐州刺史万年亭侯虔字子路孙行钧其后世居河东梁肃集
　　外王父赠秘书少监东平吕公神道碑铭公之先出自姜姓太公之裔也唐虞之际佐治洪水有功以能为禹股肱心膂命曰有吕氏洎太公誓苍剃平商牧桓公责包茅匡周道传国七百列于春秋汉兴以勋戚在侯服者二十人临泗侯之孙通封于东平其后国除为郡着族元魏末有汶阳公思礼者扶翼周文开霸关右历行台右丞兵部尚书时魏分为西东中夏壅隔遂居于河东今为蒲人也郑樵通志
　　以国为氏
吕氏姜姓侯爵炎帝之后也虞夏之际受封为诸侯或言伯夷佐禹有功封于吕今蔡州新蔡即其地也历夏商不坠至周穆王吕侯入为司寇或言宣王时改吕为甫然吕甫声相近未必改也故又有甫氏出焉吕望相武王吕姜为卫庄公妃其时吕国犹存故也吕望封齐之后本国微弱为宋所并故宋有吕封人乐惧吕封人华豹又晋有吕氏出于魏氏未知其以字以邑与汉有单父吕公女为高帝后封临泗侯又后魏有比丘氏改为吕氏　　同名异实
吕氏有五姜姓之后以国为氏又晋有吕氏出于魏氏又有叱丘氏副吕氏叱吕氏并改为吕黄学士文集
　　水西翁吕公墓志铭
府君讳汲字仲修姓吕氏吕氏于婺为着姓而非一人因以其所居地望为别居永康县之太平乡者号太平吕氏廖用贤尚友录
　　吕姓
吕河东羽音又望出东平

　扆姓部列传
　　明
　　扆昭
按解州志昭长乐里人永乐庚子科举人除监察御史后谪嘉定知县　　扆泰
按解州志泰泰康坊人宣德初贡生任广德州同知　　扆纯按解州志纯泰康坊人宣德中贡生任香河县训导　　扆绣按解州志绣字廷器昭之子为人敦厚逊让中景泰庚午举人　　扆锦
按解州志锦字克文昭之孙中成化辛卯举人　　扆同匡按解州志同匡字新民锦之子正德五年贡生任府经历　　扆彬
按解州志彬字文质长乐里人昭曾孙正德十三年贡生　　扆嘉谟
按解州志嘉谟万历中贡生

　　启姓部列传
　　晋
　　启仑
按郑樵通志后燕有启仑
　　明
　　启和
按万姓统谱和吴川人正统中任雩都训导

　吕姓部列传二
　　宋
　　吕余庆
按宋史吕余庆传余庆幽州安次人本名引犯太祖偏讳因以字行祖兖横海军节度判官父琦晋兵部侍郎余庆以荫补千牛备身历开封府参军仕汉历周迁濮州录事参军太祖领同州奏为从事太宗历滑许宋三镇余庆并为宾佐及即位自宋亳观察判官召拜给事中未几知开封府建隆三年迁户部侍郎知江陵府召还以本官参知政事蜀平命知成都府开宝六年拜尚书左丞卒　　吕端
按宋史吕端传端字易直幽州安次人父琦晋兵部侍郎端以荫补千牛备身历迁太常丞开宝八年知成都府为政清简远人便之后选为大理少卿拜右谏议大夫为枢密直学士逾月拜参知政事端持重识大体以清简为务太宗不豫内侍王继恩谋立楚王元佐端锁继恩而奉太子至福宁庭中真宗既立垂帘引见群臣端请卷帘审视然后降拜加右仆射卒谥正惠子藩为太子中舍荀大理评事蔚千牛备身蔼殿中省进马　　吕蒙正
按宋史吕蒙正传蒙正字圣功河南人祖梦奇户部侍郎父龟图起居郎蒙正太平兴国二年擢进士第一授将作监丞通判升州五年拜左补阙知制诰初龟图与妻刘氏不睦并蒙正出之颇沦踬窘乏刘誓不复嫁及蒙正登仕迎二亲同堂异室奉养备至未几迁都官郎中入为翰林学士擢参知政事李昉罢相蒙正拜中书侍郎质厚宽简有重望以正道自持遇事敢言每论时政有未允者必固称不可上嘉其无隐淳化中罢为吏部尚书四年复以本官入相至道初以右仆射出判河南府真宗即位进左仆射咸平四年以本官同平章事六年授太子太师封蔡国公改封许卒谥文穆子从简再为国子博士惟简太子中舍承简司门员外郎中简比部员外郎务简亦国子博士居简殿中丞知简太子右赞善大夫蒙正弟蒙休咸平进士至殿中丞龟图弟龟祥殿中丞知寿州子蒙亨举进士高等官大理寺丞次子蒙巽虞部员外郎蒙周淳化进士及第蒙亨子即夷简也次子宗简亦进士及第　　吕佑之
按宋史吕佑之传佑之字元吉济州巨野人父文赞本州录事参军佑之太平兴国初举进士解褐大理评事通判洋州召拜殿中侍御史迁起居舍人淳化初判户部勾院直昭文馆俄以本官知制诰至道初拜右谏议大夫出知襄州徙寿州真宗即位转给事中复知襄州移升州岁余又典襄阳归拜工部侍郎翰林侍读学士景德四年卒　　吕文仲
按宋史吕文仲传文仲字子臧歙州新安人父裕伪唐歙州录事参军文仲在江左举进士补临川尉入朝授太常寺太祝改著作佐郎太平兴国中上每御便殿观古碑刻辄召文仲读之以本官充翰林侍读副王着使高丽复命改左正言巡抚福建咸平三年拜工部郎中六年授御史中丞景德三年迁工部侍郎复为翰林侍读学士文仲久居禁近颇周密兢慎明年改刑部侍郎卒子永为奉礼郎　　吕升
按宋史吕升传升莱州人父权失明剖腹探肝以救父疾父复能视而升不死淳化中下诏赐粟帛　　吕夷简按宋史吕夷简传夷简字坦夫先世莱州人祖龟祥知寿州子孙遂为寿州人夷简进士及第补绛州军事推官祥符中通判通州徙濠州再迁太常博士河北水选知滨州代还迁尚书祠部员外郎再迁刑部郎中权知开封府治严辨有声仁宗即位迁尚书礼部侍郎进户部拜同中书门下平章事集贤殿大学士进吏部拜昭文馆大学士天圣末加中书侍郎太后崩帝与夷简谋以张耆夏竦皆太后所任用者也悉罢之退告郭皇后后曰夷简独不附太后邪但多机巧善应变耳由是夷简亦罢为武胜军节度使检校太傅同中书门下平章事判陈州夷简素厚内侍阎文应因使为中诇久之乃知事由皇后也岁中而夷简复相郭后以怒尚美人批其颊误伤帝颈帝以爪痕示执政大臣夷简以前罢相故遂主废后议后遂废封申国公王曾与夷简数争事不平二人皆罢夷简以镇安军节度使同平章事判许州徙天雄军未几以右仆射复入相徙许国公固请老以太尉致仕薨谥文靖　　吕谔
按万姓统谱谔嘉兴人天禧初登进士第后天圣景佑间二弟曰询曰评相继登进士皆有名于时嘉兴登进士者自其兄弟三人始盛　　吕景初
按宋史吕景初传景初字冲之开封酸枣人以父荫试秘书省校书郎举进士历汝州推官改著作佐郎通判并州高若讷荐为殿中侍御史奏弹梁适谪判江宁府徙知衡州复召还台迁右司谏安抚河北还迁吏部员外郎擢天章阁待制知谏院未入谢而卒　　吕夏卿按宋史吕夏卿传夏卿字缙叔泉州晋江人举进士为江宁尉仁宗选任大臣求治道夏卿陈时务五事朝廷颇采其策英宗世历史馆检讨知制诰出知颍州卒　　吕镗
按万姓统谱镗旌德人幼孤事母以孝闻操行端介尝游宿亳间过潘氏不御酒肉潘怪问之镗曰远游亲养弗给而敢自享厚馔乎比去潘赆以金不受识者贤之镗以布衣登朝气度魁伟谈辨琅然时着实德传卓行录其名甚显因荐授迪功郎再调凤阳府判官　　吕蕡
按尚友录蕡汲郡人父通仕为太常博士蕡为比部郎中后知巴西县致仕因葬通京兆蓝田遂家焉蕡有六子五登科大忠大防大钧大临皆其子也　　吕公绰按宋史吕夷简传夷简子公绰字仲佑荫补将作监丞知陈留县天圣中累迁尚书工部员外郎夷简薨服除同判太常寺历知永兴军改知秦州召为龙图阁学士权知开封府进翰林侍读学士知审刑院初公绰在开封府宰相庞籍外属道士赵清贶受赂杖脊道死至是御史以为公绰受籍旨杖杀清贶以灭口左迁龙图阁学士知徐州公绰自辨复侍读学士留侍经筵迁右司郎中未拜卒　　吕公弼
按宋史吕夷简传夷简子公弼字宝臣赐进士出身积迁至同群牧使以枢密直学士知渭延二州徙成都府其治尚宽英宗罢三司使蔡襄召公弼代之拜枢密副使神宗立进枢密使王安石立新法公弼数言宜务安静又将疏论之从孙嘉问窃其&#示安石安石先白之帝不乐遂罢为观文殿学士知太原府以疾请知郑州拜宣徽西院使判秦州以疾求解为西太一宫使薨谥曰惠穆　　吕公着
按宋史吕公着传公着字晦叔幼嗜学至忘寝食父夷简器异之补奉礼郎登进士第召试馆职不就仁宗奖其恬退除崇文院检讨英宗亲政议追崇濮王公着言不听遂乞补外出知蔡州神宗立召为翰林学士熙宁初知开封府二年为御史中丞时王安石方行青苗法公着极言之出知颍州召还迁端明殿学士未几同知枢密院事元丰五年以疾丏去位哲宗即位以侍读还朝太皇太后遣使迎问所欲言公着陈十事又乞备置谏员以开言路拜尚书左丞门下侍郎元佑元年拜尚书右仆射与司马光同心辅政光薨独当国三年恳辞位明年薨谥正献　　吕公孺
按宋史吕夷简传夷简子公孺字稚卿任为奉礼郎赐进士出身判吏部南曹占对详敏仁宗以为可用知泽颍庐常四州入为开封府推官改陕西转运使徙知渭州再徙郓州坐失入死刑责知蔡州元丰初召知审官东院出知陈杭郑瀛四州元佑初迁刑部侍郎知开封府擢户部尚书以病提举醴泉观卒公孺廉俭与人寡合尝护曹佾丧得厚饷辞不受谈者清其节焉　　吕溱
按宋史吕溱传溱字济叔扬州人进士第一通判亳州直集贤院同修起居注进知制诰出知杭州入为翰林学士疏论宰相陈执中奸邪未几执中去溱亦以侍读学士知徐州徙成德军加龙图阁直学士知开封府改枢密直学士卒　　吕诲
按宋史吕诲传诲字献可开封人祖端相太宗真宗诲进士登第由屯田员外郎为殿中侍御史出知江州召为侍御史改同知谏院治平二年迁兵部员外郎神宗立擢天章阁待制拜御史中丞王安石执政时多谓得人诲言其不通时事疏劾之帝方注倚安石还其章诲求去乃出知邓州明年疾卒子由庚为太常寺太祝　　吕大忠
按宋史吕大防传大防兄大忠字进伯登第为签书定国军判官熙宁中王安石议遣使诸道立缘边封沟大忠与范育被命俱辞行大忠陈五不可罢不遣元丰中为河北转运判官上生财养民十二事徙提点江淮刑狱元佑初历工部郎中知秦州进宝文阁待制绍圣二年知渭州付以秦渭之事奏言关陕民力未裕士气沮丧非假之岁月未易枝梧因请以职事对章惇曾布陈其所言与元佑时异徙知同州致仕卒　　吕大防
按宋史吕大防传大防字微仲其先汲郡人祖通太常博士父蕡比部郎中通葬京兆蓝田遂家焉大防进士及第调冯翊主薄永寿令迁著作佐郎英宗即位命为监察御史里行会执政议濮王称考大防章累十数上出知休宁县神宗立通判淄州熙宁元年召直舍人院除知制诰四年知延州元丰初徙永兴进直学士居数年知成都府哲宗即位召为翰林学士迁吏部尚书元佑元年拜尚书右丞进中书侍郎封汲郡公三年吕公着告老超拜大防尚书左仆射大防朴厚憃直不植党朋与范纯仁并位同心戮力凡八年始终如一左正言上官均论其隳坏役法右正言张商英御史周秩刘拯相继攻之绍圣四年贬舒州团练副使至虔州信丰而病薨谥正愍　　吕大钧
按宋史吕大防传大防弟大钧字和叔中乙科调秦州右司理参军改光禄寺丞知三原县移疾家居讲道数年起为诸王宫教授求监凤翔船务制改宣义郎会伐西夏鄜延转运司檄为从事道得疾卒　　吕大临按宋史吕大防传大防弟大临字与叔学于程颐与谢良佐游酢杨时在程门号四先生通六经尤邃于礼元佑中为太学博士迁秘书省正字范祖禹荐其好学修身未及用而卒　　吕陶
按宋史吕陶传陶字元钧成都人中进士第知太原寿阳县府帅唐介辟签书判官荐应熙宁制科时王安石从政改新法陶对策枚数其过安石怒陶虽入等纔通判蜀州责监怀安商税起知广安军召为司门郎中元佑初擢殿中侍御史首献邪正之辨迁左谏议继出为梓州淮西成都路转运副使入拜右司郎中起居舍人奉使契丹归进给事中俄以集贤院学士知陈州徙潞州例夺职徽宗立复集贤殿修撰知梓州致仕卒　　吕惠卿
按宋史吕惠卿传惠卿字吉甫泉州晋江人父习吏事为漳浦令终光禄卿惠卿起进士为真州推官秩满入都见王安石论经义意多合遂定交熙宁初安石为政擢集贤校理判司农寺以父丧去服除召为天章阁侍读又知谏院安石力荐为参知政事惠卿惧安石去新法必摇作书遍遗监司郡守使陈利害故安石之政守之益坚郑侠疏惠卿朋奸惠卿恐又恶冯京异己而安石弟安国面辱之于是乘势并陷三人安石以安国之故始有隙惠卿既叛安石凡可以害王氏者无不为御史蔡承禧论其恶出知陈州久之以资政殿学士知延州元丰五年知太原府入见斥知单州明年复知太原哲宗即位中丞刘挚数其五罪乃贬为光禄卿分司南京再责建州安置绍圣中复资政殿学士知延州徽宗立徙为杭州复知大名崇宁五年坐其子渊闻妖人言不告安置宣州复观文殿学士为醴泉观使致仕卒　　吕嘉问
按宋史吕嘉问传嘉问字望之以荫入官熙宁初权户部判官管诸司库务王安石用魏继宗议即京城置市易务命嘉问提举嘉问恃势陵使薛向出其上曾布代向怀不能平会神宗出手札询布布访于魏继宗得实具上嘉问为兼并之事神宗将委布考之安石言二人有私忿于是诏布与吕惠卿同治惠卿故憾布胁继宗使诬布语言增加继宗不从事未决安石去位惠卿既执政前狱遂成嘉问亦出知常州安石复相召检正中书户房安石罢以知江宁府转运使何琬劾嘉问徙润州复坐免久之入为吏部郎中光禄卿言者交论市易之患于是削嘉问三秩黜知淮阳军绍圣中知开封府尝荐邹浩浩南迁坐罢知怀州以龙图阁学士卒　　吕防
按万姓统谱防龙游人熙宁中进士有学行龙游士子发举自防始累官至大中大夫　　吕希道
按万姓统谱希道知和州苏轼送以诗云去年送君守解梁今年送君守历阳观君崛&#负奇表便合剑佩趋明光　　吕士荣
按万姓统谱士荣汤阴尹杜绝私谒惠政及人教民孝弟化暴胜残几于无讼去任民心不忘立碑以纪其遗爱焉　　吕开
按万姓统谱开为漕幕运副鲜于侁以免役事付之开躬行一路虽深山穷谷咨谋靡不备至后为利州路判官　　吕南公
按宋史吕南公传南公字次儒建昌南城人于书无所不读于文不肯缀缉陈言一试礼闱不偶退筑室灌园不复以进取为意益著书且借史笔以褒善贬恶遂以衮斧名所居斋元佑中立十科荐士曾肇上疏称之议欲命以官未及而卒　　吕士元
按巢县志士元哲宗时人元佑丙寅立十科取士法士元上疏恳切未报后又累试不第乃归自愤曰当今蔡确章惇四害未除吾等困老田园其如与世无补何乃去东山二里许至桥抱书投溺朝士王岩叟朱光庭等咸惜之里人因名其桥曰抱书　　吕律
按万姓统谱律鄄城人父衍仕至监察御史谥文贞律幼时父书律字试之三试皆识故名尝师事导江先生传其性命之学及为曹州判官夏大旱往定陶虑囚释遣冤滞雨大至升承务郎知峄州后退居峗山书院教授生徒元佑中起为承直郎升翰林修撰历升秘书少监既致仕居濮之富春园自号蕴斋　　吕谅卿按万姓统谱谅卿惠卿季弟元符中为温州军事推官上书言绍述新法之非崇宁元年编类元符章疏之姓名谅卿以邪等尤甚入党籍追官勒停亳州编管御书奸党碑以赐惠卿惠卿自劾求罢诏录谅卿疏示之谅卿废锢终身绍兴二年赠宣教郎官其家一子　　吕希哲
按宋史吕公着传公着子希哲字原明以荫入官王安石劝其勿事科举以侥幸利禄遂绝意进取安石为政将用之希哲辞安石乃止公著作相二弟已官省寺希哲独滞管库久乃判登闻鼓院力辞终公着丧始为兵部员外郎范祖禹其妺&#也言于哲宗以为崇政殿说书绍圣党论起御史刘拯论其进不由科第以秘阁校理知怀州徽宗初召为光禄少卿希哲力请外以直秘阁知曹州旋遭崇宁党祸罢为宫祠羇寓淮泗间十余年卒希哲乐易简俭有至行晚年名益重远近皆师尊之子好问　　吕希纯
按宋史吕公着传公着子希纯字子进登第为太常博士擢起居舍人未几拜中书舍人章惇既相出为宝文阁待制知豪州谏官张商英憾希纯攻之力连徙睦州归州公着追贬希纯责舒州团练副使道州安置建中靖国元年还为待制知瀛州入崇宁党籍卒　　吕由诚
按宋史吕由诚传由诚字子明御史中丞诲之季子以父恩补官调邓州酒税以功迁秩知合水县改乘氏县吕大防辟为属通判成都靖康元年宰相唐恪荐由诚刚直有家法宜任台臣召至京师与恪议不合力辞求退差知袭庆府未及出关金人陷京师由诚崎岖至郡昼夜为备康王移军济阳由诚竭力馈饷奉表劝进时京东诸郡兵骄多内讧独由诚拊循有力士乐为用前后数被攻围屹然自立金人百道攻城矢石如雨人无叛志郡官有迎降者执而械之判官赵令佳同心誓守城陷俱被执金人欲生降之由诚不屈乃杀其子仍于前由诚不顾与令佳同遇害子偰与其家四十口皆被执无生还者　　吕好问
按宋史吕好问传好问字舜徒希哲子也以荫补官崇宁初治党事好问以元佑子弟坐废靖康元年以荐召为左司谏擢御史中丞疏蔡京过恶乞投海外黜朋附之尤者以厉其余又建白削王安石王爵正神宗配飨湔元符上书获谴者章前后数十上每奏对帝虽当食辄使毕其说时金人既退大臣不复顾虑好问言御敌之备当速讲求及边警急好问请亟集沧滑邢相之戍以遏奔冲而列勤王之师于畿邑疏上不省已而金人立张邦昌以好问为事务官好问仍行旧职文书称靖康二年高宗即位除尚书右丞侍御史王宾论好问尝污伪命好问力求去除资政殿学士知宣州提举洞霄宫避地卒于桂州子本中揆中弸中用中忱中孙祖谦祖俭　　吕祉
按宋史吕祉传祉字安老建州建阳人宣和初上舍释褐建炎二年为右正言以论事忤执政通判明州绍兴三年知建康府六年迁刑部侍郎俄迁吏部七年迁兵部尚书升督府参谋军事张浚命王德为都统制以郦琼为之副琼与德素不协乃命祉往庐州节制之祉密奏乞罢琼兵权其书吏漏语于琼琼惧遂叛降刘豫祉遇害其妻吴氏自缢以殉葬　　吕圆登
按宋史李彦仙传吕圆登夏县人尝为僧后以良家子应募捍金人淆渑间彦仙保三觜圆登功最多为爱将城垂破以兵来援身重创持彦仙泣曰围久不知公安否今得见公且死无恨创身方卧闻城陷遽起战死　　吕蒙
按万姓统谱蒙事亲至孝父卒葬邑之社潭蒙不忍舍去居墓下久不返子琰忧惧不已乃即其母所葬曰龙岩者谋筑室其旁以便终养值岁饥米斗千文琰解囊籴于京口度其可还以毕事不意米舟失所无遗粒而归琰不为意毕力成之乃迎父于其中蔬食四十年一日焚香危坐而逝琰克大事悉以家事属诸子自居龙岩旧庐恋慕不返榜其庐曰报慈用父诗句也后以子贵封迪功郎卒赠宣教郎　　吕颐浩
按宋史吕颐浩传颐浩字元直其先乐陵人徙齐州中进士第累官入为太府少卿升待制徽猷阁伐燕之役为燕山府路转运使奏危急五事徽宗怒命褫职高宗即位除知扬州车驾南幸以颐浩守尚书右仆射改同中书门下平章事拜同签书枢密院事江东安抚制置使兼知江宁府时苗傅刘正彦为逆逼高宗避位颐浩寓书张浚及诸将约会兵破贼赵鼎论其过颐浩求去除醴泉观使寻除江东安抚制置大使拜少保尚书左仆射同中书门下平章事秦桧欲倾之而擅朝权诏开府镇江既还倾秦桧桧罢相颐浩独秉政屡请兴师复中原颐浩秉政凡二年高宗以水旱地震下诏罪己罢颐浩为镇南军节度使提举洞霄宫五年诏问宰执以战守方略颐浩条十事以献除湖南安抚制置大使除少保明堂礼成进封成国公卒谥忠穆　　吕本中
按宋史吕本中传本中字居仁元佑宰相公着之曾孙好问之子公着薨以遗表恩授承务郎绍兴六年召赴行在特赐进士出身擢起居舍人八年迁中书舍人初本中与秦桧同为郎相得甚欢桧既相私有引用本中封还除目赵鼎素主元佑之学谓本中公着后故深相知桧怒风御史萧振劾罢之提举太平观卒学者称为东莱先生赐谥文清　　吕摭
按万姓统谱摭齐州人颐浩子官至朝散郎贬梧州秦桧追憾颐浩窜摭虽在贬所以诗书自娱无几微见辞色　　吕陟
按湖广通志陟字升卿零陵人早登紫岩先生之门与南轩游诚斋杨公为零陵丞因督租过其里见之及归郡守问曰所过知有人才否答曰得一吕升卿饱学之士宜即招致乡校领袖诸生后入仕再调常德录事参军南轩帅江陵廉漕适大比时命考试后屡为监司有声　　吕祖谦
按宋史吕祖谦传祖谦字伯恭尚书右丞好问之孙也居婺州初补荫入官后举进士复中博学宏词科调南外宗教丁内艰居明招山四方之士争趋之除太学博士召试馆职除秘书郎国史院编修官迁着作郎以疾请祠归先是书肆有书曰圣宋文海孝宗命祖谦类为百五十卷上之赐名皇朝文鉴诏除直秘阁寻主管冲佑观明年除著作郎卒谥曰成　　吕祖俭按宋史吕祖俭传祖俭字子约祖谦之弟也受业祖谦如诸生以荐召除籍田令通判台州宁宗即位除太府丞时韩胄寖用事正言李沐论右相赵汝愚罢之祖俭奏汝愚亦不得无过然未至如言者所云会祭酒李祥博士杨简皆上书讼汝愚沐皆劾罢之祖俭乃上封事言之疏上有旨安置韶州遇赦量移高安二年卒　　吕祖泰
按宋史吕祖俭传祖俭从弟祖泰字泰然夷简五世孙寓常之宜兴性疏达尚气谊学问该洽论世事无所忌讳庆元初祖俭以言事安置瑞州祖泰徒步往省之及祖俭没贬所嘉泰元年周必大降少保致仕祖泰愤之乃诣登闻鼓院上书论韩胄有无君之心请诛之以防祸乱有旨配钦州牢城收管胄诛诏雪其冤特补上州文学改授迪功郎监南岳庙丧母无以葬至都谋于诸公得疾卒　　吕大亨
按万姓统谱大亨孝子蒙之曾孙以能诗名师陈君举友蔡行之同升太学壁记在陈下蔡上二公既贵独大亨遗落不偶或戏之曰所谓厄于陈蔡之间者也嘉定间为平阳县丞有诗数百篇邑人至小胥皆能诵之名沃州杂咏　　吕冲之
按万姓统谱冲之字大老庆元进士授通州靖海县簿迁南康军佥判致仕赐绯衣鱼袋葬于长陇　　吕午按宋史吕午传午字伯可歙县人嘉定四年进士授乌程主簿调当涂县丞改知余杭县丁父忧免丧迁大府寺簿拜监察御史史嵩之憾午乃迁宗正少卿出知泉州移浙东提刑复为监察御史兼崇政殿说书嵩之雅不欲午在经筵与言路密谋以为午尝劾王瓒姻家史洽遂以瓒为右正言午即治装去上手诏趣留之午力辞不允由是再留而议论愈不合官至中奉大夫闲居一纪卒　　吕敬伯
按万姓统谱敬伯字敬仲兄弟有大志以圣贤为师从学于真西山先生先生称其有求道之志因示以入道之要佩服仁诚敬三言终身不忘见西山集　　吕良才按万姓统谱良才字贤甫从真西山文忠公游举淳佑进士任潭州善化县尉社仓羡余千计无所取上下交荐改京秩辞归为乡邑请行经界立义役建舆梁累废巨万不靳　　吕棐
按万姓统谱棐字元忱仕至朝议大夫监察御史始为岳渚法掾擅发常平仓赈饥编光庙宽恤诏令进宝鉴论二卷请法艺祖　　吕秉南
按万姓统谱秉南字景阳绍定中进士授崇安尉秩满调宁国法曹狱无停囚改吉州数治疑狱有声郡有强盗害民悉掩捕之臬司据国律当异擢奏功于朝满考人谓申前奏改秩秉南笑曰朝廷旷恩赏有功岂求而后予且害人利己吾不为也部使叶梦鼎贤之勉留参议寻迁都进奏院点检南宫试榜称得人入预轮对以正君心为急务语极激切迁大理寺丞无何拜司农卿时政归权臣每除吏必市恩意以要士论秉南屡迁无私谢或讽之曰爵公器也非私予也吾何谢为由是言者以为傲免归即日渡江去不一介于胸明年主祠仙都观朝议大夫赐绯银鱼袋秉南生平事亲孝处兄弟友教子侄有方升胶庠取科级者甚众律己简静居官每独往廉洁自持尤不乐阿附务进取故历仕四十余年位不过寺丞官不过朝议而已　　吕重庚
按万姓统谱重庚嘉兴人博学能文端平间登进士官至大理正自号九山所著有九山集　　吕恭
按万姓统谱恭字敬叔尚气节明阴符握机之术　　吕中按万姓统谱中字时可晋江人淳佑中登进士迁国子监丞兼崇政殿说书奏乞晚轮二员说书夜轮讲官直宿以备顾问又言进讲经史乞依正文进读不宜节贴避忌不惟可察古今治乱亦以革臣下谄谀之习当路忌其直徙汀州在汀期年演易为十图　　吕徽之按尚友录徽之仙居人家万山中以耕渔自给一日携楮币诣富家易谷种值大雪闻东阁中有客分韵作雪诗一人得滕字苦吟未就徽之笑曰何不举滕王蛱蝶事耶众遂迎入请足成之援笔而就问其姓字不答径出遣人迹其后雪晴造访惟草屋一间寂无人迹忽米桶中有声乃其妻也问徽之安在曰方捕鱼溪上至彼果见之曰诸公先过舍我得鱼当换酒饮诸公也少顷酒归尽欢而散中途宿逆旅主人语以故主人曰某平日所愿见者旦日主人物色之则吕已迁居矣　　吕天策
</div>
    <div class="pagination">
<a href="氏族典卷诸姓部_page648.html">上一页</a><span>...</span><a href="氏族典卷诸姓部_page644.html">644</a><a href="氏族典卷诸姓部_page645.html">645</a><a href="氏族典卷诸姓部_page646.html">646</a><a href="氏族典卷诸姓部_page647.html">647</a><a href="氏族典卷诸姓部_page648.html">648</a><span class="current-page">649</span><a href="氏族典卷诸姓部_page650.html">650</a><a href="氏族典卷诸姓部_page651.html">651</a><a href="氏族典卷诸姓部_page652.html">652</a><a href="氏族典卷诸姓部_page653.html">653</a><a href="氏族典卷诸姓部_page654.html">654</a><span>...</span><a href="氏族典卷诸姓部_page650.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
