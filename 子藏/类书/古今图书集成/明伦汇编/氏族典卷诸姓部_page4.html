<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 4 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 4 页/共 899 页</h1>
    <div class="content">　　公登籍
按蒙阴县志登籍任保定府教授淡静和吉从弟铉与登高贫皆废业登籍教养之咸成名士　　公兴
按新泰县志兴太原左卫百户
　　公綖
按蒙阴县志綖父母早亡事祖母最孝丁亥贼执其祖母将杀綖救之不得免大骂曰当速杀吾以殉祖母遂杀之继妻孙氏年十九岁至今守节

　翁姓部汇考
郑樵通志
　　平声
翁氏汉有翁伯贩脂而倾县邑唐有比部郎中翁义洛阳人一本作义恪富阳人五代有谏议大夫翁承赞莆田人廖用贤尚友录
　　翁姓
翁盐官商音周昭王庶子食采翁山因氏又望出钱塘

　翁姓部列传
　　汉
　　翁伯
按汉书货殖传翁伯以贩脂而倾县邑
　　唐
　　翁义
按郑樵通志唐有比部郎中翁义
　　翁洮
按万姓统谱洮字子平寿昌人举进士授主客员外郎退居不仕僖宗遣使征之不起作枯木诗以答诏僖宗复遣使以曲江鱼赐之宋理宗追谥为善庆公　　翁仲孺按万姓统谱仲孺渭川人家贫一日天雨金十斛于其家富等王侯　　翁郜
按建阳县志郜字季长长安人唐昭宗朝官至朝请大夫检校尚书左仆射河西节度使朱梁僭窃耻事二姓以父祖宦闽知其地僻静可以避乱遂携家至建阳考源后徙居义宁莒口　　翁承赞
按莆田县志承赞字文尧干宁三年进士擢宏词科任京兆府参军天佑元年以右拾遗受诏册王审知为琅琊王梁开平四年复为闽王册礼副使寻守右谏议大夫福建盐铁副使就加左散骑常侍御史大夫因相闽闽王名其乡曰文秀里曰光贤又名漆林庄曰昼锦有诗集及宏词等集行于世　　翁宏
按十国春秋楚翁宏字大举桂州人寓居昭贺间以能诗名　　宋
　　翁纪
按崇安县志纪字世则吴屯里人天圣八年登进士第改试大理司直兼监察御史知袁州以屯田郎中致仕累赠中散大夫　　翁肃
按崇安县志肃字彦恭屯田郎纪之子也五岁擢童子科庆历中登进士第历宾江峡袁潭五州廨无猾胥治多清迹俱以最闻召入陛对忠直敢言拜职方郎中官至朝散大夫累赠正奉大夫　　翁仲通
按万姓统谱仲通字济可崇安人为武平令签书兴化军复令黄岩县武平俗不知学仲通自买民地建学以教之后以亲没不逮养遂致仕子彦约彦深彦国　　翁卲
按万姓统谱卲字好德元丰中进士顺昌人博学工文调崇安时刘韐在布衣卲待以国士人服其知人云迁福清县丞清慎方正大兴学校己而以疾归数州之士负箧云集以儒学鸣于一时官至宣教郎　　翁升按万姓统谱升字南仲慈溪人力学有志气少从胡安定受易元丰进士元符上书言事切中时弊升自奉薄而勇于急人睦亲恤孤乡人敬之　　翁采
按万姓统谱采字景文大观中为太学生上书言事登第调归州教授复论花石纲左迁潭州刑曹　　翁彦约按崇安县志彦约字行简仲通之子也应诏上格言三十篇政和中第进士调常州刑曹召为详定九域志编修官累迁太常博士修因革礼岁余请外除提举河北西路学士荐拔人才问民疾苦除知高邮军郡岁大旱彦约以祈祷积劳得疾卒　　翁绩
按福清县志绩字熙载以特科为奉议郎政和末上书言夏人无故请和边使赵良嗣董才来言妄生嫌隙乞斩二人以笃信好不报遂飘然南归老干沧洲之上　　翁挺
按崇安县志挺字士特五夫里人太傅彦约之子也政和七年以季父彦国郊恩补官调郴州宜章尉权编类御笔所礼制局检讨官何文缜诸公交荐于朝召赴阙下陈朝廷急务奏对移时渊圣喜改授少府监丞时相怒其不附己逐之遂不复出自号五峰居士　　翁彦深
按崇安县志彦深字养源仲通子也擢进士乙科宣和初除右司员外郎改秘书少监盗起睦州东南大震彦深上言民有疾苦不得上闻宜下诏求直言除国子祭酒徙秘书监时宦者梁师成提举秘书彦深不肯造谒降两官出知济南府改知婺州召为太常少卿卒　　翁谷
按建安县志谷字子静政和间进士宣和三年权知崇安廉介善干浙寇迩闽境甚炽团结乡民控扼之时号循吏提刑俞向恶其不附己诬以他罪奏贬循州道死　　翁延庆
按崇安县志延庆字德甫吴屯里人郎中纪之孙也以父荫补博州聊城尹靖康初从王若讷举兵从征至南熏门外交战死之累赠朝散大夫官其子　　翁彦国按崇安县志彦国字端朝五夫里人光禄公仲通季子也登绍兴四年进士第累秩至御史中丞江南东西两路经制使卒赠少保　　翁元
按万姓统谱元字柔中熙载子有豪侠气喜谈前辈行事亦能诗在丘园五十年城市之人尚鲜有知其名者　　翁蒙之
按崇安县志蒙之字子功密州司户揆之子也以祖彦深泽调常山尉时赵鼎谪死柩过常山郡将章杰者惇之孙怨鼎尝治惇罪又希秦桧旨檄蒙之搜鼎知旧书疏蒙之密告使悉焚之杰怒乃诬以他罪劾之事白徙兰溪尉孝宗即位近臣疏其事以闻召监登闻鼓院寻复补外晚以龚茂良论荐召为司农寺丞　　翁熙
按万姓统谱熙字正之长汀人淳熙进士调袁州户曹长于吏事二鞫疑狱平反明允终朝请大夫　　翁易按万姓统谱易字醉翁崇安人通六经尤长于春秋游朱文公之门讲明义理往复辨难悉究其旨言行有法人称竹林先生　　翁甫
按崇安县志甫字景山黄柏里人宝庆二年擢进士第知西安县政最上闻召监登闻鼓院陛对上喜除直讲兼太常博士迁秘书丞兼礼部郎中以陈垓论罢出知汀州累官太府少卿兼知临安府时有集庆太乙之役甫极论其害出为江西转运使兼守豫章改知泉州未赴一日闻有太学生言事被谪者忧愤成疾而卒　　翁应弼
按宋史冯去非传丁大全为左谏议大夫三学诸生叩阍言不可监察御史吴衍翁应弼劾诸生下狱　　翁梦得按万姓统谱梦得字景说寿昌人诗人洮之后也通春秋端平咸淳间两中榜寻隐居教授所著有春秋指南一卷摭实二卷要论十卷纪要十卷盘珠纂论十卷地理总括若干卷并行于世　　翁点
按万姓统谱点字沂伯莆田人登进士第历官湖南运判尽奏弛本道酒榷湘人德之为江东提刑常平使者行役法民诉不便点贻书谕以急更之郡人碑其遗泽焉　　翁灵舒
按万姓统谱灵舒有诗名刘后村赠以诗有云遍问诸郎皆冠带自言别业可渔樵　　翁德广
按八闽通志德广淳熙中知溪县朱文公熹尝奏荐之称其不务赫赫可喜之名而有恳恳爱民之实　　元　　翁森
按万姓统谱森字秀卿仙游人隐居教授取朱子白鹿洞学规以为训从游者前后至八百余人所著有一瓢稿行于世　　明
　　翁显德
按江西通志显德新城人徐寿辉攻陷江右乃召募乡兵屡与贼战败走之洪武二年任广东右卫山寇房文广为乱显德以前锋力战死诏赠官　　翁世资
按兴化府志世资字资甫正统七年进士授户部主事外艰归服阕复除户部升郎中会江南水灾遣往勘验因奏免应天太平兴国安庆庐州及建平宣城等卫税粮天顺元年充会试同考擢工部右侍郎上言东南水潦民苦艰食宜撙节以省疲困疏进上疑要誉下锦衣狱谪知衡州府成化初升江西左布政使五年升都察院右副都御史巡抚山东八年迁户部左侍郎十三年奉敕提督京通等处仓场明年进本部尚书请老加太子少保致仕卒赠太子少傅　　翁健按万姓统谱健余姚人正德进士累官广东参政　　翁万达按明外史翁万达传万达字仁夫揭阳人嘉靖五年授户部主事再迁郎中出为梧州知府四年声绩大着会讨安南擢广西副使专办安南事莫登庸降迁四川按察使历陕西左右布政使二十三年擢右副都御史巡抚陜西寻进兵部右侍郎兼右佥都御史总督宣大山西保定军务进左都御史上边防修守事宜帝悉报许乃请帑银修边墙万达精心计善钩校墙堞近远濠堑深广曲尽其妙寇不敢轻犯万达更事久帝深倚之所请无不从独言俺答贡事与帝意左时曾铣有复套之议夏言主之故力绌贡议且以复套事行诸边臣议万达议上不省二十七年八月俺答犯大同宣府万达连败之进兵部尚书寻召理部事以父忧归明年秋大同失事诏起万达万达方病疽庐墓间疏请终制未达而俺答犯都城兵部尚书丁汝夔得罪遂以万达代之万达家岭南距京师八千里倍道行四十日抵京帝迟之贬兵部右侍郎兼右佥都御史经略紫荆诸关三十年二月疏乞终制帝疑其避事斥为民明年十月复起兵部尚书未闻命卒年五十五隆庆中追谥襄毅　　翁大立
按明外史朱衡传翁大立余姚人嘉靖十七年进士累官山东左布政使三十八年以右副都御史巡抚应天苏州诸府寻被劾罢久之起故官巡抚山东遭丧不赴隆庆二年命督河道大立请浚回回坟又请凿邵家岭帝皆从之三年七月河大决沛县大立绘图十二以献且言时事五患当是时黄河既决淮水复涨民多溺死大立奔走经营至四年六月诸工次第告成升工部右侍郎旋改兵部为左会河淤劾罢万历二年起南京刑部左侍郎改吏部明年入为刑部右侍郎再迁南京兵部尚书六年致仕归　　翁曜
按无锡县志嘉靖丙辰夏倭至焚掠曜应募御贼力战死之　　翁溥
按万姓统谱溥字德宏浙江诸暨人嘉靖进士初知太湖平恕明允洞悉时宜擢吏科给事中累仕至南京刑部尚书　　翁世经
按福州府志世经字可直福清人嘉靖乙未进士授户部主事历员外郎中擢梧州守官终广东布政峻洁有才为郡厘剔积弊抚臣下其法为列郡式　　翁相按浙江通志相字辅卿钱塘人登嘉靖进士授工部主事出守广平为畿辅股肱郡若古冯翊扶风故事出入陈兵帜羽葆鼓吹骑士仪卫甚尊宠相至悉罢去尝单行属邑郡故多盗白昼劫狱杀吏民相捕治其尤者余悉纵之盗旋解散河北诸郡饥相开仓赈济全活甚众由是诸部使者交上其贤称相治行为河朔最　　翁陆
按建阳县志陆字子寿同由里人以赵府外戚任常山中护卫镇抚终于官　　翁宪祥
按明外史翁宪祥传宪祥字兆隆常熟人万历二十年进士为鄞县知县课最入为礼科给事中以忧去补吏科疏陈铨政五事江西巡抚许弘纲以父忧径归广西巡抚杨芳亦以忧乞免代宪祥极言非制弘纲贬官芳亦被责言者诋朱赓李廷机辄被谴宪祥言二臣深犯物论势不可复出已劾云南巡抚陈用宾两广总督戴耀并不报屡迁刑科都给事中吏部尚书孙丕扬副都御史许弘纲以考察为言路所攻求去宪祥言一时贤者直道难容相率引避国是如此可为寒心既而军政拾遗疏为锦衣都督王之祯所挠人不下罪人陈用宾等已论死疏亦留中宪祥皆抗章论驳知县满朝荐李嗣善同知王邦才以忤税使系狱力请释之帝皆不报寻调吏科四十一年命辅臣叶向高典会试给事中曾六德以论救被察官坐贬旨皆从内出宪祥力谏中官黄勋赵禄李朝用胡滨等不法亦连疏弹劾久之擢太常少卿居数年卒　　翁正春
按明外史翁正春传正春字兆震候官人万历中为龙溪教谕二十年擢进士第一授修撰累迁少詹事三十八年九月拜礼部左侍郎署部事十一月日有食之正春极言阙失不报明年秋万寿节正春献八箴帝不能用四十年进士邹之麟分校乡试私举子童学贤正春黜学贤谪之麟而不及主考官给事中赵兴邦亓诗教因劾正春徇私正春不安其位寻改吏部掌詹事府以侍养归天启元年起礼部尚书抗论忤魏忠贤明年正春再疏乞归加太子少保赐敕驰传未几卒崇祯初谥文简

　终姓部汇考
郑樵通志
　　以名为氏
古
人名

终氏陆终之后以名为氏望出济南南阳宋有终慎思廖用贤尚友录
　　终姓
终南阳征音


　终姓部列传
　　夏后氏
　　终古
按通鉴前编夏桀凿池为夜宫男女杂处三旬不朝太史令终古执其图法泣谏不听终古出奔商　　汉　　终公
按汉书高帝本纪三年五月汉王军宛叶间羽使终公守成皋而自击彭越汉王击破终公复军成皋　　终军按汉书终军传军字子云济南人也少好学以辨博能属文闻于郡中年十八选为博士弟子至府受遣太守闻其有异才召见与交结军揖太守而去至长安上书言事武帝异其文拜谒者给事中从上幸雍祠五畤获白麟奇木上异此二物博谋群臣军对当有解编发削左&#而蒙化者数月越地及匈奴名王来降时皆以军言为中初军入关关吏与军繻军问何为吏曰为复传军曰大丈夫西游终不复传还弃繻而去军为谒者使行郡国建节东出关关吏识之曰此前弃繻生也还奏事上甚悦当发使使匈奴军自请上奇军擢谏大夫遣军使南越军请受长缨必羁南越王致之阙下军往说越王越王请内属天子大说越相吕嘉不欲内属攻杀其王及汉使者皆死军死时年二十余故世谓之终童　　终苌
按万姓统谱苌高密令
　　终带
按汉书王莽传始建国二年九月辛巳戊己校尉史终带等杀校尉自称废汉大将军亡入匈奴天凤元年单于求和亲莽遣使者厚赂之购求终带等单于执付使者槛车诣长安燔于城北令吏民会观之　　后汉　　终宠
按万姓统谱宠丹阳人延康中南郡太守
　　唐
　　终郁
按奇姓通唐有终郁杜诗有贺终明府郁诗
　　宋
　　终慎思
按奇姓通宋有终慎思苦志力学友人董储荐于朝不遇董启云鲁箭高飞谓聊城之必下秦都不害怀赵璧以空归　　终往
按万姓统谱往秘书舍人
　　明
　　终其功
按万姓统谱其功固城人永乐中以译字生任鸿胪寺主簿使朝鲜

　冯姓部汇考
汉书
　　冯奉世传
冯奉世字子明上党潞人也徙杜陵其先冯亭为韩上党守秦攻上党绝太行道韩不能守冯亭乃入上党城守于赵赵封冯亭为华阳君与赵将括距秦战死于长平宗族繇是分散或留潞或在赵在赵者为官帅将官帅将子为代相及秦灭六国而冯亭之后冯毋择冯去疾冯劫皆为秦将相焉汉兴文帝时冯唐显名即代相子也至武帝末奉世以良家子选为郎后汉书
　　冯鲂传
冯鲂字孝孙南阳湖阳人也其先魏之支别食采冯城因以氏焉秦灭魏迁于湖阳为郡族姓　东观记曰其先魏之别封曰华侯华侯孙长卿食　采冯城因以氏焉鲂父名扬也晋书
　　冯跋载记
冯跋字文起长乐信都人也小字乞直伐其先毕万之后也万之子孙有食采冯乡者因以氏焉王司空集
　　故陜州刺史冯章碑
其先陶唐氏之苗裔尧少子生而手有冯字因以为氏张燕公集
　　赠潘州刺史冯君墓志铭
昔毕万苗裔邑于冯城因以为氏其适越者则袁宏过江录所载长乐冯祖思之后也远居僻地代为右族郑樵通志
　　以邑为氏
</div>
    <div class="pagination">
<a href="氏族典卷诸姓部_page3.html">上一页</a><a href="氏族典卷诸姓部.html">1</a><a href="氏族典卷诸姓部_page2.html">2</a><a href="氏族典卷诸姓部_page3.html">3</a><span class="current-page">4</span><a href="氏族典卷诸姓部_page5.html">5</a><a href="氏族典卷诸姓部_page6.html">6</a><a href="氏族典卷诸姓部_page7.html">7</a><a href="氏族典卷诸姓部_page8.html">8</a><a href="氏族典卷诸姓部_page9.html">9</a><span>...</span><a href="氏族典卷诸姓部_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
