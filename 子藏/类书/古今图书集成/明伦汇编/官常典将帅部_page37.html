<!DOCTYPE html>
<html>
 <head>
  <meta charset="utf-8"/>
  <title>
   官常典将帅部 - 第 37 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典将帅部 - 第 37 页/共 48 页
  </h1>
  <div class="content">
   按唐书本传重荣太原祁人父纵太和末为河中骑将从石雄破回鹘终盐州刺史重荣以父任为列校与兄重盈皆以毅武冠军擢河中牙将主伺察时两军士干夜禁捕而鞭之士还诉于中尉杨元实元实怒执重荣让曰天子爪士而藩校辱之答曰夜半执者奸盗孰知天子爪士具言其状元实叹曰非尔明辨孰由知之更诿于府擢右署重荣多权诡众所严惮虽主帅莫不下之稍迁行军司马黄巢陷长安分兵略蒲节度使李都不能支乃臣贼然内惮重荣表以自副地迩京师贼调取横数使者至百辈坐传舍益发兵吏不堪命重荣胁说都曰我所诡谋纾难以外援未至今贼裒责日急又收吾兵以困我亡无日矣请绝桥婴城自守不然变生何以制之都曰吾兵寡谋不足绝之祸且至愿以节假公遂奔行在重荣乃悉驱出贼使斩之因大掠居人以悦其下天子使前京兆尹窦潏间道慰其军因诏代都重荣率官属奉迎潏至大飨士倡言曰天子以大臣守土谁得逐之为我疏首恶者众无敢对重荣佩刀历阶曰首谋者我也尚谁索目潏吏趣具骑潏即奔还重荣遂主留后贼使健将朱温以舟师下冯翊黄邺率众自华阴合攻重荣重荣感励士众大战败之贼弃粮仗四十余艘即拜检校工部尚书为节度使会忠武监军杨复光率陈蔡兵万人屯武功重荣与连和击贼将李详于华州执以徇贼使尚让来攻而朱温将劲兵居前败重荣兵于西关门于是出兵夏阳掠河中漕米数十艘重荣选兵三万攻温温惧悉凿舟沉于河遂举同州降复光欲斩之重荣曰今招贼一切释罪且温武锐可用杀之不祥表为同华节度使有诏即副河中行营招讨赐名全忠巢丧二州怒甚自将精兵数万壁梁田重荣军华阴复光军渭北掎角攻之贼大败执其将赵璋巢中流矢走重荣兵亦死耗相当惧巢复振忧之与复光计复光曰我世与李克用共忧患其人忠不顾难死义如己若乞师焉事蔑不济乃遣使者约连和克用使陈景斯总兵自岚石赴河中亲率师从之遂平巢复京师以功检校太尉同中书门下平章事封琅邪郡王累加检校太傅中人田令孜怒重荣据盐池之饶于时巨盗甫定国用大诸军无所仰而令孜为神策军使建请二池领属盐铁佐军食重荣不许奏言故事岁输盐三千乘于有司则斥所余以赡军天子遣使者谕旨不听令孜徙重荣兖海节度使以王处存代之诏克用将兵援河中重荣上书劾令孜离间方镇令孜遣邠宁朱玫进计壁沙苑重荣诒克用书且言奉密诏须公到使我图公此令孜朱全忠朱玫之惑上也因示伪诏克用方与全忠有隙信之请讨全忠及玫帝数诏和解克用合河中兵战沙苑玫大败奔邠州神策军溃还京师遂大掠克用乘胜西天子走凤翔俄嗣襄王熅僭位重荣不受命与克用谋定王室杨复恭代令孜领神策故与克用善遣谏议大夫刘崇望赍诏谕天子意两人听命即献缣十万愿讨玫自赎崇望还群臣皆贺重荣遂斩熅长安复平然性悍酷多杀戮少纵舍尝植大木河上内设机轴有忤意者辄置其上机发皆溺尝辱部将常行儒行儒怨之光启三年引兵夜攻府重荣亡出外诘旦杀之推立重盈重盈前此已历汾州刺史黄巢度淮擢陕虢观察使重荣据河中三迁检校尚书右仆射即拜节度使未几同中书门下平章事及代重荣留长子珙领节度事入杀行儒军复安昭宗立进太傅兼中书令封琅邪郡王父子兄弟相继帅守从子薀亦为忠武节度使干宁二年重盈死军中以其兄重简子珂出继重荣故推为留后珙与弟绛州刺史瑶争河中上言珂本家苍头请选大臣镇河中又与朱全忠书言之珂急乃遣使请婚于李克用克用荐之天子许嗣镇然犹以崔引为河中节度使珙复构珂于王行瑜李茂贞曰珂不受代且晋亲也将不利于公行瑜等约韩建共荐珙诏曰吾重已授珂矣重荣有大功不可废行瑜怒使其弟行约攻珂克用遣李嗣昭援之败珙于猗氏获其将李璠三镇衔帝之却其请也连兵犯京师谋废帝诛执政而立吉王固请授珙河中克用闻之怒以师讨三镇瑶珙兵引去克用拔绛州斩瑶而屯渭北败行约于朝邑行约走京师弟行实在左军共说枢密使骆全瓘谋挟帝幸邠右军李继鹏以告中尉刘景宣二人茂贞党也欲以兵劫全瓘等请帝幸凤翔两军合噪承天门街帝登楼谕和之继鹏怒辄射帝纵火焚门帝率诸王及卫兵战继鹏矢及帝冑军乃退帝出幸定州将李筠军嗣延王戒丕嗣丹王允以盐州六都兵从帝出启夏门次于郊两军惮盐州兵锐各走其军帝次莎城百官继至士民从者亦数万帝欲入谷中自固以谷有没唐石恶之徙石门民匿保山谷间帝每出或献饴浆帝驻马为尝民皆流涕既而遣嗣薛王知柔及刘光裕还京师克用遣使者奔问行在帝因诏克用珂以兵趋新平又诏泾州张鐇会克用军以扼岐阳克用在河中未出也帝惧茂贞之逼复使嗣延王戒丕以御服玉器赐之督其西乃壁渭北进营渭桥于是行瑜壁兴平茂贞壁鄠行瑜兵数却茂贞惧斩继鹏传首以谢继鹏姓阎名珪左神策军拍张人为茂贞养子云诏削行瑜官爵以克用为邠宁四面行营都招讨使珂为粮料使克用遣子存贞请天子还宫诏以骑三千戍三桥帝既还加珂检校司空为节度使克用以女妻之珂亲迎太原以李嗣昭助守河中因攻珙珙战数北珙任威虐杀人断首置前而颜色泰定下恐不敢叛然稍弱无斗志光化二年为部将李璠所杀自为留后诏代珙节度又失众凡五月为牙将朱简所杀挈其地入朱全忠表授节度使同中书门下平章事更名友谦珙杀给事中王柷等十余人幕府道戮辱甚众人有罪辄刳斫以逞柷者故为常州刺史避难江湖帝闻刚鲠以给事中召道出陜珙谓且柄任厚礼之柷鄙其武暴不降意既宴盛列珍器音乐珙请于柷曰仆今日得在子弟列大赐也三请柷不答珙勃然曰天子召公公不可留此遂罢遣吏就道杀之族其家投诸河以溺死闻帝不能诘珙死赠太师诏陕州冤死者有司吊祭存问其家始全忠击杨行密不能克讽荆襄青徐等道请己为都统以讨行密帝依违未报而珂与太原镇定等道亦请加行密都统以讨全忠由是两罢之全忠怨珂不忘也帝为刘季述所废珂愤见言色屡陈讨贼谋既反正首献方物帝甚倚之而全忠以克用方强不敢加兵及王镕诎服拔定州而克用兵折乃谓其将张存敬曰珂恃太原侮慢我尔持一绳缚之存敬以兵数万度河由含山袭绛州刺史陶建钊晋州刺史张汉瑜皆降以何絪戍之进攻珂全忠率师继进即劾珂交构克用为方镇生事不可救珂乞师太原为絪所迮不能进珂急使妻遗克用书曰贼攻我朝夕见俘乞食大梁矣克用答曰道且断往救必俱亡不如归朝廷珂穷遣使告李茂贞曰上初反正诏藩镇无相侵而朱公不顾约以攻敝邑敝邑亡则邠岐非君所保天子神器敛手付人矣宜与华州韩公出精锐固潼关以张兵势仆不武公其惠我西偏地以为扞守蒲请公自有之关西安危国祚长短系公此举也茂贞不答珂益蹙会桥毁潜具舟将遁夜谕守兵无肯为用者牙将刘训叩寝门珂疑有变叱之训自袒其衣曰苟有他请断臂自明珂出问计所宜答曰若夜出人将争舟一夫鸱张祸系其手如旦日以情谂军中宜有乐从者可则济否则召诸将行成以缓敌徐图所向上策也珂然之明日登城语存敬曰吾于朱公有父子欢君姑退舍须公至吾自听命乃执太原诸将并奉节印内存敬军竖大幡城上遣兄璘与诸将樊洪等见存敬存敬解围而戍以兵全忠自洛至全忠王出也始背贼事重荣约为甥舅德其全己指日月曰我得志凡氏王者皆事之至是忘誓言过重荣墓伪哭而祭次虞乡珂欲面缚牵羊以见全忠报曰舅之恩无日可忘君若以亡国礼见黄泉其谓我何珂出迎握手泣下骈辔以入居旬日以存敬守河中举珂室徙于汴后令入觐遣人贼之于华州自重荣传珂凡二十年　将帅部名臣列传五十四
　　后梁
　　朱珍
按五代史梁臣传珍徐州丰人也少与庞师古等俱从梁太祖为盗珍为将善治军选士太祖初镇宣武珍为太祖创立军制选将练兵甚有法太祖得诸将所募兵及佗降兵皆以属珍珍选将五十余人皆可用梁败黄巢破秦宗权东并兖郓未尝不在战中而常勇出诸将太祖与晋王东逐黄巢还过汴馆之上源驿太祖使珍夜以兵攻之晋王亡去珍悉杀其麾下兵义成军乱逐安师儒师儒奔梁太祖遣珍以兵趋滑州道遇大雪珍趣兵疾驰一夕至城下遂乘其城义成军以为方雪不意梁兵来不为备遂下之秦宗权遣卢瑭张晊等攻梁是时梁兵尚少数为宗权所困太祖乃拜珍淄州刺史募兵于淄青珍偏将张仁遇白珍曰军中有犯令者请先斩而后白珍曰偏将乃欲专杀邪立斩仁遇以徇军军中皆感悦珍得所募兵万余以归太祖大喜曰贼在吾郊若践吾麦奈何今珍至吾事济矣且贼方息兵养勇度吾兵少而未知珍来谓吾不过坚守而已宜出其不意以击之乃出兵击败晊等宗权由此败亡而梁军威大振以得珍兵故也珍从太祖攻朱宣取曹州执其刺史丘弘礼又取濮州刺史朱裕奔于郓州太祖乃还汴留珍攻郓州珍去郓二十里遣精兵挑之郓人不出朱裕诈为降书阴使人召珍约开门为内应珍信之夜率其兵叩郓城门朱裕登陴开门内珍军珍军已入瓮城而垂门发郓人从城上磔石以投之珍兵皆死瓮城中珍仅以身免太祖不之责也魏博军乱囚乐彦贞太祖遣珍救魏珍破黎阳临河李固分遣聂金范居实等略澶州杀魏豹子军二千于临黄珍威振河朔魏人杀彦贞珍乃还梁攻徐州遣珍先攻下丰县又败时溥于吴康与李唐宾等屯萧县唐宾者陜州陕人也初为尚让偏将与太祖战尉氏门为太祖所败唐宾乃降梁梁兵攻掠四方唐宾常与珍俱与珍威名略等而骁勇过之珍战每小却唐宾佐之乃大胜珍常私迎其家置军中太祖疑珍有异志遣唐宾伺察之珍与唐宾不协唐宾不能忍夜走还宣武珍单骑追之交诉太祖前太祖两惜其材为和解之珍屯萧县闻太祖将至戒军中治馆&amp;#以待唐宾部将严郊治&amp;#失期军吏督之郊诉于唐宾唐宾以让珍珍怒拔剑而起唐宾拂衣就珍珍即斩之遣使者告唐宾反使者晨至梁敬翔恐太祖暴怒不可测乃匿使者至夜而见之谓虽有所发必须明旦冀得少缓其事而图之既夕乃引珍使者入见太祖大惊然已夜矣不能有所发翔因从容为太祖画明日佯收唐宾妻子下狱因如珍军去萧一舍珍迎谒太祖命武士执之诸将霍存等十余人叩头救珍太祖大怒举胡&amp;#掷之曰方珍杀唐宾时独不救之邪存等退珍遂缢死　　庞师古
按五代史梁臣传师古曹州南华人也初名从梁太祖镇宣武初得马五百匹为骑兵乃以师古将之从破黄巢秦宗权皆有功太祖攻时溥未下留兵属师古守之师古取其宿迁进屯吕梁溥以兵二万出战师古败之斩首二千级孙儒逐杨行密取扬州淮南大乱太祖遣师古渡淮攻儒为儒所败是时朱珍李唐宾已死师古与霍存分将其兵郴王友裕攻徐州朱瑾以兵救时溥友裕败溥于石佛山瑾收余兵去太祖以友裕可追而不追夺其兵以属师古师古攻破徐州斩溥太祖表师古徐州留后梁兵攻郓州临济水师古彻木为桥夜以中军先济朱宣走中都见杀太祖已下兖郓乃遣师古与葛从周攻杨行密于淮南师古出清口从周出安丰师古自其微时事太祖为人谨甚未尝离左右及为将出兵必受方略以行军中非太祖命不妄动师古营清口地势卑或请就高为栅师古以非太祖命不听淮人决水浸之请者告曰淮人决河上流水至矣师古以为摇动士卒立斩之已而水至兵不能战遂见杀　　葛从周
按五代史梁臣传从周字通美濮州鄄城人也少从黄巢巢败降梁从太祖攻蔡州太祖坠马从周扶太祖复骑与敌步斗伤面身被数创偏将张延寿从旁击之从周得与太祖俱出太祖尽黜诸将独用从周延寿为大将秦宗权掠地颍亳及梁兵战于焦夷从周获其将王涓一人从朱珍收兵淄青遇东兵辄战珍得兵归从周功为多张全义袭李罕之于河阳罕之奔晋召晋兵以攻全义全义乞兵于梁太祖遣从周丁会等救之败晋兵于沇河潞州冯霸杀晋守将李克恭以降梁太祖遣从周入潞州晋兵攻之从周不能守走河阳太祖攻魏从周与丁会先下黎阳临河会太祖于内黄败魏兵于永定桥从丁会攻宿州以水浸其城遂破之太祖攻朱瑾于兖州未下留从周围之瑾闭壁不出从周诈言救兵至阳避之高吴夜半潜还城下瑾以谓从周已去乃出兵修外壕从周掩击之杀千余人晋攻魏魏人求救太祖遣侯言救魏言筑垒于洹水太祖怒言不出战遣从周代言从周至军益闭垒不出而凿三暗门以待晋兵攻之从周以精兵自暗门出击败晋兵晋王怒自将击从周从周虽大败而梁兵擒其子落落送于魏斩之遂从攻郓州擒朱宣于中都又攻兖州走朱瑾太祖表从周兖州留后以兖郓兵攻淮南出安丰会庞师古于清口从周行至濠州闻师古死遽还至&amp;#河将渡而淮兵追之从周亦大败是时晋兵出山东攻相卫太祖遣从周略地山东下洛州斩其刺史邢善益又下邢州走其刺史马师素又下磁州杀其刺史袁奉滔五日而下三州太祖乃表从周兼邢州留后刘仁恭攻魏已屠贝州罗绍威求救于梁从周会太祖救魏入于魏州燕兵攻馆陶门从周以五百骑出战曰大敌在前何可返顾使闭门而后战破其八栅燕兵走追至于临清拥之御河溺死者甚众太祖以从周为宣义行军司马太祖遣从周攻刘守文于沧州以蒋晖监其军守文求救于其父仁恭仁恭以燕兵救之晖语诸将曰吾王以我监诸将今燕兵来不可迎战宜纵其入城聚食仓廪使两困而后取之诸将颇以为然从周怒曰兵在上将岂监军所得言且晖之言乃常谈尔胜败之机在吾心晖岂足以知之乃勒兵逆仁恭于干宁战于老鸦堤仁恭大败斩首三万余级获其将马慎交等百余人马三千匹是时守文亦求救于晋晋为攻邢洺以牵之从周遽还败晋兵于青山遂从太祖攻镇州下临城王镕乞盟太祖表从周泰宁军节度使从氏叔琮攻晋太原不克梁兵西攻凤翔青州王师范遣其将刘鄩袭兖州从周家属为鄩所得厚遇之而不杀太祖还自凤翔乃遣从周攻鄩从周卒招降鄩太祖即位拜左金吾卫上将军以疾致仕拜右卫上将军居于偃师未帝即位拜昭义军节度使封陈留郡王食其俸于家卒赠太尉　　霍存按五代史梁臣传存洺州曲周人也少从黄巢巢败存乃降梁存为将骁勇善骑射秦宗权攻汴存以三千人夜破张晊栅又以骑兵破秦贤杀三千人败晊于赤冈从朱珍掠淄青庞师古攻时溥皆有功朱珍与李唐宾俱死乃以庞师古代珍存代唐宾以攻溥溥败砀山存获其将石君和等五十人梁攻宿州葛从周引水浸之丁会与存战城下遂下之从攻潞州与晋人遇战马牢川存入则当其前出则为其殿晋人却遂东攻魏取淇门杀三千人梁得曹州太祖以存为刺史兼诸军都指挥使梁攻郓州朱瑾来救梁诸将或劝太祖纵瑾入郓耗其食坚壁勿战以此可俱弊太祖曰瑾来必与时溥俱不若遣兵邀之存伏兵萧县已而瑾果与溥俱出迷离存发伏击之遂败瑾等于石佛山存中流矢卒太祖已即位阅骑兵于繁台顾诸将曰使霍存在岂劳吾亲阅邪诸君宁复思之乎他日语又如此　　张存敬
按五代史梁臣传存敬谯郡人也为人刚直有胆勇少事梁太祖为将善因危窘出奇计李罕之与晋人攻张全义于河阳太祖遣存敬与丁会等救之罕之解围去太祖以存敬为诸军都虞候太祖攻徐兖以存敬为行营都指挥使从葛从周攻沧州败刘仁恭于老鸦堤还攻王镕于镇州入其城中取其马牛万计迁宋州刺史复从诸将攻幽州存敬取其瀛漠祁景四州梁攻定州与王处直战怀德驿大败之枕尸十余里梁已下镇定乃遣存敬攻王珂于河中存敬出含山下晋绛二州珂降于梁太祖表存敬护国军留后复徙宋州刺史未至卒于河中赠太傅　　符道昭
按五代史梁臣传道昭蔡州人也为秦宗权骑将宗权败道昭流落无所依后依凤翔李茂贞茂贞爱之养以为子名继远梁攻茂贞道昭与梁兵战屡败乃归梁太祖表道昭秦州节度使以乱不果行太祖为元帅初开府而李周彝以鄜州降以为左司马择右司马难其人及得道昭乃授之罗绍威将诛其牙兵恶魏兵强未敢发求梁为助太祖乃悉发魏兵使攻燕而遣马嗣勋助绍威诛牙兵牙兵已诛魏兵在外者闻之皆乱魏将左行迁据历亭史仁遇据高唐以叛道昭等从太祖悉破之道昭为将勇于犯敌而少成算每战先发多败而周彝等继之乃胜开平元年与康怀英等攻潞州筑夹城为蚰蜒堑以围之逾年不能下晋兵攻破夹城道昭战死　　刘捍
按五代史梁臣传捍开封人也为人明敏有威仪善摈赞太祖初镇宣武以为客将使从朱珍募兵淄青太祖北攻镇州与王镕和遣捍见镕镕军未知梁意方严兵捍驰一骑入城中谕镕以太祖意镕乃听命梁兵攻定州降王处直捍复以一骑入慰城中太祖围凤翔遣捍入见李茂贞计事唐昭宗召见问梁军中事称旨赐以锦袍拜登州刺史赐号迎銮毅勇功臣梁兵攻淮南遣捍先之淮口筑马头下浮桥以渡梁兵太祖出光山攻寿州又使捍作浮桥于淮北以渡归师拜宋州刺史太祖即位迁左天武指挥使元从亲军都虞候左龙虎统军出为佑国军留后同州刘知俊反以赂诱捍将吏执捍而去知俊械之送于李茂贞见杀太祖哀之赠捍太傅　　寇彦卿
按五代史梁臣传彦卿字俊臣开封人也世事宣武军为牙将太祖初就镇以为通引官累迁右长直都指挥使领洺州刺史罗绍威将诛牙军太祖遣彦卿之魏计事彦卿阴为绍威计画乃悉诛牙军彦卿身长八尺隆准方面语音如钟工骑射好书史善伺太祖意动作皆如旨太祖尝曰敬翔刘捍寇彦卿皆天为我生之其爱之如此赐以所乘爱马一丈乌太祖围凤翔以彦卿为都排阵使彦卿乘乌驰突阵前太祖目之曰真神将也初太祖与崔引谋欲迁都洛阳而昭宗不许其后昭宗奔于凤翔太祖以兵围之昭宗既出明年太祖以兵至河中遣彦卿奉表迫请迁都彦卿因悉驱徙长安居人以东人皆拆屋为&amp;#浮渭而下道路号哭仰天大骂曰国贼崔引朱温使我至此昭宗亦顾瞻陵庙仿徨不忍去谓其左右为俚语云纥干山头冻死雀何不飞去生处乐相与泣下沾襟昭宗行至华州遣人告太祖以何皇后有娠愿留华州待冬而行太祖大怒顾彦卿曰汝往趣官家来不可一日留也彦卿复驰至华即日迫昭宗上道太祖即位拜彦卿感化军节度使岁余召为左金吾卫大将军充金吾卫仗使彦卿晨朝至天津桥民梁现不避道前驱捽现投桥上石栏以死彦卿见太祖自首太祖惜之诏彦卿以钱偿现家以赎罪御史司宪崔沂劾奏彦卿请论法太祖不得已责授彦卿左卫中郎将复拜襄州防御使选河阳节度使太祖遇弒彦卿出太祖画像事之如生尝对客语先朝必涕泗交下末帝即位徙镇威胜彦卿明敏善事人而怗宠作威好诛杀多猜忌卒于镇年五十七　　康怀英
按五代史梁臣传怀英兖州人也事朱瑾为牙将梁兵攻瑾瑾出略食丰沛间留怀英守城怀英即以城降梁瑾遂奔于吴太祖得怀英大喜后从氏叔琮攻赵匡凝下邓州梁兵攻李茂贞于岐以怀英为先锋至武功击杀岐兵万余人太祖喜曰邑名武功真武功也以名马赐之是时李周彝以鄜坊兵救岐屯于三原怀英击走之因取其翟州而还岐兵屯奉天怀英栅其东北夜半岐兵攻之怀英以为夜中不欲惊他军独以二千人出战迟明岐兵解去身被十余创李茂贞与梁和昭宗还京师赐怀英迎銮毅勇功臣杨行密攻宿州太祖遣怀英击走之表宿州刺史迁保义军节度使丁会以潞州叛梁降晋太祖命怀英为招讨使将行太祖戒之语甚切怀英惶恐以谓潞州期必得乃筑夹城围之晋遣周德威屯于乱柳数攻夹城怀英不敢出战太祖乃以李思安代怀英将降怀英为都虞候久之思安亦无功太祖大怒罢思安以同州刘知俊为招讨使知俊未至军太祖自至泽州为怀英等军援且督之已而晋王李克用卒庄宗召周德威还太原太祖闻晋有丧德威去亦归洛阳而诸将亦少弛庄宗谓德威曰晋之所以能敌梁而彼所惮者先王也今闻吾王之丧谓我新立未能出兵其意必怠宜出其不意以击之非徒解围亦足以定霸也乃与德威等疾驰六日至北黄碾会天大昏雾伏兵三垂冈直趋夹城攻破之怀英大败亡大将三百人怀英以百骑遁归诣阙请死太祖曰去岁兴兵太阴亏食占者以为不利吾独违之而致败非尔过也释之以为右卫上将军刘知俊叛奔于岐以怀英为保义军节度使西路副招讨使知俊以岐兵围灵武太祖遣怀英攻邠宁以牵之怀英取宁庆衍三州还至升平知俊掩击之怀英大败徙镇感化其后朱友谦叛附于晋以怀英讨之与晋人战白径岭怀英又大败徙镇永平卒于镇　　牛存节
按五代史梁臣传存节字赞正青州博昌人也初名礼事诸葛爽于河阳爽卒存节顾其徒曰天下汹汹当得英雄事之乃率其徒十余人归梁太祖存节为人木强忠谨太祖爱之赐之名字以为小校张晊攻汴存节破其二寨梁攻濮州战南刘桥范县存节功多李罕之围张全义于河阳全义乞兵于梁太祖以存节故事河阳知其间道使以兵为前锋是时岁饥兵行乏食存节以金帛就民易干葚以食军击走罕之太祖攻魏存节下魏黎阳临河杀魏万二千人与太祖会内黄迁滑州牢城遏后指挥使梁兵攻郓存节使都将王言藏船郓西北隅壕中期以日午渡兵逾壕急攻之会营中火起郓人登城望火言伏不敢动与存节失期存节独破郓西瓮城门夺其壕桥梁兵得俱进遂破朱宣从葛从周攻淮南从周败&amp;#河存节收其散卒八千以归拜亳宿二州刺史朱瑾走吴召吴兵攻徐宿存节谋曰淮兵必不先攻宿然宿沟垒素固可以御敌乃夜以兵急趣徐州北傅徐城下瑾兵方至望其尘起惊曰梁兵已来何其速也不能攻而去已而太祖使者至授存节军机悉与存节意合由是诸将益服其能迁潞州都指挥使太祖攻凤翔使召存节存节为将法令严整而善得士心潞人送者皆号泣累拜邢州团练使元帅府左都押衙太祖即位拜右千牛卫上将军从康怀英攻潞州为行营排阵使晋兵已破夹城存节等以余兵归行至天井关闻晋兵攻泽州存节顾诸将曰吾行虽不受命然泽州要害不可失也诸将皆不欲救之存节戒士卒熟息已而谓曰事急不赴岂曰勇乎举策而先士卒随之比至泽州州人已焚外城将降晋闻存节至乃稍定存节入城助泽人守晋人穴地道以攻之存节选勇士数十亦穴地以应之战于隧中敌不得入晋人解去迁左龙虎统军六军都指挥使绛州刺史迁鄜州留后同州刘知俊叛奔凤翔乃迁存节匡国军节度使友珪立朱友谦叛附于晋西连凤翔存节东西受敌同州水咸而无井知俊叛梁以渴不能守而走故友谦与岐兵合围持久欲以渴疲之存节祷而择地凿井八十水皆甘可食友谦卒不能下末帝立加同中书门下平章事徙镇天平蒋殷反徐州遣存节攻破之以功加太尉梁晋相距于河上存节病痟而梁晋方苦战存节忠愤弥激治军督士未尝言病病革召归京师将卒语其子知业曰忠孝吾子也不及其他赠太师　　张归霸
按五代史梁臣传归霸清河人也末帝娶其女是为德妃归霸少与其弟归厚归弁俱从黄巢巢败东走归霸兄弟乃降梁秦宗权攻汴归霸战数有功张晊军赤冈以骑兵挑战矢中归霸归霸拔之反以射贼一发而毙夺其马而归太祖从高丘望见甚壮之赏以金帛并以其马赐之使以弓手五百人伏湟中太祖以骑数百为游兵过晊栅晊出兵追太祖归霸发伏杀晊兵千人夺马数十匹太祖攻蔡州蔡将萧颢急击太祖营归霸不暇请与徐怀玉分出东南壁门合击败之太祖得拔营去太祖攻兖郓取曹州使归霸以兵数千守之与朱瑾逆战金乡大败之又破濮州晋人攻魏归霸从葛从周救魏战洹水归霸擒克用子落落以与魏人又破刘仁恭于内黄功出诸将右光化二年权知邢州迁莱州刺史拜左卫上将军曹州刺史开平元年拜右龙虎统军左骁卫上将军二年拜河阳节度使以疾卒子汉杰事末帝为显官以张德妃故用事梁亡唐庄宗入汴遂族诛　　张归厚
按五代史张归霸传归霸弟归厚字德坤为将善用弓槊能以少击众张晊屯赤冈归厚与晊独战阵前晊惫而却诸将乘之晊遂大败太祖大悦以为骑长梁攻时溥归厚以麾下先进九里山遇徐兵而战梁故将陈璠叛在徐归厚望见识之瞋目大骂驰骑直往取之矢中其左目郴王友裕攻郓屯濮州太祖从后至友裕徙栅与太祖相失太祖卒与郓兵遇太祖登高望之郓兵纔千人太祖与归厚以厅子军直冲之战已合郓兵大至归厚度不能支以数十骑卫太祖先还归厚马中矢僵乃持槊步斗太祖还军中遣张筠驰骑第取之以为必死矣归厚体被十余箭得筠马乃归太祖见之泣曰尔在丧军何足计乎使舁归宣武迁右神武统军历洺晋绛三州刺史与晋人屡战未尝屈干化元年拜镇国军节度使以疾卒子汉卿归弁为将亦善战开平初为滑州长剑指挥使子汉融梁亡皆族诛　　王重师
按五代史梁臣传重师许州长社人也为人沈默多智善剑槊秦宗权陷许州重师脱身归梁从太祖平蔡攻兖郓为拔山都指挥使重师苦战齐鲁间威震邻敌迁颍州刺史太祖攻濮州已破濮人积草焚之梁兵不得入是时重师方病金疮卧帐中诸将强之重师遽起悉取军中毡毯沃以水蒙之火上率精卒以短兵突入梁兵随之皆入遂取濮州重师身被八九创军士负之而还太祖闻之惊曰奈何使我得濮州而失重师乎使医理之逾月乃愈王师范降表重师青州留后累迁佑国军节度使同中书门下平章事居数年甚有威惠重师与刘捍故有隙捍尝构之太祖太祖疑之重师遣其将张君练西攻邠凤而不先请君练兵小败太祖以其擅发兵挫失国威将召而罪之遣刘捍代重师重师不知太祖怒己捍至重师不出迎见之青门礼又倨捍因驰白太祖言重师有二志太祖益怒贬重师溪州刺史再贬崖州司户参军未行赐死　　徐怀玉
按五代史梁臣传怀玉亳州焦夷人也少事梁太祖与太祖俱起微贱怀玉为将以雄豪自任而勇于战阵从太祖镇宣武为永城镇将秦宗权攻梁壁金堤灵昌酸枣怀玉以轻骑连击破之俘杀五千余人迁左长剑都虞候又破宗权于板桥赤冈拔其八栅从太祖东攻兖郓破徐宿怀玉金创被体战必克捷所得赏赉往往以分士卒为梁名将本名琮太祖赐名怀玉从太祖攻魏败魏兵黎阳遂东攻兖破朱瑾于金乡又从庞师古攻杨行密师古败清口怀玉独完一军行收散卒万余人以归迁沂州刺史属岁屡丰乃缮兵治壁为战守具已而王师范叛梁侵梁东境怀玉屡以州兵击破之迁齐州防御使天复四年以州兵西迎昭宗都洛阳迁华州观察留后以兵屯雍州迁右羽林统军屯于泽州晋人攻之为隧以入怀玉击之隧中晋人乃却太祖时历曹晋二州刺史晋数攻之怀玉坚守贼晋兵于洪洞拜保大军节度使太祖崩友珪自立朱友谦附于晋以袭鄜州执怀玉杀之　　杨师厚
按五代史梁臣传师厚颍州斤沟人也少事河阳李罕之罕之降晋选其麾下劲卒百人献于晋王师厚在籍中师厚在晋无所知名后以罪奔于梁梁太祖以为宣武军押衙曹州刺史梁攻王师范师厚战临胊擒其遍将八十余人取棣州以功拜齐州刺史太祖攻赵匡凝于襄阳遣师厚为先锋师厚取谷城西童山木为浮桥渡汉水击匡凝败之匡凝弃城走师厚进攻荆南又走匡凝弟匡明功为多拜山南东道节度使同中书门下平章事刘知俊叛攻陷长安刘鄩牛存节等攻之久不克师厚以奇兵傍南山入其西门降其守者遂克之晋周德威攻晋州以应知俊师厚败之于蒙坑以功迁保义军节度使徙镇宣义是时梁兵攻赵久无功太祖病卧洛阳少间乃自将北击赵师厚从太祖至洹水夜行迷失道明旦次魏县闻敌将至梁兵溃乱不可止久之无敌乃定已而太祖疾作乃还明年少间而晋军攻燕燕王刘守光求援于梁太祖为之击赵以牵晋屯于龙花遣师厚攻枣强三月一
作日
不能下太祖怒往督战乃破屠
之进围蓨县晋史建瑭以轻兵夜击梁军梁军大扰太祖与师厚皆弃辎重南走太祖还东都师厚留屯魏州明年太祖遇弒友珪自立师厚乘间杀魏牙将潘晏臧延范等逐出节度使罗周翰友珪因以师厚为天雄军节度使自太祖与晋战河北师厚尝为招讨使悉领梁之劲兵太祖崩师厚遂逐其帅而稍矜倨难制故时魏恃牙兵其帅得以倔强罗绍威时牙兵尽死魏势孤始为梁所制师厚已得志乃复置银枪&amp;#节军友珪阴欲图之召师厚入计事其吏田温等劝师厚勿行师厚曰吾二十年不负朱家今若不行则见疑而生事然吾知上为人虽往无如我何也乃以劲兵二万朝京师留其兵城外以十余人自从入见友珪友珪益恐惧赐与巨万而还已而末帝谋讨友珪问于赵岩岩曰此事成败在招讨杨公尔得其一言谕禁军吾事立办末帝乃遣马慎交阴见师厚布腹心师厚犹豫未决谓其下曰方郢王弒逆时吾不能即讨今君臣之分已定无故改图人谓我何其下或曰友珪弒父与君乃天下之恶均王仗大义以诛贼其事易成彼若一朝破贼公将何以自处师厚大悟乃遣其将王舜贤至洛阳见袁象先计事使朱汉宾以兵屯滑州为应末帝卒与象先杀友珪末帝即位封师厚邺王诏书不名事无巨细皆以谘之然心益忌而畏之已而师厚疡发卒末帝为之受贺于宫中由是始分相魏为两镇魏军乱以魏博降晋梁失河北自此始　　王景仁
按五代史梁臣传景仁庐州合淝人也初名茂章少从杨行密起淮南景仁为将骁勇刚悍质略无威仪临敌务以身先士卒行密壮之梁太祖遣子友宁攻王师范于青州师范乞兵于行密行密遣景仁以步骑七千救师范师范以兵背城为两栅友宁夜击其一栅栅中告急趣景仁出战景仁按兵不动友宁已破一栅连战不已迟明景仁度友宁兵已困乃出战大败之遂斩友宁以其首报行密是时梁太祖方攻郓州闻子友宁死以兵二十万倍道而至景仁闭垒示怯伺梁兵怠毁栅而出驱驰疾战战酣退坐召诸将饮酒已而复战太祖登高望见之得青州降人问饮酒者为谁曰王茂章也太祖叹曰使吾得此人为将天下不足平也梁兵又败景仁军还梁兵急追之景仁度不可走遣裨将李虔裕以众一旅设伏于山下以待之留军不行解鞍而寝虔裕疾呼曰追兵至矣宜速走虔裕以死遏之景仁曰吾亦战于此也虔裕三请景仁乃行而虔裕卒战死梁兵以故不能及而景仁全军以归景仁事行密为润州团练使行密死子渥自宣州入立以景仁代守宣州渥已立反求宣州故时物景仁惜不与渥怒以兵攻之景仁奔于钱镠镠表景仁领宣州节度使梁太祖素识景仁乃遣人召之景仁间道归梁仍以为宁国军节度使加同中书门下平章事久之未有以用使参宰相班奉朝请而已开平四年以景仁为北面招讨使将韩勍李思安等兵伐赵行至魏州司天监言太阴亏不利行师太祖亟召景仁等还已而复遣之景仁已去太祖思术者言驰使者止景仁于魏以待景仁已过邢洺使者及之景仁不奉诏进营于柏乡干化元年正月庚寅日有食之崇政使敬翔白太祖曰兵可忧矣太祖为之旰食是日景仁及晋人战大败于北乡景仁归诉于太祖太祖曰吾亦知之盖韩勍李思安轻汝为客而不从节度尔乃罢景仁就第后数月悉复其官爵末帝立以景仁为淮南招讨使使攻庐寿军过独山山有杨行密祠景仁再拜号泣而去战于霍山梁兵败走景仁殿而力战以故梁兵不甚败景仁归京师病疽卒赠太尉　　王虔裕
按五代史梁臣传虔裕琅琊临沂人也为人健勇善骑射以弋猎为生少从诸葛爽起青棣间其后爽为汝州防御使率兵北击沙陀还入长安攻黄巢爽兵败降巢巢以爽为河阳节度使中和三年孙儒陷河阳虔裕随爽奔于梁是时太祖新就镇黄巢秦宗权等兵方盛太祖数为所窘而梁未有他将乃以虔裕将骑兵常为先锋击巢陈蔡间拔其数栅巢走梁兵蹑之战于万胜戍巢败而东虔裕功为多乃表虔裕义州刺史黄巢已去秦宗权攻许郑与梁为敌境大小百余战虔裕常有功秦贤攻汴南境太祖遣虔裕拒贤于尉氏战败失一裨将太祖怒拘虔裕于军中邢州孟迁降梁为晋人所围太祖遣虔裕以精兵百人疾驰夜破晋围入邢州迟明立梁旗帜于城上晋人以为救兵至乃退已而晋兵复来迁执虔裕降于晋见杀　　谢彦章
按五代史梁臣传彦章许州人也幼事葛从周从周怜其敏慧养以为子授之兵法从周以千钱置大盘中为行阵偏伍之状示以出入进退之节彦章尽得之及壮事梁太祖为骑将是时贺善用步卒而彦章与孟审澄侯温裕皆善将骑兵审澄温裕所将不过三千彦章多而益办彦章事末帝累迁匡国军节度使贞明四年晋攻河北贺为北面招讨使彦章为排阵使屯于行台彦章为将好礼儒士虽居军中尝儒服或临敌御众肃然有将帅之威左右驰骤疾若风雨晋人望其行阵齐整相谓曰谢彦章必在此也其名重敌中如此心忌之彦章与行视郊外指一地语彦章曰此地冈阜陆起其中坦然营栅之地也已而晋兵栅之疑彦章阴以告晋益恶之彦章故与马步都虞候朱珪有隙欲速战彦章请持重以老敌珪乃诬彦章以为将反旦享士使珪伏甲杀之审澄温裕皆见害
　将帅部名臣列传五十五
　　后唐
　　安重诲
按五代史唐臣传重诲应州人也其父福迁事晋为将以骁勇知名梁攻朱宣于郓州晋兵救宣宣败福迁战死重诲少事明宗为人明敏谨恪明宗镇安国以为中门使及兵变于魏所与谋议大计皆重诲与霍彦威决之明宗即位以为左领军卫大将军枢密使兼领山南东道节度使固辞不拜改兵部尚书使如故在位六年累加侍中兼中书令重诲自为中门使已见亲信而以佐命功臣处机密之任事无大小皆以参决其势倾动天下虽其尽忠劳力时有补益而恃功矜宠威福自出旁无贤人君子之助其独见之虑祸衅所生至于臣主俱伤几灭其族斯其可哀者也重诲尝出过御史台门殿直马延&amp;#冲其前导重诲怒即台门斩延而后奏是时随驾厅子军士桑弘迁殴伤相州录事参军亲从兵马使安虔走马冲宰相前导弘迁罪死虔决杖而已重诲已斩延乃请降敕处分明宗不得已从之由是御史谏官无敢言者宰相任圜判三司以其职事与重诲争不能得圜怒辞疾退居于磁州朱守殷以汴州反重诲遣人矫诏驰至其家杀圜而后白诬圜与守殷通谋明宗皆不能诘也而重诲恐天下议己因取三司积欠二百余万请放之冀以悦人而塞责明宗不得已为下诏蠲除之其威福自出多此类也是时四方奏事皆先白重诲然后闻河南县献嘉禾一茎五穗重诲视之曰伪也笞其人而遣之夏州李仁福进白鹰重诲却之明日白曰陛下诏天下毋得献鹰鹞而仁福建诏献鹰臣已却之矣重诲出明宗阴遣人取之以入他日按鹰于西郊戒左右无使重诲知也宿州进白兔重诲曰兔阴且狡虽白何为遂却而不白明宗为人虽宽厚然其性果于杀人马牧军使田令方所牧马瘠而多毙坐劾当死重诲谏曰使天下闻以马故杀一军使是为贵畜而贱人令方因得减死明宗遣回鹘侯三驰传至其国侯三至醴泉县县素僻无驿马其令刘知章出猎不时给马侯三遽以闻明宗大怒械知章至京师将杀之重诲从容为言知章乃得不死其尽忠补益亦此类也重诲既以天下为己任遂欲内为社稷之计而外制诸侯之强然其轻信韩玫之谮而绝钱镠之臣徒陷彦温于死而不能去潞王之患李严一出而知祥贰仁矩未至而董璋叛四方骚动师旅并兴如投膏止火适足速之此所谓独见之虑祸衅所生也钱镠据有两浙号兼吴越而王自梁及庄宗常异其礼以羁縻臣属之而已明宗即位镠遣使朝京师寓书重诲其礼慢重诲怒未有以发乃遣其嬖吏韩玫副供奉官乌昭遇复使于镠而玫恃重诲势数凌辱昭遇因醉使酒以马棰击之镠欲奏其事昭遇以为辱国固止之及玫还反谮于重诲曰昭遇见镠舞蹈称臣而以朝廷事私告镠昭遇坐死御史狱乃下制削夺镠官爵以太师致仕于是钱氏遂绝于唐矣潞王从珂为河中节度使重诲以谓从珂非李氏子后必为国家患乃欲阴图之从珂阅马黄龙庄其牙内指挥使杨彦温闭城以叛从珂遣人谓彦温曰我遇汝厚何苦而反邪报曰彦温非叛也得枢密院宣请公趋归朝廷耳从珂走虞乡驰骑上变明宗疑其事不明欲究其所以乃遣殿直都知范温以金带袭衣金鞍勒马赐彦温拜彦温绛州刺史以诱致之重诲固请用兵明宗不得已乃遣侍卫指挥使药彦稠西京留守索自通率兵讨之而诫曰为我生致彦温吾将自讯其事彦稠等攻破河中希重诲旨斩彦温以灭口重诲率群臣称贺明宗大怒曰朕家事不了卿等不合致贺从珂罢镇居清化里第重诲数讽宰相言从珂失守宜得罪冯道因白请行法明宗怒曰吾儿为奸人所中事未辨明公等出此言是不欲容吾儿人间邪赵凤因言春秋责帅之义所以励为臣者明宗曰皆非公等意也道等惶恐而退居数日道等又以为请明宗顾左右而言他明日重诲乃自论列明宗曰公欲如何处置我即从公重诲曰此父子之际非臣所宜言惟陛下裁之明宗曰吾为小校时衣食不能自足此儿为我担石灰拾马粪以相养活今贵为天子独不能庇之邪使其杜门私第亦何与公事重诲由是不复敢言孟知祥镇西川董璋镇东川二人皆有异志重诲每事裁抑务欲制其奸心凡两川守将更代多用己所亲信必以精兵从之渐令分戍诸州以虞缓急二人觉之以为图己益不自安既而遣李严为西川监军知祥大怒即日斩严又分阆州为保宁军以李仁矩为节度使以制璋且削其地璋以兵攻杀仁矩二人遂皆反唐兵戍蜀者积三万人其后知祥杀璋兼据两川而唐之精兵皆陷蜀初明宗幸汴州重诲建议欲因以伐吴而明宗难之其后户部尚书李鏻得吴谍者言徐知诰欲举吴国以称藩愿得安公一言以为信鏻即引谍者见重诲重诲大喜以为然乃以玉带与谍者使遗知诰为信其直千缗初不以其事闻其后逾年知诰之问不至始奏贬鏻为行军司马已而捧圣都军使李行德十将张俭告变言枢密承旨李虔徽语其客边彦温云重诲私募士卒缮治甲器欲自伐吴又与谍者交私明宗以问重诲重诲惶恐请究其事明宗初颇疑之大臣左右皆为之辨既而少解始告重诲以彦温之言因廷诘彦温具伏其诈于是君臣相顾泣下彦温行德俭皆坐族诛重诲因求解职明宗慰之曰事已辨慎无措之胸中重诲论请不已明宗怒曰放卿去朕不患无人顾武德使孟汉琼至中书趣冯道等议代重诲者冯道曰诸君苟惜安公使得罢去是纾其祸也赵凤以为大臣不可轻动遂以范延光为枢密使而重诲居职如故董璋等反遣石敬瑭讨之而川路险阻粮运甚艰每费一石而致一斗自关以西民苦输送往往亡聚山林为盗贼明宗谓重诲曰事势如此吾当自行重诲曰此臣之责也乃请行关西之人闻重诲来皆已恐动而重诲日驰数百里远近惊骇督趣粮运日夜不绝毙踣道路者不可胜数重诲过凤翔节度使朱弘昭延之寝室使其妻子奉事左右甚谨重诲酒酣为弘昭言昨被谗构几不自全赖人主明圣得保家族因感叹泣下重重去弘昭驰骑上言重诲怨望不可令至行营恐其生事而宣徽使孟汉琼自行营使还亦言西人震骇之状因述重诲过恶重诲行至三泉被召还过凤翔弘昭拒而不纳重诲惧驰趋京师未至拜河中节度使重诲已罢希旨者争求其过宦者安希伦坐与重诲交私常为重诲阴伺宫中动息事发弃市重诲益惧因上章告老以太子太师致仕而以李从璋为河中节度使遣药彦稠率兵如河中虞变重诲二子崇绪崇赞宿卫京师闻制下即日奔其父重诲见之惊曰二渠安得来已而曰此非渠意为人所使耳吾以一死报国余复何言乃械送二子于京师行至陜州下狱明宗又遣翟光业至河中视重诲去就戒曰有异志则与从璋图之又遣宦者使于重诲使者见重诲号泣不已重诲问其故使者曰人言公有异志朝廷遣药彦稠率兵至矣重诲曰吾死未塞责遽劳朝廷兴师以重明主之忧光业至从璋率兵围重诲第入拜于庭重诲降而答拜从璋以檛击其首重诲妻走抱之而呼曰令公死未晚何遽如此又击其首夫妻皆死流血盈庭从璋检贵其家赀不及数千缗而已明宗下诏以其绝钱镠致孟知祥董璋反及议伐吴以为罪并杀其二子其余子孙皆免重诲得罪知其必死叹曰我固当死但恨不与国家除去潞王此其恨也　　李存璋
按五代史义儿传存璋字德璜初与康君立薛志勤等从太祖入关破黄巢累迁义儿军使太祖病革存璋与张承业等受顾命立庄宗为晋王晋王以存璋为河东马步军使晋自先王时尝优假军士军士多犯法逾禁庄宗新立尤患之存璋一切绳之以法境内为之清肃从攻夹城战柏乡以功迁汾州刺史庄宗与刘鄩战于魏博梁遣王檀来乘虚袭太原存璋以汾州兵入太原距守以功迁大同军防御使遂为节度使天佑十九年以疾卒追赠太尉　　李存贤
按五代史义儿传存贤许州人也本姓王名贤少为军卒善角抵太祖击黄巢于陈州得之赐以姓名养为子后为义儿军副兵马使迁沁州刺史先时沁州当敌冲徙其南百余里据险立栅而寓居至存贤为刺史曰徙城避敌岂勇者所为乃复城故州梁兵屡攻之存贤力自拒守卒不能近迁武州刺史山北团练使又迁慈州天佑十八年梁兵攻朱友谦于河中庄宗遣存贤援友谦是时友谦新叛梁归晋而河中食少人心多贰谍者因谓存贤曰河中人欲杀子以归梁宜亟去存贤曰死王事吾志也复何恨哉卒击走梁兵庄宗即位拜右武卫上将军庄宗亦好角抵尝与王都较而屡胜颇以自矜因顾存贤曰尔能胜我与尔一镇存贤博而胜之同光二年春幽州符存审病甚庄宗置酒宫中叹曰吾创业故人零落殆尽其所存者惟存审耳今又病笃北方之事谁可代之因顾存贤曰无以易卿角抵之胜吾不食言即日以为卢龙军节度使是岁卒于幽州年六十五赠太傅　　周德威按五代史唐臣传德威字镇远朔州马邑人也为人勇而多智能望尘以知敌数其状貌雄伟笑不改容人见之凛如也事晋王为骑将稍迁铁林军使从破王行瑜以功迁内衙指挥使其小字阳五当梁晋之际周阳五之勇闻天下梁军围晋太原令军中曰能生得周阳五者为刺史有骁将陈章者号陈野叉常乘白马披朱甲以自异出入阵中求周阳五欲必生致之晋王戒德威曰陈野叉欲得汝以求刺史见白马朱甲者宜善备之德威笑曰陈章好大言耳安知刺史非臣作邪因戒其部兵曰见白马朱甲者当佯走以避之两军皆阵德威微服杂卒伍中陈章出挑战兵始交德威部下见白马朱甲者因退走章果奋&amp;#急追之德威伺章已过挥铁锤击之中章堕马遂生擒之梁攻燕晋遣德威将五万人为燕攻梁取潞州迁代州刺史内外蕃汉马步军都指挥使梁军舍燕攻潞围以夹城潞州守将李嗣昭闭城拒守而德威与梁军相持于外逾年嗣昭与德威素有隙晋王病且革语庄宗曰梁军围潞而德威与嗣昭有隙吾甚忧之王丧在殡庄宗新立杀其叔父克宁国中未定而晋之重兵悉属德威于外晋人皆恐庄宗使人以丧及克宁之难告德威且召其军德威闻命即日还军太原留其兵城外徒步而入伏梓宫前恸哭几绝晋人乃安遂从庄宗复击梁军破夹城与李嗣昭欢如初以破夹城功拜振武节度使同中书门下平章事天佑七年秋梁遣王景仁将魏滑汴宋等兵七万人击赵赵王王镕乞师于晋晋遣德威先屯赵州冬梁军至于柏乡赵人告急庄宗自将出赞皇会德威于石桥进距柏乡五里营于野河北晋兵少而景仁所将神威龙骧拱宸等军皆梁精兵人马铠甲饰以组绣金银其光耀日晋军望之色动德威勉其众曰此汴宋佣贩儿徒饰其外耳其中不足惧也其一甲之直数十千得之适足为吾资无徒望而爱之当勉以往取也退而告庄宗曰梁兵甚锐未可与争宜少退以待之庄宗曰吾提孤军出千里其利速战今不乘势急击之使敌知吾之众寡则吾无所施矣德威曰不然赵人能城守而不能野战吾之取胜利在骑兵平川广野骑兵之所长也今吾军于河上迫贼营门非吾用长之地也庄宗不悦退卧帐中诸将无敢入见德威谓监军张承业曰王怒老兵不速战者非怯也且吾兵少而临贼营门所恃者一水隔耳使梁得舟&amp;#渡河吾无类矣不如退军鄗邑诱敌出营扰而劳之可以策胜也承业入言曰德威老将知兵愿无忽其言庄宗遽起曰吾方思之耳已而德威获梁游兵问景仁何为曰治舟数百将以为浮梁德威引与俱见庄宗笑曰果如公所料乃退军鄗邑德威晨遣三百骑叩梁营挑战自以劲兵三千继之景仁怒悉其军以出与德威转斗数十里至于鄗南两军皆阵梁军横亘六七里汴宋之军居西魏滑之军居东庄宗策马登高望而喜曰平原浅草可前可却真吾之胜地乃使人告德威曰吾当为公先公可继进德威持马谏曰梁军轻出而远来与吾转战其来必不暇赍粮糗纵其能赍亦不暇食不及日午人马俱饥因其将退而击之胜诸将亦皆以为然至未申时梁军东偏尘起德威鼓噪而进麾其西偏曰魏滑军走矣又麾其东偏曰梁军走矣梁阵动不可复整乃皆走遂大败自鄗追至于柏乡横尸数十里景仁以十余骑仅而免自梁与晋争凡数十战其大败未尝如此刘守光僭号于燕晋遣德威将兵三万出飞狐以击之德威入祁沟关取涿州遂围守光于幽州破其外城守光闭门拒守而晋军尽下燕诸州县独幽州不下围之逾年乃破之以功拜卢龙军节度使德威虽为大将而常身与士卒驰骋于矢石之间守光骁将单廷珪望见德威于阵曰此周阳五也乃挺枪驰骑追之德威佯走度廷珪垂及侧身少却廷珪马方驰不可止纵其少过奋檛击之廷珪坠马遂见擒庄宗与刘鄩相持于魏鄩夜潜军出黄泽关以袭太原德威自幽州以千骑入土门以蹑之鄩至乐平遇雨不得进而还德威与鄩俱东争趋临清临清有积粟且晋军饷道也德威先驰据之以故庄宗卒能困鄩军而败之庄宗勇而好战尤锐于见敌德威老将常务持重以挫人之锋故其用兵常伺敌之隙以取胜十五年德威将燕兵三万人与镇定等军从庄宗于河上自麻家渡进军临濮以趋汴州军宿胡柳陂黎明候骑报曰梁军至矣庄宗问战于德威德威对曰此去汴州信宿而近梁军父母妻子皆在其中而梁人家国系此一举吾以深入之兵当其必死之战可以计胜而难与力争也且吾军先至此粮爨具而营栅完是谓以逸待劳之师也王宜按军无动而臣请以骑军扰之使其营栅不得成樵爨不暇给因其劳乏而乘之可以胜也庄宗曰吾军河上终日俟敌今见敌不击复何为乎顾李存审曰公以辎重先吾为公殿遂督军而出德威谓其子曰吾不知死所矣前遇梁军而阵王军居中镇定之军居左德威之军居右而辎重次右之西兵已接庄宗率银枪军驰入梁阵梁军小败犯晋辎重辎重见梁朱旗皆惊走入德威军德威军乱梁军乘之德威父子皆战死庄宗与诸将相持而哭曰吾不听老将之言而使其父子至此庄宗即位赠德威太师明宗时加赠太尉配享庄宗庙晋高祖追封德威燕王子光辅官至刺史　　符存审按五代史唐臣传存审字德详陈州宛丘人也初名存少微贱尝犯法当死临刑指旁坏垣顾主者曰愿就死于彼冀得垣土覆尸主者哀而许之为徙垣下而主将方饮酒顾其爱妓思得善歌者佐酒妓言有符存常为妾歌甚善主将驰骑召存审而存审以徙垣下故未加刑因往就召使歌而悦之存审因得不死其后事李罕之从罕之归晋晋王以为义儿军使赐姓李氏名存审从晋王击李匡俦为前锋破居庸关又从击王行瑜破龙泉寨以功迁检校左仆射从李嗣昭攻汾州执李瑭迁左右厢步军都指挥使又从嗣昭攻潞州降丁会从周德威破梁夹城迁忻州刺史蕃汉马步军都指挥使晋赵攻燕梁救燕击赵深州围蓨县存审与史建瑭军下博击走梁军迁领邢州团练使魏博叛梁降晋存审为先锋屯临清庄宗入魏存审殿军魏县与刘鄩相拒于莘西从庄宗败鄩于故元城阎宝以邢州降乃以存审为安国军节度使毛璋以沧州降徙存审横海加同中书门下平章事契丹围幽州是时晋与梁相持河上欲发兵兵少欲勿救惧失之庄宗疑以问诸将而存审独以为当救曰愿假臣骑兵五千足矣乃遣存审分兵救之卒击走契丹从战胡柳陂晋军晨败亡周德威存审与其子彦国力战暮复败梁军于土山遂取德胜筑河南北为两城晋人谓之夹寨迁内外蕃汉马步军总管梁朱友谦以河中同州降晋梁遣刘鄩攻同州友谦求救乃遣存审与李嗣昭救之河中兵少而弱梁人素易之且不虞晋军之速至也存审选精骑二百杂河中兵出击鄩垒阳败而走鄩兵追之晋骑反击获其骑兵五十梁人知其晋军也皆大惊然河中粮少而新降人心颇持两端晋军屯朝邑诸将皆欲速战存审曰使梁军知吾利而速战则将夹渭而营断我饷道以持久困我则我进退不可败之道也不若缓师示弱伺隙出奇可以取胜乃按军不动居旬日望气者言有黑气状如斗&amp;#存审曰可以一战矣乃进军击鄩大败之鄩闭壁不复出存审曰鄩兵已败不如逸之乃休士卒遣裨将王建及牧马于沙苑鄩以谓晋军且懈乃夜遁去存审追击于渭河又大败之张文礼弒赵王王镕晋遣阎宝李嗣昭等攻之至辄战败最后遣存审破之存审为将有机略大小百余战未尝败&amp;#与周德威齐名德威死晋之旧将独存审在契丹攻遮卤乃以存审为卢龙军节度使时存审已病辞不肯行庄宗使人慰谕强遣之庄宗灭梁入洛存审自以身为大将不得与破梁之功怏怏益疾甚因请朝京师是时郭崇韬权位已重然其名望素出存审下不乐其来而加己上因沮其事存审妻郭氏泣诉于崇韬曰吾夫于国有功而与公乡里之旧奈何忍令死弃穷野崇韬愈怒存审章累上辄不许存审伏枕叹曰老夫事二主四十年今日天下一家四夷远俗至于亡国之将射钩斩袪之人皆得亲见天子奉觞为寿而独予弃死于此岂非命哉崇韬度存审病已亟乃请许其来朝徙存审宣武军节度使卒于幽州临终戒其子曰吾少提一剑去乡里四十年间取将相然履锋冒刃出死入生而得至此也因出其平生身所中矢镞百余而示之曰尔其勉哉存审三子彦超彦饶彦卿彦超为汾州刺史郭从谦弒庄宗明宗入洛阳是时彦超为北京巡检永王存霸奔于太原彦超见留守张宪谋之宪儒者事庄宗最久不忍背恩欲纳之彦超不从存霸遂见杀明宗即位彦超来朝明宗德之劳曰河东无事赖尔之力也以为建雄军留后迁北京留守徙镇昭义罢为上将军复为泰宁军节度使又徙安远彦超主藏奴王希全盗其赀彦超稍责之奴惧夜叩其门言有急彦超出见杀赠太尉　　史建瑭
按五代史唐臣传建瑭雁门人也晋王为雁门节度使其父敬思为九府都督从晋王入关破黄巢复京师击秦宗权于陈州常将骑兵为先锋晋王东追黄巢于胊还过梁军其城北梁王置酒上源驿独敬思与薛铁山贺回鹘等十余人侍晋王醉留宿梁驿梁兵夜围而攻之敬思登驿楼射杀梁兵十余人会天大雨晋王得与从者俱去缒尉氏门以出而敬思为梁追兵所得见杀建瑭少事军中为裨校自晋降丁会与梁相拒于潞州建瑭已为晋兵先锋梁兵数为建瑭所杀相戒常避史先锋梁遣王景仁攻赵晋军救赵建瑭以先锋兵出井陉战于柏乡梁军为方阵分其兵为二汴宋之军居左魏滑之军居右周德威击其左建瑭击其右梁军皆走遂大败之以功加检校左仆射天佑九年晋攻燕燕王刘守光乞师于梁梁太祖自将击赵围枣强蓨县是时晋精兵皆北攻燕独符存审与建瑭以三千骑屯赵州梁军已破枣强存审扼下博桥建瑭分其麾下五百骑为五队一之衡水一之南宫一之信都一之阜城而自将其一约各取梁刍牧者十人会下博至暮擒梁兵数十皆杀之各留其一人纵使逸去告之曰晋王军且大至明日建瑭率百骑为梁旗帜杂其刍牧者暮叩梁营杀其守门卒纵火大呼斩击数十百人而梁刍牧者所出各遇晋兵有所亡失其纵而不杀者归而皆言晋军且至梁太祖夜拔营去蓨县人追击之梁军弃其辎重铠甲不可胜计梁太祖方病由是增剧而晋军以故得并力以收燕者二人之力也后从庄宗入魏博败刘鄩于故元城累以功历贝相二州刺史十八年晋军讨张文礼于镇州建瑭以先锋兵下赵州执其刺史王鋋兵傅镇州建瑭攻其城门中流矢卒年四十二建瑭子匡翰尚晋高祖女是为鲁国长公主匡翰为将沉毅有谋而接下以礼与部曲语未尝不名历天雄军步军都指挥使彰圣马军都指挥使事晋为怀和二州刺史郑州防御使义成军节度使所至兵民称慕之史氏世为将而匡翰好读书尤喜春秋三传与学者讲论终日无倦义成军从事关彻尤嗜酒尝醉骂匡翰曰近闻张彦泽脔张式未见史匡翰斩关彻天下谈者未有偶尔匡翰不怒引满自罚而慰勉之人皆服其量卒年四十　　王建及
按五代史唐臣传建及许州人也少事李罕之从罕之奔晋为匡卫指挥使梁晋战柏乡相距鄗邑野河上镇定兵扼河桥梁兵急击之庄宗登高台望见镇定兵将败顾建及曰桥为梁夺则吾军危矣柰何建及选二百人驰击梁兵梁兵败解去从战莘县故元城皆先登陷阵以功累拜辽州刺史将银枪&amp;#节军晋攻杨刘建及躬自负葭苇堙堑先登拔之从战胡柳晋兵已败与梁争土山梁兵先至登山而阵庄宗至山下望梁阵坚而整呼其军曰今日之战得山者胜因驰骑犯之建及以银枪军继进梁兵下走阵山西晋兵遂得土山诸将皆言溃兵未集且暮不可战阎宝曰彼阵山上吾在其下尚能击之况以高而击下不可失也建及以为然因白庄宗曰请登高望臣破敌即呼其众曰今日所失辎重皆在山西盍往取之即驰犯梁阵梁兵大败晋遂军德胜为南北城于河上梁将贺攻其南城以竹笮维战舰于河晋兵不得渡南城危甚庄宗积金帛于军门募能破梁战舰者至于吐火禁&amp;#莫不皆有建及重铠执&amp;#呼曰梁晋一水间尔何必巧为吾今破之矣即以大瓮积薪自上流纵火焚梁战舰建及以二舟载甲士随之斧其竹笮梁兵皆走晋军乃得渡救南城围解去自庄宗得魏博建及将银枪效节军建及为将喜以家赀散士卒庄宗遣宦官韦令图监其军令图言建及得士心惧有异志不可令典牙兵即以为代州刺史建及怏怏而卒年五十七　　元行钦
按五代史唐臣传行钦幽州人也为刘守光裨将守光篡其父仁恭使行钦以兵攻仁恭于大安山而囚之又使行钦害诸兄弟其后晋攻幽州守光使行钦募兵云朔间是时明宗掠地山北与行钦相拒广边军凡八战明宗七射中行钦行钦拔矢而战亦射明宗中股行钦屡败乃降明宗抚其背而饮以酒日壮士也因养以为子常从明宗战数立功庄宗已下魏益选骁将自卫闻行钦骁勇取之以为散员都部署赐姓名曰李绍荣庄宗好战而轻敌与梁军战潘张军败而溃庄宗得三四骑驰去梁兵数百追及攒&amp;#围之行钦望其旗而识之驰一骑奋剑断其二矛斩首一级梁兵解去庄宗还营持行钦泣曰富贵与卿共之由是宠绝诸将拜忻州刺史迁武宁军节度使庄宗宴群臣于内殿酒酣乐作道平生战阵事以为笑乐而怪行钦不在因左右顾视曰绍荣安在所司奏曰奉敕宴使相绍荣散官不得与也庄宗罢会不乐明日即拜行钦同中书门下平章事自此不召群臣入内殿但宴武臣而已赵在礼反于魏庄宗方选大将击之刘皇后曰此小事可趣绍荣指挥乃以行钦为邺都行营招抚使将二千人讨之行钦攻邺南门以诏书招在礼在礼送羊酒犒军登城谓行钦曰将士经年离去父母不取敕旨奔归上贻圣忧追悔何及若公善为之辞尚能改过自新行钦曰天子以汝等有社稷之功小过必当赦宥在礼再拜以诏书示诸军皇甫晖从旁夺诏书坏之军士大噪行钦具以闻庄宗大怒敕行钦破城之日无遗种乃益召诸镇兵皆属行钦行钦屯澶州分诸镇兵为五道毁民车轮门扉屋椽为筏渡长庆河攻冠氏门不克是时邢洺诸州相继皆叛而行钦攻邺无功庄宗欲自将以往群臣皆谏止乃遣明宗讨之明宗至魏军城西行钦军城南而明宗军变入于魏与在礼合行钦闻之退屯卫州以明宗反闻庄宗遣金枪指挥使李从璟驰名明宗计事从璟明宗子也行至卫州而明宗已反行钦乃絷从璟将杀之从璟请还京师乃许之明宗自魏县引兵南行钦率兵趋还京师从庄宗幸汴州行至荥泽闻明宗已渡黎阳庄宗复遣从璟通问于明宗行钦以为不可因击杀从璟明宗入汴州庄宗至万胜镇不得进与行钦登道旁冢置酒相顾泣下有野人献雉问其冢名野人曰愁台也庄宗益不悦因罢酒去西至石桥置酒野次庄宗谓行钦曰卿等从我久富贵急难无不同也今兹危蹙而默默无言坐视成败我至荥泽欲单骑渡河自求总管卿等各陈利害今日俾我至此卿等何如行钦泣而对曰臣本小人蒙陛下抚养位至将相危难之时不能报国虽死无以塞责因与诸将百余人皆解髻断发置之于地誓以死报君臣相持恸哭庄宗还洛阳数日复幸汜水郭从谦反庄宗崩行钦出奔行至平陆为野人所执送虢州刺史石潭折其两足载以槛车送京师明宗见之骂曰我儿何负于尔行钦瞋目直视曰先皇帝何负于尔乃斩于洛阳市市人皆为之流涕　　安金全
按五代史唐臣传金全代北人也为人骁果工骑射号能擒生踏伏事晋为骑将数从庄宗用兵有功官至刺史以疾居于太原庄宗已下魏博与梁相拒河上梁将王檀袭太原晋兵皆从庄宗于河上太原无备监军张承业大恐率诸司工匠登城捍御而外攻甚急金全强起谓承业曰太原晋之根本也一旦不守则大事去矣老夫诚惫矣然尚能为公破贼承业喜授以甲兵金全被甲跨马召率子弟及故将吏得百余人夜出北门击檀于羊马城中檀军惊溃而晋救兵稍至然庄宗不以金全为能终其世不录其功金全与明宗有旧明宗即位拜金全振武军节度使同中书门下平章事在镇二年召还京师以疾卒　　袁建丰按五代史唐臣传建丰不知其世家也晋王讨黄巢至华阴阑得之时方九岁爱其俊爽收养之长习骑射为铁林都虞候从击王行瑜李匡威以功迁突阵指挥使从庄宗破夹城战柏乡迁左厢马军指挥使明宗为内衙指挥使建丰为副使从庄宗入魏取卫磁洺三州拜洺州刺史击梁将王千斩首千余级获其将校七十余人迁相州刺史从战胡柳指挥使孟谦据相州叛建丰还讨平之徙隰州刺史病风废明宗即位以旧恩召还京师亲幸其第抚慰甚厚加检校太尉遥领镇南军节度使俾食其俸以卒赠太尉　　药彦稠按五代史唐臣传彦稠沙陀三部落人也初为骑将明宗即位拜澄州刺史从王晏球破王都定州迁侍卫步军都虞候领寿州节度使安重诲矫诏遣河中指挥使杨彦温逐其节度使潞王从珂以彦稠为招讨使明宗疑彦温有所说戒彦稠得彦温毋杀将讯之彦稠希重诲旨杀彦温以灭口明宗大怒然不之罪也长兴中为静难军节度使党项阿埋屈悉保等族抄掠方渠邀杀回鹘使者明宗遣彦稠与灵武康福会兵击之阿埋等亡窜山谷明宗以为党项知惧可加约束而绥抚之使者未至彦稠等自牛儿族入白鱼谷尽诛其族获其大首领连香等遣人上捷明宗谓其使者曰吾诛党项非有所利也凡军中所获悉与士卒分之毋以进奉为名重敛军士也已而彦稠以党项所掠回鹘进奉玉两团及遗秦王金装胡等来献明宗曰吾已语彦稠矣不可失信因悉以赐彦稠又逐盐州诸戎取其所掠男女千余人潞王从珂反彦稠为招讨副使王思同兵溃彦稠与思同俱东走为潞王兵所得囚之华州狱已而杀之晋高祖立赠侍中　　后晋
　　吴峦
按五代史晋臣传峦字宝川郓州卢县人也少举明经不中清泰中为大同沙彦珣节度判官晋高祖起太原召契丹为援契丹过云州彦珣出城迎谒为契丹所掳城中推峦主州事峦即闭门拒守契丹以兵围之高祖入立以云州入于契丹而峦犹守城不下契丹围之凡七月高祖义峦所为乃以书告契丹使解兵去高祖召峦以为武宁军节度副使谏议大夫复州防御使出帝即位与契丹绝盟河北诸州皆警以谓贝州水陆之冲缓急可以转饷乃积刍粟数十万以王令温为永清军节度使令温牙将邵珂素骄狠难制令温夺其职珂闲居无憀乃阴使人亡入契丹言贝州积粟多而无兵守可取令温以事朝京师心颇疑珂乃质其子崇范以自随晋大臣以峦前守云中七月契丹不能下乃遣峦驰驿代令温守贝州峦善抚士卒会天大寒裂其帷幄以衣士卒士卒皆爱之珂因求见峦愿自效峦推心信之开运元年正月契丹南寇围贝州峦命珂守南门契丹围三日四面急攻之峦从城上投薪草焚其梯冲殆尽已而珂自南门引契丹入峦守东门方战而左右报珂反峦顾城中已乱即投井死而令温家属为契丹所掳出帝悯之以令温为武胜军节度使后累历方镇周显德中卒令温瀛州河间人也　　王清
按五代史死事传清字去瑕洺州曲周人也初事唐为宁卫指挥使后事晋为奉国都虞候安从进叛襄州从高行周攻之逾年不能下清谓行周曰从进闭孤城以自守其势岂得久耶因请先登遂攻破之开运二年冬从杜重威战阳城清以力战功为步军之最加检校司徒是冬重威军中渡桥南卤军其北以相拒而卤以精骑并西山出晋军后南击栾城断晋饷道清谓重威曰晋军危矣今去镇州五里而守死于此营孤食尽将若之何请以步兵二千为先锋夺桥开路公帅诸军继进以入镇州可以守也重威许之遣与宋彦筠俱前清与卤战败之夺其桥是时重威已有二志犹豫不肯进彦筠亦退走清曰吾独死于此矣因力战而死年五十三汉高祖立赠清太傅　　后汉　　史弘肇
按五代史汉臣传弘肇字化元郑州荥泽人也为人跷勇走及奔马梁末调民七户出一兵弘肇为兵隶开道指挥选为禁兵汉高祖典禁兵弘肇为军校其后汉高祖镇太原使将武节左右指挥领雷州刺史高祖建号于太原代州王晖拒命弘肇攻破之以功拜忠武军节度使侍卫步军都指挥使是时契丹北归留耿崇美攻王守恩于潞州高祖遣弘肇前行击之崇美败走守恩以城归汉而河阳武行德泽州霍令奇等皆迎弘肇自归弘肇入河阳高祖从后至遂入京师弘肇为将严毅寡言麾下尝少忤意立挝杀之军中为之股栗以故高祖起义之初弘肇行兵所至秋毫无犯两京帖然迁侍卫亲军马步军都指挥使领归德军节度使同中书门下平章事高祖疾大渐与杨邠苏逢吉等同受顾命隐帝时河中李守贞凤翔王景崇永兴赵思绾等皆反关西用兵人情恐惧京师之民流言以相惊恐弘肇出兵警察务行杀戮罪无大小皆死是时太白昼见民有仰观者辄腰斩于市市有醉者忤一军卒军卒诬其讹言坐弃市凡民抵罪吏以白弘肇弘肇但以三指示之吏即腰斩之又为断舌决口斫筋折足之刑李崧坐奴告变族诛弘肇取其幼女以为婢于是前资故将失职之家姑息僮奴而厮养之辈往往胁制其主侍卫孔目官解晖狡酷因缘为奸民抵罪莫敢告诉燕人何福进有玉枕直钱十四万遣僮卖之淮南以鬻茶僮隐其钱福进笞责之僮乃诬告福进得赵延寿玉枕以遗吴人弘肇捕治福进弃市帐下分取其妻子而籍其家财弘肇不喜宾客尝言文人难耐呼我为卒弘肇领归德其副使等月率私钱千缗为献颍州曲场官曲温与军将陈拯争官务讼之三司三司直温拯诉之弘肇弘肇以谓颍己属州而温不先白己乃追温杀之连坐者数十人周太祖平李守贞推功群臣弘肇拜中书令隐帝自关西罢兵渐近小人与后赞李业等嬉游无度而太后亲族颇行干托弘肇与杨邠稍裁抑之太后有故人子求补军职弘肇辄斩之帝始听乐赐教坊使等玉带锦袍往谢弘肇弘肇怒曰健儿为国征行者未有偏赐尔曹何功敢当此乎悉取所赐还官周太祖出镇魏州弘肇议带枢密以行苏逢吉杨邠以为不可弘肇恨之明日会饮窦贞固第弘肇厉声举爵属太祖曰昨日廷论何为异同今日与公饮此逢吉与邠亦举大爵曰此国家事也何必介意乎遂俱饮釂弘肇曰安朝廷定祸乱直须长枪大剑若毛锥子安足用哉三司使王章曰无毛锥子军赋何从集乎毛锥子盖言笔也弘肇默然他日会饮章第酒酣为手势令弘肇不能为客省使阎晋卿坐次弘肇屡教之苏逢吉戏曰坐有姓阎人何忧罚爵弘肇妻阎氏酒家倡以为讥己大怒以丑语诟逢吉逢吉不校弘肇欲殴之逢吉先出弘肇起索剑欲追之杨邠泣曰苏公汉宰相公若杀之致天子何地乎弘肇驰马去邠送至第而还由是将相如水火隐帝遣王峻置酒公子亭和解之是时李业郭允明后赞聂文进等用事不喜执政而隐帝春秋渐长为大臣所制数有忿言业等乘间谮之以谓弘肇威震人主不除必为乱隐帝颇欲除之夜闻作坊锻甲声以为兵至达旦不寐由是与业等密谋禁中干佑三年冬十月十三日弘肇与杨邠王章等入朝坐广政殿东庑甲士数十人自内出擒弘肇邠章斩之并族其三家弘肇已死帝坐崇元殿召群臣告以弘肇等谋反群臣莫能对又召诸军校见于万岁殿帝曰弘肇等专权使汝曹常忧横死今日吾得为汝主矣军校皆拜周太祖即位追封弘肇郑王以礼归葬　　后周　　史彦超
按五代史死事传彦超云州人也为人勇悍骁捷周太祖起魏时彦超为汉龙捷都指挥使以兵从太祖入立迁虎捷都指挥使戍于晋州刘旻攻晋州州无主帅知州王万敢不能拒彦超以戍兵坚守月余太祖遣王峻救之旻兵解去以功迁龙捷右厢都指挥使领郑州防御使周汉战高平彦超为前锋先登陷阵以功拜感德军节度使周兵围汉太原契丹救汉出忻代世宗遣符彦卿拒之以彦超为先锋战忻口彦超勇愤俱发左右驰击解而复合者数四遂殁于阵是时世宗败汉高平乘胜而进围城之役诸将议不一故久无成功世宗欲解去而未决闻彦超战死遽班师仓卒之际亡失甚众世宗既惜彦超而愤无成功忧忿不食者数日赠彦超太师优恤其家焉　将帅部名臣列传五十六
　　辽
　　王郁
按辽史本传郁京兆万年人唐义武军节度使处直之孽子伯父处存镇义武卒三军推其子郜袭处直为都知兵马使光化三年梁王朱全忠攻定州郜遣处直拒于沙河兵败入城逐郜郜奔太原乱兵推处直为留后遣人请事梁王梁与晋王克用绝好表处直为义武军节度使初郜之亡也郁从之晋王克用妻以女用为新州防御使处直料晋必讨张文礼镇亡则定不独存益自疑阴使郁北导契丹入塞以牵晋兵且许为嗣郁自奔晋常恐失父心得使大喜神册六年奉表送款举室来降太祖以为养子未几郁兄都囚父自为留后帝遣郁从皇太子讨之至定州都坚壁不出掠居民而还明年从皇太子攻镇州遇唐兵于定州破之天赞二年秋郁及阿古只略地燕赵攻下磁窑务从太祖平渤海战有功加同政事门下平章事改崇义军节度使太祖崩郁与妻会葬其妻泣诉于淳钦皇后求归乡国许之郁奏曰臣本唐主之婿主已被弒此行夫妻岂能相保愿常侍太后后喜曰汉人中惟王郎最忠孝以太祖尝与李克用约为兄弟故也寻加政事令还宜州卒　　耶律铎臻
按辽史本传铎臻字敌辇六院部人祖蒲古只遥辇氏时再为本部夷离菫耶律狼德等既害元祖横益肆蒲古只以计诱其党悉诛夷之铎臻幼有志节太祖为于越常居左右后即位梁人遣使求辕轴材太祖难之铎臻曰梁名求材实觇吾轻重宜答曰材之所生必深山穷谷有神司之须白鼻赤驴祷祠然后可伐如此则其语自塞矣已而果然天赞三年将伐渤海铎臻谏曰陛下先事渤海则西夏必蹑吾后请先西讨庶无后顾忧太祖从之及淳钦皇后称制恶铎臻囚之誓曰铁锁朽当释汝既而召之使者欲去锁铎臻辞曰铁未朽可释乎后闻嘉叹趣召释之天显二年卒弟古突吕不　　耶律斜涅赤
按辽史本传斜涅赤字撒剌六院部舍利袅古直之族始字铎早隶太祖幕下尝有疾赐&amp;#酒饮而愈辽言酒尊曰撒剌故诏易字焉太祖即位掌腹心部天赞初分迭剌部为北南院斜涅赤为北院夷离菫帝西征至流沙威声大振诸夷溃散乃命斜涅赤抚集之及讨渤海破扶余城斜涅赤从太子大元帅率众夜围忽汗城大諲撰降已而复叛命诸将分地攻之诘旦斜涅赤感励士伍鼓噪登陴敌震慑莫敢御遂破之天显中卒年七十居佐命功臣之一侄老古颇德　　萧敌鲁
按辽史本传敌鲁字敌辇其母为德祖女弟而淳钦皇后又其女兄也五世祖曰胡母里遥辇氏时尝使唐唐留之幽州一夕折关遁归国由是世为决狱官敌鲁性宽厚膂力绝人习军旅事太祖潜藩日侍左右凡征讨必与行阵既即位敌鲁与弟阿古只耶律释鲁耶律曷鲁皆总宿卫拜敌鲁北府宰相世其官太祖征奚及讨刘守光敌鲁略地海滨杀获甚众顷之剌葛等作乱溃而北走敌鲁率轻骑追之兼昼夜行至榆河败其党获剌葛以献太祖嘉之锡赉甚渥后讨西南夷功居诸将先神册三年十二月卒敌鲁有胆略闻敌所在即驰赴亲冒矢石前后战未尝少&amp;#必胜乃止以故在太祖功臣列喻以手云弟阿古只　　耶律敌剌
按辽史本传敌剌字合鲁隐遥辇鲜质可汗之子太祖践阼与敞稳海里同心辅政太祖知其忠实命掌礼仪且委以军事后以平内乱功代辖里为奚六部吐里卒敌剌善骑射颇好礼文　　萧痕笃
按辽史本传痕笃字元里轸迭剌部人其先相遥辇氏痕笃少慷慨以才能自任早隶太祖帐下数从征讨既践阼除北府宰相痕笃事亲孝为政尚宽简　　耶律老古按辽史耶律斜涅赤传斜涅赤侄老古字撒懒其母淳钦皇后姊也老古幼养宫掖既长沉毅有勇略隶太祖帐下既即位屡有战功剌葛之乱也欲乘我不备为掩袭计绐降太祖将纳之命老古耶律欲稳严号令勒士卒控辔以防其变逆党知有备惧而遁以功授右皮室详稳典宿卫太祖侵燕赵遇唐兵云碧店老古恃勇轻敌直犯其锋战久之被数创归营而卒太祖深悼惜之佐命功臣其一也　　耶律古
按辽史耶律铎臻传铎臻弟古字涅剌昆初名霞马葛太祖为于越尝从略地山右会李克用于云州古侍克用异之曰是儿骨相非常不宜使在左右以故太祖颇忌之时方西讨诸弟乱作闻变太祖问古与否曰无喜曰吾无患矣趣召古议古陈殄灭之策后皆如言以故锡赉甚厚神册末南伐以古佐右皮室详稳老古与唐兵战于云碧店老古中流矢伤甚太祖疑古阴害之古知上意跪曰陛下疑臣耻居老古麾下邪及今老古在请遣使问之太祖使问老古对曰臣于古无可疑者上意乃释老古卒遂以古为右皮室详稳既卒太祖谓左右曰古死犹长松自倒非吾伐之也　　萧阿古只
按辽史萧敌鲁传敌鲁弟阿古只字撒本少卓越自放不羁长骁勇善射临敌敢前每射甲循辄洞贯太祖为于越时以材勇充任使既即位与敌鲁总腹心部剌葛之乱也淳钦皇后军黑山阻险自固太祖方经略奚地命阿古只统百骑往卫之逆党迭里特耶律滑哥素惮其勇略相戒曰是不可犯也剌葛既北走与敌鲁追擒于榆河神册初元讨西南夷有功徇山西诸郡县又下之败周德威军三年以功拜北府宰相世其职天赞初与王郁略地燕赵破磁窑镇太祖西征悉委以南面边事攻渤海破扶余城独将骑兵五百败老相军三万渤海既平改东丹国顷之已降郡县复叛盗贼蜂起阿古只与康默记讨之所向披靡会贼游骑七千自鸭渌府来援势张甚阿古只帅麾下精锐直犯其锋一战克之斩馘二千余遂进军破回跋城以病卒功臣中唯阿古只为最云子安团官至右皮室详稳　　耶律欲稳
按辽史本传欲稳字辖剌干突吕不部人祖台押遥辇时为北边拽剌简献皇后与诸子之罹难也尝倚之以免太祖思其功不忘又多欲稳严重有济世志乃命典司近部以遏诸族窥觊之想欲稳既见器重益感奋思报太祖始置宫分以自卫欲稳率门客首附宫籍帝益嘉其忠诏以台押配享庙廷及平剌葛等乱以功迁奚迭剌部夷离菫从征渤海有功天显初卒后诸帝以太祖之与欲稳也为故往往取其子孙为友宫分中称八房皆其后也弟霞里终奚六部秃里　　耶律海里
按辽史本传海里字涅剌昆遥辇昭古可汗之裔太祖传位海里与有力焉初受命属籍比局萌觊觎而遥辇故族尤觖望海里多先帝知人之明而素服太祖威德独归心焉以故太祖托为耳目数从征讨既清内乱始置遥辇敞稳命海里领之天显初征渤海海里将遥辇&amp;#破忽汗城师班卒　　耶律突吕不
按辽史耶律铎臻传铎臻弟突吕不字铎衮幼聪敏嗜学事太祖见器重及制契丹大字突吕不赞成为多未几为文班林牙领国子博士知制诰明年受诏撰决狱法太祖略燕诏与皇太子及王郁攻定州师还至顺州幽州马步军指挥使王千率众来袭突吕不射其马踬擒之天赞二年皇子尧骨为大元帅突吕不为副既克平州进军燕赵攻下曲阳北平至易州易人来拒逾壕而阵李景章出降言城中人无斗志大元帅将修攻具突吕不谏曰我师远来人马疲惫势不可久留乃止军还大元帅以其谋闻太祖大悦赐赉优渥车驾西征突吕不与大元帅为先锋伐党项有功太祖犒师水精山大元帅东归突吕不留屯西南部复讨党项多获而还太祖东伐大諲撰降而复叛攻之突吕不先登渤海平承诏铭太祖功德于永兴殿壁班师已下州郡往往复叛突吕不从大元帅攻破之淳钦皇后称制有飞语中伤者后怒突吕不惧而亡太宗知其无罪召还天显三年讨乌古部俘获甚众伐唐以突吕不为左翼攻唐军霞沙寨降之十一年送晋主石敬瑭入洛及大册突吕不总礼仪事加特进检校太尉会同五年卒　　耶律鲁不古
按辽史本传鲁不古字信宁太祖从侄也初太祖制契丹国字鲁不古以赞成功授林牙监修国史后率偏师为西南边大详稳从伐党项有功会河东节度使石敬瑭为其主所讨遣人求援鲁不古导送于朝如其请帝亲率师往援鲁不古从击唐将张敬达于太原北败之会同初从讨党项俘获最诸将师还天册中拜于越六年为北院大王终年五十五　　耶律颇德
按辽史耶律斜涅赤传斜涅赤侄颇德字兀古邻弱冠事太祖天显初为左皮室详稳典宿卫迁南院夷离菫治有声石敬瑭破张敬达军于太原北时颇德勒兵为援敬达遁敬瑭追至晋安寨围之颇德领轻骑袭潞州塞其饷道唐诸将惧杀敬达以降会同初改迭剌部夷离菫为大王即拜颇德既而加采访使旧制肃祖以下宗室称院德祖宗室号三父房称横帐百官子弟及籍没人称着帐耶律斜的言横帐班列不可与北南院并太宗诏在廷议皆曰然乃诏横帐班列居上颇德奏曰臣伏见官制北南院大王品在惕隐上今横帐始图爵位之高愿与北南院参任兹又耻与同列夫横帐与诸族皆臣也班列奚以异帝乃谕百官曰朕所不知卿等不宜面从诏仍旧制其强直不挠如此颇德状貌秀伟初太祖见之曰是子风骨异常儿必为国器后果然卒年四十九　　耶律觌烈按辽史本传觌烈字兀里轸六院部蒲古只夷离菫之后父偶思亦为夷离菫初太祖为于越时觌烈以谨愿宽恕见器使既即位兄曷鲁典宿卫以故觌烈入侍帷幄与闻政事神册三年曷鲁薨命觌烈为迭剌部夷离菫属以南方事会讨党项皇太子为先锋觌烈副之军至天德云内分道并进觌烈率偏师渡河力战斩获甚众天赞初析迭剌部为北南院罗夷离菫时大元帅率师由古北口略燕地觌烈徇山西所至城堡皆下太祖嘉其功锡赉甚厚从伐渤海拔扶余城留觌烈与寅底石守之天显二年留守南京十年卒年五十六弟羽之　　赵思温
按辽史本传思温字文美卢龙人少果锐膂力兼人隶燕帅刘仁恭幕李存勖问罪于燕思温统偏师拒之流矢中目裂裳渍血战犹不已为存勖将周德威所擒存勖壮而释其缚久之日见信用与梁战于莘县以骁勇闻授平州刺史兼平营蓟三州都指挥使神册二年太祖遣大将经略燕地思温来降及伐渤海以思温为汉军都团练使力战拔扶余城身被数创太祖亲为调药太宗即位以功擢检校太保保静军节度使天显十一年唐兵攻太原石敬瑭遣使求救上命思温自岚宪间出兵援之既罢兵改南京留守卢龙军节度使管内观察处置等使开府仪同三司兼侍中赐协谋静乱翊圣功臣寻改临海军节度使会同初从耶律牒使晋行册礼还加检校太师二年有星陨于庭卒上遣使赙祭赠太师魏国公子延昭延靖官至使相　　耶律图鲁窘
按辽史本传图鲁窘字阿鲁隐肃祖子治脊之孙勇而有谋略太宗平晋之役其父敌鲁古为五院夷离菫殁于兵帝即以其职授图鲁窘会同元年改北院大王尝屏左右与议大事占对合上意从讨石重贵杜重威拥十万余众拒滹沱桥力战数日不得进帝曰两军争渡人马疲矣计安出诸将请缓师为后图帝然之图鲁窘厉色进曰臣愚窃以为陛下乐于安逸则谨守四境可也既欲扩大疆宇出师远攻讵能无&amp;#圣虑若中路而止适为贼利则必陷南京夷属邑若此则争战未已吾民无奠枕之期矣且彼步我骑何虑不克况汉人足力弱而行缓如选轻锐骑先绝其饷道则事蔑不济矣帝喜曰国强则其人贤海巨则其鱼大于是塞其饷道数出师以牵挠其势重威果降如言以功获赐甚厚明年春卒军中　　耶律沤里思
按辽史本传沤里思六院夷离堇蒲古只之后负勇略每战被重铠挥铁槊所向披靡会同间伐晋上至河而猎适海东青鹘搏雉晋人隔水以鸽引去上顾左右曰谁为我得此人沤里思请内&amp;#马济河擒之并杀救者数人还上大悦优加赏赉既而晋将杜重威逆于望都据水勒战沤里思介马突阵余军继之被围众言阵薄处可出沤里思曰恐彼有他备竟引兵冲坚而出回视众所指皆大堑也其料敌多此类是年总领敌烈皮室军坐私免部曲夺官卒　　赵延寿
按辽史本传延寿本姓刘恒山人父邟令蓨梁开平初沧州节度使刘守文陷蓨其裨将赵德钧获延寿养以为子少美容貌好书史唐明宗先以女妻之及即位封其女为兴平公主拜延寿驸马都尉枢密使明宗子从荣恃权跋扈内外莫不震慑延寿求补外避之出为宣武军节度使清泰初加鲁国公复为枢密使镇许州石敬瑭发兵太原唐遣张敬达往讨会敬达败保晋安寨延寿与德钧往救闻晋安已破走团柏峪太宗追及延寿与其父俱降明年德钧卒以延寿为幽州节度使封燕王及改幽州为南京迁留守总山南事天显末以延寿妻在晋诏取之以归自是益自激昂图报会同初帝幸其第加政事令冬晋人背盟帝亲征延寿为先锋下贝州授魏博等州节度使封魏王败晋军于南乐获其将赛项羽军元城晋将李守贞高行周率兵来逆破之至顿丘会大霖雨帝欲班师延寿谏曰晋军屯河滨不敢出战若径入澶州夺其桥则晋不足平上然之适晋军先归澶州高行周至析城延寿将轻兵逆战上亲督骑士突其阵敌遂溃师还留延寿徇贝冀深三州八年再伐晋晋主遣延寿族人赵行实以书来招时晋人坚壁不出延寿绐曰我陷卤久宁忘父母之邦若以军逆我即归晋人以为然遣杜重威率兵迎之延寿至滹沱河据中渡桥与晋军力战手杀其将王靖两军相拒太宗潜由他渡济留延寿与耶律朔古据桥敌不能夺屡败之杜重威埽厥众降上喜赐延寿龙凤赭袍且曰汉兵皆尔所有尔宜亲往抚慰延寿至营杜重威李守贞迎谒马首后太宗克汴延寿因李崧求为皇太子上曰吾于魏王虽割肌肉亦不惜但皇太子须天子之子得为魏王岂得为也盖上尝许灭晋后以中原帝延寿以故摧坚破敌延寿常以身先至是以崧达意上命迁延寿秩翰林学士承旨张砺进拟中京留守大丞相录尚书事都督中外诸军事上涂录尚书事都督中外诸军事世宗即位以翊戴功授枢密使天禄二年薨　　耶律朔古
按辽史本传朔古字弥骨顶横帐孟父之后幼为太祖所养既冠为右皮室详稳从伐渤海战有功天显七年授三河乌古部都详稳平易近民民安之以故久其任会同间为惕隐时晋主石重贵渝盟帝亲征晋将杜重威拥众拒滹沱月余帝由他渡济朔古与赵延寿据中渡桥重威兵却遂降是岁入汴世宗即位朔古奉太宗丧归上京佐皇太后出师坐是免官卒　　耶律解里
按辽史本传解里字泼单突吕不部人世为小吏解里早隶太宗麾下擢为军校天显间唐攻定州既陷解里为唐兵所获晋高祖立始归国太宗贳其罪拜御史大夫会同九年伐晋师次滹沱河夺中渡桥降其将杜重威上命解里与降将张彦泽率骑兵三千疾趋河南所至无敢当其锋既入汴解里等迁晋王重贵于开封府彦泽恣杀掠乱宫掖解里不能禁百姓骚然莫不怨愤车驾至京数彦泽罪斩于市汴人大悦解里亦被诘责寻释之天禄间加守太子太傅应历初置本部令稳解里世其职卒　　耶律拔里得
按辽史本传拔里得字孩邻太祖弟剌葛之子太宗即位以亲爱见任会同七年讨石重贵拔里得进围德州下之擒刺史师居璠等二十七人九年再举兵次滹沱河降杜重威战功居多太宗入汴以功授安国军节度使总领河北道事师还州郡往往叛以应刘知远拔里得不能守而归世宗即位迁中京留守卒　　高模翰
按辽史本传模翰一名松渤海人有膂力善骑射好谈兵初太祖平渤海模翰避地高丽王妻以女因罪亡归坐使酒杀人下狱太祖知其才贳之天显十一年七月唐遣张敬达杨光远帅师五十万攻太原势锐甚石敬瑭遣人求救太宗许之九月征兵出太原模翰与敬达军接战败之太原围解敬瑭夜出谒帝约为父子帝召模翰等赐以酒馔亲飨士卒士气益振翌日复战又败之敬达鼠窜晋安寨模翰献俘于帝会敬瑭自立为晋帝光远斩敬达以降诸州悉下上谕模翰曰朕自起兵百余战卿功第一虽古名将无以加乃授上将军会同元年册礼告成宴百官及诸国使于二仪殿帝指模翰曰此国之勇将朕统一天下斯人之力也群臣皆称万岁及晋叛盟出师南伐模翰为统军副使与僧遏前驱拔赤城破德贝诸寨是冬兼总左右铁鹞子军下关南城邑数十三月敕虎官杨覃赴干宁军为沧州节度使田武名所围模翰与赵延寿聚议往救俄有光自模翰目中出萦绕旗矛焰焰如流星久之模翰喜曰此天赞之祥遂进兵杀获甚众以功加侍中略地盐山破饶安晋人震怖不敢接战加太傅晋以魏府节度使杜重威领兵三十万来拒模翰谓左右曰军法在正不在多以多陵少不义必败其晋之谓乎诘旦以麾下三百人逆战杀其先锋梁汉璋余兵败走手诏褒美比汉之李陵顷之杜重威等复至滹沱河帝召模翰问计上善其言曰诸将莫及此乃令模翰守中渡桥及战复败之上曰朕凭高观两军之势顾卿英锐无敌如鹰逐雉兔当图形麟阁爵貤后裔已而杜重威等降车驾入汴加特进检校太师封悊郡开国公赐玺书剑器为汴州巡检使平汜水诸山土贼迁镇中京天禄二年加开府仪同三司赐对衣鞍勒名马应历初召为中台省右相至东京父老欢迎曰公起戎行致身富贵为乡里荣相如买臣辈不足过也九年正月迁左相卒　　韩匡嗣
按辽史韩知古传知古子匡嗣以善医直长乐宫皇后视之犹子应历十年为太祖庙详稳后宋王喜隐谋叛辞引匡嗣上置不问初景宗在藩邸善匡嗣即位拜上京留守顷之王燕改南京留守保宁末以留守摄枢密使时耶律虎古使宋还言宋人必取河东合先事以为备匡嗣诋之曰宁有是已而宋人果取太原乘胜逼燕匡嗣与南府宰相沙惕隐休哥侵宋军于满城方阵宋人请降匡嗣欲纳之休哥曰彼军气甚锐疑诱我也可整顿士卒以御匡嗣不听俄而宋军鼓噪薄我众蹙践尘起涨天匡嗣仓卒谕诸将无当其锋众既奔遇伏兵扼要路匡嗣弃旗鼓遁其众走易州山独休哥收所弃兵械全军还帝怒匡嗣数之曰尔违众谋深入敌境尔罪一也号令不肃行伍不整尔罪二也弃我师旅挺身鼠窜尔罪三也侦候失机守御弗备尔罪四也捐弃旗鼓损威辱国尔罪五也促令诛之皇后引诸内戚徐为开解上重违其请良久威稍霁乃杖而免之既而遥授晋昌军节度使干亨二年改西南面招讨使卒睿智皇后闻之遣使临吊赙赠甚厚后追赠尚书令五子德源德让德威德崇德凝　　康默记
按辽史本传默记本名照少为蓟州衙校太祖侵蓟州得之爱其材隶麾下一切蕃汉相涉事属默记折衷之悉合上意时诸部新附文法未备默记推析律意论决重轻不差毫厘罹禁网者人人自以为不冤顷之拜左尚书神册三年始建都默记董役人咸劝趋百日而讫事五年为皇都夷离毕会太祖出师居庸关命默记将汉军进逼长芦水寨俘馘甚众天赞四年亲征渤海默记与韩知古从后大諲撰叛命诸将攻之默记分薄东门率骁勇先登既拔与韩延徽下长岭府军还已下城邑多叛默记与阿古只平之既破回跋城归营太祖山陵毕卒佐命功臣其一也　　康延寿按辽史康默记传延寿字引昌少倜傥谓其所亲大丈夫为将当&amp;#节边陲马革裹尸景宗特授千牛卫大将军宋人攻南京诸将既成列延寿独奋击阵前敌遂大溃以功遥授保大军节度使干宁三年卒　　高勋按辽史本传勋字鼎臣晋北平王信之子性通敏仕晋为合门使会同九年与杜重威来降太宗入汴授四方馆使好结权贵能服勤大臣多推誉之天禄间为枢密使总汉军事五年刘崇遣使来求封册诏勋册崇为大汉神武皇帝应历初封赵王出为上京留守寻移南京会宋欲城益津勋上书请假巡侥以扰之帝然其奏宋遂不果城十七年宋略地益津关勋击败之知南院枢密事景宗即位以定策功进王秦保宁中以南京郊内多隙地请疏畦种稻帝欲从之林牙耶律昆宣言于朝曰高勋此奏必有异志果令种稻引水为畦设以京叛官军何自而入帝疑之不纳寻迁南院枢密使以毒药馈驸马都尉萧啜里事觉流铜州寻又谋害尚书令萧思温诏狱诛之没其产皆赐思温家　　耶律斜轸
按辽史本传斜轸字韩隐于越曷鲁之孙性明敏不事生产保宁元年枢密使萧思温荐斜轸有经国才上曰朕知之第佚荡岂可羁屈对曰外虽佚荡中未可量乃召问以时政占对剀切帝器重之妻以皇后之侄命节制西南面诸军仍援河东改南院大王干亨初宋再攻河东从耶律沙至白马岭遇敌沙等战不利斜轸赴之令麾下万矢齐发敌气褫而退是年秋宋下河东乘胜袭燕北院大王耶律奚底与萧讨古逆战败绩退屯清河北斜轸取奚底等青帜军于得胜口以诱敌敌果争赴斜轸出其后奋击败之及高梁之战与耶律休哥分左右翼夹击大败宋军统和初皇太后称制益见委任为北院枢密使会宋将曹彬米信出雄易杨继业出代州太后亲帅师救燕以斜轸为山西路兵马都统继业陷山西诸郡各以兵守自屯代州斜轸至定安遇贺令图军击破之追至五台斩首数万级明日至蔚州敌不敢出斜轸书帛射城上谕以招慰意阴闻宋军来救令都监耶律题子夜伏兵险厄俟敌至而发城守者见救至突出斜轸击其背二军俱溃追至飞狐斩首二万余级遂取蔚州贺令图潘美复以兵来斜轸逆于飞狐击败之宋军在浑源应州者皆弃城走斜轸闻继业出兵令萧挞凛伏兵于路明旦继业兵至斜轸拥众为战势继业麾帜而前斜轸佯退伏兵发斜轸进攻继业败走至狼牙村众军皆溃继业为流矢所中被擒斜轸责曰汝与我国角胜三十余年今日何面目相见继业但称死罪而已初继业在宋以骁勇闻人号杨无敌首建梗边之策至狼牙村心恶之欲避不可得既擒三日死斜轸归阙以功加守太保从太后南伐卒于军太后亲为哀临仍给葬具庶子狗儿官至小将军　　耶律合住
按辽史本传合住字粘衮太祖弟迭剌之孙幼不好弄临事明敏善谈论初以近族入侍每从征伐有功保宁初加右龙虎卫上将军以宋师屡梗南边拜涿州刺史西南兵马都监招安巡检等使赐推忠奉国功臣合住久任边防虽有克获功然务镇静不妄生事以邀近功邻壤敬畏属部乂安宋数遣人结欢冀达和意合住表闻其事帝许议和安边怀敌多有力焉拜左金吾卫上将军秩满遥摄镇国军节度使卒合住智而有文晓畅戎政镇范阳时尝领数骑径诣雄州北门与郡将立马陈两国利害及周师侵边本末辞气慷慨左右壮之自是边境数年无事识者以谓合住一言贤于数十万兵　　韩德凝
按辽史韩匡嗣传匡嗣子德凝谦逊廉谨保宁中迁护军司徒开泰中累迁护卫太保都宫使崇义军节度使移镇广德秩满部民请留从之改西南面招讨使党项隆益荅叛平之迁大同军节度使卒于官子郭三终天德军节度使孙高家奴终南院宣徽使高十终辽兴军节度使　　耶律善补
按辽史本传善补字瑶升孟父楚国王之后纯谨有才智景宗即位授千牛卫大将军迁大同军节度使及伐宋韩匡嗣与耶律沙将兵由东路进善补以南京统军使由西路进善补闻匡嗣失利敛兵还干亨末与宋军战于满城为伏兵所围斜轸救之获免以失备大杖决之统和初为惕隐会宋来侵善补为都元帅逆之不敢战故岭西州郡多陷罢惕隐以其叔安端有匡辅世宗功上愍之征善补为南府宰相迁南院大王会再举伐宋欲攻魏府召众集议将士以魏城无备皆言可攻善补曰攻固易然城大叵量若克其城士卒贪俘掠势必不可遏且傍多巨镇各出援兵内有重敌何以当之上乃止善补性懦守静凡征讨惮攻战急还以故战多不利年七十四卒　　耶律学古按辽史本传学古字乙辛隐于越洼之庶孙&amp;#悟好学工译鞮及诗保宁中补御盏郎君干亨元年宋既下河东乘胜侵燕学古受诏往援始至京宋败耶律奚底萧讨古等势益张围城三周穴地而进城中民怀二心学古以计安反侧随宜备御昼夜不少懈适有敌三百余人夜登城学古战却之会援军至围遂解学古开门列阵四面鸣鼓居民大呼声震天地旋有高梁之捷以功遥授保静军节度使为南京马步军都指挥使二年伐宋乞将汉军从之改彰国军节度使时南境未静民思休息学古禁寇掠以安之会宋将潘美率兵分道来侵学古以军少虚张旗帜杂丁黄为疑兵是夜适独虎峪举烽火遣人侦视见敌俘掠村野击之悉获所掠物擒其将领自是学古与潘美各守边约无相侵轶民获安业以功为惕隐卒弟乌不吕　　耶律海里
按辽史本传海里字留隐令稳援里得之长子察割之乱其母的鲁与焉遣人召海里海里拒之乱平的鲁以子故获免海里俭素不喜声利以射猎自娱虽居闲人敬之若贵官然保宁初拜彰国军节度使迁惕隐秩满称疾不仕久之复为南院大王及曹彬米信等来侵海里有却敌功赐资忠保义匡国功臣帝屡亲征海里在南院十余年镇以宽静户口增给时议重之封漆水郡王迁上京留守薨诏以家贫给葬具　　耶律撒合
按辽史本传撒合字率懒乙室部人南府宰相欧礼斯子天禄间始仕应历中拜乙室大王兼知兵马事干亨初宋来侵诏以本部兵守南京与北院大王奚底统军萧讨古等逆战奚底等败走独撒合全军还上谕之曰拒敌当如此卿勉之无忧不富贵加守太保统和间卒　　耶律速撒
按辽史本传速撒字阿敏性忠直简毅练武事应历初为侍从累迁突吕不部节度使历霸济祥顺圣五州都总管俄为敦睦宫太师保宁三年改九部都祥稳四年伐党项屡立战功手诏劳之统和初皇太后称制西边甫定速撒务安集诸蕃利害辄具以闻太后益信任之凡临戎与士卒同甘苦所获均赐将校赏顺讨逆威信大振在边二十年卒　　耶律沙
按辽史本传沙字安隐其先尝相遥辇氏应历间累官南府宰相景宗即位总领南面边事保宁间宋攻河东沙将兵救之有功加守太保干亨初宋复北侵沙将兵由间道至白马岭阻大涧遇敌沙与诸将欲待后军至而战冀王敌烈监军耶律抹只等以为急击之便沙不能夺敌烈等以先锋渡涧未半为宋人所击兵溃敌烈及其子蛙哥沙之子德里令稳都敏详稳唐筈等五将俱没会北院大王耶律斜轸兵至万矢俱发敌军始退沙将趋太原会汉驸马都尉卢俊来奔言太原已陷遂勒兵还宋乘锐侵燕沙与战于高梁河稍却遇耶律休哥及斜轸等邀击败宋军宋主宵遁至涿州微服乘驴车间道而走上以功释前过是年复从韩匡嗣伐宋败绩帝欲诛之以皇后营救得免睿智皇后称制召赐几杖以优其老复从伐宋败刘廷让李敬源之军赐赉优渥统和六年卒　　萧继先按辽史本传继先字杨隐小字留只哥幼&amp;#悟叔思温命为子睿智皇后尤爱之干亨初尚齐国公主拜驸马都尉统和四年宋人来侵继先率逻骑逆境上多所俘获上嘉之拜北府宰相自是出师继先必将本府兵先从拔狼山石垒从破宋军应州上南征取通利军战称捷力及亲征高丽以继先年老留守上京卒年五十八继先虽处富贵尚俭素所至以善治称故将兵攻战未尝失利名重戚里　　耶律题子
按辽史本传题子字胜隐北府宰相兀里之孙善射工画保宁间为御盏郎君九年奉使于汉具言两国通好长久之计其主继元深加礼重统和三年将兵与西边详稳耶律速撒讨陀罗斤大破之四年宋将杨继业陷山西城邑题子从北院枢密使耶律斜轸击之败贺令图于定安授西南面招讨都监宋兵守蔚州急召外援题子闻之夜伏兵道傍黎明宋兵果来过未半而击之城中军出斜轸复邀之两军俱溃奔飞狐地隘不得进杀伤甚众贺令图复集败卒来袭蔚州题子逆战破之应州守将自遁进围寰州冒矢石登城宋军大溃当斜轸擒继业于朔州题子功居多是年冬复与萧挞凛由东路击宋俘获甚众后闻宋兵屯易州率兵逆之至易境而卒初题子破令图宋将有因伤而仆题子绘其状以示宋人咸嗟神妙　　耶律抹只
按辽史本传抹只字留隐仲父隋国王之后初以皇族入侍景宗即位为林牙以干给称保宁间迁枢密副使宋攻河东南府宰相耶律沙为都统将兵往援抹只监其军及白马岭之败仅以身免宋乘锐攻燕将奚兵翌休哥击败之上以功释前过十一年从都统韩匡嗣伐宋战于满城为宋将所绐诸军奔溃独抹只部伍不乱徐整旗鼓而归玺书褒谕改南海军节度使干亨二年拜枢密副使统和初为东京留守宋将曹彬米信等侵边抹只引兵至南京先缮守御备及车驾临幸抹只与耶律休哥逆战于涿之东克之迁开远军节度使故事州民岁输税斗粟折钱五抹只表请折钱六部民便之统和末卒　　耶律阿没里
按辽史本传阿没里字蒲邻遥辇嘲古可汗之四世孙幼聪敏保宁中为南院宣徽使统和初皇太后称制与耶律斜轸参预国论为都统以征高丽功迁北院宣徽使加政事令四年春宋将曹彬米信等侵燕上亲征阿没里为都监屡破敌军十二年行在多盗阿没里立禁捕法盗始息先是叛逆之家兄弟不知情者亦连坐阿没里谏曰夫兄弟虽曰同胞赋性各异一行逆谋虽不与知辄坐以法是刑及无罪也自今虽同居兄弟不知情者免连坐太后嘉纳着为令致仕卒阿没里性好聚敛每从征所掠人口聚而建城请为丰州就以家奴阎贵为刺史时议鄙之子贤哥左夷离毕　　萧干
按辽史本传干小字项烈字婆典北府宰相敌鲁之子性质直初察割之乱其党胡古只与干善使人召之干曰吾岂能从逆臣缚其人送寿安王贼平上嘉其忠拜群牧都林牙复以伐乌古功迁北府宰相改突吕不部节度使干亨初宋伐河东乘胜侵燕诏干拒之战于高梁河耶律沙退走干与耶律休哥等并力战败之上手&amp;#慰劳自是每征伐必参决军事加政事令二年宋兵围瓦桥夜袭我营干及耶律匀骨战却之时皇后以父呼干及后为皇太后称制干数条奏便宜多见听用统和四年卒侄讨古　　耶律斡腊
按辽史本传斡腊字斯宁奚迭剌部人趫捷有力善骑射保宁初补护卫车驾猎颉山适豪猪伏丛莽帝射中猪突出御者托满舍辔而避&amp;#人鹤骨翼之斡腊复射而毙帝嘉赏及猎赤山适奔鹿奋角突前路隘不容避垂犯跸斡腊以身当之鹿触而颠帝谓曰朕因猎两濒于危赖卿以免始见尔心迁护卫太保从枢密使耶律斜轸破宋将杨继业军于山西统和十三年秋为行军都监从都部署奚王和朔奴伐兀惹乌昭度数月至其城昭度请降和朔奴利其俘掠令四面急攻昭度率众死守随方捍御依埤堄虚构战棚诱我军登陴俄撤枝柱登者尽覆和朔奴知不能下欲退萧德谓师久无功何以借口若深入大掠犹胜空返斡腊曰深入恐所得不偿所损德不从略地东南循高丽北鄙还道远粮绝人马多死诏夺诸将官惟斡腊以前议得免寻加同政事门下平章事为东京留守开泰中卒　　奚和朔奴
按辽史本传和朔奴字筹宁奚可汗之裔保宁中为奚六部长统和初皇太后称制以耶律休哥领南边事和朔奴为南面行军副部署四年宋曹彬米信等来侵和朔奴与休哥破宋兵于燕南手诏褒美军还怙权挝无罪人李浩至死上以其功释之冬南征将本部军由别道进击敌军于狼山俘获甚众八年上表曰臣窃见太宗之时奚六部二宰相二常衮诰命太常衮班在酋长左右副常衮总知酋长五房族属二宰相匡辅酋长建明善事今宰相职如故二常衮别无所掌乞依旧制从之十三年秋迁都部署伐兀惹驻于铁骊秣马数月进至兀惹城利其俘掠请降不许令急攻之城中大恐皆殊死战和朔奴知不能克从副部署萧德议略地东南循高丽北界而还以地远粮绝士马死伤诏降封爵卒子乌也郎君班详稳　　萧讨古
按辽史萧干传干侄讨古字括宁性忠简应历初始入侍会冀王敌烈宣徽使海思谋反讨古与耶律阿烈密告于上上嘉其忠诏尚朴谨公主保宁末为南京统军使干亨初宋侵燕讨古与北院大王奚底拒之不克军溃讨古等不敢复战退屯清河帝闻其败遣使责之曰卿等不严侦候用兵无法遇敌即败奚以将为讨古惧顷之援兵至讨古奋力以败宋军上释其罪降为南京侍卫亲军都指挥使四年卒　　耶律休哥按辽史本传休哥字逊宁祖释鲁隋国王父绾思南院夷离堇休哥少有公辅器初乌古室韦二部叛休哥从北府宰相萧干讨之应历末为惕隐干亨元年宋侵燕北院大王奚底统军使萧讨古等败绩南京被围帝命休哥代奚底将五院军往救遇大敌于高梁河与耶律斜轸分左右翼击败之追杀三十余里斩首万余级休哥被三创明旦宋主遁去休哥以创不能骑轻车追至涿州不及而还是年冬上命韩匡嗣耶律沙伐宋以报围城之役休哥率本部兵从匡嗣等战于满城翌日将复战宋人请降匡嗣信之休哥曰彼众整而锐必不肯屈乃诱我耳宜严兵以待匡嗣不听休哥引兵凭高而视须臾南兵大至鼓噪疾驰匡嗣仓卒不知所为士卒弃旗鼓而走遂败绩休哥整兵进击敌乃却诏总南面戍兵为北院大王车驾亲征围瓦桥关宋兵来救守将张师突围出帝亲督战休哥斩师余众退走入城宋阵于水南将战帝以休哥马介独黄虑为敌所识乃赐元甲白马易之休哥率精骑渡水击败之追至莫州横尸满道矢俱罄生获数将以献帝悦赐御马金盂劳之曰尔勇过于名若人人如卿何忧不克师还拜于越圣宗即位太后称制令休哥总南面军务以便宜从事休哥均戍兵立更休法劝农桑修武备边境大治统和四年宋复来侵其将范密杨继业出云州曹彬米信出雄易取岐沟涿州陷固安置屯时北南院奚部兵未至休哥力寡不敢出战夜以轻骑出两军间杀其单弱以胁余众昼则以精锐张其势使彼劳于防御以疲其力又设伏林莽绝其粮道曹彬等以粮运不继退保白沟月余复至休哥以轻兵薄之伺彼蓐食击其离伍单出者且战且却由是南军自救不暇结方阵堑地两边而行军渴乏井漉淖而饮凡四日始达于涿闻太后军至彬等冒雨而遁太后益以锐卒追及之彼力穷环粮车自卫休哥围之至夜彬信以数骑亡去余众悉溃追至易州东闻宋师尚有数万濒沙河而爨促兵往击之宋师望尘奔窜堕岸相蹂死者过半沙河为之不流太后旋&amp;#休哥收宋尸为京观封宋国王又上言可乘宋弱略地至河为界书奏不纳及太后南征休哥为先锋败宋兵于望都时宋将刘廷让以数万骑并海而出约与李敬源合兵声言取燕休哥闻之先以兵扼其要地会太后军至接战杀敬源廷让走瀛州七年宋遣刘廷让等乘暑潦来攻易州诸将惮之独休哥率锐卒逆击于沙河之北杀伤数万获辎重不可计献于朝太后嘉其功诏免拜不名自是宋不敢北向时宋人欲止儿啼乃曰于越至矣休哥以燕民疲弊省赋役恤孤寡戒戍兵无犯宋境虽马牛逸于北者悉还之远近向化边鄙以安十六年薨是夕雨木冰圣宗诏立祠南京休哥智略宏远料敌如神每战胜让功诸将故士卒乐为之用身更百战未尝杀一无辜二子高八官至节度使高十终于越孙马哥　　耶律化哥
按辽史本传化哥字弘隐孟父楚国王之后善骑射干亨初为北院林牙统和四年南侵宋化哥擒谍者知敌由海路来袭即先据平州要地事平拜上京留守迁北院大王十六年复侵宋为先锋破敌于遂城以功迁南院大王寻改北院枢密使开泰元年伐阻卜阻卜弃辎重遁走俘获甚多帝嘉之封豳王后边吏奏自化哥还阙粮乏马弱势不可守上复遣化哥经略西境化哥与边将深入闻蕃部逆命居翼只水化哥徐以兵进敌望风奔溃获羊马及辎重路由白拔烈遇阿萨兰回鹘掠之都监袅里继至谓化哥曰君误矣此部实&amp;#顺者化哥悉还所俘诸蕃由此不附上使案之削王爵以侍中遥领大同军节度使卒　　耶律勃古哲按辽史本传勃古哲字蒲奴隐六院夷离菫蒲古只之后勇悍善治生保宁中为天德军节度使历南京侍卫马步军都指挥使以讨平党项羌阿里撒米仆里&amp;#米迁南院大王圣宗即位太后称制会群臣议军国事勃古哲上疏陈便宜数事称旨即日兼领山西路诸州事统和四年宋将曹彬等侵燕勃古哲击之甚力赐输忠保节致主功臣总知山西五州会有告勃古哲曲法虐民者按之有状以大杖决之八年为南京统军使卒子爻里官至详稳　　耶律奚低
按辽史本传奚低孟父楚国王之后便弓马勇于攻战景宗时多任以军事统和四年为右皮室详稳时宋将杨继业陷山西郡县奚低从枢密使斜轸讨之凡战必以身先矢无虚发继业败于朔州之南匿深林中奚低望袍影而射继业堕马先是军令须生擒继业奚低以故不能为功后太后南伐屡有战绩以病卒　　耶律弘古
按辽史本传弘古字盆讷隐遥辇鲜质可汗之后统和初尝以军事任为拽刺详稳寻徙南京统军使十三年徇地南鄙克敌于四岳桥斩首百余级攻宋以战功迁东京留守封楚国公后伐高丽副先锋耶律盆奴擒康肇于铜州三十年西北部叛从南府宰相耶律奴瓜讨之及典禁军号令整肃诸郡多降寻迁侍中卒　　耶律的琭
按辽史本传的琭字耶宁仲父房之后也习兵事为左皮室详稳统和二十八年伐高丽的琭率本部军与盆奴等擒康肇李元蕴于铜州帝壮之曰以卿英才为国戮力真吾家千里驹也乃赐御马及细铠明年为北院大王出为乌古敌烈部都详稳年七十二卒　　耶律乌不吕
按辽史耶律学古传学古弟乌不吕字留隐严重有膂力善属文统和中伐宋屡任以军事尝与爻直不相能因曰尔奴才何所知爻直讼于北院枢密使韩德让德让怒问曰尔安得此奴耶乌不吕对曰三父异籍时亦易得德让笑而释之后从萧德伐蒲卢毛朵部以功为东路统军都监及德让为大丞相荐其材可任统军使太后曰乌不吕尝不逊于卿何善而荐德让奏曰臣相位于臣犹不屈况于其余以此知可用若任使之必能镇抚诸蕃太后从之加金紫崇禄大夫检校太尉而弟国留以罪亡乌不吕及其母俱下吏恐祸及母阴使人召国留绐曰太后知事之诬汝第来勿畏国留至送有司坐诛其后退归田里以疾卒　　耶律铎轸
按辽史本传铎轸字敌辇积庆宫人仕统和间性&amp;#简不顾小节人初以是短之后侵宋分总羸师以从及战取绯帛被介胄以自标显驰突出入敌阵格杀甚众太后望见喜召谓之曰卿戮力如此何患不济厚赏之由是多以军事属任俄授东北详稳开泰二年进讨阻卜克之重熙间历东路统军使天德军节度使十七年城西边命铎轸相地及造战舰因成楼船百三十艘上置兵下立马制坚壮称旨及西征诏铎轸率兵由别道进会于河滨敌兵阻河而阵帝御战舰绝河击之大捷而归亲赐&amp;#酒仍问所欲铎轸对曰臣幸被圣恩得&amp;#驽力万死不能报国又将何求帝愈重之手书铎轸衣裾曰勤国忠君举世无双卒于官年七十子低烈历观察节度使　　萧观音奴
按辽史本传观音奴字耶宁奚王搭纥之孙统和十二年为右祗候郎君班详稳迁奚六部大王先是俸秩外给獐鹿百数皆取于民观音奴奏罢之及伐宋与萧挞凛为先锋降祁州下德清军上加优赏同知南院事卒　　萧敌烈
按辽史本传敌烈字涅鲁衮宰相挞烈四世孙识度弘远为乡里推重始为牛群敞史帝闻其贤召入侍迁国舅详稳统和二十八年帝谓群臣曰高丽康肇弒其君诵立诵族兄询而相之大逆也宜发兵问其罪群臣皆曰可敌烈谏曰国家连年征讨士卒抏敝况陛下在谅阴年谷不登创痍未复岛夷小国城垒完固胜不为武万一失利恐贻后悔不如遣一介之使往问其故彼若伏罪则已不然俟服除岁丰举兵未晚时令已下言虽不行识者韪之明年同知左夷离毕事改右夷离毕开泰初率兵巡西边时夷离菫部下闸撒狨扑里失室勃葛率部民遁敌烈追擒之令复业迁国舅详稳从枢密使耶律世良伐高丽还加同政事门下平章事拜上京留守敌烈为人宽厚达政体廷臣皆谓有王佐才汉人行宫都部署王继忠荐其材可为枢密使帝疑其党而止为中京留守卒族子忽古有传弟拔刺　　陈昭衮
按辽史本传昭衮小字王九云州人工译鞮勇而善射统和中补祗候郎君为奚拽剌详稳累迁敦睦宫太保兼掌围场事开泰五年秋大猎帝射虎以马驰太速矢不及发虎怒奋势将犯跸左右辟易昭衮舍马捉虎两耳骑之虎骇且逸上命卫士追射昭衮大呼止之虎虽轶山昭衮终不堕地伺便拔佩刀杀之辇至上前慰劳良久即日设燕悉以席上金银器赐之特加节钺迁围场都太师赐国姓命张俭吕德懋赋以美之迁归义军节度使同知上京留守历西南面招讨都监卒　　耶律欧里思
按辽史耶律室鲁传室鲁子欧里思字留隐少有大志未冠补祗候郎君开泰初为本部司徒秩满闲居征为郎君班详稳迁右皮室详稳将本部兵从东平王萧排押伐高丽至茶陀二河战不利欧里思独全军还帝嘉赏终西南面招讨使　　耶律瑶质
按辽史本传瑶质字拔里菫积庆宫人父侯古室韦部节度使瑶质笃学廉介有经世志统和十年累迁至积庆宫使圣宗尝谕瑶质曰闻卿正直是以进用国有利害尔言宜无所隐由是所陈多见嘉纳上征高丽破康肇军于铜州瑶质之力为多王询乞降群臣议皆谓宜纳瑶质曰王询始一战而败遽求纳款此诈耳纳之恐堕其奸计待其势穷力屈纳之未晚已而询果遁清野无所获其众阻险而垒攻之不下瑶质以计降之擢拜四蕃部详稳时招讨使耶律颇的为总管瑶质耻居其下上表曰臣先朝旧臣今既垂老乞还新命觊得常侍左右帝曰朕不使汝久处是任且命无隶招讨得专奏事到部戢怀善政绩显着卒于官　　萧柳
按辽史本传柳字徒门淳钦皇后弟阿古只五世孙幼养于伯父排押之家多知能文膂力绝人统和中叔父德临终荐其才诏入侍卫十七年南伐宋将范庭召列方阵而待时皇弟隆庆为先锋问诸将佐谁敢当者柳曰若得骏马则愿为之先隆庆授以甲骑柳揽辔谓诸将曰阵若动诸君急攻遂驰而前敌少却隆庆席势攻之南军遂乱中流矢裹创而战众皆披靡时排押留守东京奏柳为四军兵马都指挥使明年为北女直详稳政济宽猛部民畏爱迁东路统军使秩满百姓愿留复任许之从伐高丽遇大蛇当路前驱者请避柳曰壮士安惧此拔剑断蛇师还致仕柳好滑稽虽君臣燕饮诙谐无所忌时人比之俳优临终谓人曰吾少有致君志不能直遂故以谐进冀万有一补俳优名何避顷之被寝衣而坐呼曰吾去矣言讫而逝耶律观音奴集柳所著诗千篇目曰岁寒集　　耶律八哥
按辽史本传八哥字乌古邻五院部人幼聪慧书一览辄成诵统和中以世业为本部吏未几升闸撒寻转枢密院侍御会宋将曹彬米信侵燕八哥以扈从有功擢上京留守开泰四年召为北院枢密副使顷之留守东京七年上命东平王萧排押帅师伐高丽八哥为都监至开京大掠而还济茶陀二河高丽追兵至诸将皆欲使敌渡两河击之独八哥以为不可曰敌若渡两河必殊死战乃危道也不若击于两河之间排押从之战败绩明年还东京奏渤海承奉官宜有以统领之上从其言置都知押班后以茶陀之败削使相降西北路都监卒　　耶律谐理
按辽史本传谐理字乌古邻突举部人统和五年宋将杨继业来攻山西谐理从耶律斜轸击之常居先锋侦候有功是岁伐宋宋人拒于滹沱河谐理率精骑便道先济获其将康保威以功诏世预节度使选太平元年稍迁本部节度使六年从萧惠攻甘州不克会阻卜攻围三&amp;#军谐理与都监耶律涅鲁古往救至可敦城西南遇敌不能阵中流矢卒　　耶律奴瓜
按辽史本传奴瓜字延宁太祖异母弟南府宰相苏之孙有膂力善调鹰隼统和四年宋杨继业来侵奴瓜为黄皮室&amp;#都监击败之尽复所陷城邑军还加诸卫小将军及伐宋有功迁黄皮室详稳六年再举将先锋军败宋游兵于定州为东京统军使加金紫崇禄大夫从奚王和朔奴伐兀惹以战失利削金紫崇禄阶十九年拜南府宰相二十一年复伐宋擒其将王继忠于望都俘杀甚众以功加同政事门下平章事二十六年为辽兴军节度使寻复为南府宰相开泰初加尚父卒　　萧挞凛
按辽史本传挞凛字&amp;#宁思温之再从侄父朮鲁列善相马应历间为马群侍中挞凛幼敦厚有才略通天文保宁初为宿直官累任剧统和四年宋杨继业率兵由代州来侵攻陷城邑挞凛以诸军副部署从枢密使耶律斜轸败之擒继业于朔州六年秋改南院都监从驾南征攻沙堆力战被创太后尝亲临视明年加右监门卫上将军检校太师遥授彰德军节度使十一年与东京留守萧德伐高丽破之高丽称臣奉贡十二年夏人梗边皇太妃受命总乌古及永兴宫分军讨之挞凛为阻卜都详稳凡军中号令太妃并委挞凛师还以功加兼侍中封兰陵郡王十五年敌烈部人杀详稳而叛遁于西北荒挞凛将轻骑逐之因讨阻卜之未服者诸蕃岁贡方物充于国自后往来若一家焉上赐诗嘉奖仍命林牙耶律昭作赋以述其功挞凛以诸部叛服不常上表乞建三城以绝边患从之俄召为南京统军使二十年复伐宋擒其将王先知破其军于遂城下祁州上手诏奖谕进至澶渊宋主军于城隍间未接战挞凛按视地形取宋之羊观盐堆凫雁中伏弩卒明日车至太后哭之恸辍朝五日子慥古南京统军使　　耶律世良
按辽史本传世良小字斡六院部人才敏给练达国朝典故及世谱上书与族弟敌烈争嫡庶帝始识之时北院枢密使韩德让病帝问孰可代卿德让曰世良可北院大王耶律室鲁复问北院之选德让曰无出世良统和末为北院大王开泰初因大册礼加检校太尉同政事门下平章事时边部拒命诏北院枢密使耶律化哥将兵以世良为都监往御之明年化哥还将罢兵世良上书曰化哥以为无事而还不思师老粮乏敌人已去焉能久守若益兵可克也帝即命化哥益兵与世良追之至安真河大破而还自是边境以宁以功王岐拜北院枢密使三年命选马&amp;#于乌古部会敌烈部人夷刺杀其酋长稍瓦而叛邻部皆应攻陷巨母古城世良率兵压境遣人招之降数部各复故地四年伐高丽为副部署都统刘慎行逗遛失期执还京师世良独进兵&amp;#年至北都护府破追兵于郭州以疾卒　　耶律盆奴
按辽史本传盆奴字胡独菫惕隐涅鲁古之孙景宗时为乌古部详稳政尚严急民苦之有司以闻诏曰盆奴任方面寄以细故究问恐损威望寻迁马群太保统和十六年隐实燕军之不任事者汰之二十八年驾征高丽盆奴为先锋至铜州高丽将康肇分兵为三以抗我军一营于州西据三水之会肇居其中一营近州之山一附城而营盆奴率耶律弘古击破三水营擒肇李元蕴等军望风溃会大军至斩三万余级追至开京破敌于西岭高丽王询闻边城不守遁去盆奴入开京焚其王宫乃抚慰其民人上嘉其功迁北院大王薨　　萧普达
按辽史本传普达字弹隐统和初为南院承旨开泰六年出为乌古部节度使七年敌烈部叛讨平之徙乌古敌烈部都监遣敌烈骑卒取北阻卜名马以献赐诏褒奖重熙初改乌古敌烈部都详稳讨诸蕃有功普达深练边事能以悦使人有所俘获悉散麾下由是大得众心历西南面招计使党项叛入西夏普达讨之中流矢殁于阵帝闻惜之赙赠加厚　　萧拔剌
按辽史萧敌烈传敌烈弟拔剌字别勒隐多智善骑射开泰间以兄为右夷离毕始补郎君累迁奚六部秃里太尉太平末大延琳叛拔剌将北南院兵往讨遇于蒲水南院兵少却至手山复与贼遇拔剌乃易两院旗帜鼓勇力战破之上闻以手诏褒奖赐内&amp;#马重熙中迁四捷军详稳谢事归乡里数岁起为昭德军节度使寻改国舅详稳卒　　萧塔列葛
按辽史本传塔列葛字雄隐五院部人八世祖只鲁遥辇氏时尝为虞人唐安禄山来攻只鲁战于黑山之阳败之以功为北府宰相世预其选塔列葛仕开泰间累迁西南面招讨使重熙十一年使西夏谕伐宋事约元昊出别道以会十二年改右夷离毕同知南京留守转左夷离毕俄授东京留守以世选为北府宰相卒　　萧蒲奴
按辽史本传蒲奴字留隐奚王楚不宁之后幼孤贫佣于医家牧牛伤人稼数遭笞辱医者尝见蒲奴熟寐有蛇绕身异之教以读书聪敏嗜学不数年涉猎经史习骑射既冠意气豪迈开泰间选充护卫稍进用俄坐罪黥流乌古部久之召还累任剧迁奚六部大王治有声太平九年大延琳据东京叛蒲奴为都监将右翼军遇贼战蒲水中军少却蒲奴与左翼军夹攻之先据高丽女直要冲使不得求援又败贼于手山延琳走入城蒲奴不介马而驰追杀余贼已而大军围东京蒲奴讨诸叛邑平吼山贼延琳坚守不敢出既被擒蒲奴以功加兼侍中重熙六年改北阻卜副部署再授奚六部大王十五年为西南面招讨使西征夏国蒲奴以兵二千据河桥聚巨舰数十艘仍作大钩人莫测战之日布舟于河绵亘三十余里遣人伺上流有浮物辄取之大军既失利蒲奴未知适有大木顺流而下势将坏浮梁断归路操舟者争钩致之桥得不坏明年复西征悬兵深入大掠而还复为奚六部大王致仕卒　　耶律侯哂
&lt;/div&gt;
    &lt;div class="pagination"&gt;
&lt;a href="官常典将帅部_page36.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典将帅部_page32.html"&gt;32&lt;/a&gt;&lt;a href="官常典将帅部_page33.html"&gt;33&lt;/a&gt;&lt;a href="官常典将帅部_page34.html"&gt;34&lt;/a&gt;&lt;a href="官常典将帅部_page35.html"&gt;35&lt;/a&gt;&lt;a href="官常典将帅部_page36.html"&gt;36&lt;/a&gt;&lt;span class="current-page"&gt;37&lt;/span&gt;&lt;a href="官常典将帅部_page38.html"&gt;38&lt;/a&gt;&lt;a href="官常典将帅部_page39.html"&gt;39&lt;/a&gt;&lt;a href="官常典将帅部_page40.html"&gt;40&lt;/a&gt;&lt;a href="官常典将帅部_page41.html"&gt;41&lt;/a&gt;&lt;a href="官常典将帅部_page42.html"&gt;42&lt;/a&gt;&lt;span&gt;...&lt;/span&gt;&lt;a href="官常典将帅部_page38.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
