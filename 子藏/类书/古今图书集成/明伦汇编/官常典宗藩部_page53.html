<!DOCTYPE html>
<html>
 <head>
  <meta charset="utf-8"/>
  <title>
   官常典宗藩部 - 第 53 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典宗藩部 - 第 53 页/共 57 页
  </h1>
  <div class="content">
   按金史本传丞相襄本名唵昭祖五世孙也祖什古乃从太祖平辽以功授上京世袭猛安历东京留守父阿鲁带皇统初北伐有功拜参知政事襄幼有志节善骑射多勇略年十八袭世爵大定初契丹叛从左副元帅谋衍以本部兵讨贼战于肇州之长泺襄先登鏖击足中流矢裹创以战气愈厉七战皆胜谋衍握其手曰今日之捷皆公力也贼走渡雾松河追及之所驻地多草贼乘风纵火襄亦纵火立空地以&amp;#战十余合贼益困襄谓谋衍曰今不乘此平殄后将有悔谋衍然之襄率众博战大败之俘获万计会朝廷遣平章政事仆散忠义代谋衍将襄复从忠义追贼至袅岭西之陷泉及之率右翼身先奋击贼大溃人马相蹂而死陷泉几平贼酋窝斡仅与数十骑遁去卒就擒论功为第一有司拟淄州刺史诏特授亳州防御使时年二十三宋人犯南鄙襄为颖寿都统率甲士二千人渡颍水败敌兵五千复颖州生擒宋帅杨思次濠州宋将郭太尉退保横涧山襄攻之伏弩射中其膝督攻愈急拔之获郭太尉既而趋滁州襄为先锋将至清流关得宋侦者知敌欲三道夜出掩我不备左副元帅纥石烈志宁问计襄曰今兵少地隘傥不得关敌至我无所据必先取之曰我与若孰往襄曰元帅国家大臣讵宜轻动襄当为公往取志宁韪之襄率骑二千分二道一由冲路自以千兵间道潜登既近敌始觉襄攻克之据其关志宁履行战地顾谓曰克敌于不可胜之地真天下英杰也及宋乞盟班师召为拱卫直都指挥使改殿前右卫将军转左卫出为东北路招讨都监迁速频路节度使移曷懒路兵马都总管左丞相志宁疾甚世宗临问之志宁荐襄智勇兼济有经世才他人莫及异时任用殆胜于臣即召授殿前左副都点检为宋生日使宋方祈免亲接国书襄至宋人屡来议皆折之迄成礼而还授陕西路统军使赐之尚服厩马鞍勒佩刀改河南统军使入为吏部尚书转都点检赐钱千万世宗谓宰执曰襄为人甚蕴藉非直日亦入宫规画诸事事有所付乃退其公勤如此若襄之才岂多得哉擢御史大夫逾月拜尚书右丞谕之曰卿在河南经制边事甚有统纪及在吏部至为点检尤奉公守法朕甚嘉之近掌宪台亦以刚直闻是用委以政机其益勉之未几进拜左丞襄在外任治有异&amp;#至是朝廷以褒赏廉吏诏天下列其名以示奖励二十三年进拜平章政事封萧国公世宗以金源郡王世嫡皇孙将加王爵诏择国号襄曰为天下大计必先正其本原者本也请封原从之故事诸部族节度使及其僚属多用&amp;#人而颇有私纵不法者议改用诸色人襄曰北边虽无事恒须经略之若杜此门其后有劳绩何以处之请如旧他日议及古有监军之事襄曰汉唐初无监军将得专任故战必胜攻必克及叔世始以内臣监其军动为所制故多败而少功若将得其人监军诚不必置并嘉纳之诏受北部进贡使还世宗问边事具图以进因上羁縻属部镇服大石之策诏悉行之进拜右丞相徙封戴世宗不豫与太尉徒单克宁平章政事张汝霖宿内殿同受顾命章宗初即位议罢僧道奴婢太尉克宁奏曰此盖成俗日久若遽更之于人情不安陛下如恶其数多宜严立格法以防滥度则自少矣襄曰出家之人安用仆隶乞不问从初如何所得悉放为良若寺观物力元系奴婢之数推定者并合除免诏从襄言由是二税户多为良者明昌元年同知棣州防御使膏上封事历诋宰执太傅克宁奏膏所言襄预知之于是诏膏还本猛安而襄出知平阳府事移知凤翔历西京留守召授同判大睦亲府事进枢密使复拜右丞相改封任时左丞相夹谷清臣北御边措画乖方属边事急命襄代将其众佩金牌便宜从事临宴慰遣赐以貂裘安山细铠及战马二时胡匹&amp;#亦叛啸聚北京临潢之间襄至遣人招之即降遂屯临潢顷之出师大盐泺复遣右卫将军完颜充进军斡鲁速城欲屯守俟隙进兵绘图以闻议者异同即召面论厚赐遣还未几遣西北路招讨使完颜安国等趋多泉子密诏进讨乃命支军出东道襄由西道而东军至龙驹河为阻所围三日不得出求援甚急或请俟诸军集乃发襄曰我军被围数日驰救之犹恐不及岂可后时即鸣鼓夜发或请先遣人报围中使知援至襄曰所遣者傥为敌得使知我兵寡而粮在后则吾事败矣乃益疾驰迟明距敌近众请少憩襄曰吾所以乘夜疾驰者欲掩其不备尔缓则不及向晨压敌突击之围中将士亦鼓噪出大战获舆帐牛羊众皆奔斡里札河遣安国追蹑之众散走会大雨冻死者十八九降其部长遂勒勋九峰石壁捷闻上遣使厚赐以劳之别诏许便宜赏士卒九月赴阙拜左丞相监修国史封常山郡王宴庆和殿上亲举酒饮解所服玉贝佩刀以赐俾即服之十月阻复叛襄出屯北京会群牧契丹德寿&amp;#锁等据信州叛伪建元曰身圣众号数十万远近震骇襄闲暇如平日人心乃安初襄之出镇也至石门镇密谓僚属曰北部犯塞奚足虑&amp;#恐奸人乘隙而动北京近地军少当预为之备即遣官发上京等军六千至是果得其用临潢总管乌古论道远咸平总管蒲察守纯分道进讨擒德寿等送京师契丹之乱廷臣议罢郊祀又欲改用正月上辛上遣使问之对曰郊为重礼且先期诏天下又藩国已报表贺今若中罢何以副四方倾望之意若改用正月上辛乃祈谷之礼非郊见上帝之本意也大礼不可轻废请决行之臣乞于祀前灭贼既而贼破果如所料郊礼成进封南阳郡王始讨契丹自龙虎卫上将军节度使以下许承制授之襄以为赏罚之柄非人臣所预不敢奉诏贼平请委近臣谕旨将士使知上恩乃遣李仁惠持宣三十敕百五十视功给之方德寿之叛诸&amp;#亦剽略为民患襄虑其与之合乃移诸&amp;#居之近京地抚慰之或曰&amp;#人与北俗无异今置内地或生变奈何襄笑曰&amp;#虽杂类亦我之边民若抚以恩焉能无感我在此必不敢动后果无患寻诏参知政事裔代领其军入见赐钱五千万明年以内艰免翌日起复视事时议以契丹户之驱奴尚众乞尽鬻以散其党襄以为非便奏请量存口数余悉官赎为良上纳之北部复叛裔战失律复命襄为左副元帅&amp;#师寻拜枢密使兼平章政事屯北京民方艰食乃减价出粜仓粟以济之或以兵食方阙为言襄曰乌有民足而兵不足者卒行之民皆悦服时议北讨襄奏遣同判大睦亲府事宗浩出军泰州又请左丞衡于抚州行枢密院出军西北路以邀阻而自帅兵出临潢上从其策赐内库物即军中用之其后斜出部族诣抚州降上专使问襄襄以为受之便赐宝剑诏度宜穷讨乃令士自粮以省挽运进屯于沔移剌烈乌满扫等山以逼之因请就用步卒穿壕筑障起临潢左界北京路以为阻塞言者多异同诏问方略襄曰今兹之费虽百万贯然功一成则边防固而戍兵可减半岁省三百万贯且宽民转输之力实为永利诏可襄亲督视之军民并役又募饥民以佣即事五旬而毕于是西北西南路亦治塞如所请无何泰州军与敌接战宗浩督其后杀获过于诸部相率送款襄纳之自是北陲遂定襄还临潢减屯兵四万马二万匹上以信符召还遣近臣迎劳于途既至复抚问于第入献边机十事皆为施行仍厚赐之复拜左丞相初襄至自军上谕宰臣曰枢密使襄筑立边堡完固古来立一城一邑尚有赏即欲拜三公三公非赏功官如左丞相亦非赏功者虽然可特授之遣左司郎中阿勒根阿海降诏褒谕四年正月进拜司空领左丞相如故襄重厚寡言务以镇静守法每掾有所禀必问曰诸相云何掾对某相如是某相如是襄曰从某议其事无有异者识者谓襄诚得相体时上颇更定制度初置提刑司又议设清闲职位如宋朝宫观使以待年高致仕之官襄言年老致仕朝廷养以俸廪恩礼至渥老不为退复有省会之法所以抑贪冒长廉节若拟别设恐涉于滥又言省事不如省官今提刑官吏多无益于治徒乱有司事议者以谓斯乃外台不宜罢臣恐混淆之辞徒烦圣听且宪台所掌者察官吏非违正下民冤枉亦无提点刑狱举荐之权若已设难以遽更其采访廉能不宜隶本司宜令监察御史岁终体究仍不时选官廉访上皆听纳俄乞致仕不许时方旱命有司祈雨襄及平章政事张万公参政仆散揆等上表待罪上召翰林学士党怀英草罪己诏仍慰谕襄等视事泰和元年春承命驰祷于亳州太清宫及后土方岳以其世封远特改授河间府路算朮海猛安明年皇子生襄复自请报谢既祀嵩岳还次芝田之府唐遂以疾薨年六十三讣闻辍朝遣使祭于路葬礼依太师淄王克宁谥曰武昭命张行简铭其碑襄明敏才武过人上亲待之厚故所至有功其驻军临潢也有以伪书遗西京留守徒单镒欲构以罪书闻上以书还襄其明信如此既而果获为伪书者在政府二十年明练故事简重能断器局尤宽大待掾吏尽礼用人各得所长为当世名将相大安间配享章宗庙庭
　宗藩部列传四十一
　　金四
　　镐厉王永中
按金史世宗诸子传世宗昭德皇后生显宗赵王孰辇越王斜鲁元妃张氏生镐王永中越王永功元妃李氏生郑王永蹈卫绍王永济潞王永德昭仪梁氏生豫王永成才人石抹氏生夔王永升孰辇斜鲁皆早卒　按本传镐王永中本名实鲁剌又名万僧大定元年封许王五年判大兴尹七年进封越王十一年进封赵王十三年拜枢密使十九年子石古乃加光禄大夫是岁改葬明德皇后于坤厚陵永中母元妃张氏陪葬十一月庚申自盘宁宫发引永中以元妃柩先发使执黄伞者前导俄顷皇后柩出盘宁宫显宗徒跣少府监张仅言呼执黄伞者不应既葬仅言欲奏其事显宗解之曰是何足挍哉或伞人误耳仅言乃止二十一年改判大宗正事永中不悦显宗劝之曰宗正之职自亲及&amp;#自近及远此亲贤之任也且皇子之贵岂以官职闲剧为计邪永中乃喜二十四年世宗幸上京显宗居守并留永中显宗先遣章宗宣宗奉表问起居于上京既而遣永中子光禄大夫石古乃奉表世宗喜谓豫国公主曰皇太子孝德天成先遣二子继遣此子兄弟之际相友爱如此也二十五年六月世宗在天平山好水川清暑显宗薨于中都诏曹王永功视章宗召永中赴行在是岁与章宗及永功等并加开府仪同三司二十六年复为枢密使是岁世宗赐诸孙名石古乃曰瑜神土门曰璋阿思懑曰&amp;#阿离合懑曰瑑二十七年&amp;#年十五以上加奉国上将军章宗即位起复判西京留守进封汉王与诸弟各赐金五百两银五千两钱二千贯重币三百端绢二千匹再赐永中修公廨钱三百万特加石古乃银青荣禄大夫阿离合懑奉国上将军明昌二年正月辛酉孝懿皇后崩判真定府事吴王永成判定武军节度使隋王永升奔丧后期各罚俸一月杖其长史五十永中适有寒疾不能至上怒颇意诸王有轻慢心遣使责永中曰已近公除亦不须来二月丙戌禫祭永中始至入临辛卯始克行烧饭礼壬辰永中及诸王朝辞赐遗留物礼遇虽在而嫌忌自此始矣四月进封并王三年判平阳府事进封镐王初置王傅府尉官名为官属实检制之也府尉希望风旨过为苛细永中自以世宗长子且老矣动有掣制情思不堪殊郁郁乃表乞闲居诏不许四年郑王永蹈以谋逆诛增置诸王司马一员检察门户出入球猎游宴皆有制限家人出入皆有禁防河东提刑判官把里海坐私谒永中杖一百解职前近侍局副使裴满可孙尝受永中请托为石古乃求除官可孙已改同知西京留守犹坐免故尚书右丞张汝弼永中母舅也汝弼妻高陀斡自大定间画永中母像奉之甚谨挟左道为永中求福希觊非望明昌五年高陀斡坐诅祝诛上疑事在永中未有以发也会镐王傅尉奏永中第四子阿离合懑因防禁严密语涉不道诏同签大睦亲府事御史中丞孙即康鞫问并求得第二子神徒门所撰词曲有不逊语家奴德哥首永中尝与侍妾瑞雪言我得天下子为大王以尔为妃诏遣官覆按状同再遣礼部尚书张暐兵部侍郎乌古论庆裔覆之上谓宰臣曰镐王祇以语言得罪与永蹈罪异参知政事马琪曰永中与永蹈罪状虽异人臣无将则一也上曰大王何故辄出此言左丞相清臣曰素有妄想之心也诏以永中罪状宣示百官杂议五品以下附奏四品以上入对便殿皆曰请论如律惟宫籍监丞卢利用乞贷其死诏赐永中死神徒门阿离合懑等皆弃市敕有司用国公礼收葬永中平阳府监护官给葬具妻子威州安置泰和七年诏复永中王爵赐谥曰厉敕石古乃于威州择地以礼改葬岁时祭奠贞佑二年诏徙永中妻子石古乃等郑州安置贞佑三年太康县人刘全尝为盗亡入卫真界诡称爱王所谓爱王指石古乃石古乃实未尝有王封小人妄以此目之刘全欲为乱因假托以惑众诱王氏女为妻且言其子方聚兵河北东平人李宁居嵩山有妖术全同县人时温称宁可论大事乃使范元书伪号召之宁至推为国师议僭立事觉全温宁皆伏诛贞佑四年潼关破徙永中子孙于南京兴定二年亳州谯县人孙学究私造妖言云爱王终当奋发今匿迹民间自号刘二卫真百姓王深等皆信以为诚然有刘二者出而当之遣欧荣辈结构逆党市兵仗大署旌旗谋僭立事觉诛死者五十二人缘坐者六十余人永中子孙禁锢自明昌至于正大末几四十年天兴初诏弛禁锢未几南京亦不守云字典
无此字

　　越忠简王永功
按金史本传越王永功本名宋葛又名广孙贞元二年生沈默寡言笑勇健绝人涉书史好法书名画大定四年封郑王七年进封隋王十一年进封曹王十五年除刑部尚书上曰侍郎张汝霖汝外舅行也可学为政十七年授活活土世袭猛安十八年改大兴尹世宗幸金莲川始出中都亲军二苍头纵马食民田诏永功苍头各杖一百弹压百户二人失觉察勒停上次望京淀永功奏曰亲军人止一苍头两弹压服勤日久臣昧死违诏量决苍头使弹压待罪可使偿其田直惟陛下怜察上皆从之老妪与男妇憩道傍妇与所私相从亡去或告妪曰向见年少妇人自水边小径去矣妪告伍长纵迹之有男子私杀牛手持血刃望见伍长意其捕己即走避之妪与伍长疑是杀其妇也捕送县不胜楚毒遂诬服问尸安在诡曰弃之水中矣求之水中果获一尸已半腐县吏以为是男子真杀若妇矣即具狱上永功疑之曰妇死几何日而尸遂半腐哉顷之妪得其妇于所私者永功曰是男子偶以杀人就狱其拷掠足以称杀牛之科矣遂释之而去武清黄氏望云王氏豪猾不逞永功发其罪畿内肃然二十三年判东京留守是月改河间尹阅月改北京留守居无何上谓宰臣曰朕闻永功到北京为政无良虽朕子万一败露法可废乎朕已戒敕永功卿等可谕其长史俾匡正之到北京凡七月改东京留守世宗幸上京过东京永功从明年上还至天平山好水川皇太子薨诏永功护丧事寻拜御史大夫章宗封原王加开府仪同三司赵王永中及永功兄弟皆加开府仪同三司明年判大宗正事应州僧与永功有旧将诉事于彰国军节度使移剌胡刺求永功手书与胡剌为地胡剌得书奏之上谓宰臣曰永功以书嘱事胡剌此虽细微不可不惩也凡人小过不治遂至大咎有犯必惩庶几能改是亦教也皆曰陛下用法无私臣下敢不敬畏于是永功解职未几复判大宗正事章宗即位除判平阳府事进封冀王永功之官随引医人沈思存过制限当解职上曰朕知此事当痛断监奴及治府掾长史管辖府事者罪仍着于令家奴王唐犯罪至徒永功曲庇之平阳治中高德裔失觉察笞四十于是永功改判济南府诏永功曰所坐虽细事法令不得不如此今已释矣后毋复然济南先帝旧治风土甚好可悉此意也改授山东西路把鲁古世袭猛安二年判广宁府事进封鲁王明年判彰德府事承安元年进封郢王明年判太原府事泰和七年改西京留守八年复判平阳府事大安元年进封谯王判中山府事明年进封越王宣宗即位免常参明年从迁汴京久之诏永功每月朔一朝兴定四年诏永功无朝五年有疾赐御药疾革赐尚医诊视一日五遣使候问是岁薨上哭之恸谥曰忠简子福孙寿孙粘没曷大定二十六年诏赐福孙名璐寿孙名粘没曷名琳是年璐加奉国上将军章宗即位加银青荣禄大夫封萧国公初为兴陵崇妃养子常居京师奉朝请泰和五年卒章宗辍朝百官进名奉慰　　郑剌王永蹈
按金史本传郑王永蹈本名银朮可初名石狗儿大定十一年封滕王未期月进封徐王二十五年加开府仪同三司二十六年为大兴尹章宗即位判彰德军节度使进封卫王明昌二年徙封郑王三年改判定武军初崔温郭谏马太初与永蹈家奴毕庆寿私说谶记灾祥毕庆寿以告永蹈郭谏颇能相人永蹈乃召郭谏相己及妻子谏说永蹈曰大王相貌非常王妃及二子皆大贵又曰大王元妃长子不与诸王比也永蹈召崔温马太初论谶记天象崔温曰丑年有兵灾属兔命者来年春当收兵得位郭谏曰昨见赤气犯紫微白虹贯月皆主丑后寅前兵戈僭乱事永蹈深信其说乃阴结内侍郑两儿伺上起居以崔温为谋主郭谏马太初往来游说河南统军使仆散揆尚永蹈妹韩国公主永蹈谋取河南军以为助与妹泽国公主长乐谋使驸马都尉蒲剌睹致书于揆且先请婚以观其意揆拒不许结婚使者不敢复言不轨事永蹈家奴董寿谏永蹈不听董寿以语同辈奴千家奴上变是时永蹈在京师诏平章政事完颜守贞参知政事胥持国户部尚书杨伯通知大兴府事尼庞古鉴鞫问连引甚众久不能决上怒召守贞等问状右丞相夹谷清臣奏曰事贵速绝以安人心于是赐永蹈及妃卞玉二子按春阿辛公主长乐自尽蒲剌睹崔温郭谏马太初等皆伏诛仆散揆虽不闻问犹坐除名董寿免死隶监籍千家奴赏钱二千贯特迁五官杂班叙使自是诸王制限防禁密矣泰和七年诏复王封备礼改葬赐谥曰剌以卫王永济子按辰为永蹈后奉其祭祀　　潞王永德
按金史本传潞王永德本名讹出大定二十五年与章宗及诸兄俱加开府仪同三司二十七年封薛王明年除秘书监二十九年进判秘书监进封渖王明昌元年授山东东路把鲁古必剌猛安三年进封豳王五年迁劝农使承安二年进封潞王承安三年再任劝农使泰和元年有司劾永德元日进酒后期有诏勿问卫绍王时累迁太子太师宣宗即位改同判大睦亲府事兴定五年迁判大睦亲府事子斡论赐名琰　　豫忠献王永成
按金史本传豫王永成本名鹤野又曰娄室母昭仪梁氏永成风姿奇伟博学善属文世宗尤爱重之大定七年始封渖王以太学博士王彦潜为府文学永成师事之十一年进封豳十五年就外第十六年判秘书监明年授世袭山东东路把鲁古猛安判大睦亲府事既而改中都路胡土霭哥蛮猛安二十年改授翰林学士承旨二十三年判定武军节度使事寻改判广宁府二十五年世宗幸上京命留守中都判吏部尚书进开府仪同三司为御史大夫章宗即位起复进封吴判真定府事明昌二年改山东西路盆买必剌猛安明年进封兖坐率军民围猎解职奉表谢罪上赐手诏曰卿亲实肺腑夙着忠纯侍显考于春宫曲尽友于之爱洎冲人之继统愈明忠赤之心艰难之中多所裨益朕心简在毫楮莫穷用是起之苫块之中授以维城之任自典藩服岁月荐更蕞尔赵邦知骥足之难展眇哉镇府固牛刀之莫施方思驿召以赴朝何意遽罹于国宪偶因时猎颇扰部民法所不宽宪台闻上朕尚含容累月未忍即行虽欲遂于私恩竟莫违于公议解卿前职即乃世封噫祖宗立法非一人之敢私骨肉至亲岂千里而能间以此退闲之小诫欲成终始之鸿恩经云在上不骄高而不危是以知节慎者修身之本骄矜者败德之源朕每自励今以戒卿昔东平乐善能成不朽之名梁孝奢淫卒致忧疑之悔前人所行可为龟鉴卿兼资文武多艺多才履道而行何施不可如能德业日新无虑牵复之晚朕素不工词翰临文草草直写所怀冀不以辞害意也未几授沁南军节度使三年改判咸平府事未赴移判太原府事上以永成诞日亲为诗以赐有美誉自应辉玉牒忠诚不待启金縢之语当世荣之七年改判平阳府事承安改元以覃恩进封豫明年冬进马八十匹以资守御之备上赐诏奖谕曰卿夙有隽望时惟茂亲通达古今砥砺忠义方分忧于外服来输骏于上闲欲助边防以增武备惟尽心于体国乃因物以见诚载念恳勤良深嘉奖五年再任俄召还以疾不能入见上亲幸其第临视泰和四年薨讣闻上为之震悼赙赠甚厚谥曰忠献永成自幼喜读书晚年所学益醇每暇日引文士相与切磋接之以礼未尝见骄色自号曰乐善居士有文集行于世云　　夔王永升
按金史本传夔王允升改名永升本名斜不出一名鹤寿大定十一年封徐王进封虞王二十六年加开府仪同三司明年判吏部尚书授山东西路按必出虎必剌猛安章宗即位加恩宗室徙封隋王除定武军节度使明昌二年改封曹王久之改封宛王卫绍王即位徙今封贞佑元年九月宣宗以允升年高素羸疾诏宫中听扶杖寻薨既殡烧饭上亲临奠　　郓庄惠王琮按金史本传显宗子七人孝懿皇后生章宗昭圣皇后生宣宗诸姬田氏生郓王琮瀛王霍王从彝刘氏生瀛王从宪王氏生温王玠　按本传郓王琮本名承庆母田氏其后封裕陵充华琮仪观丰伟机警清辨性宽厚好学世宗选进士之有名行者纳坦谋嘉教之女直小字及汉字皆通习及长轻财好施无愠色善&amp;#咏不喜闻人过至于骑射绘塑之艺皆造精妙大定十八年封道国公二十六年加崇进章宗即位迁开府仪同三司封郓王明昌元年授婆速路获火罗合打世袭猛安留京师五年薨上辍朝亲临奠于殡所谥曰庄靖改庄惠　　瀛文敬王
按金史本传瀛王本名桓笃郓王琮之同母弟也重厚寡言内行修饬工诗精于骑射书艺女直大小字大定二十二年封崇国公二十六年加崇进章宗即位迁开府仪同三司封瀛王明昌三年薨敕葬事所须皆从官给命工部侍郎胥持国等典丧事比葬帝三临奠哭之恸谥曰文敬其后帝谓辅臣曰王性忠孝兄弟中最为善人故朕尝令在左右温王虽幼亦佳不二旬俱逝良可哀悼　　霍王从彝
按金史本传霍王从彝本名阿怜母田氏早卒温妃石抹氏养为己子大定二十五年封宿国公加崇进二十六年赐名瓒章宗即位封沂王明昌元年谕旨有司曰丰郓瀛沂四王府各赐奴婢七百人四年诏追封故鲁王永功为赵王以从彝为赵王后承安元年为兵部尚书改封蔡四年除秘书监泰和五年赐今名八年封霍贞佑二年薨　　瀛敦懿王从宪
按金史本传瀛王从宪本名吾里不母刘氏后封裕陵茂仪大定二十六年赐名琦章宗即位加开府仪同三司封寿王承安元年以郊祀恩进封英四年改封瀛泰和五年更赐今名六年授秘书监八年薨从宪风仪秀峙性宽厚善骑射待府僚以礼秩满去者皆有赆帝尤爱重初以病闻即临问之赐钱五百万还宫诏府僚上其疾增损状仍敕门司夜一鼓即奏比五更重言之及薨上哭之恸为辍朝临奠者再谕旨判大睦亲府事宛王永升曰瀛王家事叔宜规画闻其二姬方孕若生子即以付之以右宣徽使移剌都护其丧葬敛以内库之服其余所须亦从官给谥曰敦懿　　温悼敏王玠
按金史本传温王玠本名谋良虎母王氏后封裕陵婉仪玠幼颖秀性温厚好学大定二十九年章宗即位加开府仪同三司封温王明昌三年薨年十一讣闻上为辍朝亲临奠哭之谥曰悼敏　　绛王洪裕
按金史章宗诸子传章宗钦怀皇后生绛王洪裕资明夫人林氏生荆王洪靖诸姬生荣王洪熙英王洪衍寿王洪辉元妃李氏生葛王忒邻　按本传洪裕大定二十六年生是时显宗薨逾年世宗深感及闻皇曾孙生喜甚满三月宴于庆和殿赐曾孙金鼎金香合重彩二十端骨睹犀吐鹘玉山子兔儿垂头一副名马二匹章宗进玉双&amp;#镇纸玉琵琶拨玉凤钩骨睹犀具佩刀衣服一袭世宗御酒歌欢乙夜方罢二十八年十月丙寅薨明昌三年追封绛王赐名　　荆王洪靖按金史本传洪靖本名阿虎懒明昌三年王生而警秀上所钟爱四年薨承安四年追封荆王赐名加开府仪同三司　　荣王洪熙
按金史本传洪熙本名讹曾不明昌三年生未弥月薨承安四年追封荣王赐名加开府仪同三司　　英王洪衍按金史本传洪衍本名撒改明昌四年生未几薨承安四年追封英王赐名加开府仪同三司　　寿王洪辉
按金史本传洪辉本名讹论承安二年五月生弥月封寿王闰六月壬午病急风募能医者加宣武将军赐钱五百万甲申疾愈印无量寿经一万卷报谢衍庆宫作普天大醮七日无奏刑名仍禁屠宰十月丁亥薨备礼葬　　葛王忒邻
按金史本传忒邻泰和二年八月生上久无皇嗣祈祷于郊庙衍庆宫亳州太清宫至是喜甚弥月将加封三等国号无惬上意者念世宗在位最久年最高初封葛王遂封为葛王十二月癸酉生满百日放僧道度牒三千道设醮元真观宴于庆和殿百官用天寿节礼仪进酒称贺三品以上进礼物泰和三年薨　　郑王璪按金史卫绍王子传卫绍王六子大定二十六年赐名猛安曰琚按出曰瑄按辰曰璪泰和七年诏按辰出继郑王永蹈后诏曰朕追惟郑邸误蹈非彝&amp;#窆原野多历岁年怛然轸怀有不能已乃诏追复王爵备礼改葬今稽式古典命汝为郑王后守其祭祀大安元年封子六人为王从恪胙王有任王巩王余弗传是岁从恪为左丞相二年八月立从恪为皇太子至宁末胡沙虎杀卫王从恪兄弟皆废居中都贞佑二年徙郑州四年徙居南京天兴元年崔立以从恪为梁王汴京破死焉　　荆王守纯
按金史本传荆王守纯本名盘都宣宗第二子也母曰真妃庞氏贞佑元年封濮王二年为殿前都点检兼侍卫亲军都指挥使权都元帅上谕帅府曰濮王年幼公事殊未谙卿等毋以朕子故不相规戒凡见将校令谦和接遇可也三年为枢密使四年拜平章政事兴定元年授世袭东平府路三屯猛安三年以知管差除令史梁瓛误书转运副使张正伦宣命奏乞治罪上曰令史有犯宰臣自当治之何必关朕耶是年三月进封英王时监察御史程震言其不法宣宗切责杖司马及大奴尤不法者数人四年九月守纯欲发丞相高琪罪密召知案蒲鲜石鲁剌令史蒲察胡鲁员外郎王阿里谋之且属令勿泄而石鲁剌胡鲁辄以告都事仆散奴失不奴失不白高琪及高琪伏诛守纯劾三人者泄密事奴失不处死除名石鲁剌胡鲁各杖七十勒停元光二年三月壬子上戒谕守纯曰始吾以汝为相者庶几相辅不至为人讥病耳汝乃惟饮酒耽乐公事漫不加省何耶吾常闻人言己过虽自省无之亦未敢容易去怀也又曰吾所以责汝者但以崇饮不事事之故汝勿过虑遂至夺权今诸相皆老臣每事与之商略使无贻物议足矣是年十二月庚寅宣宗病喉痹危笃将夕守纯趣入侍哀宗后至东华门已闭闻守纯在宫分遣枢密院官及东宫亲卫军总领移剌蒲阿集军三万余屯东华门外部署定扣门求见都点检驸马都尉徒单合住奏中宫得旨领符钥开门哀宗入宰相把胡鲁已遣人止丞相高汝砺不听入宫以护卫四人监守纯于近侍局是夕宣宗崩明日哀宗即位正大元年正月进封荆王罢平章政事判睦亲府封真妃庞氏为荆国太妃三月或告守纯谋不轨下狱推问慈圣宫皇太后有言于帝由是获免语在皇后传守纯三子长曰讹可封肃国公天兴元年二月进封曹王出质于军前次曰某封戴王次曰孛德封巩王天兴初守纯府第产肉芝一株高五寸许色红鲜可爱既而枝叶津流濡地成血臭不可闻铲去复生者再夜则房榻间群狐号鸣秉烛逐捕则失所在未几讹可出质哀宗迁归德明年正月崔立乱四月癸巳守纯及宗室皆死青城　　密国公
按金史越王永功传永功子本名寿孙世宗赐名字仲实一字子瑜资质简重博学有俊才喜为诗工真草书大定二十七年加奉国上将军明昌初加银青荣禄大夫卫绍王时加开府仪同三司贞佑中封胙国公正大初进封密国公奉朝请四十年日以讲诵吟咏为事时时潜与士大夫唱酬然不敢明白往来永功薨后稍得出游与文士赵秉文杨云翼雷渊元好问李汾王飞伯辈交善初宣宗南迁诸王宗室颠沛奔走乃尽载其家法书名画一帙不遗居汴中家人口多俸入少客至贫不能具酒肴蔬饭共食焚香煮茗尽出藏书谈大定明昌以来故事终日不听客去乐而不厌也天兴初已卧疾论及时事叹曰兵势如此不能支止可以降全完颜氏一族归吾国中使女直不灭则善矣余复何望是时曹王出质见哀宗于隆德殿上问叔父欲何言奏曰闻讹可欲出议和讹可年幼苦不谙谏恐不能办大事臣请副之或代其行上慰之曰南渡后国家比承平时有何奉养然叔父亦未尝沾溉无事则置之冷地无所顾藉缓急则置于不测叔父尽忠固可天下其谓朕何叔父休矣于是君臣相顾泣下未几以疾薨年六十一平生诗文甚多自删其诗存三百首乐府一百首号如庵小&amp;#第五子守禧字庆之风神秀彻特钟爱尝曰平日所蓄书画将以付斯子及汴城降守禧病卒年未三十　　广平郡王承晖
按金史本传承晖字维明本名福兴好学淹贯经史袭父益都尹郑家塔割刺讹没谋克大定十五年选充符宝祗候迁笔砚直长转近侍局直长调中都右警巡使章宗为皇太孙选充侍正章宗即位迁近侍局使孝懿皇后妹夫吾也蓝世宗时以罪斥去乙夜诏开宫城门召之承晖不奉诏明日奏曰吾也蓝得罪先帝不可召章宗曰善未几迁兵部侍郎兼右补阙初置九路提刑司承晖东京咸平等路提刑副使改同知上京留守事御史台奏承晖前为提刑豪猾屏息迁临海军节度使历利涉辽海军迁北京路提刑使历知咸平临潢府为北京留守副留守李东阳素贵承晖自非公事不与交一言改知大名府召为刑部尚书兼知审官院惠民司都监余里痕都迁织染署直长承晖驳奏曰痕都以荫得官别无才能前为大阳渡讥察纔八月擢惠民司都监已为太优依格两除之后当再入监差今乃超授随朝八品职任况痕都乃平章镒之甥不能不涉物议上从承晖议召徒单镒深责之改知大兴府事宦者李新喜有宠用事借大兴府妓乐承晖拒不与新喜&amp;#章宗闻而嘉之豪民与人争种稻水利不直厚赂元妃兄左宣徽使李仁惠仁惠使人属承晖右之承晖即杖豪民而遣之谓其人曰可以此报宣徽也复改知大名府事雨潦害稼承晖决引潦水纳之濠隍及伐宋迁山东路统军使山东盗贼起承晖言捕盗不即获比奏报或迁官去官请权行的决尚书省议猛安依旧收赎谋克奏报其余钤辖都军巡尉先决奏闻俟事定复旧从之及罢兵盗贼渠魁稍就招降犹往往潜匿泰山岩穴间按察司请发数万人刊除林木则盗贼无所隐矣承晖奏曰泰山五岳之宗故曰岱宗王者受命封禅告代国家虽不行此事而山亦不可赭也齐人易动驱之入山必有冻饿失所之患此诲盗非止盗也天下之山亦多矣岂可尽赭哉议遂寝是时行限钱法承晖上疏略曰货聚于上怨结于下不报改知兴中府事卫绍王即位召为御史大夫拜参知政事驸马都尉徒单没烈与其父南平干政事大为奸利承晖面质其非进拜尚书左丞行省于宣德参知政事承裕败绩于会河堡承晖亦坐除名至宁元年起为横海军节度使贞佑初召拜尚书右丞承晖即日入朝妻子留沧州沧州破妻子皆死纥石烈执中伏诛进拜平章政事兼都元帅封邹国公中都被围承晖出议和事宣宗迁汴进拜右丞相兼都元帅徙封定国公与皇太子留守中都承晖以尚书左丞抹捻尽忠久在军旅知兵事遂以赤心委尽忠悉以兵事付之已乃总持大纲期于保完都城顷之庄献太子去之右副元帅蒲察七斤以其军出降中都危急诏以抹捻尽忠为平章政事兼左副元帅三年二月诏元帅左监军永锡将中山真定兵元帅左都监乌古论庆寿将大名军万八千人西南路步骑万一千河北兵一万御史中丞李英运粮参知政事大名行省孛朮鲁德调遣继发救中都承晖间遣人以矾写奏曰七斤既降城中无有固志臣虽以死守之岂能持久伏念一失中都辽东河朔皆非我有诸军倍道来援犹冀有济诏曰中都重地庙社在焉朕岂一日忘也已趣诸路兵与粮俱往卿会知之又诏中都官吏军民曰朕欲纾民力遂幸陪都天未悔祸时尚多虞道路久梗音问难通汝等朝暮矢石暴露风霜思惟报国靡有贰心俟兵事之稍息当不愆于旌赏今已会合诸路兵马救援故兹奖谕想宜知悉永锡庆寿等军至霸州北三月乙亥李英被酒军无纪律大元兵攻之英军大败是时高琪居中用事忌承晖成功诸将皆顾望既而以刑部侍郎阿典宋阿为左监军行元帅府于清州同知真定府事女奚烈胡论出为右都监行元帅府于保州户部侍郎侯絷行尚书六部往来应给终无一兵至中都者庆寿军闻之亦溃承晖与抹捻尽忠会议于尚书省承晖约尽忠同死社稷尽忠谋南奔承晖怒即起还第亦无如尽忠何召尽忠腹心元帅府经历官完颜师姑至谓曰始我谓平章知兵故推心以权畀平章尝许与我俱死今忽异议行期且在何日汝必知之师姑曰今日向暮且行曰汝行李办未曰办矣承晖变色曰社稷若何师姑不能对叱下斩之承晖起辞谒家庙召左右司郎中赵思文与之饮酒谓之曰事势至此惟有一死以报国家作遗表付尚书省令史师安石其表皆论国家大计辨君子小人治乱之本历指当时邪正者数人曰平章政事高琪赋性阴险报复私憾窃弄威柄包藏祸心终害国家因引咎以不能终保都城为谢复谓妻子死于沧州为书以从兄子永怀为后从容若平日尽出财物召家人随年劳多寡而分之皆与从良书举家号泣承晖神色泰然方与安石举白引满谓之曰承晖于五经皆经师授谨守而力行之不为虚文既被酒取笔与安石诀最后倒写二字投笔叹曰遽尔谬误得非神志乱耶谓安石曰子行矣安石出门闻哭声复还问之则已仰药薨矣家人匆匆瘗庭中是日暮尽忠出奔中都不守贞佑三年五月二日也师安石奉遗表奔赴行在奏之宣宗设奠于相国寺哭之尽哀赠开府仪同三司太尉尚书令广平郡王谥忠肃诏以永怀为器物局直长永怀子撒速为奉御承晖生而贵富居家类寒素常置司马光苏轼像于书室曰吾师司马而友苏公平章政事完颜守贞素敬之与为忘年交　按抹捻尽忠传宣宗迁汴与右丞相承晖守中都中都受围承晖以尽忠久在军旅付以兵事尝约同死社稷及中都危急密与腹心完颜师姑谋弃中都南奔巳戒行李期以五月二日向暮出城是日承晖尽忠会议于尚书省承晖无奈尽忠何径归家召师姑问之知将以其夜出奔乃杀师姑然后仰药而死　　元
　　宗王别里古台
按元史本传宗王别里古台者烈祖之第五子太祖之季弟也天性纯厚明敏多智略不喜华饰躯干魁伟勇力绝人幼从太祖平诸部落掌从马国法常以腹心遇败则牵从马其子孙最多居处近太祖行在所南接按只台营地尝从太祖宴诸部族或潜图害别里古台以刀斫其臂伤甚帝大怒欲索而诛之别里古台曰今将举大事于天下其可以臣故而生衅隙哉且臣虽伤甚幸不至死请勿治帝尤贤之当创业之初征取诸国王未尝不在军中摧锋陷阵不避艰险帝尝曰有别里古台之力哈撒儿之射此朕之所以取天下也其见称如此尝立为国相又长扎鲁火赤别授之印赐以蒙古百姓三千户及广宁路恩州二城户一万一千六百有三以为分地又以斡难怯鲁之地建营以居江南平加赐信州路及铅山州二城户一万八千王薨子曰罕秃忽曰也速不花曰口温不花罕秃忽性刚猛知兵从宪宗征伐多立战功及攻钧鱼山而还道由河南招来流&amp;#百余户悉以入籍罕秃忽子曰霍历极以疾废不能军世祖俾居于恩以统其藩人至大三年霍历极薨子塔出嗣塔出性温厚谦恭好学通经史能抚恤其民云口温不花领兵河南屡建大功子曰灭里吉台瓮吉剌台　　广宁王爪都按元史别里古台传宗王别里古台次子曰也速不花也速不花子曰爪都中统三年始以推戴功封广宁王至元十三年赐银印　　西北王朮赤
按元史本传朮赤者太祖长子也国初以亲王分封西北其地极远去京师数万里驿骑急行二百余日方达京师以故其地郡邑风俗皆莫得而详焉朮赤薨子拔都嗣拔都薨弟撒里答嗣撒里答薨弟忙哥帖木儿嗣忙哥帖木儿薨弟脱脱忙哥嗣脱脱忙哥薨弟脱脱嗣脱脱薨弟伯忽嗣伯忽薨弟月即别嗣至元二年月即别遣使来求分地岁赐以赈给军站京师元无所领府治三年中书请置总管府给正三品印至大元年月即别薨子扎别嗣其位下旧赐平阳晋州永州分地岁赋中统钞二千四百锭自至元五年己卯岁始给之　　越王秃剌
按元史本传秃剌太祖次子察合台四世孙也少以勇力闻大德十一年春成宗崩左丞相阿忽台等潜谋立安西王阿难荅而推皇后伯岳吾氏称制中外汹汹仁宗归自怀孟引秃剌入内缚阿忽台等以出诛之大事遂定武宗即位第功封越王锡金印以绍兴路为其分地秃剌居常怏怏有怨望意至大元年秋武宗幸凉亭将御舟秃剌前止之帝曰尔何如朕欲登舟秃剌曰人有常言一箭中麋毋曰自能百兔未得未可遽止此盖国俗侪辈相靳之语而秃剌言之武宗由是衔焉既而大宴万岁山秃剌醉起解其腰带掷诸地嗔目谓帝曰尔与我者止此尔帝益疑其有异志二年春命楚王牙忽都丞相脱脱平章赤因铁木儿鞫之辞服遂伏诛　　睿宗拖雷
按元史太祖本纪二十二年丁亥秋七月己丑太祖崩于萨里川哈老徒之行宫戊子年是岁皇子拖雷监国　按本传睿宗景襄皇帝讳拖雷太祖第四子太宗母弟也方太祖崩时太宗留霍博之地国事无所属拖雷实身任之闻燕京盗贼白昼剽掠富民财物吏不能禁遂遣塔察吾图撒合里往穷治之杀十有六人盗始屏息己丑夏太宗还京八月即位明年庚寅秋太宗伐金命拖雷帅师以从破天城堡拔蒲城县闻金平章合达参政蒲阿守西边遂渡河攻凤翔会前兵战不利从太宗援之合达乃退辛卯春破洛阳河中诸城太宗还官山大会诸侯王谓曰人言耗国家者实由寇敌今金未殄实我敌也诸君宁无计乎拖雷进曰臣有愚计非众可闻太宗屏左右亟临问之其言秘人莫知也凤翔既下有降人李昌国者言金主迁汴所恃者黄河潼关之险尔若出宝鸡入汉中不一月可达唐邓金人闻之宁不谓我师从天而下乎拖雷然之言于太宗太宗喜语诸王大臣曰昔太祖尝有志此举今拖雷能言之真赛因也赛因犹华言大好云遂大发兵太宗以中军自碗子城南下渡河由洛阳进斡陈那颜以左军由济南进而拖雷总右军自凤翔渡渭水过宝鸡入小潼关涉宋境沿汉水而下期以明年春俱会于汴遣搠不罕诣宋假道且约合兵宋杀使者拖雷大怒曰彼昔遣苟梦玉来通好遽自食言背盟乎乃分兵攻宋诸城堡长驱入汉中进袭四川陷阆州过南部而还遂由金取房前锋三千人破金兵十余万于武当山趋均州乘骑浮渡汉水遣夔曲涅率千骑驰白太宗太宗方诣汉水将分兵应之会夔曲涅至即遣慰谕拖雷亟合兵焉拖雷既渡汉金大将合达设伏二十余万于邓州之西隘待之时拖雷兵不满四万及得谍报乃悉留辎重轻骑以进十二月丙子及金人战于禹山佯北以诱之金人不动拖雷举火夜行合达闻其且至退保邓州攻之三日不下遂将而北以三千骑命札剌等率之为殿明旦大雾迷道为金人所袭杀伤相当拖雷以札剌失律罢之而以野里知给歹代焉未几败金军壬辰春合达等知拖雷已北合步骑十五万蹑其后拖雷按兵遣其将忽都忽等诱之日且暮令军中曰毋令彼得休息宜夜鼓噪以扰之太宗时亦渡河遣亲王口温不花等将万余骑来会天大雨雪金人僵冻无人色几不能军拖雷即欲击之诸将请俟太宗至破之未晚拖雷曰机不可失彼脱入城未易图也况大敌在前敢以遗君父乎遂奋击于三峰山大破之追奔数十里流血被道资仗委积金之精锐尽于此矣余众迸走睢州伏兵起又败之合达走钧州仅遗数百骑蒲阿走汴至望京桥复禽获之太宗寻至按行战地顾谓拖雷曰微汝不能致此捷也诸侯王进曰诚如圣谕然拖雷之功着在社稷盖又指其定册云尔拖雷从容对曰臣何功之有此天之威皇帝之福也闻者服其不伐从太宗攻钧州拔之获合达攻许州又拔之遂从太宗收定河南诸郡四月由半渡入真定过中都出北口住夏于官山五月太宗不豫六月疾甚拖雷祷于天地请以身代之又取巫觋祓除衅涤之水饮焉居数日太宗疾愈拖雷从之北还至阿剌合的思之地遇疾而薨寿四十有阙
妃怯烈氏子十一人长宪宗次四则世祖
也宪宗立追谥曰英武皇帝庙号睿宗二年合祭昊天后土以太祖睿宗配享世祖至元二年改谥景襄皇帝　　豫王阿剌忒纳失里
按元史越王传越王秃剌子西安王阿剌忒纳失里天历初以推戴功进封豫王　　楚王牙忽都
按元史本传牙忽都祖父拨绰睿宗庶子也拨绰之母曰马一实乃马真氏拨绰骁勇善骑射宪宗命大将军北征钦察有功赐号拔都岁丁巳分土诸侯王赐蠡州三千三百四十七户为其食邑拨绰娶察浑灭儿乞氏生薛必烈杰儿薛必烈杰儿娶弘吉剌氏生牙忽都牙忽都年十三世祖命袭其祖父统军至元十二年从北安王北征十三年失列吉叛遣人诱胁之牙忽都不从事王益忠谨八鲁浑拔都儿粘闿与海都通相率引去王遣牙忽都将兵追之擒八鲁浑等以献未几失列吉约木忽儿脱帖木儿等反以兵攻王脱帖木儿生致牙忽都使失列吉拘系之牙忽都与王亲臣那台等谋逃归事觉那台等被杀复系牙忽都困辱备至十四年兀鲁兀台伯颜帅师讨叛失列吉约木忽儿迎战牙忽都潜结赤斤帖木儿秃秃哈乱其阵失列吉军乱因得脱走见帝须发尽白帝闵之赏甚厚至元十八年加封耒阳州五千三百四十七户二十一年命与秃秃哈同讨海都牙忽都先进逻得谍人知其虚实直前冲敌阵破其精兵海都败走得所俘掠军民而还朵儿朵哈上其功诏赐钞币铠甲弓矢其后北安王驻帖木儿河乃颜也不坚有异图也不坚引兵趋怯绿怜河大帐王遣阔阔出秃秃哈率众追之那怀之民扰攘不知所从牙忽都将三百骑进至阿赤怯地会王帐下逊笃思部兵逃去牙忽都谕之使还时怯必秃忽儿霍台诱蒙古军二万从乃颜牙忽都知之夜袭其河上军突入帐中遇忽都灭儿坚几获之间道逸去二十七年海都入寇时朵儿朵哈方居守大帐诏遣牙忽都同力备御军未战而溃牙忽都妻帑辎重驻不思哈喇岭上悉为药木忽儿明理帖木儿所掠牙忽都与其子脱列帖木儿相失独与十三骑奔还世祖抚慰嘉叹赐爵镇远王涂金银印以弘吉剌氏女赐之资装特厚复命纳里忽彻彻不花往锡命其部属同时被剽掠者以故相桑哥家财分赐之仍各赐白金五十两珠子一酒卮钞币称是又命牙忽都居北安王第二帐王薨帝命掌大帐固辞成宗立命牙忽都常侍左右武宗抚兵漠北请以子脱列帖木儿从大德五年海都笃哇合军入寇脱列帖木儿将兵千人拥护先后力战功多在军十年成宗崩安西王阿难荅与明理帖木儿窥望神器牙忽都曰世祖皇帝之嫡孙在神器所当属安西藩王也入继非制武宗即位以其父子劳&amp;#忠勤益厚遇之进封楚王赐金印置王傅以驸马都尉都剌哈之女弟弘吉烈氏为楚王妃又以叛王察八儿亲属赐之脱列帖木儿袭封镇远王至大三年察八儿来归宗亲皆会牙忽都进曰太祖皇帝削平四方惟南土未定列圣嗣位未遑统一世祖皇帝混一四海顾惟宗室诸王弗克同堂而燕今陛下洪福齐天拔都罕之裔首巳附顺叛王察八儿举族来归人民境土悉为一家地大物众有可恃者焉有不可恃者焉昔我太祖有训世祖诵之臣与有闻治乱国者宜以法齐之所以辨上下定民志今请有以整饬之则人将有所劝惩惟陛下鉴之帝嘉纳其言牙忽都薨仁宗命脱列帖木儿嗣楚王延佑中明宗西出脱列帖木儿坐累徙西番没入其家赀之半明宗即位制曰脱列帖木儿何罪其转徙籍没岂不以我故耶其复故号人民赀帑悉归之脱列帖木儿薨子八都儿立八都儿薨有子三人曰燕帖木儿曰速哥帖木儿曰朵罗不花燕帖木儿嗣时年十有二妃弘吉剌氏哈只儿驸马之女孙速哥失里皇后之从妹也　　嗣楚王脱列帖木儿
按元史楚王传楚王牙忽都薨仁宗命脱列帖木儿嗣楚王　　威顺王宽彻普化
按元史本传宽彻普化世祖之孙镇南王脱欢子也泰定三年封威顺王镇武昌赐金印拨付怯薛丹五百名又自募至一千名设王傅官属湖广行省供亿钱粮衣装岁支米三万石银三万二千锭又日给王子诸妃饮&amp;#文宗天历初赐宽彻普化金银各五十两币三十匹仍镇湖广而宽彻普化纵怯薛等官侵夺民利民颇患苦之至元五年太师伯颜矫制召赴京贬之及脱脱为相始明其无辜命复还镇至正二年湖北廉访司纠言宽彻普化恃以宗室恣行不法不报十一年徐寿辉为乱起蕲黄宽彻普化与其子别帖木儿荅帖木儿引兵至金刚台寿辉部将倪文俊败之执别帖木儿十二年寿辉伪将邹普胜陷武昌宽彻普化与湖广行省平章和尚弃城走诏追夺宽彻普化印而诛和尚十三年湖广行省参知政事阿鲁辉克复武昌及汉阳宽彻普化复率领王子并本部怯薛丹屡讨贼立功十四年诏宽彻普化复镇武昌还其印十六年命宽彻普化与宣让王帖木儿不花以兵镇遏怀庆各赐黄金一锭白金五锭币帛九匹钞二十锭未几复还武昌命其子报恩奴接待奴佛家奴以大船四十余只水陆并进至沔阳攻徐寿辉伪将倪文俊且载妃妾以行兵至汉川县鸡鸣汊水浅船合不能行文俊以火筏尽焚其船接待奴佛家奴皆遇害而报恩奴自死妃妾皆陷宽彻普化走陕西二十五年侯伯颜答失奉宽彻普化自云南经蜀转战而去至成州欲之京师李思齐以取蜀为名扼不令行俾屯田于成州以没　　义王和尚
按元史威顺王宽彻普化传宽彻普化子曰和尚者封义王侍从顺帝左右多着劳&amp;#帝出入常与俱至正二十四年孛罗帖木儿称兵犯阙遂为中书右丞相总握国柄恣为淫虐和尚心忿其无君数为帝言之受密旨与儒士徐士本谋交结勇士上都马金那海伯颜达儿帖古思不花火忽都洪宝宝黄哈剌八秃龙从云阴图剌孛罗帖木儿帝期以事济放鸽铃为号徐士本掌之明年七月孛罗帖木儿入奏事行至延春阁李树下伯颜达儿自众中奋出斫孛罗帖木儿中其脑上都马等竞前斫死之详见孛罗帖木儿传二十八年顺帝将北奔诏淮王帖木儿不花监国而以和尚佐之及京城将破即先遁不知所之　　显宗甘麻剌按元史本传显宗光圣仁孝皇帝讳甘麻剌裕宗长子也母曰徽仁裕圣皇后弘吉剌氏甘麻剌少育于祖母昭睿顺圣皇后日侍世祖未尝离左右畏慎不妄言言必无隐至元中奉旨镇北边叛王岳木忽儿等闻其至望风请降既而都阿察八儿诸王遣使求和边境以宁尝出征驻金山会大雪拥火坐帐内欢甚谓左右曰今日风雪如是吾与卿处犹有寒色彼从士亦人耳腰弓矢荷刃周庐之外其苦可知遂命饔人大为肉糜亲尝而遍赐之抚循部曲之暇则命也灭坚以国语讲通鉴戒其近侍太不花曰朝廷以藩屏寄我事有不逮正在汝辈辅助其或依势作威不用我命轻者论遣大者奏闻宜各慎之使百姓安业主上无北顾之忧则予与卿等亦乐处于此乃所以报国家也二十六年世祖以其居边日久特命猎于柳林之地率众至漷州恐廪膳不均令左右司之分给从士仍饬其众曰汝等饮食既足若复侵渔百姓是汝自取罪&amp;#无悔众皆如约民赖以安北还觐世祖于上京世祖劳之曰汝在柳林民不知扰朕实嘉焉明年冬封梁王授以金印出镇云南过中山又明年春过怀孟从卒马&amp;#之属不下千百计所至未尝横取于民二十九年改封晋王移镇北边统领太祖四大斡耳朵及军马达达国土更铸晋王金印授之中书省臣言于世祖曰诸王皆置傅今晋王守太祖肇基之地视诸王宜有加请置内史世祖从之遂以北安王傅秃归梁王傅木八剌沙云南行省平章赛阳并为内史明年置内史府又明年世祖崩晋王闻讣奔赴上都诸王大臣咸在晋王曰昔皇祖命我镇抚北方以卫社稷久历边事愿服厥职母弟铁木儿仁孝宜嗣大统于是成宗即帝位而晋王复归藩邸元贞元年塔塔儿部年谷不熟檄宣徽院赈之又荅荅剌民饥请朝廷赈之诏赐王钞千万贯及银帛有差皇太后复以云南所贡金器遣朵年来赐是岁冬奉诏以知枢密院事扎散同知徽政院事阿里罕为内史大德二年诏给秫米五百石五年成宗以边士贫乏分给钞一千万贯六年正月乙巳王薨年四十王天性仁厚御下有恩元贞初藩邸属官审伯年老请以其子代之内史言于王王曰惟天子所命其自守如此故尤为朝廷所重然崇尚浮屠命僧作佛事岁耗财不可胜计子三人曰也孙帖木儿曰松山曰迭里哥儿不花王薨后十年仁宗即位谥王献武又十一年英宗遇弒也孙帖木儿以嗣晋王即皇帝位追尊曰光圣仁孝皇帝庙号显宗祔享太室又六年文宗即位乃毁其庙室　　顺宗荅剌麻八剌
按元史本传顺宗昭圣衍孝皇帝讳荅剌麻八剌裕宗第二子也母曰徽仁裕圣皇后弘吉剌氏至元初裕宗为燕王荅剌麻八剌生于燕邸明年诏裕宗居潮河八月召至京师凡乘舆巡幸及岁时朝贺未尝不侍裕宗以行稍长世祖赐女侍郭氏其后乃纳弘吉剌氏为妃二十二年裕宗薨荅剌麻八剌以皇孙钟爱两宫优其出合之礼二十八年始诏出镇怀州以侍卫都指挥使梭都尚书王倚从行至赵州从卒有伐民桑枣者民遮诉于道荅剌麻八剌怒杖从卒以惩众遣王倚入奏世祖大悦未至以疾召还明年春世祖北幸留治疾京师越两月而薨年二十有九子三人长曰阿木哥封魏王郭出也妃所生者曰海山是为武宗曰爱育黎拔力八达是为仁宗大德十一年秋武宗即位追谥曰昭圣衍孝皇帝庙号顺宗祔享太庙
　宗藩部列传四十二
　　明一
　　寿春王
按明外史本传熙祖二子长仁祖次寿春王俱王太后生寿春王四子长霍丘王次下蔡王次安丰王次蒙城王霍丘王一子宝应王安丰王四子六安王来安王都梁王英山王下蔡蒙城及宝应六安诸王皆无后洪武元年追封二年定从享礼祔祀祖庙东西庑寿春霍丘安丰蒙城四王皆以王妃配食十王四妃墓在凤阳白塔祠官岁祀焉　　南昌王　盱眙王　临淮王
按明外史本传仁祖四子长南昌王次盱眙王次临淮王次太祖俱陈太后生南昌二子长山阳王无后次文正盱眙一子昭信王无后临淮王无子太祖起兵诸王皆前死独文正在洪武初诸王皆追封从祀文正以罪谪死子守谦封靖江王自有传正德中御史徐文华言族无后者祭于兄弟之孙太庙配享诸王至今七世礼宜祧礼臣议仍之嘉靖中建九庙东西庑祀如故九庙复同堂异室之制祔十五王于两序盱眙临淮王二妃配食南昌王妃王氏文正母也后薨祔葬皇陵不配食　　秦愍王樉
按明外史本传秦愍王樉太祖第二子母高皇后洪武三年封十一年就藩西安以耿炳文作宫用绿瓦怒欲杀炳文帝召还戒谕已复买童仆越中帝诛其长史二十二年改大宗正院为宗人府以樉为宗人令二十四年召樉入京师令皇太子巡视关陕明年皇太子还樉归藩帝春秋高念边甚令诸王备塞上樉任关西军务得专刑赏大将皆受节制御军整肃二十七年率平羌将军&amp;#正征西番于洮州擒斩过当西番惧而降帝悦予甚厚明年薨赐谥册曰哀痛者父子之情追谥者天下之公朕封建诸子以尔年长首封于秦期永绥禄位以藩屏帝室夫何不良于德竟殒厥身其谥曰愍樉妃元河南王王保保女弟次妃宁河王邓愈女樉薨王妃殉子隐王尚炳嗣　　晋恭王棡按明外史本传晋恭王棡太祖第三子母高皇后也学文于宋濂学书于杜环洪武三年封十一年就藩太原中道笞膳夫帝驰谕曰吾率群英平祸乱不为姑息独膳夫徐兴祖事吾二十三年未尝折辱怨不在大小子识之棡修目美髯顾盻有威多智数尝裂人以奔马或告棡藏兵五台山中反形已具帝大怒欲发兵讨之皇太子谏曰万一兵往而棡拒命是父子为敌也如天下后世何臣请巡边与俱来帝从之太子巡历燕代及晋与棡昆弟饮甚欢浃旬太子行棡送至河南太子告之故令入朝棡惶恐从命至京帝怒未解太子哀祈甚切乃废为庶人居京师与太子友爱弥笃日夜号泣悔罪帝怜之复其爵敕归藩更以恭慎闻待长史桂彦良汪河皆有礼二十六年命总宋国公冯胜兵与燕王同出塞燕王深入北庭棡不及第筑城于下水帝切责之洪武三十一年薨子定王济&amp;#嗣　　周定王橚
按明外史本传周定王橚太祖第五子母高皇后也幼育于孙贵妃洪武三年封吴王七年有司请置护卫于杭州帝曰钱塘财赋地不可封罢护卫勿置改封周王十一年就藩开封即宋故宫地为府二十二年橚弃其国来凤阳帝怒徙之云南命豫王桂居其邸寻止勿徙使居京师世子有炖理藩事召豫王还二十五年敕归藩建文初以橚燕王母弟颇疑惮之橚亦时有他谋长史王翰数谏不纳佯狂去橚次子有告变帝阴使李景隆备边道出汴猝围王宫执橚窜蒙化诸子并别徙已复召还京锢之成祖入南京复其旧封加禄五千石永乐二年献颂九章及佾舞其年献驺虞帝悦宴赐甚厚以汴梁有河患将改封洛阳橚言汴堤固无重劳民力乃止十四年疏辞所赐在城税课十九年有告橚反者使都御史王彰论意橚惧献还三护卫仁宗即位加岁禄至二万石橚好学能词赋太祖赐以元故宫妪得闻元宫中事作词百章以国土夷旷庶草蕃膴考核其可佐饥馑者四百余种绘图疏之名救荒本草辟东书堂以教世子长史刘淳为之师洪熙元年薨子宪王有炖嗣　　楚昭王桢按明外史本传楚昭王桢太祖第六子母昭敬胡充妃始生时平武昌报适至帝喜曰子长以楚封之洪武五年分封桢当王齐铸宝不能就帝曰朕昔固心许封楚也遂封楚十四年就藩武昌帝赐桢经史桢录御制洪范及大宝箴置座右是年率江夏侯周德兴讨散毛诸洞蛮明年讨大庸诸洞皆平之十八年铜鼓五开诸蛮乱出没不常桢与信国公汤和分屯诸洞立栅与蛮人杂耕作久之擒其渠魁余党悉溃二十年讨云南阿鲁速追至鄜州擒之二十四年征西番二十七年讨道州全州叛猺明年讨桂阳山寇又明年讨泸溪黔阳诸洞蛮桢自沅州伐山逾阻至天柱寨平之三十年古州蛮叛帝使桢与湘王柏率师十万往征桢请饷三十万又不亲莅军帝诘责之是年荧惑入太微帝以太微楚分谕桢戒慎桢书十事以自警未几桢子巴陵王卒帝复与敕曰旧岁荧惑入太微太微天庭居翼轸楚分也五星无故入必甚焉尔子疾逝恐不止此尚省慎以回天意至冬王妃薨时初设宗人府以桢署右宗人事成祖即位召为宗正永乐二十二年薨子庄王孟烷嗣　　齐王榑按明外史本传齐王榑太祖第七子母达定妃洪武三年封十五年就藩青州二十三年命王率护卫及山东徐邳诸军从燕王北征二十四年复率护卫骑士出开平时已令总兵官傅友德调发山东都司各卫军马出塞谕王遇敌当自为队奏凯之时勿与诸将争功榑累历塞上以武略自喜建文初有告变者召至京废为庶人与周王同系燕兵入金川门急遣兵护二王二王卒不知所以大怖伏地哭已知之乃大喜成祖令王齐如故封其子贤烶为乐安王贤焌为长山王贤烷为平原王榑骄纵帝与书召来朝面谕王无忘患难时榑益自疑阴畜刺客招异人术士为咒诅辄用护卫兵守青州城并城筑苑墙截往来守吏不得登城夜巡李拱曾名深等上急变榑拘匿以灭口永乐三年诏索拱谕榑改过是时周王橚亦中浮言上书谢罪帝封其书示榑明年来朝廷臣劾榑罪榑厉声曰奸臣喋喋又欲效建文时耶会尽斫此辈帝闻之不怿留榑京邸削其护卫诛指挥柴直等尽出榑系囚及所造不法器械群臣请罪教授叶垣等帝曰王性凶悖朕温诏开谕至六七犹不悛教授辈如王何垣等先自归发其事可勿问榑留京益有怨言乃召其子至京父子并夺爵宣德三年福建妄男子楼濂诡称七府小齐王谋不轨事觉械至京诛其党数百人榑及三子皆暴卒幼子贤安置庐州景泰五年徙齐庶人谷庶人置南京敕守臣慎防之后谷庶人绝齐庶人请得谷庶人第嘉靖十三年释高墙庶人长鑋榑曾孙也万历中有承彩者亦榑裔齐庶人多凶狡独承彩好学三十二年中秋日大集四方名士百二十人于金陵分题赋诗承彩名由此大着　　潭王梓
按明外史本传潭王梓太祖第八子母达定妃洪武三年封十八年就藩长沙梓英敏好学善属文尝召府中儒臣设醴赋诗亲品其高下以金币妃于氏都督显女也显子琥初为宁夏指挥胡惟庸遣封绩致书哈剌章琥实传致之二十三年事露显与琥俱坐诛梓不自安帝遣使慰谕且召入见梓大惧即与妃自焚死无子除其封　　赵王杞
按明外史本传赵王杞太祖第九子洪武二年生次年受封明年殇　　鲁荒王檀
按明外史本传鲁荒王檀太祖第十子母郭宁妃洪武三年生生两月而封十八年就藩兖州好文礼士善诗歌饵金石药毒发伤目帝嫉之二十二年薨故谥曰荒王子靖王肇辉嗣　　蜀献王椿
按明外史本传蜀献王椿太祖第十一子母郭惠妃滁阳王女也洪武十一年封二十三年就藩成都王孝友慈祥出于天性博综典籍容止都雅帝戏呼为蜀秀才尝奉命阅武中都即辟西堂延李叔荆苏伯衡商榷文史既至蜀聘方孝孺为世子傅表其居曰正学以风蜀人临讲郡学知诸博士清贫分禄饩之月一石着为令造安车以赐长史陈南宾闻义乌王绅贤聘至待以客礼绅父祎死云南往求遗胳椿津给之时诸王皆备边练士卒而椿独以礼教守西陲番人入寇烧黑崖关椿请于朝遣都指挥瞿能随蓝玉出大渡河邀击之自是蛮人詟伏前代两川之乱皆因内地不逞者钩致为患有司私市蛮中物或需索启争椿请缯锦香扇之属从王邸定为常贡此外悉免宣索蜀人由此安业日益殷富东西川二百年不被兵革椿力也成祖即位来朝赐予倍诸藩谷王橞椿母弟也图不轨椿子悦燇获咎于椿走橞所橞称为故建文君以诡众永乐十四年椿暴其罪成祖报椿王此举周公安王室之心也入朝黄白金缯彩巨万永乐二十一年薨世子悦&amp;#先卒谥曰悼庄孙靖王友堉嗣按藩献记椿高皇帝十一子也洪武戊午岁册封二十二年冬之国成都王孝友慈祥博综典籍容止都丽雅有儒素风高皇帝常以蜀秀才目之及就国闻汉中博士方孝孺名以币聘为世子傅尝临讲郡黉睹诸博士清贫为分禄饩之月一石遂着为令府中属官有能进昌言者厚加礼遇没世犹存恤其后燕居之闼大署忠孝维藩以自励焉永乐二十一年二月薨上悼惜良久特谥曰献按列朝诗集蜀王椿孝友慈祥博综典籍雅尚儒素辟西堂延揽名士聘汉中教授方孝孺为世子傅待以宾师之礼名其读书之斋曰正学方正学之称自此始诗文名献园集　　湘献王柏
按明外史本传湘献王柏太祖第十二子母胡顺妃豫章侯美女也洪武四年生十一年册封十八年就藩荆州柏粹美嗜学读书至夜分篝灯警枕精思入微开景元阁招纳俊乂日事校雠志在经国论古兵制有宿将所不及者膂力过人握弓矢刀槊驰马若飞二十八年受命讨常德叛寇歼之虎渡三十年五月同楚王桢讨古州蛮克之每出入缥囊载书以自随遇山水胜境辄徘徊终日勒石纪事平居被服儒雅尤善道家言自号紫虚子建文初疑忌亲藩或有告柏反者帝遣使即讯柏惧无以自明阖宫焚死谥曰戾王无子封除永乐初改谥献置祠官守其园　　代简王桂按明外史本传代简王桂太祖第十三子母郭惠妃洪武十一年封豫王二十五年改封代是年就藩大同粮饷艰远令立卫屯田以省转运桂与蜀王椿同母性暴不如蜀王贤建文时废为庶人成祖即位复爵永乐元年诏曰闻王纵戮取财国人甚苦告者数矣且王独不记建文时耶已复条桂三十二罪谯让之召入朝不至再召乃至遂革其三护卫王妃中山王徐达女仁宗文皇后妹也骄而妒漆桂二侍女为癞逐之事闻帝以中山王故不罪桂不悦妃移怒世子逊煓出其母子居外舍桂已老尚时时与子逊炓逊&amp;#诸王窄衣秃帽游行市中袖锤斧伤人王府教授杨普上言逊炓狎军人武亮与博戏致棰杀军人朝廷杖治亮下书责戒稍敛戢正统十一年桂薨世子逊煓先卒谥悼戾孙隐王仕嗣　　肃庄王
按明外史本传肃庄王太祖第十四子母郜无名号洪武十一年封汉王二十五年改封肃置护卫充以陕西各卫兵未集命王且驻平凉二十六年就藩甘州三十年令督军屯粮遇征伐以长兴侯耿炳文从建文元年乞内徙遂移兰州听百户刘成言罪平凉卫军成祖怒敕械成等送京师永乐十七年薨子康王瞻焰嗣　　辽简王植
按明外史本传辽简王植太祖第十五子母韩妃洪武十一年封卫王二十五年改封辽明年就藩广宁时军府草创树栅为营帝命武定侯郭英为筑宫室城郭英王妃父也督工峻急帝闻令辍役三十年命都督杨文督辽东诸卫士缮治之增其雉堞以严边卫复图西北沿边要害示植与宁王权谕之曰自东胜以西至宁夏河西察罕脑儿东胜以东至大同宣府开平又东至大宁又东至辽东抵鸭绿江北至大漠又自雁门关外西抵黄河渡河至察罕脑儿又东至紫荆关又东至居庸关及古北口又东至山海卫凡军民屯种地毋纵畜牧其荒旷地及山场听诸王驸马牧放樵采东西往来营驻因以时练兵防寇违者论之植在边习军旅屡树军功建文中靖难兵起召植及宁王权还京宁王不至植渡海归朝改封荆州成祖即位入朝以植初贰于己削其护卫已而植第三子贵燮第五子贵&amp;#上变告植反仁宗白其诬免二子为庶人永乐二十二年薨子贵烚嗣　　庆靖王
按明外史本传庆靖王太祖第十六子母余妃洪武二十四年封生十四岁矣二十六年就藩宁夏以饷未敷令驻庆阳北古韦州城就延安绥宁租赋三十年始建邸王好学有文忠孝出天性成祖善之令岁一至韦州度夏宣德初言宁夏卑湿水泉恶乞仍居韦不许令岁一往来如成祖时正统初宁夏总兵官史昭奏王沮边务占灵州草场畜牧遣使由绥德草地往还煽惑土达官民章未下或告王阅兵造戎器购天文书疑皆总兵昭为之上书请徙国避昭英宗不可贻书慰正统二年薨子康王秩煃嗣景泰元年以宁夏屡被兵乞徙内地不许成化五年薨子怀王邃嗣十五年薨弟庄王邃嗣弘治四年薨子恭王寘錖嗣十一年薨子定王台浤嗣　　宁献王权
按明外史本传宁献王权太祖第十七子母杨妃洪武二十四年封二十六年就藩大宁大宁在喜峰口外古会州地东连辽左西接宣府为巨镇统塞上九十城带甲八万革车六千所属朵颜三卫骑兵皆骁勇善战权智略渊弘数会诸王出塞威镇北荒燕王初起兵与诸将议曰曩余巡塞上见大宁诸军慓悍而戍卒皆中土罪谪不能寒吾得大宁断辽东取边骑助战大事济矣时建文帝恐权与燕合使人召权权不至坐削三护卫会李景隆方攻燕燕王率锐卒千人倍道趋大宁诡言穷蹙求救权邀燕王单骑人城燕王执权手大恸具言不得已起兵故求代草表为谢罪居数日款治不为备北平锐卒伏城外吏士稍稍入城阴结三卫部长及诸戌卒燕王辞去权祖之郊伏兵起拥权入关三卫骑及诸戌卒一呼毕集守将朱鉴不能御战殁总兵官都督刘真遁还京师行军都督陈亨等降燕王府妃妾世子皆随入北平大宁城为空权入燕军时时为燕王草檄燕王谓权事成当中分天下比即位王乞改南土请苏州曰畿内也请钱塘曰皇考以予五弟竟不果建文无道以王其弟亦不克享建宁重庆荆州东昌皆善地惟弟择焉权遂出飞旗令有司治驰道帝大怒权不自安悉屏从兵与老中官数人偕往南昌称疾卧城楼乞封南昌帝不得已诏即布政司为邸改封王南昌瓴甋规制皆无所更已而人告权巫蛊诽谤事密探无验得已自是日韬晦构精庐一区鼓琴读书其间终成祖世得无患仁宗时法禁稍解权乃上书言事尝请乞南昌灌城土田及论宗室不应定品级宣宗怒颇有所诘责权已老诸少年吏多齮龁以示威重权不以为意日与文学士相往还托志翀举自号臞仙尝奉敕辑通鉴博论二卷又作家训六篇宁国仪范七十四章汉唐秘史二卷史断一卷文谱八卷诗谱一卷其他注纂数十种经子九流星历医卜黄冶诸术皆具正统十二年薨世子盘烒先卒孙靖王奠培嗣按藩献记权高皇帝十七子也生而神姿秀朗白&amp;#美须髯慧心天悟始能言自称大明奇士好学博古诸书无所不窥旁通释老洪武二十四年册封之国大宁王智略渊宏被服儒雅数会边镇诸王出师捕宁肃清沙漠威镇北荒建文中齐黄用事疑忌诸藩多所出削以王英武拥重兵于城下敕召还京师王未奉命遂削王护卫军后文皇帝践祚不欲壮王在外永乐元年二月改封王于南昌王亦深自韬晦所居宫庭无丹彩之饰宫殿瓴甋不请琉璃构精庐一区莳花艺竹鼓琴着书其间故终长陵之世不被谴责晚节益慕冲举自号臞仙建生坟缑岭之上数往游焉江右俗故质朴俭于文藻士人不乐声誉王乃弘奖风流增益标胜在位五十八年寿七十有一正统十三年九月望日薨世子盘烒孝友仁厚洞达理学有渊骞之誉正统二年正月十有九日先献王薨世孙奠培嗣爵追谥为宁惠王按列朝诗集权好学博古诸书无所不窥旁通释老尤深于史洪武二十四年册封之国大宁文皇帝践祚改封南昌恃靖难功颇骄恣多怨望不逊晚年深自韬晦海宁胡奎以儒雅著名请为世子师傅者七年告老而归为辑其诗文序而传之凡群书有秘本莫不刊布国中所著通鉴博论二卷汉唐秘史二卷史断一卷文谱八卷诗谱一卷神隐肘后神枢各二卷寿域神方四卷活人心二卷太古遗音二卷异域志一卷遐龄洞天志二卷运化元枢琴阮启蒙各一卷乾坤生意神奇秘谱各三卷采芝吟四卷其他注纂数十种经子九流星历医卜黄冶诸术皆具古今著述之富无逾王者又作家训六篇宁国仪范七十四章　　岷庄王楩
按明外史本传岷庄王楩太祖第十八子母周妃生而英毅沉重有谋洪武二十四年封藩岷州二十八年以云南新附宜亲王镇抚改云南有司请营宫殿帝令暂居稷亭俟民力稍纾而后作建文初削诸王护卫西平侯沐晟伺王过言于朝废为庶人流漳州官属皆诛死永乐初复王楩以晟媒孽之与交恶帝赐书谕楩而召戒晟楩益沈湎废礼擅收方面印信杀戮吏民成祖怒夺册宝寻念王建文中久囚系复之削其护卫仁宗即位徙武冈寄居州治久之始建王宫景泰元年薨恭王徽煣嗣　　谷王橞
按明外史本传谷王橞太祖第十九子母郭惠妃洪武二十四年封二十八年三月就藩宣府宣府上谷地故曰谷王燕兵起橞走还京守金川门燕师既渡江橞登城望见成祖麾盖开门迎成祖成祖德之即位赐橞乐七奏卫士三百金银枪大剑黄金币马徙藩长沙增岁禄二千石官其护卫张兴都督佥事仪卫正张成都指挥使橞居长沙横甚忠诚伯茹&amp;#归里不谒橞橞白之帝下诏狱死益骄肆招匿亡命习兵法战阵造战舰弓弩器械大创佛寺度僧千人为咒诅日与都指挥成宦者吴智刘信谋呼成师尚父智信国老令公伪引谶书我高皇十八子与谶合传播惑众橞行次第十九以赵王杞未就国而卒故云元夕献灯谋选壮士教之音乐同入禁中伺隙为变夺民田侵公税杀无罪人长史虞廷纲数谏诬廷纲诽谤磔杀之张兴惧祸及因奏事北京白其状帝不信兴过南京启太子曰臣冒死闻上上顾不信臣言臣万死愿殿下垂忆臣言他日得无连坐灭臣家橞致书蜀王为隐语曰德苍时不可言桓文之事桓文时不可言德苍之施欲结蜀王为援蜀王贻书切责不听已而蜀王子崇宁王悦燇得罪逃橞所橞因诡众往年我开金川门出建文君今在邸中我将为申大义事发有日矣会蜀王上变告帝叹曰朕待橞厚张兴常为朕言不忍信今果然立命中官持敕谕橞归悦燇于蜀且召橞入朝橞至帝示以蜀王章伏地请死罪诸大臣廷劾橞曰周戮管蔡汉辟濞长皆大义灭亲陛下纵念橞柰天下何帝曰橞朕弟朕且令诸兄弟议永乐十五年正月楚王桢周王橚蜀王椿等各上议橞违祖训谋不轨踪迹甚着大逆不道诛无赦帝曰诸王群臣奉大义国法固尔吾宁生橞削橞及二子爵诛诸通谋者兴以先发不坐　　韩宪王松
按明外史本传韩宪王松太祖第二十子母周妃洪武二十四年封开原帝使由周历秦晋抵燕齐见五王松英敏通古今恭谨无过永乐五年薨竟未之藩子恭王冲嗣　　渖简王模
按明外史本传渖简王模太祖第二十一子母赵贵妃洪武二十四年封永乐六年就藩潞州宣德二年薨子康王佶焞嗣　　安惠王楹
按明外史本传安惠王楹太祖第二十二子洪武二十四年封平凉永乐六年就藩十五年薨无子封除尽革府僚及乐户留典仗校尉百人守园洪熙初韩恭王改封平凉就安王邸后英宗令官校隶韩长史供安王祀暇日给韩宪王子襄陵王冲秋使令景泰五年冲秋遂乞承安王祀正德十二年嗣襄陵王征钤遂得请乐户祀安王明年乐平王征铔援征钤例以请礼部言亲王有乐户郡王别城居者有事假鼓吹于有司其附亲王国者假乐户于长史司因并革安王供祀乐户嘉靖二年韩王旭櫏复为代请帝以安王故特允征钤征钤卒韩王融燧又令长史革之征钤长孙旭橦上言礼乐自天子出韩王不宜擅予夺融燧亦言亲王郡王礼乐宜有降杀帝曰乐户为安王祀也给如故　　唐定王桱
按明外史本传唐定王桱太祖第二十三子母李贤妃洪武二十四年封永乐六年就藩南阳十三年薨子靖王琼烃嗣　　郢靖王栋
按明外史本传郢靖王栋太祖第二十四子母刘惠妃洪武二十四年封安陆永乐六年之藩十二年薨无子封除留内外官校守园供王祀妃郭氏武定侯英女王歾逾月妃恸哭曰王舍我去未亡人无子尚谁恃引镜写容付宫人曰俟诸女长令识母遂自经卒妃四女一夭其三女封光化谷城南漳郡主岁禄各八百石宣德四年以郢故邸封梁王瞻&amp;#移郢宫入居南京歾
同没

　　伊厉王
按明外史本传伊厉王太祖第二十五子母葛丽妃洪武二十一年生生四年封洛阳永乐六年之藩岁禄仅二千石王好武不乐居宫中时时挟弹露剑驰逐郊外奔遁不及者手击之血溅衣即衣血衣不肯易髡裸男女以为笑乐十二年薨子简王颙炔嗣　　皇子楠按明外史本传皇子楠太祖第二十六子洪武二十六年生踰月卒　　靖江王守谦
按明外史本传靖江王守谦太祖从孙父文正南昌王子也初文正之谪也守谦甫四岁太祖抚其顶曰儿无恐尔父倍训教贻我忧我终不以父故废尔育之宫中守谦幼名铁柱吴元年以诸子命名告庙更名炜洪武三年更名守谦封靖江王禄视郡王官属亲王之半命耆儒赵埙为长史傅之既长之藩桂林桂林有元顺帝潜邸改为王宫上表谢太祖览之泣下沾襟敕其从臣曰从孙幼而远镇西南其善导之为着昭鉴录守谦知书而性特戾比群小恣淫虐粤人怨咨召还戒谕之守谦作诗怨望帝怒废为庶人居凤阳七年复其爵徙镇云南使其妃弟徐溥同往赐书戒饬之语极摰切守谦暴横如故召还安置凤阳复以强取牧马召至京锢之二十五年卒子赞仪嗣　　秦隐王尚炳
按明外史秦愍王传隐王尚炳秦愍王樉子也樉薨尚炳嗣沔人高福兴等为乱尚炳巡边捕盗卒诛福兴成祖即位使者至西安尚炳不出迎称疾又不见使者成祖逮治王府官吏赐尚炳书曰齐王拜胙遂以国霸晋王惰玉见讥无后王勉之其后来朝礼恭帝悦赐从官以下有差永乐十年薨子僖王志嗣二十二年薨无子庶兄怀王志均嗣　　庆成王济炫
按明外史晋恭王传庆成王济炫晋恭王子也始生太祖方御庆成宴故他王率系以地而王独号庆成成祖时坐擅发驿马纵军人为盗召还薨谥庄惠子美埥嗣亦尝以奸盗事为人所告薨谥恭僖子锺镒嗣　　晋定王济&amp;#
按明外史晋恭王传洪武三十一年晋恭王棡薨子定王济&amp;#嗣成祖初以济&amp;#纵下黜其长史龙潭济&amp;#惧欲上护卫不许弟平阳王济熿幼狠戾失爱于父及长太祖召秦晋燕周四世子及庶子之长者教于京师济熿与燕王子高煦周王子有邪谲相比不为太祖所爱济&amp;#既嗣王成祖封济熿平阳济熿追憾父并憾济&amp;#不为解嗾其弟庆成王济炫等日诉济&amp;#过于朝又诱府中官校交文致其罪历八年不已帝乃夺济&amp;#爵与世子美圭皆为庶人俾守恭王园而立济熿为晋王济熿既立骄恣横暴一府被其害莫敢言至进毒弒嫡母谢氏逼烝恭王侍儿吉祥幽济&amp;#父子蔬食不给父兄故侍从宫人多为所毙恭王宫中老媪走诉成祖乃即狱中召晋府故承奉左微问之尽得济熿构济&amp;#状立释微命驰召济&amp;#父子济&amp;#幽空室已十年左微者故因济&amp;#牵连系狱或传微死久矣及至一府大惊微入空室释济&amp;#父子相抱持大恸济&amp;#父子谒成祖行在所成祖见济&amp;#病恻然封美圭平阳王使奉父居平阳予以恭王故连伯滩田会成祖崩济熿不为服使寺人代缞临幕中而不与美圭田仁宗连以书谕济熿卒不听又闻朝廷赐济&amp;#王者冠服及他予益怨望广致妖巫诅咒不辍宣宗即位济熿密遣人结高煦谋不轨宁化王济焕告变比禽高煦又得济熿交通书帝未之问也而济熿所遣使高煦人惧罪及走京师首实内使刘信等数十人并告济熿擅取屯粮十万余石欲应高煦并发其宫中诅咒事济焕亦至是始知嫡母被弒驰奏遣人察实敕召至京示以诸所发奸逆状免为庶人幽凤阳同谋妖巫官属悉论死时宣德二年也乃复封济&amp;#为晋王宣德十年薨子宪王美圭嗣正统六年薨子庄王锺铉嗣　　鲁靖王肇辉
按明外史鲁荒王传靖王肇辉鲁荒王檀子也洪武二十二年嗣封肇辉甫弥月母汤妃信国公和女抚育教诲有度永乐元年嗣王成祖爱重之车驾北巡过兖锡以诗币宣德初上言国长史郑昭纪善王贞奉职三十年矣宜以礼致其事帝谓蹇义曰皇祖称王礼贤敬士不虚也成化二年薨子惠王泰堪嗣九年薨子庄王阳铸嗣嘉靖二年薨庄王在位久世子当漎当漎子健杙皆前卒健杙子端王观嗣追封当漎怀王健杙代王按藩献记鲁靖王肇辉荒王长子也恭俭谨度文皇帝甚重之车驾北巡过鲁王来朝赐以诗币享国六十四年成化二年年七十九薨　　少子文圭
按明外史本传建文帝二子长太子文奎次少子文圭生二岁燕王入幽中都广安宫号曰建庶人英宗复辟怜庶人无罪久系欲释之廷臣或阻止帝曰有天命者任自为之大学士李贤赞曰尧舜心也请于太后命太监牛玉往出之听居凤阳婚娶出入自便与阍者二十人婢妾十余人给使令文圭孩提被幽至是年五十七不识牛马未几卒
　宗藩部列传四十三
　　明二
　　汉王高煦
按明外史本传成祖三子长仁宗汉王高煦成祖第二子母文皇后负气力凶狠狡悍初太祖时召王世子诸子学于京师高煦顾不肯学言动轻佻太祖恶之及太祖崩建文帝即位成祖奔丧至淮安敕令归乃遣仁宗及高煦入临抵京师舅徐辉祖以其无赖密戒之不听盗辉祖善马径渡江驰归途中辄杀民吏至涿州又杀驿丞于是朝廷举以责燕燕谋益急成祖起兵仁宗居守高煦从尝为前锋白沟河之战成祖先以七骑驰击马被创凡三易矢三服皆尽前薄于堤几为瞿能所及高煦见事急帅精骑数千直前决战遂斩能于阵及成祖东昌之败张玉战死成祖只身走以一骑殿后适高煦引师至击退南军成祖愈喜之以为类己而高煦亦以此自负谓非藉其死力王业不能成也已即位议建储淇国公丘福驸马王宁善高煦时时称高煦功高几夺嫡成祖卒以元子仁贤且太祖所立而高煦又多过失不果永乐二年仁宗已立为太子封高煦汉王国云南高煦怒曰我何罪斥我万里不肯行成祖不悦仁宗力解得暂留南京高煦遂请得天策卫为护卫辄以唐太宗自比已复乘间请益两护卫所为益恣尝以成祖命同仁宗谒孝陵仁宗体肥重且足疾两中使掖之行恒失足高煦从后言曰前人蹉跌后人知警皇太孙应声曰更有后人知警也高煦回顾色变太孙即宣宗也高煦长七尺余轻趫善骑射两腋若龙鳞者数片既负其雄武又每从北征在成祖左右时媒糱东宫事谮解缙中伤黄淮等皆系狱十三年改高煦国青州又不欲行成祖始疑之赐敕曰既受藩封岂可常居京邸前以云南远惮行今封青州又托故欲留侍前后殆非实意兹命更不可辞然高煦迁延自如私选各卫健士成祖闻而不许又募兵三千人不隶籍兵部纵使劫掠兵马指挥徐野驴擒之高煦怒手铁瓜挝杀野驴众莫敢言遂僭用乘舆器物成祖闻之怒十五年三月还南京召高煦按验尽得其不法数十事切责之褫服囚系西禁门将废为庶人仁宗为涕泣力救乃削两护卫诛其左右狎昵徙封乐安州趋即日行成祖顾仁宗及太孙曰乐安近北京即闻变朝发可夕擒高煦至乐安怨望异谋益急仁宗数以书戒不悛成祖北征晏驾高煦子瞻圻在北京凡朝廷事潜遣人驰报一昼夜六七行高煦亦日遣人潜伺京师幸有变仁宗知之顾益厚遇遗书召至增岁禄赐万计仍命归藩先是瞻圻以父杀其母屡发父过恶成祖曰尔父子何忍也至是高煦入朝悉上瞻圻前后觇报中朝事仁宗召示瞻圻曰汝处父子兄弟间谗构至此子不足诛遣守皇陵二十二年十月封高煦嫡子瞻坦为汉世子次瞻&amp;#济阳王瞻域临淄王瞻垶昌乐王瞻墿淄川王瞻坪东齐王瞻壔任成王瞻垹海丰王瞻垹新泰王未几仁宗大渐宣宗自南京奔丧高煦谋伏兵邀于路仓卒不果及帝即位赐高煦及赵王视他府特厚高煦日有请并言朝政帝曲徇其意索驼马袍服皆立与高煦益自肆宣德元年八月遂反遣枚青潜至京约英国公张辅内应辅絷青立闻于朝又约山东都指挥靳荣等及济南为助又尽夺傍郡县畜马立五军都督府指挥王斌领前军韦达左军千户盛坚右军知州朱恒后军诸子各监一军高煦自率中军世子瞻坦居守指挥韦弘韦兴千户王玉李智领四哨部署已定伪授王斌朱恒等太师都督尚书等官御史乐安李浚变姓名间道诣京上变帝犹不忍加兵遣中官侯泰赐高煦书泰至乐安高煦盛兵见泰倨傲不拜敕南面坐令泰跪大言诋斥乘舆指诛大臣夏原吉等泰惧唯唯而已比还帝问汉王何言治兵何如泰皆不敢以实对是月高煦遣百户陈刚进疏更为书与公侯大臣多所污蔑帝叹曰汉王果反乃议遣武清伯薛禄往讨大学士杨士奇等不可遂定亲征议谕张辅辅对曰高煦素懦其将士非有谋能战者愿假臣兵二万擒献阙下帝曰卿诚足擒贼顾朕初即位小人或怀二心不亲行不足安反侧于是车驾发京师过杨村马上顾从臣曰度高煦计安出或对曰乐安城小彼必先取济南为巢窟或对曰彼曩不肯离南京今必引兵南帝曰不然济南虽近未易攻闻大军至亦不攻护军家乐安必内顾不肯径趋南京高煦外夸诈内实怯临事狐疑展转不能断今敢反轻朕年少新立众心未附又谓朕不能亲征即遣将来得以甘言厚利诱幸成事今闻朕行已胆落敢出战乎至即擒矣高煦初闻禄等将兵攘臂大喜以为易与及闻亲征始惧时有从乐安来归者帝厚赏之令还谕其众仍遗书高煦曰张敖失国始于贯高淮南被诛成于伍被今六师压境王即出倡谋者朕与王除过恩礼如初不然一战成擒或以王为奇货缚来献悔无及矣帝英畅神武词旨明壮王师气盛龙旗钲鼓千里不绝前锋至乐安高煦约诘旦出战帝令大军蓐食兼行驻跸乐安城北壁其四门贼乘城举炮王师发神机铳箭声震如雷城中股栗诸将请即攻城帝不许再敕谕高煦皆不答城中人多欲执献高煦者高煦大惧乃密遣人诣行幄愿假今夕诀妻子明日出归罪帝许之是夜高煦尽焚兵器及通逆谋书昧爽帝移跸乐安城南高煦将出城王斌等力止曰宁一战死无为人擒高煦绐斌等复入宫遂潜从间道出见帝群臣请正典刑不允以劾章示之高煦顿首言臣罪万万死惟陛下命帝令高煦为书召诸子同归京师赦城中罪止诛同谋胁从者不问遂执王斌等下行锦衣狱令尚书张本镇抚乐安遂班师废高煦父子为庶人锢之逍遥城王斌朱恒盛坚典仗侯海长史钱教授钱常皆伏诛惟长史李默以尝谏免死谪口北为民天津山西青州沧州诸都督指挥约举城应者事觉相继诛六百四十余人其故纵与藏匿坐死戍边者一千五百余人编边氓者七百二十人帝遂制东征记以示群臣云帝一日欲往视高煦左右止之不听及至熟视久之高煦出不意伸一足勾帝仆地左右亟扶起乃命壮士舁铜缸覆之缸约重三百斤高煦项负之辄动帝命积炭缸上燃之逾时火炽铜镕高煦死诸子并死按列朝诗集高煦太宗第二子倚恃靖难功倾动东朝太宗几为所惑宣德八年发兵反锁絷逍遥城以铜釭镕炭负之而死煦在藩邸拟古感兴诗二十八篇其臣僚镂版行之盛称其英资睿智雄才盖世合二圣之规模成一代之制作盖其夺嫡深谋颇见于此而史称其日事游嬉不肯学问史家严词溢恶或未可尽信也　　赵简王高燧
按明外史本传赵简王高燧成祖第三子母文皇后永乐二年封洪熙元年就藩彰德自负有靖难功密与汉王高煦谋夺嫡时时谮太子于是太子宫寮多得罪有系狱死者永乐二年居守北京恣行不法七年帝闻之大怒诛其长史顾晟褫高燧冠服以太子力解得免择国子司业赵亨道董子庄为长史辅导之高燧稍改行二十一年五月帝不豫护卫指挥孟贤等结钦天监官王射成及内侍养子造伪诏俟晏驾诏从中下立赵王总旗王瑜有姻家高以正者为贤等画谋谋定告瑜瑜上变帝曰岂应有此立捕贤得所造诏诛贤射成以正及内侍诸养子升瑜辽海卫千户高燧大惧复稍稍敛戢仁宗即位加汉赵二王岁禄二万石通前三万石封王长子瞻&amp;#为赵世子次瞻塙为安阳王宣宗初即位赐田园八十顷高煦反为帝擒归班师至单桥陈山迎驾遂言曰赵王与高煦共谋逆久矣今宜藉此兵威移指彰德擒赵王否则赵王反侧不自安异日复劳圣虑帝以问杨士奇士奇争不可山又诣尚书蹇义夏原吉邀二人其请帝曰先帝友爱二弟甚汉王自绝于天朕不敢赦赵王反形未着朕终不忍负先帝也高煦至京亦言尝遣骆指挥阮内使与赵通谋帝以其词及群臣章遣广平侯持示高燧高燧大惧乃请还常山中护卫及群牧所仪卫司官军校帝命收其所还护卫而与之仪卫司宣德六年薨世子瞻&amp;#先卒弟惠王瞻塙嗣景泰五年薨子悼王祈镃嗣天顺四年薨子靖王见灂嗣　　镇平王有爌
按明外史本传镇平王有爌周定王第八子嗜学工诗兼通书画骑射蹴踘诸伎靡所不习一日读中庸默有悟解作道统论数万言又采历代公族贤者自夏五子迄元真金百余人作贤王传若干卷有德善斋诗集按藩献记有爌周定王第八子也母周夫人建文庚辰八月生王于云南蒙化病不能乳陈夫人解簪珥赎乳之文皇帝即位复定王封王方数岁封镇平寿七十三薨子荣庄王子堠嗣音取羊
乳汁也

　　楚庄王孟烷
按明外史楚昭王传庄王孟烷楚昭王桢子也永乐二十二年袭封宣德中平江伯陈瑄密奏湖广东南大藩襟带湖湘控引蛮越人民蕃庶商贾辐聚楚设三护卫自始封至今生齿日繁兵强国富护卫之官交姻连娅小人行险或生邪心陛下选其精锐以转漕为名俟至京师因而留之可无后患帝曰楚无过不可孟烷闻之惧请纳两护卫自留其一帝劳而听之正统四年薨子宪王季堄嗣按藩献记孟烷仁厚博洽能文章深有智虑在位十六年正统四年薨　　肃康王瞻焰
按明外史肃庄王传康王瞻焰肃庄王子也永乐十七年袭封宣德八年上二护卫府中被盗为榜募告捕者御史言其非制罪长史杨威瞻焰又请加岁禄宣宗曰洪武永乐间岁禄不过五百石庄王不言者以朝廷念远地难转输故也仁考即位加五百石矣朕守祖制不敢违正统元年上言甘州旧邸改都司而先王坟园尚在乞禁伐近邸林木从之天顺三年上马五百匹备边予直不受帝强予之天顺八年薨子简王禄埤嗣成化十五年薨子恭王贡錝嗣嘉靖十五年薨孙定王弼桄嗣　　辽王贵烚
按明外史辽简王传贵烚辽简王植子也永乐二十二年袭封正统元年府臣乞加禄帝曰简王得罪朝廷成祖特厚贷仁宗朝加禄得支二千石宣宗又给旗军三百人亲亲已至王素乖礼度府臣不匡正顾为王请乎不许三年巡抚侍郎吴政奏王不友诸弟待庶母寡恩捶死长史杜述居国多过召讯京师尽得其淫秽黩伦凶暴诸不法事废为庶人守简王园贵烚为王十五年废正统十四年卒弟肃王贵燰嗣成化七年薨子靖王豪&amp;#嗣世子恩卒豪&amp;#请以其妃妾殉宪宗不许十四年薨子惠王恩嗣　　平凉恭王冲
按明外史韩宪王传恭王冲韩宪王松子也永乐五年宪王薨冲嗣时成祖已割弃三卫地开原逼塞不可居二十二年改封平凉仁宗即位召冲与弟襄陵王冲秋乐平王冲&amp;#入朝各献诗颂仁宗嘉悦赐金币有差宣宗初请徙江南不许请蠲护卫屯租建邸第许之遣主事毛俊经度并建襄陵乐平二邸及岷州广福寺陕西守臣言岁歉请辍工帝令缮王宫罢建寺役平凉接边侥间谍充斥冲习边鄙利弊正统初上书极言边事赐书褒答五年薨子怀王范圯嗣九年薨弟靖王范嗣景泰元年薨子惠王征钋嗣按藩献记平凉恭王冲韩宪王子也宪王始封开原未之国而薨永乐八年王袭爵二十二年出封平凉平凉北接边侥间谍数充斥境上王习见边防利害扼腕愤邑正统元年上书极言时事英庙报曰承谕边计至悉足见叔祖惓惓以宗社国家为心深思远虑虽古贤王不是过也赐玺书慰劳并金币正统五年薨薨后九年而有土木之变　　襄陵庄穆王冲秋
按明外史韩宪王传襄陵王冲秋宪王第二子忠孝有至性母病吁北辰刲股和药病良已及卒终丧毁瘠每展墓必率子孙躬畚锸培冢先后玺书褒美者六卒谥庄穆子范址服其教敏学笃行母荆罹危疾亦刲股肉和汤进之愈其后五世同居门内雍肃嘉靖十一年以羊酒文币韩诸王以襄陵家法为第一王孙征&amp;#病卒聘杜氏未婚父母谋改聘杜不可愿归征&amp;#家志操甚厉诏赐旌表按藩献记襄陵庄穆王冲秋韩宪王第二子也孝友笃至过人母尝病甚王吁北辰下刲股为药进焉母病顿愈王尝愤边裔凭陵华夏成化六年夏上书请率子婿首击贼以报国自&amp;#玺书褒予成化十三年薨寿七十七子范址嗣爵是为襄陵恭惠王恭惠亦敏学笃行恭惠之子征钤是为安穆王安穆之子偕浰是为端和王端和之子旭橦是为懿简王自庄穆至于懿简五世同居言必及义雍雍肃肃皆以孝友相师嘉靖十一年四月上嘉其亲睦遣书褒之以羊酒文币　　乐平王冲焚
按藩献记乐平王冲焚者韩宪王之三子也博学好修言动必由典礼居常自谓非读书不乐成化中年逾七十犹手不释卷韩王偕灊疏其行于朝乞赐褒嘉以风宗室上特诏奖焉成化二十年王年登八十上再诏存问语意甚温谓其年高德劭轶汉东平王远甚于成化二十二年薨谥曰定肃孙征铔嗣爵　　唐靖王琼烃按明外史唐定王传靖王琼烃定王桱长子永乐十三年袭封综核有矩矱为成祖所喜入朝五日三召见宣德元年薨妃高氏未册而王卒自经以殉诏封靖王妃弟宪王炟嗣成化十一年薨世子芝&amp;#先卒谥悼简弟庄王芝址嗣按藩献记唐定王讳琼烃定王世子也资性明达善综核名实动中法程永乐十九年嗣爵时年十九以才器卓荦甚为文皇帝所礼永乐二十一年入朝京师五日之间凡三接见焉选妃郏人高盘女未婚宣德元年十月朔王薨高氏闻之遂自经以卒守臣上其事诏嘉高氏志节特命追封唐靖王妃赐祭治丧如制合葬紫山　　伊简王颙炔
按明外史伊厉王传简王颙炔厉王子也永乐十二年袭封纵中官扰民洛阳人苦之河南知府李骥稍持以法颙炔诬骥他事宣宗逮治骥已而释之治王左右英宗时上表文不恭屡被谯让天顺六年薨世子上洛王勉堡先卒世孙悼王諟&amp;#嗣追封勉堡安王成化十一年薨弟定王諟&amp;#嗣　　靖江悼僖王赞仪
按明外史靖江王传悼僖王赞仪靖江王守谦子守谦薨赞仪幼命为世子洪武三十年遣省秦晋燕周楚齐蜀湘代肃辽庆谷十三王自湘楚入蜀历陜东西抵河南山西北平东至大宁辽阳还自山东使知亲亲之义熟山川险易习劳苦赞仪恭慎好学永乐初之藩使萧用道为长史用道善辅正王亦敬礼之薨谥悼僖初给银印宣德中改用金涂子佐敬嗣　　郑靖王瞻&amp;#按明外史本传仁宗十子长宣宗郑王瞻&amp;#仁宗第二子母李贤妃永乐二十二年以皇孙封同襄王居守宣德四年就藩凤翔正统八年迁怀庆留京邸明年就藩瞻&amp;#暴厉数毙人杖下英宗以御史周瑛为长史稍戢成化二年薨谥曰靖王子祈嗣　　蕲献王瞻垠
按明外史本传蕲王瞻垠仁宗第三子母氏无考初封静乐王永乐十九年薨谥庄献仁宗即位追谥献无后　　越靖王瞻墉
按明外史本传越王瞻墉仁宗第四子母昭皇后永乐二十二年封衢州未之藩宣宗赐昌平县庄田宣德二年薨谥曰靖王妃吴氏殉谥贞惠无后　　襄宪王瞻墡
按明外史本传襄王瞻墡仁宗第五子母昭皇后永乐二十二年封仁宗崩监国宣宗征汉留守敬恪有令誉宣德四年就藩长沙正统元年徙襄阳七年来朝英宗北狩诸王中瞻墡最长且贤众望颇属太后命取襄国金符入宫不果召而瞻墡上书太后请立英宗世子令郕王监国募勇智士迎銮书至景帝立数日矣英宗还京师居南内又上书景帝宜旦夕省膳问安率群臣朔望见无忘恭顺英宗复辟石亨等诬戮于谦王文有迎立外藩语帝颇疑瞻墡久之从宫中得瞻墡所上二书而金符固在太后阁中乃赐书召瞻墡比二书于金縢入朝宴便殿避席请曰臣过汴汴父老遮道言按察使王概贤以诬逮诏狱愿皇上加察帝立出概命为大理卿数请反国赐护卫旗手鹰坊司且令宫殿制如黄厔瞻墡踧踖谢不敢帝称善亲送至午门外握手泣别瞻墡拜帝亦拜瞻墡逡巡复拜如是者再帝曰叔父欲何言顿首曰万方望治如饥渴愿省刑薄敛帝拱谢曰敬受教目送瞻墡出端门乃还四年复入朝帝为制岘山汉水赋及襄阳四时歌亲饯之卢沟桥六年又召以老辞岁时存问礼遇之盛诸藩所未有也成化十四年薨谥曰宪王世子祈镛嗣弘治元年薨谥曰定王子见淑嗣三年薨谥曰简王子佑材嗣按藩献记襄宪王瞻墡仁宗皇帝第五子也天资明睿通诗书及春秋宣德四年八月封之国长沙正统元年七月改封襄阳成化十四年薨寿七十三　　荆宪王瞻堈按明外史本传荆王瞻堈仁宗第六子母张顺妃永乐二十二年封宣德四年就藩建昌宫中有巨蛇蜿蜒自梁垂地或&amp;#王座瞻堈大惧请徙正统十年徙蕲州景泰二年上书请朝上皇不许四年薨谥曰宪王世子祈镐嗣天顺五年薨谥曰靖王靖王三子长见潚嗣　　淮靖王瞻墺
按明外史本传淮王瞻墺仁宗第七子母李贤妃永乐二十二年封宣德四年就藩韶州正统元年徙饶州十一年薨谥曰靖王子祈铨嗣弘治十五年薨谥曰康王世子见早卒无子弟清江王见淀子佑棨嗣　　滕怀王瞻垲
按明外史本传滕王瞻垲仁宗第八子母郭贵妃永乐二十二年封云南未之藩宣德元年卒谥曰怀王无后　　梁庄王瞻&amp;#
按明外史本传梁王瞻&amp;#仁宗第九子母郭贵妃永乐二十二年封宣德四年就藩居郢邸襄王瞻墡自长沙徙襄阳道安陆与瞻&amp;#留连不忍去濒别瞻&amp;#恸曰兄弟不复更相见奈何左右皆泣下正统元年言府卑湿乞更爽垲地帝诏郢中岁歉俟有秋理之竟不果&amp;#何薨正统六年也谥曰庄王无子封除梁故得
宅园湖后皆赐襄王及睿宗封安陆尽得
梁郢邸田供二王祠祀
　　卫恭王瞻埏
按明外史本传卫王瞻埏仁宗第十子与滕梁同母永乐二十二年封怀庆幼善病宣宗抚爱之未就藩凡郊社陵庙礼命摄祀孝谨好学以贤闻正统三年薨谥曰恭王妃杨以死殉赐谥贞烈无子封除　　秦怀王志均按明外史秦愍王传怀王志均秦愍王樉之孙僖王志堩之庶兄也志堩无子志均嗣封请长兴侯耿炳文故宅处诸弟宣德元年薨妃张氏未婚入宫守服　　蜀靖王友堉按明外史蜀献王传靖王友堉蜀献王椿孙也椿世子悦&amp;#早卒永乐二十一年友堉嗣王初华阳王悦&amp;#谋夺嫡椿觉之会有他过杖之百将械于朝友堉为力请得释椿之薨友堉方在京师悦&amp;#窃王帑友堉不问悦&amp;#更诬奏友堉成祖召入讯之会帝崩仁宗察其诬命归藩召悦&amp;#悦&amp;#犹执奏仁宗扺其章于地迁之武冈其后复迁澧州宣德五年总兵官陈怀言蜀邸以炮警夜非制乃罪其官属削护卫三之一宣德六年薨妃李氏侍姬黄皆自经以殉无子弟僖王友嗣九年薨　　庆成温穆王锺镒
按明外史晋恭王传庆成庄惠王济炫子恭僖王美埥薨子锺镒嗣长子奇浈尝代父理府事棰死无辜七人夺冠带久之更以孝闻锺镒薨谥温穆子奇浈嗣　　周宪王有炖
按明外史周定王传宪王有炖周定王橚长子也博学善书为世子时刻东书堂帖制乐府新声大梁人歌之弟汝南王有数讦有炖宣宗为书谕之有与弟新安王有&amp;#乃诈为祥符王有爝与赵王书辞甚悖置彰德城外都指挥王友得书以闻宣宗逮友讯无迹召有爝至曰必有为此书讯之具服有少与高煦善建文中尝诬定王反靖难后定王请诛之成祖不忍徙之大理定王老始归有&amp;#喜食生人肝脑薄暮伺人于门掠而杀之其邸前日未晡行迹为断至是并免为庶人正统四年有炖薨无子妃巩氏及夫人施氏欧氏陈氏张氏韩氏李氏皆殉死英宗谥妃贞烈六夫人贞顺厚葬之弟简王有爝嗣景泰三年薨子靖王子垕嗣七年薨弟懿王子&amp;#嗣成化二十一年薨子惠王同镳嗣弘治十一年薨世子安未袭封而卒孙恭王睦嗣按列朝诗集有炖周定王之长子高皇帝之孙也洪熙元年袭封景泰三年薨在位二十八年谥曰宪王遭世隆平奉藩多暇勤学好古留心翰墨集古名迹十卷手自临摹勒石名东书堂集古法帖历代重之制诚斋乐府传奇若干种音律谐美流传内府至今中原弦索多用之李梦阳汴中元宵绝句云中山孺子倚新妆赵女燕姬总擅场齐唱宪王新乐府金梁桥外月如霜由今日思之东京梦华之感可胜道哉王诗有诚斋录新录诸集传于世如春日云深巷日斜巢燕急小楼风静落花闲春夜云彩槛露浓垂柳湿珠帘风静落花香秋夜云梧桐露滴鸳鸯瓦杨柳风寒翡翠堂牡丹亭书景云莺归小院穿青柳燕蹴飞花过粉墙日暮云林鸠唤友常知雨海燕将雏不避人云林清趣云采药一僧云外去巢松双鹤雨中还送人云南浦断虹收雨去西风新雁带霜来漫兴云南国音书归雁尽西园风雨落花愁和王长史云采得药苗还竹径着残棋子坐花阴红心驿云枕上梦回莺语滑&amp;#前风定柳阴凉横堤晚望云神如秋水十分净心似中原万里平皆风华和婉沨沨乎盛世之音也　　蜀和王悦
按明外史蜀献王传靖王友堉无子以弟僖王友嗣宣德九年薨献王第五子和王悦由保宁王嗣天顺五年薨继妃徐年二十六不食死谥静节子定王友垓嗣七年薨子怀王申&amp;#嗣成化七年薨弟惠王申凿嗣弘治六年薨子昭王宾瀚嗣正德三年薨子成王让栩嗣　　襄垣王逊燂
&lt;/div&gt;
    &lt;div class="pagination"&gt;
&lt;a href="官常典宗藩部_page52.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典宗藩部_page48.html"&gt;48&lt;/a&gt;&lt;a href="官常典宗藩部_page49.html"&gt;49&lt;/a&gt;&lt;a href="官常典宗藩部_page50.html"&gt;50&lt;/a&gt;&lt;a href="官常典宗藩部_page51.html"&gt;51&lt;/a&gt;&lt;a href="官常典宗藩部_page52.html"&gt;52&lt;/a&gt;&lt;span class="current-page"&gt;53&lt;/span&gt;&lt;a href="官常典宗藩部_page54.html"&gt;54&lt;/a&gt;&lt;a href="官常典宗藩部_page55.html"&gt;55&lt;/a&gt;&lt;a href="官常典宗藩部_page56.html"&gt;56&lt;/a&gt;&lt;a href="官常典宗藩部_page57.html"&gt;57&lt;/a&gt;&lt;a href="官常典宗藩部_page54.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
