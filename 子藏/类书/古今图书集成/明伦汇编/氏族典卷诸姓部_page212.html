<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 212 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 212 页/共 899 页</h1>
    <div class="content">　元姓部列传三
　　北魏三
　　元瑞
按魏书秦明王传秦明王翰子仪仪子干干子祯祯第五子瑞初瑞母尹氏有娠致伤后昼寝梦一老翁具衣冠告之曰吾赐汝一子汝勿忧也寤而私喜又问筮者筮者曰大吉未几而生瑞祯以为协梦故名瑞字天赐位太中大夫卒赠太常卿　　元寿乐
按魏书长乐王传长乐王寿乐章帝之后也位选部尚书南安王改封长乐王高宗即位寿乐有援立功拜太宰大都督中外诸军录尚书事矜功与尚书令长孙渴侯争权并伏法　　元郁
按魏书顺阳公传顺阳公郁桓帝之后也少忠正亢直初以羽林中郎内侍勤干有称高宗时位殿中尚书从高宗东巡临海以劳赐爵顺阳公高宗崩乙浑专权隔绝内外百官震恐计无所出郁率殿中卫士数百人从顺德门入欲诛浑浑惧逆出问郁曰君入何意郁曰不见天子群臣忧惧求见主上浑窘怖谓郁曰今大行在殡天子谅暗故未接百官诸君何疑遂奉显祖临朝后浑心规为乱朝臣侧目郁复谋杀浑为浑所诛显祖录郁忠正追赠顺阳王谥曰简　　元目辰按魏书宜都王传宜都王目辰桓帝之后也初以羽林郎从太祖南伐至江高宗即位以劳累迁侍中尚书左仆射封南平公乙浑之谋乱也目辰与兄郁议欲杀浑事泄被诛目辰逃隐得免显祖传位有定策勋高祖即位迁司徒封宜都王除雍州刺史镇长安目辰性亢直耿介不为朋党朝臣咸惮之然好财利在州政以贿成有罪伏法爵除　　元兴都
按魏书武卫将军谓传谓子乌真乌真子兴都聪敏刚毅高宗时为河间太守赐爵乐城子为政严猛百姓惮之显祖初以子丕贵重进爵乐城侯谢老归家显祖益礼之赐几杖服物致膳于第其妻娄氏为东阳王太妃卒追赠定州刺史河间公谥曰宣子提袭父侯爵　　元道符
按魏书东平王传东平王翰子道符袭爵中军大将军显祖践阼拜长安镇都大将皇兴元年谋反司马段太阳讨斩之传首京师　　元提
按魏书临淮王传临淮王谭子提袭为梁州刺史以贪纵削除加罚徙配北镇久之提子员外郎颍免冠请解所居官代父边戍高祖不许后诏提从驾南伐至洛阳参定迁都之议寻卒以预参迁都功追封长乡县侯世宗时赠雍州刺史谥曰懿　　元嘉
按魏书广阳王传广阳王建闾子嘉少沉敏喜愠不形于色兼有武略高祖初拜徐州刺史甚有威惠后封广阳王以绍建闾后高祖南伐诏嘉断均口及将大渐遗诏以嘉为尚书左仆射与咸阳王禧等辅政迁司州牧嘉表请于京四面筑坊三百二十各周一千二百步乞发三正复丁以充兹役虽有暂劳奸盗永止诏从之拜卫大将军尚书令除仪同三司后迁司空转司徒嘉好立功名有益公私多所敷奏帝雅委付之爱敬人物后来才俊未为时知者侍坐之次转加谈引时人以此称之薨赠侍中太保谥曰懿烈　　元法寿按魏书阳平王传阳平王熙子他他子锺葵早卒长子法寿侍御中散累迁中散大夫出除龙骧将军安州刺史法寿先令所亲微服入境观察风俗下车便大行赏罚于是境内肃然更满还朝吏人诣阙欣乞肃宗嘉之诏复州任后征为太中大夫加左将军迁平东将军光禄大夫建义初于河阴遇害赠车骑将军相州刺史　　元和
按魏书河南王传河南王曜子提提子平原平原子和字善意鉴薨之后与鉴子伯宗竞求承袭尚书令肇奏和太和中出为沙门让爵于鉴鉴后以和子显年在弱冠宜承基绪求逊王爵以归正嗣先朝诏终鉴身听如其请鉴既薨逝和求袭封谨寻诏旨听传子显不许其身和先让后求有乖道素请令伯宗承袭世宗诏曰和初以让鉴而鉴还让其子交让之道于是乎着其子早终可听和袭寻拜谏议大夫兼太子率更令转通直散骑常侍兼东中郎将肃宗时出为辅国将军凉州刺史坐事免久之除东郡太守正光四年薨赠安东将军相州刺史　　元鉴
按魏书河南王传和弟鉴字绍达少有父风颇览书传沉重少言宽和好士拜通直散骑常侍寻加冠军将军守河南尹车驾南伐以鉴为平南将军还除左卫将军出为征卤将军齐州刺史世宗初以本将军转徐州刺史属徐兖大水民多饥馑鉴表加赈恤民赖以济萧衍角城戍主柴庆宗以城内附鉴遣淮阳太守吴秦生率兵千余赴之衍淮阴援军已来断路秦生屡战破之乘胜而进遂&#角城年四十二薨赠大将军齐州刺史谥曰悼王长子伯宗员外郎次仲渊兰陵太守并早卒仲渊弟季伟武定中太尉中兵参军　　元荣
按魏书河南王传鉴弟荣字生高祖时直寝从驾征新野终于羽林监　　元亮
按魏书河南王传荣弟亮字辟邪威远将军羽林监卒赠河间太守　　元馗
按魏书河南王传亮弟馗字道明太尉府行参军司徒掾镇远将军太仆少卿出除安西将军东秦州刺史建义初卒于州赠征东将军青州刺史　　元纂
子
伯和

按魏书广平王传广平王连无子以浑继浑薨子霄袭霄薨子纂袭纂亦有誉于时除恢武将军进平西将军领西中郎将出为安北将军平州刺史景明元年薨于平城子伯和袭永平三年薨赠散骑侍郎谥曰哀王　　元继
按魏书京兆王传京兆王子根薨无子显祖以继为根后继字世仁袭封江阳王加平北将军高祖时除使持节安北将军抚冥镇都大将转都督柔元抚冥怀荒三镇诸军事镇北将军柔元镇大将入为左卫将军兼侍中又兼中领军留守洛京寻除持节平北将军镇摄旧都高车酋帅树者拥部民反叛诏继都督北讨诸军事继表请推捡斩首一人自余加以慰喻高祖善之顾谓侍臣曰江阳良足大任也车驾北巡至邺而高车悉降恒朔清定世宗时除征卤将军青州刺史转平北将军恒州刺史入为度支尚书后大将军高肇伐蜀世宗以继为平东将军镇遏徐扬世宗崩班师及灵太后临朝继子先纳太后妹继除侍中领军将军又除特进骠骑将军继频表固让许之灵太后以子姻戚数与肃宗幸继宅置酒高会班赐有加寻加侍中骠骑大将军仪同三司徙封京兆王继疾患积年枕养于家每至灵太后与肃宗游幸于外时令扶入居守禁内及节庆宴飨皆力疾参焉迁司空公宽和容裕号为长者神龟末子乂得志转司徒公仍加侍中继以蕃王宿宦旧贵又居权重荣赫一世转太保太傅频让不许又遣使敦劝乃受之时执杀生之柄威福自己门生故吏遍于省闼拜受之日送者倾朝当世以为荣有识者为之致惧后除使持节侍中太师大将军录尚书事大都督节度西道诸军及出师之日车驾临饯倾朝祖送赏赐万计转太尉公寻诏班师继启求还复江阳诏从之黜继废于家初朱荣之为直寝也数以名马奉接以恩意荣甚德之建义初复以继为太师司州牧永安二年薨谥曰武烈　　元罗侯
按魏书京兆王传继弟罗侯迁洛之际以坟陵在北遂家于燕州之昌平郡内丰资产唯以意得为适不入京师有宾客往来者必厚相礼遣豪据北方甚有声称权重以罗侯不乐入仕就拜昌平太守正光末逆贼大俄佛保陷郡见害子景遵直寝太常丞　　元处真按魏书扶风公传扶风公处真烈帝之后也少以壮烈闻位殿中尚书赐爵扶风公委以大政甚见尊礼吐京胡曹仆浑等叛招引朔方胡为援处真与高凉王那等讨灭之性贪婪在军烈暴坐事伏法　　元乙斤
按魏书高凉王传高凉王孤孙度度子乙斤袭爵襄阳侯显祖崇旧齿拜外都大官甚见优重卒　　元那
按魏书高凉王传高凉王孤子斤斤子真乐真乐子礼礼子那袭爵拜中都大官骁猛善攻战正平初坐事伏法显祖即位追那功命子纥绍封薨　　元
按魏书高凉王传高凉王孤子斤斤子真乐真乐子陵陵子位柔元镇司马　　元平
按魏书高凉王传高凉王孤孙度度子乙斤乙斤子平字楚国袭世爵松滋侯以军功赐艾陵男卒　　元长生按魏书高凉王传平弟长生位游骑击将军卒孝庄时以子天穆贵盛赠司空　　元丕
按魏书武卫将军谓传谓子乌真乌真子兴都兴都子丕世祖擢拜羽林中郎从驾临江赐爵兴平子显祖即位累迁侍中丞相乙浑谋反丕以奏闻诏丕帅元贺牛益得收浑诛之迁尚书令改封东阳公高祖时封东阳王拜侍中司徒公寻迁太尉录尚书事时淮南王他淮阳王尉元河东王苟颓并以旧老见礼每有大事引入禁中乘步挽杖于朝进退相随丕他元三人皆容貌壮伟腰带十围大耳秀眉须鬓斑白百寮观瞻莫不祗耸唯苟颓小为短劣资望亦不逮之后例降王爵封平阳郡公求致仕诏不许及车驾南伐丕与广陵王羽留守京师帝北巡丕迁太傅录尚书事留守后又诏以丕为都督领并州刺史后诏以平阳畿甸改封新兴公子超举兵丕应连坐以先许不死之诏免死为太原百姓丕仕历六世垂七十年位极公辅而还为民庶然犹心恋京邑不能自绝人事寻诏以丕为三老景明四年薨年八十二诏赠左光禄大夫冀州刺史谥曰平长子隆先以反诛隆弟乙升超亦同诛超弟&#邕并有军功&#封新安县男邕封泾县男　　元陵
按魏书河间公传河间公齐长子陵袭爵陵性抗直天安初为乙浑所害　　元兰
按魏书河间公传陵弟兰以忠谨见宠高祖初赐爵建阳子卒于武川镇将　　元志
按魏书河间公传河间公齐子兰兰子志字猛略少清辩强干历览书传颇有文才为洛阳令不避强御高祖谓邢峦曰此儿竟可所谓王孙公子不镂自雕峦曰露竹霜条故多劲节非鸾则凤其在本枝也员外郎冯俊昭仪之弟恃势恣挝所部里正志令主吏收系处刑除官由此忤旨左迁太尉主簿俄为从事中郎车驾南征高祖微服观战所有箭欲犯帝志以身障之高祖便得免矢中志目因此一目丧明以志行州事世宗时除荆州刺史肃宗初兼廷尉卿后除扬州刺史赐爵建忠伯寻为雍州刺史莫折念生反诏志为西征都督讨之念生遣其弟天生屯龙口与志相持为贼所乘遂弃大众奔还岐州贼遂攻城刺史裴芬之疑城人与贼潜通将尽出之志不听城人果开门引贼&#志及芬之送念生见害前废帝初赠尚书仆射太保　　元苌
按魏书高凉王传高凉王孤孙度度子乙斤乙斤子平平子苌高祖时袭爵松滋侯例降侯赐艾陵伯苌性刚毅虽有吉庆事未尝开口而笑高祖迁都苌以代尹留镇除怀朔镇都大将因别赐苌酒虽拜饮而颜色不泰高祖曰闻公一生不笑今方隔山当为朕笑竟不能得高祖曰五行之气偏有所不入六合之间亦何事不有左右见者无不扼腕大笑世宗时为北中郎将带河内太守历位度支尚书侍中雍州刺史卒谥曰成　　元珍
按魏书高凉王传苌弟珍字金省袭爵艾陵男世宗时曲事高肇遂为帝宠昵彭城王勰之死珍率壮士害之后卒于尚书左仆射　　元大曹
兄子
洪威

按魏书高凉王传高凉王孤子斤斤子真乐真乐子礼礼子那那子大曹性愿直高祖时诸王非太祖子孙者例降爵为公以大曹先世让国功重高祖真乐勋着前朝改封太原郡公卒无子国除世宗又以大曹从兄子洪威绍恭谦好学为颍川太守有政绩孝静初在颍川聚众应关西齐献武王遣将讨平之　　元鸷按魏书高凉王传高凉王孤子斤斤子真乐真乐子陵陵子子鸷字孔雀容貌魁壮腰带十围为羽林队仗副高祖末以征讨有功赐爵晋阳男累迁领军畿部都督武泰元年朱荣至河阴杀戮朝士鸷与荣共登高冢俯而观之自此后与荣合元颢之逼也鸷从驾北迎既到河内欲入城鸷奏曰河内昼则闭门夜引驾入此之意趣难以测量本图有在愿便发迈帝从之前至长子以朱荣赴援除鸷车骑将军封华山王庄帝既杀尔朱荣荣从子兆为乱帝欲率诸军亲讨鸷与兆阴通乃劝帝曰黄河万仞宁可卒渡帝遂自安及兆入殿鸷又约止卫兵帝见逼京邑破皆由鸷之谋孝静初入为大司马加侍中鸷有武艺木讷少言性方厚每息直省闼虽暑月不解衣冠曾于侍中高岳之席咸阳王坦恃力使酒陵侮一坐众皆下之不敢应答坦谓鸷曰孔雀老武官何因得王鸷即答曰斩反人元禧首是以得之众皆失色鸷怡然如故兴和三年薨赠假黄钺尚书令司徒公　　元长乐按魏书安乐王传安乐王长乐皇兴四年封建昌王后改封安乐王长乐性凝重显祖器爱之承明元年拜太尉出为定州刺史鞭挞豪右顿辱衣冠多不奉法为人所患百姓诣阙讼其过高祖罚杖三十贪暴弥甚以罪征诣京师后与内行长乙肆虎谋为不轨事发赐死于家葬以王礼谥曰厉　　元略
按魏书广川王传广川王略延兴二年封位中都大官性明敏鞫狱称平太和四年薨谥曰庄　　元简
按魏书齐郡王传齐郡王简字叔亮太和五年封位中都大官简母沮渠牧犍女也简性貌特类外祖后为内都大官高祖尝与简俱朝文明太后于皇信堂简居帝之右行家人礼迁太保高祖仁孝以诸父零落存者唯简每见立以待之俟坐致敬问起居停简拜伏简性好酒不能理公私之事二十三年薨谥曰灵王世宗时改谥曰顺　　元若
按魏书河间王传河间王若字叔儒年十六未封而薨追封河间谥曰孝诏京兆康王子太安为后太安于若为从弟非相后之义废之以齐郡王子琛继　　元猛按魏书安丰王传安丰王猛字季烈太和五年封加侍中出为和龙镇都大将营州刺史猛宽仁雄毅甚有威略戎夷畏爱之薨于州赠太尉谥曰匡　　元颐
按魏书阳平王新成传阳平王新成长子安寿袭爵高祖赐名颐累迁怀朔镇大将都督三道诸军事北讨诏征赴京勖以战伐之事对曰当仰仗庙算使呼韩同渭桥之礼帝叹曰壮哉王言朕所望也未发遭母忧诏遣侍臣以金革敦喻既殡而发与陆睿集三道诸将议军途所诣于是中道出黑山东道趋士卢河西道向侯延河军过大碛大破蠕蠕颐入朝诏曰王之前言果不虚也后除朔州刺史及恒州刺史穆泰谋反遣使推颐为主颐密以状闻泰等伏诛帝甚嘉之世宗景明六年薨于青州刺史谥曰庄王传国至孙宗引肃宗时坐杀叔父赐死爵除　　元衍
按魏书阳平王新成传颐弟衍字安乐赐爵广陵侯位梁州刺史表请假王以崇威重诏曰可谓无厌求也所请不合转徐州刺史至州病重帝敕徐成伯乘传疗疾差成伯还帝曰卿定名医赉绢三千匹成伯辞请受一千帝曰诗云人之云亡邦国殄瘁以是而言岂惟三千匹乎其为帝所重如此后卒于雍州刺史谥曰康侯衍性清慎所在廉洁又不营产业历牧四州皆有称绩亡日无敛尸具子畅　　元钦
按魏书阳平王新成传衍弟钦字思若位中书监尚书右仆射仪同三司钦色尤黑故时人号为黑面仆射钦淫从兄丽妻崔氏为御史中尉封回劾奏遇赦免寻除司州牧钦少好学早有令誉时人语曰皇宗略略寿安思若及晚年贵重不能有所匡益识者轻之钦曾托青州人高僧寿为子求师师至未几逃去钦以让僧寿僧寿性滑稽反谓钦曰凡人绝粒七日乃死始经五朝便尔逃遁去食就信实有所阙钦乃大惭于是待客稍厚后除司空公封巨平县公于河阴遇害赠假黄钺太师太尉公　　元太兴
按魏书京兆王传京兆王子推子太兴袭拜长安镇都大将以黩货削除官爵后除秘书监还复前爵拜统万镇将改封西河后改镇为夏州仍以太兴为刺史除守卫尉卿初太兴遇患请诸沙门行道所有资财一时布施乞求病愈名曰散生斋及斋后僧皆四散有一沙门方云乞斋余食太兴戏之曰斋食既尽唯有酒肉沙门曰亦能食之因出酒一斗羊脚一只食尽犹言不饱及辞出后酒肉俱在出门追之无所见太兴遂佛前乞愿向者之师当非俗人若此病得差即舍王爵入道未几便愈遂请为沙门表十余上乃见许时高祖南讨在军诏皇太子于四月八日为之下发施帛二千匹既为沙门更名僧懿居嵩山太和二十二年终子昴字伯晖袭薨　　元遥
按魏书京兆王传太兴弟遥字太原有器望以左卫将军从高祖南征赐爵饶阳男肃宗初累迁左光禄大夫仍领护军迁冀州刺史右光禄大夫时冀州沙门法庆自号大乘聚众杀阜城令破渤海郡杀害吏人刺史萧宝夤遣兼长史崔伯驎讨之败于煮枣城伯驎战没凶众遂盛所在屠灭寺舍斩戮僧尼焚烧经像云新佛出世除去旧魔诏以遥为使持节都督北征诸军事帅步骑十万以讨之法庆相率攻遥遥并击破之遥遣辅国将军张虬等率骑追掩讨破擒法庆并其妻尼惠晖等斩之传首京师后擒归伯戮于都市遥卒谥曰宣公　　元恒
按魏书京兆王传遥弟恒字景安粗涉书史恒以春秋之义为名不以山川表求改名芝历位太常卿中书监侍中后于河阴遇害赠太傅司徒公谥曰宣穆公　　元郁
按魏书济阴王传济阴王小新成子郁字伏生袭位开府为徐州刺史以黩货赐死国除　　元偃
按魏书济阴王传郁弟偃字仲琁位太中大夫卒　　元丽按魏书济阴王传偃弟丽字宝掌位兼宗正卿右卫将军迁光禄勋时秦州屠名王法智推州主簿吕苟儿为主号建明元年置立百官攻逼州郡泾州人陈瞻亦聚众自称王号圣明元年诏以丽为使持节都督秦州刺史与别驾杨椿讨之苟儿率众十余万屯孤山列据诸险围逼州城丽出击大破之便进军永洛贼徒逆战丽夜击走之行秦州事李韶破苟儿于孤山乘胜追奔三十里获其父母妻子斩贼王五人其余相继归降诸城之围亦悉奔散苟儿率其王公三十余人诣丽请罪椿又斩瞻丽因平贼之势枉掠良善七百余人世宗嘉其功诏有司不听追检拜雍州刺史为政严酷吏人患之迁冀州刺史入为尚书左仆射卒谥曰威　　元逞
按魏书汝阴王传汝阴王天赐子逞字万安卒于齐州刺史谥曰威　　元泛
按魏书汝阴王传逞弟泛字普安自元士稍迁营州刺史性贪残人不堪命相率逐之泛走平州后除光禄大夫宗正卿封东燕县男于河阴遇害　　元修义
按魏书汝阴王传汝阴王天赐第五子修义字寿安涉猎书传颇有文才为高祖所知自元士稍迁左将军齐州刺史为政宽和爱人在州四岁不杀一人迁秦州刺史累迁吏部尚书唯事货贿授官大小皆有定价二秦反假修义兼尚书右仆射西道行台行秦州事为诸军节度修义性好酒每饮连日遂遇风病神明昏丧虽至长安竟无部分之益元志败没贼东至黑水更遣萧宝夤讨之以修义为雍州刺史卒于州赠司空谥曰文子均位给事黄门侍郎　　元匡
按魏书广平王传广平王洛侯无子以阳平幽王子匡后之匡字建扶性耿介有气节高宗器之谓曰叔父必能仪刑社稷匡辅朕躬今可改名为匡以成克终之美世宗即位累迁给事黄门侍郎茹皓始有宠百寮微惮之世宗曾于山陵还诏匡陪乘又命皓登车皓褰裳将上匡谏止世宗推之令下皓恨匡失色当时壮其忠謇世宗亲政除肆州刺史匡既忤皓惧为所害廉慎自修甚有声绩迁恒州刺史征为大宗正卿河南邑中正后除度支尚书匡表引乐陵章武之例求绍洛侯封诏付尚书议尚书奏听袭封以明兴绝之义匡与尚书令高肇不平常无降下之色时世宗委政于肇朝廷倾惮唯匡与肇抗衡先是造棺置于厅事意欲舆棺诣阙论肇罪恶自杀切谏肇闻而恶之后因与太常刘芳议争权量遂与肇声色御史中尉王显奏匡请付廷尉治罪诏可有司奏匡诬肇处匡死刑世宗恕死降为光禄大夫又兼宗正卿出为兖州刺史肃宗初入为御史中尉匡严于弹纠始奏于忠次弹高聪等进号安南将军后加镇东将军匡每有奏请尚书令任城王澄时致执夺匡刚隘内遂不平先所造棺犹在僧寺乃复修事将与澄相攻澄颇知之后将赴省与匡逢遇驺卒相挝朝野骇愕澄因是奏匡罪状三十余条廷尉处以死刑诏付八座议特加原宥削爵除官三公郎中辛雄奏理之后特除平州刺史徙青州刺史寻为关右都督兼尚书行台遇疾还京孝昌初卒谥曰文贞后追复本爵改封济南王第四子献袭齐受禅爵例降　　元澄
按魏书任城王传任城王云长子澄字道镇少而好学及康王薨澄居丧以孝闻袭封加征北大将军高祖时蠕蠕犯塞加澄使持节都督北讨诸军事以讨之蠕蠕遁走又以氐羌反叛除都督梁益荆三州诸军事征南大将军梁州刺史仇池帖然西南款顺加侍中转征东大将军开府徐州刺史甚有声绩后征为中书令改授尚书令萧赜使庾荜来朝荜见澄音韵遒雅风仪秀逸谓主客郎张彝曰往魏任城以武着称今魏任城乃以文见美也时高祖意在谋迁召澄决之曰任城便是我之子房加抚军大将军太子少保又兼尚书左仆射从幸邺宫除吏部尚书及幸代车驾北巡留澄铨简旧臣澄品为三等量其优劣驾还洛京复兼右仆射坐公事免官寻兼吏部尚书恒州刺史穆泰在州谋反推朔州刺史阳平王颐为王颐表其状高祖召澄授节铜虎竹使符御仗左右仍行恒州事澄至即擒泰民情怡然车驾南伐留澄居守复兼右仆射寻除尚书右仆射萧宝卷遣其太尉陈显达入寇汉阳澄从驾南伐高祖崩澄受顾命世宗初有降人严叔懋告尚书令王肃遣孔思达潜通宝卷图为叛逆澄信之乃表肃将叛辄下禁止咸阳北海二王奏澄擅禁宰辅免官归第寻出为平西将军梁州刺史辞以母老除安东将军相州刺史复固辞改授安西将军雍州刺史寻征赴季秋讲武除都督淮南诸军事镇南大将军开府扬州刺史频表南伐世宗不许又辞母老乞解州任寝而不报加散骑常侍萧衍将张嚣之寇陷夷陵戍澄遣辅国将军成兴步骑赴讨大破之复夷陵嚣之遁走又遣长风戍主奇道显攻萧衍阴山戍破之斩其戍主梅兴祖仍引攻白&#戍又破之斩其宁朔将军吴道爽先是朝议有南伐之意以萧宝夤为东扬州刺史据东城陈伯之为江州刺史戍阳石以澄总督二镇授之节度至是勒兵进讨遇淮水暴长引归寿春转镇北大将军定州刺史除太子太保于时高肇当朝猜忌贤戚澄为肇间构常恐不全乃终日昏饮以示荒败肃宗幼冲朝野不安于忠等奏澄为尚书令于是众心忻服又加散骑常侍骠骑大将军寻迁司空加侍中俄诏领尚书令寻以疾患求解任不许萧衍于浮山断淮为堰以灌寿春乃除使持节大将军大都督南讨诸军事勒众十万将出彭宋寻淮堰自坏不行后迁司徒公神龟二年薨年五十三赠太傅领太尉公谥曰文宣王　　元嵩
按魏书任城王传澄弟嵩字道岳高祖时自中大夫迁员外常侍转步兵校尉大司马安定王休薨未及卒哭嵩便游田高祖闻而大怒诏免官后从平沔北累有战功除左中郎将兼武卫将军高祖南伐萧宝卷将陈显达率众拒战嵩身备三仗免冑直前将士从之显达奔溃斩获万计以功赐爵高平县侯世宗即位以武卫将军兼侍中出为平南将军荆州刺史既而除平北将军恒州刺史转平东将军徐州刺史又转安南将军扬州刺史萧衍将田道龙何景先等领卒三千规寇陆城嵩遣兼统军李叔仁等破之衍征卤将军赵革屯于黄口嵩遣军司赵炽往讨之先遣统军安伯丑潜师夜渡伏兵下蔡革率卒四千逆来拒战伯丑与下蔡戍主王虎等前后夹击大败之俘斩溺死四千余人统军李叔仁等夜袭硖石之贼又破之衍将姜庆真专据肥汭冠军将军曹天宝屯于鸡口军主尹明世屯东硖石嵩遣别将分击之俘斩大半于是威名大振后为苍头李太伯等同谋害嵩并妻穆氏及子世贤赠车骑将军领军谥曰刚侯　　元赡按魏书任城王传嵩弟赡字道周高祖时宗正少卿龙骧将军光州刺史散骑常侍左将军迁平东将军兖州刺史颇爱书史而贪暴好杀澄深耻忿之绝其往来有四子长子远尚书郎　　元英
按魏书南安王传南安王桢子英字虎儿性识聪敏博闻强记便弓马解吹笛微晓医术高祖时为平北将军武川镇都大将假魏公未几迁都督梁益宁三州诸军事安南将军领护西戎校尉仇池镇都大将梁州刺史高祖南伐为梁汉别道都将后大驾临锺离诏英率众备寇境上英以大驾亲动势倾东南汉中有可乘之会表求进讨高祖许之萧鸾将萧懿遣将交战攻围九十余日战无不克被敕班师以功迁安南大将军赐爵广武伯在仇池六载甚有威惠之称父忧解任高祖讨汉阳起英为左卫将军加前将军寻迁大宗正又转尚书仍本将军镇荆州萧宝卷将陈显达等寇荆州英连战失利车驾至南阳免英官爵世宗即位行徐州还复尚书广武伯萧宝卷遣将军陈伯之寇淮南司徒彭城王勰镇寿春以英为镇南将军率众讨之英未至贼已引退勰还诏英行扬州后以军功拜吏部尚书以前后军功进爵常山侯寻诏英使持节假镇南将军都督征义阳诸军事率众南讨大有战功世宗大悦改封中山王萧衍遣将军寇肥梁诏英使持节加散骑常侍征南将军都督扬徐二道诸军事率众十万讨之所在皆以便宜从事击破阴陵斩衍将二十五人及掳首五千余级又频破贼军于梁城斩其支将四十二人英于锺离城随水狭处营造浮桥至四月水盛破桥英及诸将狼狈奔走士众没者十有五六有司奏英经算失图案劾处死诏恕死为民后京兆王愉反英复王封除使持节假征东将军都督冀州诸军事英未发而冀州平时郢州治中督荣祖潜引萧衍军以义阳应之三关之戍并据城降衍诏英使持节都督南征诸军事英击擒其大将六人支将二十人还朝除尚书仆射永平三年英薨谥曰献武王　　元怡
按魏书南安王传英弟怡起家步兵校尉转城门校尉迁鄯善镇将所在贪暴为有司所纠逃窜得免延昌中卒庄帝初以朱荣妇兄超赠骠骑大将军太尉公雍州刺史扶风王　　元鸾
按魏书城阳王传城阳王长寿长子多侯早卒次子鸾字宣明始继叔章武敬王及兄卒还袭父爵身长八尺腰带十围以武艺着称频为北都大将高祖时拜外都大官又出为持节都督河西诸军事征西大将军领护西戎校尉凉州镇都大将后朝于京师会车驾南讨领镇军将军定都洛阳高祖幸邺诏鸾留守及开建五等食邑一千户除使持节征南大将军都督豫荆郢三州河内山阳东郡诸军事与安南将军卢渊李佐攻赭阳不克败退而还降为定襄县王后以留守之功还复本封除冠军将军河内太守转并州刺史世宗初除平东将军青州刺史后转安北将军定州刺史鸾爱乐佛道修持五戒不饮酒食肉积岁长斋缮起佛寺劝率百姓共为土木之劳公私费扰颇为民患正始二年薨谥怀王　　元彬
按魏书章武王传章武王太洛无子以南安惠王子彬为后彬字豹儿袭爵勇健有武用出为使持节都督东秦豳夏三州诸军事镇西大将军西戎校尉统万镇都大将朔州刺史以贪婪削封是时吐京反诏彬持节假平北将军行汾州事率并肆之众往讨之吐京平仍除征卤将军汾州刺史胡民去居等六百余人保险谋反扇动徒类彬请兵二万有司奏许之高祖大怒曰何有动兵马理也可随宜肃治若不能权方静帖必须大众者则先斩刺史然后发兵彬奉诏大惧率州兵讨平之太和二十三年卒赠以本官加散骑常侍　　元思誉
按魏书乐陵王传乐陵王胡儿无子显祖诏汝阴王天赐之第二子永全后之袭封后改名思誉高祖初蠕蠕犯塞以思誉为镇北大将军北征大都将出为使持节镇东大将军和龙镇都大将营州刺史转镇北将军行镇北大将军及穆泰阴谋不轨思誉知而不告恕死削封为庶人太和末还复其王封正始四年薨赠光州刺史谥曰密王　　元燮
按魏书安定王传安定王休子燮除下大夫世宗初袭拜太中大夫除征卤将军华州刺史后除征卤将军幽州刺史延昌四年薨赠本将军朔州刺史　　元愿平按魏书安定王传燮弟愿平清狂无行高祖末拜员外郎世宗初迁给事中悖恶日甚杀人劫盗公私咸患世宗以其戚近未忍致之于法乃免官禁之别馆馆名愁思堂冀其克念世宗崩愿平乃得出灵太后临朝以其暴乱不悛诏曰愿平志行轻疏每乖宪典可还于别馆依前禁锢久之解禁还家付师严加诲奖后拜通直散骑常侍前将军坐裸其妻王氏于其男女之前又强奸妻妹于妻母之侧御史中丞侯刚案以不道处死绞刑会赦免黜为员外常侍孝昌中卒　　元永平
按魏书安定王传愿平弟永平征卤将军南州刺史为城民华延明所害太昌初追赠使持节侍中都督定瀛幽三州诸军事卫将军定州刺史　　元珍平
按魏书安定王传永平弟珍平司州治中子叔遵员外散骑常侍　　元贵平
按魏书安定王传珍平弟贵平羽林监转射声校尉庄帝初除散骑常侍宗正少卿封东莱王邑百户除平北将军南相州刺史庄帝既杀尔朱荣加武卫将军兼侍中为河北山东慰劳大使至定州东北为幽州大都督侯渊所执送于晋阳后还洛前废帝时以本官行青州事属土民崔祖螭作逆贼徒甚盛围逼东阳一百余日贵平率城民固守又令将士开门交战大军救至遂擒祖螭等斩之还除车骑将军加散骑常侍迁左卫将军宗师又迁车骑大将军左光禄大夫仪同三司贵平人才险薄为出帝所信出为青州刺史又加骠骑大将军开府仪同三司为幽州大都督侯渊所害　　元昌
按魏书临淮王传临淮王谭子提提子昌字法显好文学居父母丧哀号孺慕悲感行人世宗时复封临淮王未拜而薨赠齐州刺史谥曰康王追封济南　　元孚按魏书临淮王传昌弟孚字秀和少有令誉侍中游肇并州刺史高聪司徒崔光等见孚咸曰此子当准的人物恨吾徒衰暮不及见耳累迁兼尚书右丞灵太后临朝宦者干政孚乃总括古今名妃贤后凡为四卷奏之迁左丞蠕蠕主阿那既得返国其人大饥相率入塞阿那上表请台赈给诏孚为北道行台诣彼赈恤孚持白虎幡劳阿那于柔元怀荒二镇间阿那众号三十万阴有异意遂拘留孚载以辒车日给酪一升肉一段每集其众坐孚东厢称为行台甚加礼敬阿那遂南过至旧京后遣孚等还因上表谢罪有司以孚事下廷尉丞高谦之云孚辱命处孚流罪后拜冀州刺史孚劝课农桑境内称为慈父邻州号曰神君先是州人张孟都张洪建马潘崔独怜张叔绪崔丑张天宜崔思哲等八家皆屯保林野不臣王命州郡号曰八王孚至皆请入城愿致死效力后为葛荣所陷为荣所执兄佑为防城都督兄子礼为录事参军荣欲先害子礼孚请先死以赎子礼叩头流血荣乃舍之又大集将士议其死事孚兄弟各诬己引过争相为死又孟都潘绍等数百人皆叩头就法请活使君荣曰此魏之诚臣义士也凡同禁五百人皆得免荣卒还除冀州刺史元颢入洛授孚东道行台彭城郡王孚封颢逆书送朝廷天子嘉之颢平封孚万年乡男永安末乐器残缺庄帝命孚监仪注后从出帝入关　　元深
按魏书广阳王传广阳王建闾子嘉嘉子深字智远袭爵肃宗初拜肆州刺史劫盗止息后为恒州刺史在州多所受纳政以贿成迁殿中尚书未拜坐淫城阳王徽妃于氏以王还第及沃野镇人破六韩拔陵反叛诏深为北道大都督受尚书令李崇节度及李崇征还深专总戎政先是别将李叔仁以拔陵来逼请求迎援深赴之前后降附二十万人既而鲜于修礼叛于定州杜洛周反于幽州其余降户遂欲推深为主深乃上书乞还京师令左卫将军杨津代深为都督以深为侍中右卫将军定州刺史城阳王徽与深有隙构之征为吏部尚书兼中领军后河间王琛等为鲜于修礼所败乃除深仪同三司大都督章武王融为左都督裴衍为右都督并受深节度深以兵士频经退散人无斗情连营转栅日行十里行达交津隔水而陈贼修礼与葛荣猜贰葛荣杀修礼自立北度瀛州深便率众北转荣东攻章武王融战败于白牛还深遂退走趋定州闻刺史杨津疑其有异志乃止于州南佛寺停三日夜乃召都督毛谥等六七人臂肩为约危难之际期相拯恤谥疑深意异乃密告津云深谋不轨津遣谥讨深深走出谥叫噪追蹑深与左右行至博陵郡界逢贼游骑乃引诣葛荣贼徒见深颇有喜者荣新自立内恶之乃害深庄帝追复王爵赠司徒公谥曰忠武　　元世遵
按魏书阳平王传阳平王熙子他他子吐万吐万子显显子世遵袭世宗时拜前军将军行幽州事兼西中郎将又行青州事寻迁骁骑将军出为征卤将军幽州刺史世遵性清和推诚化导百姓乐之肃宗时以本将军为荆州刺史寻加前将军初在汉阳复有声迹后颇行货贿散费边储由是声望有损沔南蛮首及襄阳民望入密信引世遵请以襄阳内附世遵表求赴应朝议从之诏加世遵持节都督荆州及沔南诸军事平南将军加散骑常侍余如故遣洛州刺史伊生冠军将军鲁阳太守崔模为别将率步骑二万受世遵节度军至汉水模等皆疑不渡世遵怒临之以兵模乃济而内应者谋泄为萧衍雍州刺史所杀筑门以自固模焚襄阳邑郭烧杀数万口会是夜大风雨雪模等班师士卒冻死十二三世遵及生模并坐免官后除散骑常侍平北将军定州刺史百姓安之孝昌元年薨于州赠散骑常侍征西将军雍州刺史谥曰康王　　元均
按魏书阳平王传世遵弟均字世平累迁通直常侍征卤将军以河梁立义之功封安康县开国伯食邑五百户除散骑常侍平东将军卒赠使持节征东将军青州刺史出帝时复赠骠骑大将军仪同三司冀州刺史均六子　　元禹
按魏书阳平王传均弟禹容貌魁伟起家司空参军转符玺郎太常丞镇远将军东海太守带峒峿戍主禹颇好内学每云晋地有福孝昌末遂诣朱荣建义元年与荣同入洛除中军将军金紫光禄大夫封鄄城县开国伯邑五百户为并州东面大都督镇乐平荣死之后为土民王恶毡起义杀之后赠征西将军雍州刺史　　元菩萨
按魏书阳平王传禹弟菩萨给事中卒赠济南太守　　元庆始按魏书阳平王传阳平王熙子他他子锺葵锺葵子法寿法寿子庆始大司农丞与父同时见害赠前将军广州刺史　　元庆遵
按魏书阳平王传庆始弟庆遵武定末瀛州骑府司马　　元庆智
按魏书阳平王传庆遵弟庆智美容貌有几案才着作佐郎司徒中兵参军卒于太尉主簿　　元谦
按魏书河南王传河南王曜子提提子平原平原子和和子谦字思义袭爵后拜前军将军征蛮都督庄帝初于河阴遇害赠散骑常侍征东大将军仪同三司相州刺史子攀袭齐受禅爵例降　　元昭
按魏书常山王传常山王遵子素素子陪斤陪斤子昭小字阿倪尚书张彝引兼殿中郎高祖将为齐郡王兰举哀而昭乃作宫悬高祖大怒诏曰阿倪愚騃谁引为郎于是黜彝白衣守尚书昭遂停废世宗时昭从弟晖亲宠用事稍迁左丞于忠执政昭为黄门郎又曲事之忠专权擅威枉陷忠贤多昭所指导也灵太后临朝为尚书河南尹聋而佷戾理务峭急所在患之寻出为雍州刺史在州贪虐大为人害后入为尚书谄事刘腾进号征西将军卒赠尚书左仆射纳货元所以赠礼优越　　元绍
按魏书常山王传昭弟绍字丑伦少聪慧迁尚书右丞绍断决不避强御世宗诏令检赵修狱以修幸因此遂加杖罚令其致死帝责绍不重闻绍曰修奸甚于董贤臣若不因衅除之恐陛下复被哀帝之名以其言正遂不罪焉及出广平王怀拜绍贺曰阿翁乃皇家之正直虽朱云汲黯何以仰过绍曰但恨戮之稍晚以为愧耳卒于凉州刺史　　元晖
按魏书常山王传常山王遵子素素子忠忠子晖字景袭少沈敏颇涉文史世宗即位拜尚书主客郎巡省风俗还奏事称旨为给事黄门侍郎再迁侍中领右卫将军虽无补益深被亲宠凡在禁中要密之事晖别奉旨藏之于柜唯晖入乃开其余侍中黄门莫有知者侍中卢昶亦蒙恩盼故时人号曰饿虎将军饥鹰侍中迁吏部尚书纳货用官皆有定价天下号曰市曹出为冀州刺史肃宗初征拜尚书左仆射诏摄吏部选事后诏晖与任城王澄京兆王愉东平王匡共决门下大事晖又上书论政要帝纳之晖颇爱文学招集儒士崔鸿等撰录百家要事以类相从名为科录凡二百七十卷上起伏羲迄于晋宋凡十四代晖疾笃表上之神龟元年卒赐东园秘器赠使持节都督中外诸军事司空公谥曰文宪　　元盛
按魏书常山王传常山王遵子素素子忠忠子盛字始兴袭爵位谒者仆射　　元寿兴
按魏书常山王传盛弟寿兴少聪慧好学世宗初为徐州刺史在官贪虐失于人心其从兄侍中晖深害其能因谮之于帝诏尚书崔亮驰驿检核寿兴恐不免乃令其外弟中兵参军薛修义将车十乘运小麦经其禁之旁寿兴因逾墙出修义以大木函盛寿兴其上加麦载之而出遂至河东匿修义家逢赦乃出见世宗自陈为晖所谮世宗亦更无所责初寿兴为中庶子时王显在东宫贱因公事寿兴杖之三十及显有宠为御史中尉奏寿兴在家每有怨言诽谤朝廷因帝极饮无所觉悟遂奏其事令帝注可直付寿兴赐死帝书半不成字当时见者亦知非本心但惧晖等威不敢申拔灵太后临朝三公郎中崔鸿上疏理寿兴诏追雪赠豫州刺史谥曰庄寿兴弟益生少亡　　元
按魏书京兆王传京兆王黎子根根无子以继为后继长子字伯&#小字夜叉世宗时拜员外郎灵太后临朝以妹夫除通直散骑侍郎妻封新平郡君后迁冯翊郡君拜女侍中以此意势日盛寻迁散骑常侍光禄少卿领尝食典御转光禄卿寻迁侍中加领军将军既在门下兼总禁兵深为灵太后所信委太傅清河王怿以亲贤辅政参决机事以恃宠骄盈志欲无限怿裁之以法遂与侍中刘腾密谋诬怿大逆杀怿遂与太师高阳王雍等辅政常直禁中肃宗呼为姨父自后专综机要巨细决之威振于内外百寮重迹相州刺史中山王熙抗表起义以讨为名不果见诛寻迁卫将军封其子亮平原郡开国公得志之后耽酒好色与夺任情政事怠惰纲纪不举州镇守宰多非其人灵太后微察知之密谋图丞相高阳王雍欲进言于肃宗而事无因会太后与肃宗南游洛水雍邀请车驾遂幸雍第日晏肃宗及太后至雍内室从者莫得而入遂定图之计后雍从肃宗朝太后乃进言曰臣不虑天下诸贼唯虑元虽曰不反谁见其心而不可不惧太后曰然元郎若忠于朝廷而无反心何故不去此领军以余官辅政闻之甚惧求去兵权后出宿遂解其侍中寻除名为民未几有人告及其弟爪谋反赐死于家太后犹以妺故复追赠侍中骠骑大将军仪同三司尚书令冀州刺史子亮袭祖爵齐受禅例降庶长子稚秘书郎中死之后遂亡奔萧衍　　元罗
按魏书京兆王传弟罗字仲纲以俭素着称起家司空参军事转司徒主簿领尝食典御散骑侍郎散骑常侍虽父兄贵盛而虚己谦退恂恂接物迁平东将军青州刺史当朝专政罗望倾四海于时才名之士王元景邢子才李奖等咸为其宾客从游青土时萧衍遣将寇边以罗行抚军将军都督青兖南青三州诸军事罢州入为宗正卿孝庄初除尚书右仆射东道大使出帝时迁尚书令寻除使持节骠骑大将军开府仪同三司梁州刺史罗既懦怯孝静初萧衍遣将围逼罗以州降死之后罗通妻时人秽之或云其救命之计也　　元爽
按魏书京兆王传罗弟爽字景&#少而机警尤为父所宠爱解褐秘书郎稍迁给事黄门侍郎金紫光禄大夫永熙二年卒赠使持节都督泾岐秦三州诸军事卫将军尚书左仆射秦州刺史谥曰懿爽子德隆武定末太子中庶子　　元爪
按魏书京兆王传爪字景邕给事中与兄乂同以罪诛

　芬姓部列传
　　周
　　芬贤
按郑樵通志晋大夫芬贤见战国策
　　芬质
按奇姓通质鲁大夫


　樊姓部汇考
左传
　　定公四年
定公四年刘文公合诸侯于召陵将长蔡于卫卫侯使祝佗私于苌弘曰闻诸道路不知信否若闻蔡将先卫信乎苌弘曰信蔡叔康叔之兄也先卫不亦可乎子鱼曰以先王观之则尚德也昔武王克商成王定之选建明德以藩屏周故周公相王室以尹天下于周为睦分鲁公以大路大旗夏后氏之璜封父之繁弱殷民六族条氏徐氏萧氏索氏长勺氏尾勺氏使帅其宗氏辑其分族将其类丑以法则周公用即命于周是使之职事于鲁以昭周公之明德分之土田陪敦祝宗卜史备物典策官司彝器因商奄之民命以伯禽而封于少&#之虚分康叔以大路少帛綪茷旃旌大吕殷民七族陶氏施氏繁氏锜氏樊氏饥氏终葵氏封畛土略自武父以南及圃田之北竟取于有阎之土以共王职取于相土之东都以会王之东搜聃季授土陶叔授民命以康诰而封于殷虚皆启以商政疆以周索后汉书
　　樊宏传
樊宏字靡卿南阳湖阳人也世祖之舅其先周仲山甫封于樊因而氏焉为乡里着姓郑樵通志
　　以邑为氏
周
邑

樊氏姬姓周太王之子虞仲支孙仲山甫为宣王卿士食采于樊曰樊侯因邑命氏其地一名阳樊今河南济源东南三十八里皮城是也以樊皮居之故名皮城又商人七族有樊氏仲尼弟子有樊迟鲁人盖其后也王圻续文献通考
　　同姓异派
</div>
    <div class="pagination">
<a href="氏族典卷诸姓部_page211.html">上一页</a><span>...</span><a href="氏族典卷诸姓部_page207.html">207</a><a href="氏族典卷诸姓部_page208.html">208</a><a href="氏族典卷诸姓部_page209.html">209</a><a href="氏族典卷诸姓部_page210.html">210</a><a href="氏族典卷诸姓部_page211.html">211</a><span class="current-page">212</span><a href="氏族典卷诸姓部_page213.html">213</a><a href="氏族典卷诸姓部_page214.html">214</a><a href="氏族典卷诸姓部_page215.html">215</a><a href="氏族典卷诸姓部_page216.html">216</a><a href="氏族典卷诸姓部_page217.html">217</a><span>...</span><a href="氏族典卷诸姓部_page213.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
