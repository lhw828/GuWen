<!DOCTYPE html>
<html>
 <head>
  <meta charset="utf-8"/>
  <title>
   氏族典卷诸姓部 - 第 202 页/共 899 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   氏族典卷诸姓部 - 第 202 页/共 899 页
  </h1>
  <div class="content">
   按魏书辽西公传辽西公意烈昭成子力真之子也先没于慕容垂太祖征中山弃妻子迎于井陉及平中原有战获勋赐爵辽西公除广平太守时和跋为邺行台意烈性雄耿自以帝属耻居跋下遂阴结徒党将袭邺发觉赐死　　元勃
按魏书辽西公传辽西公意烈弟勃善射御以勋赐爵彭城公卒陪葬金陵　　元纥罗
按魏书上谷公传上谷公纥罗神元皇帝之曾孙也初从太祖自独孤如贺兰部招集旧户得三百家与弟建议劝贺讷推太祖为主及太祖登王位纥罗常翼卫左右又从征伐有大功纥罗有援立谋特见优赏及即帝位与弟建同日赐爵为公卒　　元因
按魏书武陵侯传武陵侯因章帝之后也从太祖平中原以功封曲逆侯世祖时改爵武陵　　元颓
按魏书望都公传望都公颓昭帝之后也随太祖平中原赐爵望都侯世祖以颓美仪容进止可观使迎左昭仪于蠕蠕进爵为公卒　　元素延
按魏书曲阳侯传曲阳侯素延桓帝之后也以小统从太祖征讨诸部初定并州为刺史太祖之惊于柏肆也并州守将封窦真为逆素延斩之时太祖意欲抚悦新附悔参合之诛而素延杀戮过多坐免官中山平拜幽州刺史豪奢放逸左迁上谷太守后赐爵曲阳侯时太祖留心黄老欲以纯风化俗虽乘舆服御皆去雕饰咸尚质俭而素延奢侈过度太祖深衔之积其过因征坐赐死　　元比干
按魏书吉阳男传吉阳男比干太祖族弟也以司卫监讨白涧丁零有功赐爵吉阳男后为南道都将战没　　元吕
按魏书江夏公传江夏公吕太祖族弟也从世祖平凉州有功封江夏公位外都大官委以朝政大见尊重卒赠江夏王陪葬金陵　　元斤
按魏书高凉王传高凉王孤子斤失职怀怒构实君为逆死于长安太祖时以孤勋高追封高凉王谥曰神武　　元度
按魏书高凉王传高凉王孤孙度太祖初赐爵松滋侯位比部尚书卒　　元敦
按魏书西河公传西河公敦平文帝之曾孙也太祖初从征被坚执锐名冠诸将后从征中山所向无前太宗时拜中都大官世祖时进爵西河公宠遇弥笃卒子拨袭　　元乌真
按魏书武卫将军谓传谓子乌真膂力绝人随太祖征伐屡有战功官至巨鹿太守　　元泥
按魏书文安公传文安公泥国之疏族也性忠直壮烈有智画太祖厚遇之赐爵文安公拜安东将军卒　　元绍按魏书清河王传清河王绍天兴六年封凶狠险悖不遵教训好轻游里巷劫剥行人斫射犬豕以为戏乐太祖尝怒之倒悬井中垂死乃出太宗常以义方责之遂与不协恒惧其为变而绍母夫人贺氏有谴太祖幽之于宫将杀之会日暮未决贺氏密告绍曰汝将何以救吾绍乃夜与帐下及宦者数人逾宫犯禁左右侍御呼曰贼至太祖惊起求弓刀不获遂暴崩明日宫门至日中不开绍称诏召百寮于西宫端门前北面而立绍从门扇间谓群臣曰我有父亦有兄公卿欲从谁也王公已下皆惊愕失色莫有对者良久南平公长孙嵩曰从王群臣乃知宫车晏驾而不审登遐之状唯阴平公元烈哭泣而去于是朝野凶凶人怀异志肥如侯贺护举烽于安阳城北故贺兰部人皆往赴之其余旧部亦率子弟招集族人往往相聚绍闻人情不安乃出布帛班赐王公以下上者数百匹下者十匹先是太宗在外闻变乃还潜于山中使人夜告北新侯安同众皆响应太宗至城西卫士执送绍于是赐绍母子死诛帐下阉官宫人为内应者十数人其先犯乘舆者群臣于城南都街生脔割而食之绍时年十六　　元熙
按魏书阳平王传阳平王熙天兴六年封聪达有雅操为宗属所钦重太宗治兵于东部诏熙督十二军校阅甚得军仪太宗嘉之赏赐隆厚后讨西部越勤有功泰常六年薨时年二十三太宗哀恸不已赐温明秘器礼物备焉　　元曜
按魏书河南王传河南王曜天兴六年封五岁尝射雀于太祖前中之太祖惊叹焉及长武艺绝人与阳平王熙等并督诸军讲武众咸服其勇泰常七年薨时年二十二有七子　　元修
羯
儿

按魏书河间王传河间王修天赐四年封泰常元年薨无子世祖继绝世诏河南王曜之子羯儿袭修爵改封略阳后与永昌王健督诸军讨秃发保周于番和徙张掖民数百家于武威遂与诸将私自没入坐贪暴降爵为公后统河西诸军袭蠕蠕至于漠南仍复王爵加征西大将军正平初有罪赐死爵除　　元处文按魏书长乐王传长乐王处文天赐四年封聪辩夙成年十四泰常元年薨太宗悼伤之自小敛至葬常亲临哀恸陪葬金陵无子爵除　　元连
按魏书广平王传广平王连天赐四年封始光四年薨无子　　元黎
按魏书京兆王传京兆王黎天赐四年封神元年薨

　元姓部列传五
　　北齐
　　元坦
按北齐书元坦传坦祖魏献文皇帝咸阳王禧第七子禧诛后兄翼树等五人相继南奔故坦得承袭改封敷城王永安初复本封咸阳郡王累迁侍中孝武初其兄树见禽坦见树既长且贤虑其代己密劝朝廷以法除之树死竟不临哭坦历司徒太尉太傅加侍中太师录尚书事宗正司州牧虽禄厚位尊贪求滋甚卖狱鬻官不知纪极为御史劾奏免官以王归第寻起为特进出为冀州刺史专复聚敛性好畋渔入为太常齐天保初准例降爵封新丰县公除特进开府仪同三司坐子世宝与通直散骑侍郎彭贵平因酒醉诽谤妄说图谶有司奏当死诏并宥之坦配北营州死配所　　元斌
按北齐书元斌传斌字善集祖魏献文皇帝父高阳王雍从孝庄于河阴遇害斌少袭祖爵历位侍中尚书左仆射斌美仪貌性宽和居官重慎颇为齐文襄爱赏齐天保初准例降爵为高阳县公拜右光禄大夫二年从文宣讨契丹还至白浪河以罪赐死　　元孝友按北齐书元孝友传孝友祖魏太武皇帝兄临淮王彧无子令孝友袭爵累迁沧州刺史为政温和好行小惠不能清白而无所侵犯百姓亦以此便之孝友明于政理以法自守甚着声称然性无骨鲠善事权势为正直者所讥齐天保初准例降爵封临淮县公拜光禄大夫二年冬被诏入晋阳宫出与元晖业同被害　　元晖业
按北齐书元晖业传晖业字绍远魏景穆皇帝之元孙少险薄多与寇盗交通长乃变节涉子史亦颇属文而慷慨有志节历位司空太尉加特进领中书监录尚书事文襄尝问之曰比何所披览对曰数寻伊霍之传不读曹马之书晖业以时运渐谢不复图全唯事饮啖一日一羊三日一犊齐初降封美阳县公开府仪同三司特进晖业之在晋阳也无所交通居常闲暇乃撰魏藩王家世号为辩宗录四十卷行于世位望隆重又以性气不伦每被猜忌天保二年从驾至晋阳于宫门外骂元韶曰尔不及一老妪背负玺与人何不打碎之我出此言即知死也然尔亦讵得几时文宣闻而杀之　　元昭业
按北齐书元晖业传晖业弟昭业颇有学问位谏议大夫庄帝幸洛南昭业立于阊阖门外叩马谏帝避之而过后劳勉之位给事黄门侍郎卫将军右光禄大夫卒谥曰文侯　　元韶
按北齐书元韶传韶字世冑魏孝庄之侄避尔朱之难匿于嵩山性好学美容仪庄帝访而获焉袭封彭城王齐神武帝以孝武帝后配之历位太尉侍中录尚书司州牧进太傅齐天保元年降爵为县公韶性行温裕能自谦退临人有惠政好儒学礼致才彦爱林泉修第宅华而不侈文宣尝剃韶须&amp;#加以粉黛衣妇人服以自随讥元氏微弱比之妇女十年太史奏云今年当除旧布新韶幽于京畿地牢绝食啖衣袖而死　　元文遥
按北齐书元文遥传文遥字德远河南洛阳人魏昭成皇帝六世孙也五世祖常山王遵父晞有孝行父卒庐于墓侧而终文遥贵赠特进开府仪同三司中书监谥曰孝文遥敏惠夙成起家员外散骑常侍遭父丧服阕除太尉东合祭酒以天下方乱遂解官侍养隐于林虑山武定中文襄征为大将军府功曹齐受禅于登坛所受中书舍人宣传文武号令后忽被中旨幽执文宣后自幸禁狱执手愧谢即日起为尚书祠部郎中孝昭摄政除大丞相府功曹参军典机密及践祚除中书侍郎封永乐县伯参军国大事及帝大渐与平秦王归彦赵郡王睿等同受顾托迎立武成即位任遇转隆历给事黄门侍郎散骑常侍侍中中书监天统二年诏特赐姓高氏籍属宗正再迁尚书仆射进封宁都郡公侍中文遥历事三主明达世务每临轩多命宣敕号令文武声韵高朗发吐无滞然探测上旨时有委巷之言至后主嗣位赵郡王睿娄定远等谋出和士开文遥亦参其议由是出为西兖州刺史士开死自东徐州刺史征入朝竟不用卒　　元永
按北齐书元景安传景安父永少为奉朝请自积射将军为元天穆荐之于尔朱荣参立孝庄之谋赐爵代郡公加将军太中大夫二夏幽三州行台左丞持节招纳降户四千余家荣又启封永朝那县子邑三百户持节南幽州刺史加抚军将军天平初高祖以为行台左丞寻除颍州刺史又为北扬州刺史天保中征拜大司农卿迁银青光禄大夫依例降爵为干乡男大宁二年迁金紫光禄大夫　　元景安
按北齐书元景安传景安魏昭成五世孙也高祖虔魏陈留王景安沉敏有干局少工骑射善于事人释褐尔朱荣大将军府长流参军加宁远将军又转荣大丞相府长流参军高祖平洛阳领军娄昭荐补京畿都督父永启回代郡公授之加前将军太中大夫随武帝西入天平末大军西讨景安临阵自归高祖嘉之即补都督兴和中转领亲信都督邙山之役力战有功赐爵西华县都乡男代郡公如故世宗入朝景安随从在邺景安妙闲驰骋雅有容则每梁使至恒令对客骑射见者称善世宗嗣事启减国封分锡将士封石保县开国子邑三百户加安西将军又授通州刺史加镇西将军转子为伯增邑通前六百户天保初加征西将军别封兴势县开国伯带定襄县令赐姓高氏三年从破厍莫奚于代川转领左右大都督四年从讨契丹于黄龙领北平太守迁武卫大将军又转领左右大将军兼七兵尚书时初筑长城镇戍未立突厥强盛虑或侵边仍诏景安与诸军缘塞以备守督领既多且所部军人富于财物遂贿货公行显祖遣使推检同行诸人赃污狼籍唯景安纤毫无犯帝深嘉叹又转都官尚书加仪同三司食高平郡干又拜仪同三司干明元年转七兵尚书加车骑大将军皇建元年又兼侍中驰驿诣邺慰劳百司巡省风俗大宁元年加开府二年转右卫将军寻转右卫大将军天统初判并省尚书右仆射寻出为徐州刺史四年除豫州道行台仆射豫州刺史加开府仪伺三司武平三年进授行台尚书令封历阳郡王景安之在边州邻接他境绥和边鄙不相侵暴人物安之至武平末招慰生蛮输租赋者数万户六年征拜领军大将军入周以大将军大义郡开国公战没　　元景皓按北齐书元景安传景安父永永兄祚袭爵陈留王祚卒子景皓嗣天保初诸元帝室亲近者多被诛戮疏宗如景安之徒议欲请姓高氏景皓云岂得弃本宗逐他姓大丈夫宁可玉碎不能瓦全景安遂以此言白显祖乃收景皓诛之家属徙彭城　　元豫
按北齐书元景安传景安父永永弟种子豫字景豫美姿仪有器干永安中羽林监元颢入洛以守河内功赐爵永安君后为濮阳郡守魏彭城王韶引为开府谘议参军韶出镇定州启为定州司马及景安告景皓慢言引豫言相应和及问景皓与豫所列符同获免豫卒于徐州刺史　　元蛮
按北齐书元蛮传蛮魏太师江阳王继子肃宗元皇后之父也历光禄卿天保十年大诛元氏肃宗为蛮苦请因是追原之赐姓步六孤氏病卒　　元行恭
按北齐书元文遥传文遥子行恭美姿貌有父风兼俊才位中书舍人待诏文林馆齐亡阳休之等十八人同入关稍迁司勋下大夫隋开皇中位尚书郎坐事徙瓜州而卒　　元行如
按北齐书元文遥传文遥子行如亦聪慧早成武平末任著作佐郎　　元仁
按北齐书元景安传景安子仁武平末仪同三司武卫隋骠骑将军卒于丹阳太守　　北周
　　元定
按周书元定传定字愿安河南洛阳人也祖比颓魏安西将军务州刺史父道龙征卤将军巨鹿郡守定惇厚少言内沉审而外刚毅永安初从尔朱天光讨关陇群贼并破之除襄卤将军及贺拔岳被害定从太祖讨侯莫陈悦以功拜平远将军步兵校尉魏孝武西迁封高邑县男邑二百户从击潼关拔回洛城进爵为伯增邑三百户加前将军太中大夫以前后功累迁都督征东将军金紫光禄大夫帅都督增邑三百户邙山之役定奋&amp;#冲之杀伤甚众无敢当者论功为最十三年授河北郡守加大都督通直散骑常侍增邑通前一千户定有勇略每战必陷阵然未尝自言其功十五年迁使持节车骑大将军开府仪同三司进爵为公魏废帝二年以宗室进封建城郡王二年行周礼爵随例改封长湖郡公世宗初拜岷州刺史威恩兼济保定中授左宫伯中大夫久之转左武伯中大夫进位大将军天和二年陈湘州刺史华皎举州归梁梁主欲因其隙更图攻取乃遣使请兵诏定从卫公直率众赴之梁人与华皎皆为水军定为陆军至夏口而陈郢州坚守不下直令定率步骑数千围之陈遣其将淳于量徐度吴明彻等水陆来拒华皎败脱身归梁定既孤军悬隔进退路绝陈人乘胜逼之定乃且行且战欲趣湘州而湘州已陷徐度等知定穷迫遣使伪与定通和定许之于是与度等刑牲歃血解仗就船遂为度等所执送诣丹阳居数月忧愤发病卒子乐嗣　　元伟
按周书元伟传伟字猷道河南洛阳人也魏昭成之后少好学有文雅弱冠授员外散骑侍郎以侍从之劳赐爵高阳县伯大统初拜伏波将军度支郎中领太子舍人十一年迁太子庶子领兵部郎中寻拜东南道行台右丞十六年进位车骑大将军仪同三司以魏氏宗室进爵南安郡王邑五百户十七年除幽州都督府长史及尉迟迥伐蜀以伟为司录书檄文记皆伟之所为蜀平以功增邑五百户六官建拜师氏下大夫爵随例降改封淮南县公孝闵帝践祚除晋公护府司录世宗初拜师氏中大夫寻除陇右总管府长史加骠骑大将军开府仪同三司保定二年迁成州刺史伟政尚清静百姓悦附天和元年入为匠师中大夫转司宗中大夫六年出为随州刺史伟辞以母老不拜还为司宗寻以母忧去职建德二年复为司宗转司会中大夫兼民部中大夫迁小司寇四年以伟为使主报聘于齐是秋高祖亲戎东讨伟遂为齐人所执六年齐平伟方见释高祖以其久被幽絷加授上开府大象二年除襄州刺史进位大将军伟性温柔好虚静居家不治生业笃学爱文政事之暇未尝弃书谨慎小心与物无忤时人以此称之后以疾卒　　元修伯
按北齐书源彪传度支尚书元修伯魏文成皇帝之后清素寡欲明识理体历尚书郎治书侍御史司徒左长史数郡太守光州刺史所在皆着声绩及为度支忧国如家颇有裨益周朝授仪同大将军载师大夫以才干知名　　隋
　　元景山
按隋书元景山传景山字&amp;#岳河南洛阳人也祖燮魏安定王父琰宋安王景山少有器局干略过人周闵帝时从大司马贺兰祥击吐谷浑以功拜抚军将军其后数从征伐累迁仪同三司赐爵文昌县公授亹川防主加开府迁建州刺史进封宋安郡公从武帝平齐每战有功拜大将军改封平原郡公治亳州总管法令明肃盗贼屏迹称为大治征为候正宣帝嗣位从上柱国韦孝宽经略淮南郧州总管宇文亮谋图不轨景山率铁骑击破之斩亮传首以功拜亳州总管进位上大将军拜安州总管进位柱国高祖受禅拜上柱国明年大举伐陈以景山为行军元帅攻破甑山沌阳二镇景山将济江会陈宣帝卒有诏班师景山大着威名甚为敌人所惮后数载坐事免卒于家时年五十五赠梁州总管谥曰襄子成寿嗣　　元谐按隋书元谐传谐河南洛阳人也家代贵盛谐性豪侠有气调少与高祖同受业于国子甚相友爱后以军功累迁大将军及高祖为丞相引致左右尉迥作乱寇小乡谐击破之及高祖受禅进位上大将军封乐安郡公邑千户吐谷浑寇凉州诏谐为行军元帅击败之移书谕以祸福其名王十七人公侯十三人各率其所部来降上大悦谐拜宁州刺史颇有威惠然刚愎好排诋不能取媚于左右后以公事免有人告谐与从父弟上开府滂临泽侯田鸾上仪同祁绪等谋反伏诛籍没其家　　元冑
按隋书元冑传冑河南洛阳人也魏昭成帝之六代孙祖顺魏濮阳王父雄武陵王冑少英果多武艺美须眉有不可犯之色周齐王宪见而壮之引致左右数从征伐官至大将军高祖为丞相入侍卫周赵王招知高祖将迁周鼎乃要高祖就第赵王引高祖入寝室左右不得从唯胄扣刀入卫冑闻屋后有被甲声遽扶高祖下&amp;#趣而去赵王将追之胄以身蔽户王不得出高祖受禅进位上柱国封武陵郡公邑三千户拜左卫将军寻迁右卫大将军后数载出为豫州刺史历亳浙二州刺史时突厥屡为边患朝廷以冑素有威名拜灵州总管后复征为右卫大将军蜀王秀之得罪冑坐与交通除名炀帝即位不得调慈州刺史上官政坐事徙岭南将军丘和亦以罪废冑与和有旧因数从之游冑尝酒酣谓和曰上官政壮士也今徙岭表得无大事乎因自拊腹曰若是公者不徒然矣和明日奏之冑竟坐死　　元晖
按隋书元晖传晖字叔平河南洛阳人也祖琛魏恒朔二州刺史父翌尚书左仆射晖须眉如画进止可观颇好学涉猎书记少得美名于京下周太祖见而礼之命与诸子游处弱冠召补相府中兵参军寻迁武伯下大夫于时突厥屡为寇患朝廷将结和亲令晖使于突厥晖说以利害申国厚礼可汗大悦遣其名王随献方物俄拜仪同三司宾部下大夫保定初大冢宰宇文护引为长史使于齐迁振威中大夫武帝之娉突厥后也令晖致礼焉加开府转司宪大夫及平关东使晖安集河北封义宁子邑四百户高祖总百揆加上开府进爵为公开皇初拜都官尚书兼领太仆明年转左武候将军太仆卿如故寻转兵部尚书监漕渠之役未几坐事免顷之拜魏州刺史颇有惠政在任数年以疾去职岁余卒于京师时年六十谥曰元子肃嗣　　元孝矩
按隋书元孝矩传孝矩河南洛阳人也祖修义父子均并为魏尚书仆射孝矩西魏时袭爵始平县公拜南丰州刺史周太祖为兄子晋公护娶孝矩妹为妻情好甚密闵帝受禅护总百揆及护诛坐徙蜀数载征还京师拜益州总管司马转司宪大夫高祖娶其女为房陵王妃及高祖为丞相拜少冢宰进位柱国赐爵洵阳县公时房陵王镇洛阳及上受禅立为皇太子令孝矩代镇既而立其女为皇太子妃亲礼弥厚俄拜寿州总管时陈将任蛮奴等屡寇江北复以孝矩领行军总管屯兵于江上后数载自以年老筋力渐衰不堪军旅上表乞骸骨转泾州刺史在州岁余卒官年五十九谥曰简子无竭嗣　　元雅
按隋书元孝矩传孝矩弟雅字孝方有文武干用开皇中历左领左右将军集沁二州刺史封顺阳郡公　　元褒按隋书元孝矩传孝矩弟褒字孝整便弓马少有成人之量年十岁而孤为诸兄所鞠养性友弟善事诸兄家素富多金宝褒无所受及长宽仁大度涉猎书史仕周官至开府北平县公赵州刺史及高祖为丞相从韦孝宽击尉迥以功超拜柱国进封河间郡公邑二千户开皇二年拜安州总管岁余徙原州总管有商人为贼所劫其人疑同宿者而执之褒察其色冤而辞正遂舍之商人诣阙讼褒受金纵贼上遣使穷治之褒即便引咎初无异词褒诣京师遂坐免官其盗寻发于他所上叹异之称为长者十四年以行军总管屯兵备边辽东之役复以行军总管从汉王至柳城而还炀帝即位拜齐州刺史寻改为齐郡太守吏民安之及兴辽东之役有西曹掾当行诈疾褒诘之掾理屈褒杖之百余数日而死坐是免官卒于家时年七十三　　元亨
按隋书元亨传亨字德良一名孝才河南洛阳人父季海魏司徒冯翊王遇周齐分隔季海遂仕长安亨时年数岁与母李氏在洛阳齐神武帝以亨父在关西禁锢之其母则魏司空李充之女也素有智谋遂诈称冻馁请就食于荥阳齐人以其去关西尚远老妇弱子不以为疑遂许之李氏阴托大豪李长寿携亨潜行草间得至长安周太祖见而大悦以亨功臣子甚优礼之亨年十二魏恭帝在储宫引为交友释褐千牛备身大统末袭爵冯翊王俄迁通直散骑常侍历武卫将军勋州刺史改封平凉王周闵帝受禅例降为公明武时历陇州刺史御正大夫小司马宣帝时为洛州刺史高祖受禅征拜太常卿寻出为卫州刺史加大将军在职八年风化大洽后以老病表乞骸骨吏人诣阙上表请留其年亨以笃疾重请还京上令使者致医药问动静相望于道岁余卒于家时年六十九谥曰宣　　元岩
按隋书元岩传岩字君山河南洛阳人也父祯魏敷州刺史岩好读书不治章句刚鲠有器局以名节自许仕周释褐宣威将军武贲给事大冢宰宇文护见而器之以为中外记室累迁内史中大夫昌国县伯宣帝嗣位将诛乌丸轨岩不肯署诏御正颜之仪切谏不入岩进继之脱巾顿颡三拜三进帝怒使阉竖搏其面遂废于家高祖为丞相加位开府民部中大夫及受禅拜兵部尚书进爵平昌郡公邑二千户岩性严重明达世务每有奏议侃然正色庭诤面折无所回避上及公卿皆敬惮之蜀王秀镇益州拜岩为益州总管长史岩为人每循法度蜀中狱讼岩所裁断莫不悦服十三年卒官　　元寿
按隋书元寿传寿字长寿河南洛阳人也祖敦魏侍中邵陵王父宝周凉州刺史寿少孤性仁孝九岁丧父哀毁骨立宗族乡党咸异之事母以孝闻及长方直颇涉经史周武成初封隆城县侯邑千户保定四年改封仪陇县侯授仪同三司开皇初议伐陈以寿有思理奉使于淮浦监修船舰以强济见称四年参督漕渠之役授尚书主爵侍郎八年从晋王伐陈除行台左丞兼领元帅府属及平陈拜尚书左丞寻授太常少卿数年拜基州刺史在任有公廉之称入为太府少卿进位开府炀帝嗣位汉王谅举兵反左仆射杨素为行军元帅寿为长史寿每遇贼为士卒先以功授大将军迁太府卿四年拜内史令从帝西讨吐谷浑及还拜右光禄大夫七年兼左翊卫将军从征辽东行至涿郡遇疾卒时年六十三赠尚书右仆射光禄大夫谥曰景　　元文都
按隋书元文都传文都洵阳公孝矩之兄子也父孝则周小冢宰江陵总管文都性鲠直明辩有器干仕周为右侍上士开皇初授内史舍人历库部考功二曹郎俱有能名擢为尚书左丞转太府少卿炀帝嗣位转司农少卿司隶大夫寻拜御史大夫坐事免未几授太府卿甚有当时之誉大业十三年帝幸江都宫诏文都为东都留守及帝崩文都等推越王侗为帝侗署文都为内史令开府仪同三司光禄大夫左骁卫大将军摄右翊卫将军鲁国公既而宇文化及立秦王浩为帝拥兵至彭城所在响震文都讽侗遣使通于李密密于是请降因授官爵礼其使甚厚王世充与文都有隙文都有诛世充计事临发有人以告世充世充时在朝堂惧而驰还含嘉城谋作乱夜攻东太阳门而入拜于紫微观下侗见兵势渐盛度终不免遣其署将军黄桃树执文都以出至兴教门世充令左右乱斩之诸子并见害　　元弘嗣
按隋书元弘嗣传弘嗣河南洛阳人也祖刚魏渔阳王父经周渔阳郡公弘嗣少袭爵十八为左亲卫开皇九年从晋王平陈以功授上仪同十四年除观州总管长史在州专以严峻任事吏人多怨之二十年转幽州总管长史于时燕荣为总管肆虐于弘嗣每被笞辱弘嗣心不伏荣遂禁弘嗣于狱将杀之及荣诛死弘嗣为政酷又甚之奸伪屏息仁寿末授木工监修营东都大业初炀帝潜有取辽东之意遣弘嗣往东莱海口监造船寻迁黄门侍郎转殿内少监辽东之役进位金紫光禄大夫及元感作乱逼东都弘嗣屯兵安定或告之谋应元感者代王侑遣使执之送行在所以无反形当释帝疑不解除名徙日南道死时年四十九　　元善
按隋书元善传善河南雒阳人也祖魏侍中父罗初为梁州刺史及被诛奔于梁官至征北大将军青冀二州刺史善少随父至江南性好学遂通涉五经尤明左氏传及侯景之乱善归于周武帝甚礼之以为太子宫尹赐爵江阳县公开皇初拜内史侍郎后迁国子祭酒善之通博在何妥之下然以风流酝藉俯仰可观音韵清明听者忘倦由是为后进所归妥每怀不平心欲屈善及就讲肆妥遂引古今滞义以难善多不能对善深&amp;#之二人由是有隙善以高颎有宰相之具尝言于上及颎得罪上以善之言为颎游说深责望之善忧惧先患消渴于是疾动而卒时年六十　　元务光
按隋书列女传元务光母卢氏仁寿末汉王谅举兵反遣将綦良往山东略地良以务光为记室及良败慈州刺史上官政簿籍务光之家见卢氏悦而逼之卢氏以死自誓竟不屈节　　元成寿
按隋书元景山传景山子成寿便弓马起家千牛备身以上柱国世子拜仪同后为秦王库真车骑炀帝嗣位征为左亲卫郎将杨元感之乱也从刑部尚书卫元击之以功进位正议大夫拜西平通守　　元肃
按隋书元晖传晖子肃官至光禄少卿
　　元仁
按隋书元晖传晖子仁器性明敏官至日南郡丞　　元弘按隋书元岩传昌国伯岩卒子弘嗣仕历给事郎司朝谒者北平通守　　元敏
按隋书元寿传寿子敏颇有才辩而轻险多诈寿卒后帝追思之擢敏为守内史舍人而交通博徒数漏泄省中语化及之反也敏创其谋伪授内史侍郎为沈光所杀　　唐
　　元仁惠
按万姓统谱仁惠洛阳人北魏武灵王雄之孙幼岐嶷有器局大业中隐处山林与唐高祖有旧武德初为右千牛擢河源县令克己为政蛮貊化其忠信终凉州刺史　　元仲文
按唐书裴寂传武德九年太宗定功臣封户元仲文户四百仲文洛州人终右监门将军清水郡公　　元白泽按唐书元万顷传万顷祖白泽武德中仕至梁利十一州都督封新安公　　元仁基
按唐书元结传结曾祖仁基字惟固从太宗征辽东以功赐田并马拜宁塞令袭常山公　　元怀景
按尚友录怀景知张说必贵以女妻之撰属文要义十卷　　元万顷
按唐书元万顷传万顷后魏京兆王子推裔起家为通事舍人从李绩征高丽管书记绩命别将郭待封以舟师赴平壤冯师本载粮继之不及期欲报绩而恐为谍所得万顷为作离合诗遗绩绩怒曰军机切遽何用诗为欲斩待封万顷言状乃免又使万顷草檄让高丽而讥其不知守鸭渌之险莫离支报曰谨闻命徙兵固守军不得入高宗闻之投万顷岭外会赦还为著作郎武后讽帝召诸儒论撰禁中万顷与选朝廷疑议表疏皆密使参处以分宰相权时谓北门学士万顷敏文辞然放达不治细检无儒者风武后时累迁凤阁侍郎坐诛　　元让
按唐书元让传让雍州政功人擢明经以母病不肯调侍膳不出数十年母终庐墓次废栉沐饭菜饮水咸亨中太子监国下令表阙于门永淳初巡察使表让孝悌卓越擢太子右内率府长史岁满还乡里人有所讼皆诣让判中宗在东宫召拜司议郎入谒武后望谓曰卿孝于家必能忠于国宜以治道辅吾子寻卒　　元澹
按唐书元淡传淡字行冲以字显后魏常山王素莲之后少孤养于外祖司农卿韦机及长博学尤通故训及进士第累迁通事舍人景云中授太常少卿行冲以系出拓拔恨史无编年乃撰魏典三十篇开元初罢太子詹事出为岐州刺史兼关内按察使自以书生非弹治才固辞入为右散骑常侍东都副留守四迁大理卿不乐法家固谢所居官改左散骑常侍封常山县公充使检校集贤再迁太子宾客弘文馆学士先是马怀素撰书志褚无量校丽正四部书业未卒相次物故诏行冲并代之元宗自注孝经诏行冲为疏立于学官以老罢丽正校书事丐致仕十七年卒年七十七赠礼部尚书谥曰献　　元德秀
按唐书元德秀传德秀字紫芝河南河南人质厚少缘饰少孤事母孝举进士不忍去左右自负母入京师既擢第母亡庐墓侧服除以窭困调南和尉有惠政黜陟使以闻擢补龙武军录事参军德秀不及亲在而娶不肯婚人以为不可绝嗣答曰兄有子先人得祀吾何娶为初兄子襁褓丧亲无资得乳媪德秀自乳之数日湩流能食乃止既长将为娶家苦贫乃求为山令元宗在东都酺五凤楼下命三百里县令刺史各以声乐集是时颇言帝且第胜负加赏黜河内太守辇优伎数百被锦绣或作犀象谲光丽德秀惟乐工数十人联袂歌于蒍于于蒍于者德秀所为歌也帝闻异之叹曰贤人之言哉乃黜太守德秀益知名所得奉禄悉衣食人之孤遗者家无仆妾岁饥日或不爨天宝十三载卒家惟枕屦箪瓢而已李华兄事德秀及卒华谥曰文行先生　　元延祖
按唐书元结传结父延祖三岁而孤逮长不仕年过四十亲娅强劝之再调舂陵丞辄弃官去安禄山反召结戒曰而曹逢世多故不得自安山林勉树名节无近羞辱云卒年七十六门人私谥曰太先生　　元结按唐书元结传结后魏常山王遵十五代孙少不羁十七乃折节向学事元德秀天宝十二载举进士擢上第复举制科会天下乱沉浮人间国子司业苏源明荐结可用召诣京师结上时议三篇擢右金吾兵曹参军摄监察御史为山南西道节度参谋募义士于唐邓史思明乱以讨贼功迁监察御史里行荆南节度使吕諲请益兵拒贼帝进结水部员外郎佐諲府又参山南东道来瑱府瑱诛结摄领府事会代宗立固辞丐侍亲归樊上授著作郎益着书作自释曰河南元氏望也结元子名也次山结字也世业载国史世系在家谍少居商余山着元子十篇故以元子为称天下兵兴逃乱入猗玗洞始称猗玗子后家瀼滨乃自称浪士及有官人以为浪者亦漫为官乎呼为漫郎既客樊上漫遂显樊左右皆渔者少长相戏更曰聱叟久之拜道州刺史进授容管经略使身谕蛮豪绥定八州会母丧人皆诣节度府请留加左金吾卫将军民乐其教至立石颂德罢还京师卒年五十赠礼部侍郎　　元琇
按唐书刘晏传元琇晏所辟用以尚书右丞判度支国无横敛而军旅济为韩滉所恶贬雷州司户参军坐私入广州赐死　　元正
按唐书元万顷传万顷孙正修名节擢明经高第授监门卫兵曹参军舅孙逖与谭物理叹己不逮肃宗初吏部尚书崔典选正以书判第一召诣京师以父询倩老辞疾免河南节度使崔光远表置其府史思明陷河洛辇父匿山中贼以名购正度事急谓弟曰贼禄不可养亲彼利吾名难免矣然不污身而死吾犹生也贼既得诱以高位瞋目固拒兄弟皆遇害父闻仰药死路人为哭事平诏录伏节十一姓而正为冠赠秘书少监　　元载
按唐书元载传载字公辅凤翔岐山人父升本景氏曹王明妃元氏赐田在扶风升主其租入有劳请于妃冒为元氏载少孤既长嗜学工属文天宝初下诏举明庄老列文四子学者载策入高第补新平尉韦鉴监选黔中苗晋卿东都留守皆署判官以名闻至德初江东采访使李希言表载自副擢祠部员外郎洪州刺史入为度支郎中累迁户部侍郎充度支江淮转运等使李辅国用事辅国妻载宗女也因相缔昵会京兆尹缺辅国白用载载意属国柄固辞辅国晓之翌日拜同中书门下平章事领使如故代宗立辅国势愈重数称其才进拜中书侍郎许昌县子未几判天下元帅行军司马盗杀李辅国载阴与其谋乃复结中人董秀厚啖以金使刺取密旨帝有所属必先知之探微揣端无不谐契载智略开果久得君以为文武才略莫己若外委主书卓英倩李待荣内劫妇言纵诸子关通货贿京师要司及方面皆挤遣忠良进贪猥帝尽得其状载尝独见帝深戒之謷然不悛会李少良上书诋其丑状载怒奏杀少良道路目语不敢复议载由是非党与不复接生平道义交皆谢绝帝积怒大历十二年三月遣左金吾大将军吴凑收载讯诘阴事皆服乃下诏赐载自尽妻王及子并赐死发其祖父冢斫棺弃尸毁私庙主及大宁安仁里二第兴元元年诏复其官　　元谊
按万姓统谱谊贞元中邢州刺史徙漳水自州东二十里出至巨鹿北十里入故河民赖之　　元子&amp;#
按万姓统谱子&amp;#崇仁令有惠泽及民时人为立遗爱碑　　元集虚
按尚友录集虚河内人少好群籍仕为协律郎博通三教以儒为主南游爱庐山之胜结溪亭于东南五老峰下自称山人不复出仕与白居易柳宗元韩愈相友善　　元义方
按唐书元万顷传万顷孙正正子义方为华州参军历京兆府司录韦夏卿李实继为尹事必咨之历虢商二州刺史福建观察使中官吐突承璀闽人也义方用其亲属为右职李吉甫再当国阴欲承璀奥助即召义方为京兆尹李绛恶其党出为鄜坊观察使一切辨治然苛刻人多怨之卒赠左散骑常侍　　元季方按唐书元万顷传万顷孙正正子季方举明经调楚丘尉历殿中侍御史兵部尚书王绍表为度支员外郎迁金膳二部郎中号能职王叔文用事惮季方不为用以兵部郎中使新罗新罗闻中国丧不时遣供馈乏季方正色责之还卒年五十一赠同州刺史　　元稹按唐书元稹传稹字微之河南河南人幼孤九岁工属文十五擢明经判入等补校书郎元和元年举制科对策第一拜左拾遗性明锐遇事辄举当路者恶之出为河南尉以母丧解服除拜监察御史按狱东川俄分司东都召还次敷水驿中人仇士良夜至稹不让中人怒击稹败面宰相以稹年少轻树威失宪臣体贬江陵士曹参军而李绛崔群白居易皆论其枉久乃徙通州司马改虢州长史元和末召拜膳部员外郎稹尢长于诗天下传讽号元和体穆宗在东宫妃嫔近习皆诵之宫中呼元才子稹之谪江陵善监军崔潭峻长庆初潭峻方亲幸以稹歌词数十百篇奏御帝大悦擢祠部郎中知制诰变诏书体务纯厚明切盛传一时然其进非公议为士类訾薄俄迁中书舍人翰林承旨学士数召入礼遇益厚裴度三上疏劾稹倾乱国政帝迫群议出稹为工部侍郎然眷倚不衰未几进同中书门下平章事朝野杂然轻笑稹思立奇节报天子以厌人心时王廷凑方围牛元翼于深州稹所善于方言王昭于友明皆豪士雅游燕赵间能得贼要领可使反间而出元翼李逢吉知其谋阴令李赏訹裴度曰于方为稹结客将刺公度隐不发神策军中尉以闻诏韩皋郑覃及逢吉杂治无刺度状而方计暴闻遂与度偕罢宰相出为同州刺史谏官争言度不当免而黜稹轻帝独怜稹但削长春宫使徙浙东观察使太和三年召为尚书左丞务振纲纪然稹素无检望轻不为公议所右俄拜武昌节度使卒年五十三赠尚书右仆射所论着甚多行于世　　后唐
　　元行钦
按五代史元行钦传行钦幽州人为刘守光裨将守光篡其父仁恭使行钦以兵攻仁恭于大安山而囚之又使行钦害诸兄弟其后晋攻幽州守光使行钦募兵云朔间是时明宗掠地山北与行钦相拒行钦屡败乃降明宗养以为子常从明宗战数立功庄宗已下魏益选骁将自卫闻行钦骁勇取之以为散员都部署赐姓名曰李绍荣拜忻州刺史迁武宁军节度使拜同中书门下平章事赵在礼反于魏庄宗以行钦为邺都行营招抚使讨之是时邢洺诸州相继皆叛而行钦攻邺无功庄宗遣明宗讨之明宗至魏军城西行钦军城南而明宗军变入于魏与在礼合行钦闻之退屯卫州以明宗反闻庄宗遣金枪指挥使李从璟驰诏明宗计事从璟明宗子也行至卫州而明宗已反行钦率兵趋还京师誓以死报郭从谦反庄宗崩行钦出奔行至平陆为野人所执送虢州刺史石潭拆其两足载以槛车送京师明宗见之骂曰我儿何负于尔行钦瞋目直视曰先皇帝何负于尔乃斩于洛阳市市人皆为之流涕　　宋
　　元德昭
按十国春秋吴越元德昭本姓危字明远抚州南城人父仔倡信州刺史为淮南兵所逐来奔于杭武肃王待以宾礼寻署为淮南节度副使恶危姓因更其姓曰元氏德昭起家镇东节度巡官钱塘县令累授睦州军事判官知台州新亭监始在信州仔倡出诸子命日者遍视贵贱日者指德昭曰独此子非武官及学文师为避席者数矣曰子诚宰相器勉自爱也文穆王袭国任教令者颇乏员林鼎以德昭荐王与语久之谓鼎曰德昭有辅弼才吾子孙无忧矣遂命掌文翰机密事及事忠逊王用师南闽兵略要务悉以委德昭寻拜丞相忠懿王立恩遇弥至显德二年常州之役吴程执赵仁泽送西府德昭力救曰此强团练宥之足以劝忠得不死六年偕吴延福入贡于周专对称旨礼待有加德昭厚重多谋临事尤能果断每属国政议者盈庭德昭至则他论皆息军中有不循法度者德昭以理谕之无不听服干德六年三月己酉卒年七十有八赠太保谥曰贞正　　元达
按宋史元达传达初名守旻洺州鸡泽人身长八尺余负膂力善射家业农不任作苦委耒耜慨叹而去之事任侠纵酒尝醉见道旁槐树拔剑斩之树立断尝从少年数十百人欲起为盗里中老父交戒之乃止时郡以户籍调役达当送徒阙下行数舍乃悉纵之郡遣追捕亡命山林间为乡里患太宗居晋邸时达求见得隶帐下尝侍太宗习射园亭命之射达射四发不中的已而连中上喜为更其名曰达及即位补御龙直队长雍熙初累迁妫州刺史继领本州团练使端拱二年擢侍卫步军都虞候领幽州刺史历北面行营都部署由常山镇入为京城巡检淳化四年卒年四十二赠昭化军节度达虽奋自草野历职戎署至交士夫能折节尽礼人以是称之　　元奉宗
按万姓统谱奉宗字知礼景德二年甲科及第知通州海门县地苦斥卤奉宗为凿池注甘泉人甚利之迁博士拜屯田员外郎告老归杭天性恬静旧地在阛阓乃谓家人曰富春佳山水真吾退闲之所遂卜居焉　　元绛
按宋史元绛传绛字厚之其先临川危氏唐末曾祖仔倡聚众保乡里进据信州为杨氏所败奔杭州易姓曰元祖德昭仕吴越至丞相遂为钱塘人绛生而敏悟五岁能作诗九岁谒荆南太守试以三题上诸朝贫不能行长举进士以廷试误赋韵得学究出身再举登第调江宁推官安抚使范仲淹表其才知永新县擢江西转运判官知台州入为度支判官侬智高叛岭南宿军邕州而岁漕不足绛以直集贤院为广东转运使以功迁工部郎中历两浙河北转运使召拜盐铁副使擢天章阁待制知福州进龙图阁直学士徙广越荆南为翰林学士知开封府拜三司使参知政事数请老神宗命其子耆宁校书崇文院慰留之会太学虞蕃讼博士受贿事连耆宁当下狱绛请上还职禄而容耆宁即讯于外从之于是御史至第薄责绛绛一不自辨罢知亳州入辞谢罪愿得颍即以为颍州明年加资政殿学士知青州过都留提举中太一宫又明年以太子太保致仕绛所至有威名而无特操少仪矩薨年七十六赠太子少师谥章简　　元衡
按万姓统谱衡字公权吴人绍兴间以进士知袁州逾年改湖南常平利州路提刑所至清操不逾官终朝散大夫工部郎中　　元洀
按武进县志洀中嘉泰二年壬戌科榜
　　元溥
按尚友录溥字泉卿宜兴人幼业进士辄弃去喜为唐诗自号耘轩有岁后书云他乡故乡老若此新岁旧岁穷依然烹茶但有二升水沽酒初无三百钱其处约安贫亦可尚云　　金
　　元德明
按金史元德明传德明系出拓拔魏太原秀容人自幼嗜读书口不言世俗鄙事乐易无畦畛布衣蔬食处之自若累举不第放浪山水间饮酒赋诗以自适年四十八卒有东&amp;#集三卷　　元好问
按金史元德明传德明子好问字裕之七岁能诗淹贯经传百家中兴定五年第历内乡令正大中为南阳令天兴初擢尚书省掾顷之除左司都事转行尚书省左司员外郎金亡不仕晚年尤以著作自任年六十八卒　　元
　　元善
按元史杨一传元善大名人父有昆弟五人因贫流散江淮久之遂客死至大四年善往寻其骸骨并迎弟侄等二十五丧归葬州县以闻旌其家　　元明善
按元史元明善传明善字复初大名清河人其先盖拓跋魏之裔明善资&amp;#悟绝出读书过目辄记诸经皆有师法而尤长于春秋浙东使者荐为安丰建康两学正辟掾行枢密院时董士选升江西左丞又辟为省掾会赣州贼刘贵反明善从士选将兵讨灭升掾南行台未几授枢密院照磨转中书左曹掾掾曹无留事始明善在江西时朱瑄为其省参政明善有马骏而瘠瑄假为从骑瑄致米三十斛酬其直后瑄败江浙行省籍其家得金谷之簿书米三十斛送元复初不言以酬马直明善坐免久之有为辨白其事者乃复掾省曹仁宗居东宫首擢为太子文学及即位改翰林待制与修成宗顺宗实录升翰林直学士奉旨出赈山东河南还修武宗实录又升翰林侍讲学士延佑二年始会试天下进士明善充考试官及廷试又为读卷官改礼部尚书擢参议中书省事旋复入翰林为侍读岁中拜湖广行省参知政事又召入集贤为侍读升翰林学士修仁宗实录至治二年卒于位泰定间赠资善大夫河南行省左丞追封清河郡公谥曰文敏明善早以文章自豪出入秦汉间晚益精诣有文集行世　　元晦
按元史元明善传明善子晦荫受峡州路同知早卒　　明　　元本
按河南通志本武陟人父子英仕元为河阳尹本至正间举进士除邠州判官摄褒城安塞二县尹俱有治绩洪武初有司以明经举授怀庆府学教授迁察言司令史官至吏部郎中致仕　　元统
按万姓统谱统钦天监博士上言历日抄数高皇是其言　　元善
按万姓统谱善洪武间静宁州判官以言事称旨超升都察院右佥都御史　　元俊
按万姓统谱俊洪武丁巳知崇阳县顺民情利民事兴废举坠民悦从之　　元太初
按万姓统谱太初叙州人永乐中任遂溪县知县廉明仁恕课令为最　　元亮
&lt;/div&gt;
    &lt;div class="pagination"&gt;
&lt;a href="氏族典卷诸姓部_page201.html"&gt;上一页&lt;/a&gt;&lt;span&gt;...&lt;/span&gt;&lt;a href="氏族典卷诸姓部_page197.html"&gt;197&lt;/a&gt;&lt;a href="氏族典卷诸姓部_page198.html"&gt;198&lt;/a&gt;&lt;a href="氏族典卷诸姓部_page199.html"&gt;199&lt;/a&gt;&lt;a href="氏族典卷诸姓部_page200.html"&gt;200&lt;/a&gt;&lt;a href="氏族典卷诸姓部_page201.html"&gt;201&lt;/a&gt;&lt;span class="current-page"&gt;202&lt;/span&gt;&lt;a href="氏族典卷诸姓部_page203.html"&gt;203&lt;/a&gt;&lt;a href="氏族典卷诸姓部_page204.html"&gt;204&lt;/a&gt;&lt;a href="氏族典卷诸姓部_page205.html"&gt;205&lt;/a&gt;&lt;a href="氏族典卷诸姓部_page206.html"&gt;206&lt;/a&gt;&lt;a href="氏族典卷诸姓部_page207.html"&gt;207&lt;/a&gt;&lt;span&gt;...&lt;/span&gt;&lt;a href="氏族典卷诸姓部_page203.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
