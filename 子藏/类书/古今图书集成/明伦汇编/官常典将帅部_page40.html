<!DOCTYPE html>
<html>
<head>
    <meta charset="UTF-8">
    <title>官常典将帅部 - 第 40 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典将帅部 - 第 40 页/共 48 页</h1>
    <div class="content">　将帅部名臣列传六十六
　　宋十
　　史方
按宋史本传方字正臣开封人应周易学究不中补西第二班殿侍再迁三班奉职为潭澧鼎沿边同巡检改右班殿直合门祇候会澧州民诉下溪州蛮侵其土地遣乘驿往视自竹&#驿至申文崖复地四百余里得所掠五百余人又置澧州武口杨泉索溪四寨以扼贼冲就知鄜州徙澧州迁右侍禁天禧中下溪州蛮彭仕汉寇辰州杀巡检王文庆方勒兵入溪洞讨捕降其党李顺同等八百余人诛其尢恶者杜忽等十九人迁西头供奉官知辰州兼沿边溪洞都巡检使修南北江五寨徙夔州时富顺州蛮田彦晏寇施州焚暗利寨方领兵直扺富顺荡其巢穴穷追彦晏至七女栅降之迁内殿崇班改内殿承制奉使契丹以供备库副使知环州环庆路兵马都监先是磨媚浪壴托校拔新兀二兀三六族内寇方谕以恩信乃传箭牵羊乞和减禁兵五千徙内地以省边费徙庆州迁礼宾使兼环庆路兵马钤辖复知环州岁余迁爱州刺史为益州钤辖徙秦凤路迁西京作坊使卒　　张昭远
按宋史本传昭远字持正沧州无棣人父凝殿前都虞候宁州防御使契丹内寇凝与康保裔伏兵瀛州陷围中昭远年十八挺身掖出之擢左班殿直寄班祇候每出使还奏利害多称旨为忻州都巡检改合门祗候知狄山军管勾河东缘边安抚司再迁内殿崇班天禧初合门副使缺员枢密院方奏拟人真宗曰朕有人矣张昭远知边略曹仪习朝仪可并除西上合门副使俄为河北缘边安抚副使寻知瀛州改东上合门副使知定州以引进副使复知瀛州迁西上合门使知雄州献言岁会四榷场入中银帝谓辅臣曰先朝置榷场所以通货非所以计贸易之利也会大雨陂塘大溢昭远勒兵筑长堤以捍其冲徙鄜延路兵马钤辖进都钤辖筑堡成平川领忠州刺史知成德军迁四方馆使滹沱河决坏城郭乃修五关城外环以堤民至今为利擢捧日天武四厢都指挥使新州防御使历步军马军都虞候嘉州防御使知代州召还改莫州防御使罢管军授左龙武军大将军昭州防御使卒特赠应州观察使　　李允正
按宋史李谦溥传谦溥子允正字修己以荫补供奉官太平兴国中掌左藏库屡得升殿奏事太宗颇记忆其旧故雍熙中与张平同掌三班俄为合门祇候四年迁合门通事舍人时女弟适许王以居第质于宋偓太宗诘之曰尔父守边二十余年止有此第耳何以质之允正具以奏即遣内侍辇钱赎还搢绅咸赋诗颂美淳化中命讨戎泸州叛蛮迁西上合门副使太宗虑京城狱囚淹系命允则提总之尝请诏御史台给开封府司录司左右军巡四排岸司印纸作囚簿署禁系月日条其罪犯岁满较其殿最诏从其请逾年开封府上言京师浩穰禁系尤众御史府考较之际胥吏奔命有妨推鞫况无欺隐不烦推校卒罢之允正又提点左右藏屡乘传北面经度边要五年为卫州修河部署会建清远军积石寨命诣瀚海部分其役还拜西上合门使并州驻泊钤辖俄代张永德知州事徙代州咸平初使西蜀询访民事还进秩东上合门使历知镇莫二州又为并代马步军钤辖契丹扰边车驾驻大名允正与高琼率太原军出土门路来会召见便殿所部有广锐骑士数百皆素练习命允正引以入赐缗钱遣屯邢州与石保吉逐辽人辽人遁去俄以兵会大名复还并代五年合泾原仪渭邠宁环庆路为一界命王汉忠为都部署驿召允正为钤辖兼安抚都监即日上道又命与钱若水同诣洪德怀安沿边诸寨经度边事加领诚州刺史七月罢两路之职复任并代钤辖每钱若水按巡边垒即诏权&#州事进四方馆使代马知节为鄜延部署兼知延州改客省使知定州兼镇定都钤辖大中祥符三年累表求还至京师将祀汾阴以疾难于扈从命为河阳部署以便养会张从贵卒赵德明颇逾轶亟诏徙允正为鄜延部署内侍密诏存谕礼成领河州团练使允正颇知书性严毅&#财喜自修饬素病痀偻以是罕在要近累典边任多杀戮是秋徙知永兴军卒年五十一　　高继勋
按宋史高琼传琼子继勋字绍先初补右班殿直仪状颀伟太宗见而异之召问其家世以琼子对擢寄班祗候累迁内殿崇班咸平初王均据益州以崇仪副使为益州兵马都监提举西川诸州军巡检公事招安使雷有终以兵五百授继勋守东郭二门会贼攻弥牟寨继勋引兵转斗至嘉州败之获黄伞金涂枪以还有终益以劲兵复进攻二门克之乃建帜城上诸将知城拔有终乃引军薄天长门贼复来拒战会日暮有终欲少休继勋曰贼窘矣急击之无失也率十数骑鏖战身被数创血濡甲马死更马以进会入内都知秦翰来援贼退保子城不敢出继勋潜知贼欲夜遁开围使得溃去均卒败灭以功迁崇义使贼余党保山薮中时出剽劫乃徙&#汉剑门路都巡检使继勋募恶少年侦贼动静穷蹑岩穴掩其不备悉擒杀之又徙陕路钤辖还朝迁洛苑使并代州钤辖徙屯岢岚军契丹聚兵五万屯草城川继勋登高望之谓军使贾宗曰彼众而阵不整将下才也我兵虽少可以奇取胜先伏兵山下敌见我弱必急攻我我诱之南走尔起乘之当大溃转战至寒光岭伏发契丹果败相蹂躏死者万余人获马牛橐&#甚众迁殿前库使赐金带锦袍领荥州刺史徙麟府州钤辖时屯兵河外馈运不属继勋扼兔毛川援送军食师乃济徙知环州又徙瀛州时岁饥募富人出粟以给贫者明年大稔木生连理者四郡人上治状请留迁内藏库使以宫苑使奉使契丹还知定州迁西上合门使昭州团练使徙鄜延路钤辖坐市马亏价失官已而复为西上合门使荥州刺史知冀州领果州团练使徙贝州复知瀛州仁宗即位改东上合门使真授陇州团练使知雄州其冬契丹猎燕蓟候卒报有兵入钞边州皆警继勋曰契丹岁赖汉金缯何敢损盟好耶居自若已乃知渤海人叛契丹行剽两界也擢捧日天武四厢都指挥使连州防御使又知瀛州历步军马军殿前都虞候步军副都指挥使邕州观察使泾原路副都总管兼知渭州入宿卫出为天雄军都总管愿复护边既而留不遣后为真定府定州路都总管改威武军节度观察留后遂拜保顺军节度使马军副都指挥使恭谢礼成徙昭信军节度使为庄献明肃太后山陵庄懿太后园陵都总管以老病乞骸骨召见便殿许一子扶掖俾勿拜听辞管军授建雄军节度使知滑州河水暴溢啮堤岸继勋虽老躬自督役露坐河上暮夜犹不辍水乃杀怒滑人德之卒年七十八辍视朝一日赠太尉继勋性谦有机略善抚御士卒临战辄胜在蜀有威名号神将子遵甫官至北作坊副使嘉佑八年遵甫女正位皇后神宗即位册皇太后累赠继勋太师尚书令兼中书令追封康王谥穆武熙宁九年帝诏宰相王珪为神道碑御篆碑首曰克勤敏功锺庆之碑遵甫亦赠太师尚书令兼中书令追封楚王　　石普
按宋史本传普其先幽州人自言唐河中节度雄之后徙居太原祖全事周为铁骑军使父通事太宗于晋邸普十岁给事邸中以谨信见称补寄班祇候再迁东头供奉官贼邢&#&#贾秃指数百人寇掠永兴诸县命普督兵往捕悉获之迁内殿崇班带御器械李顺叛普为西川行营先锋与韩守英马知节诛斩之迁西京作坊使钦州刺史顺余党复寇&#蜀伪称&#南王又为西川都提举捉贼使时蜀民疑不自安多欲为盗者普因驰入对面陈蜀乱由赋敛苛急农民失业宜稍蠲减之使自为生则不讨而自平矣帝许之普即日还蜀揭榜谕之莫不悦服贼平赐白金三千两袭衣金带鞍勒马累迁洛苑使富州团练使延州缘边都巡检使羌酋乜羽内寇普追杀之从真宗幸大名会王均叛以为川峡路招安巡检使佐雷有终率诸将进讨至天回镇贼出拒战普领前阵力击破之贼退保益州王师围城数月不下普缮车炮又为地道攻城城破均夜半突围由南门遁普引兵追击于富顺监均自杀余党皆平迁冀州团练使赐黄金三百两白金三千两故事正任不兼带御器械帝特以命普契丹犯边为保州兵马钤辖北面行营押策先锋与契丹战廉良城又战长城口获俘馘器甲甚众徙定州路副都总管灵州失守益兵备关中徙永兴军副都总管时军制&#略凡号令进退及呼召将佐会合别屯皆遣人驰告普上请曰臣尝将兵辄破一钱与别将各持半用相合为信帝为制传信牌漆木长六寸阔三寸腹背刻字而中分之置凿枘令可合又穿二窍容笔墨上施纸札每临阵则分持或传令则书其言系军令之颈至彼为合契又献御戎图请设堑以陷敌马并上所置战械甚众徙为莫州总管初契丹南侵败我兵于望都既而谍者言复欲大入寇帝自画军事以手诏示辅臣曰镇定高阳三路兵宜会定州夹唐河为大阵立栅以守量寇远近出军候敌疲则先锋出致师用骑卒居中环以步卒接短兵而已无远离队伍又分兵出三路以六千骑屯威卤军魏能白守素张锐领之五千骑屯保州杨延昭张禧李怀岊领之五千骑屯北平塞田敏杨凝石延福领之以当贼锋始至勿轻斗待其气衰背城以战若南越保州与大军遇则令威卤之师与延昭会使腹背受敌若不攻定州纵轶南侵则复会北平田敏合势入契丹界邀其辎重令雄霸破卤已来互为声援又命孙全昭王德钧裴自荣将兵八千屯宁边军李重贵赵守伦张继旻将兵五干屯邢州扼东西路契丹将遁则令定州大军与三路骑兵会击之令普统军一万于莫州卢文寿王守俊监之敌骑北去则西趋顺军袭击断西山之路如河冰已合敌由东路则刘用刘汉凝田思明以兵五千会普全照为犄角仍命石保吉将万兵镇大名以张军势缯图以授诸将后数月&#辅臣曰北边已屯大兵而边奏至敌未有衅且聚军虚费民力何以给之宜有制画以为控遏且静戎顺安军界先开营田河道可以扼黑卢口三台小李路亦可通漕运至边宜乘此用众浚治使及军城彼或挠吾役即合兵击之李沆等曰设险以制敌守边之利也遂诏内侍阎文庆与静戎顺安知军事王能马济督其事而徙普屯顺安之西与威卤魏能保州杨延昭北平田敏为犄角内侍冯仁俊掌御剑于莫州与普不&#帝曰勿穷治以骄将帅第召仁俊还又令普率所部屯干宁军复迁普冀州团练使徙本州总管车驾幸澶渊时王继忠已陷契丹契丹欲请和因继忠遣人持信箭为书遗普且通密表事平迁容州观察使向敏中为鄜延路都总管以普副之赵德明纳款诏降制命普言不宜授以押蕃落使使之总制属羌则强横不可制矣乃止兼管内蕃落使未几徙并代路给公使钱二千五百缗普援例岁给钱三千缗枢密院言无此例又言李汉超守河朔时岁给以万计今并代屯军多不足以犒军帝不纳改桂州观察使镇州路总管迁保平军节度观察留后赴本镇帝祀汾阴还至陕西普请驻跸城中因赐诗令扈从至西京拜河西军节度使知河阳徙许州筑大流堰引河通漕京师上军议条目二卷用将机宜要诀二图时方崇尚符瑞而普请罢天下醮设岁可省缗钱七十余万以赡国用繇是忤帝意大中祥符九年上言九月下旬日食者三又言商贾自秦州来言唃厮啰欲阴报曹玮请以臣所献阵图付玮可使玮必胜帝以普言逾分而枢密使王钦若言普欲以边事动朝廷帝怒命知杂御史吕夷简劾之狱具集百官参验九月下旬日不食坐普私藏天文下百官杂议罪当死议以官当诏除名贬贺州遣使絷送流所帝谓辅臣曰普出微贱性轻躁干求不已既懵文艺而假手撰述以揣摩时事闻在系所思其幼子时时泣下可听挈家以行甫至贺州授太子左清道率府副率房州安置增房州屯兵百人护守稍复为左千牛卫将军其妻表求普领小郡迁左领军卫大将军仁宗即位徙安州迁左屯卫大将军徙蔡州坐失保任降本卫将军历迁左千牛左领军卫大将军起知信阳军徙光州以私用孔子庙钱贬太子左监门率府副率滁州安置以左卫将军分司西京给官第居蔡州迁大将军卒普倜傥有胆略凡预讨伐闻敌所在即驰赴之两平蜀盗大小数十战摧锋与贼角众推其勇颇通兵书阴阳六甲星历推步之术太宗尝曰普性刚骜与诸将少合然藉其善战每厚遇之后以罪废每太宗忌日必尽室诣佛寺斋荐率以为常　　张孜
按宋史本传孜开封人母微时生孜后入宫乳悼献太子孜方在襁褓真宗以付内侍张景宗曰此儿貌厚汝谨视之景宗遂养以为子荫补三班奉职给事春坊司转殿直皇太子即位迁供奉官合门祗候为陈州兵马都监筑堤袁家曲捍水陈以无患五迁至供备库使领恩州团练使真定路兵马钤辖历知莫贝瀛三州转运使张&#之奏罢冀贝骁捷军士上关银&#钱事下孜议孜言此界河策先锋兵有战必先登故平时赐予异诸军不可罢&#之犹执不已遂奏罢保州云翼别给钱粮军怨果叛契丹欲背盟富&#往使命孜为副议论虽出&#然孜亦安重习事以劳迁西上合门使知瀛州拜单州团练使龙神卫四厢都指挥使并代副总管河东更铁钱法人情疑贰兵相率扣府欲诉闭门不纳是日几乱孜策马从数卒往谕之皆散还营迁济州防御使侍卫马军都虞候又迁殿前都虞候加桂州管内观察使迁侍卫步军副都指挥使虎翼兵教不中程指挥使问状屈强不肯对乘夜十余人大噪趣往将害人孜擒首恶斩之然后闻迁昭信军节度观察留后马军副都指挥使孜长于宫禁中内外颇涉疑似言者请罢孜兵柄乃出为宁远军节度使知潞州徙陈州仁宗以其无他复召为马军副都指挥使御史中丞韩绛又言孜不当典兵而宰相富&#荐引之请黜&#&#引咎求罢政事谏官御史皆言进拟不自弼绛家居待罪曰不敢复称御史矣坐此谪知蔡州而孜寻以罪罢知曹州卒赠太尉谥勤惠孜初名茂实避英宗旧名改孜云　　周美按宋史本传美字之纯灵州回乐人少隶朔方军以材武称赵保吉陷灵州美弃其族间走归京师天子召见隶禁军契丹犯边真宗幸澶州御城北门美慷慨自陈愿假数骑缚契丹将致阙下帝壮之常令宿卫天圣初德明部落寇平凉方渠美以军候戍边与州将追战破之于九井原乌仑河斩首甚众累迁天武都虞候元昊反陕西用兵经略使夏竦荐其材擢供备库使延州兵马都监夏人既破金明诸寨美请于经略使范仲淹曰夏人新得志其势必复来金明当边冲我之弊也今不亟完将遂失之仲淹因属美复城如故数日贼果来其众数万薄金明阵于延安城北三十里美领众二千力战扺暮援兵不至乃徙军山北多设疑兵夏人望见以为救至即引去既而复出艾蒿寨遂至郭北平夜斗不解美率众使人持一炬从间道上山益张旗帜四面大噪贼惧走获牛羊橐&#铠甲数千计遂募兵筑万安城而还敌复寇金明美引兵由虞家堡并北山而下敌即引却迁文思使徙知保定军经略使庞籍表留之改东路都巡检使败敌于金汤城焚其族部二十一元昊大入据承平寨诸将会兵议攻讨洛苑副使种世衡请赍三日粮直捣敌穴美曰彼知我来必设伏待我不如间道掩其不意世衡不听美独以西兵出芙蓉谷大破敌世衡等果无功未几敌复略土寨美迎击于野家店追北至拓跋谷大败其众以功迁右骐骥使军还筑栅于葱梅官道谷以据敌路令士卒益种营田岁收谷六千斛复率众繇厅子部西济大理河屠札万多移二百帐焚其积聚以归籍仲淹交荐之除鄜延路兵马都监迁贺州刺史初美自灵武来上其所服精甲诏藏军器库至是加饰黄金遣使即军中赐之又破敌于无定河乘胜至绥州杀其酋豪焚庐帐获牛马羊&#器械三百计因城龙口平寨敌以精骑数千来袭美从百余骑驰击破之加本路钤辖遂为副总管迁龙神卫四厢都指挥使通州刺史进捧日天武四厢都指挥使陵州团练使庆历中又城清水安定黑水佛堂北横山干谷土明柳谷雕巢卢儿原安寨十一堡安定之役谍报敌数万将大至经略使遣管勾机宜楚建中分诸将兵趣城黑水以待诸将惮敌且至不肯与兵美曰兵尝以寡击众何自怯也卒以兵二千与建中而敌亦引去每边书至诸将各择便利独美未尝辞难然所向辄克诸将以此服之历侍卫亲军马军殿前都虞候眉州防御使步军副都指挥使遂州观察使鄜延副都总管召还授耀州观察使又进马军副都指挥使卒赠忠武军节度使谥忠毅自陕西用兵诸将多不利美前后十余战平族帐二百焚二十一招种落内附者十一族复城堡甚多在军中所得禄赐多分其戏下有余悉飨劳之及死家无余赀子蚤卒以孙永清为子　　许怀德
按宋史本传怀德字师古开封祥符人父均磁州团练使怀德长六尺余善骑射击刺少以父任为东西班殿侍累擢至殿前指挥使左班都虞候元昊寇边选为仪州刺史鄜延路兵马钤辖选副总管夏人三万骑围承平寨怀德时在城中率劲兵千余人突围破之夏人复阵有出阵前据鞍嫚骂者怀德引弓一发而踣敌乃去屠金明县复进围延州怀德遽还夜遣裨将以步骑千余人出不意击之斩首二百级遂解延州迁凤州团练使专领延州东路茭村一带公事徙秦凤路未行坐夏人破塞门寨不赴援降宁州刺史顷之擢龙神卫四厢都指挥使陵州团练使本路副都总管迁康州防御使又坐当出讨贼逗遛不进所部兵夫弃随军刍粮更赦徙秦凤路副都总管改捧日天武四厢又以贼侵掠属羌亡十余帐徙永兴军又徙高阳关并代路历殿前都虞候遂州观察使侍卫亲军马军副都指挥使武信军节度观察留后殿前副都指挥使宁远军节度使会从妹亡无子怀德欲冒有其田事觉罢管军知亳州徙徐州岁余复为殿前副都指挥使祀明堂进都指挥使更保宁进雄二节度年八十犹生子筋力过人在宿卫十四年数乞身帝不许怀德曰臣年过矣倘为御史所弹且不得善罢即诏为减数职卒赠侍中谥荣毅怀德自初擢守边连以畏&#被谪已而与功臣并进典军及坐请托得罪去而复还时遭承平保宠终禄故事节度使移镇加恩皆别上表再辞每降批荅遣内侍赍赐必有所遗怀德以祫享加恩既又移镇乃共为一表以辞翰林学士欧阳修劾其慢朝命诏以修章示之怀德谢罪而已不复别进表其鄙吝如此　　冯伸己按宋史冯拯传拯子伸己字齐贤以荫补右侍禁累迁西头供奉官授合门祗候桂州兵马都监转运使俞献可辟知廉州久之安化蛮扰边献可又荐知宜州天圣中改桂宜融柳象沿边兵马都监遂专溪峒事以礼宾使复知宜州代还道改供备库使知邕州治舍有井相传不敢饮饮辄死伸己日汲自供终更无恙旁城数里有金花木土俗言花开即瘴起人不敢近伸己故以花盛时酣燕其下亦复无害明道中改东染院使领荥州刺史梓夔路兵马钤辖迁洛苑使知桂州兼广西钤辖道江陵会安化蛮犯边官军不利仁宗遣中人趣伸己讨之伸己日夜疾驰至宜州缮器甲募丁壮转粮饷由三路以进伸己临军单骑出阵语酋豪曰朝廷抚汝甚厚汝乃自取灭亡耶今我奉天子命来汝听吾言则生不则无&#类矣众仰泣罗拜曰不图今日再见冯公也明日蛮渠弃兵械率众降军门初部卒以覆将畏匿伸己曰纪律不明主将也战士何罪请于朝贷其死以劳迁西上合门使知宜州乐善蛮寇武阳伸己遣谕祸福蛮大悦悉还所掠又莫世堪负险强黠抄劫边户为疆场患伸己设伏擒捕皆置于法迁果州团练使在宜二年徙桂州改右武卫大将军守本官分司西京卒始安化蛮叛区希范应募击贼贼平希范诣阙而言其功朝廷下宜州伸己谓希范无功妄要赏遂编管全州其后希范遁归谋为乱欲杀伸己岭外骚动议者皆罪伸己焉　　高化
按宋史本传化字仲熙真定人少沉勇有力不事耕稼学击剑善射契丹犯河北应募转饷飞狐口杨业留戏下使捅贼酋大鹏翼获之会契丹又犯真定乃辞业还家家属尽为契丹所掠去从州将入京师遂隶禁军选为襄王牵官王尹京命巡内外八厢积获奸盗甚众盗有遗化金帛者化弗受一日王趋急召出府门马惊堕化掖之而起王曰微尔吾几殆益亲信之真宗即位擢御龙弩直双员都头累迁御龙骨朵直都虞候干兴初授天武右第二军都指挥使荥州刺史迁天武右厢都指挥使蜀州团练使天圣六年夏大雨命护汴堤夜驰至城西堤欲坏督守兵负土不能过时夏守恩方典军积材木城隅化尽取以塞堤乃得无患仁宗嘉之进神龙卫四厢都指挥使龚州防御使为鄜延路马步军副都总管徙泾原路权知渭州迁捧日天武四厢都指挥使发兵袭明珠族不利降滑州总管改兴州防御使真定路副都总管徙高阳关路修护章惠太后园陵累拜殿前副都指挥使历建武军节度使以老辞管军诏入朝化又固请改武安军节度使知沧州未行改相州部有大狱已具皆当论死化疑之遣移讯果出无罪者三人逾年复告老以右屯卫上将军致士卒年八十赠太尉谥曰恭庄化谨质少过驭军有法虽起身行伍然颇知民事焉　　武英
按宋史任福传英字汉杰太原人父密随刘继元归朝仕至侍禁镇定同巡检与契丹战没于望都赠西京左坊使录英为三班借职以右班殿直为忻代州同巡检会州将出猎因留帐饮英曰今空郡而来万一敌乘间入城奈何既而敌百余骑果入寇英领众左右驰射悉擒获之以功迁左班殿直监雄州榷场改右侍禁合门祗候为环州都巡检使徙洪德寨主又徙庆州柔远寨元昊寇延州英主兵攻后桥以分敌势擢内殿承制环庆路驻泊都监破党平族又从任福破白豹城迁礼宾副使寻兼泾原行营都监与任福合诸将战张家堡斩首数十百敌弃羊马伪遁诸将皆趋利争进英以为前必有伏众不听已而伏发福等既败英犹力战自辰至申矢尽遇害赠邢州观察使录其子三班奉职　　王凯
按宋史王全斌传全斌曾孙凯字胜之祖审钧尝为永兴军驻泊都监以击贼死遂家京兆饶于财凯散施结客日驰猎南山下以践蹂民田捕至府时寇准守长安见其状貌奇之为言全斌取蜀有劳而审钧以忠义死当录其孤遂以为三班奉职监凤翔盩厔税历左右班殿直监益州市买院庆州合水镇兵马监押监在京草场先是守卒扫遗秆自入凯禁绝而众欲害之事觉他监官皆坐故纵凯独见免自右侍禁雄州兵马监押擢合门祗候定邢赵都巡检使元昊反徙麟州都监尝出双烽桥染枝谷遇夏人破之又破青黄罗部再战于伺候烽前后斩首三百余级获区落马牛&#&#器械以数千计夏人围麟州乘城拒斗昼夜三十一日始解去特迁西头供奉官代迁边寇犹钞掠以为内殿崇班麟州路缘边都巡检使与同巡检张岊护粮道于青眉浪寇猝大至与岊相失乃分兵出其后夹击之复与岊合斩首百余级又入兔毛川贼众三万凯以兵六千陷围流矢中面斗不解又斩首百余级贼自蹂践死者以千数迁南作坊副使后为并代州钤辖管勾麟府军马事夏人二万寇青塞堡凯出鞋邪谷转战四十里至杜川大败之复得所掠马牛以还经略使明镐言凯在河外九年有功遂领资州刺史久之召还未及见会甘陵盗起即命领兵赴城下贼平拜泽州刺史知邠州未几为神龙卫四厢都指挥使泽州团练使历环庆并代定州路副都总管捧日天武四厢绵州防御使累迁侍卫亲军步军副都指挥使泾州观察使又徙秦凤路辞日帝谕以唃氏木征交易阻绝颇有入寇之萌宜安静以处之凯至与主帅以恩信抚接遂复常贡召拜武胜军节度观察留后侍卫亲军马军副都指挥使卒年六十六赠彰武军节度使谥庄恪凯治军有纪律善抚循士卒平居与均饮食至临阵援枹鼓毅然不少假故士卒畏信战无不力前后与敌遇未尝挫衄兔毛川之战内侍宋永诚哭于军中凯劾罢之尤笃好于故旧子缄　　郭恩
按宋史本传恩开封人初隶诸班出为左侍禁合门祇候历延州四路都巡检环州肃远寨主累迁内殿承制秦凤路兵马都监开古渭州路为前锋斩首九百余级擢崇仪副使会掌乌族叛又率兵攻讨斩首八十五级迁六宅副使累劳补崇仪使为秦陇路兵马钤辖徙并代州钤辖管勾麟府军马事夏人岁侵屈野河西池至耕获时辄屯兵河西以诱官军经略使籍每戒边将敛兵河东毋与战嘉佑二年自正月出屯至三月然后去通判并州司马光行边至河西白草平数十里无寇迹是时知麟州武戡通判夏倚已筑一堡为候望又与光议曰乘敌去出不意可更增二堡以据其地请远白经略使益禁兵三千役兵五百不过二旬壁垒可成然后废横戎临寨二堡彻其楼橹从其甲兵以实新堡列烽燧以通警急从衙城红楼之上俯瞰其地犹指掌也有急则州及横阳堡出兵救之敌来耕则驱之种则蹂践之敌盛则入堡以避如是则堡外必不敢耕种州西五六十里之内晏然矣籍遂檄麟州如其议五月恩及武戡走马承受公事内侍黄道元等以巡边为名往按视之会诇者言敌兵盛屯沙黎浪恩欲止不行道元怒以言胁恩夜率步骑六千四百余人不甲者半循屈野河北而行无复部伍夏人举火卧牛峰戡指以谓恩曰敌已知吾军至矣道元曰此尔曹故欲沮我师及闻鼓声道元犹不信行至皆口恩欲休军须晓乃登山道元奋衣起曰几年闻郭恩名今日懦怯与贾逵何殊恩亦愠曰不过死耳乃行比明至忽里堆敌数十人皆西走相去数十步止恩等踞胡&#遣使骑呼之敌不应亦不动俄而起火敌骑张左右翼自南北交至堆东有堑其中有梁谓之断道堰恩等东据梁口与力战自旦至食时敌自两旁堑中攀缘而上四面合击恩众大溃夏倚方在红楼见设骑自西山大下与推官刘公弼率城中诸军闭门乘城武戡走东山趣城东抉门以入恩道元及府州宁府寨兵马都监刘庆皆被执使臣死者五人军士三百八十七人巳馘耳鼻得还者百余人亡失器甲甚众恩不肯降乃自杀赠同州观察使封其妻为京兆郡君录其子弟有差给旧俸二年武戡坐弃军除名编管江州　　郭遵按宋史本传遵开封人家世以武功称遵少隶军籍稍迁殿前指挥使干兴中改左班殿直并代路巡检迁右侍禁庆州柔远寨兵马监押召试骑射优等迁左侍禁合门祇候为泰州三阳寨主徙延州西路都巡检使元昊寇延州遵以裨将属刘平遇敌驰马入敌阵杀伤数十人敌出骁将扬言当遵遵挥铁杵破其脑两军皆大呼复持铁枪进所向披靡会黄德和引兵先溃敌战益急遵奋击期必死独出入行间军稍却即复马以殿又持大&#横突之敌知不可敌使人持大絭索立马处迎遵马辄为遵所断因纵遵使深入攒兵注射之中马马踠仆地被杀特赠果州团练使以其父斌为太子右清道率府副率母贺封仁寿郡君妻尹安康郡君弟青右侍禁逵三班奉职四子尚幼仁宗悉为赐名忠嗣西头供奉官忠绍左侍禁忠裔右侍禁忠绪左班殿直女旧为尼亦赐紫方袍遵用铁杵枪&#共九十斤其后耕者得其器于战处皇佑中乃并与其衣冠葬之河南逵自有传　　刘平按宋史本传平字士衡开封祥符人父汉凝从太宗征河东岢岚宪州素迁崇仪使平刚直任侠善弓马读书强记进士及第补无锡尉击贼杀五人擢大理评事知鄢陵县徙南充夷人寇淯井监转运使以平权泸州事平率土丁三千击走之祠汾阴迁本寺丞还路由安州遇贼十数人平发矢毙三贼余骇散以寇准荐为殿中丞知泸州夷人惩前败不敢扰边召拜监察御史数上疏论事为丁谓所忌久之除三司盐铁判官河北安抚改殿中侍御史陕西转运使与副使论事不合徙知襄州仁宗即位迁侍御史初真宗知其才将用之丁谓乘间曰平将家子素知兵若使将西北可以制敌后章献太后思谓言特改衣库使知汾州属户明珠磨糜族数反复平潜兵杀数千人以功领宾州刺史鄜延路兵马钤辖徙泾原路兼知渭州胡则为陕西都转运使平奏曰则丁谓党今隶则部虑掎摭致罪徙汝州改淮南江浙荆湖制置发运副使行数驿召还真拜信州刺史知雄州居四年迁忻州团练使知成德军景佑元年拜龙神卫四厢都指挥使永州防御使知定州徙环庆路副都总管进侍卫亲步军都虞候奏言元昊势且叛宜严备之寻坐被酒破锁入甲仗库为转运使苏耆所劾落管军知同州上疏自列召入问状复为步军都虞候知澶州时议塞河而平言不知河事乃徙沧州副都总管时吕夷简为宰相台谏官数言政事阙失平奏书曰臣见范仲淹等毁訾大臣此必有要人授旨仲淹辈欲逐大臣而代其位者臣于真宗朝为御史顾当时同列未闻有奸邪党与诈忠卖直所为若此臣虑小臣以浅文薄伎偶致显用不识朝廷典故而论事浸淫遂及管军将校且武人进退与儒臣异路若掎摭短长妄有举劾则心摇而怨结矣愿明谕台谏官毋令越职仍不许更相引荐或阙员则朝廷自择忠纯耆德用之论者以为希夷简意也改高阳关副总管宝元元年以殿前都虞候为环庆路马步军副总管会元昊反迁邕州观察使为鄜延路副总管兼鄜延环庆路同安抚使顷之兼管勾泾原路兵马进步军副都指挥使静江军节度观察留后献攻守之策曰五代之末中国多事唯制西戎为得之中国未尝遣一骑一卒远屯塞上但任土豪为众所伏者封以州邑征赋所入足以赡兵养士由是无边鄙之虞太祖定天下惩唐宋藩镇之盛削其兵柄收其赋入自节度以下第坐给奉禄或方面有警则总师出讨事已则兵归宿卫将还本镇彼边方世袭宜异于此而误以朔方李彝兴灵武冯继业一切亦徙内地自此灵夏仰中国戍守千里运粮兵民并困其后灵武失守而赵德明惧王师问罪愿为藩臣于时若止弃灵夏绥银与之限山为界则无今日之患矣而以灵夏两州及山界蕃汉户并授德明故蓄甲治兵渐窥边隙鄜延环庆泾原秦陇所以不能弛备也今元昊嗣国政刑惨酷众叛亲离复与唃厮啰构怨此乃天亡之时臣闻寇不可玩敌不可纵或元昊不能自立别有酋豪代之西与唃厮啰复平北约契丹为表里则何以制其侵轶今元昊国势未强若乘此用鄜延环庆泾原秦陇四路兵马分两道益以蕃汉弓箭手精兵可得二十万三倍元昊之众转粮二百里不出一月可收山界洪宥等州招集土豪縻之以职自防御使以下刺史以上第封之给以衣禄金帛又以土人补将校使勇者贪于禄富者安于家不&#月而人心自定及遣使谕唃&#啰授以灵武节度使挠河外族帐以窘元昊复出麟府石州蕃汉步骑猎取河西部族招其酋帅离其部众然后以大军继之元昊不过鼠窜为穷寇尔何所为哉且灵夏绥银地不产五谷人不习险阻每岁资粮取足洪宥而洪宥州羌户劲勇善战夏人恃此以为肘腋我苟得之以山为界凭高据险下瞰沙漠各列堡障量以戎兵镇守此天险也庙朝之谋不知出此而争灵夏绥银连年调发老师费财以致中国疲弊小丑猖獗此议臣之罪也今朝廷或贷元昊罪更示含容不惟宿兵转多经费尤甚万一元昊潜结契丹互为掎角则我一身二疾不可并治必轻者为先重者为后如何减兵以应河北请召边臣与二府定守御长策疏奏未报属元昊盛兵攻保安军时平屯庆州范雍以书召平平率兵与石元孙合军趋土门既有告敌兵破金明围延州者雍复召平与元孙救延州平素轻敌督骑兵昼夜倍道行明日至万安镇平先发步军继进夜至三川口西十里止营遣骑兵先趋延州争门时鄜延路驻泊都监黄德和将二千余人屯保安北碎金谷巡检万俟政郭遵各将所部分屯范雍皆召之为外援平亦使人趣其行诘旦步兵未至平与元孙还迎之行二十里乃遇步兵及德和万俟政郭遵所将兵悉至将步骑万余结阵东行五里与敌遇时平地雪数尺平与敌皆为偃月阵相向有顷敌兵涉水为横阵郭遵及忠佐王信薄之不能入官军并进杀数百人乃退敌复蔽盾为阵官军复击却之夺盾杀获及溺水死者几千人平左耳右颈中流矢日暮战士上首功及所获马平曰战方急尔各志之皆当重赏汝语未已敌以轻兵薄战官军引却二十步黄德和自阵后望见军却率麾下走保西南山众从之皆溃平遣其子宜孙驰追德和执辔语曰当勒兵还并力抗敌奈何先奔德和不从驱马遁赴甘泉平遣军校杖剑遮留士卒得千余人转斗三日贼退还水东平率余众保西南山立七栅自固敌夜使人叩栅问大将安在士不应复使人伪为戍卒递文移平平杀之夜四鼓敌环营呼曰如许残兵不降何待平旦敌酋举鞭麾骑自山四出合击绝官军为二遂与元孙皆被执初德和言平降贼朝廷发禁兵围其家及命殿中侍御史文彦博即河中府置狱遣庞籍往讯焉具得其实遂释其家德和坐腰斩而延州吏民亦诣阙诉平战没状遂赠朔方军节度使兼侍中谥壮武赐信陵坊第封其妻赵氏为南阳郡太夫人子孙及诸弟皆优迁未官者录之其后降羌多言平在兴州未死生子于贼中及石元孙归乃知平战时被执后没于兴州弟兼济　　夏守赟
按宋史夏守恩传守恩弟守赟字子美初守恩给事襄王邸王问其兄弟守恩言守赟四岁而孤日侍王邸不得时抚养心辄念之王为动容即日召入宫而怜其幼听就外舍后二年复召入王乳母齐国夫人使傅婢拊视之稍长习通文字王为太子守赟典工作事及即位授右侍禁李继迁叛命使绥夏伺边衅迁西头供奉官寄班祗候帝幸大名为驾前走马承受康保裔与贼战没部曲畏诛声言保裔降贼密诏守赟往察之守赟变服入营中廉问得状还奏称旨诏恤保裔家以守赟为真定路走马承受公事帝幸澶渊及祀汾阴皆为驾前巡检累迁东绫锦副使从幸亳州命修行宫转崇仪使提举仓草场帝甚亲信之遣中使问守赟曰欲管军乎为横行使乎守赟曰臣得日近冕旒足矣寻迁西上合门使提举诸司库务以右千牛卫大将军昭州刺史为枢密都承旨兼领三班院每契丹使至与杨崇勋迭为馆伴副使凡十余年擢侍卫亲军步军都虞候改马军并代州都总管累迁步军马军殿前副都指挥使建武镇东保大军节度使俄以修大内劳除殿前都指挥使徙定国军节度使守恩坐赃废守赟亦以镇海军节度使罢管军之本镇逾年徙定州路都总管召知枢密院事既入见帝问西事守赟言平时小障屯兵马不及千余贼兵盛至固守不暇安能出斗耶宜并其兵以据冲要伺便邀击功或可成帝然之刘平石元孙败人有以降贼诬告者守赟颇辨其枉引康保裔事为质自请将兵击贼换宣徽南院使陕西马步军都总管兼经略安抚缘边招讨使命勾当御药院张德明黎用信掌御剑以随之然守赟性庸怯寡方略不为士卒所服寻诏驻军河中居数月徙屯鄜州其子随为陕西缘边招讨副使时晏殊宋绶知枢密院又召守赟同知院事随卒守赟请罢以宣徽南院使天平军节度使判澶州以疾徙相州疾稍平复为真定府定州等路都总管未至徙高阳关就判瀛州卒赠太尉谥忠僖　　刘兼济
按宋史刘平传平之弟兼济字宝臣以父荫补三班奉职善骑射读兵书知大旨为襄州兵马监押汉江涨兼济解衣涉水率众捍城州赖以完擢合门祇候雄霸州界河巡检徙晋绛泽潞都巡检使岁饥太行多盗擒二百余人改左侍禁鄜延路兵马都监权知保安军历同提点陕西河东刑狱徙知笼竿城夏人寇边众号数万兼济将兵千余转战至黑松林败之属其兄平战没于三川口特授内殿崇班知原州入辞仁宗慰勉之曰国忧未弭家雠未报不可不力也属户明珠族叛诸将欲亟讨兼济第日纵饮击鞠缪为不知以疑其意既而叛者自溃乃追袭之射杀其酋长收余众以归徙宁州破靳&#&#砦徙鄜州元昊既称藩徙梓夔路钤辖又徙知镇戎军兼济御下严急转运使言士心多怨请徙诸内地改泾原路钤辖复知宁州又知原州徙冀州广信军累迁文思使惠州刺史河北缘边安抚副使擢西上合门使同管勾三班院出知雄州先是边民避罪逃者契丹辄纳之守将畏事不敢诘兼济悉移檄责还徙冀州逾月改忻州复管勾三班院卒　　张岊
按宋史本传岊字子云府州府谷人以赀为牙将有胆略善骑射天圣中西夏观察使阿遇有子来归阿遇寇麟州掳边户约还子然后归所掳麟州还其子而阿遇辄背约安抚使遣岊诘问岊径造帐中以逆顺谕阿遇阿遇语屈留岊共食阿遇袖偑刀贯大脔啖岊岊引吻就刀食肉无所惮阿遇复弦弓张镞指岊腹而彀岊食不辍神色自若阿遇抚岊背曰真男子也翌日又与岊纵猎双兔起马前岊发两矢连毙二兔阿遇惊服遗岊马橐&#悉归所掳州将补为来远寨主手杀伪首领夺其甲马时年十八名动一军元昊犯鄜延诏麟府进兵岊以都教练使从忻继闵破浪黄党儿两族射杀数十人斩伪军主敖保以功补下班殿侍三班差使时敌骑方炽中人促赐军衣至麟州不得前康德舆管勾军马司事遣岊驰骑五十往护之至者眉浪遇贼接战流矢贯双颊岊拔矢斗愈力夺马十二匹而还贼兵攻府州甚急城西南隅庳下贼将登众嚣曰城破矣岊乘陴大呼搏贼贼稍却飞矢中右目下身被三创昼夜督守又帅死士开关护州人汲于河讫围解城中水常通以劳迁右班殿直然贼尝往来邀夺馈运以岊为麟府州道路巡检至深柏堰遇贼数千分兵追击斩首百余级夺兵械马牛数百近郊民田比秋成未敢获岊以计干张亢得步卒九百人护之大败贼于龙门川从诸将通麟州粮道破贼于柏子寨改左班殿直内侍宋永诚传诏寨下岊护永诚遇贼三松岭贼以精骑挑战矢中岊臂犹跃马左右驰射诸将乘胜而进贼皆弃溃特改西头供奉官又迁内殿崇班贼破丰州岊与诸将一日数战破容州刺史耶布移守贵参寨俘获万计迁礼宾副使明镐在河东以岢岚军当云朔路奏岊为麟府路驻泊都监兼沿边都巡检使驻岢岚张亢修并寨堡障初议置安丰寨于石台神岊以为非要害之地遂徙寨于生地骨堆以扼贼左右亲信咸曰擅易寨地可乎岊曰苟利国家得罪无憾也卒易之已而本道上言左迁绛州兵马都监二州未解严复麟府驻泊都监屯安丰累迁洛苑使尝从数骑夜入羌中侦机事既还羌觉追之岊随羌疾驰效羌语与羌俱数里乃得脱前后数中流矢创发臂间卒　　任福按宋史本传福字佑之其先河东人后徙开封咸平中补卫士由殿前诸班累迁至遥郡刺史元昊反除莫州刺史岚石隰州缘边都巡检使既辞奏曰河东地介大河斥堠&#阔愿严守备以戒不虞仁宗善之命知陇州擢秦凤路马步军副总管诏陕西增城垒器械福受命四十日而战守之备皆具以忻州团练使为鄜延路副总管管勾延州东路蕃部事寻知庆州复兼环庆路副总管上言庆州去蕃族不远愿勒兵境上按亭堡谨斥堠因经度所过山川道路以为缓急攻守之备帝益善之听便宜从事夏人寇保安镇戎军福与子怀亮侄婿成皓自华池凤川镇声言巡边召诸将牵制敌势行至柔远寨犒蕃部即席部分诸将攻白豹城夜漏未尽抵城下四面合击平明破其城纵兵大掠焚巢穴获牛马橐&#七千有余委聚方四十里平骨咩等四十一族以功拜龙神卫四厢都指挥使贺州防御使改侍卫马军都虞候康定二年春朝廷欲发泾原鄜延两路兵西讨诏福诣泾原计事会安抚副使韩琦行边趋泾原闻元昊谋寇渭州琦亟趋镇戎军尽出其兵又募敢勇得万八千人使福将之以耿傅参军事泾原路驻泊都监桑怿为先锋钤辖朱观都监武英泾州都监王珪各以所部从福节制琦戒福等并兵自怀远城趋得胜寨至羊牧隆城出敌之后诸寨相距纔四十里道近粮饷便度势未可战则据险设伏待其归邀击之福引轻骑数千趋怀远城捺龙川遇镇戎军西路巡检常鼎刘肃与敌战于张家堡南斩首数百夏人弃马羊橐&#佯北怿引骑趋之福踵其后谍传敌兵少福等颇易之薄暮与怿合军屯好水川观英屯龙洛川相拒隔山五里约翌日会兵川口路既远刍饷不继士马乏食已三日追奔至笼竿城北遇夏军循川行出六盘山下距羊牧隆城五里结阵诸将方知堕敌计势不可留遂前格战怿驰犯其锋福阵未成列贼纵铁骑突之自辰至午阵动众傅山欲据胜地俄伏发自山背下击士卒多坠崖堑相覆压怿肃战死敌分兵数千断官军后福力战身被十余矢有小校刘进者劝福自免福曰吾为大将兵败以死报国尔挥四刃铁简挺身决斗枪中左颊绝其喉而死乃并兵攻观英战既合王珪自羊牧隆城引兵四千阵于观军之西渭州驻泊都监赵津将瓦亭骑兵二千继至珪屡出略阵阵坚不可破英重伤不能视军敌兵益至官军遂大溃英津珪传皆死内殿崇班赀赟西头供奉官王庆侍禁李简李禹亨刘钧亦战没军校死者数十人士死者六千余人唯观以兵千余保民垣四向纵射会暮敌引去与福战处相距五里然其败不相闻也福子怀亮亦死之方元昊倾国入寇福临敌受命所统皆非素抚之兵既又分出趋利故至于甚败奏至帝震悼赠福武胜军节度使兼侍中赐第一区月给其家钱三万粟麦四十斛追封母为陇西郡太夫人妻为琅琊郡夫人录其子及从子凡六人　将帅部名臣列传六十七
　　宋十一
　　王德用
按宋史王超传超子德用字元辅超为怀州防御使补衙内都指挥使至道二年分五路出兵击李继迁超帅兵六万出绥夏德用年十七为先锋将万人战铁门关斩首十三级俘掠畜产以数万计进师乌白池他将多失道不至勇锐甚超按兵不进德用请乘之得精兵五千转战三日敌势却德用曰归师迫险必乱乃领兵距夏州五十里绝其归路下令曰乱行者斩一军肃然超亦为之按辔继迁蹑其后左右望见队伍甚严整莫敢近超抚其背曰王氏有子矣累迁内殿崇班以御前忠佐为马军都军头出为邢洺磁相巡检盗张洪霸相聚界上利不能捕德用以毡车载勇士诈为妇人饰过邯郸贼果来邀勇士奋出悉禽之徙督捕陕西东路盗贼相戒曰此禽张洪霸者皆相率逃去为环庆路指挥使寻以奏事忤旨责授郓州马步军都指挥使历内殿直都虞候殿前左班都虞候柳州刺史迁捧日左厢都指挥使英州团练使天圣初以博州团练使知广信军城坏久不治德用率禁军增筑之有诏褒谕徙冀州历龙神卫捧日天武四厢都指挥使康州防御使侍卫亲军步军马军都虞候召还又为并代州马步军副都总管迁殿前都虞候步军副指挥使历桂州福州观察使章献太后临朝有求内降补军吏者德用曰补吏军政也不可与太后固欲与之卒不奉诏乃止太后崩有司请卫士坐甲德用曰非故事也不奉诏仁宗阅太后合中得德用前奏军吏事奇之以为可大用拜检校太保签书枢密院事德用谢曰臣武人幸得以驰驱自效赖陛下威灵待罪行间足矣且臣不学不足以当大事帝遣使者趣入院遂为副使久之以奉国军节度观察留后同知院事迁知院历安德军加检校太尉定国军节度使宣徽南院事赵元昊反德用请自将讨之不许德用状貌雄毅面黑颈以下白晰人皆异之言者论德用貌类艺祖御史中丞孔道辅继言之且谓德用得士心不宜久典机密遂罢为武宁军节度使徐州大都督府长史有言德用市马于府州者上其券乃市于商人者言者犹不已降右千牛卫上将军知随州州置判官家人皆惶恐德用举止言色如平时惟不接宾客而已徙知曹州或谓德用曰孔中丞害公今死矣德用曰中丞言官岂害我者朝廷亡一忠臣可惜也起为保静军节度观察留后知青州改澶州陕西用兵久无功契丹遣刘六符来求复关南地以兵压境德用见帝流涕言臣前被罪陛下赦而不诛今不足辱命帝慰劳曰河北方警藉卿镇抚之又赐手诏慰勉拜保静军节度使岁大熟六符见德用拜曰此公仁政所及也徙真定府定州路都总管还奏事复以宣徽南院使判成德军未行徙定州路都总管日训练士卒久之士殊可用契丹使谍者来觇或请捕杀之德用曰第舍之彼得实以告是服人之兵以不战也明日大阅援桴鼓之士皆踊跃进退坐作终日不戮一人乃下令具糗粮听吾鼓声视吾旗帜所向觇者归告契丹谓汉兵将大入既而复议和遂徙陈州又徙河南不行入奉朝请出判相州拜同中书门下平章事判澶州徙郑州封祁国公还为会灵观使德用素善射虽老不衰侍射瑞圣园辞曰臣老矣不能胜弓矢帝再三谕之持二矢未发帝顾之使必中乃收弓矢谢一发中的再发又中帝笑曰德用欲中即中尔孰谓老且衰乎赐袭衣金带加检校太师复判郑州徙澶州改集庆军节度使封冀国公皇佑三年上疏乞骸骨以太子太师致仕大朝会缀中书门下班德用将家子习知军中情伪善以恩抚下故多得士心虽屡临边境未尝亲矢石督攻战而名闻四夷闾阎妇女小儿皆呼德用曰黑王相公帝尝遣使问边事德用曰咸平景德中赐诸将阵图人皆死守战法缓急不相救以至于屡败诚愿不以阵图赐诸将使得应变出奇自立异效帝以为然德用虽致仕干元节上寿预班廷中契丹使语译者曰黑王相公乃复起耶帝闻之起为河阳三城节度使同中书门下平章事判郑州至和元年遂以为枢密使命入谒拜明年富弼相契丹使耶律防至德用与防射玉津园防曰天子以公典枢密而用富公为相将相皆得人矣帝闻之赐弓一矢五十后封鲁国公求去位至六七乃以为忠武军节度使景灵宫使又以为同群牧制置使有诏五日一会朝听子孙一人扶掖卒年七十九赠太尉中书令谥武恭加赐其家黄金德用诸子中咸融最钟爱晚年颇纵之多不法后更折节自饬官至左藏库使眉州防御使　　葛怀敏
按宋史葛霸传霸子怀敏以荫授西头供奉官加合门祗候历同提点益州路刑狱襄邓都巡检使契丹知隰莫保三州累迁东染院使康州刺史知雄州就迁西上合门使上平燕策会岁旱塘水涸怀敏虑契丹使至测知其广深乃拥界河水注之塘复如故召对边事复还雄州改莱州团练使浊流寨兵叛杀官吏溃去怀敏发兵掩袭尽诛其党在雄州五年徙沧州怀敏为王德用妹婿德用贬亦降知滁州陕西用兵起为泾原路马步军副总管兼泾原秦凤两路经略安抚副使既入对以曹玮尝所被介冑赐之令制置鄜延环庆两路存废寨栅擢神龙卫四厢都指挥眉州防御使本路副都总管知泾原迁捧日天武四厢都指挥使鄜延路副都总管进殿前都虞候知延州范仲淹言其猾懦不知兵复徙泾原路兼招讨经略安抚副使庆历二年元昊寇镇戎军怀敏出瓦亭寨督寨主都监许思纯环庆路都监刘贺天圣寨主张贵及缘边都巡检使向进刘湛赵瑜等御敌军次安边寨给刍秣未绝怀敏辄离军夜至开远堡北一里而舍既而自镇戎军西南又先引从骑百余以前承受赵正曰敌近不可轻进怀敏乃少止日暮趋养马城与知镇戎军曹英及泾原路都监李知和王保王文镇戎军都监李岳西路都巡检使赵璘等会兵闻元昊徙军新壕外怀敏议质明袭之乃命诸将分四路趣定州寨刘湛向进出西水口泾原路都监赵珣出莲华堡曹英李知和出刘璠堡怀敏出定西堡知和与英督军夜发翌日湛进行次赵福堡遇敌战不胜保向家峡怀敏使珣英并镇戎军西路巡检李良臣孟渊援之俄报敌已拔栅逾边壕怀敏入保定川寨敌毁板桥断其归路别为二十四道以过军环围之又绝定川水泉上流以饥渴其众刘贺率藩兵斗于河西不胜余众溃去怀敏为中军屯塞门东偏英等阵东北隅敌自褊江三叶会出四面环之先以锐兵冲中军不动回击英军会黑风起东北部伍相失阵遂扰士卒攀城堞争入英面被流矢仆壕中怀敏部兵见之亦奔骇怀敏为众蹂躏几死舆致瓮城久之乃苏复选士据门桥挥手刃以拒入城者赵珣等以骑军四合御敌敌众稍却然大军无斗志珣驰入剿怀敏还军中是夕敌聚火围城四隅临西北呼曰尔得非总管厅点阵图者耶尔固能军乃入我围中今复何往夜四鼓怀敏召曹英赵珣李知和王保王文许思纯刘贺李良臣赵瑜计议莫知所出遂谋结阵走镇戎军鸡鸣怀敏自谕亲军左右及在后者皆毋得动平明从吾往安西堡以英珣为先锋贺思纯为左右翼知和为殿听中军鼓乃得行至卯鼓未作怀敏先上马而大军安堵未动怀敏周麾者再将径去有执鞚者劝不可怀敏不得已而还使参谋郭京等取刍城中未至怀敏复上马叱执辔者使去不听拔剑且击之士遂散怀敏驱马东南驰二百里至长城壕路已断敌周围之遂与诸将皆遇害余军九千四百余人马六百余匹为敌所断其子宗晟与赵正郭京承受王昭明等还保定川初怀敏令军中步兵毋得动及前阵已去后军多不知者故皆得存时韩质郝从政胡息以兵六千保莲华堡刘湛向进兵一千保向家峡皆不赴援于是敌长驱抵渭州幅员六七百里焚荡庐舍屠掠民畜而去奏至帝嗟悼久之赠怀敏镇戎军节度使兼太尉英知和珣保文质岳贵璘思纯良臣及同时战没者及泾原巡检杨遵笼竿城巡检姚奭泾原都巡检司监押董谦同巡检唐斌指挥使霍达皆赠官有差复降向进等官落郝从政赵瑜职怀敏通时事善候人情故多以才荐之及用为将而轻率昧于应变遂至覆军帝念之赐谥忠隐子宗晟宗寿宗礼宗师皆迁官　　狄青
按宋史本传青字汉臣汾州西河人善骑射初隶骑御马直选为散直宝元初赵元昊反诏择卫士从边以青为三班差使殿侍延州指使时偏将屡为贼败士卒多畏怯青行常为先锋凡四年前后大小二十五战中流矢者八破金汤城略宥州屠咙咩岁香毛奴尚罗庆七家口等族燔积聚数万收其帐二千三百生口五千七百又城桥子谷筑招安丰林新寨大郎等堡皆扼贼要害尝战安远被创甚闻寇至即挺起驰赴众争先为用临敌被发带铜面具出入贼中皆披靡莫敢当尹洙为经略判官青以指使见洙与谈兵善之荐于经略使韩琦范仲淹曰此良将材也二人一见奇之待遇甚厚仲淹以左氏春秋授之曰将不知古今匹夫勇尔青折节读书悉通秦汉以来将帅兵法由是益知名以功累迁西上合门副使擢秦州刺史泾原路副都总管经略招讨副使又加捧日天武四厢都指挥使惠州团练使仁宗以青数有战功欲召见问以方略会贼寇渭州命图形以进元昊称臣徙真定路副都总管历侍卫步军殿前都虞候眉州防御使迁步军副都指挥使保大安远二军节度观察留后又迁马军副都指挥使青奋行伍十余年而贵是时面涅犹存帝常敕青傅药除字青指其面曰陛下以功擢臣不问门地臣所以有今日由此涅尔臣愿留以劝军中不敢奉诏以彰化军节度使知延州擢枢密副使皇佑中广源州蛮侬智高反陷邕州又破沿江九州围广州岭外骚动杨略等安抚经制蛮事师久无功又命孙沔余靖为安抚使讨贼仁宗犹以为忧青上表请行翌日入对自言臣起行伍非战伐无以报国愿得蕃落骑数百益以禁兵羁贼首致阙下帝壮其言遂除宣徽南院使宣抚荆湖南北路经制广南盗贼事置酒垂拱殿以遣之时智高还据邕州青合孙沔余靖兵次滨州先是蒋偕张忠皆轻敌败死军声大沮青戒诸将毋妄与贼斗听吾所为广西钤辖陈曙乘青未至辄以步卒八千犯贼溃于昆仑关殿直袁用等皆遁青曰令之不齐兵所以败晨会诸将堂上揖曙起并召用等三十人按以败亡状驱出军门斩之沔靖相顾眙诸将股栗已而顿甲令军中休十日觇者还以为军未即进青明日乃整军骑一昼夜绝昆仑关出归仁铺为阵贼既失险悉出逆战前锋孙节搏贼死山下贼气锐甚沔等惧失色青执白旗麾骑兵纵左右翼出贼不意大败之追奔五十里斩首数千级其党黄师宓侬建中智中及伪官属死者五十七人生擒贼五百余人智高夜纵火烧城遁去迟明青按兵入城获金帛巨万杂畜数千招复老壮七千二百常为贼所俘&#者慰遣之枭黄师宓等邕州城下敛尸筑京观于城北隅时贼尸有衣金龙衣者众谓智高已死欲以上闻青曰安知非诈耶宁失智高不敢诬朝廷以贪功也初青之至邕也会瘴雾昏塞或谓贼毒水上流士饮者多死青殊忧之一夕有泉涌寨下汲之甘众遂以济复为枢密副使迁护国军节度使河中尹还至京师帝嘉其功拜枢密使赐第敦教坊优进诸子官秩初青既行帝每忧之曰青有威名贼当畏其来左右使令非青亲信者不可虽饮食卧起皆宜防窃发乃驰使戒之及闻青已破贼顾宰相曰速议赏缓则不足以劝矣始交址愿出兵助讨智高余靖言其可信且万人粮于邕钦待之诏以缗钱三万赐交址为兵赏许贼平厚赏之青既至檄余靖无通使军兵即上奏曰李德政声言将步兵五万骑一千赴援非其情实且假兵于外以除内寇非我利也以一智高而横蹂二广力不能讨乃假兵蛮夷蛮夷贪得忘义因而启乱何以御之请罢交趾助兵从之贼平人服其有远略青在枢密四年每出士卒辄指目以相矜夸又言者以青家狗生角且数有光怪请出青于外以保全之不报嘉佑中京师大水青避水徙家相国寺行止殿上人情颇疑乃罢青为同中书门下平章事出判陈州明年二月疽发髭卒帝发哀赠中书令谥武襄青为人慎密寡言其计事必审中机会而后发行师先正部伍明赏罚与士同饥寒劳苦虽敌倅犯之无一士敢后先者故其出常有功尤喜推功与将佐始与孙沔破贼谋一出青贼既平经制余事悉以诿沔退若不用意者沔始叹其勇既而服其为人自以为不如也尹洙以贬死青悉力赒其家事子谘咏并为合门使咏数有战功熙宁元年神宗考次近世将帅以青起行伍而名动夷夏深沈有智略能以畏慎保全终始慨然思之命取青画像入禁中御制祭文遣使中牢祠其家　　张玉
按宋史本传玉字宝臣保定人以六班散直隶狄青麾下筑青涧招安寨遇夏兵三万有驰铁骑挑战者玉单持铁简出斗取其首及马军中因号曰张铁简以状闻仁宗曰真勇将也以为本路同巡检从征侬智高抵归仁驿贼列三锐阵以逆官军军小却玉率右厢突骑横贯贼垒贼大溃帝召见使作锐陈于殿廷下观破贼之势擢为广西钤辖徙大名进龙神四厢都指挥使为副都总管谅祚攻大顺城玉以兵三千夜击之惊溃而去累迁昭州防御使徙泾原熙宁中庆州卒叛玉袭逐于石门卒穷蹙请降玉斩二百人坐夺职降为陵州团练使居数月复之王韶开熙河玉迁宣州观察使为副都总管河北置三十七将以玉为第一将入为马步军都虞候卒赠建雄留后　　孙节按宋史本传节开封人少隶军籍以才勇补右侍禁与狄青同在延州数攻破敌寨有功累迁西京左藏库副使及青讨智高辟隶麾下至归仁铺节为前锋直前搏战贼锐甚节鏖山下俄中枪而没特赠忠武军节度留后封其妻为仁寿郡君官其子二人从子三人给诸司副使奉终其丧　　张忠
按宋史本传忠字圣毗开封人先世业农忠慷慨不事生产初隶禁军累迁龙神卫左第二军指挥使仁宗即位迁天武左第三指挥使融州刺史改天武右厢指挥使潮州团练使未几真拜齐州团练使擢知沧州本路钤辖杨怀敏以忠御下急因奏对言之徙澶州总管会河决商胡诏留戍满卒以助堤役辄群噪将劫库兵为乱州将恐召忠议忠潜捕倡前者数人斩以徇明年以疾求医京师卒　　明镐
按宋史本传镐字化基密州安丘人中进士第补蕲州防御推官真宗崩上真颂四十六篇改大理寺丞薛奎领秦州辟为节度判官奎徙益州辟知录事参军程琳代奎奏为签书节度判官就通判州事迁太常博士还朝仁宗问镐所能奎称其沈鸷有谋能断大事除开封推官献六&#书进尚书礼部员外郎为三司户部判官改刑部员外郎京东转运使迁兵部员外郎直史馆益州路转运使会岁饥民无积聚盗贼间发镐为平物价募民为兵人赖以安知陵州楚应几赃败或告以先期奏之镐曰获罪则已安可欺朝廷耶卒坐失察降知同州未逾月会元昊寇延州起为陕西转运使卤破金明寨既去议修复其城帅臣拥兵不即进而镐止以百余骑自督将士一月而成又常阅同州厢军得材武者三百余人教以强弩奏为清边军号最骁悍其后陕西河东颇仿置之迁户部郎中直昭文馆知陕州徙江淮制置发运使未行会贼破丰州擢天章阁待制河东都转运使修建宁中候百胜寨镇川清塞堡凡五城以劳迁左司郎中明年擢龙图阁直学士知并州镐大巡边以备贼时边任多纨&#子弟镐乃取尤不职者杖之疲&#者皆自解去遂奏择习事者守堡寨军行娼妇多从之镐欲驱逐恶伤士卒心会有忿争杀娼妇者吏执以白镐曰彼来军中何耶纵去不治娼妇闻皆散走以枢密直学士左谏议大夫知成德军入知开封府王则叛命镐为体量安抚使则未下又命参知政事文彦博为宣抚使以镐副之贝州平迁端明殿学士给事中权三司使诸将悉超迁都虞候士卒八千四百人第其功为五等每等迁一资彦博数推镐功拜参知政事已而疽发背帝谓辅臣曰镐忠亮有劳及其未乱思一见之临问恻然曰方赖卿谋国事何遽被疾镐气惫犹能顿首谢翌日卒谥文烈镐端挺寡言所至安静有体而遇事不苟为世所推重王则者本涿州人岁饥流至恩州自卖为人牧羊后隶宣毅军为小校恩冀俗妖幻相与习五龙滴泪等经及图谶诸书言释迦佛衰谢弥勒佛当持世初则去涿母与之诀别刺福字于其背以为记妖人因妄传字隐起争信事之而州吏张峦卜吉主其谋党连德齐诸州约以庆历八年正旦断澶州浮梁乱河北会其党潘方净以书谒北京留守贾昌朝事觉被执故不待期亟以七年冬至叛时知州张得一方与官谒天庆观则率其徒劫库兵得一走保骁捷营贼焚门执得一囚之兵马都监内殿承制田斌以从卒巷斗不胜而出城扉阖提点刑狱田京任黄裳持印弃其家缒城出保南关贼从通判董元亨取军资库钥元亨拒之杀元亨又出狱囚囚有憾司理参军王奖者遂杀奖既而节度判官李浩清河令齐开主簿王&#皆被害则僭号东平郡王以张峦为宰相卜吉为枢密使建国曰安阳榜所居门曰中京居室厩库皆立名号改年曰得圣以十二月为正月百姓年十二以上七十以下皆涅其面曰宜军破赵得胜旗帜号令率以佛为称城以一楼为一州书州名皆补其徒为州每面置一总管然缒城下者日众于是令守者伍伍为保一人缒余悉斩有州民汪文庆郭斌赵宗本汪顺者自城上系书射镐帐约为内应夜垂以引官军既内数百人焚楼橹贼觉率众拒战初官军既登欲专其功断以绝后来者及与贼战兵寡不敌与文庆等复缒而下是夜城几克则期正月十四日出要劫契丹使谍者以告镐遣殿侍安素伏兵西门贼果以数百人夜出伏发皆就获城峻不可攻乃为距闉将成为贼所焚遂即南城为地道日攻其北牵制之及文彦博至穴通城中选壮士中夜由地道入众登城贼纵火牛官军以枪中牛鼻牛还攻之城大溃开东门遁合门祗候张絪缘壕与战死之总管王信捕得则其余众保村舍皆焚死槛送则京师支解以徇则叛凡六十六日　　孟元
按宋史本传元字善长洺州人性谨愿少过颇喜读书少隶禁军以挽强选补殿侍累迁散都头班指挥使擢如京使并代州兵马都监改钤辖徙高阳关路又徙真定路王则据贝州反元赴城下攻战被数十创又中机石堕壕中既出战愈力更募死士由永济渠穴地以进贼平改右骐骥使徙大名府路钤辖河朔饥权知沧州民鬻盐为生岁荒盐多不售民无以自给元度军食有余悉用易盐繇是民不转徙御史中丞郭劝言其贝州功而赏未当乃擢普州刺史迁宫苑使专管勾麟府军马事护筑永宁堡敌不敢动为龙神卫四厢都指挥使忠州团练使高阳关马步军总管迁天武捧日四厢都指挥使又迁步军都虞候眉州防御使并代路副都总管判北京贾昌朝奏为大名府路副都总管徙定州路迁马军都虞候徙鄜延路行至郑州卒赠遂州观察使　　范恪
按宋史本传恪字许国开封人初名全少隶军籍于许州选入捧日军又选为殿前指挥使历行门龙旗直散原押班康定元年元昊数寇边试武技擢内殿崇班庆州北路都巡检使与攻白豹城破之既还夏人遣骑袭其后恪设伏崖险敌半度邀击之斩首四百级生获七十余人以功迁内殿承制尝会诸道兵攻十二盘既咄当迷子寨中流矢督战愈力视炮石中有火爨者恪取号于众曰贼矢石尽用下甓矣于是士卒争奋果先得城迁供备库副使恪有弓胜一石七斗其箭镞如铧名曰铧弓又于羽间识其官称姓氏凡所发必中至一箭贯二人他日取焦蒿寨归恪独殿后为数千骑所袭恪视矢箙止有二铧即为引满之势贼遽却尝与总管杜惟序钤辖高继隆将兵分讨汉乞薛马都嵬等三寨恪先破都嵬而继隆围薛马不能下恪驰往取之既又援惟序下汉乞寨改左骐骥副使卤犯大顺城诸将皆闭城自守恪率兵二千余战&#之改宫苑副使环庆路兵马都监因特召见仁宗谓曰适有边奏贼犯高平军刘璠堡可乘驿亟往遂迁礼宾使荥州刺史环庆路钤辖手诏令趣范仲淹麾下起兵赴援恪昼夜兼行比至平凉贼已解顷之迁洛苑使权秦凤路兵马总管恪骁勇善射临难敢前故数有战功自龙神卫四厢都指挥使累迁至侍卫亲军马步军副都指挥使历坊州刺史解州防御宣州观察使保信军节度观察留后以疾出为永兴军路副都总管数月卒赠昭化军节度使　　安俊
按宋史本传俊字智周其先太原人祖赟高州团练使仁宗为皇太子俊以将家子谨厚选为资善堂祗候及即位补右班殿直累迁东头供奉官合门祗候为环州都监破赵元昊吃井那等诸寨安抚使韩琦上其功迁内殿崇班环庆路都监徙泾原契丹欲渝盟与狄青范恪同召至京师将使备北边擢内园副使翌日改礼宾使会葛怀敏败命为秦凤路钤辖复徙泾原因条上御戎十三事改原州徙麟州迁六宅使贵州刺史知忻州徙代州为帅臣诬奏降京东路钤辖富&#知青州为之辩理真除虢州刺史徙高阳关路又迁原州刺史知沧泾冀三州秦州筑古渭城蕃部大扰徙秦凤路总管历龙神卫捧日天武四厢都指挥使果州团练使环庆路副总管迁侍卫步军都虞候陵州防御使卒赠阆州观察使俊久在边羌人识之环州得俘掳知州种世衡问之曰若属于吾将孰畏曰畏安大保指俊于坐曰此长&#将军是也　　王仲宝
按宋史本传仲宝字器之密州高密人初为刑部史补齐州章丘尉以捕群盗六十余人有功用开封府判官鞠仲谋荐召对改右班殿直为镇定保深永宁天雄六州军巡检又以捕贼功迁左班徙河北西路提举捉贼擒磁州名贼王遇仙博州孙流油辈凡四十人夜有盗叩户外乞降左右欲杀之为首级论功仲宝不可纳舍中使寝擢合门祗候命乘驿捕登州海贼百余人获之还为河北提举捉贼又捕斩百余人知信安军复为河北提举捉贼有盗百余依西山官军不能捕仲宝悉招出隶军籍奏以自随徙泽潞晋绛磁隰威胜军巡检使至官才八日获太行山宿贼八十人累赐金帛缗钱使契丹积迁内殿承制天圣初知镇戎军改供备库副使破康奴族获首领百五十羊马七千诏奖其功凡五年还巡护惠民河堤岸迁供备库使麟州路兵马钤辖知麟州会镇戎军蕃族内寇徙泾原路钤辖复知镇戎军又徙原环二州以西京左藏库使惠州刺史知利州徙并代州钤辖改西上合门使建言缘边博籴羌苦之数逃去请宽其法使得复业以捍边境久之迁东上合门使元昊寇延州仲宝将兵至贺兰谷以分兵势败蕃将罗逋于长鸡岭迁四方馆使领濮州团练使为泾原路总管安抚副使兼管勾秦凤路军马事与西羌战六盘山俘馘数百人时任福大败好水川别将朱观被围于姚家堡仲宝以兵救之拔观出围乘以从马时诸将皆没独仲宝与观得还徙环庆路副都总管知庆州未几兼本路经略安抚招讨副使破金汤城复赐诏奖谕徙澶州副总管安抚使范仲淹以仲宝武干未衰奏留之明年以磁州防御使知代州除左屯卫大将军致仕卒　　景泰
按宋史本传泰字周卿普州人进士起家补防州军事推官后以尚书屯田员外郎通判庆州即上言元昊虽称臣诚恐包藏祸心当选主将练士卒修城池储资粮以备不虞三疏不报俄元昊反又上边臣要略二十卷迁都官知成州奏平戎策十有五篇会有荐泰知兵者召对称旨换左藏库使知宁州任福败徙原州元昊众十万分二道一出刘璠堡一出彭阳城入攻渭州葛怀敏援刘璠战崆峒北败没敌骑逾平凉至潘原泰率兵五千从间道赴原而先锋左班殿直张回逗遛不进泰斩以徇遇敌彭阳西裨将夏侯观欲退守彭阳泰弗许乃依山而阵未成列敌骑来犯泰阴遣三百骑分左右翼张旗帜为疑兵敌欲遁去将校请进击泰止之遣士搜出果得伏兵与战斩首千余级以功迁西上合门使知镇戎军兼兵马钤辖久之领忠州刺史徙秦凤路马步军总管卒子思立熙宁中屡有战功为引进使忠州防御使知河州与董毡部兵战没后思忠以左藏库副使遂州驻泊都监击泸州夷人陷于罗个暮山下兄弟继死王事人皆怜其忠　　张忠
按宋史本传忠开封人初隶龙骑备征选为教骏有军校恣掊敛忠殴杀之坐配鼎州既遁去为盗复招出隶龙猛军以材武补三班借职陕西总管司指挥使数攻破堡寨杀剧贼张海郭邈山从平恩州功第一累迁如京使资州刺史历真定府定州高阳关京东西路兵马钤辖侬智高反就移广东领英州团练使初智高围广州时洪州驻泊都监蔡保恭及知英州苏缄以兵八千人据边渡村扼贼归路忠夺而将之谓其下曰我十年前一健儿以战功为团练使若曹勉之于是不介骑而前会先锋遇贼奔忠手拉贼帅二人马陷泞不能奋遂中标枪死焉其父率府副率致仕余庆为左监门卫大将军赐第一区给半俸终身封其母为河内郡夫人弟愿迁右班殿直合门祗候官其子永寿永吉永德及其婿刘錞凡四人封长女为清河县君　　赵珣
按宋史本传珣年十六仁宗召试便殿授三班借职景佑中有言珣艺益进且习书史复召见阅武伎又试策略于中书条对数千言自殿直进合门祗候未几除濠州兵马都监初珣随父在西边访得五路侥外形胜利害作聚米图经五卷诏取其书并召珣至又上五阵图兵事十余篇帝给步骑使按阵既成临观之陈执中招讨陕西荐为缘边巡检使吕夷简宋庠为奏曰用兵以来策士之言以万计无如珣者即擢通事舍人招讨都监珣自以年少新进辞都监授兵万人御赐铠仗令自择偏裨参佐居泾原兼治笼竿城麻毡党留百余帐处近塞为暴珣白府引兵二万自静边历揆吴抵木宁袭贼俘获数千计静边将刘沪殿后为贼所掩珣登阪望见从骑数百复入拔沪之众以出士皆叹服瞎毡居龛谷无所属珣与书招之遗以绨绵瞎毡听命改本路都监诏追入朝将行适元昊大入府檄留珣会葛怀敏于瓦亭怀敏已屯五谷口西至马栏城闻夏人徙军新壕外议欲质明掩袭珣谓怀敏曰敌远来众倍锋锐莫若依马栏城布栅以扼其路守镇戎城以便饷道俟其衰击之此必胜之道也不然必为贼所屠怀敏不听兵遂逼镇戎城越界壕抵定川未及阵夏人引铁骑来犯珣居阵西北瑜亦在军中战甚力东壁兵辄溃中军大扰珣拥刀斧手前斗夏众稍却我军复阵怀敏诘朝退走就食镇戎俄夏骑四合珣被擒瑜以身免珣美风仪性劲特好学恂恂类儒者既没人多惜之赠莫州刺史后卒贼中瑜弟璞亦知名　　卢政
按宋史本传政太原文水人以神卫都头从刘平与夏人战延州卤薄西南隅兵不得成列政引数骑挑战发伏弩二百射却之日且暮政说平曰今处山间又逼污泽宜速退保后山须明决战不然彼夜出乘高蹙我何以御之平不听遂败政脱身归黄德和诬平降贼仁宗引政问状政言平被执非降也因自陈失主将当死帝义其言赦之以为供奉官德州兵马监押预讨贝州率勇敢数百人飞环絓堞而登守者莫能亢大军乘之以入迁内殿承制南征侬智高亦有功历秦凤高阳关都钤辖治平熙宁中为捧日天武四厢都指挥使三卫都虞候副都指挥使泾原定州并代州定四路副都总管累转祁州团练昌州防御黔州观察使拜武泰军节度使政时年七十三气貌不衰侍立殿下虽久无惰容能上马踊跃观者壮之早朝暴卒赠开府仪同三司　　种世衡
按宋史本传世衡字仲平放之兄子也少尚气节昆弟有欲析其赀者悉推与之惟取图书而已以放荫补将作监主簿累迁太子中舍尝知泾阳县里胥王知谦以奸利事败法当徙遁去比郊赦辄出世衡曰送府则会赦杖其脊而请罪于府知府李谘奏释之后通判凤州州将王蒙正章献后&#家也所为不法尝于世衡以私不听蒙正怒乃诱知谦讼冤而阴助之世衡坐流窦州徙汝州弟世材上一官以赎为孟州司马久之龙图阁直学士李纮为辩其诬宋绶狄棐继言之除卫尉寺丞历监随州酒签书同州鄜州判官事西边用兵守备不足世衡建言延安东北二百里有故宽州请因其废垒而兴之以当寇冲右可固延安之势左可致河东之粟北可图银夏之旧朝廷从之命董其役夏人屡出争世衡且战且城之然处险无泉议不可守凿地百五十尺始至于石石工辞不可穿世衡命屑石一畚酬百钱卒得泉城成赐名青涧城迁内殿崇班知城事开营田二千顷募商贾贷以本钱使通货赢其利城遂富实间出行部族慰劳酋长或解与所服带尝会客饮有得敌情来告者即以饮器予之繇是属羌皆乐为用再迁洛苑副使知环州蕃部有牛家族奴讹者素倔强未尝出谒郡守闻世衡至遽郊迎世衡与约明日当至其帐往劳部落是夕大雪深三尺左右曰地险不可往世衡曰吾方结诸羌以信不可失期遂缘险而进奴讹方卧帐中谓世衡必不能至世衡蹴而起讹奴大惊曰前此未尝有官至吾部者公乃不疑我耶率其族罗拜听命羌酋慕恩部落最强世衡尝夜与饮出侍姬以佐酒既而世衡起入内潜于壁隙中窥之慕恩窃与侍姬戏世衡遽出掩之慕恩惭惧请罪世衡笑曰君欲之耶即以遗之由是得其死力诸部有贰者使讨之无不克有兀二族世衡招之不至即命慕恩出兵诛之其后百余帐皆自归莫敢贰因令诸族置烽火有急则举燧介马以待葛怀敏败率羌兵数千人以援泾原无敢后者尝课吏民射有过失射中则释其罪有辞某事请某事辄因中否而与夺之人人自厉皆精于射繇是数年敌不敢近环境迁东染院使环庆路兵马钤辖范仲淹檄令与蒋偕筑细腰城世衡时卧病即起将所部甲士昼夜兴筑城成而卒初世衡在青涧城元昊未臣其贵人野利刚浪遇乞兄弟有材谋皆号大王亲信用事边臣欲以谋间之庆历二年鄜延经略使籍两为保安军守刘拯书赂蕃部破丑以达野利兄弟而泾原路王沿葛怀敏亦遣人持书及金宝以遗遇乞会刚浪令浪理赏乞媚娘等三人诣世衡请降世衡知其诈曰与其杀之不若因以为间留使监商税出入骑从甚宠有僧王光信者趫勇善骑射习知蕃部山川道路世衡出兵尝使为乡导数荡族帐奏以为三班借职改名嵩世衡为蜡书遣嵩遗刚浪言浪理等已至朝廷知王有向汉心命为夏州节度使奉钱月万缗旌节已至趣其归附以枣缀画龟喻其早归之意刚浪得书大惧自所治执嵩归元昊元昊疑刚浪贰己不得还所治且锢嵩&#中使其臣李文贵以刚浪旨报世衡且言不达所遗书意或许通和愿赐一言世衡以白籍时朝廷巳欲招拊籍召文贵至谕以国家宽大开纳意纵使报还元昊得报出嵩礼之甚厚使与文贵偕来自是继遣使者请降遂称臣如旧世衡闻野利兄弟已诛为文越境祭之籍疏嵩劳具言元昊未通时世衡画策遣嵩冒艰险间其君臣遂成猜贰因此与中国通请优进嵩官迁三班奉职后嵩因对自陈又进侍禁合门祗候世衡死籍为枢密使世衡子古上书讼父功为籍所抑古复上书遂赠世衡成州团练使诏流内铨授古大县簿尉押还本贯籍既罢古复辩理下御史考验以籍前奏王嵩疏为定诏以其事付史官听古从官便郡世衡在边数年积榖通货所至不烦县官益兵增馈善抚养士卒病者遣一子专视其食饮汤剂以故得人死力及卒羌酋朝夕临者数日青涧及环人皆画像祠之子古谔诊皆有将材关中号曰三种谊其幼子也　　王珪
按宋史本传珪开封人也少拳勇善骑射能用铁杵铁鞭年十九隶亲从官累迁殿前第一班押班擢礼宾副使泾州驻泊都监康定初元昊寇镇戎军珪将三千骑为策先锋自瓦亭至师子堡敌围之数重珪奋击披靡获首级为多叩镇戎城请益兵不许城中惟缒糗粮予之师既饱因语其下曰兵法以寡击众必在暮我兵少乘其暮击之可得志也复驰入有骁将持白帜植枪以詈曰谁敢与吾敌者枪直珪胸而伤右臂珪左手以杵碎其脑继又一将复以枪进珪挟其枪以鞭击杀之一军大惊遂引去珪亦以马中箭而还仁宗特遣使抚谕之然以其下死伤亦多止赐名马二匹黄金三十两裹创绢百匹复下诏暴其功塞下以厉诸将是岁改泾原路都监明年为本路行营都监勒金字处置牌赐之使得专诛杀寻至黑山焚敌族帐获首级马&#甚众会敌大入以兵五千从任福屯好水川连战三日诸将皆败任福陷围中望见麾帜犹在珪欲援出之军校有顾望不进者斩以徇乃东望再拜曰非臣负国臣力不能也独有死报尔乃复入战杀数十百人鞭铁挠曲手掌尽裂奋击自若马中镞凡三易犹驰击杀数十人矢中目乃还夜中卒珪少通阴阳数术之学始出战谓其家人曰我前后大小二十余战杀敌多矣今恐不得还我死可速去此无为敌所雠也及敌攻瓦亭购甚急果如其料镇戎之战以所得二枪植山上其后边人即其处为立祠赠金州观察使追封其妻安康郡君录其子光祖为西头供奉官合门祗候　　桑怿
按宋史本传怿开封雍丘人勇力过人善用剑及铁简有谋略其为人不甚长大与人接常祇畏若不自足语言如不出其口卒遇之不知其勇且健也兄慥举进士有名怿以再举进士不中尝遭大水有粟二廪将以舟载之见百姓走避水者遂弃其粟而载之得皆不死岁饥聚人共食其粟尽而止后徙居汝颍间耕龙城废田数顷以自给诸县多盗怿自请补耆长得往来察奸因召里中恶少年戒曰盗不可为吾不汝容也有顷里老父子死未敛盗夜脱其衣去父不敢告县怿疑少年王生者夜入其家得其衣不使之知也明日见而问之曰尔许我不为盗今里中盗尸衣者非尔邪少年色动即推仆地缚之诘共盗者姓名尽送县皆伏辜尝之郏城遇尉出捕盗招怿饮酒与俱行至贼所藏尉怯甚阳为不知将去怿曰贼在此欲何之乃下马独格杀数人因尽缚之又闻襄城有盗十许人独提一剑以往杀数人尽缚其余汝旁县为之无盗京西转运使奏其事补郏城尉天圣中河南诸县多盗转运使奏移渑池尉群盗保青灰山时出攘剽有宿盗王伯者尤为民害朝廷每授巡检使必疏姓名使捕之怿至官巡检伪为宣头以示怿牒招致之怿不知其伪也因挺身入贼中与伯同卧起十余日伯遂与怿出至山口为巡检伏兵所执怿几不免怿曰巡检惧无功尔即以伯与巡检使自为功巡检俘献京师而怿不复自言朝廷知之为黜巡检擢怿右班殿直永安县巡检明道末京西旱蝗有恶贼二十三人枢密院召怿至京师授以贼名姓使往捕怿曰盗畏吾名必溃溃则难得矣宜先示之以怯至则闭栅戒军吏不得一人辄出居数日军吏不知所为数请出自效辄不许夜与数卒变为盗服以出迹盗所尝行处入民家民皆走独一媪留为具饭食如事群盗怿归闭栅三日复往自携具就媪馔而以余遗媪媪以为真盗乃稍就媪与语及群盗一媪曰彼闻桑殿直来皆遁去近闻闭营不出知其不足畏今皆还矣某在某处怿又三日往厚遗之遂以实告曰我桑殿直也为我察其实而慎勿泄后三日复来于是媪尽得居处之实以告怿明日部分军士尽擒诸盗其尤强梁者怿自驰马以往士卒不及从惟四骑追之遂与贼遇手杀三人凡二十三人者一日皆获还京师枢密吏求银为致合门祗候怿曰用赂得官非我欲况贫无银有固不可也吏怒匿其功状止免其短使而已除兵马监押未行会宜州蛮叛杀海上巡检官军不能制因命怿往尽手杀之还乃授合门祗候怿曰是行也非独吾功位有居吾上者吾乃其佐也今彼留而我还我赏厚而彼轻得不疑我盖其功而自伐乎受之徒惭吾心将让其赏以归己上者或讥以好名怿叹曰士顾其心如何尔当自信其心以行若欲避名则善皆不可为也益辞之不许宝元初迁西头供奉官广西驻泊都监元昊反参知政事宋庠荐其有勇略迁内殿崇班鄜延路兵马都监逾月徙泾原路屯镇戎军与任福遇敌于好水川力战而死赠解州防御使子湜皇城使　　王信
按宋史本传信字公亮太原人家故饶财少勇悍大中祥符中盗起晋绛泽潞数州信应募籍军与其徒生擒贼七十人累以功补龙神卫指挥使部使者表荐召阅其艺迁御前忠佐领河中府同干鄜延丹坊州庆成军管界捉贼又迁龙卫都虞候兼鄜延巡检康定初刘平石元孙战于三川信以所部兵薄贼斩首数十级迁捧日都虞候改西京作坊使知镇戎军徙保安军兼鄜延路兵马都监始至之夕敌众号数万傅城军吏气慑信领劲兵二千夜出南门与战失其前锋因按军不动迟明潜上东山整军乘势而下击走之获首级马牛居多迁钤辖兼经略安抚招讨都监领贵州刺史葛怀敏战败信出兵拒敌俘斩甚众进保州刺史就迁马步军都总管四路置招讨使遂为本路招讨副使累迁马步军都虞候象州防御使徙高阳关路王则反贝州用安抚使明镐奏为贝州城下都总管城破则遁信率兵执则而还余党自焚死拜感德军节度观察留后召为少军副都指挥使未至卒赠武密军节度兼侍中　　刘沪
按宋史刘文质传文质子沪字子浚颇知书传深沉寡言有知略以荫补三班奉职累迁右侍禁康定中为渭州瓦亭寨监押权静边寨击破党留等族斩一骁将获马牛橐&#万计时任福败边城昼闭居民畜产多为贼所掠沪独开门纳之迁左侍禁韩琦范仲淹荐授合门祗候又破穆宁生氐西南去洛阳二百里中有城曰水洛川平土沃又有水轮银铜之利环城数万帐汉民之逋逃者归之教其百工商贾自成完国曹玮在秦州尝经营不能得沪进城章川收善田数百顷以益屯兵密使人说城主铎厮那令内附曾郑戬行边沪遂召铎厮那及其酋属来献结公水洛路罗甘地愿为属户戬即令沪将兵往受地既至而氐情中变聚兵数万合围夜纵火呼啸期尽杀官军沪兵才千人前后数百里无援沪坚卧因令晨炊缓食坐胡&#指挥进退一战氐溃追奔至石门酋皆稽颡请服因尽驱其众隶麾下以通秦渭之路又败临洮氐于城下迁内殿崇班戬以三将兵遣董士廉助筑城功未半会戬罢四路招讨使而泾原路尹洙以为不便令罢筑且召沪不听日增版趣役洙怒使狄青械沪士廉下狱氐众惊收积聚杀吏民为乱朝廷遣鱼周询程戡往视氐众诣周询请以牛羊及丁壮助工役复以沪权水洛城寨主城成终以违本路安抚使节制黜一官为镇戎军西路都巡检复内殿崇班疡发首卒弟渊将以其柩东归居人遮道号泣请留葬水洛立祠城隅岁时祀之经略司言得熟户蕃官牛装等状愿得沪子弟主其城乃命其弟淳为水洛城兵马监押城中有碑记沪事
　将帅部名臣列传六十八
　　宋十二
　　杨文广
按宋史杨业传业子延昭延昭子文广字仲容以班行讨贼张海有功授殿直范仲淹宣抚陕西与语奇之置麾下从狄青南征知德顺军为广西钤辖知宜邕二州累迁左藏库使带御器械治平中议宿卫将英宗曰文广名将后且有功乃擢成州团练使龙神卫四厢都指挥使迁兴州防御使秦凤副都总管韩琦使筑筚篥城文广声言城喷珠率众急趣筚篥比暮至其所部分已定迟明敌骑大至知不可犯而去遗书曰当白国主以数万精骑逐汝文广遣将袭之斩获甚众或问其故文广曰先人有夺人之气此必争之地彼若知而据之则未可图也诏书褒谕赐袭衣带马知泾州镇戎军为定州路副都总管迁步军都虞候辽人争代州地界文广献阵图并取幽燕策未报而卒赠同州观察使　　赵滋
按宋史本传滋字子深开封人父士隆天圣中以合门祇候为邠宁环庆路都监战没录滋三班奉职滋少果敢任气有智略康定初以右侍禁选捕京西叛卒有功迁左侍禁后为泾原仪渭镇戎军都巡检会渭州得胜寨主姚贵杀监押崔绚劫宣武神骑卒千余人叛攻羊牧隆城滋驰至谕降八百余人贵穷走出寨招讨使令滋给赐降卒及迁补将吏滋以为如是是诱其为乱藏其牒不用还为招讨使所怒故赏弗行范仲淹韩琦经略陕西举滋可将领得合门祗候为镇戎军西路都巡检时京西军贼张海久未伏诛命滋都大提举陕西京西路捉贼数月贼平后为京东东路都巡检富&#为安抚使举再任登州乳山寨兵叛杀巡检州将诛首恶数人不穷按滋承檄验治驰入其垒次第推问得党与百余人付狱众莫敢动在京东五年数获盗不自言弼为言乃自东头供奉官超授供备库副使定州路驻泊都监尝因给军食同列言粟不善滋叱之曰尔欲以是怒众邪使众有一言当先斩尔以徇韩琦闻而壮之以为真将帅材及琦在河东又奏滋权并代路钤辖改管勾河东经略司公事建言代州宁化军有地万顷皆肥美可募人田作教战射为堡寨人以为利累迁西上合门副使历知安肃军保州滋强力精悍有吏能所至称治会契丹民数违约乘小舟渔界河中吏惮生事累岁莫敢禁后又遣大舟十余自海口运盐入界河朝廷患之以滋可任徙知雄州滋戒巡兵舟至辄捕其人杀之辇其舟移文还涿州渔者遂绝契丹因使人以为言而知瀛州彭思永河北转运使唐介燕度皆以滋生事请罢之朝廷更以为能擢龙神卫四厢都指挥使嘉州团练使迁天武捧日四厢都指挥使英宗即位领端州防御使步军都虞候赐白金五百两留再任未几卒赠遂州观察使滋在雄州六年契丹惮之契丹尝大饥旧米出塞不得过三斗滋曰彼亦吾民也令出米无所禁边人德之驭军严战卒旧不服役滋役之如厢兵莫敢有言缮治城壁楼橹至于簿书米盐皆有条法性尤廉谨月得公使酒不以入家然傲慢自誉此其短也　　马怀德
按宋史本传怀德字得之开封祥符人父玉东头供奉官言怀德可试引弓击剑角补三班奉职为延州南安寨主东路巡检数以少击西贼败其众范仲淹知延州修青涧城奏怀德为兵马监押以所部兵入贼境破遮鹿要册二寨亲射杀其酋狗儿厢主迁左班殿直又率蕃汉烧荡贼海沟茶山龙柏安化十七寨三百余帐斩首数百级掳马驼牛羊万数迁右侍禁以范仲淹韩琦荐授合门祗候延州庞籍入奏为东路都巡检使夷黑神厥保等十八寨贼以四万骑犯边趋仆射谷怀德以兵数千据谷旁高原待之斩首二百级得畜产器械以千数迁内殿崇班又以兵修龙安城卤不敢犯遂为鄜延路都监又城绥平破贼青化押班吃当三寨杀获甚众元昊为夏国主命国子博士高良夫与怀德会西人画界籍具论其前后功迁供备库副使兼合门通事舍人时用兵久民多亡散怀德招辑有方经略使梁适奏请推其法诸路历知保安军环州环庆益利路钤辖累迁至四方馆使舒州团练使徙鄜延路副都总管坐违法赂宦官阎士良为安抚吕景初奏降四方馆使英州刺史大名府路总管侍卫亲军步军都虞候象州防御使鄜延路副都总管迁马军都虞候徙环庆路环州蕃官苏恩以其属叛往降之又迁殿前都虞候步军副指挥使随州观察使英宗即位迁静难军节度观察留后召还卒赠安远军节度使尝因战流矢中其颡镞入于骨以弩弦系镞发机而出之　　杨燧
按宋史本传燧开封人善骑射应募隶军籍从征贝州穴城以入贼平功第一补神卫指挥使又从征侬智高接战手杀数十人众乘之而捷擢万乘都指挥使迁荥州团练使京城左厢巡检救濮宫火英宗识其面及即位以为邓州防御使步军都虞候历环庆泾原鄜延二路副都总管至马军副都指挥使由容州观察使拜宁远军节度殿前副都指挥使卒赠侍中谥曰庄敏燧初穴贝州城时为叛兵所伤同行卒刘顺救之得免及贵顺巳死访恤其家甚至故人妻子贫不能活者一切收养之人推其义　　郝质
按宋史本传质字景纯汾州介休人少从军挽强为第一充殿前行门换供奉官为府州驻泊都监主管麟府军马与田胐将兵护军须馈麟州道遇西夏数千骑寇钞质先驱力战斩首获马数百又与胐行边至柏谷敌堑道以阻官军质御之于寒岭下转斗逐北遂修复宁远诸栅以扼贼冲宣抚使杜衍安抚使明镐连荐之且条上前后功状超迁内殿承制并代路都监大名贾昌朝又荐为路钤辖使讨贝州文彦博至命部城西回河上有亭甚壮彦博虑为贼焚遣小校蔺千守而质使千往他营度战具千辞质曰亭焚吾任其责千去而亭焚彦博将斩千质趋至帐下曰千之去质实使之罪乃在质愿代千死彦博壮其义而释之质自此益知名贼平迁六宅使历高阳关定州并代钤辖驻泊副都部署龙神卫捧日天武都指挥使马军殿前都虞候加领贺州刺史英州团练眉州防御使奉诏城丰州进步军副都指挥使州观察使召还宿卫改马军英宗立迁武昌军节度观察留后加安德军节度使为殿前副指挥使神宗立易节度武军为都指挥使元丰元年卒帝亲临其丧赠侍中谥曰武庄质御军有纪律犯者不贷而享犒丰渥公钱不足出己奉助之平居自奉简俭食不重肉笃于信义田胐不振而死为表揭前功官其一孙在并州与朝士董熙善约为婚姻熙死家贫无依质已为节度使竟以女归董氏自为官不上阀阅从微至贵皆以功次迁云　　窦舜卿
按宋史本传舜卿字希元相州安阳人以荫为三班奉职监平乡县酒税有僧欲授以化汞为白金之术谢曰吾禄足养亲不愿学也辟府州兵马监押夏人犯塞舜卿欲袭击举烽求援于大将王凯凯弗应舜卿度事急提州兵出战胜之明日经略使问状凯惧要以同出为报舜卿欢然相许不自以为功为青淄路都监海盗行劫执博昌镇官吏肆剽掠舜卿募士三百悉擒之使契丹主客马佑言昔先公客省善射君当传家法置酒请射舜卿发辄中佑使奴持二弓示之一挽皆折湖北蛮猺彭仕义叛徙为钤辖兼知辰州建请筑州城不扰而办帅师取富州蛮将万年州据石狗崖舜卿选壮卒奋击蛮矢石交下卒蒙盾直前发强弩射万年州毙于崖下遂拔乏左右欲尽剿其众舜卿不许曰仕义愿内附特为此辈所胁今死矣何以多杀为引兵入北江仕义降擢康州刺史加龙神卫捧日天武四厢指挥使马军殿前都虞候三迁邕州观察使历邠宁环庆路副都总管熙宁中十上章求退且丐易文阶改刑部侍郎提举嵩山崇福宫以光禄大夫致事再转金紫光禄大夫卒年八十八谥曰康敏　　种谔
按宋史种世衡传世衡子谔字子正以父任累官左藏库副使延帅陆诜荐知青涧城夏酋令内附诜恐生事欲弗纳谔请纳之夏人来索诜问所以报谔曰必欲令当以景询来易乃止询者中国亡命至彼者也夏将嵬名山部落在故绥州其弟夷山先降谔使人因夷山以诱之赂以金盂名山小吏李文喜受而许降而名山未之知也谔即以闻诏转运使薛向及陆诜委谔招纳谔不待报悉起所部兵长驱而前围其帐名山惊援枪欲斗夷山呼曰兄已约降何为如是文喜因出所受金盂示之名山投枪哭遂举众从谔而南得酋领三百户万五千兵万人将筑城诜以无诏出师召谔还军次怀远晨起方栉敌四万众坌集傅城而陈谔开门以待使名山帅新附百余人挑战谔兵继之鼓行而出至晋祠据险使偏将燕达刘甫为两翼身为中军乃闭垒悉老弱乘城鼓噪以疑贼已而合战追击二十里俘馘甚众遂城绥州诜劾谔擅兴且不禀节制欲捕治未果而诜徙秦言者交攻之遂下吏贬秩四等安置随州会侯可以言水利入见神宗问其事对曰种谔奉密旨取绥而获罪后何以使人帝亦悔复其官韩绛宣抚陕西用为鄜延钤辖绛城啰兀规横山令谔将兵二万出无定川命诸将皆受节度起河东兵会银州城成而庆卒叛诏罢师弃啰兀责授汝州团练副使再贬贺州别驾移单州又移华州绛再相讼其前功复礼宾副使知岷州董毡将鬼章聚兵于洮岷新羌多叛谔讨袭诛之从李宪出塞收洮州下逋宗讲珠东宜诸城掩击至大河斩首七千级迁东上合门使文州刺史知泾州徙鄜延副总管上言夏主秉常为其母所囚可急因本路官捣其巢穴遂入对大言曰夏国无人秉常孺子臣往持其臂以来耳帝壮之决意西讨以为经略安抚副使诸将悉听节制谔即次境上帝以谔先期轻出使听令于王中正敌屯兵夏州谔率本路并畿内七将兵攻米脂三日未下夏兵八万来援谔御之无定川伏兵发断其首尾大破之降守将令介讹遇捷书闻帝大喜群臣称贺遣中使谕奖而罢中正谔留千人守米脂进次银石夏州不见敌始被诏当会灵武谔枉不进士卒饥惫欲以粮运不继归罪转运使李稷驻军麻家平大校刘归仁以众溃诏令班师犹迁凤州团练使龙神卫四厢都指挥使谔谋据横山之志未已遣子朴上其策帝召朴问状擢为合门祗候将进城横山命徐禧李舜举使鄜延计议谔言横山延袤千里多马宜稼人物劲悍善战且有盐铁之利夏人恃以为生其城垒皆控险足以守御今之兴功当自银州始其次迁宥州又其次修夏州三郡鼎峙则横山之地已囊括其中又其次修盐州则横山强兵战马山泽之利尽归中国其势居高俯视兴灵可以直覆巢穴而禧与沈括定议移银州城永乐与谔始谋异乃奏留谔守延既而永乐受围谔观望不救帝冀其后效置不问且虞贼至就命知延州疽发背卒年五十七谔善驭士卒临敌出奇战必胜然诈诞残忍左右有犯立斩或先刳肺肝坐者掩面谔饮食自若敌亦畏其敢战故数有功李稷之馈军也旦入谔营军吏鸣鼓声喏谔呼问吏曰军有几帅要当借汝头以代运使即叱斩之稷惶怖遽出尝渡河猝遇敌绐门下客曰事急矣可衣我衣乘我马从旗鼓千骑亟趋大军客信之敌以为谔追之几不免自熙宁首开绥州后再举西征皆其兆谋卒致永乐之祸议者谓谔不死边事不巳　　折克行
按宋史折德扆传克行字遵道德扆曾孙御卿孙继闵子也初仕军府无所知名夏人寇环庆种谔拒之诏河东出师为援克行请往谔使以兵三千护饷道战于葭芦川先登斩级四百降户千马畜万计诸老将瞿然曰真折太尉子也擢知府州秦兵讨夏国张世矩将河外军民克行与俱廷议谓守臣难自行诏克行选兵隶世矩克行抗章愿率部落先驱未报即委管钥而西大酋咩保吴良以万骑来蹑克行为后拒度贼半度隘纵击大破之杀咩保吴良师还自劾释不问王中正出塞克行先拔宥州每出必胜夏人畏之益左厢兵专以当折氏太原孙览议城葭芦诸将论多不合召克行问策即顿兵吐浑河约勒部伍为深入穷讨之状敌疑不敢动既讫役又入津庆龙横川斩级三千诏河东进筑八寨通道鄜延延帅遣秦希甫来共议克行请两路并力以远者为先希甫曰由近及远法也克行曰不然事有奇正今乘士气之锐所利在速故先远役以出其不意若徐图之士心且怠矣希甫持不可并上二议卒用克行策城成谍言寇至军中皆戒严克行止之曰彼自扰耳已而果然克行在边三十年善抚士卒战功最多羌人呼为折家父官至秦州观察使卒赠武安军节度使子可大　　高永能
按宋史本传永能字君举世为绥州人初伯祖文岯举州来归即拜团练使已而弃之北迁其祖文玉独留居延州至永能始家青涧少有勇力善骑射由行伍补殿侍稍迁供奉官种谔取绥州发永能兵六千先驱入啰兀五战皆捷转供备库副使治绥德城辟地四千顷增户千三百即知城事元丰初为鄜延都监秋大稔夏人屯一千骑于大会平将取稼永能简精骑突过其营骑卒惊溃获钤辖二人转六宅使夏人患之令曰有得高六宅者赏金等其身经略使吕惠卿行边永能伏骑谷中以备侵轶边骑果至驰出击走之夏兵二万犯当川堡永能以千骑与相遇度不能支依险设疑兵且斗且却而令后骑扬尘若援兵至者奋而前遂解去擢本路钤辖四年西讨永能为前锋围米脂城边人十万来援永能谓弟永亨曰彼恃众集易吾军营当大川宜严陈待其至张左右翼击之可破也诘旦鏖战于无定河斩首数千级得马三千&#&#牛羊万计城犹未下密遣谍说降其东壁守将衣以文锦导以鼓吹耀诸城下酋令介讹遇乃出降进东上合门使宁州刺史以年老请不许又进四方馆使荥州团练使永乐之役献谋皆不用城既陷其孙昌裔欲拔之从间道出永能叹曰吾结发从事西羌战未尝挫今年已七十受国大恩恨无以报此吾死所也顾易一卒敝衣战而死其子世亮与昌裔求得尸以归诏赠房州观察使录其子世亮为忠州刺史诸孙皆侍禁殿直永能家世州将所领多故部曲拊之有恩惠遇敌则身先之下有伤者载以己副马故能得士死力远近喜言其事称之曰老高及死边人无不痛惜尝遇其远祖唐绥州刺史思祥淘沙川庙得画像及神道碑上之诏即所在赐田三十顷以奉祭祀永能之亡延州将皇城使寇伟亦力战而没赠均州防御使　　贾逵
按宋史本传逵真定&#城人隶拱圣为卒至殿前班副使知换西染院副使从狄青征侬智高战于归仁驿既阵青誓众曰不待令而举者斩时左将孙节战死逵为右将军先锋将私念所部兵数困易衄兵法先据高者胜苟复待命而贼乘胜先登吾事去矣即日引军趋山既定贼至逵麾众驰下仗剑大呼断贼为二贼首尾不相救遂溃逵诣青请罪青拊其背劳谢之邕州城空青使逵入括公私遗坠固辞是时将校多以搜城故匿窃金宝独逵无所犯迁西染院使嘉州刺吏秦凤路钤辖初逵少孤厚赂继父得其母奉以归至是以母老辞不许而赐母冠帔泰山多巨木与夏人错壤逵引轻兵往来伐羌酋驱至画地立表约决胜负逵引弓连三中的酋下马拜复从逵取盈而归徙并代路专主管麟府军马熟户散处边关苦于寇略逵差度远近聚为二十七堡次第相望自是害乃息画铁为的激种豪使射久皆成劲兵一夕烽火屡发左右白当起逵卧不应旦而谓人曰此必妄也脱有警可夜出乎徐问之果边人烛遗物也复徙秦凤去之十日而代者郭思败朝廷以逵为能连擢捧日天武四厢都指挥使马部殿前都虞候历泾原高阳关麟延路副都总管以利州观察使入为步军副都指挥使都城西南水暴溢注安上门都水监以急变闻英宗遣逵督护亟囊土塞门水乃止议者欲穴堤以泄其势逵请观水所行谕居民徙高避水然后决之军校营城外者每常朝即未晓启门钥或辍朝失报启钥如平时逵言禁城当谨启闭不宜凭报者乃冶铁铸常朝字俾持以示信迁马军副都指挥使复总鄜延兵延州旧有夹河两城始元昊入寇据险城几不能守逵相伏龙山九州台之间可容窥觇请于其地筑保障与城相望延人以为便转昭信军节度观察留后逵言种谔处绥州降人于东偏初云万三千户今乃千一百户耳逋逃之余所存纔八百蕃汉两下杀伤皆不啻万计自延州运粟至怀宁率以四百钱致一石而缘边居人壮者但日给一升罔冒何至大半谔徒欲妄兴边事自以为功不可不察也元丰初拜建武军节度使殿前都指挥使请不俟郊赦赐三世官神宗曰逵武人能有念亲之志其特许之数月而卒年六十九赠侍谥曰武恪　　向宝
按宋史本传宝镇戎军人为御前忠佐换礼宾使泾原秦凤钤辖积劳自皇城使带御器械历真定鄜延副总管迁龙神卫四厢都指挥使嘉州团练使卒宝善骑射年十四与敌战斩首二级及壮以勇闻有虎踞五原卑邪州东西百里断人迹宝一矢殪之道过潼关巨盗郭邈山多载关中金帛子女宝射走之尽得其所掠尝至太原梁适射弩再中的授宝矢射之四发三中适曰今之飞将也神宗称其勇以比薛仁贵及死厚恤其家　　姚兕
按宋史本传兕字武之五原人父宝战死定川兕补右班殿直为环庆巡检与夏人战一矢毙其酋众溃因乘之遂破兰浪敌大举寇边诸寨皆受围兕时驻荔原堡先羌未至据险张疑兵伺便辄出有悍酋临阵甚武兕前射中其目斩首还一军欢呼明日来攻益急兕手射数百人裂指流血又遣子雄引壮骑驰掩其后所向必克敌度不可破乃退攻大顺城兕复往救转斗三日凡斩级数千卒全二城庆军叛兕以亲兵守西关盗众不得入而奔兕追及下马与语皆感泣罗拜誓无复为乱神宗闻其名召入觐试以骑射屡中的赐银枪袍带迁为路都监徙鄜延泾原从攻河州飞矢贯耳战益力河州既得又为鬼章所围兕曰解围之法当攻其所必救乃往击陇宗围遂解累迁皇城使进钤辖从攻交址有功领雅州刺史破乞弟领忠州团练使进副总管迁东上合门使徙熙河与种谊合兵讨鬼章于洮州破六逋宗城夜断浮桥援兵不得度遂擒鬼章真拜通州团练使卒于鄜延总管赠忠州防御使兕幼失父事母孝凡图画器用皆刻仇雠未报字力学兵法老不废书尤喜颜真卿翰墨曰吾慕其人耳弟麟亦有威名关中号二姚子雄古　　张守约
按宋史本传守约字希参濮州人以荫主原州截原寨招羌酋水令逋等十七族万一千帐为广南走马承受公事当侬寇之后二年四诣阙陈南方利害皆见纳用欧阳修荐其有智略知边事擢知融州峒将吴侬恃险为边患捕诛之修复荐守约可任将帅为定州路驻泊都监徙秦凤居职六年括生羌隐土千顷以募射手筑硖石堡甘谷城第功最多夏人万骑来寇守约适巡边与之遇不解鞍简兵五百逆战众寡不侔势小却夏人张两翼来守约挺身立阵前自节金鼓发强弩殪其酋敌遂退神宗开拓熙河召问曰王韶能办事否对曰以天威临之当无不济但董毡忠勤效顺恐不宜侵逼因请名古渭为军以根本陇右帝从之建为通远军加通事舍人熙河钤辖仍统秦凤羌兵驻通远河州羌率众三万屯于敦波欲复旧地守约渡洮水击破之取窖粟食军羌老弱畜产走南山左右欲邀之云可获万万守约曰彼非敢迎战逃死耳辄出者斩鬼章围岷州守约提敢死士鸣鼓张帜高山上贼惊顾而遁遂知岷州降其首领千七百人迁西上合门使知镇戎军徙环州慕家族颉佷难制摇动种落勒兵讨擒之余遁入夏国守约驻师境上檄取不置居数日械以来斩于市从征灵武至清远军言于高遵裕曰此去灵州不三百里用以前军先出直捣其城今夏人以一方之力应五路之师横山无人灵州城中惟僧道数百若裹十日粮疾驰三日可至军无事矣又劝高遵裕令士众护粮饷以防抄掠不听果以败还守约有捍海南咸平之功亦不录进为环庆都钤辖知邠州徙泾原鄜延秦凤副总管领康州刺史夏人十万屯南牟畏其名引去知泾州泾水善暴城每春必增治堤堰费不赀适岁饥罢其役或曰如水害何守约曰歉岁劳民甚于河患吾且徐图之河神祠故在南壖祷而迁诸北以杀河怒一夕雷雨明日河徙而南其北遂为沙碛以龙神卫四厢都指挥使召还道卒年七十五守约典七州皆有惠爱可纪神宗尝谓武臣可任者以燕达刘昌祚姚麟王崇极刘舜卿等对其后皆为名将时称知人　　王文郁
按宋史本传文郁字周卿麟州新泰人以供奉官为府州巡检韩琦荐其材加合门祗候麟府驻泊都监熙宁讨夏国文郁败之吐浑河其将香崖夜遣使以剑为信欲举众降许之旦而至与偕行众情忽变噪以出文郁击之追奔二十里据险大战矢下如雨文郁徐引渡河谓吏士曰前追强敌后背天险韩信驱市人且破赵况尔曹皆百战骁勇邪士感奋进击夏人大溃降其众二千迁通事舍人夏人逾屈野河掠塞上文郁追至长城&#尽夺所掠而还神宗召见问曰向者招纳香崖群议不一其为朕言之对曰此乃致敌上策恨未能多尔并边生羌善驰突识乡导傥能抚柔之所谓以外夷而攻外夷也帝于是决意招纳多获其用知文郁善左射并招其子弟阅肄殿庭文郁九发八中诏官其二子知镇戎德顺军预定洮河迁左骐骥副使知麟州夏众践稼袭败之部使者劾为生事夺郡印未几为熙河将李宪讨灵武文郁得羌户万余迁路钤辖夏人围兰州已夺两关门文郁募死士夜缒而下持短兵突贼即扫营去擢东上合门使知兰州谍知夏人将大入清野以俟果举国趋&#兰文郁乘城御之杀伤如积围九日而解收其尸为京观加荥州团练使以捧日天武都指挥使为副都总管以殿前都虞候知河州筑安西城金城关进秦州防御冀州观察使卒年六十六　　周永清
按宋史本传永清字肃之世家灵州州陷祖美归京师永清以荫从仕宰相庞籍言其忠勇加合门祗候押时服赐夏国至宥州夏人受赐不跪诘之恐而跪迁通事舍人渭州钤辖渭兵劲而阵伍不讲永清训以李靖法帅蔡挺嘉其整图上之诏推于诸道知德顺军夏众入寇击擒其酋吕效忠又募勇士夜驰百里捣贼巢穴斩首三百级俘数千人获&#&#甲马万计城中无知者并寨禁地三百里盗耕不可禁永清拓籍数千顷置射士二千声闻敌廷降者引入帐下待之不疑多得其死力徙秦凤钤辖河北沿边安抚副使知代州契丹无名求地朝廷命韩缜分画永清贰焉入对言疆境不可轻与人臣职守土不愿行固遣之复上章陈利害竟以母病辞历高阳关定州泾原路钤辖知泾州保州又为定州路副总管终东上合门使　　刘绍能
按宋史本传绍能字及之保安军人世为诸族巡检父怀忠官内殿崇班合门祗候元昊叛厚以金币及王爵招之怀忠毁印斩使洎入寇力战以死录绍能右班殿直赐以名为军北巡检击破夏右枢密院党移赏粮数万众于顺宁夏人围大顺城绍能为军锋毁其栅至奈王川邀击于长城岭熙宁中又败夏人于破啰川皆策功最累迁洛苑使英州刺史鄜延兵马都监旧制内属者不与汉官齿至是悉如之仍以其子袭故职元丰西讨召诣阙神宗访以计对曰师旅远征储偫不继为大患若俟西成后因粮深入乃可以得志帝以为然命统两军进讨绍能世世边将为敌所忌每设疑以间之帝独明其不然手诏云绍能战功最多忠勇第一此必夏人畏忌为图害之计耳绍能捧诏感泣尝坐谗逮对按验卒无实守边圉四十七年大小五十战以皇城使简州团练使卒　　王光祖按宋史本传光祖字君俞开封人父珪为泾原勇将号王铁鞭战死好水川录光祖为供奉官合门祗候熙宁中同提点河北刑狱改沿边安抚都监进副使界河巡检赵用扰北边契丹以兵数万压境造浮桥如欲渡者光祖在舟中对其众尽撤户牖或谓契丹方阵而以单舟临之如不测何光祖曰彼所顾者信誓也其来欲得赵用耳避之则势张吾死不足塞责已而契丹欲相与言光祖即命子襄往兵刃四合然语唯在用襄随机折塞之其将萧禧遽挥兵去且邀襄食付所戴青罗泥金笠以为信即上之时已有诏罢光祖矣吴充曰向非光祖以身对垒又使子冒白刃取从约则事未可知宜赏而黜何以示惩劝乃除真定钤辖徙梓夔渝獠叛诏熊本安抚而命内藏库使杨万成都钤辖贾昌言梓夔都监王宣与光祖同致讨皆受本节度本疑光祖不为用分三道进师使光祖将后军出黄沙坎比发日已暮士以杖索涂相挽而前夜半扺绝顶质明獠望见大骇一鼓而溃万等困于松溪又亟往援出石门敓其险促黔兵先登袭贼贼舍去光祖夜泊松岭上旦始遇万等与俱还本愧谢上其功第一吐蕃围茂州光祖领兵三千会王中正破鸡宗关贼据石鼓村扼其半道中正召诸将问计光祖独请行既抵石鼓择锐兵分袭吐蕃背出其不意皆惊遁遂会中正于茂泸夷乞弟杀王宣诏从韩存宝讨之军于梅岭夷数万众出驻落个栈欲老我师霖雨不止光祖劝存宝早决战不听林广至复从征荡其巢窟积功至四方馆使知泸州置泸南安抚使俾兼领边事听颛决迁客省使嘉州刺史历泾原河东定州路副总管卒　　林广
按宋史本传广莱州人以捧日军卒为行门授内殿崇班从环庆蔡挺麾下李谅祚寇大顺城广射中之李信贬于荔原广引兵西入破十二盘攻白豹金汤皆先登夜过洛河夏人来袭广扬声选强弩列岸侧实卷甲疾趋夏人疑不敢渡尝护中使临边将及乌鸡川遽率众巡山行道遇熟羌以险告广不答夏人果伏兵于川计不行而去告者乃谍也夏人围桑远城广止守戒士卒即有变毋得轻动火夜起积薪中众屯守自若明日敌至马平川大持攻具来广被甲启他门鼓而出若将夺其马敌舍城救马广复入益修守备夜募死士斫其营夏人数失利始引退累迁礼宾使韩绛奏为本道将庆兵据北城叛广在南城望其众进退不一曰是不举军乱也挺身缒城出其后谕以逆顺皆投兵听命出者才三百人广语余众曰乱者去矣汝辈事我久能听命不唯得活仍有功得百余人激厉要束使反攻城下兵禽戮皆尽遂平北城出追乱者至石门山与之遇谕之不肯降纵兵尾击敌知不得免始请命广曰不从吾言今窘而就死非降也悉斩之迁本路都监诏入对神宗奖金汤石门之功慰赐甚厚将使开熙河辞以不习洮陇事乃迁钤辖使还徙鄜延攻踏白城功最迁皇城使进讨洮羌加带御器械环庆副都总管安南用师诣阙请行帝曰南方卑湿知卿病足西边方开拓宜复归擢龙神卫四厢都指挥使英州刺史边臣或言往者刘平因救邻道战没今宜罢援兵广曰此乃制贼长计也使贼悉力寇一路而他道不救虽古名将亦无能为已平之所以败非出援罪乃止再转步军都虞候韩存宝讨泸蛮乞弟逗挠不进诏广代之广至阅兵合将搜人材勇怯三分之日夕肄习间椎牛享犒士心皆奋遣使开晓乞弟仍索所亡卒乞弟归卒七人奏书降而身不至乃决策深入陈师泸水率将吏东乡再拜誓之曰朝廷以存宝用兵亡状使我代之要以必禽渠魁今孤军远略久驻贼境退则为戮冒死一战胜负未可知纵死犹有赏愈于退而死也与汝等戮力而进可乎众皆踊跃广挟所得渠帅及质子在军而令以次酋护饷以是入箐道而无钞略之患师行有二途从纳溪抵江门近而险从宁远抵乐共坝远而平蛮意官军必出江门盛兵阻隘而师趋乐共蛮不能支皆遁去广分兵绕帽溪掩江门后破其险水陆皆通行益前进每战必捷次落婆远乞弟遣叔父阿汝约降求退舍又约不解甲广策其有异除阜为坛距中军五十步且设伏明日乞弟拥千人出降匿弩士毡裘犹豫不前谢恩广发伏击之蛮奔溃斩阿汝及大酋二十八人乞弟以所乘马授弟阿字大将王光祖追斩之军中争其尸乞弟得随江桥下脱走得其种落三万进次归徕州穷探巢穴发故酋甫望个恕冢天寒士多堕指而乞弟竟不可得监军先受密诏听引兵还遂班师拜卫州防御使马军都虞候西兵未解上疏来面陈方略及入见言韩存宝虽有罪功亦多以今日朝廷待诸将存宝不至死广还部至阌乡疽发断颈卒年四十八广为人有风义轻财好施学通左氏春秋临事持重长于料敌以智损益八阵图又撰约束百余条列上边地颇推行之其名闻于西夏秉常母梁氏将内侮论中国将帅独畏广闻其南征乃举兵然在泸以敕书招蛮既降而杀之此其短也遄被恶疾死或以为杀降之报云　　种古按宋史本传古字大质少慕从祖放为人不事科举当任官辞以与弟时称小隐君世衡卒录古为天兴尉累转西京左藏库副使泾原路都监知原州羌人犯塞古御之斩级数百筑城镇戎之北以据要害神宗召对迁通事舍人官其三弟与弟诊破环州折姜会斩首二千级迁西上合门副使民有损直鬻田于熟羌以避役者古按其状得良田三千顷丁四千悉刺为民兵历环庆永兴军路钤辖坐讼范纯仁不当夺一官知宁州徙镇戎军熙河师十万道境上须刍粮僚佐以他路为言古曰均王师也命给之又徙鄜隰二州卒年七十古明达孝义弟谔坐擅兴系狱乞纳官赎其罪世衡遗张问田千亩问返之而世衡死古终不复受然世衡受知于范仲淹因立青涧功而古以私憾讼纯仁士论少之　　王舜臣
按宋史种朴传朴以父任右班殿直积劳迁至皇城使昌州刺史徙熙河兰会钤辖兼知河州安抚洮西沿边公事河南蕃部叛属羌阿章率他族拒官军熙帅胡宗回使朴出讨时朴至州才二日以贼锋方锐且盛寒欲姑徐之而宗回驰檄至六七不得已遂出兵羌知朴来伏以待朴遇伏首尾不相应朴殊死战为贼所杀以马负其尸去羌乘胜追北师还遇隘壅迮不得行偏将王舜臣者善射以弓挂臂独立败军后羌来可万骑有七人介马而先舜臣念此必羌酋之尤桀黠者不先殪之吾军必尽乃宣言曰吾令最先行者眉间插花引弓三发陨三人皆中面余四人反走矢贯其背万骑眙莫敢前舜臣因得整众须臾羌复来舜臣自申及酉抽矢千余发无虚者指裂血流至肘薄暮乃得逾隘将士气夺无敢复言战当是时微舜臣则师歼矣事闻赠朴雄州防御使官其后十人　　郭逵
按宋史本传逵字仲通其先自邢徙洛康定中兄遵死于敌录逵为三班奉职隶陕西范仲淹麾下仲淹勉以问学延安清刚社募兵误杀熟羌将论死逵请而免之活壮士十二人方议取灵武逵曰地远而食不继城大而兵不多未见其利未几泾原任福以全军没人服其先见陈执中安抚京东奏为驻泊将执中与宾佐论当今名将共推葛怀敏逵曰怀敏易与尔他日必败朝廷事执中始怒居数日问曰君何以知葛怀敏非名将而败事邪曰喜功侥幸徒勇无谋可禽也执中叹曰君真知兵怀敏既覆师矣为真定兵马监押保州卒叛田况遣逵往招之逵与乱者侍其臻尝同事范仲淹驰至城下示以旧所偑紫囊臻识之即与其党韦贵史克顺皆再拜邀逵登城既见申谕祸福众或疑不即下曰若降恐不免逵请以身为质于是开城降论功加合门祗候环庆兵马都监遭母忧不得解官凡三请乃许庆帅杜杞赆以钱四十万谢弗受卒丧为泾原都监拔古渭城转通事舍人徙河北缘边安抚都监副吴奎使契丹值其主受尊号入观礼使还黜为汾州都监庞籍镇河东俾权忻州契丹来求天池庙地籍不能决以诿逵逵访得太平兴国中故牍证为王土檄报之契丹愧伏湖北溪蛮彭仕义叛加带御器械为路钤辖兼知澧州得蛮亲信为乡导尽平诸隘遂破其所居桃花州仕羲弃城走众悉降迁礼宾使徙南路钤辖知邵州武冈蛮反逵讨平之累迁容州观察使仁宗山陵以逵掌宿卫迁殿前都虞候出为泾原路副都部署治平二年以检校太保同签书枢密院旋出领陕西宣抚使判渭州逵虽立军功而骤跻政地议者不厌谏官御史交论之不听神宗即位迁静难军留后召还言者复力争乃改宣徽南院使判郓州至郓州日徙镇鄜延种谔受嵬名山降取绥州夏人遂杀杨定朝论以边衅方起欲弃绥逵曰卤既杀王官而又弃绥不守见弱已甚且名山举族来归当何以处既而夏人欲以塞门安远二寨来易朝廷许之逵曰此正商于六百里之策也非先交二寨不可与遣其属赵薛昌朝与夏使议唯言寨基臼二寨之北旧有三十六堡且以长城岭为界西至王祥符所移书固在也卤使惊不能对乃寝其请初诏焚弃绥州逵匿而不下至是帝问大臣皆莫知逵始自劾向者违诏旨之罪帝手诏褒答夏人又求以亡命景询易名山逵曰询庸人也于事何所轻重受之则不得不还名山恐自是蕃酋无复敢向化矣逵询得杀杨定者首领姓名谍告将斩之于境以谢罪逵曰是且枭死囚以绐我报曰必执李崇贵韩道喜来夏人言杀之矣逵命以二人状貌物色诘问卤情得乃执献之加检校太尉雄武军留后韩绛主种谔计图横山与逵议出兵逵曰谔狂生尔朝廷徒以家世用之必误大事绛怒以为阻挠奏召逵还明年庆州乱出判永兴徙秦州王韶开熙河逵案其不法朝廷遣蔡确鞫之谓逵诬罔落宣徽使知潞州徙太原复宣徽使交址李干德陷邕管召为安南行营经略招讨使兼荆湖广南宣抚使请鄜延河东旧吏士自随将行宴于便殿赐中军旗章剑甲以示宠次长沙先遣将复邕廉至广西讨拔广源州降守将刘应纪又拔决里隘乘胜取槟榔门州大战富良江斩伪王子洪真干德穷蹙奉表归命时兵夫三十万人冒暑涉瘴地死者过半至是与贼隔一水不得进乃班师坐贬左卫将军西京安置屏处十年哲宗立复左屯卫大将军致仕起知潞州进广州观察使知河中辞归洛改左武卫上将军提举崇福宫卒辍视朝一日赠雄武军节度使逵慨喜兵学神宗尝访八阵遗法对曰兵无常形是特奇正相生之一法尔因为帝论其详在延安使以教兵久不就逵择诸校习金鼓屯营者六十四人使人教一队顷刻而成尤善用偏裨每至所部令人自言所能暇日阅按之故临阵皆尽其技李复圭治庆州之败既斩李信刘甫又欲罪鄜延都巡检使白玉玉见逵托以后事且泣言不得终养母逵哀之不遣申救甚力得免已而玉大捷于新寨神宗谓逵曰白玉能以功补过卿之力也每战先招怀后战斗爱惜士卒不妄加诛戮其杀贼妇女老弱者皆不赏虽坐征南无功久废犹隐然为一时宿将云　　刘舜卿
按宋史本传舜卿字希元开封人父钧监镇戎兵马庆历中与子尧卿战死于好水舜卿年十岁录为供奉官历昌州驻泊都监谕降泸水蛮八百人诛其桀骜者知水洛城神宗经略西边近臣荐其能召问状对曰自元昊称臣秦中不复戒严今宜先自治帝善之命训京东将兵一年入阅于内殿帝叹曰坐作有度其可用也尔无忘世雠勉思忠孝期以尽敌舜卿泣谢即日加通事舍人环庆有警诏帅长安兵赴之乃单骑驰往庆州至则难已解知原州改秦凤钤辖袭击西市城先登有功迁皇城副使久之知代州加客省副使辽边谋盗西关锁舜卿密易旧钥而大之数日卤以锁来归舜卿曰吾未尝亡锁也引视纳之不能受遂惭去诛谍者转西上合门使知雄州始视事或告契丹兵马大集请甲以俟舜卿不为动乃妄也契丹系州民狱索之不听会有使者至因捕取其一以相当必得释乃遣在雄六年恩信周浃元佑初进龙神卫四厢都指挥使高州刺史知熙州夏人聚兵天都连西羌鬼章青宜结先城洮州将大举入寇舜卿欲乘其未集击之会诸将议方略使姚兕部洮西岭武胜兵合河州熟羌以诣珠城遣人间道焚河桥以绝西援种谊部洮东由哥龙溪宵济拜金川黎&#至临洮城下一鼓克之俘鬼章并首领九人斩馘数千计迁马军都虞候再迁徐州观察使步军副都指挥使知渭州召还宿卫未上道卒赠奉国军节度使谥曰毅敏舜卿知书晓吏事谨文法善料敌著名北州　　赵
按宋史本传字公才邛州依政人第进士为汾州司法参军郭逵宣抚陕西辟掌机宜文字种谔擅纳绥州降人数万朝廷以其生事议诛谔反故地归降入以解仇释兵上疏曰谔无名兴举死有余责若将改而还之彼能听顺而亡绝约之心乎不若谕以彼众饿莩投死中国边臣虽擅纳实无所利特以往年俘我苏立景询辈尔可遣询等来与降人交归各遵纪律而疆场宁矣如其蔽而不遣则我留横山之众未为失也又徙逵帅鄜延为逵移书执政请存绥州以张兵势先规度大理河川建堡寨画稼穑之地三十里以处降者若弃绥不守则无以安新附之众援种世衡招蕃兵部敌屯青涧城故事朝廷从之活降人数万为东路捍蔽熙宁初夏人诱杀知保安军杨定等既而以李崇贵韩道喜来献且请和朝廷欲官其任事之酋镌岁赐以为俸给因使纳塞门安远二寨而还绥州言绥实形势之地宜增广边障乃无穷之利若存绥以观其变计之得也神宗召问状对曰绥之存亡皆不免用兵降二万人入吾肝脾衅隙已深不可亡备神宗然之除集贤校理夏人犯环庆后复来贺正请边吏离其心腹因以招横山之众此不战而屈人兵也迁提点陕西刑狱韩绛宣抚陕西河东兵西讨为绛言大兵过山界皆砂碛乏善水草又亡险隘可以控扼今切危之若乘兵威招诱山界人户处之生地当先经画山界控扼之地然后招降不尔劳师远攻未见其利绛欲取横山纳种谔之策遂城啰兀以权宣抚判官谔趣河东兵会银川规以后期将斩白绛令谔自往中路迎东兵谔惧违节制乃不敢逞加直龙图阁知延州夏人屡欲款塞每以虚声摇边诏问方略审计形势为破敌之策以献遣裨将曲珍吕真以兵千人分巡东西路夏人方以四万众自间道欲取绥道遇珍皇骇亟战真继至夏众败走夏自失绥意未能已揣知其情奏言夏使请和必欲画绥界愿听本路经略司分画岁赐则俟通和之日复焉明年遂用策以绥为绥德城初鄜延地皆荒瘠占田者不出租赋倚为藩蔽宝元用兵后雕耗殆尽其旷土为诸酋所有因招问曰往时汝族户若干今皆安在对大兵之后死亡流散其所存止此曰其地存乎酋无以对曰听汝自募丁家使占田充兵若何吾所得者人尔田则吾不问也诸酋皆感服归募悉补亡籍又检括境内公私闲田得七千五百余顷募骑兵万七千以异时蕃兵提空簿漫不可考因议涅其手属岁饥分蕃兵愿刺手者贷常平谷一斛于是人人愿刺因训练以时精锐过于正兵神宗闻而嘉之擢天章阁待制交址叛诏为安南行营经略招讨使总九将军讨之以中官李宪为贰与议不合请罢宪神宗问可代者以郭逵老边事愿为裨赞于是以逵为宣抚使副之逵至辄与异欲乘兵形未动先抚辑两江峒下择壮勇啖以利使招徕携贰隳其腹心然后以大兵继之逵不听又欲使人赍敕榜入贼中招纳又不听遂令燕逵先破广源复还永平以为广源间道距交州十二驿趣利掩击出其不意川途并进三路致讨势必分头固争不能得贼乘缓遂据江列战舰数百艘官军不能济分遣将吏伐木治攻具机石如雨其舰被击皆废徐以罢卒致贼设伏击之斩首数千级馘其渠酋遂皆降逵怍于玩寇乃移疾先逵既坐贬亦以不即平贼降为直龙图阁知桂州后复天章阁待制权三司使时西帅大举五路并进以为河东转运使领降卒赴鄜延饷种谔军谔抵罪又坐馈挽不给黜知相州既而镌职知淮阳军居数月尽复故职知庆州羌名昌诡称送币将入寇知蕃主白信可使信适以罪系狱破械出之告以其故约期日使往果缚取以归明年夏人欲袭取新垒大治攻械具上挠夏计及夏侵兰州遣曲珍将兵直抵盐韦俘馘千余孳畜五千其酋厥嵬名宿丘于贺兰原时出攻边遣将李照甫蕃官归仁各将兵三千左右分击耿端彦兵四千趋贺兰原戒端彦曰贺兰险要过岭则砂碛也使敌入平夏无繇破之又选三蕃官各轻兵五百取间道出敌寨后邀其归路端彦与战贺罗平敌败果趋平夏千兵伏发敌骇溃斩馘甚众生擒嵬名斩首领六获战马七百牛羊老幼三万余迁龙图阁直学士复帅延安元佑初梁乙埋数扰边知夏将入侵檄西路将刘安李仪曰夏即犯塞门汝径以轻兵捣其腹心后果来犯安等袭洪州俘斩甚众夏遂入贡既而以重兵压境诸将亟请益戍兵为备徐谕之曰第谨斥堠整戍甲无为寇先戍兵不可益也因遣人诘夏夏兵遂去迁枢密直学士乙埋终不悛使问以善意问乙埋何苦与汉为仇必欲寇第数来恐汝所得不能偿所亡洪州是也能改之吾善遇汝遗之战袍锦彩自是乙埋不复窥塞乃纵间国中疑而杀之五年拜端明殿学士迁大中大夫夏遣使以地界为请朝廷许还葭芦米脂浮屠安疆四寨以领分画之议夏既得四寨犹未有恭顺意未几复犯泾原会卒年六十五赠右光禄大夫绍圣四年以与元佑弃地议系其名于党籍　　王韶
按宋史本传韶字子纯江州德安人第进士调新安主簿建昌军司理参军试制科不中客游陕西访采边事熙宁元年诣阙上平戎策三篇其略以为西夏可取欲取西夏当先复河湟则夏人有腹背受敌之忧夏人比年攻青唐不得克万一克之必并兵南向大掠秦渭之间牧马于兰会断古渭境尽服南山生羌西筑武胜遣兵时掠洮河则陇蜀诸郡当尽惊扰瞎征兄弟其能自保邪今唃氏子孙唯董毡粗能自立瞎征欺巴温之徒又法所及各不过一二百里其势岂能与西人抗哉武威之南至于洮河兰鄯皆故汉郡县所谓湟中浩亹大小榆枹罕土地肥美宜五种者在焉幸今诸羌瓜分莫相统一此正可并合而兼抚之时也诸种既服唃氏敢不归唃氏归则河西李氏在吾股掌中矣且唃氏子孙瞎征差盛为诸羌所畏若招谕之使居武胜或渭源城使纠合宗党制其部族习用汉法异时族类虽盛不过一延州孕士彬环州慕恩耳为汉有肘腋之助且使夏人无所连结策之上也神宗异其言召问方略以韶管干秦凤经略司机宜文字蕃部俞龙珂在青唐最大渭源羌与夏人皆欲羁属之诸将议先致讨韶因按边引数骑直抵其帐谕其成败遂留宿明旦两种皆遣其豪随以东久之龙珂率属十二万口内附所谓包顺者也韶又言渭源至秦州良田不耕者万顷愿置市易司颇笼商贾之利取其赢以治田帝从其言改著作佐郎仍命韶提举经略使李师中言韶乃欲指古极边弓箭手地耳又将移市易司于古渭恐秦州自此益多事所得不补所亡王安石主韶议为罢师中以窦舜卿代且遣李若愚按实若愚至问田所在韶不能对舜卿检索仅得地一顷既地主有讼又归之矣若愚奏其欺安石又为罢舜卿而命韩缜缜遂附会实其事师中舜卿皆坐谪而韶为太子中允秘阁校理后帅郭逵上韶盗贷市易钱安石以为不足校徙逵泾源帝志复河陇筑古渭为通远军以韶知军事五年七月引兵城渭源堡及乞神平破蒙罗角抹耳水巴等族初羌保险诸将谋置阵平地韶曰贼不舍险来斗则我师必徙归今已入险地当使险为吾有乃径趋抹邦山压敌军压而阵令曰敢言退者斩贼乘高下斗师小却韶躬披甲冑麾帐下兵逆击之羌大溃焚其庐帐而还洮西大震会瞎征渡洮为之援余党复集韶命别将由竹牛岭路张军声而潜师越武胜遇瞎征首领瞎夔等与战破之遂城武胜建为镇洮军进右正言集贤殿修撰复击走瞎征降其部落二万更名镇洮为熙州以熙河洮岷通远为一路韶以龙图阁待制知熙州六年三月取河州迁枢密直学土降羌叛韶回军击之瞎征以其间据河州韶进破诃诺木藏城穿露骨山南入洮州境道&#隘释马徒行或日至六七瞎征留其党守河州自将尾官军韶力战破走之河州复平连拔宕岷二州迭洮羌酋皆以城附军行五十有四日涉千八百里得州五斩首数千级获牛羊马以万计进左谏议大夫端明殿学士七年入朝又加资政殿学士赐第崇仁坊还至兴平闻景思立败于踏白城贼围河州日夜驰至熙熙方城守命撤之选兵得二万议所向诸将欲趋河州韶曰贼所以围城者恃有外援也今知救至必设伏待我且新胜气锐未可与争当出其不意以攻其所持此所谓批亢捣虚形格势禁则自为解者也乃直扣定羌城破结河族断夏国通路进临宁河分命偏将入南山瞎征知援绝拔栅去初思立之覆师也羌势复炽朝廷议弃熙河帝为之旰食数下诏戒韶持重勿出及是帝大喜韶还熙州以兵循西山绕出踏白后焚八千帐瞎征穷蹙丐降俘以献拜韶观文殿学士礼部侍郎资政观文学士非尝执政而除者皆自韶始官其兄弟及两子前后赐绢八千匹未几召为枢密副使熙河虽名一路而实无租入军食皆仰给他道转运判官马瑊捃官吏细故韶欲罢瑊王安石右瑊韶始沮于是与安石异数以母老乞归帝语安石勉留之安南之役韶言决里广源之建臣以为贪虚名而忘实祸执政乃疑臣为刺讥方举事之初臣力争极论欲宽民力而省财用但同列莫肯听至以熙河事折臣臣本意不费朝廷而可以至伊吾卢甘初不欲令熙河作路河岷作州也今与众异论傥不求退必致不容韶本凿空开边骤跻政地乃以勤兵费财归曲朝廷帝由是不悦以故罢职知洪州又坐谢表怨慢落职知鄂州元丰二年还其职复知洪州四年病疽卒年五十二赠金紫光禄大夫谥曰襄敏韶起孤生用兵有机略临出师召诸将授以指不复更问每战必捷尝夜卧帐中前部遇敌矢石已交呼声震山谷侍者往往股栗而韶鼻息自如在鄂宴客出家姬奏乐客张缋醉挽一姬不前将拥之姬泣以告韶徐曰本出汝曹娱客而令失欢如此命酌大杯罚之谈笑如故人亦服其量韶交亲多楚人依韶求仕乃分属诸将或杀降羌老弱予以首为功级韶晚节言动不常颇若病狂状既病疽洞见五脏盖亦多杀征云子十人厚采最显　　种谊
按宋史种世衡传谊字寿翁世衡幼子也兄古谔皆有将材熙宁中古入对神宗问其家世命谊以官从高遵裕复洮岷又平山后羌至熙河副将使青唐董毡遣鬼章迎候境上取道故为回枉以夸险远谊固习其地里诮之曰尔跳梁坎井间谓我不知远近耶命趋便道鬼章怒胁以兵谊声气不动卒改涂外为路都监自兰州渡河讨贼斩首六百累转西京使元佑初知岷州鬼章诱杀景思立后益自矜大有窥故土之心使其子诣宗哥请益兵入寇且结属羌为内应谊刺得其情上疏请除之诏遣游师雄就商利害遂举姚兕合兵出讨羌迎战击走之追奔至洮州谊亟进攻晨雾蔽野跬步不可辨谊曰吾军远来彼固不知厚薄乘此可一鼓而下也遂亲鼓之有顷雾霁先登者已得城鬼章就执谊戏问之曰别后安否不能对徐谓人曰我生恶种使今日果为所擒天不使我复有故土命也遂俘以归拜西上合门使廉州刺史徙知鄜州夏人犯延安赵使谊统诸将敌闻谊至皆溃去延人谓得谊胜精兵二十万进熙河钤辖知兰州兰与通远皆绝塞中间保障不相接腴田多弃不耕谊请城李诺平以扼冲要会迁东上合门使保州团练使卒年五十五谊倜傥有气节喜读书&#军整严令一下死不敢避遇敌度不胜不出故每战未尝负败岷羌酋包顺包诚恃功骄恣前守务姑息谊至厚待之适有小过叱下吏将置法顺诚叩头伏罪愿效命以赎乃使输金出之群羌畏惕及洮州之役二人功最多　　苗授
按宋史本传授字授之潞州人父京庆历中以死守麟州抗元昊者也少从胡翼之学补国子生以荫至供备库副使王韶取镇洮授为先锋破香子城拔河府羌虽败气尚锐辄围香子以迎归师韶遣将田琼救之琼死乃简骑五百属授授奋击败之休士二日羌复要于架麻平注矢如雨众惧授令曰第进毋恐毡牌数百且至行前者传呼羌惊乱力战数十斩首四千级又破之于牛精谷取珂诺城尽得河湟地知德顺军三迁西上合门使鬼章寇河州诏授往一战克撒宗论功第一遂知州事加四方馆使荥州刺史从燕达取银川降木征献之京师加引进使果州团练使泾原都钤辖召使契丹神宗劳之曰曩香子之役非汝以寡击众几败吾事以为秦凤副总管徙熙河复知河州副李宪讨生羌于露骨山斩首万级获其大酋冷鸡朴羌族十万七千帐内附威震洮西拜昌州团练使龙神卫四厢都指挥使徙知雄州熙州元丰西讨授出古渭取定西荡禹臧花麻诸族降户五万城兰州遇贼数万于女遮谷登山逆战败退伏垒中半夜遁去授逾天都山焚南牟屯没烟凡师行百日转斗千里始入塞授遇事持议不苟合初在德顺或议城籛南授曰地阻大河粮道不济非万全计也役即止师征灵武诏令援高遵裕即条上进退利害甚切历进步军副都指挥使威武军节度观察留后元佑三年迁武泰军节度使殿前副都指挥使逾岁以保康节度知潞州提举上清太平宫复使殿前薨年六十七赠开府仪同三司谥曰庄敏子履　　王君万按宋史本传君万秦州宁远人以殿侍为秦凤指挥使王韶开边青唐大酋俞龙珂归国独别羌新罗结不从经略使韩缜期诸将一月取之君万诈为猎者逐禽至其居稍相亲狎与同猎乘间挝之坠马斩首驰归以献甫及一月积功得合门祗候王师定武胜首领药厮逋邀劫于阗贡物帅师讨焉君万出南山履险略地羌潜伏山谷间忽一骑跃出横矛将及君万亟侧身避之回首奋击斩以徇其众惊号相率听命所斩乃药厮逋也复破北关南市功最多擢熙河路钤辖进领英州刺史达州团练使赐绢五百洮西羌叛围河州君万请于王韶以为南撒宗城小而坚强勇所聚若并兵破之围当自解韶用其计围果解累官客省使为副总管坐贷给籴钱数万缗为转运使孙迥所纠贬秩一等讨西山铁城有功复故官职君万怨孙迥使番官木舟讼之鞫于秦陇又贬为凤翔钤辖籍家赀偿逋遂以愤卒子赡
　将帅部名臣列传六十九
　　宋十三
　　李浩
按宋史本传浩字直夫家本绥州徙西河浩务学通兵法以父定荫从军破侬智高韩绛城啰兀领兵战赏堡岭川杀大首领讹革多移斩首千三百余级积官供备库副使广西都监裒西北疆事着安边策谒王安石安石言之神宗召对改管干麟府兵马未行又从章惇于南江引兵由三路屯镇江入遂州讨舒光贵破盈口栅下天府会于洽州入懿州蛮酋田元猛元&#合狤狑拒官军浩分兵击之杀狤狑降元猛元&#遂城懿州进讨黔江蛮复城黔江惇上其功谓不当与他将比擢引进副使熙河钤辖李宪讨山后羌浩将右军至合龙岭会战遣降羌乞轻骑突敌帐俘其酋冷鸡朴李密撒馘三千迁东上合门使为副总管知河州安抚洮西五路大举浩将前军复兰州迁引进使陇州防御使知兰州兼熙河泾原安抚副使坐西关失守及报上不实再贬秩旋以战吃啰瓦井连立功复之哲宗即位拜忠州防御使捧日天武都指挥使马军都虞候进黔州观察使历鄜延太原永兴环庆路副都总管再知兰州卒赠安化军留后　　和斌
按宋史本传斌字胜之濮州鄄城人选隶散直为德顺军指挥使凡五年数扞敌被重创十余知军事刘兼济以兄平败没执送京师并逮其家斌慰安调护为寓金帛他所密告兼济勿以家为恤平冤既伸兼济获免家赖以全定川之役将曹偀丧所乘马斌辍骑与之且战且行与俱免狄青南征使部骑兵为前锋青驻宾州十日以怠寇既乃倍道兼行斌以兵疲于险利在速战即日度关鏖战归仁驿孙节死斌引骑血战绕出贼后遂败之师还张破贼陈形于殿廷仁宗拊劳擢文思副使权广西钤辖改秦凤广西以蛮事乞留秦州亦请之诏留广西累岁徙泾原召对议者谓交州可取斌盛言有害无益愿戒边臣无妄动神宗叹曰卿质直如此乃知两路争卿为不诬矣进带御器械渭部饥帅王广渊命吏赈给斌曰救之无术是杀之耳广渊以委斌斌择地营居养视有法所活以万数安南入寇复徙广西累迁皇城使昭州刺史抚水蛮罗世念犯宜州守将战死斌提步骑三千进讨方暑昼夜趣兵至怀远寨曰此要害之地得之则生或曰奈何背龙江邪笑曰是所以生也因示弱骄之蛮果大至斌选将迎敌戒以遇之则走诱至平&#列八阵以待之张疑兵左右山上蛮登岭望见始大惊斌分骑翼其旁自被甲步出为众士先殊死战蛮大败世念率酋党四千八百内附遂以荥州团练使知宜州迁西上合门使知邕州以老请还除高阳关副总管历永兴军路召拜龙神卫四厢都指挥至步军都虞候卒年八十赠宁州防御使斌老于为将以恩信得边人心岭南珍货一无所蓄边吏欲希功造事皆惮不敢发或巧为谍报启衅亦必折其奸谋故所至无事士大夫称之　　曲珍
按宋史本传珍字君玉陇千人世为着姓宝元康定间夏人数入寇珍诸父纠集族党御之敌不敢犯于是曲氏以材武长雄边关珍好驰马试剑尝与叔父出塞游猎猝遇夏人陷其围中驰击大呼众披靡得出顾叔不至复持短兵还决斗遂俱脱秦凤都钤辖刘温润奇其材一日出宝剑令曰能射一钱于百步外者与之诸少年百发不能中珍后至一矢破之从温润城古渭与羌战先登陷阵为绥德城监押提孤军拒寇斩其大酋加合门祗候有功洮西迁内一崇班郭逵赵南征为第一将进自右江抚接广原三州十二县降伪守已下百六十人老稚二万六千口是行也功最诸将迁西染院使得疾舆还京师神宗遣使临问少间令入对珍念二帅不和睦上问必及之言之必形曲直将何以对乃以余疾未平为解帝复使奖劳赐之弓剑鞍勒令有司蠲其乡徭赋擢鄜延钤辖进副总管从种谔攻金汤永平川斩二千级累迁客省使拜怀州防御使龙神卫四厢都指挥使徐禧城永乐珍以兵从版筑方兴羌数十骑济无定河觇役珍将追杀之禧不许谍言夏人聚兵甚急珍请禧还米脂而自居守明日果至禧复来珍白敌兵众甚公宜退处内栅檄诸将促战禧笑曰曲侯老将何怯邪夏兵且济珍欲乘其未集击之又不许及攻城急又劝禧曰城中井深泉啬士卒渴甚恐不能支宜乘兵气未衰溃围而出使人自求生禧曰此城据要地奈何弃之且为将而奔众心摇矣珍曰非敢自爱但敕使谋臣同没于此惧辱国耳数日城陷珍缒而免子弟死者六人亦坐贬皇城使帝察其无罪谕使自安养以图后效元佑初为环庆副总管夏人寇泾原号四十万珍捣虚驰三百里破之曲律山俘斩千八百人解其围进东上合门使忠州防御使卒年五十九珍善抚士卒得其死力虽不知书而忠朴好义本于天性　　刘阒
按宋史本传阒字静叔青州北海人以拳力为军校从延州军出塞遇敌矢贯左耳战不顾众服其勇从文彦博讨贝州次城下攀垒欲登贼以曲戟钩其甲阒裂之而坠议者欲穿地道入阒曰穴地积土贼且知之城濒河若昼囊土而夜投诸河宜无知者彦博以为然穴成阒持短兵先入众始从遂登陴引绳而上迟明师毕入贝州平功第一擢虎翼指挥使累迁宣武神卫都指挥使昭州刺史辰州团练使韩绛宣抚陕西诏阒自河东为犄角至铁冶沟夏人大集众惧阒自殿后率锐骁搏战飞矢蔽体不为却敌解去为冀州驻泊总管河水涨堤防垫急阒请郡守开青杨道口以杀水怒莫敢任其责阒躬往浚决水退冀人赖之以左金吾大将军致仕卒年八十五　　贾&#
按宋史本传&#字民瞻开封人少时善骑射喟然叹曰大丈夫生世要当自奋扬名显亲可也遂起家从戎神宗选材武以为内殿承制庆州荔原堡都监林广讨泸夷辟将前锋又为河东将败西夏兵于明堂川累功转庄宅副使迁路监绍圣中夏兵数万围麟州神堂砦甚急&#以数百骑往援令其下曰国家无事时不惜厚禄养汝辈正以待一旦之用耳今力虽不敌吾誓以死报众感厉即循屈野河行且五里据北拦坡岭上一矢殪其酋众骇溃哲宗嘉叹赐以袍带知皇城使威州刺史迁路钤辖&#在兵间二十年有智略能拊御士卒所乡辄胜时以良将入对留擢龙神卫四厢都指挥使迁步军都虞候濠州团练使卒年五十二赠雄州防御使　　张整
按宋史本传整字成伯亳州酇阳人初隶皇城司御龙籍补供奉官为利文州都巡检使边夷岁钞省地吏习不与校至反遗之物留久乃去整恶其贪暴无已密募死士时其来掩击几尽有司劾生事神宗壮之不问调荆湖将领拓溪蛮地筑九城董兵镇守又破蛮于大田岁中三迁狤狑万众乘舟屯托口迫黔江城时守兵才五百人情大恐整伏其半于托口旁戒曰须吾旦度金斗崖举帜则噪而前及旦率其半缚艨艟建旗鼓溯流急趋贼望见大笑帜举伏发前后合击人人殊死斗蛮腾践投江中杀获不可计为广西钤辖坐杀降猺责监江州酒税复为泾原真定京东环庆钤辖整莅军严明哲宗尝访于辅臣召之对擢为龙神卫四厢都指挥使管干马军司卒官至威州刺史　　燕达
按宋史本传达字逢辰开封人为儿时与侪辈戏辄为军陈行列状长老异之既长容体魁梧善骑射以材武隶禁籍授内殿崇班为延州巡检戍怀宁寨夏人三万骑薄城战竟日不决达所部止五百人跃马奋击所向披靡擢鄜延都监数帅兵深入敌境九战皆以胜归啰兀之弃走遣达援取戍卒辎重为贼所邀且战且南失亡颇多神宗以达孤军遇敌所全亦不为少累迁西上合门使领英州刺史为秦凤副总管讨破河州羌遂降木征迁东上合门使副都总管真拜忠州刺史龙神卫四厢都指挥使郭逵招讨安南为行营马步军副都总管入辞神宗谕之曰卿名位已重不必亲矢石第激勉将士可也达顿首谢曰臣得凭威灵灭贼虽死何惮初度岭闻前锋遇敌苦战欲往援偏校有言当先为家计然后进者达曰彼战已危讵忍为自全计下令敢言安营者斩乃卷甲趋之士皆自奋传呼太尉来蛮惊溃即定广原师次富良江蛮舣斗船于南岸欲战不得达计曰兵法致人而不致于人吾示之以虚彼必来战已而蛮果来击之大败乃请降师还拜荥州防御使以主帅得罪而独蒙赏乞同责不听元丰中迁金州观察使加步军都虞候改马军超授副都指挥使以训阅精整除一子合门祗候数被诏奖进殿前副都指挥使武康军节度使哲宗立迁为使徙节武信卒赠开府仪同三司谥曰毅敏达起行伍喜读书神宗以其忠实可任每燕见未尝不从容尝问用兵当何先对曰莫如爱帝曰威克厥爱可乎达曰威非不用要以爱为先耳帝善之　　刘昌祚
按宋史本传昌祚字子京真定人父贺战没于定州录为右班殿直主秦州威远寨青塘聚兵盐井经年不散昌祚奉帅命往诘之诸酋曰闻汉家欲取吾井盐昌祚曰国家富有四海何至与汝争此邪与酋俱来犒赉之欢然帅众去迁西路都巡检使辽还神宗临试驰射授通事舍人夏人寇刘沟堡昌祚领骑二千出援卤伏万骑于黑山而伪遁卒遇之战不解薄暮大酋突而前昌祚抽矢一发殪之余众悉遁帅李师中上其功曰西事以来以寡抗众未有如昌祚者知阶州讨平母家等族又平迭州转作坊使为熙河路都监从王中正入蜀破箪篥羌加皇城使荥州刺史秦凤路钤辖又加西上合门使果州团练使知河州元丰四年为泾原副都总管王师西征诏与总管姚麟率蕃汉兵五万受环庆高遵裕节制令两路合军以出既入境而庆兵不至昌祚出胡卢川次磨齐隘夏众十万扼险不可前昌祚挟两盾先登夏人小却师乘之斩首千七百级进次鸣沙川取其窖粟遂薄灵州城未及阖先锋夺门几入遵裕驰遣使止之昌祚曰城不足下脱朝廷谓我争功奈何今按甲勿攻是夕庆兵始距城三十里而军遇敌接战昌祚遣数千骑赴之迟明贼已退遂谒遵裕裕讶应援之缓有诛昌祚意既见问下城如何昌祚曰比欲攻城以幕府后未敢前日磨齐之战夏众退保东关若乘锐破之城必自下遵裕弗内曰吾夜以万人负土囊传垒至旦入矣怒未解欲夺其兵付姚麟麟不敢受乃已明日遣昌祚巡营凡所得马粮悉为庆兵所取泾师忿噪遵裕围城十八日不能下夏人决七级渠以灌遵裕师军遂溃即南还复命泾师为殿昌祚手剑水上待众济然后行为卤所及战退之至渭州粮尽士争入无复行伍坐贬永兴军钤辖明年复徙泾原加龙神卫四厢都指挥使知延州时永乐方陷士气不振昌祚先修马政令军中校技击优者乃给焉自义合至德靖寨绵亘七百里堡垒疏密不齐烽燧不相应昌祚度屯戍险易地望远近事力强弱立为定式上诸朝夏人寇塞门安远寨拒破之杀其统军叶悖麻咩吪埋二人盖始谋攻永乐者图其形以献帝喜遣近侍劳军哲宗立进步军都虞候雄州团练使知渭州历马军殿前都虞候渭地宜牧养故时弓箭手人授田二顷有马者复增给之谓之马口分地其后马死不补而据地自若昌祚按举其法不二年耗马复初又括陇山间田得万顷募士卒五千别置将统之劲悍出诸军右朝廷归夏人四寨昌祚以为不可再迁殿前副都指挥使冀州观察使武康军节度使年六十八卒赠开府仪同三司谥曰毅肃昌祚气貌雄伟最善骑射箭出百步之外夏人得箭以为神持归事之所著射法行于世　　折可适
按宋史折德扆传德扆曾孙克行克行从子可适未冠有勇驰射不习而能鄜延郭达见之叹曰真将种也荐试廷中补殿侍隶延州从种谔出塞遇敌马以少年易之可适索与斗斩其首取马而还益知名米脂之役与夏人战三角岭得级多又败之于蒲桃谷东兵久不得食千人成聚籍籍于军门或欲掩杀以为功可适曰此以饥而逃耳非叛也单马出诘之曰尔辈何至是不为父母妻子念而甘心为异域鬼邪皆回面声喏流涕谢再生各遣归羌夏人十万入寇可适先得其守烽卒姓名诈为首领行视呼出尽斩之烽不传因卷甲疾趋大破之于尾丁硙回次柽杨沟正午驻营分骑据西山曰彼若蹑吾后腹背受敌必败果举军来可适所部纔八千转战至高岭乃从间道趣洪德设伏邀其归路敌至伏发冲之其国母逾山而遁焚弃辎重虽帷帐首饰之属亦不返众相蹈藉赴崖涧死者如积论前后功至皇城使成州团练使知岷兰州镇戎军渭帅章楶合熙秦庆三道兵筑好水川命总管王文振统之而可适将军为副熙州兵十人失道尽死文振归罪于可适楶即下之吏宰相章惇欲按军法哲宗不许犹削十三官而罢楶请留以责效乃以权第十二将嵬名阿埋昧勒都逋皆夏人桀黠用事者诏可适密图之会二酋以畜牧为名会境上可适谍知之遣兵夜往袭并俘其族属三千人遂取天都山帝为御文德殿受贺以其地为西安州迁可适东上合门使洛州防御使泾原钤辖知州事真拜和州防御使进明州观察使为副都总管帅锺傅行边为敌所隔以轻骑拔之得归傅议取灵武环庆亦请出师命可适将万骑往即薄灵州川夏人扶老挟稚中夜入州城明日俘获甚伙而庆兵不至乃引还诏使入觐帝以傅策访焉对曰得之易守之难当先侵弱其地待吾藩篱既固然后可图帝曰卿言是也进武安军节度观察留后步军都虞候大城萧关与傅议龃龉会覆师数百于踏口傅劾之贬郑州观察使俄知卫州拜淮康军节度使转运使请于平夏通峡镇戎西安四寨分筑场圃置刍粟五百万可适以费大难之又欲借车牛以运及致十万斛于熙河皆戾其意乃中以疑谤召为佑神观使明年复以为渭州命其子彦质直秘阁参军事数月而卒年六十一彦质绍兴中签书枢密院别有传　　姚麟按宋史姚兕传麟字君瑞兄兕攻河州时俱在兵间中矢透骨镞留不去以强弩出之笑语自若积功至皇城使为秦凤副总管从李宪讨生羌擒冷鸡朴再转东上合门使英州刺史元丰西讨以泾原副总管从刘昌祚出战胜于磨隘转战向鸣沙趋灵州而高遵裕败还降为皇城使永兴军路钤辖复为泾原副总管夏人修贡且乞兰会壤土麟言夏人囚其主王师是征今秉常不废即为顺命可因以息兵矣独兰会不可与愿戒将帅饬边备示进讨之形以绝其望从之督诸将讨堪哥平经略使卢秉上其功状赐金帛六百元佑初擢威州团练使龙神卫四厢都指挥使历步军殿前都虞候步军马军副都指挥使绍圣三年以建武军节度观察留后出知渭州安焘请留之曾布曰臣尝访麟御边之策及熙河疆域俱不能知愿加敕儆使之尽力韩忠彦曰奏对语言非所以责此辈哲宗乃留麟不遣寻拜武康军节度使殿前副都指挥使王赡取青唐麟以为朝廷讨伐方息肩奈何复生此大患已而赡果败徽宗立进都指挥使节度建雄定武军检校司徒卒帝诣其第临奠赠开府仪同三司麟为将沈毅持重不少纵舍宿卫士尝犯法诏释之麟杖之于庭而后请拒诏之罪故所至肃然　　姚雄
按宋史姚兕传兕子雄字毅夫少勇鸷有谋年十八即佐父征伐从讨金汤以百骑先登夺隘又成荔原之功韩绛荐其材阅试延和殿安南泸川之役皆在军行历泾原秦凤将驻甘谷城知通远镇戍军岷州官累佐骐骥使绍圣中渭帅章楶城平夏雄部熙河兵策援夏人倾国来与之鏖斗流矢注肩战&#厉贼引却追蹑大破之斩首三千级俘卤数万先五日折可适败于没烟士气方沮雄贾勇得隽诸道始得并力城成擢东上合门使秦州刺史明年卤攻平夏势锐甚城几不守雄与弟古合兵却之徙知会州兼熙河钤辖王赡略地青唐羌人攻湟鄯诏雄与苗履援之邈川方急雄适至羌望见尘起惊而溃围既解遂趋鄯州履后期乃至赡言兰溪宗有遗寇宜悉荡平之履即往雄谏不听戒所部严备以待俄而履师退贼追及雄整众迎击破之献馘二千哲宗遣中使持诏劳问徙河州种朴战没王赡军陷敌中雄自鄯至湟四战皆捷拔出之遂筑安乡关夹河立堡以护浮梁通湟水漕运商旅负贩入湟者始络绎于道加复州防御使建中靖国初议弃湟州诏访雄利害雄以为可弃遂以赐赵怀德徙雄知熙州进华州观察使蔡京用王厚复河湟治弃地罪停雄官光州居住三年得自便后论为责轻复窜金州明年乃听归高永年死西宁诸戍阻绝起雄权经略熙河安辑复新边使知沧州加捧日天武四厢都指挥使复为熙州迁安德军节度观察留后步军副都指挥使拜武康军节度使召诣阙为中太一宫使引疾纳节钺改左金吾卫上将军又以武康节知熙州熙河十八年间更十六帅唯雄三至凡六年未几以检校司空奉宁军节度使致仕卒赠开府仪同三司谥武宪　　苗履
按宋史苗授传授子履束发从戎授之降木征也履护送至京得合门祗候历熙延渭秦四路钤辖知镇戎军及其父时已官四方馆使吉州防御使矣以事窜房州起为西上合门副使熙河都监又责右清道率府率监峡州酒税元符初悉还其官以熙河兰会都钤辖知兰州诏同王赡取青唐与姚雄合兵讨峗羌笺罗结赡将李忠战败罗结大集众宣言欲围青唐履雄将至羌列阵以待势甚盛履叱军士纳弓于鞬拔刀而入羌怙巢穴殊死斗枭将陈迪王亨辈皆反走履独驻马不动有酋青袍白马突而前手剑击履帐下王拱以弓格之仅免复绕出履背欲断军为二别将高永年率所部力战数十合羌退乘胜围兰宗堡弗能拔日暮收兵入营羌宵溃明日纵兵四掠焚其族帐而还既而阿章叛诏履与种朴过河讨荡辞以兵少朴遂陷录履前功擢龙神卫四厢都指挥使成州团练使知庆州徙渭州进捧日天武都指挥使是后史失其传子傅在叛臣传　　王厚
按宋史王韶传韶子厚字处道少从父兵间畅习羌事官累通直郎元佑弃河湟厚上疏陈不可且诣政事堂言之不听绍圣中用荐者换礼宾副使干当熙河公事会羌酋瞎征陇拶争国河州守将王赡与厚同献议复故地元符元年六月师出塞七月下邈川降瞎征九月次青广陇拶出迎遂定湟鄯诏赐陇拶姓名曰赵怀德进厚东上合门副使知湟州既而他种叛合兵来攻厚不能支朝廷度二州不可守乃以畀怀德而贬厚右内府率再贬贺州别驾崇宁初蔡京复开边还厚前秩于是羌人多罗巴奉怀德之弟溪赊罗撒谋复国怀德畏逼奔河南种落更挟之以令诸部朝廷患众羌扇结命厚安抚洮西遣内省客使童贯偕往多罗巴知王师且至集众以拒厚声言驻兵而阴戒行羌备益弛乃与偏将高永年异道出多罗巴三子以数万人分据险厚进击破杀之唯少子阿蒙中流矢去道遇多罗巴与俱遁遂拔湟州以功进威州团练使熙河经略安抚三年四月厚帅大军次于湟命永年将左军循宗水而北别将张诫将右军出宗谷而南自将中军趋绥远期会宗哥川羌置陈临宗水倚北山溪赊罗撒张黄屋建大&#乘高指呼望中军旗鼓争赴之厚麾游骑登山攻其背亲帅强弩迎射羌退走右军济水击之大风从东南来扬沙翳羌目不得视遂大败斩首四千三百余级俘三千余人罗撒以一骑驰去其母龟兹公主与诸酋开鄯州降厚计罗撒必且走青唐将夜追之童贯以为不能及遂止师下青唐知罗撒留一宿去贯始悔之厚将大军趣廓州酋落施军令结以众降遂入廓州超拜厚武胜军节度观察留后明年罗撒复入寇永年战死羌焚大通河桥以叛新疆大震厚坐逗遛降郢州防御使已而赵怀德约降未决厚以书谕之怀德即纳款还厚旧官入朝提举醴泉观卒赠宁远军节度使谥曰庄敏　　刘仲武
按宋史本传仲武字子文秦州成纪人熙宁中试射殿廷异等补官数从军累转礼宾使为泾原将夏人谋犯天圣寨渭帅檄诸将会兵约曰过某日贼不至即去仲武谍得的期乞缓分屯帅不乐但留一将及仲武军如期而敌至力战却之迁皇城使熙河都监复湟州进东上合门使知河州吐蕃赵怀德狼阿章众数万叛命仲武相持数日潜遣二将领千骑扣其营戒曰彼出勿与战亟还伏兵道左二将还羌果追之遇伏大败斩首三千级复西宁州未几怀德阿章降累进客省使荥州防御使副高永年西征仲武欲持重固垒永年易贼轻战遂大败仲武引咎自劾坐流岭南命未下与夏人战伤足朝廷闵之贷其罚以为西宁都护童贯招桥羌王子臧征仆哥收积石军邀仲武计事仲武曰王师入羌必降或退伏巢穴可乘其便但河桥功力大非仓卒可成缓急要预办耳若禀命待报虑失事机贯许以便宜仆哥果约降而索一子为质仲武即遣子锡往河桥亦成仲武帅师渡河挈与归贯掩其功仲武亦不自言徽宗遣使持钱至边赐获王者访得仲武召对帝劳之曰高永年以不用卿言失律仆哥之降河南绥定卿力也问几子曰九人悉命以官锡阁门祗候仲武知西宁州徙渭州召为龙神卫都指挥使复出熙州秦州迁步军副都指挥使熙帅刘法死又以熙渭都统制摄之历拜徐州观察使保静军承宣使泸川军节度使以老提举明道宫再起为熙州卒于官年七十三赠检校少保谥曰威肃子锜别有传　　王恩
按宋史本传恩字择之开封人以善射入羽林神宗阅卫士挽强中的且伟其貌补供备库副使为河州巡检夏羌寇兰州恩搏战城下中两矢拔去复斗意气弥厉迁泾原将尝整军出万惠岭士饥欲食恩倍道兼行众汹汹已而遇敌数万引兵先入壁井皆具诸将始服羌扣壁愿见恩单骑径出遥与语一夕羌引去哲宗召见语左右曰先帝时宿卫人皆杰异如此留为龙神卫都指挥使迁马军都虞候契丹使来诏陪谢使者问闻泾原有王骑将得无是乎应曰然射三发皆中使以下相视皆叹息出为泾原副都总管并护秦渭延熙四路兵城西安筑临羌天都十余垒羌围平夏诸校欲出战恩曰贼倾国远寇难以争锋宜以全制其敝彼野无所掠必携携而遇伏必败乃先行万人设伏羌既退师果大获徽宗立以卫州防御使徙熙河改知渭州括隐地二万三千顷分弓箭土耕屯为三十一部以省馈饷边臣献车战议帝以访恩恩曰古有之偏籍鹿角今相去益远人非所习恐缓急难用夫操不习之器与敌周旋先自败耳帝善其对迁马步军都指挥使殿前都指挥使武信军节度使尝汰禁卒数十人枢密请命都承旨覆视恩言朝廷选三帅付以军政今去数十冗卒而不足信即其他无可为者帝立为罢之眷顾甚宠赐居宅又赐城西地为园囿属疾以检校司徒致仕薨年六十二赠开府仪同三司　　赵隆
按宋史本传隆字子渐秦州成纪人以勇敢应募从王韶取熙河大将姚麟出战被重创谓曰吾渴欲死得水尚可活时已暮有泉近贼营隆独身潜往渍衣泉中贼觉隆且斗且行得归持衣裂水以饮麟麟乃苏又从李宪破西市师讨鬼章外河诸羌皆以兵应之隆率众先至斧其桥鬼章失援乃成擒为泾原将战平夏川功最多崇宁中钤辖熙河兵将前军出邈川预复鄯廓夏人寇泾原诏熙河深入分其兵无令专乡东方师至铁山隆先登士皆殊死战夏人解去召诣阙徽宗慰劳之曰铁山之战卿力也童贯与论燕云事隆极言不可贯曰君能共此当有殊拜隆曰隆武夫岂敢干赏以败祖宗二百年之好异时起衅万死不足谢责贯知不可夺白以知西宁州充陇右都护羌豪信服十二种户三万六千愿比内地帅刘法西讨隆以奇兵袭羌羌溃城震武迁温州防御使龙神卫捧日天武都指挥使仍为本道马步副都总管卒赠镇潼军节度使命词臣制碑帝篆额曰旌忠　　张蕴按宋史本传蕴字积之开封将家子也从军为小校隶刘昌祚至灵州遇敌中矢拔镞复战以功赐金带从征安南次富良江诸将犹豫未进蕴褰裳先济众随之蛮遁走使巫被发登崖为厌胜蕴射之应弦而毙一军欢噪历京西泾原将知绥德怀宁顺宁军等六城储粟至三十万斛将兵取宥州破夏人于大吴神流堆宥州监军引铁骑数千趋松林堡蕴谍知之顿兵长城岭以待戒诸部曰贼远来气盛少休必困困而击之必捷果以胜归夏人寇顺宁蕴置伏&#中约闻呼则起俘斩数百十人获马械甚众累迁皇城使荥州刺史成州团练使通州防御使开德河阳马步军副总管显肃皇后母自郑氏再适蕴徽宗屡欲以恩进其官辄力辞不敢受人以为贤卒年七十三赠感德军节度使谥曰荣毅　　郭成
按宋史本传成字信之德顺中安堡人也从军得供奉官王师趋灵武成将泾原兵击破夏人于漫隘至城下有羌乘白马驰突阵前大将刘昌祚曰谁能取此者成跃马枭其首以献进秩四等朝廷筑平夏城置将戍之又环以五寨渭帅章楶问可守者于诸将皆曰非郭成不可遂使往守夏人恚失地空国入争谋曰夏平视诸垒最大郭成最知兵遂自没烟峡连营百里飞石激火昼夜不息成与折可适议乘胜深入以万骑异道并进遂俘阿埋都逋二大酋捷闻进雄州防御使泾原钤辖徽宗诏诸军并力筑绥戎怀戎二堡成独当合流之役暴露雪中感疾卒帝悼之甚赙以金帛官其子婿成轻财好施名震西鄙既没廉访使者王孝竭白于朝帝手书报曰郭成尽忠报国有功于民宜载祀典榜其庙曰仁勇云子浩绍兴中为西边大将至节度使　　何灌
按宋史本传灌字仲源开封祥符人武选登第为河东从事经略使韩缜虽数试其材而常沮抑之不假借久乃语之曰君奇士也他日当据吾坐为府州大山军巡检盗苏延福狡悍为二边患灌亲枭其首贾胡&#有泉辽人常越境而汲灌亲申画界堠遏其来忿而举兵犯我灌迎高射之发辄中或着崖石皆没镞敌惊以为神逡巡敛去后三十年契丹萧太师与灌会道曩事数何巡检神射灌曰即灌是也萧矍然起拜为河东将与夏人遇铁骑来追灌射皆彻甲至洞胸出背迭贯后骑羌惧而引却知宁化军丰州徙熙河都监见童贯不拜贯憾焉张康国荐于徽宗召对问西北边事以笏画御榻指坐衣花纹为形势帝曰敌在吾目中矣提点河东刑狱迁西上合门使领威州刺史知沧州以治城鄣功转引进使运粟三十万石于并塞三州灌言水浅不胜舟陆当用车八千乘沿边方登麦愿以运费增价就籴之奏上报可安抚使忌之劾云板筑未毕而冒赏夺所迁官仍再贬秩罢去未几知岷州引邈川水溉闲田千顷湟人号广利渠徙河州复守岷提举熙河兰湟弓箭手入言汉金城湟中谷斛八钱今西宁湟廓即其地也汉唐故渠尚可考若先葺渠引水使田不病旱则人乐应募而射士之额足矣从之甫半岁得善田二万六千顷募士七千四百人为他路最童贯用兵西边灌取古骨龙马进武军加吉州防御使改知兰州又攻仁多泉城炮伤足不顾卒拔城斩首五百级寻改廓州防御使宣和初刘法陷于敌震武危甚熙帅刘仲武使灌往救灌以众寡不敌但张虚声骇之夏人宵遁灌恐觇其实遽反兵仲武犹奏其逗遛罢为淮西钤辖从平方腊获贼帅吕师囊迁同州观察使浙东都钤辖改浙西童贯北征檄统制兵马涿易平以知易州迁宁武军承宣使燕山路副都总管又加龙神卫都指挥使夔不取景州围蓟州贯诿以兵事即复景城释蓟围郭药师统蕃汉兵灌白顷年折氐归朝朝廷别置一司专部汉兵至于克行乃许同营今但宜令药师主常胜军而以汉兵委灌辈贯不听召还管干步军司陪辽使射玉津园一发破的再发则否客曰太尉不能邪曰非也以礼让客耳整弓复中之观者诵叹帝亲赐酒劳之迁步军都虞候金师南下悉出禁旅付梁方平守黎阳灌谓宰相白时中曰金人倾国远至其锋不可当今方平扫精锐以北万有一不枝梧何以善吾后盍留以卫根本不从明日又命灌行辞以军不堪战强之拜武泰军节度使河东河北制置副使未及行而帝内禅灌领兵入卫郓王楷至门欲入灌曰大事已定王何所受命而来导者惧而退灌竟行援兵二万不能足听募民充数靖康元年正月二日次滑州方平南奔灌亦望风迎溃黄河南岸无一人御敌金师遂直叩京城灌至乞入见不许而令控守西隅背城拒战凡三日被创没于阵年六十二帐下韩综雷彦兴奇士也各手杀数人从以死钦宗哀悼赐金帛命官护葬已而言者论其不守河津追削官秩长子蓟至合门宣赞舍人从父战箭贯左臂拔出之病创死绍兴四年中子藓以灌事泣诉于朝诏复履正大夫忠正军承宣使　　种师中
按宋史种世衡传世衡孙师中字端孺历知环滨邠州庆阳府秦州侍卫步军马军副都指挥使房州观察使奉宁军承宣使金人内侵诏提秦凤兵入援未至而敌退乃以二万人守滑遣副姚古为河北制置使古援太原师中援中山河间或谓师中自磁相而北金人若下太行则势不能自还此段凝师于河上比也时大臣立议矛盾枢密主破敌而三省令护出之师中渡河即上言粘罕已至泽州臣欲由邢相间捷出上党捣其不意当可以逞朝廷疑不用斡离不还师中逐出境粘罕至太原悉破诸县为锁城法困之内外不相通姚古虽复隆德威胜扼南北关而不能解围于是诏师中由井陉道出师与古掎角进次平定军乘胜复寿阳榆次留屯真定时粘罕避暑云中留兵分就畜牧觇者以为将遁告诸朝知枢密院许翰信之数遣使督师中出战且责以逗挠师中叹曰逗挠兵家大戮也吾结发从军今老矣忍受此为罪乎即日办严约古及张灏俱进辎重赏犒之物皆不暇从行五月抵寿阳之石坑为金人所袭五战三胜回趋榆次去太原百里而古灏失期不至兵饥甚敌知之悉众攻右军溃而前军亦奔师中独以麾下死战自卯至巳士卒发神臂弓射退金兵而赏赉不及皆愤怨散去所留者纔百人师中身被四创力疾斗死师中老成持重为时名将诸军自是气夺刘韐言师中闻命即行奋不顾身虽古忠臣不过也请加优赠以劝死国者诏赠少师谥曰庄愍　　吴玠
按宋史本传玠字晋卿德顺军陇干人父葬永洛城因徙焉少沉毅有志节知兵善骑射读书能通大义未冠以良家子隶泾原军政和中夏人犯边以功补进义副尉稍擢队将从讨方腊破之及击河北群盗累功权泾原第十将靖康初夏人攻怀德军玠以百余骑追击斩首百四十级擢第二副将建炎二年春金人渡河出大庆关略秦雍谋趋泾原都统制曲端守麻务镇命玠为前锋进据青溪岭逆击大破之追奔三十里金人始有惮意权泾原路兵马都监兼知怀德军金人攻延安府经略使王庶召曲端进兵端驻邠州不赴且曰不如荡其巢穴攻其必救端遂攻蒲城命玠攻华州拔之三年冬剧贼史斌寇汉中不克引兵欲取长安曲端命玠击斩之迁忠州刺史宣抚处置使张浚巡关陕参议军事刘子羽诵玠兄弟才勇浚与玠语大悦即授统制弟璘掌帐前亲兵四年春升泾原路马步军副总管金帅娄宿与撒离喝长驱入关端遣玠拒于彭原店而拥兵邠州为援金兵来攻玠击败之撒离喝惧而泣金军中目为啼哭郎君金人整军复战玠军败绩端退屯泾原劾玠违节度降武显大夫罢总管复知怀德军张浚惜玠才寻以为秦凤副总管兼知凤翔府时兵火之余玠劳来安集民赖以生转忠州防御使九月浚合五路兵欲与金人决战玠言宜各守要害须其弊而乘之及次&#平都统制又会诸将议战玠曰兵以利动今地势不利未见其可宜择高阜据之使不可胜诸将皆曰我众彼寡又前阻苇泽敌有骑不得施何用他徙已而敌骤至舆柴囊土藉淖平行进薄玠营军遂大溃五路皆陷巴蜀大震玠收散卒保散关东和尚原积粟缮兵列栅为死守计或谓玠宜退守汉中扼蜀口以安人心玠曰我保此敌决不敢越我而进坚壁临之彼惧吾蹑其后是所以保蜀也玠在原上凤翔民感其遗惠相与夜输刍粟助之玠偿以银帛民益喜输者益多金人怒伏兵渭河邀杀之且令保伍连坐民冒禁如故数年然后止绍兴元年金将没立自凤翔别将乌鲁折合自阶成出散关约日会和尚原乌鲁折合先期至阵北山索战玠命诸将坚阵待之更战迭休山谷路狭多石马不能行金人舍马步战大败移寨黄牛会大风雨雹遂遁去没立方攻箭筈关玠复遣将击退之两军终不得合始金人之入也玠与璘以散卒数千驻原上朝问隔绝人无固志有谋劫玠兄弟北去者玠知之召诸将歃血盟勉以忠义将士皆感泣愿为用张浚录其功承制拜明州观察使居母丧起复兼陕西诸路都统制金人自起海角狃常胜及与玠战辄北愤甚谋必取玠娄宿死兀朮会诸道兵十余万造浮梁跨渭自宝鸡结连珠营垒石为城夹涧与官军拒十月攻和尚原玠命诸将选劲弓强弩分番迭射号驻队矢连发不绝繁如雨注敌稍却则以奇兵旁击绝其粮道度其困且走设伏于神坌以待金兵至伏发众大乱纵兵夜击大败之兀水中流矢仅以身免张浚承制以玠为镇西军节度使璘为泾原路马步军副总管兀朮既败遂自河东归燕山复以撒离喝为陕西经略使屯凤翔与玠相持二年命玠兼宣抚处置使司都统制节制兴文龙三州金久窥蜀以璘驻兵和尚原扼其冲不得逞将出奇取之时玠在河池金人用叛将李彦琪驻秦州睨仙人关以缀玠复令游骑出熙河以杀关师古撒离喝自商于直捣上洋三年正月取金州二月长驱趋洋汉兴元守臣刘子羽急命田晟守饶风关以驿书招玠入援玠自河池日夜驰三百里以黄柑遗敌曰大军远来聊用止渴撒离喝大惊以杖击地曰尔来何速耶遂大战饶风岭金人被重铠登山仰攻一人先登则二人拥后先者既死后者代攻玠军弓弩乱发大石摧压如是者六昼夜死者山积而敌不退募敢死士人千银得士五千将夹攻会玠小校有得罪奔金者导以祖溪间路出关背乘高以阚饶风诸军不支遂溃玠退保西县敌入兴元刘子羽退保三泉筑潭毒山以自固玠走三泉会之未几金人北归玠急遣兵邀于武休关掩击其后军堕涧死者以千计尽弃辎重去金人始谋本谓玠在西边故道险东来不虞玠驰至虽入三郡而失不偿得进玠检校少保充利州路阶成凤州制置使四年二月敌复大入攻仙人关先是璘在和尚原饷馈不继玠又谓其地去蜀远命璘弃之经营仙人关右杀金平刱筑一垒移原兵守之至是兀朮撒离喝及刘夔率十万骑入侵自铁山凿崖开道循岭东下玠以万人当其冲璘率轻兵由七方关倍道而至与金兵转战七书夜始得与玠合敌首攻玠营玠击走之又以云梯攻垒壁杨政以撞竿碎其梯以长矛刺之璘拔刀画地谓诸将曰死则死此退者斩金分军为二兀朮阵于东韩常阵于西璘率锐卒介其间左萦右绕随机而发战久璘军少惫急屯第二隘金生兵踵至人被重铠铁钩相连鱼贯而上璘以驻队矢迭射矢下如雨死者层积敌践而登撒离喝驻马四视曰吾得之矣翌日命攻西北楼姚仲登楼酣战楼倾以帛为绳挽之复正金人用火攻楼以酒缶扑灭之玠急遣统领田晟以长刀大斧左右击明炬四山震鼓动地明日大出兵统领王喜王武率锐士分紫白旗入金营金阵乱奋击射韩常中左目金人始宵遁玠遣统制官张彦劫横山寨王俊伏河池扼归路又败之以郭震战不力斩之是役也金自元帅以下皆携孥来刘夔乃豫之腹心本谓蜀可图既不得逞度玠终不可犯则还据凤翔授甲士田为久留计自是不妄动捷闻授玠川陕宣抚副使四月复凤秦陇三州七月录仙人关功拜检校少师奉宁保定军节度使璘自防御使升定国军承宣使杨政以下迁秩有差六年兼营田大使易保平静难节七年遣裨将马希仲攻熙州败绩又失巩州玠斩之玠与敌对垒且十年常苦远饷劳民屡汰冗员节浮费益治屯田岁收至十万斛又调戍兵命梁洋守将治褒城废堰民知灌溉可恃愿归业者数万家九年金人请和帝以玠功高授特进开府仪同三司迁四川宣抚使陕西阶成等州皆听节制遣内侍奉亲札以赐至则玠病已甚扶掖听命帝闻而忧之命守臣就蜀求善医且饬国工驰视未至玠卒于仙人关年四十七赠少师赐钱三十万玠善读史凡往事可师者录置座右积久墙牖皆格言也用兵本孙吴务远略不求小近利故能保必胜御下严而有恩虚心询受虽身为大将卒伍至下者得以情达故士乐为之死选用将佐视劳能为高下先后不以亲故权贵挠之玠死胡世将问玠所以制胜者璘曰璘从先兄有事西夏每战不过一进却之顷胜负辄分至金人则更进迭退忍耐坚久令酷而下必死每战非累日不决胜不遽追败不至乱盖自昔用兵所未尝见与之角逐滋久乃得其情盖金人弓矢不若中国之劲利中国士卒不若金人之坚耐吾常以长技洞重甲于数百步外则其冲突固不能相及于是选据形便出锐卒更迭挠之与之为无穷使不得休暇以沮其坚忍之势至决机于两阵之间则璘有不能言者晚节颇多嗜欲使人渔色于成都喜饵丹石故得咯血疾以死方&#平之败秦凤皆陷金人一意睨蜀东南之势亦棘微玠身当其冲无蜀久矣故西人至今思之谥武安作庙于仙人关号思烈淳熙中追封涪王子五人拱扶撝扩拱亦握兵云　　张宗颜
按宋史本传宗颜字希贤延安人父吉为泾原将解宣威城围死之宗颜以父恩补三班借职监阌乡酒税积官至泾原副将权殿前司统辖御营军统制张俊选为统领从俊讨浙西寇秀州军校徐明以城叛宗颜夜袭其城明遁转忠州刺史迁御前中军统制金人攻明州宗颜破其前军盗杨勍破松溪命宗颜及李捧陈思恭讨之宗颜次浦城不进勍又掠建州宗颜趋南剑州与勍遇遂归盗犹未平谬言已击退侍御史沈与求劾宗颜三将并出不能平数千之溃卒何以示敌贬二秩从俊讨李成与成将马进战玉隆观败之迁环庆路马步军副总管神武右军统制改麟州观察使伪齐挟金人攻宣化镇俊遣宗颜潜渡江出其后袭之不胜俊庇之以捷闻遂加沂州防御使继以兵袭击淮北复迁崇信军承宣使宣抚司前军统制伪齐入寇诏张俊解淮西急督府张浚遣杨沂中与俊合檄宗颜自泗州为后继与猊遇于李家湾大破之横尸满野猊仅以身遁擢龙神卫四厢都指挥使武信军承宣使八年知庐州总帅事敌数百骑抵城下宗颜以骑百余御之敌退有至自淮北者传金人言曰此张铁山弟也绍兴九年卒年四十四赠保静军节度使谥壮敏　　种师道
按宋史种世衡传世衡孙师道字彝叔少从张载学以荫补三班奉职试法易文阶为熙州推官权同谷县县吏有田讼弥二年不决师道翻阅案牍穷日力不能竟然所讼止母及兄而已引吏诘之曰母兄法可讼乎汝再期扰乡里足未吏叩头服罪通判原州提举秦凤常平议役法忤蔡京旨换庄宅使知德顺军又谓其诋毁先烈罢入党籍屏废十年以武功大夫忠州刺史泾原都钤辖知怀德军夏国昼境其人焦彦坚必欲得故地师道曰如言故地当以汉唐为正则君家疆土益蹙矣彦坚无以对童贯握兵柄而西翕张威福见者皆旅拜师道长揖而已召诣阙徽宗访以边事对曰先为不可胜来则应之妄动生事非计也贯议徙内郡弓箭手实边而指为新边所募帝复访之对曰臣恐动远之功未立而近扰先及矣帝善其言赐袭衣金带以为提举秦凤弓箭手时五路并置官帝谓曰卿吾所亲擢也贯滋不悦师道不敢拜以请得提举崇福宫久之知西安州夏人侵定边筑佛口城率师往夷之始至渴甚师道指山之西麓曰是当有水命工求之果得水满谷累迁龙神卫四厢都指挥使洺州防御使知渭州督诸道兵城席苇土赋工敌至坚壁葫芦河师道陈于河浒若将决战者阴遣偏将曲充径出横岭扬言援兵至敌方骇顾杨可世潜军军其后姚平仲以精甲衷击之敌大溃斩首五十级获&#&#马牛万计其酋仅以身免卒城而还又诏帅陕西河东七路兵征臧底城期以旬日必克既薄城下敌守备甚固官军小怠列校有据胡&#自休者立斩之尸于军门令曰今日城不下视此众股栗噪而登城城即溃时兵至纔八日帝得捷书喜进侍卫亲军马军副都指挥使应道军承宣使从童贯为都统制拜保静军节度使贯谋伐燕使师道尽护诸将师道谏曰今日之举譬如盗入邻家不能救又乘之而分其室焉无乃不可乎贯不听既次白沟辽人噪而前士卒多伤师道先令人持一巨挺自防赖以不大败辽使来请曰女真之叛本朝亦南朝之所甚恶也今射一时之利弃百年之好结豺狼之邻基他日之祸谓为得计可乎救灾恤邻古今通义惟大国图之贯不能对师道复谏宜许之又不听密劾其助贼王黼怒责为右卫将军致仕而用刘延庆代之延庆败绩于卢沟帝思其言起为宪州刺史知环州俄还保静军节度使复致仕金人南下趋召之加检校少保静难军节度使京畿河北制置使听便宜檄兵食师道方居南山豹林谷闻命即东过姚平仲有步骑七千与之俱北至洛阳闻斡离不已屯京城下或止勿行曰贼势方锐愿少驻汜水以谋万全师道曰吾兵少若迟回不进形见情露祗取辱焉今鼓行而前彼安能测我虚实都人知吾来士气自振何忧贼哉揭榜沿道言种少保领两兵百万来遂抵城西趋汴水南径逼敌营金人惧徙寨稍北敛游骑但守牟驼冈增垒自卫时师道春秋高天下称为老种钦宗闻其至喜甚开安上门命尚书右丞李纲迎劳时已议和入见帝问曰今日之事卿意如何对曰女真不知兵岂有孤军深入人境而能善其归乎帝曰业已讲好矣对曰臣以军旅之事事陛下余非所敢知也拜检校少傅同知枢密院京畿两河宣抚使请道兵悉隶焉以平仲为都统制师道时被病命毋拜许肩舆入朝金使王汭在廷颉颃望见师道拜跪稍如礼帝顾笑曰彼为卿故也京城自受围诸门尽闭市无薪菜师道请启西南壁听民出入如常金人有擅过偏将马忠军者忠斩其六人金人来诉师道付以界旗使自为制后无有敢越佚者又请缓给金币使彼惰归扼而歼诸河执政不可种氏姚氏皆为山西巨室平仲父古方以熙河兵入援平仲虑功名独归种氏乃以士不得速战为言达于上李纲主其议令城下兵缓急听平仲节度帝日遣使趣师道战师道欲俟其弟秦凤经略使师中至奏言过春分乃可击时相拒纔八日帝以为缓竟用平仲斫营以及于败既败李邦彦议割三镇师道争之不得李纲罢太学诸生都人伏阙愿见种李诏趣使弹压师道乘车而来众褰帘视之曰果我公也相率声喏而散金师退乃罢为中太一宫使御史中丞许翰见帝以为不宜解师道兵柄上曰师道老矣难用当使卿见之命相见于殿门外师道不语翰曰国家有急诏许访所疑公勿以书生之故不肯谈师道始言我众彼寡但分兵结营控守要地使彼粮道不通坐以持久可破也翰叹味其言复上奏谓师道智虑未衰尚可用于是加检校少师进太尉换节镇洮军为河北河东宣抚使屯滑州实无兵自随师道请合关河卒屯沧卫孟滑备金兵再至朝论以大敌甫退不宜劳师以示弱格不用既而师中战死姚古败朝廷震悚召师道还太原陷又使巡边次河阳遇王汭揣敌必大举亟上疏请幸长安以避其锋大臣以为怯复召还既至病不能见十月卒年六十七帝临奠哭之恸赠开府仪同三司京师失守帝搏膺曰不用种师道言以至于此金兵之始也师道申前议劝帝乘半济击之不从曰异日必为国患故追痛其语建炎中加赠少保谥曰忠宪　　郭浩
按宋史本传浩字充道顺德军陇千人父任三班奉职徽宗时充环庆路第五将部将尝率百骑抵灵州城下夏人以千骑追之浩手斩二骑以首还充渭州兵马都监从种师道进筑葺平寨敌据塞水源以渴我师浩率精骑数百夺之敌攻石尖山浩冒阵而前流矢中左胁怒不拔奋力大呼得贼乃已诸军从之敌遁去由是知名累迁中州刺史钦宗即位进安州团练使以种师道荐召对奏言金人暴露日久思归乞给轻兵间道驰滑台时其半渡可击也会和战异议不能用帝问西事浩曰臣在任已闻警虑夏人必乘间盗边正选将设备已而果攻泾原路取西安州怀德军绍圣开拓之地复尽失之种师中制置河东辟以自随建炎元年知原州二年金人取长安泾州守臣夏大节弃城遁郡人亦降浩适夜半至郡所将才二百人得金人不杀使之还曰为语汝将曰我郭浩也欲战即来决战金人遂引去升本路兵马钤辖知泾州权主管鄜延路经略安抚时二敌交侵鄜延之东皆金人西北即夏境其属朝廷者惟保安一军德静一寨浩间道之德静置司招收散亡与敌对垒一年敌不能犯再除泾原路兵马钤辖知泾州浩去夏人复来权帅耿友谅仅以身免一路尽陷张浚为宣抚处置使以浩为秦凤路提点刑狱权经略使知秦州时浚经略陕西有言敌可讨者浚意向之诸帅耻于不武莫敢出言浚檄五路帅悉所部兵会于富平浩独谓敌锋方锐且当分守其地掎角相援&#衅而动浚不听师出果败五路俱陷帅府皆徙置他所浚复以浩旧官移知凤翔府寓治宝鸡县又退保和尚原金人抵原下浩与吴玠随方捍御蜀以安全第功迁正任防御使绍兴元年金人破饶风岭盗梁洋入凤州攻和尚原浩与吴璘往援斩获万计迁邠州观察使徙知兴元府饥民相聚米仓山为乱浩讨平之徙知利州金人以步骑十余万破和尚原进窥川口抵杀金平浩与吴玠大破之迁彰武军承宣使玠按本路提点刑狱宋万年阴与敌境通利所鞫不同由是与浩意不协朝廷乃徙浩知金州兼永兴军路经略使金州残弊特甚户口无几浩招辑流亡开营田以其规置颁示诸路他军以匮急仰给朝廷浩独积赢钱十万缗以助户部朝廷嘉之凡有奏请得以直达九年改金洋房州节制金人还河南地以浩为龙神卫四厢都指挥使充陕西宣谕使知金州楼照行关中辟浩枢密院都统制节制陕西军马十年拜奉国军节度使五路陷徙知夔州未行移知金州仍永兴路经略安抚使节制陕西河东兼措置河东路忠义军马十一年金人内侵宣抚使胡世将召浩及吴璘杨政会仙人原授以攻取之策浩遣裨将设伏破之十四年召见拜检校少保还镇赐以御府金器绣鞍仍官一子文资赐田五十顷浩辞曰臣父子起身行阵不敢忘本愿还文资帝嘉其意别与一子阁职是岁分利州为东西两路以浩为金房开达州经略安抚使兼知金州枢密院都统制屯金州仍建帅府十五年卒年五十九赠检校少师谥恭毅淳熙元年赐立庙金州　　杨政
按宋史本传政字直夫原州临泾人崇宁三年夏人举国大入父忠战殁政甫七岁哀号如成人其母奇之曰孝于亲者必忠于君此儿其大吾门乎宣和末应募为弓箭手靖康初因拒夏人稍知名建炎间从吴玠击金人九战九捷累功至武显郎绍兴元年春金人趋和尚原又攻箭筈关政引兵大破之斩千户一酋长二迁右武大夫十月金兵大集号十万自宝鸡列栅至原下吴玠与相持累日以政统领将兵迎敌日数十合士卒无不一当百复出奇兵断其粮道敌少却遮击之获万户及首领三百余人甲士八百六十人拜恭州刺史时有嫉政者以母妻尚留北境不宜属以兵权玠不听政益感奋二年金合步骑数千栅鱼龙川口政帅精兵劫破之升陇州团练使移知方山原军储刍谷在其中三月金大军来攻城且下政击败之选知凤州三年金攻饶风关政从玠战关下凡六日改明州观察使四年撒离喝裒精兵十万欲道仙人关入蜀至上奢田玠筑垒于关外政曰此地为蜀厄塞当坚守时出奇击之玠用其言金人变态多端政随机应之连日百余战敌帅督战益急政命卒以神臂弓射之又选甲士千余出山谷断其兵使不得进退又出敌不意夜斫其营敌遂遁去追至河池而还授龙神卫四厢都指挥使环庆路经略安抚使五年金人攻淮玠命政帅师乘机牵制至秦州一战而拔抚定居民秋毫无犯改经略安抚泾原兼帅环庆利路三镇事丛集剖决无滞母留敌境间遣人省视之母唯勉以忠义九年春和议成始得迎母及兄弟归乞祠以便养不许诏封其母感义郡夫人以政为熙河兰巩路经略安抚使知熙州进武康军承宣使十年徙利州又徙兴元会金人渝盟政建迎敌之策兼川陕宣抚副使司都统制政偕统制杨从义劫金人于凤翔府城南寨败之获战马数百母卒起复遂帅师趣宝鸡渭水上以拒敌冲凡大战七斩获甚多川陕宣抚副使胡世将奏凤翔之捷政奋不顾身功效显着拜武当军节度使十一年秋金将胡盏习不祝合军五万来攻政与吴璘郭浩会于仙人原世将授以攻取之策政出和尚原浩出商州以为援璘驻秦州政引兵夜入陇州界遂趋吴山与金人对垒又败金万户通检于宝鸡时通检居渭北政欲攻拔其城通检将精甲万众出政帅勇士鏖战遣裨将突出阵后登山执帜金军见之大呼曰伏发矣乃惊溃政乘胜掩杀通检走至城门而桥已绝遂擒之和议成帝召政还军民诣部使者借留及入见条奏详明帝善之十三年还镇加检校少保赐田五十顷十四年分利州为东西两路政屯兴元府久之拜太尉二十七年卒年六十赠开府仪同三司谥襄毅政守汉中十八年六堰久坏失灌溉之利政为修复汉江水决为害政筑长堤捍之凡利于民者不敢以军旅废休兵十余年未尝升迁将士上下安之政故为吴璘裨将及与璘分道建帅执门下之礼益恭世颇贤之　　王渊
按宋史本传渊字几道熙州人后徙环州善骑射应募击夏国屡有功累迁熙河兰湟路第三将部将权知巩州宁远寨诸羌入寇经略司讨之表渊总领岷山蕃兵将兴师城泽州羌悉众来争渊奋击大破之追至邈州城移同总领湟州蕃兵将兼知临宗寨坐法免宣和五年刘延庆讨方腊以渊为先锋赃将据钱塘势张甚渊谕小校韩世忠曰贼谓我远来必易我明日尔逆战而伪遁我以强弩伏数百步外必可得志世忠如其言贼果追之伏弩卒发应弦而倒逐北至淳安贼据&#源峒遂围而平之授合门宣赞舍人权京畿提举保甲兼权提点刑狱公事继从延庆攻契丹重兵壁卢沟南遣渊等数千人护饷道战败为敌所获已而逃归犹以出塞迁武功大夫果州团练使又从杨惟忠辛兴宗破群盗高托山等迁拱卫大夫宁州观察使靖康元年为真定府总管就迁都统制吴湛据赵州叛渊讨平之金人攻汴京河东北宣抚使范讷统勤王兵屯雍丘以渊为先锋寻以所部归康王府明年张邦昌僭立康王如济州命渊以三千人入卫宗庙渊至汴都以朝服见邦昌纳谒曰参冢宰相公邦昌始易紫袍延之政事堂渊恸哭宣教康王即皇帝位渊与杨惟忠韩世忠以河北兵刘光世以陕西兵张俊苗傅等以帅府及降群盗兵皆在行朝不相统一始置御营司以渊为都统制扈从累月不释甲帝如扬州授龙神卫四厢都指挥使寻改捧日天武四厢都指挥使进保大军承宣使时群盗&#起以渊为制置使平杭贼提兵四出所向皆捷平军贼赵万于镇江诛杭贼陈通于杭州降张遇于杨子桥期年群盗略尽迁向德军节度使惟赵万陈通等已招其降而复尽诛之建炎三年二月金人攻扬州帝仓卒渡江渊与内侍康履从至镇江奉国军节度使刘光世见帝泣告渊专管江上海船每言缓急决不误事今臣所部数万二千余骑皆不能济渊忿其言斩江北都巡检皇甫佐以自解中书侍郎朱胜非驰见渊督之乃始经画已无所及自是渊失诸将心帝欲如镇江以援江北群臣亦固请渊独言镇江止可捍一面若金人自通川渡先据姑苏将若之何不如钱塘有重江之险议遂决命渊守姑苏言戎器全缺兵匠甚少乞括民匠营缮寻自平江赴行在拜签书枢密院事仍兼都统制命下诸将籍籍帝闻之乃命免奏事签书仍解都统制以慰众心先是统制官苗傅自负世将以渊骤用颇觖望刘正彦尝招巨盗丁进亦以赏薄怨渊而内侍康履颇用事及渊入枢府傅正彦以其由宦官荐愈不平俟渊入朝伏兵杀之并杀康履遂成明受之变渊时年五十三渊为将轻财好义家无宿储每言朝廷官人以爵禄足代耕若事锥刀我何爱爵禄曷若为富商大贾邪初帝在南京闻渊疾遣中使曾泽问疾泽还言其帷幔茵褥皆不具帝辍所御紫茸茵以赐然其平群盗多杀降与康履深交故及于祸赠开府仪同三司累加少保官其子孙八人绍兴四年又官二人干道六年谥襄愍子倚
　将帅部名臣列传七十
　　宋十四
　　王德
按宋史本传德字子华通远军熟羊寨人以武勇应募隶熙帅姚古会金人入侵古军怀泽间遣德谍之斩一酋而还补进武校尉古曰能复往乎德从十六骑径入隆德府治执伪守姚太师左右惊扰德手杀数十百人众愕眙莫敢前古械姚献于朝钦宗问状姚曰臣就缚时止见一夜叉耳时遂呼德为王夜叉建炎元年以勤王师倍道趋阙改隶刘光世平济南寇李昱池阳寇张遇光世将先锋讨李成德以百骑觇贼至蔡州上蔡驿口桥贼疑为诱骑拥众欲西德麾骑大呼曰王师大至矣贼骇遁追杀甚众成奔新息收散卒复战贼见光世张盖行陈不介胄知为主帅并兵围之德突围拥光世还军遂袭败李成授武略大夫三年春迁前军统领屯天长金人攻扬州西军多溃德趋宣化会叛将张昱张彦围和州太守张绩求援于德德兵傅城下贼不意其至大溃迟明接战斩昱俘其兵骑万数济自采石光世方谋讨苗刘之逆迎至建康谓德曰江都之扰诸军不窜则盗公可仗义夜涉大江徇国急变遂以军属光世会苗刘走闽中诏德追击隶韩世忠德欲自致功名而世忠必欲德为之使遣亲将陈彦章邀德于信州彦章拔佩刀击德德杀彦章尸诸市德至浦城斩苗瑀擒马柔古送行在世忠讼其擅杀下台狱侍御史赵鼎按德当死帝命特原之编管郴州时光世屯九江得杨惟忠所失空头黄敕即以便宜复德前军统制遣平信州妖贼王念经行次饶州会贼刘文舜围城德引兵赴之文舜请降德纳而诛之自余不戮一人谓诸校曰念经闻吾宿留必不为备倍道而趋一鼓擒之献俘于朝诏还旧秩加武显大夫荥州刺史四年光世镇京口以德为都统制金兵复南光世将退保丹阳德请以死捍江诸将恃以自强分军厄险渡江袭金人收真扬数郡既而又遇敌于扬州北有被重铠突阵者德驰叱之重铠者直前刺德德挥刀迎之即堕马众褫骇因麾骑乘之斫杀万计绍兴元年平秀州水贼邵青初德与战于崇明沙亲执旗麾兵拔栅以入青军大溃他日余党复索战谍言将用火牛德笑曰是古法也可一不可再今不知变此成擒耳先命合军持满阵始交万矢齐发牛皆反奔贼众歼焉青自缚请命德献俘行在帝召见便殿问劳褒赏特异迁中亮大夫同州观察使三年光世宣抚江淮当移屯建康命韩世忠代之德从数十骑自京口逆世忠度将及麾下徒步立道左抗言曰擅杀陈彦章王德迎马头请死世忠下马握其手曰知公好汉向来纤介不足置怀乃设酒尽欢而别是冬知巩州熙河兰廓路兵马钤辖明年春知兰州徙屯池阳及当涂为行营左护军前军统制金兵掠江北破滁州德越江袭夺之追至桑根擒女真万户卢孛一人千户十余人五年改环庆副总管六年冬刘豫遣麟猊驱乡兵三十万分东西道入寇中外甚恐议欲为保江计殿帅杨沂中统制张宗颜田师中及德等分兵御之大败猊兵于藕塘猊挺身走麟在顺昌闻之亦拔寨遁德追至寿春弗及获其粮舟四百艘第功除武康军承宣使真拜相州观察使七年改熙河兰廓路副总管行营左护军都统制驻师合肥会光世罢宣抚诏德尽护其众以郦琼副之琼与德故等夷耻屈其下率众叛从刘豫八年命隶张俊名其军曰锐胜十年解&#昌围俊檄德就取宿州德倍道自寿春驰至蕲县与敌游骑遇遂入城偃旗卧鼓骑引去因潜师宿州夜半薄贼营敌将高统军诘朝压汴而陈伪守马秦同知耶律温以三千人阻水邀战德策马先济步骑从之遥谓贼曰吾与金人大小百战虽名王贵酋莫不糜碎尔何为者贼遂投兵降马秦耶律温驰入闭门城守德至呼秦谕以逆顺乃自缒而下德叱其子顺先登秦率温降遣诣行在德乘胜趋亳州俊会于城父时叛将郦琼屯亳闻德至谓三路都统制曰夜叉未易当也遂遁德入亳州白俊曰今兵威已振请乘破竹之势进取东都俊难之乃班师策功第一拜兴宁军承宣使龙神卫四厢都指挥使再迁侍卫亲军马步军都虞候封陇西郡侯十一年金人自合肥入侵游骑及江俊议分军守南岸德曰淮者江之蔽也弃淮不守是谓唇亡齿寒也敌数千里远来饷道决不继及其未济急击之可以夺气若迟之使稍安则淮非吾有矣俊犹豫未许德请益坚曰愿父子先越江俟和州下然后宣抚北渡俊乃许德即渡采石俊督军继之宿江中德曰明旦当会食历阳已而夜拔和州晨迎俊入敌退保昭关又击走之追至拓皋与金人夹河而军诸将帅皆集惟张俊后至统制田师中欲待之德怒曰事当机会复何待径上马兀朮以铁骑十余万夹道而阵德曰贼右阵坚我当先击之麾军渡桥首犯其锋一酋被甲跃马始出德引弓一发而毙乘胜大呼令万兵持长斧如墙而进敌大败退屯紫金山德复尾击之刘琦谓德曰昔闻公威略如神今果见之请以兄礼事召拜清远军节度使建康府驻札御前诸军都统制历浙东福建总管荆南副都统制二十五年卒赠检校少保再赠少傅二子琪顺亦以骁勇闻　　王彦
按宋史本传彦字子才上党人性豪纵喜读韬略父奇之使诣京师隶弓马子弟所徽宗临轩阅试补下班祗应为清河尉从泾原路经略使种师道两入夏国有战功金人攻汴京彦慨然弃家赴阙求自试讨贼时张所为河北招抚使异其才擢为都统制使率裨将张翼白安民岳飞等十一将部七千人渡河与金人战败之复卫州新乡县传檄诸郡金人以为大军至率数万众薄彦垒围之数匝彦以众寡不敌溃围出诸将散归彦独保共城西山遣腹心结两河豪杰图再举金人购求彦急彦虑变夜寝屡迁其部曲觉之相率刺面作赤心报国誓杀金贼八字以示无他意彦益感励抚爱士卒与同甘苦未几两河响应忠义民兵首领傅选孟德刘泽焦文通等皆附之众十余万&#亘数百里皆受彦约束金人患之召其首领俾以大兵破彦垒首领跪而泣曰王都统寨坚如铁石未易图也金人乃间遣劲骑挠彦粮道彦勒兵待之斩获甚众益治兵刻日大举告期于东京留守宗泽泽召彦会议乃将兵万余渡河金人以重兵袭其后而不敢击既至汴京泽大喜令彦宿兵近甸以卫根本彦即以所部兵马付留守司量带亲兵趋行在时已遣宇文虚中为祈请使议和彦见黄潜善汪伯彦力陈两河忠义延颈以望王师愿因人心大举北伐言辞愤激大忤时相意遂降旨免对以彦为武翼郎合门宣赞舍人差充御营平寇统领时范琼为平寇前将军彦知琼有逆节称疾不就乞致仕许之知枢密院事张浚宣抚川陕奏彦为前军统制浚与金酋娄宿相持于富平欲大举初至汉中会诸将议彦独以为不可曰陕西兵将上下之情皆未相通若少不利则五路俱失不若且屯利阆兴洋以固根本敌入境则檄五路兵来援万一不捷未大失也浚幕府不然其言彦即请为利路钤辖俄改金均房州安抚使知金州时中原盗贼&#起加以饥馑无所资食惟蜀富饶巨盗往往窥觊桑仲既陷淮安襄阳乘势西向均房失守直捣金州白土关众号三十万仲彦旧部曲也以申牍请于彦曰仲于公无敢犯愿假道入蜀就食耳彦乃遣统领官门立为先锋击之贼锐甚立战死将士失色或请避之彦叱曰枢相张公方有事关陕若仲越金而至梁洋则腹背受敌大事去矣敢言避者斩即勒兵趋长沙平阻水据山设伏以待贼见官军少蚁附搏战彦执帜一麾士殊死斗贼败走彦休士进击追奔至白碛复房州绍兴元年九月权京西南路副总管李忠反扰京西遂攻金州诸关贼众皆河朔人骁果善战彦与战不利关陷彦退屯秦郊令将士尽伏山谷间焚秦郊积聚伪若遁者秦郊距郡城二十里路坦夷彦募敢死士易麾帜设奇以待阅再宿贼至秦郊官军逆战大败之追袭至秦岭遂复干佑县以归忠走降刘豫初桑仲既败还襄阳乃鸠集散亡陷邓州凶焰复炽南攻德安西据均阳分众三道一攻注口关一出马郎岭一捣洵阳前军去金州不三十里彦曰仲以我寡彼众故分三道以离吾势法当先破其坚则脆者自走遣副将焦文通御注口自以亲兵营马郎相持一月大战六日贼大败仲为其下所杀又有王辟董贵祁守中阻兵窥蜀势虽不及桑仲然小者犹不减数万彦悉讨平之是冬伪齐秦凤经略使郭振以数千骑掠白石镇彦与关师古并兵御之贼大败获振复秦州张浚承制以彦节制虢陕华州军马三年正月兀朮入侵浚召彦与吴玠刘子羽会于兴元撒离曷自上津疾驰不一日至洵阳统制官郭进死之彦退保石泉县金人入金均彦趋西乡二月金人攻饶风关彦与吴玠御之不能却关破彦收余兵奔达州五月彦遣兵至汉阴县与刘豫将周贵战大败之复金州浚承制进彦保康军承宣使兼宣抚司参议彦不受五年四月差知荆南府充归峡荆门公安军安抚使彦因荆南旷土措置屯田自蜀买牛千七百头授官兵耕营田八百五十顷分给将士有差六年二月知襄阳府京西南路安抚使彦以岳飞嫌辞浚奏彦为行营前护副军都统制督府参谋军事六月以八字军万人赴行在至镇江闻母丧上疏乞解官不许诏免丧服趣入对遂以为浙西淮东沿海制置副使以所部屯通州之料角七年正月彦因遣将捕亡者于解潜军中军士交斗于市言者论其军政不肃贬秩二等彦不自安乞终余服二月复洪州观察使知邵州彦入辞帝抚劳甚厚曰以卿能牧民故付卿便郡行即召矣九年卒于官年五十彦称名将当建炎初屡破大敌威声振河朔时方挠于和议遽召之还又夺其兵柄而使之治郡士议惜之彦事亲孝居官廉子弟有战功不与推赏将死召其弟侄以家财均给之　　解元按宋史本传元字善长保安军德清寨人疏眉俊目猿臂善骑射起行伍为清涧都虞候建炎三年隶大将韩世忠麾下擢偏将世忠出下邳闻金兵大至士皆骇愕元领二十骑擒其生口知敌动息俄逢骑数百身自陷阵横刺酋长坠马余皆遁去授合门宣赞舍人苗傅刘正彦之变从世忠追至临平与战贼势既衰擒于浦城四年三月金人攻浙西世忠治兵京口邀其归路以海舰横截大江金人出小舟数十以长钩扳舰元在别舸跃入敌舟以短兵击杀数十人擒其千户授忠州团练使统制前军继从讨闽寇范汝为转讨湖外诸盗时刘忠据白面山凭险筑垒世忠讨之距贼营三十里而阵元独跨马涉水薄贼寨四顾周览贼因山设望楼从高瞰下以兵守之屯壮锐于四山视其指呼而出战元既得其形势归告世忠曰易与尔若夺据其望楼则伎穷矣世忠然之遣元率兵五百长戟居中翼以弓矢自下趋高贼众莫支乃据望楼立赤帜四面并进贼遂平改相州观察使绍兴四年金人伪齐合兵入侵世忠自镇江趋扬州命元屯承州金人至近郊元度翼日必至城下遣百人伏要路百人伏岳庙自以四百人伏路隅令曰俟金人过我当先出掩之伏要路者视我麾旗则立帜以待金人必自岳庙走伏者背出又决河岸遏其归路金人果走城下伏发金人进退无路乃走岳庙元追之获百四十八人止遗二人时城中兵不满三千金万户黑头虎直造城下约降元匿其兵以微服出伪若降者金人稍懈俄伏发擒黑头虎未几金兵四集元战却之追北数十里金人赴水死者甚众改同州观察使六年从世忠出下邳以数百骑破敌伏兵授保顺军承宣使十年略地淮阳至刘令庄骑纔三百当敌骑数千元挥戈大呼众争奋敌披靡俄而救至后部疑惧元回顾曰我在此若等无虑众乃安转战自辰至午敌退成列而还加龙神卫四厢都指挥使明年世忠罢兵柄为枢密使以元为镇江府驻札御前诸军都统制以统其众又明年进侍卫亲军马步军都虞候寻授保信军节度使卒年五十四赠检校少保　　成闵
按宋史本传闵字居仁邢州人靖康初刘韐为真定帅募勇士捍金兵闵在麾下高宗即位闵领数百骑至扬州会上南渡韩世忠追苗傅及袭兀朮讨范汝为闵皆在戎行又以力战却敌积功至武功大夫忠州刺史从世忠入见世忠指闵曰臣在南京自谓天下当先使当时见此人亦避一头矣上嘉叹劳勉旋以取海州功擢磁州团练使召见赐袍带锦帛加赠玉束带时方与金盟世忠罢兵入为枢密使诏进闵棣州防御使殿前游奕军统制历迁保宁军承宣使绍兴二十四年拜庆远军节度使寻丁母忧诏起复赠其母郑国夫人金主亮将败盟诏闵提禁旅三万镇武昌命湖北守漕创寨屋三万间以待之发折帛米钱茶引共百四十余万缗义仓和粜米六十三万石备军用仍赐金器剑甲临遣之闵至鄂未几进屯应城县八月除湖北京西制置使节制两路军马九月兼京西河北招讨使十一月诏回援淮西闵喜于得归冒雨兼程趋建康士卒多道死朝廷所给犒师物奄归已不及士卒士卒有怨言闵斩之未几除淮东制置使驻镇江既而言者论诸军皆聚镇江恐敌出不意捣上流于是诏闵发鄂州张成华旺军回驻鄂亮死闵引兵渡江趋扬州及金人自盱眙渡淮北去闵列兵南岸军士喏声相闻金人笑之曰寄声成太尉有勤护送时卤气已夺日虞王师之至委弃戈甲粟米山积诸军多仰以给惟闵军多浙人素不食粟死者甚众闵至泗州奏已克复淮东寻入朝凡侍从卿监合门内侍皆有赂遗左正言刘度劾之犹超拜太尉主管殿前司公事寻复为御史论列罢太尉婺州居住夺庆远节干道初听自便归湖州寻诏复节都统镇江诸军九年请祠致仕治园第于平江淳熙元年卒年八十一赠开府仪同三司子十一人　　张浚按宋史本传浚字德远汉州绵竹人唐宰相九龄弟九&#之后父咸举进士贤良两科浚四岁而孤行直视端无诳言识者知为大器入太学中进士第靖康初为太常簿张邦昌僭立逃入太学中闻高宗即位驰赴南京除枢密院编修官改虞部郎擢殿中侍御史驾幸东南后军统制韩世忠所部逼逐谏臣坠水死浚奏夺世忠观察使上下始知有国法迁侍御史时乘舆在扬州浚言中原天下之根本愿下诏葺东京关陕襄邓以待巡幸咈宰相意除集英殿修撰知兴元府未行擢礼部侍郎高宗召谕曰卿知无不言言无不尽朕将有为正如欲一飞冲天而无羽翼卿勉留辅朕除御营使司参赞公事浚度金人必来攻而庙堂晏然殊不为备力言之宰相黄潜善汪伯彦皆笑其过计建炎三年春金人南侵车驾幸钱塘留朱胜非于吴门捍御以浚同节制军马已而胜非召浚独留时溃兵数万所至剽掠浚招集甫定会苗傅刘正彦作乱改元赦书至平江浚命守臣汤东野秘不宣未几傅等以檄来浚恸哭召东野及提点刑狱赵哲谋起兵讨贼时傅等以承宣使张俊为秦凤路总管俊将万人还将卸兵而西浚知上遇俊厚而俊纯实可谋大事急邀俊握手语故相持而泣因告以将起兵问罪时吕颐浩节制建业刘光世领兵镇江浚遣人蜡书约颐浩光世以兵来会而命俊分兵扼吴江上疏请复辟傅等谋除浚礼部尚书命将所部诣行在浚以大兵未集未欲诵言讨贼乃托云张俊骤回人情震詟不可不少留以抚其军会韩世忠舟师扺常熟张俊曰世忠来事济矣白浚以书招之世忠至对浚恸哭曰世忠与浚请以身任之浚因大犒俊世忠将士呼诸将校至前抗声问曰今日之举孰顺孰逆众皆曰贼逆我顺浚曰闻贼以重赏购吾首若浚此举违天悖人汝等可取浚头去不然一有退缩悉以军法从事众咸感愤于是令世忠以兵赴阙而戒其急趋秀州据粮道以&#大军之至世忠至秀即大治战具会傅等以书招浚浚报云自古言涉不顺谓之指斥乘舆事涉不逊谓之震惊宫阙废立之事谓之大逆不道大逆不道者族今建炎皇帝不闻失德一旦逊位岂所宜闻傅等得书恐乃遣重兵扼临平亟除俊世忠节度使而诬浚欲危社稷谪柳州安置俊世忠拒不受会吕颐浩刘光世兵踵至浚乃声傅正彦罪传檄中外率诸军继进初浚遣客冯轓以计策往说傅等会大军且至傅正彦忧恐不知所出轓知其可动即以大义白宰相朱胜非使率百官请复辟高宗御笔除浚知枢密院事浚进次临平贼兵拒不得前世忠等搏战大破之傅正彦脱遁浚与颐浩等入见伏地涕泣待罪高宗问劳再三曰曩在睿圣两宫隔绝一日啜羹小黄门忽传太母之命不得已贬卿柳州朕不觉羹覆于手念卿被谪此事谁任留浚引入内殿曰皇太后知卿忠义欲识卿面适垂帘见卿过庭矣解所服玉带以赐高宗欲相浚浚以晚进不敢当傅正彦走闽中浚命世忠追缚之以献与其党皆伏诛初浚次秀州尝夜坐警备甚严忽有客至前出一纸怀中曰此苗傅刘正彦募贼公赏格也浚问欲何如客曰仆河北人粗读书知逆顺岂以身为贼用特见为备不严恐有后来者耳浚下执其手问姓名不告而去浚翌日斩死囚徇于众曰此苗刘刺客也私识其状貌物色之终不遇去盗薛庆啸聚淮甸至数万人浚恐其滋蔓径至高邮入庆垒喻以朝廷恩意庆感服下拜浚留抚其众或传浚为贼所执吕颐浩等遽罢浚枢莞浚归高宗惊叹即日趣就职浚谓中兴当自关陕始虑金人或先入陕取蜀则东南不可保遂慷慨请行诏以浚为川陕宣抚处置使得便宜黜陟将行御营平寇将军范琼拥众自豫章至行在先是靖康城破金人逼胁君后太子宗室北行多琼之谋又乘势&#掠左右张邦昌为之从卫至是入朝悖傲无礼且乞贷逆党傅正彦等死罪浚奏琼大逆不道乞伸典宪翌日召琼至都堂数其罪切责之送棘寺论死分其军隶神武军然后行与沿江襄汉守臣议储蓄以待临幸高宗问浚大计浚请身任陕蜀之事置募府于秦川别遣大臣与韩世忠镇淮东令吕颐浩扈跸来武昌复以张俊刘光世与秦川相首尾议既定浚行未及武昌而颐浩变初议浚既抵兴元金人已取鄜延骁将娄宿孛菫引大兵渡渭攻永兴诸将莫肯相援浚至即出行关陕访问风俗罢斥奸赃以搜揽豪杰为先务诸将惕息听命会谍报金人将攻东南浚命诸将整军向敌已而金人大攻江淮浚即治军入卫至房州知金人北归复还关陕时金帅兀朮犹在淮西浚惧其复扰东南谋牵制之遂决策治兵合五路之师以复永兴金人大恐急调兀朮等由京西入援大战于富平泾原帅刘锜身率将士薄敌陈杀获颇众会环庆帅赵哲擅离所部哲军将校望见尘起惊遁诸军皆溃浚斩哲以徇退保兴州命吴玠聚兵扼险于凤翔之和尚原大散关以断敌来路关师古等聚熙河兵于岷州大潭孙渥贾世方等聚泾原凤翔兵于阶成凤三州以固蜀口浚上书待罪帝手诏慰勉绍兴元年金将乌鲁攻和尚原吴玠乘险击之金人大败走兀朮复合兵至玠及其弟璘复邀击大破之兀朮仅以身免亟鬄其须&#遁归始粘罕病笃语诸将曰自吾入中国未尝有敢撄吾锋者独张枢密与我抗我在犹不能取蜀我死尔曹宜绝意但务自保而已兀朮怒曰是谓我不能邪粘罕死竟入攻果败拜浚检校少保定国军节度使浚在关陕三年训新集之兵当方张之敌以刘子羽为上宾任赵开为都转运使擢吴玠为大将守凤翔子羽慷慨有才略开善理财而玠每战辄胜西北遗民归附日众故关陕虽失而全蜀安堵且以形势牵制东西江淮亦赖以安将军曲端者建炎中尝迫逐帅臣王庶而夺其印吴玠败于彭原诉端不整师富平之役端议不合其腹心张忠彦等降敌浚初超用端中坐废犹欲再用之后卒下端狱论死会有言浚杀赵哲曲端无辜而任子羽开玠非是朝廷疑之三年遣王似副浚会金将撒离曷及刘豫叛党聚兵入攻破金州子羽为兴元帅约吴玠同守三泉金人至金牛宋师掩击之斩馘及堕溪谷死者以数千计浚闻王似来求解兵柄且奏似不可任宰相吕颐浩不悦而朱胜非以宿憾日毁短浚诏浚赴行在四年初辛炳知潭州浚在陕以檄发兵炳不遣浚奏劾之至是炳为御史中丞率同列劾浚以本官提举洞霄宫居福州浚既去国虑金人释川陕之兵必将并力窥东南而朝廷已议讲解乃上疏极言其状未几刘豫之子麟果引金人入攻高宗思浚前言策免朱胜非而参知政事赵鼎请幸平江乃召浚以资政殿学士提举万寿观兼侍读入见高宗手诏辨浚前诬除知枢密院事浚既受命即日赴江上视师时兀朮拥兵十万于扬州约日渡江决战浚长驱临江召韩世忠张俊刘光世议事将士见浚勇气十倍浚既部分诸将身留镇江节度之世忠遣麾下王愈诣兀朮约战且言张枢密已在镇江兀朮曰张枢密贬岭南何得乃在此愈出浚所下文书示之兀朮色变夕遁五年除尚书右仆射同中书门下平章事兼知枢密院事都督诸路军马赵鼎除左仆射浚与鼎同志辅治务在塞幸门抑近习时巨寇杨&#据洞庭屡攻不克浚以建康东南都会而洞庭据上流恐滋蔓为害请因盛夏乘其怠讨之具奏请行至醴陵释邑囚数百皆杨&#谍者给以文书俾招谕诸寨囚欢呼而往至潭贼众二十余万相继来降湖寇尽平上赐浚书谓上流既定则川陕荆襄形势接连事力增倍天其以中兴之功付卿乎浚遂奏遣岳飞屯荆襄以图中原乃自鄂岳转淮东大会诸将议防秋之宜高宗遣使赐诏趣归劳问之曰卿暑行甚劳湖湘群寇既就招抚成朕不杀之仁卿之功也召对便殿进中兴备览四十一篇高宗嘉叹置之坐隅浚以敌势未衰而叛臣刘豫复据中原六年会诸将议事江上榜豫僭逆之罪命韩世忠据承楚以图淮阳命刘光世屯合肥以招北军命张俊练兵建康进屯盱眙命杨沂中领精兵为后翼以佐俊命岳飞进屯襄阳以窥中原浚渡江遍抚淮上诸戍时张俊军进屯盱眙岳飞遣兵入至蔡州浚入觐力请幸建康车驾进发浚先往江上谍报刘豫与子猊挟金人入攻浚奏金人不敢悉众而来此必豫兵也边遽不一俊光世皆张大敌势浚谓贼豫以逆犯顺不剿除何以为国今日之事有进无退且命杨沂中往屯濠州刘麟逼合肥张俊请益兵刘光世欲退师赵鼎及签书折彦质欲召岳飞兵东下御书付浚令俊光世沂中等还保江浚奏俊等渡江则无淮南而长江之险与敌共矣且岳飞一动襄汉有警复何所恃乎诏书从之沂中兵扺濠州光世舍庐州而南淮西汹动浚闻疾驰至采石令其众曰有一人渡江者斩光世复驻军与沂中接刘猊攻沂中沂中大破之猊麟皆拔栅遁高宗手书嘉奖召浚还劳之时赵鼎等议回跸临安浚奏天下之事不倡则不起三岁之间陛下一再临江士气百倍今六飞一还人心解体高宗幡然从浚计鼎出知绍兴府浚以亲民之官治道所急条具郡守监司省郎馆阁出入迭补之法又以灾异奏复贤良方正科七年以浚却敌功制除特进未几加金紫光禄大夫问安使何藓归报徽宗皇帝宁德皇后相继崩殂上号恸擗踊哀不自胜浚奏天子之孝不与士庶同必思所以奉宗庙社稷今梓宫未返天下涂炭愿陛下挥涕而起敛发而趋一怒以安天下之民上乃命浚草诏告谕中外辞甚哀切浚又请命诸大将率三军发哀成服中外感动浚退上疏曰陛下思慕两宫忧劳百姓臣之至愚获遭任用臣每感慨自期誓歼敌雠十年之间亲养阙然爰及妻孥莫之私顾其意亦欲遂陛下孝养之心拯生民于涂炭昊天不吊祸变忽生使陛下抱无穷之痛罪将谁执念昔陕蜀之行陛下命臣曰我有大隙于北刷此至耻惟尔是属而臣终隳成功使敌无惮今日之祸端自臣致乞赐罢黜上诏浚起视事浚再疏待罪不许乃请乘舆发平江至建康浚总中外之政几事丛委以一身任之每奏对必言雠耻之大反复再三上未尝不改容流涕时天子方厉精克己戒饬宫庭内侍无敢越度事无巨细必以咨浚赐诸将诏往往命浚草之刘光世在淮西军无纪律浚奏罢光世以其兵属督府命参谋兵部尚书吕祉往庐州节制而枢密院以督府握兵为嫌乞置武帅乃以王德为都统制即军中取鄜琼副之浚奏其不当琼亦与德有宿怨列状诉御史台乃命张俊为宣抚使杨沂中刘锜为制置判官以抚之未至琼等举军叛执吕祉以归刘祉不行詈琼等碎齿折首而死浚引咎求去位高宗问可代者且曰秦桧何如浚曰近与共事方知其暗高宗曰然则用赵鼎桧由是憾浚浚以观文殿大学士提举江州太平兴国宫先是浚遣人持手榜入伪地间刘豫及郦琼叛去复遣间持蜡书遗琼金人果疑豫寻废之台谏交诋浚落职以秘书少监分司西京居永州九年以赦复官提举临安府洞霄宫未几除资政殿大学士知福州兼福建安抚大使金遣使来以诏谕为名浚五上疏争之十年金败盟复取河南浚奏愿因权制变则大勋可集因大治海舟千艘为直指山东之计十一年除检校少傅崇信军节度使充万寿观使免奉朝请十二年封和国公十六年彗星出西方浚将极论时事恐贻母忧母讶其瘠问故浚以实对母诵其父对策之语曰臣宁言而死于斧钺不能忍不言以负陛下浚意乃决上疏谓当今事势譬如养成大疽于头目心腹之间不决不止惟陛下谋之于心谨察情伪使在我有不可犯之势庶几社稷安全不然后将噬脐事下三省秦桧大怒令台谏论浚以特进提举江州太平兴国宫居连州二十年徙永州浚去国几二十载天下士无贤不肖莫不倾心慕之武夫健将言浚者必咨嗟太息至儿童妇女亦知有张都督也金人惮浚每使至必问浚安在惟恐其复用当是时秦桧怙宠固位惧浚为正论以害己令台臣有所弹劾论必及浚反谓浚为国贼必欲杀之以张柄知潭州汪召锡使湖南使图浚张常先使江西治张宗元狱株连及浚捕赵鼎子汾下大理令自诬与浚谋大逆会桧死乃免二十五年复观文殿大学士判洪州浚时以母丧将归葬念天下事二十年为桧所坏边备荡弛又闻金亮篡立必将举兵自以大臣义同休戚不敢以居丧为嫌具奏论之会星变求直言浚谓金人数年间势决求衅用兵而国家溺于宴安荡然无备乃上疏极言而大臣沈该万俟汤思退等见之谓敌初无衅笑浚为狂台谏汤鹏举凌哲论浚归蜀恐摇动远方诏复居永州服除落职以本官奉祠三十一年春有旨自便浚至潭闻钦宗崩号恸不食上疏请早定守战之策未几亮兵大入中外震动复浚观文殿大学士判潭州时金骑充斥王权兵溃刘锜退归镇江遂改命浚判建康府兼行宫留守浚至岳阳买舟冒风雪而行遇东来者云敌兵方焚采石烟炎涨天慎无轻进浚曰吾赴君父之急知直前求乘舆所在而已时长江无一舟敢行北岸者浚乘小舟径进过池阳闻亮死余众犹二万屯和州李显忠兵在沙上浚往犒之一军见浚以为从天而下浚至建康即牒通判刘子昂办行宫仪物请乘舆亟临幸二十二年车驾幸建康浚迎拜道左卫士见浚无不以手加额时浚起废复用风采隐然军民皆倚以为重车驾将还临安劳浚曰卿在此朕无北顾忧矣兼节制建康镇江府江州池州江阴军军马金兵十万围海州浚命镇江都统张子盖往救大破之浚招集忠义及募淮楚壮勇以陈敏为统制且谓敌长于骑我长于步卫步莫如弩卫弩莫如车命敏专制弩治车孝宗即位召浚入见改容曰久闻公名今朝廷所恃惟公赐坐降问浚从容言人主之学以心为本一心合天何事不济所谓天者天下之公理而己必兢业自持使清明在躬则赏罚举措无有不当人心自归敌雠自服孝宗然曰当不忘公言除少傅江淮东西路宣抚使进封魏国公翰林学士史浩议欲城瓜洲采石浚谓不守两淮而守江干是示敌以削弱怠战守之气不若先城泗州及浩参知政事浚所规画浩必沮之浚荐陈俊卿为宣抚判官孝宗召俊卿及浚子栻赴行在浚附奏请上临幸建康以动中原之心用师淮堧进舟山东以为吴璘声援孝宗见俊卿等问浚动静饮食颜貌曰朕依魏公如长城不容浮言摇夺金人以十万众屯河南声言规两淮移文索海泗唐邓商州及岁币浚言北敌诡诈不当为之动以大兵屯盱眙濠庐备之卒以无事隆兴元年除枢密使都督建康镇江府江州池州江阴军军马时金将蒲察徒穆及知泗州大周仁屯虹县都督萧琦屯灵壁积粮修城将为南攻计浚欲及其未发攻之会主宰殿前司李显忠建康都统邵宏渊亦献捣二邑之策浚具以闻上报可召浚赴行在命先图两城乃遣显忠出濠州趋灵壁宏渊出泗州趋虹县而浚自往临之显忠至灵壁败萧琦宏渊围虹县降徒穆周仁乘胜进克宿州中原震动孝宗手书劳之曰近日边报中外鼓舞十年来无此克捷浚以盛夏人疲急召李显忠等还师会金帅纥石烈志宁率兵至宿州与显忠战连日南军小不利忽谍报敌兵大至显忠夜引归浚上疏待罪有旨降授特进更为江淮宣抚使宿师之还士大夫主和者皆议浚之非孝宗复赐浚书曰今日边事倚卿为重卿不可畏人言而怀犹豫前日举事之初朕与卿任之今日亦须与卿终之浚乃以魏胜守海州陈敏守泗州戚方守濠州郭振守六合治高邮巢县两城为大势修滁州关山以扼敌冲聚水军淮阴马军寿春大饬两淮守备孝宗复召栻奏事浚附奏云自古有为之君腹心之臣相与协谋同志以成治功今臣以孤踪动辄掣肘陛下将安用之因乞骸骨孝宗览奏谓栻曰朕待魏公有加不为浮议所惑帝眷遇浚犹至对近臣言必曰魏公未尝斥其名每遣使来必令视浚饮食多寡肥瘠何如寻诏复浚都督之号金帅仆散忠义贻书三省枢密院索四郡及岁币不然以农隙治兵浚言金强而来弱则止不在和与不和时汤思退为右相思退秦桧党也急于求和遂遣卢仲贤持书报金浚言仲贤小人多妄不可委信已而仲贤果以许四郡辱命朝廷复以王之望为通问使龙大渊副之浚争不能得未几召浚入见复力陈和议之失孝宗为止誓书留之望大渊待命而令通书官胡昉杨由义往谕金以四郡不可割若金人必欲得四郡当追还使人罢和议拜浚尚书右仆射同中书门下平章事兼枢密使都督如故思退为左仆射胡昉等至宿金人械系迫胁之昉等不屈更礼而归之孝宗谕浚曰和议之不成天也自此事当归一矣二年议进幸建康诏之望等还思退闻之大骇阳为乞祠状而阴与其党谋为陷浚计俄诏浚行视江淮时浚所招徕山东淮北忠义之士以实建康镇江两军凡万二千余人万弩营所招淮南壮士及江西群盗又万余人陈敏统之以守泗州凡要害之地皆筑城堡其可因水为险者皆积水为匮增置江淮战舰诸军弓矢器械悉备时金人屯重兵于河南为虚声胁和有刻日决战之语及闻浚来亟彻兵归淮北之来归者日不绝山东豪杰悉愿受节度浚以萧琦契丹望族沉勇有谋欲令尽领契丹降众且以檄谕契丹约为应援金人益惧思退乃令王之望盛毁守备以为不可恃令尹穑论罢督府参议官冯方又论浚费国不赀奏留张深守泗不受赵廓之代为拒命浚亦请解督府诏从其请左司谏陈良翰侍御史周操言浚忠勤人望所属不当使去国浚留平江凡八章乞致仕除少师保信军节度判福州浚辞改醴泉观使朝廷遂决弃地求和之议浚既去犹上疏论尹穑奸邪必误国事且劝上务学亲贤或勉浚勿复以时事为言浚曰君臣之义无所逃于天地之间吾荷两朝厚恩久尸重任今虽去国犹日望上心感悟苟有所见安忍弗言上如欲复用浚浚当即日就道不敢以老病为辞如若等言是诚何心哉闻者耸然行次余干得疾手书付二子曰吾尝相国不能恢复中原雪祖宗之耻即死不当葬我先人墓左葬我衡山下足矣讣闻孝宗震悼辍视朝赠太保后加赠太师谥忠献浚幼有大志及为熙河幕官遍行边垒览观山川形势时时与旧戍守将握手饮酒问祖宗以来守边旧法及军阵方略之宜故一旦起自疏远当枢管之任悉能通知边事本末在京城中亲见二帝北行皇族系掳生民涂炭誓不与敌俱存故终身不主和议每论定都大计以为东南形势莫如建康人主居之可以北望中原常怀愤惕至如钱塘僻在一隅易于安肆不足以号召北方与赵鼎共政多所引擢从臣朝列皆一时之望人号小元佑所荐虞允文汪应辰王十朋刘珙等为名臣拔吴玠吴璘于行间谓韩世忠忠勇可倚以大事一见刘锜奇之付以事任卒皆为名将有成功一时称浚为知人浚事母以孝称学邃于易有易解及杂说十卷书诗礼春秋中庸亦各有解文集十卷奏议二十卷子二人栻枃栻自有传　　韩世忠按宋史本传世忠字良臣延安人风骨伟岸目瞬如电早年鸷勇绝人能骑生马驹家贫无产业嗜酒尚气不可绳检日者言当作三公世忠怒其侮己殴之年十八以敢勇应募乡州隶赤籍挽强驰射勇冠三军崇宁四年西夏骚动郡调兵捍御世忠在遣中至银州夏人婴城自固世忠斩关杀敌将掷首陴外诸军乘之夏人大败既而以重兵次蒿平岭世忠率精锐鏖战解去俄复出间道世忠独部敢死士殊死斗敌少却顾一骑士锐甚问俘者曰监军驸马兀也跃马斩之敌众大溃经略司上其功童贯董边事疑有所增饰止补一资众弗平从刘延庆筑天降山寨为敌所据世忠夜登城斩二级割护城毡以献继遇敌佛口寨又斩数级始补进义副尉至藏底河斩三级转进勇副尉宣和二年方腊反江浙震动调兵四方世忠以偏将从王渊讨之次杭州贼奄至势张甚大将惶怖无策世忠以兵二千伏北阙堰贼过伏发众蹂乱世忠追击贼败而遁渊叹曰真万人敌也尽以所随白金器赏之且与定交时有诏能得腊首者授两镇节钺世忠穷追至睦州清溪峒贼深据岩屋为三窟诸将继至莫知所入世忠潜行溪谷问野妇得径即挺身仗戈直前渡险数里捣其穴格杀数十人禽腊以出辛兴宗领兵截峒口掠其俘为己功故赏不及世忠别帅杨惟忠还阙直其事转承节郎三年议复燕山调诸军至则皆溃世忠往见刘延庆与苏格等五十骑俱抵滹沱河逢金兵二千余骑格失措世忠从容令格等列高冈戒勿动属燕山溃卒舟集即命舣河岸约鼓噪助声势世忠跃马薄敌回旋如飞敌分二队据高阜世忠出其不意突二执旗者因奋击格等夹攻之舟卒鼓噪敌大乱追斩甚众时山东河北盗贼&#起世忠从王渊梁方平讨捕禽戮殆尽积功转武节郎钦宗即位从梁方平屯浚州金人压境方平备不严金人迫而遁王师数万皆溃世忠陷重围中挥戈力战突围出焚桥而还钦宗闻召对便殿询方平失律状条奏甚悉转武节大夫诏诸路勤王兵领所部入卫会金人退河北总管司辟选锋军统制时胜捷军张师正败宣抚副使李弥大斩之大校李复鼓众以乱淄青之附者合数万人山东复扰弥大檄世忠将所部追击至临淄河兵不满千分为四队布铁蒺藜自塞归路令曰进则胜退则死走者命后队剿杀于是莫敢返顾皆死战大破之斩复余党奔溃乘胜逐北追至宿迁贼尚万人方拥子女椎牛纵酒世忠单骑夜造其营呼曰大军至矣亟束戈卷甲吾能保全汝共功名贼骇栗请命因跪进牛酒世忠下马解鞍饮啖之尽于是众悉就降黎明见世忠军未至始大悔失色以功迁左武大夫果州团练使诏入朝授正任战州团练使屯滹沱河时真定失守世忠知王渊守赵遂亟往金人至闻世忠在攻益急粮尽援绝人多勉其溃围去弗听会大雪夜半以死士三百捣敌营敌惊乱自相击刺及旦尽遁后有自金国来者始知大酋是日被创死故众不能支迁嘉州防御使还大名赵野辟为前军统制时康王如济州世忠领所部劝进金人纵兵逼城人心恟惧世忠据西王台力战金人少却翌日酋帅率众数万至时世忠戏下仅千人单骑突入斩其酋长遂大溃康王即皇帝位授光州观察使带御器械世忠请移都长安下兵收两河时论不从初建御营为左军统制是岁命王渊张俊讨陈州叛兵刘光世讨黎驿叛兵乔仲福讨京东贼李昱世忠讨单州贼鱼台世忠已破鱼台又击黎驿叛兵败之皆斩以献于是群盗悉平入备宿卫而河北贼丁顺杨进等皆赴招抚司宗泽收而用之建炎二年升定国军承宣使帝如扬州世忠以所部从时张遇自金山来降抵城下不解甲人心危惧世忠独入其垒晓以逆顺众悉听命李民众十万亦降比至有反复状王渊遣世忠谕旨世忠知其党刘彦异议即先斩彦驱平民出缚小校二十九人送渊斩之事定授京西等路捉杀内外盗贼金人再攻河南翟进合世忠兵夜袭悟室营不克反为所败会丁进失期陈思恭先遁世忠被矢如棘力战得免还汴诘一军之先退者皆斩左右惧进由是与世忠有隙寻以叛诛召世忠还授鄜延路副总管加平寇左将军屯淮阳会山东兵拒敌粘罕闻世忠扼淮阳乃分兵万人趋扬州自以大军迎世忠战世忠不敌夜引归敌蹑之军溃于沐阳合门宣赞舍人张遇死之三年帝召诸将议移跸张俊辛企宗请往湖南世忠曰淮浙富饶今根本地讵可舍而之他人心怀疑一有退避则不逞者思乱重湖闽岭之遥安保道路无变乎淮江当留兵为守车驾当分兵为卫约十万人分半扈江淮上下止余五万可保防守无患乎在阳城收合散亡得数千人闻帝如钱塘即由海道赴行在苗傅刘正彦反张浚等在平江议讨乱知世忠至更相庆慰张俊喜跃不自持世忠得俊书大恸举酒酹神曰誓不与此贼共戴天士卒皆奋见浚曰今日大事世忠愿与张俊身任之公无忧欲即进兵浚曰投鼠忌器事不可急急则恐有不测已遣冯轓甘言诱贼矣三月戊戌以所部发平江张俊虑世忠兵少以刘宝兵二千借之舟行载甲士绵亘三十里至秀州称病不行造云梯治器械傅等始惧初傅正彦闻世忠来檄以其兵屯江阴世忠以好语报之且言所部残零欲赴行在傅等大喜许之至矫制除世忠及张俊为节度使皆不受时世忠妻梁氏及子亮为傅所质防守严密朱胜非绐傅曰今白太后遣二人慰抚世忠则平江诸人益安矣于是召梁氏入封安国夫人俾迓世忠速其勤王梁氏疾驱出城一日夜会世忠于秀州未几明受诏至世忠曰吾知有建炎不知有明受斩其使取诏焚之进兵益急傅等大惧次临平贼将苗翊马柔吉负山阻河为阵中流植鹿角梗行舟世忠合舟力战张俊继之刘光世又继之军少却世忠复舍马操戈而前令将士曰今日当以死报国面不被数矢者皆斩于是士皆用命贼列神臂弩持满以待世忠瞋目大呼挺刃突前贼辟易矢不及发遂败傅正彦拥精兵二千开涌金门以遁世忠驰入帝步至宫门握世忠手恸哭曰中军吴湛佐逆为最尚留朕肘腋能先诛乎世忠即谒湛握手与语折其中指戮于市又执贼谋主王世修以属吏诏授武胜军节度使御营左军都统制请于帝曰贼拥精兵拒瓯闽甚迩傥成巢窟卒未可灭臣请讨之于是以为江浙制置使自衢信追击至渔梁驿与贼遇世忠步走挺戈而前贼望见咋曰此韩将军也皆惊溃擒正彦及傅弟翊送行在傅亡建阳追禽之皆伏诛世忠初陛辞奏曰臣誓生获贼为社稷刷耻乞殿前二虎贲护俘来献至是卒如其言帝手书忠勇二字揭旗以赐授检校少保武宁昭庆军节度使兀朮将入侵帝召诸将问移跸之地张俊辛企宗劝自鄂岳幸长沙世忠曰国家已失河北山东若又弃江淮更有何地于是以世忠为浙西制置使守镇江既而兀朮分道渡江诸屯皆败世忠亦自镇江退保江阴杜充以建康降敌兀朮自广德破临安帝如浙东世忠以前军驻青龙镇中军驻江湾后军驻海口俟敌归邀击之帝召至行在奏方留江上截金人归师尽死一战帝谓辅臣曰比吕颐浩在会稽尝建此策世忠不谋而同赐亲札听其留会上元节就秀州张灯高会忽引兵趋镇江及金兵至则世忠军已先屯焦山寺金将李选降受之兀朮遣使通问约日大战许之战将十合梁夫人亲执桴鼓金兵终不得渡尽归所掠假道不听请以名马献又不听挞&#在潍州遣孛菫太一趋淮东以援兀朮世忠与二酋相持黄天荡者四十八日太一孛菫军江北兀朮军江南世忠以海舰进泊金山下预以铁绠贯大钩授骁健者明旦敌舟噪而前世忠分海舟为两道出其背每缒一绠则曳一舟沉之兀朮穷蹙求会语祈请甚哀世忠曰还我两宫复我疆土则可以相全兀朮语塞又数日求再会言不逊世忠引弓欲射之亟驰去谓诸将曰南军使船如使马奈何募人献破海舟策闽人王某者教其舟中载土平版铺之穴船版以棹桨风息则出江有风则勿出海舟无风不可动也又有献谋者曰凿大渠接江口则在世忠上流兀朮一夕潜凿渠三十里且用方士计刑白马剔妇人心自割其额祭天次日风止我军帆弱不能运金人以小舟纵火矢下如雨孙世询严允皆战死敌得绝江遁去世忠收余军还镇江初世忠谓敌至必登金山庙观我虚实乃遣兵百人伏庙中百人伏岸浒约闻鼓声岸兵先入庙兵合击之金人果五骑闯入庙兵喜先鼓而出仅得二人逸其三中有绛袍玉带既坠而复驰者诘之乃兀朮也是役也兀朮兵号十万世忠仅八千余人帝凡六赐札褒奖甚宠拜检校少保武成感德军节度使神武左军都统制建安范汝为反辛企宗等讨捕未克贼势愈炽以世忠为福建江西荆湖宣抚副使世忠曰建居闽岭上流贼沿流而下七郡皆血肉矣亟领步卒三万水陆并进次剑潭贼焚桥世忠策马先渡师遂济贼尽塞要路拒王师世忠命诸军偃旗仆鼓径抵凤凰山俯瞰城邑设云梯火楼连日夜并攻贼震怖叵测五日城破汝为窜身自焚斩其弟岳吉以徇禽其谋主谢向施逵及裨将陆必疆等五百余人世忠初欲尽诛建民李纲自福州驰见世忠曰建民多无辜世忠令军士驰城上毋下听民自相别农给牛榖商贾弛征禁胁从者汰遣独取附贼者诛之民感更生家为立祠捷闻帝曰虽古名将何以加赐黄金器皿世忠因奏江西湖南寇贼尚多乞乘胜讨平广西贼曹成拥余众在郴邵世忠既平闽寇旋师永嘉若将就休息者忽由处信径至豫章连营江滨数十里群贼不虞其至大惊世忠遣人招之成以其众降得战士八万遣诣行在遂移师长沙时刘忠有众数万据白面山营栅相望世忠始至欲急击宣抚使孟庾不可世忠曰兵家利害策之审矣非参政所知请期半月效捷遂与贼对垒奕棋张饮坚壁不动众莫测一夕与苏格联骑穿贼营候者呵问世忠先得贼军号随声应之周览以出喜曰此天锡也夜伏精兵二千于白面山与诸将拔营而进贼兵方迎战所遣兵已驰入中军夺望楼植旗盖传呼如雷贼回顾惊溃麾将士夹击大破之斩忠首湖南遂平授太尉赐带笏仍&#枢密以功颁示内外诸将师还建康置背嵬军皆勇鸷绝伦者九月为江南东西路宣抚使置司建康三年三月进开府仪同三司充淮南东西路宣抚使置司泗州时闻李横进师讨伪齐议遣大将以世忠忠勇故遣之仍赐广马七纲甲千副银二万两帛二万匹又出钱百万缗米二十八万斛为半岁之用命户部侍郎姚舜明诣泗州总领钱粮仓部郎官孙逸如平江府常秀饶州督发军食李横兵败还镇世忠不果渡江四年以建康镇江江东宣抚使驻镇江是岁金人与刘豫合兵分道入侵帝手札命世忠饬守备图进取辞旨恳切世忠受诏感泣曰主忧如此臣子何以生为遂自镇江济师俾统制解元守高邮候金步卒亲提骑兵驻大仪当敌骑伐木为栅自断归路会遣魏良臣使金世忠撤炊爨绐良臣有诏移屯守江良臣疾驰去世忠度良臣已出境即上马令军中曰&#吾鞭所向于是引军次大仪勒五阵设伏二十余所约闻鼓即起击良臣至金军中金人问王师动息具以所见对聂儿孛菫闻世忠退喜甚引兵至江口距大仪五里别将挞孛也拥铁骑过五阵东世忠传小麾鸣鼓伏兵四起旗色与金人旗杂出金军乱我军迭进背嵬军各持长斧上揕人胸下斫马足敌被甲陷泥淖世忠麾劲骑四面蹂躏人马俱毙遂禽挞孛也等二百余人所遣董旼亦击金人于天长县之&#口擒女真四十余人解元至高邮遇敌设水军夹河阵日合战十三相拒未决世忠遣成闵将骑士往援复大战俘生女真及千户等世忠复亲追至淮金人惊溃相蹈藉溺死甚众捷闻群臣入贺帝曰世忠忠勇朕知其必能成功沈与求曰自建炎以来将士未尝与金人迎敌一战今世忠连捷以挫其锋厥功不细帝曰第优赏之于是部将董旼陈桷解元呼延通等皆峻擢有差论者以此举为中兴武功第一时挞辣屯泗州兀朮屯竹塾镇为世忠所扼以书币约战世忠许之且使两伶人以橘茗报聘会雨雪金馈道不通野无所掠杀马而食蕃汉军皆怨兀朮夜引军还刘麟刘猊弃辎重遁五年进少保六年授武宁安化军节度使京东淮东路宣抚处置使置司楚州世忠披草莱立军府与士同力役夫人梁亲织薄为屋将士有怯战者世忠遗以巾帼设乐大宴俾妇人以耻之故人人奋厉抚集流散通商惠工山阳遂为重镇刘豫兵数入寇辄为世忠所败时张浚以右相视师命世忠自承楚图淮阳刘豫方聚兵淮阳世忠即引军渡淮旁符离而北至其城下为贼所围奋戈一跃溃围而出不遗一镞呼延通与金将牙合孛菫搏战扼其吭而禽之乘锐掩击金人败去既而围淮阳贼坚守不下约曰受围一日则举一烽至是六烽具举兀朮与刘猊皆至世忠求援于张俊俊以世忠有见吞意不从世忠勒阵向敌遣人语之曰锦衣骢马立阵前者韩相公也或危之世忠曰不如是不足以致敌敌果至杀其导战二人遂引去寻诏班师复归楚州淮阳之民从而归者以万计三月除京东淮东宣抚处置使兼节制镇江府仍楚州置司四月赐号扬武翊运功臣加横海武宁安化三镇节度使九月帝在平江世忠自楚州来朝十月边报急刘光世欲弃庐州还太平张俊亦请益兵都督张浚曰今日之事有进击无退保于是世忠引兵渡淮与金将讹里也力战刘猊将寇淮东为世忠兵扼不得进七年筑高邮城民益安之初世忠移屯山阳遣间结山东豪杰约以缓急为应宿州马秦及太行群盗多愿奉约束者金人废刘豫中原震动世忠谓机不可失请全师北讨招纳归附为恢复计会秦桧主和议命世忠徙屯镇江世忠言金人诡诈恐以计缓我师乞留此军蔽遮江淮又力陈和议之非愿效死节率先迎敌若不胜从之未晚又言王伦蓝公佐交河南地界乞令明具无反复文状为后证章十数上皆慷慨激切且请单骑诣阙面奏帝率优诏褒签后金果渝盟咸如其言金使萧哲之来以诏谕为名世忠闻之凡四上疏言不可许愿举兵决战兵势最重处臣请当之又言金人欲以刘豫相待举国士大夫尽为陪臣恐人心离散士气雕沮且请驰驿面奏不许既而伏兵洪泽镇将杀金使不克九年授少师十年金人败盟兀朮率撒离曷李成等破三京分道深入八月世忠围淮阳金人来救世忠迎击于泇口镇败之又遣解元击金人于潭城刘宝击于千秋湖皆捷亲随将成闵从统制许世安夺淮阳门而入大战门内世安中四矢闵被三十余创复夺门出世忠奏其功擢武德大夫闵由是知名世忠进太保封英国公兼河北诸路招讨使十一年兀朮耻顺昌之败复谋再入诏大合兵于淮西以待既而金败于柘&#复围濠州世忠受诏救濠以舟师至招信县夜以骑兵击金人于闻贤驿败之金人攻濠州五日而破破三日世忠至杨沂中军已南奔世忠与金人战于淮岸夜遣刘宝溯流将劫之金人伐木塞赤龙洲扼其归路世忠知之全师而还金人自涡口渡淮北去自是不复入侵世忠在楚州十余年兵仅三万而金人不敢犯秦桧收三大将权四月拜枢密使遂以所积军储钱百万贯米九十万石酒库十五归于国世忠既不以和议为然为桧所抑及魏良臣使金世忠又力言自此人情消弱国势委靡谁复振之北使之来乞与面议不许遂抗疏言桧误国桧讽言者论之帝格其奏不下世忠连疏乞解枢密柄继上表乞骸十月罢为醴泉观使奉朝请进封福国公节钺如故自此杜门谢客绝口不言兵时跨驴携酒从一二奚童纵游西湖以自乐平时将佐罕得见其面十二年改潭国公显仁皇后自金还世忠诣临平朝谒后在北方闻其名慰问者良久十三年封咸安郡王十七年改镇南武安宁国节度使二十一年八月薨进拜太师追封通义郡王孝宗朝追封蕲王谥忠武配飨高宗庙庭世忠初得疾敕尚医视疗将吏卧内问疾世忠曰吾以布衣百战致位王公赖天之灵保首领没于家诸君尚哀其死邪及死赐朝服貂蝉冠水银龙脑以敛世忠尝戒家人曰吾名世忠汝曹毋讳忠字讳而不言是忘忠也性&#直勇敢忠义事关庙社必流涕极言岳飞冤狱举朝无敢出一语世忠独撄桧怒语在桧传又抵排和议触桧尤多或劝止之世忠曰今畏祸苟同他日瞑目岂可受铁杖于太祖殿下时一二大将多曲徇桧苟全世忠与桧同在政地一揖外未尝与谈嗜义轻财锡赉悉分将士所赐田输租与编户等持军严重与士卒同甘苦器仗规画精绝过人今克敌弓连锁甲狻猊鍪及跳涧以习骑洞贯以习射皆其遗法也尝中毒矢入骨以强弩括取之十指仅全四不能动刀痕箭瘢如刻画然知人善奖用成闵解元王胜王权刘宝岳超起行伍秉将旄皆其部曲云解兵罢政卧家凡十年淡然自如若未尝有权位者晚喜释老自号清凉居士子彦直彦质彦古
　将帅部名臣列传七十一
　　宋十五
</div>
    <div class="pagination">
<a href="官常典将帅部_page39.html">上一页</a><span>...</span><a href="官常典将帅部_page35.html">35</a><a href="官常典将帅部_page36.html">36</a><a href="官常典将帅部_page37.html">37</a><a href="官常典将帅部_page38.html">38</a><a href="官常典将帅部_page39.html">39</a><span class="current-page">40</span><a href="官常典将帅部_page41.html">41</a><a href="官常典将帅部_page42.html">42</a><a href="官常典将帅部_page43.html">43</a><a href="官常典将帅部_page44.html">44</a><a href="官常典将帅部_page45.html">45</a><span>...</span><a href="官常典将帅部_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
