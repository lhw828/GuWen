<!DOCTYPE html>
<html>
<head>
    <meta charset="UTF-8">
    <title>皇极典僭号部 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇极典僭号部 - 第 3 页/共 4 页</h1>
    <div class="content">晋书李特载记特为元休巴西宕渠人其先廪君之苗裔也昔武落锺离山崩有石穴二所其一赤如丹一黑如漆有人出于赤穴者名曰务相姓巴氏有出于黑穴者凡四姓曰□氏樊氏柏氏郑氏五姓俱出皆争为神于是相与以剑刺穴屋能著者以为廪君四姓莫着而务相之剑悬焉又以土为船雕画之而浮水中曰若其船浮存者以为廪君务相船又独浮于是遂称廪君乘其土船将其徒卒当夷水而下至于盐阳盐阳水神女子止廪君曰此鱼盐所有地又广大与君俱生可止无行廪君曰我当为君求廪地不能止也盐神夜从廪君宿旦辄去为飞虫诸神皆从其飞蔽日昼昏廪君欲杀之不可别又不知天地东西如此者十日廪君乃以青缕遗盐神曰婴此即宜之与汝俱生弗宜将去汝盐神受而婴之廪君立砀石之上望膺有青缕者跪而射之中盐神盐神死群神与俱飞者皆去天乃开朗廪君复乘土船下及夷城夷城石岸曲泉水亦曲廪君望如穴状叹曰我新从穴中出今又入此奈何岸即为崩广三丈余而阶陛相乘廪君登之岸上有平石方一丈长五尺廪君休其上投策计算皆着石焉因立城其旁而居之其后种类遂繁秦并天下以为黔中郡薄赋敛之口岁出钱四十巴人呼赋为賨因谓之賨人焉及汉高祖为汉王募賨人平定三秦既而求还乡里高祖以其功复同丰沛不供赋税更名其地为巴郡土有盐铁丹漆之饶俗性剽勇又善歌舞高祖爱其舞诏乐府习之今巴渝舞是也汉末张鲁居汉中以鬼道教百姓賨人敬信巫觋多往奉之值天下大乱自巴西之宕渠迁于汉中杨车□抄掠行旅百姓患之号为杨车巴魏武帝□汉中特祖将五百余家归之魏武帝拜为将军迁于略阳北土复号之为巴氐特父慕为东羌猎将特少仕州郡见异当时身长八尺雄武善骑射沈毅有大度元康中氐齐万年反关西扰乱频岁大饥百姓乃流移就谷相与入汉川者数万家特随流人将入于蜀至剑阁箕踞太息顾盻险阻曰刘禅有如此之地而面缚于人岂非庸才邪同夷者阎式赵肃李远任回等咸叹异之初流人既至汉中上书求寄食巴蜀朝议不许遣侍御史李苾持节慰劳且监察之不令入剑阁苾至汉中受流人货赂反为表曰流人十万余口非汉中一郡所能振赡东下荆州水湍迅险又无舟船蜀有仓储人复丰稔宜令就食朝廷从之由是散在益梁不可禁止永康元年诏征益州刺史赵廞为大长秋以成都内史耿滕代廞廞遂谋叛潜有刘氏割据之志乃倾仓廪振施流人以收众心特之党类皆巴西人与廞同郡率多勇壮廞厚遇之以为爪牙故特等聚众专为寇盗蜀人患之膝密上表以为流人刚剽而蜀人□弱客主不能相制必为乱阶宜使移还其本若致之险地将恐秦雍之祸率于梁益必贻圣朝西顾之忧廞闻而恶之时益州文武千余人已往迎滕滕率众入州廞遣众逆滕战于西门滕败死之廞自称大都督大将军益州牧特弟庠与兄弟及妹夫李含任回上官惇扶风李攀始平费佗氐苻成隗伯等以四千骑归廞廞以庠为威寇将军使断北道庠素东羌良将晓军法不用麾帜举矛为行五斩部下不用命者三人部阵肃然廞恶其齐整欲杀之而未言长史杜淑司马张粲言于廞曰传云五大不在边将军起兵始尔便遣李庠握强兵于外愚窃惑焉且非我族类其心必异倒戈授人窃以为不可愿将军图之廞敛容曰卿言正当吾意可谓起予者商此天使卿等成吾事也会庠在门请见廞廞大悦引庠见之庠欲观廞意旨再拜进曰今中国大乱无复纲维晋室当不可复兴也明公道格天地德被区宇汤武之事实在于今宜应天时顺人心拯百姓于涂炭使物情之所归则天下可定非但庸蜀而已廞怒曰此岂人臣所宜言令淑等议之于是淑等上庠大逆不道廞乃杀之及其子侄宗族三十余人廞虑特等为难遣人喻之曰庠非所宜言罪应至死不及兄弟以庠尸还特复以特兄弟为督将以安其众牙门将许弇求为巴东监军杜淑张粲固执不许廞怒于廞阁下手刃杀淑粲左右又杀弇者廞腹心也特兄弟既以怨廞引兵归绵竹廞恐朝廷讨己遣长史费远犍为太守李苾督护常俊督万余人断北道次□竹之石亭特密收合得七千余人夜袭远军远大溃因放火烧之死者十八九进攻成都廞闻兵至惊惧不知所为李苾张征等夜斩关走出文武尽散廞独与妻子乘小船走至广都为下人朱竺所杀特至成都纵兵大掠害西夷护军姜发杀廞长史袁治及廞所置守长遣其牙门王角李基诣洛阳陈廞之罪状先是惠帝以凉州刺史罗尚为平西将军领护西夷校尉益州刺史督牙门将王敦上庸都尉义歆蜀郡太守徐俭广汉太守辛冉等凡七千余人入蜀特等闻尚来甚惧使其弟骧于道奉迎并贡宝物尚甚悦以骧为骑督特及弟流复以牛酒劳尚于□竹王敦辛冉并说尚曰特等流人专为盗贼急宜枭除可因会斩之尚不纳冉先与特有旧因谓特曰故人相逢不吉当凶矣特深自猜惧寻有符下秦雍州凡流人入汉川者皆下所在召还特兄辅素留乡里托言迎家既至蜀谓特曰中国方乱不足复还特以为然乃有雄据巴蜀之意朝廷以讨赵廞功拜特宣威将军封长乐乡侯流为奋威将军武阳侯玺书下益州条列六郡流人与特协同讨廞者将加封赏会辛冉以非次见征不愿应召又欲以灭廞为己功乃寝朝命不以实上众咸怨之罗尚遣从事催遣流人限七月上道辛冉性贪暴欲杀流人首领取其资货乃移檄发遣又令梓潼太守张演于诸要施关搜索宝货特等固请求至秋收流人布在梁益为人佣力及闻州郡逼遣人人愁怨不知所为又知特兄弟频请求停皆感而恃之且水雨将降年谷未登流人无以为行资遂相与诣特特乃结大营于□竹以处流人移冉求自宽冉大怒遣人分榜通逵购募特兄弟许以重赏特见大惧悉取以归与骧改其购云能送六郡之豪李任阎赵阳上官及氐叟侯王一首赏百匹流人既不乐移咸往归特骋马属鞬同声云集旬月间众过二万流亦聚众数千特乃分为二营特居北营流居东营特遣阎式诣罗尚求申期式既至见冉营栅冲要谋揜流人叹曰无寇而城雠必保焉今而速之乱将作矣又知冉及李苾意不可回乃辞尚还□竹尚谓式曰子且以吾意告诸流人今听宽矣式曰明公惑于奸说恐无宽理弱而不可轻者百姓也今促之不以理众怒难犯恐为祸不浅尚曰然吾不欺子子其行矣式至□竹言于特曰尚虽云尔然未可必信也何者尚威刑不立冉等各拥强兵一旦为变亦非尚所能制深宜为备特纳之冉苾相与谋曰罗侯贪而无断日复一日流人得展奸计李特兄弟并有雄才吾属将为竖子掳矣宜为决计不足复问之乃遣广汉都尉曾元牙门张显刘并等潜率步骑三万袭特营罗尚闻之亦遣督护田佐助元特素知之乃缮甲厉兵戒严以待之元等至特安卧不待其众半入发伏击之杀伤者甚众害田佐曾元张显传首以示尚冉尚谓将佐曰此寇成去矣而广汉不用吾言以张贼势今将若之何于是六郡流人推特为主特命六郡人部曲督李含上邽令任臧始昌令阎式谏议大夫李攀陈仓令李武阴平令李远将兵都尉杨等上书请依梁统奉窦融故事推特行镇北大将军承制封拜其弟流行镇东将军以相镇统于是进兵攻冉于广汉冉众出战特每破之尚遣李苾及费远率众救冉惮特不敢进冉智力既窘出奔江阳特入据广汉以李超为太守进兵攻尚于成都阎式遗尚书责其信用谗构欲讨流人又陈特兄弟立功王室以宁益土尚览书知特等将有大志婴城固守求救于梁宁二州于是特自称使持节大都督镇北大将军承制封拜一依窦融在河西故事兄辅为骠骑将军弟让为骁骑将军长子始为武威将军次子荡为镇军将军少子雄为前将军李含为西夷校尉含子国离任回李恭上官晶李攀费陀等为将帅任臧上官惇杨杨珪王达曲歆等为爪牙李远李博夕斌严柽上官琦李涛王怀等为僚属阎式为谋主何臣赵肃为腹心时罗尚贪残为百姓患而特与蜀人约法三章施舍振贷礼贤拔滞军政肃然百姓为之谣曰李特尚可罗尚杀我尚频为特所败乃阻长围缘水作营自都安至犍为七百里与特相距河间王颙遣督护衙博广汉太守张征讨特南夷校尉李毅又遣兵五千助尚尚遣督护张龟军繁城三道攻特特命荡雄袭博特攻击张龟龟众大败荡又与博接战连日博亦败绩死者大半荡追博至汉德博走葭萌荡进寇巴西巴西郡丞毛植五官襄珍以郡降荡荡抚恤初附百姓安之荡进攻葭萌博又远遁其众尽降于荡太安元年特自称益州牧都督梁益二州诸军事大将军大都督改年建初赦其境内于是进攻张征征依高据险与特相持连日时特与荡分为二营征候特营空虚遣步兵循山攻之特逆战不利山险窘逼众不知所为罗准任道皆劝引退特量荡必来故不许征众至稍多山道至狭唯可一二人行荡军不得前谓其司马王辛曰父在深寇之中是我死日也乃衣重铠持长矛大呼直前摧锋必死杀十余人征众来相救荡军皆殊死战征军遂溃特议欲释征还涪荡与王辛进曰征军连战士卒伤残智勇俱竭宜因其弊遂擒之若舍而宽之征养病收亡余众更合图之未易也特从之复进攻征征溃围走荡水陆追之遂害征生擒征子存以征丧还之以骞硕为德阳太守硕略地至巴郡之垫江特之攻张征也使李骧与李攀任回李恭屯军毗桥以备罗尚尚遣军挑战骧等破之尚又遣数千人出战骧又陷破之大获器甲攻烧其门流进次成都之北尚遣将张兴伪降于骧以观虚实时骧军不过二千人兴夜归白尚尚遣精勇万人衔枚随兴夜袭骧营李攀逆战死骧及将士奔于流栅与流并力回攻尚军尚军乱败还者十一二晋梁州刺史许雄遣军攻特特陷破之进击破尚水上军遂寇成都蜀郡太守徐俭以小城降特以李瑾为蜀郡太守以抚之罗尚据大城自守流进屯江西尚惧遣使求和是时蜀人危惧并结村堡请命于特特遣人安抚之益州从事任明说尚曰特既凶逆侵暴百姓又分人散众在诸村堡骄怠无备是天亡之也可告诸村密□期日内外击之破之必矣尚从之明先伪降特特问城中虚实明曰米谷皆欲尽但有货帛耳因求省家特许之明潜说诸村诸村悉听命还报尚尚许如期出军诸村亦许一时赴会二年惠帝遣荆州刺史宋岱建平太守孙阜救尚阜已次德阳特遣荡督李璜助任臧距阜尚遣大众奄袭特营连战二日众少不敌特军大败收合余卒引趣新繁尚军引还特复追之转战三十余里尚出大军逆战特军败绩斩特及李辅李远皆焚尸传首洛阳在位二年其子雄僭称王追谥特景王及僭号追尊曰景皇帝庙号始祖流字元通特第四弟也少好学便弓马东羌校尉何攀称流有贲育之勇举为东羌督及避地益州刺史赵廞器异之廞之使庠合部众多流亦招乡里子弟得数千人庠为廞所杀流从特安慰流人破常俊于□竹平赵廞于成都朝廷论功拜奋威将军封武阳侯特之承制也以流为镇东将军居东营号为东督护特常使流督锐众与罗尚相持特之陷成都小城使六郡流人分口入城壮勇督领村堡流言于特曰殿下神武已□小城然山薮未集粮仗不多宜录州郡大姓子弟以为质任送付广汉絷之二营收集猛锐严为防卫又书与特司马上官惇深陈纳降若待敌之义特不纳特既死蜀人多叛流人大惧流与兄子荡雄收遗众还赤祖流保东营荡雄保北营流自称大将军大都督益州牧时宋岱水军三万次于垫江前锋孙阜破德阳获特所置守将骞硕太守任臧等退屯涪陵县罗尚遣督护常深军毗桥牙门左泛黄訇何冲三道攻北营流身率荡雄攻深栅□之深士众星散追至成都尚闭门自守荡驰马追击粗倚矛被伤死流以特荡并死而岱阜又至甚惧太守李含又劝流降流将从之雄与李骧迭谏不纳流遣子世及含子胡质于阜军胡兄含子离闻父欲降自梓潼驰还欲谏不及退与雄谋袭阜军曰若功成事济约与君三年迭为主雄曰令计可定二翁不从将若之何离曰今当制之若不可制便行大事翁虽是君叔势不得已老父在君夫复何言雄大喜乃攻尚军尚保大城雄渡江害汶山太守陈图遂入郫城流移营据之三蜀百姓并保险结坞城邑皆空流野无所略士众饥困涪陵人范长生率千余家依青城山尚参军涪陵徐轝求为汶山太守欲要结长生等与尚掎角讨流尚不许轝怨之求使江西遂降于流说长生等使资给流军粮长生从之故流军复振流素重雄有长者之德每云兴吾家者必此人也□诸子尊奉之流疾笃谓诸将曰骁骑高明仁爱识断多奇固足以济大事然前军英武殆天所相可共受事于前军以为成都王遂死时年五十六诸将共立雄为主雄僭号追谥流秦文王庠字元序特第三弟也少以烈气闻仕郡督邮主簿皆有当官之称元康四年察孝廉不就后以善骑射举良将亦不就州以庠才兼文武举秀异固以疾辞州郡不听以其名上闻中护军切征不得已而应之拜中军骑督弓马便捷膂力过人时论方之文鸯以洛阳方乱称疾去官性在任侠好济人之难州党争附之与六郡流人避难梁益道路有饥病者庠常营护隐恤振施穷乏大收众心至蜀赵廞深器之与论兵法无不称善每谓所亲曰李元序盖亦一时之关张也及将有异志委以心膂之任乃表庠为部曲督使招合六郡壮勇至万余人以讨叛羌功表庠为威寇将军假赤幢曲盖封阳泉亭侯赐钱百万马五十匹被诛之日六郡士庶莫不流涕时年五十五李雄载记李雄字仲□特第三子也母罗氏梦虹自门升天一虹中断既而生荡后罗氏因汲水忽然如寐又梦大□绕其身遂有孕十四月而生雄常言吾二子若有先亡在者必大贵荡竟前死雄身长八尺三寸美容貌少以烈气闻每周旋乡里识达之士皆器重之有刘化者道术士也每谓人曰关陇之士皆当南移李氏子中惟仲□有奇表终为人主特起兵为蜀承制以雄为前将军流死雄自称大都督大将军益州牧都于郫城罗尚遣将攻雄雄击走之李骧攻犍为断尚运道尚军大馁攻之又急遂留牙门罗特固守尚委城夜遁特开门内雄遂□成都于时雄军饥甚乃率众就谷于郪掘野芋而食之蜀人流散东下江阳南入七郡雄以西山范长生岩居穴处求道养志欲迎立为君而臣之长生固辞雄乃深自挹损不敢称制事无巨细皆决于李国李离兄弟国等事雄弥谨诸将固请雄即尊位以永兴元年僭称成都王赦其境内建元为建兴除晋法约法七章以其叔父骧为太傅兄始为太保折冲李离为太尉建威李云为司徒翊军李璜为司空材官李国为太宰其余拜授各有差追尊其曾祖武曰巴郡桓公祖慕陇西襄王父特成都景王母罗氏曰王太后范长生自山西乘素舆诣成都雄迎之于门执版延坐拜丞相尊曰范贤长生劝雄称尊号雄于是僭即帝位赦其境内改年曰太武追尊父特曰景帝庙号始祖母罗氏为太后加范长生为天地太师封西山侯复其部曲不豫军征租税一入其家雄时建国草创素无法式诸将恃恩各争班位其尚书令阎式上疏曰夫为国制法勋尚仍旧汉晋故事惟太尉大司马执兵太傅太保父兄之官论道之职司徒司空掌五教九土之差秦置丞相总领万机汉武之末越以大将军统政令国业初建凡百未备诸公大将班位有差降而竞请施置不与典故相应宜立制度以为楷式雄从之遣李国李云等率众二万寇汉中梁州刺史张殷奔于长安国等陷南郑尽徒汉中人于蜀先是南土频岁饥疫死者十万计南夷校尉李毅固守不降雄诱建宁夷使讨之毅病卒城陷杀壮士三千余人送妇女千口于成都时李离据梓潼其部将罗张金苟等杀离及阎式以梓潼归于罗尚尚遣其将向奋屯安汉之宜福以逼雄雄率众攻奋不□时李国镇巴西其帐下文硕又杀国以巴西降尚雄乃引还遣其将张宝袭梓潼陷之会罗尚卒巴郡乱李骧攻涪又陷之执梓潼太守谯登遂乘胜进军讨文硕害之雄大悦赦其境内改元曰玉衡雄母罗氏死雄信巫觋者之言多有忌讳至欲不葬其司空赵肃谏雄乃从之雄欲申三年之礼群臣固谏雄不许李骧谓司空上官惇曰今方难未弭吾欲固谏不听主上终谅暗君以为何如惇曰三年之丧自天子达于庶人故孔子曰何必高宗古之人皆然但汉魏以来天下多难宗庙至重不可久旷故释缞绖至哀而已骧曰任回方至此人决于行事且上常难违其言待其至当与俱请及回至骧与回俱见雄骧免冠流涕固请公除雄号泣不许回跪而进曰今王业初建凡百草创一日无主天下惶惶昔武王素甲观兵晋襄墨绖从戎岂所愿哉为天下屈己故也愿陛下割情从权永隆天保遂强扶雄起释服亲政是时南得汉嘉涪陵远人继至雄于是下宽大之令降附者皆假复除虚己爱人授用皆得其才益州遂定伪立其妻任氏为皇后氐王杨难敌兄弟为刘曜所破奔葭萌遣子入质陇西贼帅陈安又附之遣李骧征越嶲太守李钊降骧进军由小会攻宁州刺史王逊逊使其将姚岳悉众距战骧军不利又遇霖雨骧引军还争济泸水士众多死钊到成都雄待遇甚厚朝廷仪式丧纪之礼皆决于钊杨难敌之奔葭萌也雄安北李稚厚抚之纵其兄弟还武都难敌遂恃险多为不法稚请讨之雄遣中领军琀及将军乐次费他李干等由白水桥攻下辨征东李寿督琀弟玝攻阴平难敌遣军距之寿不得进而琀稚长驱至武街难敌遣兵断其归道四面攻之获琀稚死者数千人琀稚雄兄荡之子也雄深悼之不食者数日言则流涕深自咎责焉其后将立荡子班为太子雄有子十余人群臣咸欲立雄所生雄曰起兵之初举手扞头本不希帝王之业也值天下丧乱晋氏播荡群情义举志济涂炭而诸君遂见推逼处王公之上本之基业切由先帝吾兄适统丕祚所归恢懿明睿殆天所命大事垂□薨于戎战班姿性仁孝好学夙成必为名器李骧与司徒王达谏曰先王树冢适者所以防篡夺之萌不可不慎吴子舍其子而立其弟所以有专诸之祸宋宣不立与夷而立穆公卒有宋督之变犹子之言岂若子也深愿陛下思之雄不从竟立班骧退而流涕曰乱自此始矣张骏遣使遗雄书劝去尊号称藩于晋雄复书曰吾过为士大夫所推然本无心于帝土也进思为晋室元功之臣退思共为守藩之将埽除氛埃以康帝宇而晋室凌迟德声不振引领东望有年月矣会获来贶情在暗室有何已已知欲远遵楚汉尊崇义帝春秋之义于斯莫大骏重其言使聘相继巴郡尝告急云有东军雄曰吾尝虑石勒跋扈侵逼琅邪以为耿耿不图乃能举兵使人欣然雄之雅谭多如此类雄以中原丧乱乃频遣使朝贡与晋穆帝分天下张骏领秦梁先是遣傅□假道于蜀通表京师雄弗许骏又遣治中从事张淳称藩于蜀托以假道雄大悦谓淳曰贵主英名盖世土险兵强何不自称帝一方淳曰寡君以乃祖世济忠良未能雪天下之耻解众人之倒悬日昃忘食枕戈待旦以琅邪中兴江东故万里翼戴将成桓文之事何言自取邪雄有□色曰我乃祖乃父亦是晋臣往与六郡避难此地为同盟所推遂有今日琅邪若能中兴大晋于中夏亦当率众辅之淳还通表京师天子嘉之时李骧死以其子寿为大将军西夷校尉督征南费黑征东任回攻陷巴东太守杨谦退保建平寿别遣费黑寇建平晋巴东监军母丘奥退保宜都雄遣李寿攻朱提以费黑卬攀为前锋又遣镇南任回征木落分宁州之援宁州刺史尹奉降遂有南中之地雄于是赦其境内使班讨平宁州夷以班为抚军咸和八年雄生疡于头六日死时年六十一在位三十年伪谥武帝庙曰太宗墓号安都陵雄性宽厚简刑约法甚有名称氐苻成文隗既降复叛手伤雄母及其来也咸释其罪厚加待纳由是夷夏安之威震西土时海内大乱而蜀独无事故归之者相寻雄乃兴学校置史官听览之暇手不释卷其赋男子岁谷三斛女丁半之户调绢不过数丈绵数两事少役稀百姓富实闾门不闭无相侵盗然雄意在招致远方国用不足故诸将每进金银珍宝多有以得官者丞相杨谏曰陛下为天下主当网罗四海何有以官买金邪雄逊辞谢之后雄尝酒醉而推中书令杖大官令进曰天子穆穆诸侯皇皇安有天子而为酗也雄即舍之雄无事小出于后持矛驰马过雄雄怪问之对曰夫统天下之重如臣乘恶马而持矛也急之则虑自伤缓之则惧其失是以马驰而不制也雄寤即还雄为国无威仪官无禄秩班序不别君子小人服章不殊行军无号令用兵无部对战胜不相让败不相救攻城破邑动以虏获为先此其所以失也班字世文初署平南将军后立为太子班谦虚博纳敬爱儒贤自何点李钊班皆师之又引名士王嘏及陇西董融天水文夔等以为宾友每谓融等曰观周景王太子晋魏太子丕吴太子孙登文章鉴识超然卓绝未尝不有□色何古贤之高朗后人之莫逮也为性泛爱动修轨度时诸李子弟皆尚奢靡而班常戒厉之每朝有大议雄辄令豫之班以古者垦田均平贫富获所今贵者广占荒田贫者种殖无地富者以己所余而卖之此岂王者大均之义乎雄纳之及雄寝疾班昼夜侍侧雄少数攻战多被伤夷至是疾甚痕皆脓溃雄子越等恶而远之班为吮脓殊无难色每尝药流涕不脱衣冠其孝诚如此雄死嗣伪位以李寿录尚书事辅政班居中执丧礼政事皆委寿及司徒何点尚书令越等越时镇江阳以班非雄所生意甚不平至此奔丧与其弟期密计图之李玝劝班遣越还江阳以期为梁州刺史镇葭萌班以未葬不忍遣推诚居厚心无纤介时有白气二道带天太史令韩豹奏宫中有阴谋兵气戒在亲戚班不悟咸和九年班因夜哭越杀班于殡宫时年四十七在位一年遂立雄之子期嗣位焉期字世运雄第四子也聪彗好学弱冠能属文轻财好施虚心招纳初为建威将军雄令诸子及宗室子弟以恩信合众多者不至数百而期独致千余人其所表荐雄多纳之故长史列署颇出其门既杀班欲立越为主越以期雄妻任氏所养又多才艺乃让位于期于是僭即皇帝位大赦境内改元玉恒诛班弟都使李寿伐都弟玝于涪玝弃城降晋封寿汉王拜梁州刺史东羌校尉中护军录尚书事封兄越建宁王拜相国大将军录尚书事立妻阎氏为皇后以其卫将军尹奉为右丞相骠骑将军尚书令王为司徒期自以谋大事既果轻诸旧臣外则信任尚书令景骞尚书姚华田无他才艺雄时劝立期故宠待甚厚内则信宦竖许涪等国之刑政希复关之卿相庆贺威刑皆决数人而已于是纲维紊矣乃诬其尚书仆射武陵公李载谋反下狱死先是晋建威将军司马勋屯汉中期遣李寿攻而陷之遂置守宰戍南郑雄子霸保并不病而死皆云期鸩杀之于是大臣怀惧人不自安天雨大鱼于宫中其色黄又宫中豕犬交期多所诛夷籍没妇女资财以实后庭内外凶凶道路以目谏者获罪人怀苟免期又鸩杀其安北李攸攸寿之养弟也于是与越及景骞田姚华谋袭寿等欲因烧市桥而发兵期又累遣中常侍许涪至寿所伺其静及杀攸寿大惧又疑许涪往来之数也乃率步骑一万自涪回成都表称景骞田乱政兴晋阳之甲以除君侧之恶以李弈为先登寿到成都期越不虞其至素不备设寿遂取其城屯兵至门期遣侍中劳寿寿奏相国建宁王越尚书令河南公景骞尚书田姚华中常侍许涪征西将军李遐及将军李西等皆怀奸乱政谋倾社稷大逆不道罪合夷灭期从之于是杀越骞等寿矫任氏令废期为□都县公幽之别宫期叹曰天下主乃当于小县公不如死也咸康三年自缢而死时年二十五在位三年谥曰幽公及葬赐鸾辂九旒余如王礼雄之子皆为寿所杀李寿载记寿字武考骧之子也敏而好学雅量豁然少尚礼容异于李氏诸子雄奇其才以为足荷重任拜前将军督巴西军事迁征东将军时年十九聘处士谯秀以为宾客尽其谠言在巴西威惠甚着骧死迁大将军大都督侍中封扶风公录尚书事征宁州攻围百余日悉平诸郡雄大悦封建宁王雄死受遗辅政期立改封汉王食梁州五郡领梁州刺史寿威名远振深为李越景骞等所惮寿深忧之代李玝屯涪每应期朝觐常自陈边疆寇警不可旷镇故得不朝寿又见期越兄弟十余人年方壮大而并有强兵惧不自全乃数聘礼巴西龚壮壮虽不应聘数往见寿时岷山崩江水竭寿恶之每问壮以自安之术壮以特杀其父及叔欲假手报仇未有其由因说寿曰节下若能舍小从大以危易安则开国裂土长为诸侯名高桓文勋流百代矣寿从之阴与长史略阳罗桓巴西解思明共谋据成都称藩归顺乃誓文武得数千人袭成都□之纵兵掳掠至乃奸略雄女及李氏诸妇多所残害数日乃定桓与思明及李弈王利等劝寿称镇西将军益州牧成都王称藩于晋而任调与司马蔡兴侍中李艳及张烈等劝寿自立寿命筮之占者曰可数年天子调喜曰一日尚为足而况数年乎思明曰数年天子孰与百世诸侯寿曰朝闻道夕死可矣任侯之言策之上也遂以咸康四年僭即伪位赦其境内改元为汉兴以董皎为相国罗恒马当为股肱李弈任调李闳为爪牙解思明为谋主以安车束帛聘龚壮为太师壮固辞特听缟巾素带居师友之位拔擢幽滞处之显列追尊父骧为献帝母昝氏为太后立妻阎氏为皇后世子势为太子有告广汉太守李干与大臣通谋欲废寿者寿令其子广与大臣盟于前殿徙干汉嘉太守大风暴雨震其端门寿倏自悔责命群臣极尽忠言勿拘忌讳遣其散骑常侍王嘏中常侍王广聘于石季龙先是季龙遗寿书欲连横入寇约分天下寿大悦乃大修船舰严兵缮甲吏卒皆备糇粮以其尚书令马当为六军都督假节钺营东场大阅军士七万余人舟师溯江而上过成都鼓噪盈江寿登城观之其群臣咸曰我国小众寡吴会险远图之未易解思明又窃谏恳至寿于是命群臣陈其利害龚壮谏曰陛下与胡通孰如与晋通胡豺狼国也晋既灭不得不北面事之若与之争天下则强弱势异此虞虢之成范已然之明戒愿陛下熟虑之群臣以壮之言为然叩头泣谏寿乃止士众咸称万岁遣其镇东大将军李弈征牂柯太守谢恕保城距守者积日不拔会弈粮尽引还寿以其太子势领大将军录尚书事寿承雄宽俭新行篡夺因循雄政未逞其志欲会李闳王嘏从邺还盛称季龙威强宫观美丽邺中殷实寿又闻季龙虐用刑法王逊亦以杀罚御下并能控制邦域寿心欣慕人有小过辄杀以立威又以郊甸未实都邑空虚工匠械器事未充盈乃徙傍郡户三丁巳上以实成都兴尚方御府发州郡工巧以充之广修宫室引水入城务于奢侈又广太学起燕殿百姓疲于使役呼嗟满道思乱者十室而九矣其左仆射蔡兴切谏寿以为诽谤诛之右仆射李嶷数以直言忤旨寿积忿非一托以他罪下狱杀之寿疾笃常见李期蔡兴为祟八年寿死时年四十四在位五年伪谥昭文帝庙曰中宗墓曰安昌陵寿初为王好学爱士庶几善道每览良将贤相建功立事者未尝不反复诵之故能征伐四克辟国千里雄既垂心于上寿亦尽诚于下号为贤相及即伪位之后改立宗庙以父骧为汉始祖庙特雄为大成庙又下书言与期越别族凡诸制度皆有改易公卿以下率用己之僚佐雄时旧臣及六郡士人皆见废黜寿初病思明等复议奉王室寿不从李演自越嶲上书劝寿归正返本释帝称王寿怒杀之以威龚壮思明等壮作诗七篇托言应璩以讽寿寿报曰省诗知意若今人所作贤哲之话言也古人所作死鬼之常辞耳动慕汉武魏明之所为耻闻父兄时事上书者不得言先世政化自以己胜之也李势载记势字子仁寿之长子也初寿妻阎氏无子骧杀李凤为寿纳凤女生势期爱势姿貌拜翊军将军汉王世子势身长七尺九寸腰带十四围善于俯仰时人异之寿死势嗣伪位赦其境内改元曰太和尊母阎氏为太后妻李氏为皇后太史令韩皓奏荧惑守心以宗庙礼废势命群臣议之其相国董皎侍中王嘏等以为景武昌业献文承基至亲不远无宜□绝势更令祭特雄同号曰汉王势弟大将军汉王广以势无子求为太弟势弗许马当解思明以势兄弟不多若有所废则益孤危固劝许之势疑当等与广有谋遣其太保李弈袭广于涪城命董皎收马当思明斩之夷其三贬广为临□侯广自杀思明有计谋强谏诤马当甚得人心自此之后无复纪纲及谏诤者李弈自晋寿举兵及之蜀人多有从弈者众至数万势登城距战弈单骑突门门者射而杀之众乃溃散势既诛弈大赦境内改年嘉宁初蜀土无獠至此始从山而出北至犍为梓潼布在山谷十余万落不可禁制大为百姓之患势既骄吝而性爱财色常杀人而取其妻荒淫不恤国事夷獠叛乱军守离缺境宇日蹙加之荒俭性多忌害诛残大臣刑狱滥加人怀危惧斥外父祖臣佐亲任左右小人群小因行威福又常居内少见公卿史官屡陈灾谴乃加董皎太师以名位优之实欲与分灾眚大司马桓温率水军伐势温次青衣势大发军距守又遣李福与昝坚等数千人从山阳趣合水距温谓温从步道而上诸将皆欲设伏于江南以待王师昝坚不从率诸军从江北鸳鸯碕渡向犍为而温从山阳出江南昝坚到犍为方知与温异道乃回从沙头津北渡及坚至温已造成都之十里陌昝坚众自溃温至城下纵火烧其大城诸门势众惶惧无复固志其中书监王嘏散骑常侍常璩等劝势降势以问侍中冯孚孚言昔吴汉征蜀尽诛公孙氏今晋下书不赦诸李虽降恐无全理势乃夜出东门与昝坚走至晋寿然后送降文于温曰伪嘉宁二年三月十七日略阳李势叩头死罪伏惟大将军节下先人播流恃险因衅窃有汶蜀势以暗弱复统末绪偷安荏苒未能改图猥烦朱轩践冒险阻将士狂愚干犯天威仰□俯愧精魂飞散甘受斧锧以衅军鼓伏惟大晋天纲恢弘泽及四海恩过阳日逼迫仓卒自投草野即日到白水城谨遣私署散骑常侍王幼奉笺以闻并敕州郡投戈释杖穷池之鱼待命漏刻势寻舆榇面缚军门温解其缚焚其榇迁势及弟福从兄权亲族十余人于建康封势归义侯升平五年死于建康在位五年而败始李特以惠帝太安元年起兵至此六世凡四十六年以穆帝永和三年灭　　夏
赫连勃勃　赫
连昌　赫连定

晋书赫连勃勃载记勃勃字屈孑匈奴右贤王去卑之后刘元海之族也曾祖武刘聪世以宗室封楼烦公拜安北将军监鲜卑诸军事丁零中郎将雄据肆卢川为代王猗卢所败遂出塞表祖豹子招集部落复为诸部之雄石季龙遣使就拜平北将军左贤王丁零单于父卫辰入居塞内苻坚以为西单于督摄河西诸虏屯于代来城及坚国乱遂有朔方之地控弦之士三万八千后魏师伐之辰令其子力候提距战为魏所败魏人乘胜济河□代来执辰杀之勃勃乃奔于叱干部叱干佗斗伏送勃勃于魏佗斗伏兄子阿利先戍大洛川闻将送勃勃驰谏曰鸟雀投人尚宜济免况勃勃国破家亡归命于我纵不能容犹宜任其所奔今执而送之深非仁者之举佗斗伏惧为魏所责弗从阿利潜遣劲勇篡勃勃于路送于姚兴高平公没弈于弈于以女妻之勃勃身长八尺五寸腰带十围性辩慧美风仪兴见而奇之深加礼敬拜骁骑将军加奉车都尉常参军国大议宠遇逾于勋旧兴弟邕言于兴曰勃勃天性不仁难以亲近陛下宠遇太甚臣窃惑之兴曰勃勃有济世之才吾方收其艺用与之共平天下有何不可乃以勃勃为安远将军封阳川侯使助没弈于镇高平以三城朔方杂夷及卫辰部众三万配之使为伐魏侦侯姚邕固谏以为不可兴曰卿何以知其性气邕曰勃勃奉上慢御众残贪暴无亲轻为去就宠之逾分终为边害兴乃止顷之以勃勃为持节安北将军五原公配以三交五部鲜卑及杂虏二万余落镇朔方时河西鲜卑杜□献马八千匹于姚兴济河至大城勃勃留之召其众三万余人伪猎高平川袭杀没弈于而并其众众至数万义熙二年僭称天王大单于赦其境内建元曰龙升署置百官自以匈奴夏后氏之苗裔也国称大夏以其长兄右地代为丞相代公次兄力候提为大将军魏公叱干阿利为御史大夫梁公弟阿利罗引为征南将军司隶校尉若门为尚书令叱以鞬为征西将军尚书左仆射乙斗为征北将军尚书右仆射自余以次授任其年讨鲜卑薛于等三部破之降众万数千进讨姚兴三城已北诸戍斩其将杨丕姚石生等诸将谏固险不从又复言于勃勃曰陛下将欲经营宇内南取长安宜先固根本使人心有所凭系然后大业可成高平险固山川沃饶可以都也勃勃曰卿徒知其一未知其二吾大业草创众旅未多姚兴亦一时之雄关中未可图也且其诸镇用命我若专固一城彼必并力于我众非其敌□可立待吾以云骑风驰出其不意救前则击其后救后则击其前使彼疲于奔命我则游食自若不及十年岭北河东尽我有也待姚兴死后徐取长安姚泓凡弱小儿擒之方略已在吾计中矣昔轩辕氏亦迁居无常二十余年岂独我乎于是侵掠岭北岭北诸城门不昼启兴叹曰吾不用黄儿之言以至于此黄儿姚邕小字也勃勃初僭号求婚于秃发檀檀弗许勃勃怒率骑二万伐之自杨非至于支阳三百余里杀伤万余人驱掠二万七千口牛马羊数十万而还檀率众追之其将焦朗谓檀曰勃勃天姿雄骜御军齐肃未可轻也今因抄掠之资率思归之士人自为战难与争锋不如从温围北渡趣万斛堆阻水结营制其咽喉百战百胜之术也檀将贺连怒曰勃勃以死□之余率乌合之众犯顺结祸幸有大功今牛羊塞路财宝若山窘弊之余人怀贪竞不能督厉士众以抗我也我以大军临之必上崩鱼溃今引军避之示敌以弱我众气锐宜在速追檀曰吾追计决矣敢谏者斩勃勃闻而大喜乃于阳武下陕凿陵埋车以塞路檀遣善射者射之中勃勃左臂勃勃乃勒众逆击大败之追奔八十余里杀伤万计斩其大将十余人以为京观号髑髅台还于岭北勃勃与姚兴将张佛生战于青石原又败之俘斩五千七百人兴遣将齐难率众二万来伐勃勃退如河曲难以去勃勃既远纵兵掠野勃勃潜军覆之俘获七千余人收其戎马兵仗难引军而退勃勃复追击于木城拔之擒难俘其将士万有三千戎马万匹岭北夷夏降附者数万计勃勃于是拜置守宰以抚之勃勃乃率骑二万入高冈及于五井掠平凉杂胡七千余户以配后军进屯依力川姚兴来伐至三城勃勃候兴诸军未集率骑击之兴大惧遣其将姚文宗距战勃勃伪退设伏以待之兴遣其将姚榆生等追之伏兵夹击皆擒之兴将王奚聚羌胡三千余户于□奇堡勃勃进攻之奚骁悍有膂力短兵接战勃勃之众多为所伤于是堰断其水堡人窘迫执奚出降勃勃谓奚曰卿忠臣也朕方与卿共平天下奚曰若蒙大恩速死为惠乃与所亲数十人自刎而死勃勃又攻兴将金洛生于黄石固弥姐豪地于我罗城皆拔之徙七千余家于大城以其丞相右地代领幽州牧以镇之遣其尚书金纂率骑二万攻平凉姚兴来救纂为兴所败死之勃勃兄子左将军罗提率步骑一万攻兴将姚广都于定阳□之坑将士四千余人以女弱为军赏拜广都为太常勃勃又攻兴将姚寿都于清水城寿都奔上邽徙其人万六千家于大城是岁齐难姚广都谋叛皆诛之姚兴将姚详弃三城南奔大苏勃勃遣其将平东鹿弈于要击之执详尽俘其众详至勃勃数而斩之其年勃勃率骑三万攻安定与姚兴将杨佛嵩战于青石北原败之降其众三万五千获戎马二万匹进攻姚兴将党智隆于东乡降之署智隆光禄勋徙其三千余户于贰城姚兴镇北参军王买德来奔勃勃谓买德曰朕大禹之后世居幽朔祖宗重辉常与汉魏为敌国中世不竞受制于人逮朕不肖不能绍隆先构国破家□流离漂虏今将应运而兴复大禹之业卿以为何如买德曰自皇晋失统神器南移群雄岳峙人怀问鼎况陛下弈叶载德重光朔野神武超于汉王圣略迈于魏祖而不于天启之机建成大业乎今秦政虽衰藩镇犹固深愿蓄力待时详而后举勃勃善之拜军师中郎将乃赦其境内改元为凤翔以叱干阿利领将作大匠发岭北夷夏十万人于朔方水北黑水之南营起都城勃勃自言朕方统一天下君临万邦可以统万为名阿利性尤工巧然残忍刻薄乃蒸土筑城锥入一寸即杀作者而并筑之勃勃以为忠故委以营缮之任又造五兵之器精锐尤甚既成呈之工匠必有死者射甲不入即斩弓人如其入也便斩铠匠又造百炼刚刀为龙雀大环号曰大夏龙雀铭其背曰古之利器吴楚湛卢大夏龙雀名冠神都可以怀远可以柔迩如风靡草威服九区世甚珍之复铸铜为大鼓飞廉翁仲铜驼龙兽之属皆以黄金饰之列于宫殿之前凡杀工匠数千以是器物莫不精丽于是议讨乞伏炽盘王买德谏曰明王之行师也轨物以德不以且炽盘我之与国新遭大丧今若伐之岂所谓乘理而动上感灵和之义乎苟恃众力因人丧难匹夫犹耻为之而况万乘哉勃勃曰甚善微卿朕安闻此言其年下书曰朕之皇祖自北迁幽朔姓改姒氏音殊中国故从母氏为刘子而从母之姓非礼也古人氏族无常或以因生为氏或以王父之名朕将以义易之帝王者系天为子是为徽赫实与天连今改姓曰赫连氏庶协皇天之意永享无疆大庆系天之尊不可令支庶同之其非正统皆以铁伐为氏庶朕宗族子孙刚锐如铁皆堪伐人立其妻梁氏为王后子□为太子封子延阳平公昌太原公伦酒泉公定平原公满河南公安中山公又攻姚兴将姚逵于杏城二旬□之执逵及其将姚大用姚安和姚利仆尹敌等坑战士二万人遣其御史中丞乌洛孤盟于沮渠蒙逊曰自金晋数终祸缠九服赵魏为长□之墟秦陇为豺狼之穴二都神京鞠为茂草蠢尔群生罔知凭赖上天悔祸运属二家封疆密迩道会义亲宜敦和好弘康世难爰自终古有国有家非盟誓无以昭神祗之心非断金无以定终始之好然晋楚之成吴蜀之约咸口血未干而寻背之今我二家契殊曩日言未发而有笃爱之心音一交而怀倾盖之顾息风尘之警同克济之诚戮力矢心共济六合若天下有事则双振义旗区域既清则并敦鲁卫夷险相赴交易有无爰及子孙永崇斯好蒙逊遣其将沮渠汉平来盟勃勃闻姚泓将姚嵩与氐王杨盛相持率骑四万袭上邽未至而嵩为盛所杀勃勃攻上邽二旬□之杀泓秦州刺史姚平都及将士五千人毁城而去进攻阴密又杀兴将姚良子及将士万余人以其子昌为使持节前将军雍州刺史镇阴密泓将姚恢弃安定奔于长安安定人胡俨华韬率户五万据安定降于勃勃以俨为侍中韬为尚书留镇东羊苟儿镇之配以鲜卑五千进攻泓将姚谌于雍城谌奔长安勃勃进师次郿城泓遣其将姚绍来距勃勃退如安定胡俨等袭杀苟儿以城降泓勃勃引归杏城笑谓群臣曰刘裕伐秦水陆兼进且裕有高世之略姚泓岂能自固吾验以天时人事必当□之又其兄弟内叛安可以距人裕既□长安利在速返正可留子弟及诸将守关中待裕发轸吾取之若拾芥耳不足复劳吾士马于是秣马厉兵休养士卒寻进据安定姚泓岭北镇戍郡县悉降勃勃于是尽有岭北之地俄而刘裕灭泓入于长安遣使遗勃勃书请通和好约为兄弟勃勃命其中书侍郎皇甫徽为文而阴诵之召裕使前口授舍人为书封以答裕裕览其文而奇之使者又言勃勃容仪伟英武绝人裕叹曰吾所不如也既而勃勃还统万裕留子义真镇长安而还勃勃闻之大悦谓王买德曰朕将进图长安卿试言取之方略买德曰刘裕灭秦所谓以乱平乱未有德政以济苍生关中形胜之地而以弱才小儿守之非经远之规也狼狈而返者欲速成篡事耳无暇有意于中原陛下以顺伐逆义贯幽显百姓以君命望陛下义旗之至以日为岁矣青泥上洛南师之冲要宜置游兵断其去来之路然后杜潼关塞崤陕绝其水陆之道陛下声檄长安申布恩泽三辅父老皆壶浆以迎王师矣义真独坐空城逃窜无所一旬之间必缚面麾下所谓兵不血刃不战而自定也勃勃善之以子□都督前锋诸军事领抚军大将军率骑二万南伐长安前将军赫连昌屯兵潼关以买德为抚军右长史南断青泥勃勃率大军继发□至渭阳降者属路义真遣龙骧将军沈田子率众迎战不利而退屯刘回堡田子与义真司马王镇恶不平因镇恶出城遂杀之义真又杀田子于是悉召外军入于城中闭门距守关中郡县悉降□夜袭长安不□勃勃进据咸阳长安樵采路绝刘裕闻之大惧乃召义真东镇洛阳以朱龄石为雍州刺史守长安义真大掠而东至于灞上百姓遂逐龄石而迎勃勃入于长安□率众三万追击义真王师败绩义真单马而遁买德获晋宁朔将军傅弘之辅国将军蒯恩义真司马毛修之于青泥积人头以为京观于是勃勃大飨将士于长安举觞谓王买德曰卿往日之言一周而果效可谓算无遗策矣虽宗庙社稷之灵亦卿谋猷之力也此觞所集非卿而谁于是拜买德都官尚书加冠军将军封河阳侯赫连昌攻龄石及龙骧将军王敬于潼关之曹公故垒□之执龄石及敬送于长安群臣乃劝进勃勃曰朕无拨乱之才不能弘济兆庶自枕戈寝甲十有二年而四海未同遗寇尚炽不知何以谢责当年垂之来叶将明杨仄陋以王位让之然后归老朔方琴书卒岁皇帝之号岂薄德所膺群臣固请乃许之于是为坛于灞上僭即皇帝位赦其境内改元为昌武遣其将叱奴侯提率步骑二万攻晋并州刺史毛德祖于蒲□德祖奔于洛阳以侯提为并州刺史镇蒲□勃勃归于长安征隐士京兆韦祖思既至而恭惧过礼勃勃怒曰吾以国士征汝奈何以非类处吾汝昔不拜姚兴何独拜我我今未死汝犹不以我为帝王吾死之后汝辈弄笔当置吾何地遂杀之群臣劝都长安勃勃曰朕岂不知长安累帝旧都有山河四塞之固但荆吴僻远势不能为人之患东魏与我同壤境去北京裁数百余里若都长安北京恐有不守之忧朕在统万彼终不敢济河诸卿适未见此耳其下咸曰非所及也乃于长安置南台以□领大将军雍州牧录南台尚书事勃勃还统万以宫殿大成于是赦其境内又改元曰真兴刻石都南颂其功德曰夫庸大德盛者必建不刊之业道积庆隆者必享无穷之祚昔在陶唐数终厄运我皇祖大禹以至圣之姿当经纶之会凿龙门而辟伊阙疏三江而决九河夷一元之穷灾拯六合之沉溺鸿绩侔于天地神功迈于造化故二仪降祉王灵□赞揖让受终光启有夏传世二十历载四百贤辟相承哲王继轨徽猷冠于元古高范焕乎畴昔而道无常夷数或屯险王桀不纲网漏殷氏用使金晖绝于中天神辔辍于促路然纯曜未渝庆绵万祀龙飞漠南凤峙朔北长辔远驭则西罩□山之外密网遐张则东沧海之表爰始逮今二千余载虽三统迭制于崤函五德革运于伊洛秦雍成篡弒之墟周豫为争夺之薮而幽朔谧尔主有常尊于上海代晏然物无异望于下故能控弦之众百有余万跃马长驱鼓行秦赵使中原疲干奔命诸夏不得高枕为日久矣是以偏师暂拟泾阳摧隆周之锋赫斯一奋平阳挫汉祖之锐虽霸王继踪犹朝日之升扶桑英豪接踵若夕月之登蒙汜自开辟以来未始闻也非夫卜世与干坤比长鸿基与山岳齐固孰能本枝于千叶重光于万祀履寒霜而逾荣蒙重氛而弥耀者哉于是元符告征大猷有会我皇诞命世之期应大纵之运仰协时休俯顺时望龙升北京则义风盖于九区凤翔天域则威声格于八表属奸雄鼎峙之秋群凶岳立之际昧旦临朝日旰忘膳运筹命将举无遗策亲御六戎则有征无战故伪秦以三世之资丧魂于关陇河源望旗而委质北虏钦风而纳款德音着于柔服威刑彰于伐叛文教与武功并宣俎豆与干戈俱运五稔之间道风弘着暨乎七载而王猷允洽乃远惟周文启经始之基近详山川究形胜之地遂营起都城开建京邑背名山而面洪流左河津而右重塞高隅隐日崇墉际云石郭天池周□千里其为独守之形险绝之状固以远迈于咸阳超美于周洛若乃广五郊之义尊七庙之制崇左社之规建右稷之礼御太一以缮明堂模帝坐而营露寝闾阖披霄而山亭象魏排虚而岳峙华林灵沼崇台秘室通房连阁驰道苑园可以荫映万邦光覆四海莫不郁然并建森然毕备若紫微之带皇穹阆风之跨后土然宰司鼎臣群黎士庶佥以为重威之式有阙前王于是延王尔之奇工命班输之妙匠搜文梓于邓林采绣石于恒岳九域贡以金银八方献其宝亲运神奇参制规矩营离宫于露寝之南起别殿于永安之北高构千寻崇基万仞元栋镂榥若腾虹之扬眉飞檐舒似羽鹏之矫翼二序启矣而五时之坐开四隅陈设而一御之位建温宫胶葛凉殿峥嵘络以隋珠綷以金镜虽曦望互升于表而中无昼夜之殊阴阳迭更于外而内无寒暑之别故善目者不能为其名博辩者不能究其称斯盖神明之所规模非人工之所经制若乃寻名以求类迹状以效真据质以究名形疑妙出虽如来须弥之宝塔帝释刀利之神宫尚未足以喻其丽方其饰矣昔周宣考室而咏于诗人閟宫有侐而颂声是作况乃太微肇制清都启建轨一文昌旧章唯始咸秩百神宾享万国群生开其耳目天下咏其来苏亦何得不播之管弦刊之金石哉乃树铭都邑敷赞硕美俾皇风振于来叶圣庸垂乎不朽其辞曰于赫灵祚配干比隆巍巍大禹堂堂圣功仁被苍生德格元穹帝锡元珪揖让受终哲王继轨光阐徽风道无常夷数或不竞金精南迈天辉北映灵祉逾昌世业弥盛惟祖惟父克广休命如彼日月连光接镜元符瑞德干运有归诞锺我后应图龙飞落落神武恢恢圣姿名教内敷群妖外夷化光四表威截九围封畿之制王者常经乃延输尔肇建帝京土苞上壤地跨胜形庶人子来不日而成崇台霄峙秀阙云亭千榭连隅万阁接屏晃若晨曦昭若列星离宫既作别宇云施爰构崇明仰准干仪悬甍风阅飞轩云垂温室嵯峨层城参差楹雕□兽节镂龙螭莹以宝璞饰以珍奇称因褒著名由实扬伟哉皇室盛以厥章义高灵台美隆未央迈轨三五贻则霸王永世垂范亿载弥光其秘书监胡义周之辞也名其南门曰朝宋门东门曰招魏门西门曰服凉门北门曰平朔门追尊其高祖训儿曰元皇帝曾祖武曰景皇帝祖豹子曰宣皇帝父卫辰曰桓皇帝庙号太祖母苻氏曰桓文皇后勃勃性凶暴好杀无顺守之规常居城上置弓剑于侧有所嫌忿便手自杀之群臣忤视者毁其目笑者决其唇谏者谓之诽谤先截其舌而后斩之夷夏□然人无生赖在位十三年而宋受禅以宋元嘉二年死子昌嗣伪位寻为魏所擒弟定僭号于平凉遂为魏所灭自勃勃至定凡二十有六载而亡按魏书铁弗刘虎传屈孑死昌僭立昌字还国一名折屈孑之第三子也既僭位改年永光世祖闻屈孑死诸子相攻关中大乱于是西伐乃以轻骑一万八千济河袭昌时冬至之日昌方宴飨王师奄到上下惊扰车驾次于黑水去城三十余里昌乃出战世祖驰往击之昌退走入城未及闭门军士乘胜入其西宫焚其西门夜宿城北明日分军四出略民居杀获数万生口牛马十数万徙万余家而还后昌遣弟定与司空奚斤相持于长安世祖乘虚西伐济君子津轻骑三万倍道兼行群臣咸谏曰统万城坚非十日可拔今轻军讨之进不可克退无所资不若步军攻具一时俱往世祖曰夫用兵之术攻城最下不得已而用之如其攻具一时俱往贼必惧而坚守若攻不时拔则食尽兵疲外无所掠非上策也朕以轻骑至其城下彼先闻有步军而徒见骑至必当心闲朕且羸师以诱之若得一战擒之必矣所以然者军士去家二千里复有黄河之难所谓置之死地而后生也以是决战则有余攻城则不足遂行次于黑水分军伏于深谷而以少众至其城下昌将狄子玉来降说昌使人追其弟定定曰城既坚峻未可攻拔待擒斤等然后徐往内外击之何有不济昌以为然世祖恶之退军城北示昌以弱遣永昌王健及娥清等分骑五千西掠居民会军士负罪亡入昌城言官军粮尽士卒食菜辎重在后步兵未至击之为便昌信其言引众出城步骑三万司徒长孙翰等言昌步陈难陷宜避其锋且纵步兵一时奋击世祖曰不然远来求贼恐其不出今避而不击彼奋我弱非计也遂收军伪北引而疲之昌以为退鼓噪而前舒陈为翼行五六里世祖冲之贼陈不动稍复前行会有风起方术宦者赵倪劝世祖更待后日崔浩叱之世祖乃分骑为左右以掎之世祖坠马贼已逼接世祖腾马刺杀其尚书斛黎又杀骑贼十余人流矢中掌奋击不辍昌军大溃不及入城奔于上邽遂克其城初屈孑性奢好治宫室城高十仞基厚三十步上广十步宫墙五仞其坚可以砺刀斧台榭高大飞阁相连皆雕镂图画被以绮绣饰以丹青穷极文彩世祖顾谓左右曰蕞尔小国而用民如此虽欲不亡其可得乎后侍御史安颉擒昌世祖使侍中古弼迎昌至京师舍之西宫门内给以乘舆之副又诏昌尚始平公主假常忠将军会稽公封为秦王坐谋反伏诛昌弟定小字直□屈孑之第五子凶暴无赖昌败定奔于平凉自称尊号改年胜光定登阴盘山望其本国泣曰先帝以朕承大业者岂有今日之事乎使天假朕年当与诸卿建季兴之业俄而有群狐百数鸣于其侧定命射之无所获定恶之曰此亦大不臧咄咄天道复何言哉与刘义隆连和遥分河北自恒山以东属义隆恒山以西属定遣其将寇麟城始平公隗归讨破之定又将数万人东击归世祖亲率轻骑袭平凉定救平凉方陈自固世祖四面围之断其水草定不得水引众下原诏武卫将军丘眷击之众溃定被创单骑遁走收其余众乃西保上邽神四年为吐谷浑慕□所袭擒定送京师伏诛
　僭号部汇考二十
　　隋唐之际僭号一
　　夏
窦
建德

唐书窦建德传建德贝州漳南人世为农自言汉景帝太后父安成侯充之苗裔材力绝人少重然许喜侠节乡人丧亲贫无以葬建德方耕闻之太息遽解牛与给丧事乡党异之盗夜其家建德立户下盗入击三人死余不敢进请其尸建德曰可投绳系取之盗投绳建德乃自縻使盗曳出跃起捉刀复杀数人繇是益知名为里长犯法□会赦归久之父卒里中送葬千余人所赠予皆让不受隋大业七年募兵伐辽东建德补队长方如军会邑人孙安祖盗羊为县令捕劾笞辱安祖刺杀令亡抵建德建德阴舍之时山东饥群盗起乃谋曰往文皇帝时天下盛强发百万众伐辽东犹为所败今水潦为灾民力刓敝主上不是恤而亲驾临辽且往岁西征十不一返今创夷未平又重发兵人情危骇易以摇动丈夫不死当建功于世渠为亡命虏乎我闻高鸡泊广袤数百里葭薍阻奥可以违难承间窃出椎埋掠敓足以自资因得聚豪桀且观时变以就大计安祖然之建德为招亡兵及民无产者数百使安祖率之入高鸡为盗安祖号摸羊公时鄃人张金称亦结众万余依河渚间蓨人高士达兵千余屯清河鄙上诸盗往来漳南者多剽杀人焚乡聚独不入建德闾郡县意建德与贼通捕族其家建德至河间闻家屠灭即率麾下二百人□归士达士达自称东海公以建德为司兵安祖为金称所杀其下数千人归建德众益盛至万人犹保高鸡泊然倾身接物其执苦与士卒均由是能致人死力十二年涿郡通守郭绚率兵万人讨士达士达自以智略不及建德乃推为军司马以兵属焉建德既统众思用奇厌伏群盗乃请士达守辎重自以精兵七千迎绚诈为亡状士达取所虏阳言建德妻子杀之建德遗绚书约降请前驱执贼自效绚信之引兵从建德至长河界欲与盟兵懈不设备建德袭杀其军数千人获马千匹绚以数十骑去追斩于平原献首士达威振山东隋遣太仆卿杨义臣讨破张金称于清河残党畏诛复屯啸归建德义臣乘胜欲遂入高鸡泊穷□根穴建德谓士达曰隋善将独义臣耳新破金称其锋不可当宜引兵避之彼欲战不得军老食乏乘之可有功士达不纳留建德守壁身将兵逆战置酒享士建德闻曰东海公未捷遽自矜大祸至不日矣隋兵胜必长驱而来吾不能独支乃留众保壁帅锐士据险待后五日义臣斩士达于阵追北薄垒守兵溃建德不能军以百余骑走饶阳饶阳无备因取之义臣已杀士达谓余党不足忧引去故建德得还平原收士达士死胔葬焉为士达发丧军皆缟素招溃卒得数千人军复振自称将军初他盗得隋官及士人必杀之唯建德恩遇甚备引故饶阳长宋正本为客尊任之参决军议隋郡县吏多以地归之势益张兵至十余万上谷贼王须拔自号漫天王以兵略幽州战死其下魏刀儿号历山飞壁深泽众十万建德以计袭取之并有其地十三年正月筑坛场于河间乐寿自立为长乐王十四年五月更号夏王建元丁丑署官属分治郡县七月隋右翊卫将军世雄督兵三万讨之屯河间七里并建德以劲兵伏傍泽中悉拔诸城伪遁世雄以为畏稍弛备建德率敢死士千人袭之会大雾昼冥跬不可视隋军惊遂溃相腾藉死者如丘世雄引数百骑亡去尽得其众获河间丞王琮劳遣之琮复婴城建德进攻未下而河间食尽闻炀帝遇弒琮率吏发丧乘城大临建德遣使入吊琮因请降建德为退舍饬馔具琮率郡属素服面缚军门建德亲释徽缠与言隋之□琮伏哭极哀建德亦为泣麾下或言河间久拒守多杀士今力穷而下请烹之建德曰琮谊士也吾方旌擢以励事君者且往为盗可妄杀人今将安百姓定天下而害忠臣乎即令其军曰与琮隙者敢辄摇罪三族乃授琮瀛州刺史始都乐寿号金城宫备百官准开皇故事冬至大会僚吏有五大鸟集其宫群鸟从之又宗城人献元圭一景城丞孔德绍曰昔天以是授禹今瑞与之侔国宜称夏建德然之改元五凤以德绍为内史侍郎武德元年宇文化及至魏县建德谓其纳言宋正本及德绍曰吾隋民也隋吾君也今化及杀之大逆不道乃吾雠欲为天下诛之何如正本等曰大王奋布衣起漳南隋之列城莫不争附者以能杖顺扶义安四方也化及为隋姻里倚之不疑今戕君而移其国仇不共天请鼓行执其罪建德善之即引兵讨化及连战破之化及保聊城乃纵撞车机石四面乘城拔之建德入先谒萧皇后语称臣执宇文智及杨士览元武达许弘仁孟景等召隋文武官共临斩之枭首辕门因化及并其子载以槛车至大陆县斩之建德性约素不喜食肉饭脱粟加蔬具妻曹未尝衣纨绮及为王妾侍裁十数每下城破敌赀宝□散将士至是得隋宫人尚千数悉放去其文武骁果尚万余各听所之乃以诛化及报越王侗侗封之夏王遂号大夏以隋黄门侍郎裴矩为尚书右仆射兵部侍郎崔君肃为侍中少府令何稠为工部尚书余随才署职委以政事有愿往关中及东都者恣听不留仍给道里费以兵护出于境二年陷邢赵沧三州复陷冀州执刺史曲棱赦之复以为刺史八月陷洺州掳刺史袁子干遂迁都焉更号万春宫使人如灌津祠先墓置守冢三十家又遣使朝侗因与王世充结欢北聘突厥士马益精雄俄而世充废侗乃绝之始建天子旌旗出入警跸书称诏进谥隋炀帝为闵帝以齐王子政道为郧公义成公主在突厥遣使迎萧后建德自将千余骑送之并献化及首未几连突厥侵相州刺史吕死之进攻卫州执河北大使淮安王神通同安长公主黎阳守将李世绩释之复使世绩守黎阳馆王公主馈以客礼滑州刺史王轨为奴所杀奴以首奔建德建德曰奴杀主大逆纳之不可不赏赏逆则废教将焉用为命斩奴而返轨首滑人德之遂降齐济二州亦降兖贼徐圆朗闻风送款三年世绩自拔归国吏白建德诛其父建德曰世绩唐臣不忘其主忠也父何罪释不问高祖遣使修好建德即以公主等归京师尝执赵州刺史张志昂邢州刺史陈君宾大使张道源等将杀之国子祭酒凌敬谏曰夫犬吠非其主彼悉力坚守以穷就禽伏节士也今杀之无以劝建德怒曰我傅其城犹不下劳费士族何可赦敬曰王之大将高士兴抗罗艺于易南兵未交士兴即降王以为可乎建德悟即释之然其大将王伏宝数持兵功略在诸帅上或谗其反建德杀之伏宝临死呼曰我无罪王何信谗自刈左右手乎后战数不利九月建德自帅师围幽州为罗艺所败艺乘胜袭其营建德阵营中填堑而出败艺众进薄其城不能拔乃还济阴贼孟海公兵三万据周桥城以掠河南建德自击之会秦王伐东都其中书舍人刘斌献说曰唐据关内郑王河南夏有冀方此鼎足相持势也今唐悉兵临郑出入二年郑人日蹙二国兵不解唐强郑弱势必举郑郑灭则大夏有齿寒之忧为大王计莫若援郑使郑抗其内我攻其外唐之兵必郄唐郄而郑完然后徐观其变郑若可图因而取之并二国兵乘唐师老长驱而西关中可遂有也建德曰善乃遣使聘世充与连和会世充亦自乞师即令其臣李大师魏处绘来朝请解郑围秦王留之不答四年建德克周桥掳海公留其将范愿戍之悉发海公徐圆朗之众并兵号三十万救世充至滑州世充行台仆射韩弘开城纳之建德进逼元梁管三州皆陷遂屯荥阳运粮溯河西上舟相属不绝壁成皋东原筑营板渚遣使与世充约期又遗秦王以书三月王进据虎牢翌日以骑五百觇建德营设伏道侧独以数骑去贼营三里觉贼出骑追之王渐郄诱至伏所卒起奋击贼骑惊引去追斩三百级获其将殷秋石瓒乃报建德以书建德失二将又闻唐兵精得书犹豫顿六十日不敢西时世充弟世辩为徐州行台亦遣将郭士衡兵数千入从建德王遣王君廓以轻骑抄其饷执贼大将张青特建德惧人情骇其诸将又新破海公掠获盈给日夜思归凌敬说建德曰今唐以重兵围东都守虎牢我若悉兵济河取怀州河阳以重将戍之然后鸣鼓建旗逾太行入上党传檄旁郡进壶口以骇蒲津收河东地此上策也且有三利乘虚捣境师有万全一也拓土得众二也郑围自解三也建德将从之而王琬长孙安世日请兵西每言必流涕又阴赍金玉诸将以挠其谋众乃曰凌敬书生岂知战建德乃谢曰今士心锐天赞我也师将大捷方用众议不得如公言敬固争建德怒命扶出其妻谏曰祭酒计甚善王盍用之夫自口道乘唐之虚连营渐进以取山北因招突厥西抄关中唐必还师自救郑难纾矣今顿兵虎牢下徒自苦恐无功建德曰此非女子所知且郑朝暮待吾来既许之岂可见难而退且示天下不信五月建德自板渚出为阵西薄汜南属鹊山亘二十里鼓而前郭士衡为游兵秦王登虎牢城望其军按甲不战曰贼起山东未尝见大敌今度险士嚣令不肃也逼城而阵有轻我心待其饥破之果矣日中建德士皆坐列渴争饮意益怠王麾军先登骑怒尘大涨乃率史大奈秦叔宝缠麾帜驰出贼阵后建德军顾而惊遂大溃建德被重创窜牛口谷车骑将军白士让杨武威获之传而西斩长安市年四十九初其军有谣曰豆入牛口势不能久至是果败建德妻与其左仆射齐善行以骑数百遁还洺州余党欲立其养子为主善行曰夏王奄定河朔号为威强今一出不复非天命有归哉不如委心请命无为涂炭生民也遂分府库散给将士令各解去善行乃与右仆射裴矩行台曹旦率官属及建德妻奉山东地并传国八玺来降建德起兵至灭凡六年　　魏
李
密

唐书李密传密字元邃一字法主其先辽东襄平人曾祖弼魏司徒赐姓徒何氏入周为太师魏国公祖曜邢国公父宽隋上柱国蒲山郡公遂家长安密趣解雄远多策略散家赀养客礼贤不爱藉以荫为左亲卫府大都督东宫千牛备身额锐角方瞳子黑白明澈炀帝见之谓宇文述曰左仗下黑色小儿为谁曰蒲山公李宽子密帝曰此儿顾盼不常无入卫它日述谕密曰君世素贵当以才学显何事三卫间哉密大喜谢病去感厉读书闻包恺在缑山往从之以蒲鞯于牛挂汉书一帙角上行且读越国公杨素适见于道按辔蹑其后曰何书生勤如此密识素下拜问所读曰项羽传因与语奇之归谓子元感曰吾观密识度非若等辈元感遂倾心结纳尝私密曰上多忌隋历且不长中原有一日警公与我孰后先密曰决两阵之胜噫呜咄嗟足以詟敌我不如公天下英雄驭之使远近归属公不如我大业九年元感举兵黎阳遣人入关迎密密至谋曰今天子远在辽左去幽州尚千里南限巨海北阻强寇号令所通惟榆林一道尔若鼓而入蓟直扼其喉高丽抗其前我乘其后不旬日赍粮竭举麾召之众可尽取然后传檄而南天下定矣上计也关中四塞之地彼留守卫文升易人耳若径行勿留直保长安据函崤东制诸夏是隋□襟带我势万全中计也若因近趣便先取东都顿兵坚城下不可以胜负决下计也元感曰公之下计乃吾上策今百官家属皆在洛当先取之以摇其心且经城不拔何以示武密计不行元感至东都所战必克自谓功在旦暮既获内史舍人韦福嗣遂任之故谋不专密福嗣耻见执策议皆持两端密揣其贰谓元感曰福嗣穷为我虏志在观望公初举大事奸人在侧事必败请斩以徇不从密谓所亲曰元感好反而不图胜吾属虏矣福嗣果遁去会左武候大将军李子雄得罪传送行在道杀使者奔元感劝举大号元感问密密曰昔张耳谏陈胜自王荀彧止魏武求九锡皆见疑外今密将无类之乎然阿谀顺旨非义士也且公虽屡胜而郡县未有应者东都尚强救兵踵来公当率精甲身定关中奈何亟自帝元感笑而止及隋军至元感曰策安决密曰元弘嗣方戍陇右可阳言其反使迎我因引军西从之至陜欲图弘农宫密曰今绐众入关机在速而追兵踵我若前不得据险退无所守何以共完元感不听留攻三日不能拔引去至閺乡追及而败密羸行入关为逻所获与支党护送帝所密谓众曰吾等至行在且葅醢今尚可以计脱何为安就鼎镬众然之乃令出所有金示监使曰即死幸报德使者顾金禁渐弛益市酒饮笑欢哗守者懈密等遂夜亡去扺平原贼郝孝德不见礼去之淮阳岁饥削木皮以食变姓名为刘智远教授诸生自给郁郁不得志哀吟泣下人有告太守赵佗者佗捕之遁免往依媦□雍丘令丘君明转匿大侠王季才家为吏迹捕复□去时东郡贼翟让聚党万人密因介其徒王伯当以策干让曰主昏于上民怨于下锐兵尽之辽海和亲绝于突厥南巡流连空弃关辅此实刘项挺兴之会足下资豪杰士马精勇指罪诛暴为天下先杨氏不足亡也让由是加礼遣说诸贼至辄下因为让计曰今禀无见粮难以持久卒遇敌其□无时不如取荥阳休兵馆谷待士逸马肥乃可与人争利让听之遂破金堤关徇荥阳诸县皆下荥阳太守杨庆河南讨捕大使张须□合兵讨让让素惮须□欲引去密曰须□健而无谋且骤胜易骄吾为公破之让不得已阵而待密率骁勇常何等二十人为游骑伏千兵莽间须□素轻让引兵搏之让少却伏发与游军乘之遂杀须□十三年让分兵与密别为牙帐号蒲山公密持军严虽盛夏号令士皆若负霜雪然战得金宝尽散之繇是人为用复说让曰今群豪竞兴公宜先天下攘除群凶宁常剽夺草间求活哉若直取兴洛仓发粟以振穷乏百万之众一朝可附霸王之业成矣让曰仆起陇志不及此须君得仓更议之二月密以千人出阳城北逾方山自罗口拔兴洛仓据之获县长柴孝和开仓赈食众襁属至数十万隋越王侗遣将刘长恭房崱讨密又令裴仁基统兵出成皋西密乃为十队跨洛水抗东西二军令单雄信徐世绩王伯当骑为左右翼自引麾下急击长恭等破之东都震恐众保太微城台寺俱满让等乃推密为主建号魏公巩南设坛场即位刑牲歃血改元永平大赦其文移称行军元帅魏公府以让为司徒邴元真左长史房彦藻右长史杨德方左司马郑德韬右司马单雄信左武候大将军徐世绩右武候大将军祖君彦记室城洛口周四十里居之命护军将军田茂广造云三百具以机发石为攻城械号将军□进逼东都烧上春门四月隋虎牢将裴仁基淮阳太守赵佗降长白山贼孟让以所部归密以仁基为上柱国与让率兵二万袭回洛仓守之入都城掠居人火天津桥随出军乘之仁基等败还保巩司马杨德方战死密自督众三万破隋军于故城复得回洛仓俄而德韬死乃以郑颋为左司马郑虔象右司马诸贼帅黎阳李文相洹水张升清河赵君德平原郝孝德皆归密因袭取黎阳仓永安大族周法明举江黄地附之齐郡贼徐圆朗任城大侠徐师仁来归密令幕府移檄州县列炀帝十罪天下震动护军柴孝和说密曰秦地阻山带河项背之□汉得之王今公以仁基壁回洛翟让保洛口公束铠倍道趋长安百姓谁不郊迎是征而不战也众附兵强然后东向指撝豪杰天下廓清无事矣今迟之恐为人先密曰仆怀此久顾我部皆山东人今未下洛安肯与我偕西且诸将皆群盗不相统一败则扫地矣遂止是时隋军益出密负锐急与之确中流矢卧营中隋军乘之密众溃弃仓守洛口高祖起师太原密自谓主盟遣将军张仁则致书于帝呼为兄请以步骑会河内帝览书笑曰密陆梁不可折简致之吾方定京师未能东略若不与是生一隋密适为吾守成皋拒东都兵使不得西更遣票将莫如密吾宁推顺使骄其志我得留抚关中大事济矣令记室温大雅作报书厚礼尊让密大喜示其下曰唐公见推顾天下无可虑者遂专事隋九月遣将李士才将兵十二万攻隋鹰扬郎将张珣河阴举之珣极骂不屈死齐方士徐鸿客上书劝密因士气趋江都挟帝以令天下密异其言具币邀之已□去炀帝遣王世充选卒十万击密世充营洛西战不利更陈洛北登山以望洛口密引度洛与世充战密兵多骑与长槊而北薄山地隘骑迮不得骋世充多短兵盾蹙之密军郄世充乘胜进攻密月城密还洛南引而西突世充营世充奔还师徒多丧孝和溺死洛水密哭之恸自是大小六十余战翟让部将王儒信惮密威望劝让自为大冢宰总秉众务收密权让兄宽亦曰天子当自取何乃授人密闻之与郑颋阴图让会世充兵又至让出拒少退密驰助之战石子河世充走明日高会飨士让至密所密令房彦藻引其左右就别帐饮密出名弓示让让挽满遣剑士蔡建从后击之并杀其兄侄及儒信密驰入让壁慰谕士无敢动者以徐世绩单雄信王伯当分统其兵隋将杨庆守荥阳因说下之世充夜袭仓城密甲殪其众义宁二年世充复营洛北为浮梁绝水以战密以千骑迎击不胜世充进薄其垒密提敢死士数百邀之世充大溃士争桥溺死者数万洛水为不流杀大将六人独世充脱会夜大雨雪士卒僵死且尽密秉锐拔偃师修金墉城居之有众三十万又与东都留守韦津战上春门执津于阵将作大匠宇文恺子儒童河南留守职方郎柳续河阳都尉独孤武都河内郡丞柳变皆降于是海岱江淮间争响附窦建德朱粲杨士林孟海公徐圆朗卢祖尚周法明等悉上表劝进府官属亦请之密曰东都未平且勿议五月越王侗称帝六月宇文化及拥兵十余万至黎阳侗遣使授密太尉尚书令东南道大行台行军元帅魏国公令平化及而后入辅密受之乃引兵东追化及黎阳密知化及乏食利速战乃持重以老其兵使徐世绩保黎阳仓化及攻不可下密与隔水阵遥谓化及曰公家本戎隶破野头尔父子兄弟受隋恩至妻公主上有失德不能谏又虐弒之冒天下之恶今安往能即降尚全后嗣化及默然良久乃瞋目为鄙语辱密密顾左右曰此庸人图为帝吾当折棰驱之乃以轻骑五百焚其攻具火终夜不灭度化及粮尽乃伪与和化及喜使军恣食既而密馈不至乃寤遂大战童山下密中矢顿汲县坚壁化及势穷掠汲郡趋魏县其将陈智略张童仁等率所部兵归密前后相踵初化及留锱重东郡遣所署刑部尚书王轨守之至是轨举郡降密由是引而西遣使朝东都执弒逆人于弘达献于侗侗召密入朝至温闻世充杀元文都乃止遂归金墉拘侗使不遣初密既杀翟让心稍骄不恤士素无府库财军战胜无所赐与又厚抚新集人心始离民食兴洛仓者给授无检至负取不胜委于道践輮狼戾密喜自谓足食司仓贾润甫谏曰人国本食人天今百姓饥捐暴骨道路公虽受命然赖人之天以固国本而禀取不节敖庾之藏有时而儩粟竭人散胡仰而成功不听徐世绩数规其违密内不□使出就屯故下苟且无固志初世充乏食密少帛请交相易难之邴元真好利阴劝密许焉后世充士饱降者益少密悔而止武德元年九月世充悉众决战先以骑数百渡河密遣迎战骁将十余人皆被创返明日密留王伯当守金墉自引精兵出偃师北阻邙山待之密议所便裴仁基曰世充悉劲兵来东都必虚请选众二万向洛世充必自拔归我整军徐还兵法所谓彼归我出彼出我归以疲之也密眩于众不能用仁基击地叹曰公后必悔遂出兵阵世充阴索貌类密者使缚之既两军接埃雾□塞世充军江淮士出入若飞密兵心动世充督众疾战使索类密者过阵噪曰获密矣士皆呼万岁密军乱遂溃裴仁基祖君彦皆为世充所禽偃师郑颋叛归世充密提众万余驰洛口将入城邴元真已输款世充潜导其军密知不发期世充渡兵半洛水掩击之候骑不时觉比出世充绝河矣即引骑遁武牢真遂降众稍散密将如黎阳或曰向杀翟让世绩伤几死疮犹未平今可保乎时王伯当弃金墉屯河阳密轻骑归之谓曰败矣久苦诸君我今自刎以谢众伯当抱密恸绝众皆泣莫能仰视密复曰幸不相弃当共归关中密虽无功诸君必富贵掾柳燮曰昔盆子归汉尚食均输公与唐同族虽不共起然遏隋归路使无西故唐不战而据京师亦公功也密又谓伯当曰将军重岂复与孤俱行哉伯当曰昔萧何举宗从汉今不昆季尽行以为愧岂公一失利轻去就哉虽陨首穴胸所甘已左右感动遂来归初密建号登坛疾风鼓其衣几仆及即位狐鸣于旁恶之及将败巩数有回风发于地激砂砾上属天白日为晦屯营群鼠相衔尾西北度洛经月不绝及入关兵尚二万高祖使迎劳冠盖相望密大喜谓其徒曰吾所举虽不就而恩结百姓山东连城数百以吾故当尽归国功不减窦融岂不以台司处我及至拜光禄卿封邢国公殊怨望帝尝呼之弟妻以表妹独孤氏后礼寖薄执政者又求贿滋不平因朝会进食谓王伯当曰往在洛口尝欲以崔君贤为光禄不意身自为此未几闻故所部将多不附世充者高祖诏密以本兵就黎阳招抚故部曲经略东都伯当以左武卫将军为密副驰驿东至稠桑驿有诏复召密密大惧谋叛伯当止之不从乃曰士立义不以存亡易虑公顾伯当厚愿毕命以报今可同往死生以之然无益也乃简骁勇数十人衣妇人服戴羃藏刀裙下诈为家婢妾者入桃林传舍须臾变服出据其城掠畜产趣南山而东驰告张善相以兵应己熊州副将盛彦师率步骑伏陆浑县南邢公岘之下密兵度横出击斩之年三十七伯当俱死传首京师时徐世绩尚为密保黎阳帝遣使持密首往招世绩表请收葬诏归其尸乃发丧具威仪三军缟素以君礼葬黎阳山西南五里坟高七仞密素得士哭多欧血者邴元真之降也世充以为行台仆射镇滑州密故将杜才干恨其背密伪以兵归之斩取其首祭密冢巳乃归国　　燕
高
开道

唐书高开道传开道沧州阳信人世煮盐为生少趫勇走及奔马隋大业末依河间贼格谦未甚奇之会谦为隋兵围捕左右奔散无救者开道独身决战杀数十人捕兵解谦得免遂引为将军谦灭与其党百余人亡海曲后出剽沧州众稍附因北掠戍保自临渝至怀远皆破有之复引兵围北平未下隋守将李景自度不能支拔城去开道据其地武德元年陷渔阳郡有之有铠马数千众万人自号燕王先是怀戎浮屠高昙晟因县令具供与其徒袭杀令伪号大乘皇帝以尼静宣为耶输皇后建元法轮遣使约开道为兄弟封齐王开道引众从之居三月杀昙晟并其众复称燕王建元署置百官窦建德围罗艺于幽州艺请救高开道以骑二千赴之建德解去乃因艺使请降诏以为蔚州总管上柱国北平郡王赐姓李开道以轻骑五百抵幽州欲图艺自从数骑入都督府且观艺艺与张饮尽欢知不可图遂去五年幽州饥开道许输以粟艺遣老弱凑食皆厚遇之艺悦不为虞更发兵三千车数百马驴千往请粟开道悉留不遣遂北连突厥告绝于艺复称燕与刘黑闼联兵入寇开道攻易州不克遣将谢棱诡降于艺请兵应接艺众至棱纵击破之因导突厥俱南恒定幽易等骚然罹患颉利以开道善攻具与俱攻马邑拔之时群盗相继平开道欲降自疑反复得罪犹恃突厥自安然将士多山东人思归众益厌乱初开道募壮士数百为养子卫阁下及刘黑闼将张君立□归开道命与爱将张金树分督之金树潜令左右数人伪与诸养子戏至夕入阁绝其弓弦又取刀□聚□下既暝金树以其徒噪攻之数人者抱刀□出阁诸义子将搏战亡弓□君立举火外城应之帐下大扰养子穷争归金树开道顾不免擐甲挺刃据堂坐与妻妾奏妓饮酒金树畏不敢前天且明开道先缢其妻妾及诸子而后自杀金树罗兵取养子皆斩之亦杀君立而归开道起兵凡八年灭以其地为妫州诏以金树为北燕州都督　　历阳
杜
伏威

唐书杜伏威传伏威齐州章丘人少豪荡不治生赀与里人辅公祏约刎颈交公祏数盗姑家牧羊以馈伏威县迹捕急乃相与□命为盗时年十六伏威狡谲多算每剽劫众用其策皆效尝营护诸盗出为导入为殿故其党爱服共推为主隋大业九年入长白山依贼左君行不得意舍去转剽淮南称将军下邳贼苗海潮拥众钞暴伏威遣公祏胁谕曰天下共苦隋豪桀相与兴义然力弱势分不相统合若以为强则无事隋矣公能为主吾且从不然一战以决海潮惧即以众下之江都留守遣校尉宋颢将兵捕击伏威与战伪北诱颢堕葭榛泽中顺风纵火迫之步骑烧死几尽海陵贼赵破阵闻伏威兵少轻之召使并力伏威引亲将十人操牛酒谒勒公祏严兵待变破阵引伏威入幕置酒悉召酋首高会伏威突斩破阵众眙骇不及救复杀数十人下皆畏服公祏兵亦至遂并其众至数万攻安宜屠之隋遣虎牙郎将来整战于黄花输伏威大败身重创与公祏财有众数百亡去行收卒得八千与虎牙郎将公孙上哲战盐城覆其军炀帝遣右御卫将军陈棱以精兵讨之棱不敢战伏威遗以妇人服书称陈姥怒其军棱果悉兵至伏威迎出挑战棱军射中其额伏威怒曰不杀汝矢不拔遂驰入棱阵大呼冲击众披靡获所射将使拔箭已斩之携其首入棱军示之又杀数十人遂大溃棱走而免进破高邮引兵度淮攻历阳据之称总管分兵徇属县皆下江淮群盗争附伏威选敢死士五千号上募宠厚之与均甘苦每攻取必先登战罢阅创在背者杀之所掳获必分与麾下士有战死以其妻殉故人自奋战无完敌宇文化及以为历阳太守不受徙丹阳自称大行台始进用士人缮利兵械薄赋敛除殉葬法民奸若盗及吏受赇虽轻皆杀无赦上表越王侗侗以为东南道大总管封楚王是时秦王方讨王世充遣使招怀伏威乃献款高祖授以东南道行台尚书令江淮安抚大使上柱国吴王赐姓豫属籍以其子德俊为山阳公赐帛五千段马三百匹伏威遣其将陈正通徐绍宗以兵会取世充之梁郡又遣将王雄诞讨李子通于杭州禽以献破汪华于歙州尽有江东淮南地南属岭东至于海秦王已平刘黑闼师次曹兖伏威惧乃入朝诏拜太子太保兼行台尚书令留京师位在齐王元吉上以宠之伏威好神仙长年术饵云母被毒武德七年二月暴卒初公祏反矫伏威令以绐众赵郡王孝恭既平公祏得反书以闻高祖追其官削属籍没入家产贞观元年太宗知其□诏复官爵以公礼葬仍还其子封伏威有养子三十人皆壮士属以兵与同衣食唯阚棱王雄诞知名　　宋
辅
公祏

唐书辅公祏传公祏齐州临济人隋季与乡人杜伏威为盗转掠淮南伏威兵盛自号总管以公祏为长史贼李子通据江都威使公祏以精卒数千度江击之子通拒战众十倍锐甚公祏选甲士千人操长刀居前别以千人随之令曰却者斩公祏以众殿俄而子通方阵而进长刀千人皆决死斗公祏纵左右翼搏之子通大溃降其众数千伏威既遣使归国武德二年诏授公祏淮南道行台尚书左仆射封舒国公初伏威与公祏少相爱又兄事之故军中呼辅伯尊礼略等伏威稍忌之乃署养子阚棱为左将军王雄诞为右将军推公祏为仆射阴解其柄公祏内怏怏不平乃与故人左游仙伪学辟谷以自晦六年伏威入朝留公祏居守复令雄诞握兵副之阴诫曰吾至京不失职无容公祏为变后左游仙说公祏反会雄诞以疾卧家公祏夺其兵绐言伏威移书令举事八月遂僭位国称宋即陈故宫都之杀王雄诞署百官以左仙游为兵部尚书东南道大使越州总管增修器械转廪食遣将徐绍宗侵海州陈正通寇寿阳诏赵郡王孝恭趋九江岭南大使李靖下宣城怀州总管黄君汉出谯齐州总管李世绩繇淮泗讨之孝恭取芜湖下梁山三镇河南安抚大使任拔扬子城降伪将龙龛遂据扬州公祏复遣将冯惠亮陈当世屯博望山陈正通徐绍宗屯青州山以拒战孝恭率诸将破之惠亮正通走李靖蹑追百余里众悉溃正通等以五百骑奔丹阳公祏惧弃城奔左游仙于会稽兵尚数万夜至毗陵能从者裁五百伪将吴骚孙安谋执之公祏弃妻子斩关遁与腹心士数十抵武康野人执送丹阳孝恭斩之传首京师始公祏佐伏威起据江东距公祏死凡十三年　　吴
李
子通

唐书李子通传子通沂州丞人少贫以渔猎为生居其乡见斑白负戴必代之家有余则以赒人而喜报仇隋大业末长白山贼左才相自号博山公子通依之以武力雄其间乡人有陷贼者子通专经护之方是时群盗忍独子通仁爱归者遂多不半岁有徒万人才相畏忌子通乃引众渡淮与杜伏威合为隋将来整所破奔海陵得众二万自称将军大业十一年僭号楚王宇文化及杀炀帝以右御卫将军陈棱为江都太守已而棱降高祖授以总管即守其郡子通攻棱棱穷乞师于沈法兴杜伏威伏威自将屯清流法兴遣子纶屯扬子间数十里子通纳言毛文深请募吴人诈为法兴兵夜袭伏威二人遂交恶无敢先战者子通得悉力取江都遂据之棱奔而免子通僭即皇帝位国号吴建元明政齐贼乐伯通先为化及守丹阳即以众万余降之子通用为尚书左仆射又败法兴兵遂取晋陵以法兴所署掾李百药为内史侍郎典文檄尚书左丞殷芊为太常卿司礼乐繇是江南士人多归之会伏威命辅公祏拔丹阳进屯溧水子通战败粮且尽弃江都保京口伏威尽得其地俄东走太湖裒散兵二万人复张袭法兴吴郡破之据余杭东举会稽南距岭西抵宣城北太湖悉有之武德四年伏威遣将王雄诞讨子通战苏州败绩退保余杭雄诞进傅城子通穷乃降伏威受之并乐伯通送京师高祖薄其罪赐宅一区田五顷予颇厚及伏威来朝子通语伯通曰东南未靖而伏威来我故兵多在江外若收之可建大功遂皆□及蓝田为关吏所获并伏诛方子通等僭盛时复有朱粲林士弘张善安亦窃名号于淮楚间　　楚
朱
粲

唐书朱粲传粲亳州城父人初为县史大业中从军伐贼长白山□命去为盗号可达寒贼自称迦楼罗王众十万度淮屠竟陵沔阳转剽山南所至残戮无遗□僭号楚帝建元为昌达攻拔南阳义宁末与山南抚慰使马元规战寇军大败收余众复振至二十万粲所克州县皆发藏粟以食迁徙无常去辄燔廥聚毁城郭不务稼穑专以为资于是人大馁死者系路其军亦匮乃掠小儿烝食之戒其徒曰味之珍宁有加人者第使它国有人我恤无储哉勒所部略妇人孺儿分烹之又税诸城细弱以益粮隋著作佐郎陆从典通事舍人颜愍楚谪南阳粲初引为宾客后尽食两家俄而诸城惧皆逃散显州首领杨士林田瓒起兵攻粲旁郡响起战淮源粲大败挈残士奔菊潭遣使乞降高祖以前御史大夫段确假散骑常侍劳之确醉戏粲曰君脍人多矣若为味粲曰啖嗜酒人正似糟豚确悸骂曰狂贼归朝乃一奴耳复得噬人乎粲惧收确于坐并从者数十悉饔之以饔左右遂屠菊潭奔王世充署龙骧大将军东都平斩洛水上士庶竞掷瓦砾击其尸须臾若冢
　僭号部汇考二十一
　　隋唐之际僭号二
　　楚
林
士弘

唐书林士弘传士弘饶州鄱阳人隋季与乡人操师乞起为盗师乞自号元兴王建元天成大业十二年据豫章以士弘为大将军隋遣治书侍御史刘子翊讨贼射杀师乞而士弘收其众复战彭蠡子翊败死之遂大振众十余万据虔州自号南越王俄僭号楚称皇帝建元为太平侍御史郑大节以九江郡下之士弘任其党王戎为司空临川庐陵南康宜春豪杰皆杀隋守令以附北尽九江南番禺悉有之后萧铣以舟师破豫章士弘独有南昌虔循潮之地铣败其□卒稍归之复振赵郡王孝恭招慰降循潮二州武德五年士弘弟鄱阳王药师以兵二万围循州总管杨世略破斩之士弘请降王戎亦献南昌地诏戎为南昌州总管士弘复遁保安城山诱溃亡谋复乱袁人相聚应之为张善安所察以兵赴讨会士弘死其党乃解　　定扬
刘
武周

唐书刘武周传武周瀛州景城人父匡徙马邑母赵尝夜坐廷中见若雄鸡光烛地飞投其怀起振衣无有感而娠生武周武周为人骁悍善骑射喜交豪杰兄山伯尝詈辱之曰汝不择所与必灭吾宗武周因去至洛为太仆杨义臣帐下募征辽有功补建节校尉还马邑为鹰扬府校尉太守王仁恭以其州里雄颇爱遇之令总虞候直阁下久之盗仁恭侍儿惧觉诛又见天下已乱阴有异计因宣言于众曰今岁饥死者骨相枕于野府君闭仓不恤岂忧百姓意乎以市怒其军皆愤怨武周知人已摇因称疾卧家豪杰往候谒遂椎牛纵酒大言曰盗贼方起众又饥壮士守分死沟壑今官粟红腐于仓谁能与我共取之诸恶少年皆愿从隋大业十三年与其徒张万岁等十余人候仁恭视事武周上谒万岁自后入斩仁恭持首出徇郡中无敢动者遂开仓赈穷绝驰檄属城皆下得兵万余自称太守遣使附突厥雁门丞陈孝意虎贲郎将王智辩合兵围其桑干镇会突厥至武周与共击智辩破之孝意奔还雁门雁门人杀之以城归武周武周因袭破楼烦进据汾阳宫取宫人赂突厥始毕可汗报以马其众遂大攻得定襄突厥以狼头纛立武周为定杨可汗僭称皇帝以妻沮为后建元天兴卫士杨伏念为左仆射妹夫苑君璋为内史令初上谷贼宋金刚有众万余与魏刀儿连和刀儿为窦建德所攻金刚救之大败率余众四千保西山建德招之金刚恚曰建德杀魏王吾义不往诸君可以吾首取富贵乃拔刀将自刎众抱之泣遂与皆归武周武周素闻金刚善兵得之喜封为宋王属以军分家赀半遗之金刚亦自结出其妻而聘武周妹说武周取晋阳南向争天下武周授金刚西南道大行台武德二年总兵二万入寇次黄蛇镇又连突厥锋无前遂破榆次拔介州进围太原诏遣太常少卿李仲文御之为贼所执举军没仲文逃还贼因破平遥取石州杀刺史王俭略浩州诏右仆射裴寂为晋州道行军总管拒之寂战败绩齐王元吉委并州遁武周入据之遣金刚攻陷晋州执右骁卫将军刘弘基进破州夏县人吕崇茂杀其令自号魏王以应贼隋河东守将王行本与武周合关中震动高祖诏秦王督兵进讨屯柏壁又诏永安王孝基与于筠独孤怀恩唐俭等攻夏县不克军城南崇茂与贼将尉迟敬德袭破孝基军四将被执敬德还州王邀战破之于美良川敬德复与别帅寻相援王行本于蒲王又破郄其军蒲州降帝幸蒲津关王自柏壁轻骑谒行在金刚遂围绛州王还屯金刚引退武周攻李仲文于浩州不胜遣将黄子英护饷道骠骑大将军张德政袭斩之掳其众武周部将稍离金刚以粮道乏卒饥引去王追至雀鼠谷日中八战贼皆败斩级数万获辎重千乘金刚走介州官军迫之以余众二万出西门背城阵亘七里王令李世绩程金秦叔宝为北军翟长愻秦武通为南军既战小郄王以精骑突击破之金刚将轻骑去贼将尉迟敬德寻相张万岁降收其精兵遂复介州武周引骑五百弃并州北走突厥金刚收散卒将还拒众不为用亦以百骑奔突厥并州平河东地尽复未几金刚背突厥欲还上谷为其追骑斩之武周亦谋归马邑计露突厥杀之起兵六年而灭　　梁
梁
师都

唐书梁师都传师都夏州朔方人为郡豪姓仕隋鹰扬府郎将大业末罢归结徒起为盗杀郡丞唐世宗据郡称大丞相联兵突厥与隋将张世隆战败之因略定雕阴弘化延安自为梁国僭皇帝位祭天于城南坎地瘗玉得印以为瑞建元永隆始毕可汗遗以狼头纛号大度毗伽可汗解事天子遂导突厥兵居河南地拔盐川郡武德二年寇灵州长史杨则击走之又与突厥千骑营野猪岭延州总管段德操勒兵不战师都气懈遣兵进击战酣德操自以轻骑出其旁乘之师都大溃逐北二百里俘馘甚众未几以步骑五千入寇德操又尽屠其军降堡将张举刘旻师都惧遣尚书陆季览说处罗可汗曰隋□中国裂为四五势均力弱皆争附突厥今唐灭刘武周国益大兵方四出师都将朝夕亡然次亦及突厥愿可汗如魏孝文兵引而南师都请为乡道处罗纳之令莫贺咄设入五原泥步设与师都趋延州处罗自攻太原突利可汗与奚霫契丹靺羯繇幽州道合窦建德自口会晋绛已而处罗死兵不出又为德操所破六年其将贺遂索周以所部十二州降德操悉兵攻之拔东城师都保西城不敢出求救于突厥颉利颉利以劲兵万骑赴之先是稽胡大师刘仚成以众附师都因谗见杀其下疑惧乃多叛师都日益蹙遂往朝颉利教使南略故突厥盗边无宁岁遂窥渭桥后突厥政乱太宗以师都危乃谕以书使归不从诏夏州长史刘旻司马刘兰经略之获生口纵以为间君臣离挠出轻骑蹂其稼城中饥虚又天狗堕其城辛獠儿李正宝冯端皆其健将谋执师都降不果正宝挺身归贞观二年旻兰表可取状诏柴绍薛万均并力令旻以劲卒直据朔方东城颉利来援会大雪羊马死绍逆战破之进屯城下其从父弟洛仁斩师都降擢洛仁为右骁卫将军朔方郡公自起至灭十二年以其地为夏州始师都据郡时刘季真郭子和者亦俱起子和自有传　　永乐
郭
子和

唐书李子和传子和同州蒲城人本郭氏为隋左翊卫以罪徙榆林大业末郡饥子和与死士十八人执丞王才数以不恤下斩之开仓赈穷乏自号永乐王建元丑平号其父为太公以弟子政为尚书令子端子升为左右仆射有骑兵二千南连梁师都北事突厥纳弟为质始毕可汗册子和为平杨天子不敢当乃更署为屋利设武德元年献款授灵州总管金河郡公徙郕国公袭师都宁朔城克之又伺突厥虚实阴以章闻为虏逻骑所获处罗可汗怒囚子升于是子和危畏举部南徙诏内延州故城五年从平刘黑闼有功赐姓拜右武卫将军十一年为婺州刺史徙夷国公显庆初转黔州都督乞骸骨许之进金紫光禄大夫卒　　梁
萧
铣

唐书萧铣传铣后梁宣帝曾孙也祖岩开皇初叛隋降陈陈□文帝诛之铣少贫佣书事母孝炀帝以外戚擢为罗川令大业十三年岳州校尉董景珍雷世猛旅帅郑文秀许元彻万瓒徐德基郭华沔人张绣等谋反隋且推景珍为王景珍曰吾素微虽假名号众不厌罗川令故梁裔也宽仁大度有武皇遗风且吾闻帝王之兴必有符命隋冠带悉号起梁萧氏中兴象也今推之以应天顺人不亦可乎乃遣人告铣铣即报景珍书曰我先君昔事隋职贡无废乃贪我土宇灭我宗祊我是以痌心疾首思刷厥耻今天诱乃衷公等降心将大复梁绪侥福于先帝吾敢不纠厉土众以从公哉即募兵数千扬言迹盗将以应景珍会颍州贼沈柳生寇县铣出战不利谓其下曰岳阳豪桀将推我为主今天下叛隋吾能守节独完哉且吾先人国于此若徇其请复梁祚因以半纸檄召群盗谁敢不从众悦乃以十月称梁公旗帜服色悉用其旧柳生以众归铣用为车骑大将军不五日远近争附众数万乃趋巴陵景珍遣徐德基郭华率强姓数百迎谒而先见柳生柳生与其下谋曰梁公起我最先附勋第一今岳阳兵众而位多谁肯为我下不如杀德基质其入独挟梁主以进则吾谁先因杀德基诣中军白铣铣惊曰今欲拨乱遽自相屠我不能为若主矣步出军门柳生惧伏地请罪铣责宥之陈兵而进景珍曰德基倡义竭诚柳生擅杀之不诛无以为政且凶贼与共处必为乱铣因斩柳生于是筑坛城南柴上帝自称梁王有异鸟至建元为凤鸣义宁二年僭称皇帝署百官一用梁故事追谥从父琮为孝靖帝祖岩河间忠烈王父璇文宪王封景珍晋王雷世猛秦王郑文秀楚王许元彻燕王万瓒鲁王张绣齐王杨道生宋玉隋将张镇州王仁寿击铣不能克及隋亡乃与□长真等率岭南州县降于铣时林士弘据江南铣遣将苏胡儿拔豫章使杨道生取南郡张绣略定岭表西至三峡南交趾北距汉水皆附属胜兵四十万武德元年徙都江陵复园庙引岑文本为中书侍郎掌机密遣道生攻峡州刺史许绍击破之士死过半三年高祖诏夔州总管赵郡王孝恭讨之拔通开二州斩伪东平王阇提诸将擅兵横恣铣恐寖不制乃阳议休兵营农以黜其权大司马董景珍之弟为将军怨之谋作乱事泄被诛景珍方镇长沙铣下书赦之召还江陵景珍惧遣使诣孝恭举地降铣遣张绣攻景珍景珍曰前年醢彭越往年杀韩信独不见乎奈何相攻绣不答围之景珍溃而走麾下杀之铣进绣为尚书令绣恃功亦骄蹇铣又诛之铣性外宽内忌疾胜己者于是大臣旧将皆疑间多叛去铣不能禁由此愈弱四年诏孝恭与李靖率巴蜀兵顺流下庐江王瑗繇襄阳道黔州刺史田世康出辰州道会兵图铣伪将周法明以四州降即诏为黄州总管趋夏口道攻安州克之伪将雷长颍以鲁山降铣乃遣将文士弘拒孝恭战清江口孝恭大破之获斗舰千艘拔宜昌当阳枝江松滋伪江州将盖彦举以城降孝恭靖直逼其都初铣放兵止留宿卫数千人及仓卒追集江岭回远未及赴孝恭布长围守之数日破其水城取楼船数千交州总管丘和长史高士廉司马杜之松诣靖降铣度救不至谓其下曰天不祚梁乎待穷而下必害百姓今城未拔先出降可免乱诸人何患无君乃麾而令守陴者皆恸以太牢告于庙率官属缌衰布帻诣军门谢曰当死者铣尔百姓非罪也请无杀掠孝恭受之护送京师后数日救兵至且十余万知铣降乃送款铣至高祖让之对曰隋失其鹿英雄竞逐铣无天命故为陛下禽犹田横南面岂负汉哉帝怒其不屈诏斩都市年三十九自僭国至灭凡五年　　西秦
薛
举

唐书薛举传举兰州金城人容貌魁岸武敢善射殖产巨万好结纳边豪为长雄隋大业末任金城府校尉会岁凶陇西盗起金城令郝瑗将讨贼募兵数千檄举将始授甲大会置酒举与子仁杲及其党瑗于坐矫称捕反者即起兵囚郡县官发粟以赈贫乏自号西秦霸王建元秦兴以仁杲为齐公少子仁越为晋公它贼宗罗帅众下之以为义兴公更招附余盗剽马牧兵锋锐甚所徇皆下隋将皇甫绾兵万人屯枹罕举以精卒二千袭之遇于赤岸大风且澍逆举阵绾不击俄反风绾屯气色曀冥部伍错乱举介骑先众乘之绾阵大溃进枹罕岷山羌锺利俗以众二万降举大振进仁杲为齐王东道行军元帅罗□为义兴王副之仁越晋王河州刺史因徇下鄯廓二州不阕旬尽有陇西地众十三万十三年僭帝号于兰州以妻鞠为后仁杲为太子即其先墓置陵邑立庙城南陈兵数万展墓讫大飨使仁杲围秦州仁越趋剑口掠河池太守萧瑀拒郄之遣将常仲兴度河击李轨与轨将李赟战昌松仲兴败军没于轨仁杲克秦州举往都之仁杲寇扶风汧源贼唐弼拒不得进初弼立李弘芝为天子有众十万举遣使招弼弼杀弘芝从举仁杲间弼无备袭之尽夺其众弼以数百骑走军益张号二十万将窥京师会高祖入关遂留攻扶风秦王击破之斩首数千级逐北至陇还举畏王遂逾陇走问其下曰古有降天子乎伪黄门侍郎褚亮曰昔赵佗以南粤归汉蜀刘禅亦仕晋近世萧琮其家今存转祸为福尝有之卫尉卿郝瑗曰亮之言非也昔汉祖兵屡败蜀先主尝□其妻子夫战固有胜负岂可一不胜更为亡国计乎举亦悔其言乃曰聊试公等即厚赐瑗以为谋主瑗请连梁师都厚赂突厥合从东向举从之约突厥莫贺咄设犯京师会都水监宇文歆使突厥歆说止其兵故举谋塞武德元年丰州总管张长愻击罗举悉兵援之屯析□以游军掠岐豳秦王御之次高□度举粮少利速斗坚壁老其兵会王疾卧屯不出而举数挑战行军长史刘文静殷开山观兵于高□恃众不设备举兵掩其后遂大败死者十六大将慕客罗李安远刘弘基皆没王还京师举拔高□仁杲进逼宁州郝瑗谋曰今唐新破将卒禽俘人心摇矣可乘胜直趋长安举然之方行而病召巫占视言唐兵为崇举恶之未几死仁杲代立伪谥举武皇帝未葬而仁杲灭　　凉
李
轨

唐书李轨传轨字处则凉州姑臧人略知书有智辩家以财雄边好赒人急乡党称之隋大业中补鹰扬府司兵薛举乱金城轨与同郡曹珍关谨梁硕李赟安修仁等计曰举暴悍今其兵必来吏孱怯无足与计者欲相戮力据河右以观天下变庸能束手以妻子饵人哉众允其谋共举兵然莫适敢主曹珍曰我闻谶书李氏当王今轨贤非天启乎遂共降拜以听命修仁夜率诸胡入内苑城建旗大呼轨集众应之执虎贲郎将谢统师郡丞韦士政遂自称河西大凉王署官属准开皇故事初突厥曷娑那可汗弟达度阙设内属保会宁川至是称可汗降于轨谨等议尽杀隋官分其产轨曰诸公既见推当禀吾约今军以义兴意在救乱杀人取财是为贼何以求济乎乃以统师为太仆卿士政太府卿会薛举遣兵来侵轨遣将败之昌松斩首二千级悉掳其众轨纵还之李赟曰今力战而俘又纵以资敌不如尽坑之轨曰不然若天命归我当禽其主此皆我有也不者徒留何益遂遣之未几拔张掖炖煌西平枹罕悉有河西武德元年高祖方事薛举遣使凉州玺书慰结谓轨为从弟轨喜乃遣弟懋入朝帝拜懋大将军还之诏鸿胪少卿张俟德持节册拜轨凉王凉州总管给羽葆鼓吹一部会轨僭帝号建元安乐以其子伯玉为太子长史曹珍为尚书左仆射攻河州俟德至轨召其下议曰李氏有天下历运所属已宅京邑一姓不可竞王今欲去帝号东向受册可乎曹珍曰隋□英雄焱起号帝王者瓜分鼎峙唐自保关雍大凉奄河右业已为天子奈何受人官必欲以小事大请行萧□故事称梁帝而臣于周轨从之乃遣伪尚书左丞邓晓来朝奉书称从弟大凉皇帝帝怒曰轨谓朕为兄此不臣也囚晓不遣初轨以梁硕为谋主授吏部尚书硕有算略众惮之尝见故西域胡种族盛劝轨备之因与户部尚书安修仁交怨又轨子仲琰尝候硕硕不为起仲琰憾之乃相与谮硕轨不察赍鸩其家杀之繇是故人稍疑惧不为用有胡巫妄曰上帝将遣玉女从天来遂召兵筑台以候女多所糜损属荐饥人相食轨毁家赀赈之不能给议发仓粟曹珍亦劝之谢统师等故隋官内不附每引结群胡排其用事臣因是欲离沮其众乃廷诘珍曰百姓饿死皆弱不足事者壮勇士终不肯困且储廪以备不虞岂宜妄散惠孱小乎仆射苟附下非国计轨曰善乃闭粟下益怨多欲叛去会修仁兄兴贵本在长安自表诣凉州招轨帝曰轨据河西连吐谷浑突厥今兴兵讨击尚为难单使弄颊可下邪兴贵曰轨盛强诚然若晓以逆顺祸福宜听如凭固不受臣世凉州豪望多识其士民而修仁为轨信任典事枢者数十人若候隙图之无不济帝许之兴贵至凉州轨授以左右卫大将军因间访兴贵以自安策兴贵对曰凉州僻远财力雕耗虽胜兵十万而地不过千里无险固自守今唐家据京师略定中原攻必下战必胜盖天启也若举河西地奉图东归虽汉窦融未足吾比轨默不答久之曰昔吴王濞以江左兵犹称己为东帝我今举河右不得为西帝乎虽唐强大如我何君无为唐诱致我兴贵惧谢曰窃闻富贵不居故乡如衣锦夜行今合宗蒙任敢有它志兴贵知轨不可以说乃与修仁等潜引诸胡兵围其城轨以步骑千余出战先是薛举柱国奚道宜率羌兵奔轨轨许以刺史而不与道宜怨故共击轨轨败入城引兵登陴须外援兴贵传言曰唐使我来取轨不从者罪三族于是诸城不敢动轨叹曰人心去矣天亡我乎妻子上玉女台属酒为别修仁执送之斩于长安自起至亡凡三年诏兴贵为右武候大将军封梁国公赐帛万段修仁左武候大将军申国公并给田宅封六百户时邓晓闻轨败入贺帝帝曰而委质李轨以使来闻其亡不少戚乃蹈抃以悦我不尽心于轨能竭节于我乎遂废不齿　　鲁郡
徐
圆朗

唐书徐圆朗传圆朗者兖州人隋末为盗据本郡以兵徇琅邪以西北至东平尽有之胜兵二万附李密密败归窦建德山东平投兖州总管鲁郡公高祖遣葛国公盛彦师安辑河南抵任城会黑闼兵起圆朗执彦师应之自号鲁王黑闼以为大行台元帅兖郓陈杞伊洛曹戴等州豪桀皆杀吏应贼秦王已破黑闼遣兵屯济阴经略之圆朗惧河间人刘复礼说圆朗曰彭城有刘世彻才略不常有异相士大夫许其必王将军欲自用恐败不如迎世彻立之功无不济圆朗谓然乃迎之盛彦师以世彻若联叛祸且不解即谬说曰闻公迎刘世彻信乎公亡无日矣独不见翟让用李密哉圆朗信之世彻至夺其兵以为司马遣徇地所至皆下忌而杀之会淮安王神通李世绩合兵攻圆朗圆朗数败总管任遂围兖州降者争逾城圆朗穷弃城与下数骑夜亡为野人所杀　　梁沈
法兴

唐书沈法兴传法兴湖州武康人父恪陈广州刺史法兴隋大业末为吴兴郡守东阳贼楼世干略其郡炀帝诏与太仆丞元佑讨之义宁二年江都乱法兴自以世南土属姓数千家远近向服乃与佑将孙士汉陈果仁执佑名诛宇文化及三月发东阳行收兵趋江都下余杭比至乌程众六万毗陵通守路道德拒之法兴约连和因袭杀之据其城遂定江表十余州自署江南道总管闻越王侗立乃上书称大司马录尚书事天门公承制置百官以陈果仁为司徒孙士汉司空蒋元超尚书左仆射殷芊左丞徐令言右丞刘子翼选部侍郎李百药为掾后闻侗被废高祖武德二年称梁王建元为延康易隋官仪颇用陈氏故事法兴自意南方诸城可跂而平专事威戮下有细过即诛之由是将士解俄遣子伦救陈棱击李子通反为所败子通乘锋度江破京口使将蒋元超战庱亭大败死之法兴惧弃城与左右数百投吴郡贼闻人嗣安嗣安遣将叶孝辩迎之法兴中悔将杀孝辩趋会稽为所觉惧自沉于江起义宁至武德凡三年灭　　郑
王
世充

唐书王世充传世充字行满祖西域胡号支颓耨后徙新丰死其妻与霸城人王粲为庶妻颓耨子收从之冒粲姓仕隋历怀汴二州长史生世充豺声卷发忌刻深阻涉书传喜兵法通龟策推步以荫为左翊卫迁御府直长兵部员外郎从杨素北伐为幽州长史大业初为民部侍郎善占对习法敢舞文上下人或辨驳世充以口舌缘饰众知其非亦不能屈也出为江都赞治迁郡丞炀帝数南幸世充善伺帝颜色阿意顺旨性机巧饰台沼阴奏远方珍物以媚帝帝爱昵之拜江都通守兼知宫监事世充观隋政方乱而江左浮剽易动乃阴结豪杰有系狱者皆桡法贷减以树私恩杨元感反吴人朱燮晋陵人管崇起江南应之兵十余万隋将吐万绪鱼俱罗讨之不克世充以偏将募江都万人频击破之每捷必归功于下掳获尽推与士卒故人争为效由是功最多大业十年齐贼孟让转寇诸郡至盱眙世允拒之保都梁山列五壁不战羸兵以示弱让笑曰世充文法吏安知兵吾今生缚之鼓行下江都矣时百姓皆入保野无所掠让众喂又苦五壁闭道不得南即分兵围之世充数战阳不利走壁让益骄数日稍分其下南略裁留兵足围壁世充知贼懈夜夷撤幕为方阵外向毁垣旦而出奋击大破之让以数十骑去斩首万级掳十余万人炀帝以世充有将帅略复委捕诸盗所向辄定会突厥围帝雁门世充悉发江都兵赴难诈为可喜事以邀声誉在军蓬首垢面日夜悲泣不释甲卧必席□帝以为忠愈属信之厌次贼格谦兵十余万屯豆子太仆卿杨义臣杀谦世充讨其余党夷之进击贼卢明月于南阳俘系数万还帝自持酒为劳世充启帝江淮良家女愿备后廷无由进帝喜令阅端丽者以库赀为聘费不可校署计簿云敕别用有司不敢闻具舟送东都宫会道路剽夺使者苦之或沉舟亡去世充屏不奏李密逼东都诏世充为将军以兵屯洛口大小百余战无大胜负诏即拜右翊卫将军趣破贼十四年世充引军与密战洛南有气若城压其营世充大败众几尽走保河阳自系狱请罪于越王侗侗以书慰勉赐金帛安之召还洛裒亡散得万人屯含嘉城畏缩不敢出会江都弒逆群臣奉侗为帝以世充为吏部尚书封郑国公宇文化及拥兵北还侗听内史令元文都卢楚等谋以重官李密使讨贼若化及破而密兵亦疲兼其弊可得志乃遣使以太尉尚书令即军中拜密趣兵北讨密称臣奉制引兵从化及黎阳战胜来告众大悦世充独谓其下曰文都等刀笔才必为密禽且我军与贼战多杀其父子兄弟一旦为之下吾属无类矣以此言激众文都等闻大惧侗欲以文都为御史大夫世充不许曰尝与公等约左右仆射尚书令御史大夫留待勋旧今各欲得则流竞开矣何以共守文都憾焉潜与楚谋因世充入殿伏甲杀之纳言段达庸怯畏不果驰告世充世充夜以兵袭含嘉门围宫城右武卫大将军皇甫无逸等遣将费曜田阇拒战太阳门曜败世充入之无逸以单骑遁收楚杀之时紫微宫尚闭世充扣门绐侗曰元文都等欲执陛下降李密臣不反诛反者耳段达执文都送世充杀之世充悉遣腹心代卫士然后入谢曰文都楚无状规相屠戮臣急为此非敢它侗与之盟进拜尚书左仆射总督内外诸军事乃去含嘉城居尚书省专宰朝政以其兄世恽为内史令居禁中子弟皆将兵分官吏为十头以主军政未几李密破化及还屯金墉劲兵良马多死世充欲击之恐士心未一乃谋以鬼动众令德阳门卫张永通言梦人谓己曰我周公能以兵助讨密世充白侗立祠洛旁使巫宣言周公令急击密有大功不然兵且疫世充下皆楚人信妖遂请战乃简精卒二万骑二千跨洛水为三桥以度兵密军偃师北山新破敌有轻世充心不设壁垒世充夜遣二百骑蔽山伏因秣马蓐食迟明薄之密阵未成伏兵上北原乘高驰下压其营纵焚庐落密众大溃降其将张童仁陈智略进拔偃师初密得世充兄世伟及子元应于化及军囚之至是皆归世充兵次洛口密长史邴元真司马郑干象以城降悉收美人宝货而还密以数十骑跳奔于是世充自为太尉尚书令加黄门印缘綟绶以尚书省为府置官属乃设三榜于府外其一求文学堪济世务者其一武干绝众推锋陷阵者其一能治□抑不申者由是上书陈事日数百皆慰劳省接虽吏卒必饰辞诱纳而世充素诡妄不能雠其语士大夫遂贰初杀文都欲诡众取信乃请事侗母刘太后为假子至是加号圣感太后散骑常侍崔德本曰此王莽文母何异乎后食侗前得呕疾疑见毒遂不复朝以将张绩董浚卫宫城武德二年矫侗诏假黄钺相国总百揆封郑王授九锡冕十有二旒建天子旌旗金根车驾六马备五时副车旄头云舞八佾设宫县出入警跸术士桓法嗣自言能决谶乃上孔子闭房记画男子持一干驱羊状因说世充曰隋杨姓也于文干一为王王处羊后大王代隋之符又陈庄周人间世德充符二篇曰上下篇与大王名协明受符命德被人间为天子也世充喜曰天命也拜受之以法嗣为谏议大夫又罗取飞鸟书符命于帛系鸟颈纵之有弹捕得鸟而献者亦拜官讽百官劝进时纳言苏威老就第世充以威隋大臣有素望每表必署威名使段达等胁侗曰天命不常今郑王功德甚盛请揖让用尧舜故事侗怒曰天下者高祖天下若隋德未究此言不可发必天命遂改尚何禅公非先帝旧臣乎朕何赖达等流涕世充又诈曰天下未定须镇以长君待天下安则复子明辟四月矫侗策禅位幽侗于含凉殿犹三让遣诸将以兵清宫世充袭戎服法驾导鼓吹入宫每历一门从者必呼至东上阁更衮冕即正殿僭位建元开明国号郑乃封兄世衡为秦王世伟楚王世恽齐王诸族属以次封拜以子元应为皇太子元恕为汉王世充每听朝决政诲喻言语谆复百绪以示勤笃百司奏事者听受为疲出则轻骑无警跸游历衢肆行者但止立徐谓百姓曰故时天子居九重在下之情无由察世充非贪位者本救时耳正若一州刺史事皆亲览当与士人共议之恐门卫有禁无以尽通令止顺天门外置座听事又诏西朝堂听□诉东朝堂延谏者由是章牍填委观省不暇后亦不能复出五月裴仁基与其子行俨及宇文儒童崔德本等谋世充复立侗不克夷三族六月鸩杀侗以绝众望世充率众东徇地至滑以兵临黎阳时黎阳为窦建德守故建德亦破世充殷州以报其役三年下书大赦筑练兵台于伊阙守将罗士信豆卢达稍稍归国世充顾下多背己乃峻诛暴禁以威之户一人逃家无少长皆坐父子兄弟夫妇许相告免令伍伍相保一家叛举伍诛樵牧出入皆为限公私不聊生遣台省官督十二郡营田行者自谓仙去以宫城为大狱意所猜恶必收系其人内家属宫中或命将亦质其孥乃遣既而囚质且万口食不足饿死者日数十七月高祖诏秦王率兵攻之至新安屯保多下败世充于慈涧城八月王陈兵青城宫世充悉精兵来拒隔涧言曰隋失其国天下分崩长安洛阳各有分地吾常自守不敢西顾熊谷二州在度内不取敦邻好也今王远涉吾地越三崤馈粮千里勤师远出将何求王曰四海之人皆承唐正朔独公迷不复东都士民来请师陛下重违我是以来公若降富贵可保必拒我勉之无多言世充约割地不许颍州总管田瓒请举山南二十五郡归九月王君廓进拔轘辕徇地至管城河南州县以次降定始窦建德与世充隙至是建德遣使结好并陈赴援意世充遣兄子琬内史令长孙安世报且乞师四年二月青城宫守将以宫降王进保之世充引兵出方诸门临谷水以战王阵北邙令屈突通步士五千逾水击之兵接王以骑决战世充排兵殊死斗自辰及午乃溃俘斩八千人王傅城堑而守之世充粮且尽人相食至以水汨泥去砾取浮土糅米屑为饼民病肿股弱相藉倚道上其尚书郎卢君业郭子高等皆饿死御史大夫郑颋丐为浮屠世充恶其言杀之然气竭但婴城须建德之救五月王禽建德并获王琬长孙安世俘示东都城下且遣安世入言败状世充惶惑将突围出保襄汉谋于诸将皆不答遂率将吏降军门王受之以属吏陈兵入城发府库将士其黄门侍郎薛德音以移檄嫚逆崔弘丹造弩多伤士前诛之又收段达杨汪孟孝义单雄信杨公卿郭士衡郭什柱董浚张童仁朱粲王德仁等斩洛渚上以世充归长安高祖数其罪世充曰计臣罪不容诛但秦王许臣以不死乃赦为庶人与其族徙于蜀将行为羽林将军独孤修德所杀初修德父机尝仕越王侗世充既篡谋归唐为所屠者也高祖免修德官子元应兄世伟在道谋反伏诛世充篡凡三年灭　　汉东
刘
黑闼

唐书刘黑闼传黑闼贝州漳南人嗜酒喜蒲博不治产亡赖父兄患苦之与窦建德少相友建德每资其费黑闼所得辄尽建德亦弗之计隋末亡命从郝孝德为盗后事李密为裨将密败王世充掳之以其武健补马军总管镇新乡时李世绩陷于窦建德建德使攻新乡掳黑闼献之建德用为将封汉东郡公黑闼与诸盗游素强武多徂诈建德有所经略常委以斥候阴入敌中觇虚实每乘隙奋奇兵出不意多所摧克军中号为神勇武德四年建德败还匿漳南杜门不出会高祖召建德故将范愿董康买曹湛高雅贤将用之愿等疑畏谋曰王世充举洛阳降骁将杨公卿单雄信之徒皆夷灭今召吾等若西入关必无全且夏王于唐固有德往禽淮安王同安公主皆厚遣还之今唐得夏王即加害我不以余生为王复雠无以见天下义士于是谋反卜所主刘氏吉共往见故将刘雅告之雅不从众怒杀雅去范愿曰汉东公黑闼果敢多奇略宽仁容众恩结士卒吾尝闻刘氏当王今欲收夏王□众集大事非其人莫可乃之漳南谒黑闼以告黑闼喜椎牛飨士得兵百余人袭漳南县破之贝州刺史戴元祥魏州刺史权威合埶讨击元祥等皆败死收其器械有众千人建德故时左右稍归之兵寖盛乃设坛漳南祭建德告以举兵意自称大将军陷历亭杀守将王行敏饶阳贼崔元逊攻陷深州杀刺史裴晞应之兖州贼徐圆朗亦相连和遂取瀛州攻定州残之乃移檄赵魏建德将吏往往杀令尉附贼北连高开道势雄张进至宗城众数万黎州总管李世绩战败走洺州黑闼追之步卒五千皆覆世绩挺身免乃以王琮为中书令刘斌为中书侍郎遣使北结突厥颉利颉利遣俟斤宋邪那率骑从之军大振不半年尽有建德故地高祖诏秦王及齐王元吉讨之五年黑闼陷相州号汉东王建元天造以范愿为左仆射董康买兵部尚书高雅贤为左领军王小胡为右领军召建德僚属悉复用之都洺州秦王率兵次汲数困贼进下相州棣州人复杀刺史叛归黑闼二月秦王破之于列人取洺水使总管罗士信守之黑闼攻陷洺水士信死王阻水为连营分奇兵绝其馈路黑闼数挑战坚壁不为动三月贼粮尽王度必决战豫壅洺水上流敕吏曰须贼度亟决之黑闼果率骑二万绝水阵与王师大战众渍水至贼众不得还斩首万余级溺死数千黑闼与范愿等以残骑奔突厥山东平秦王还黑闼藉突厥兵复入寇攻定州旧将曹该董康买先逃鲜虞聚兵应之帝以淮阳王道元为河北总管与原国公史万宝讨贼战下博败绩道元死于阵万宝轻骑逸繇是河北复叛归贼黑闼仍都洺州九月略瀛州杀刺史诏齐王元吉击之不进又诏皇太子督兵并力频战皆捷十二月皇太子齐王悉兵战馆黑闼大败引军走蹑北至毛州黑闼整众背永济渠阵纵骑搏之贼赴水死者数千黑闼遁去骑将刘弘基追蹙贼不得休明年正月驰至饶阳骑能属者纔百余困且馁黑闼所署总管崔元逊迎拜延之入黑闼不许元逊固请且泣乃进城下元逊馈之方饭车骑诸葛德威勒兵前黑闼骂曰狗辈负我遂执诣皇太子所斩之德威举郡降山东遂定余党及突厥兵间道亡定州总管双士洛邀战破平之初秦王建天策府其弧矢制倍于常逐黑闼也为突厥所窘自以大箭射却之突厥得箭传观以为神后余大弓一长矢五藏之武库世宝之每郊丘重礼必陈于仪物之首以识武功云
　僭号部汇考二十二
　　五代僭号一
　　吴
杨行密　杨渥
　杨隆演　杨溥

五代史吴世家杨行密字化源庐州合肥人也为人长大有力能手举百斤唐干符中江淮群盗起行密以为盗见获刺史郑棨奇其状貌释缚纵之后应募为州兵戍朔方迁队长岁满戍还而军吏恶之复使出戍行密将行过军吏舍军吏阳为好言问行密行何所欲行密奋然曰惟少公头尔即斩其首之而出因起兵为乱自号八营都知兵马使刺史郎幼复弃城走行密遂据庐州中和三年唐即拜行密庐州刺史淮南节度使高骈为毕师铎所攻骈表行密行军司马行密率兵数千赴之行至天长师铎已囚骈召宣州秦彦入扬州行密不得入屯于蜀冈师铎率众数万出击行密行密阳败弃营走师铎兵饥乘胜争入营收军实行密反兵击之师铎大败单骑走入城遂杀高骈行密闻骈死缟军向城哭三日攻其西门产及师铎奔于东塘行密遂入扬州是时城中仓廪空虚饥民相杀而食其夫妇父子自相牵就屠卖之屠者刲剔如羊豕行密不能守欲走而蔡州秦宗权遣其弟宗衡掠地淮南彦及师铎还自东塘与宗衡合行密闭城不敢出已而宗衡为偏将孙儒所杀儒攻高邮破之行密益惧其客袁袭曰吾以新集之众守空城而诸将多骈旧人非有厚恩素信力制而心服之也今儒兵方盛所攻必克此诸将持两端因强弱择向背之时也海陵镇使高霸骈之旧将必不为吾用行密乃以军令召霸霸率其兵入广陵行密欲使霸守天长袭曰吾以疑霸而召之其可复用乎且吾能胜儒无所用霸不幸不胜天长岂吾有哉不如杀之以并其众行密因犒军擒霸族之得其兵数千已而孙儒杀秦彦毕师铎并其兵以攻行密行密欲走海陵袭曰海陵难守而庐州吾旧治也城廪完实可为后图行密乃走庐州久之未知所向问袭曰吾欲卷甲倍道西取洪州可乎袭曰锺传新得江西势未可图而秦彦之入广陵也召池州刺史赵锽委以宣州今彦且死锽失所恃而守宣州非其本志且其为人非公敌此可取也行密乃引兵攻锽战于曷山大败之进围宣州锽弃城走追及杀之行密遂入宣州龙纪元年唐拜行密宣州观察使行密遣田頵安仁义李神福等攻浙西取苏常润州二年取滁和州景福元年取楚州孙儒自逐行密入广陵久之亦不能守乃焚其城杀民老疾以饷军驱其众渡江号五十万以攻行密诸将田頵刘威等遇之辄败行密欲走铜宫其客戴友规曰儒来气锐而兵多盖其锋不可当而可以挫其众不可敌而可久以敝之若避而走是就擒也刘威亦曰背城坚栅可以不战疲之行密以为然久之儒兵饥乃大疫行密悉兵击之儒败被擒将死仰顾见威曰闻公为此策以败我使我有将如公者其可败邪行密收儒余兵数千以皂衣蒙甲号黑云都常以为亲军是岁复入扬州唐拜行密淮南节度使干宁二年加检校太傅同中书门下平章事行密以田頵守宣州安仁义守润州升州刺史冯弘铎来附分遣頵等攻掠自淮以南江以东诸州皆下之进攻苏州擒其刺史成及四年兖州朱瑾奔于行密初瑾为梁所攻求救于晋晋遣李承嗣将劲敌数千助瑾瑾败因与俱奔行密行密兵皆江淮人淮人轻弱得瑾劲骑而兵益振是岁梁太祖遣葛从周庞师古攻行密寿州行密击败梁兵清口杀师古而从周收兵走追至□河又大败之五年钱镠攻苏州及周本战于白方湖本败苏州复入于越天复元年遣李神福攻越战临安大败之擒其将顾全武以归二年冯弘铎叛袭宣州及田頵战于曷山弘铎败将入于海行密自至东塘邀之使人谓弘铎曰胜败用兵常事也一战之衄何苦自弃于海岛吾府虽小犹足容君弘铎感泣行密从十余骑驰入其军以弘铎归为节度副使以李神福代弘铎为升州刺史是岁唐昭宗在岐遣江淮宣谕使李俨拜行密东面诸道行营都统检校太师中书令封吴王三年以李神福为鄂岳招讨使以攻杜洪荆南成汭救洪神福败之于君山梁兵攻青州王师范来求救遣王茂章救之大败梁兵杀朱友宁友宁梁太祖子也太祖大怒自将以击茂章兵号二十万复为茂章所败田頵叛袭升州执李神福妻子归于宣州行密召神福以讨頵頵遣其将王坛逆之又遗神福书以其妻子招之神福曰吾以一卒从吴王起事今为大将忍背德而顾妻子乎立斩其使以自绝军士闻之皆感奋行至吉阳矶頵执神福子承鼎以招之神福叱左右射之遂败坛兵于吉阳行密别遣台蒙击頵頵败死初頵及安仁义朱延寿等皆从行密起微贱及江淮甫定思渐休息而三人者皆猛悍难制颇欲除之未有以发天复二年钱镠为其将许再思等叛而围之再思召頵攻镠杭州垂克而行密纳镠赂命頵解兵頵恨之頵尝计事广陵行密诸将多就頵求赂而狱吏亦有所求頵怒曰吏欲我下狱耶归而遂谋反仁义闻之亦反焚东塘以袭常州常州刺史李遇出战望见仁义大骂之仁义止其军曰李遇乃敢辱我如此其必有伏兵遂引军却而伏兵果发追至夹冈仁义植帜解甲而食遇兵不敢追仁义复入润州行密遣王茂章李德诚米志诚等围之吴之军中推朱瑾善槊志诚善射皆为第一而仁义常以射自负曰志诚之弓十不当瑾槊之一瑾槊之十不当仁义弓之一每与茂章等战必命中而后发以此吴军畏之不敢近行密亦欲招降之仁义犹豫未决茂章乘其怠穴地道而入执仁义斩于广陵延寿者行密夫人朱氏之弟也頵及仁义之将叛也行密疑之乃阳为目疾每接延寿使者必错乱其所见以示之尝行故触柱而仆朱夫人扶之良久乃苏泣曰吾业成而丧其目是天废我也吾儿子皆不足以任事得延寿付之吾无恨矣夫人喜急召延寿延寿至密迎之寝门刺杀之出朱夫人以嫁之天佑二年遣刘存攻鄂州焚其城城中之兵突围而出诸将请急击之存曰击之复入则城愈固听其去城可取也是日城破执杜洪斩于广陵九月梁兵攻破襄州赵匡凝奔于行密十一月行密卒年五十四谥曰武忠子渥立溥僭号追尊行密为太祖武皇帝陵曰兴陵渥字承天行密长子也行密病出渥为宣州观察使右衙指挥使徐温私谓渥曰今王有疾而出嫡嗣必有奸臣之谋若他日召子非温使者慎无应命渥涕泣谢温而去行密病甚命判官周隐作符召渥隐虑渥幼弱不任事劝行密用旧将有威望者代主军政乃荐大将刘威行密未许温与严可求入问疾行密以隐议告之温等大惊遽诣隐所计事隐未出而温见隐作召符犹在案上急取遣之渥见温使者乃行行密卒渥嗣立召周隐骂曰汝欲卖吾国者复何面目见杨氏乎遂杀之以王茂章为宣州观察使渥之入也多辇宣州库物以归广陵茂章惜而不与渥怒命李简以兵五千围之茂章奔于钱塘天佑三年二月刘存取岳州四月江西锺传卒其子匡时代立传养子延规怨不得立以兵攻匡时渥遣秦裴率兵攻之九月克洪州执匡时及其司马陈象以归斩象于市赦匡时以秦裴为江西制置使梁太祖代唐改元开平渥仍称天佑鄂州刘存岳州陈知新以舟师伐楚败于浏阳楚人执存及知新以归楚王马殷素闻其名皆欲活之存等大骂殷曰昔岁宣城脱吾刃下今日之败乃天亡我我肯事汝以求活耶我岂负杨氏者殷知不可屈乃杀之岳州复入于楚初渥之入广陵也留帐下兵三千于宣州以其腹心陈璠范遇将之既入立恶徐温典牙兵召璠等为东院马军以自卫而温与左衙都指挥使张颢皆行密时旧将又有立渥之功共恶璠等侵其权四年正月渥视事璠等侍侧温颢拥牙兵入拽璠等下斩之渥不能止由是失政而心愤未能发温等益不自安五年五月温颢共遣盗入寝中杀渥渥说群盗能反杀温等者皆为刺史群盗皆诺惟纪祥不从执渥缢杀之时年二十三谥曰景弟隆演立漙僭号追尊渥为烈宗景皇帝陵曰绍陵隆演字鸿源行密第二子也初名瀛又名渭初温颢之□渥也约分其地以臣于梁及渥死颢欲背约自立温患之问其客严可求可求曰颢虽刚愎而暗于成事此易为也明日颢列剑戟府中召诸将议事自大将朱瑾而下皆去卫从然后入颢问诸将谁当立者诸将莫敢对颢三问可求前密启曰方今四境多虞非公主之不可然恐为之太速且今外有刘威陶雅李简李遇皆先王一等人也公虽自立未知此辈能降心以事公否不若辅立幼主渐以岁时待其归心然后可也颢不能对可求因趋出书一教内袖中率诸将入贺诸将莫知所为及出教宣之乃渥母史氏教言杨氏创业艰难而嗣王不幸隆演以次当立告诸将以无负杨氏而善事之辞旨激切闻者感动颢气色皆沮卒无能为隆演乃得立颢由此与温有隙讽隆演出温润州可求谓温曰今舍衙兵而出外郡祸行至矣温患之可求因说颢曰公与徐温同受顾托议者谓公夺其衙兵是将杀之于外信乎颢曰事已行矣安可止乎可求曰甚易也明日从颢与诸将造温可求阳责温曰古人不忘一饭之恩况公杨氏三世之将今幼嗣新立多事之时乃求居外以苟安乎温亦阳谢曰公等见留不愿去也由是不行行军副使李承嗣与张颢善觉可求有附温意讽颢使客夜刺杀之客刺可求不能中明日可求诣温谋先杀颢阴遣锺章选壮士三十人就衙堂斩颢因以□渥之罪归之温由是专政隆演备位而已六月抚州危全讽叛攻洪州袁州彭彦章吉州彭玕信州危仔倡皆起兵叛隆演召严可求问谁可用者可求荐周本时本方攻苏州败归□不肯出可求强起之本曰苏州之败非怯也乃上将权轻而下多专命尔若必见任愿无用偏裨乃请兵七千战于象牙潭败之执全讽彦章而玕奔于楚仔倡奔于钱塘全讽至广陵诸将议曰昔先王攻赵锽全讽屡饷给吴军乃释不杀初全讽欲举兵也钱镠送王茂章于梁道过全讽谓曰闻公欲大举愿见公兵以知济否全讽陈兵与茂章登城望之茂章曰我素事吴吴兵三等如公此众可当其下将尔非得益兵十万不可而全讽卒以此败八年徐温领升州刺史治舟师于金陵宣州李遇自行密时为大将勋位已高愤温用事尝曰徐温何人吾犹未识而骤至于此温闻之怒遣柴再用以兵送王坛代遇且召之遇疑不受命再用围之隆演使客将何荛谕遇使自归荛因说曰公若欲反可杀荛以示众若本无心何不随荛以出遇自以无反心乃随荛出温讽再用伺其出杀之并族其家九年温率将吏进隆演位太师中书令吴王温为行军司马镇海军节度使同中书门下平章事陈章攻楚取岳州执其刺史苑玫十年越人攻常州徐温败之于无锡梁遣王茂章攻寿春温败之于霍丘十二年封徐温齐国公两浙都招讨使始镇润州留其子知训为行军副使秉政而大事温遥决之冬浚杨林江水中出火可以燃十三年宿卫将李球马谦挟隆演登楼取库兵以诛知训阵于门桥知训与战频却朱瑾适自外来以一骑前视其阵曰此不足为也因返顾一麾外兵争进遂斩球谦而乱兵皆溃十四年徐温徙治金陵十五年遣王祺会洪袁信三州兵攻虔韶久之不克祺病以刘信代之夏四月副都统朱瑾杀徐知训瑾自杀润州徐知诰闻乱率兵入杀唐宣谕使李俨以止乱遂秉政徐氏之专政也隆演幼懦不能自持而知训尤凌侮之尝饮酒楼上命优人高贵卿侍酒知训为参军隆演鹑衣髽髻为苍鹘知训尝使酒骂坐语侵隆演隆演愧耻涕泣而知训愈辱之左右扶隆演起去知训杀吏一人乃止吴人皆仄目知训又与朱瑾有隙瑾已杀知训其首驰府中示隆演曰今日为吴除患矣隆演曰此事非吾敢知遽起入内瑾忿然以首击柱提剑而出府门已阖逾垣折其足遂自刎死米志诚闻瑾杀知训被甲率其家兵至天兴门问瑾所在闻瑾死乃还徐温疑志诚助瑾遣使杀之严可求惧事不克使人伪从湖南境上来告军捷召诸将入贺擒志诚斩之刘信克虔州执谭全播以归十六年春二月温率将吏请隆演即天子位不许夏四月温奉玉册宝绶尊隆演即吴王位建宗庙社稷设百官如天子之制改天佑十六年为武义元年大赦境内追尊行密孝武王庙号太祖渥景王庙号烈祖拜温大丞相都督中外诸军事封东海郡王以徐知诰为左仆射参知政事严可求为门下侍郎骆知祥为中书侍郎殷文圭沈颜为翰林学士卢择为吏部尚书李宗陈璋为左右雄武统军柴再用钱镖为左右龙武统军王令谋为内枢密使江西刘信征南大将军鄂州李简镇西大将军抚州李德诚平南大将军庐州张崇安西大将军海州王绾镇东大将军文武以次进位封宗室皆郡公温之徙镇金陵也以其养子知诰守润州严可求尝谓温曰二郎君非徐氏子而推贤下士人望颇归若不去之恐为后患温不能用其言及知诰秉政其语泄知诰出可求于楚州可求惧诣金陵见温谋曰唐亡于今十二年而吴犹不敢改天佑可谓不负唐矣然吴所以征伐四方而建基业者常以复兴为辞今闻河上之战梁兵屡绌若李氏复兴其能屈节乎宜于此时先建国以自立温深然之因留可求不遣方谋迫隆演僭号二年五月隆演卒隆演少年嗣位权在徐氏及建国称制非其意常怏怏酣饮稀复进食遂至疾卒年二十四谥曰宣弟溥立溥僭号追尊为高祖宣皇帝陵曰肃陵溥行密第四子也隆演建国封丹阳郡公隆演卒弟庐江公蒙次当立而徐氏秉政不欲长君乃立溥七月改升州大都督府为金陵府拜徐温金陵尹明年二月改元顺义赦境内冬十一月祀天于南郊御天兴楼大赦拜徐温太师严可求右仆财三年唐庄宗灭梁遣司农卿卢苹使于唐严可求密条数事授之以行苹见洛阳庄宗问之苹次第以对皆如所授四年溥至白沙阅舟师徐温来见以白沙为迎銮镇五年唐遣议谏大夫薛昭文使福州假道江西刘信出劳之谓曰亚次闻有信否昭文曰天子新有河南未熟公名也信曰汉有韩信吴有刘信君还其语亚次当来较射于淮上也乃酌大□望牙旗鎞首百步谓昭文曰一发而中愿以此□为寿否则亦以自罚言讫而箭已穿矣六年追爵大丞相徐温四代祖考立庙于金陵左仆射徐知诰为侍中右仆射严可求同平章事是岁庄宗崩五月丁卯诏为同光主辍朝七日七年大丞相徐温率吴文武上表劝溥即皇帝位溥未许而温病十月温卒十一月庚戌溥御文明殿即皇帝位改元曰干贞大赦境内追尊行密武皇帝渥景皇帝隆演宣皇帝以徐知诰为太尉兼侍中拜温子知询辅国大将军金陵尹治温旧镇诸子皆封王二年正月封东海为广德王江渎广源王淮渎长源王马当上水府宁江王采石中水府定江王金山下水府镇江王六月荆南高季兴来附封季兴秦王九月季兴败楚师于白田获其将吏三十四人来献三年十一月金陵尹徐知询来朝知诰诬其有反状留之不遣以为左统军斩其客将周廷望以徐知谔为金陵尹溥加尊号圣睿文明孝皇帝大赦境内改元大和以徐知诰为中书令二年册其子江都王琏为太子三年以徐知诰为金陵尹以其子景通为司徒及左仆射王令谋右仆射宋齐丘皆平章事四年封知诰东海王五年建都于金陵六年闰正月金陵火罢建都废临川王蒙为历阳公知诰遣亲信王宏以兵守之拜王令谋司徒宋齐丘司空知诰召景通还金陵为镇海军节度副使以其子景迁为太保平章事与令谋等执政七年九月溥加尊号曰睿圣文明光孝应天弘道广德皇帝大赦改元天祚知诰进位太师天下兵马大元帅封齐王二年景迁病以次子景遂为门下侍郎参政事三年知诰建齐国立宗庙社稷置左右丞相已下以金陵为西都广陵为东都冬十月溥遣江夏王璘奉册禅位于齐王十二月溥卒于丹阳年三十八谥曰睿升元六年李□迁其子孙于海陵号永宁宫严兵守之绝不通人久而男女自为匹偶吴人多哀怜之显德三年世宗征淮南下诏抚安杨氏子孙而李景闻之遣人尽杀其族周先锋都部署刘重进得其玉砚马脑碗翡翠瓶以献杨氏遂绝
注
据吴录运历图九国志皆云行密以唐景福元　年再入扬州至晋天福二年为李□所篡实四十　六年而旧唐书旧五代史皆云大顺二年入扬州　至被篡四十七年吴录徐铉等撰运历图龚颖撰　二人皆江南故臣所记宜得实而唐末丧乱中朝　文字多差失故今以铉颖所记为定　　南唐
徐温　李□
李景　李煜

五代史吴世家徐温字敦美海州胊山人也少以贩盐为盗行密起合淝以隶帐下行密所与起事刘威雅之徒号三十六英雄独温未尝有战功及行密欲杀朱延寿等温用其客严可求谋教行密阳为目疾事成以功迁右卫指挥使始预谋议及行密病平生旧将皆以战守在外而温居帐下遂预立渥之功及杀渥又与张颢有隙使锺章杀之章许诺选壮士三十人椎牛享之刺血为盟温犹疑章不果夜半使人探其意阳谓曰温有老母惧事不成不如且止章曰言已出口宁可已乎温乃安明日锺章杀颢温因尽杀纪祥等归杀渥之罪于颢以其事入白渥母史氏史氏悸而泣曰吾儿年幼祸乱若此得保百口归合淝公之惠也隆演立温遂专政迁升州刺史治舟师于金陵大将李遇怒温用事出嫚言温使柴再用族遇于宣州行密旧将人人皆自疑温因伪下之恭谨如见行密诸将乃安八年温迁行军司马润州刺史镇海军节度使同平章事十年遣招讨使李涛攻越战于临安裨将曹筠奔于越涛败被执温间遣人语筠曰吾用汝为将汝军有求吾不能给是吾过也赦筠妻子不诛厚遇之秋越人攻毗陵温镇于无锡筠感温前言临阵奔归遂败越兵十二年封温齐国公兼两浙招讨使始就镇润州以升润宣常池黄六州为齐国温城升州建大都督府十四年徙治之以其子知训辅隆演于广陵而大事温遥决之知训为朱瑾所杀温养子知诰自润州先入遂得政温虽奸诈多疑而善用将吏江西刘信围虔州久不克使人说谭全播出降遣使报温温怒曰信以十倍之众攻一城不下而反用说客降之何以威敌国笞其使者而遣之曰吾以笞信也因命济师遂破全播人有诬信逗遛阴□全播言信将反者信闻之因自献捷至金陵见温温与信博信敛骰子厉声祝曰刘信欲背吴骰为恶彩苟无二心当成浑花温遽止之一掷六子皆赤温□自以□酒饮信然终疑之及唐师伐王衍温急召信至广陵以为左统军托以内备遂夺其地温客尢见信者如骆知祥严可求可求善筹画知祥长于财利温尝以军事问可求国用问知祥吴人谓之严骆温亦自喜为智诈以得吴人之心初随行密破赵锽诸将皆争取金帛温独收余囷作粥以食饿者十六年温请隆演即皇帝位不许复请即吴王位乃许遂建国改元拜温大丞相都督中外诸军事封东海郡王隆演卒温越次立其弟溥顺义十年温又请溥即皇帝位溥未许而温病卒年六十六追封齐王谥曰忠武李□僭号号温为义祖五代史南唐世家李□字正伦徐州人也世本微贱父荣遇唐末之乱不知其所终□少孤流寓濠泗间杨行密攻濠州得之奇其状貌养以为子而杨氏诸子不能容行密以乞徐温乃冒姓徐氏名知诰及壮身长七尺广颡隆准为人温厚有谋为吴楼船军使以舟兵屯金陵柴再用攻宣州用其兵杀李遇升以功拜□州刺史时江淮初定州县吏多武夫务赋敛为战守□独好学接礼儒者能自励为勤俭以宽仁为政民稍誉之徐温镇润州以升池等六州为属温闻□理升州有善政往视之见其府库充实城壁修整乃徙治之而迁□润州刺史□初不欲往屡求宣州温不与既而徐知训为朱瑾所杀温居金陵未及闻□居润州近广陵得先闻即日以州兵渡江定乱遂得政□事徐温甚孝谨温尝骂其诸子不如□诸子颇不能容而知训尤甚尝召□饮酒伏剑士欲害之行酒吏刁彦能觉之酒至□以手爪搯之□悟起走乃免后□自润州入觐知训与饮于山光寺又欲害之徐知谏以其谋告□□起遁去知训以剑授刁彦能使追杀之及于中涂而还绐以不及由是得免后□贵以彦能为抚州节度使知训之用事也尝凌弱杨氏而骄侮诸将遂以见杀及□秉政欲收人心乃宽刑法推恩信起延宾亭以待四方之士引宋齐丘骆知祥王令谋等为谋客士有羁旅于吴者皆齿用之尝阴使人察视民间有婚丧匮乏者往往赒给之盛暑未尝张盖操扇左右进盖必却之曰士众尚多暴露我何用此以故温虽遥秉大政而吴人颇已归□武义元年拜左仆射参知政事温行军司马徐玠数劝温以己子代□温遣子知询入广陵谋代□秉政会温病卒知询奔还金陵玠反为□谋诬知询以罪斩其客将周廷望以知询为右统军杨溥僭号拜□太尉中书令大和三年出镇金陵如温之制留其子景通为司徒同平章事以王令谋宋齐丘为左右仆射同平章事四年封□东海郡王□照鉴见白须顾其吏周宗叹曰功业已就而吾老矣奈何宗知其意驰诣广陵见宋齐丘谋禅代齐丘以为未可请斩宗以谢吴人□黜宗为池州刺史吴临江王蒙者怨徐氏舍己而立溥心常不平及□将谋篡国先废蒙为历阳公使吏以兵守之蒙杀守者奔庐州节度使周本本吴旧将也闻蒙至欲纳之为其子祚所止本曰此吾故主家郎君也何忍拒之遽自出迎蒙祚闭门遮本不得出缚蒙至金陵见杀五年□封齐王已而闽越诸国皆遣使劝进□谓人望已归天祚三年建齐国置宗庙社稷以宋齐丘徐玠为左右丞相十月溥遣摄太尉杨璘传位于□国号齐改元升元□以册尊溥曰受禅老臣知诰谨上册皇帝为高尚思元弘古让皇帝追尊徐温为忠武皇帝封子景为吴王封徐氏子知证江王知谔饶王周本与诸将至金陵劝进归而叹曰吾不能诛篡国者以报杨氏今老矣岂能事二姓乎愤惋而死二年四月迁杨溥于润州丹阳宫以王舆为浙西节度使马思让为丹阳宫使以严兵守之徐氏诸王请□复姓□谦抑不敢忘徐氏恩下其议百官百官皆请然后复姓李氏改名□□自言唐宪宗子建王恪生超超生志为徐州判司志生荣乃自以为建王四世孙改其国号曰唐立唐高祖太宗庙追尊四代祖恪为孝静皇帝庙号定完曾祖超为孝平皇帝庙号成宗祖志孝安皇帝庙号惠宗考荣孝德皇帝庙号庆宗奉徐温为义祖徐氏子孙皆封王公女封郡县主以门下侍郎张居咏中书侍郎李建勋右仆射张延翰同平章事十一月以步骑八万讲武于铜桥杨溥卒于丹阳宫溥子琏为吴太子时□以女妻之及□篡国封其女永兴公主女闻人呼公主必悲咽流涕而辞宫中皆怜之溥卒以琏为康化军节度使已而以疾卒三年四月□郊祀昊天上帝于圆丘礼毕群臣请上尊号□曰尊号非古也不许州县言民孝悌五代同居者七家皆表门闾复其繇役其尤盛者江州陈氏宗族七百口每食设广席长幼以次坐而共食有畜犬百余共一牢食一犬不至诸犬为之不食四年六月晋安州节度使李金全叛送款于□□遣鄂州屯营使李承裕迎之承裕与晋将马全节安审晖战安陆南三战皆败承裕与裨将段处恭皆死都监杜光邺及其兵五百人被执送于京师高祖厚赐之遣还□致书高祖复送光邺等请以败军行法高祖又遣之□以甲士临淮拒之乃止六年吴越国火焚其宫室府库甲兵皆尽群臣请乘其弊攻之□不许遣使吊问厚赒其乏钱氏自吴时素为敌国□见天下乱久常厌用兵及将纂国先与钱氏约和归其所执将士钱氏亦归吴败将遂通好不绝□客冯延己好论兵大言尝诮□曰田舍翁安能成大事而□志在守吴旧地而已无复经营之略也然吴人亦赖以休息七年□卒年五十六谥曰光文肃武孝高皇帝庙号烈祖陵曰永陵子景立景初名景通□长子也既立又改名璟徐温死□专政以为兵部尚书参知政事明年□镇金陵留景为司徒同平章事与宋齐丘王令谋居广陵辅杨溥□将篡国召景归金陵为副都统□立封齐王□卒嗣立改元保大尊母宋氏为皇太后妃锺氏为皇后封弟寿王景遂为燕王宣城王景达为鄂王景遏前未王为保宁王秋改封景遂齐王诸道兵马元帅太尉中书令景达为燕王副元帅盟于□柩前约兄弟世世继立封其子冀南昌王江都尹冬十月破虔州妖贼张遇贤遇贤循州罗县小吏也初有神降罗县民家与人言祸福辄中遇贤祷之神曰遇贤是罗汉可留事我是时南海刘龑死子玢初立岭南盗贼起群盗千余人未有所统问神当为主者神言遇贤遂共推为帅遇贤自号中天八国王改元永乐置官属群盗皆绛衣攻剽岭外问神所向神曰当过岭取虔州遂袭南康节度使贾浩不能御遇贤据白云洞造宫室有众十余万连陷诸县景诏洪州营屯虞候严思通事舍人边镐率兵攻之遇贤问神神不复语群盗皆惧遂执遇贤以降景以冯延己常梦锡为翰林学士冯延鲁为中书舍人陈觉为枢密使魏岑查文徽为副使梦锡直宣政殿专掌密命而延己等皆以邪佞用事吴人谓之五鬼梦锡屡言五人者不可用景不纳十二月景下令中外庶政委齐王景遂参决惟陈觉查文徽得奏事群臣非召见者皆不得入给事中萧俨上疏切谏不报侍卫军都虞候贾崇诣合求见景曰臣事先朝三十年见先帝所以成功业者皆用众贤之谋故延接疏远未尝壅隔然下情犹时有不达者今陛下新即位所信用者何人奈何顿与臣下隔绝臣老即死恐无复一见颜色因泣下呜咽景为之动容引与坐赐食而慰之遂寝所下令初宋齐丘为□谋篡杨氏最有力及成事乃阳入九华山□屡招之乃出□僭号未几齐丘以病罢相出为洪州节度使景立复召为相陈觉魏岭等皆为齐丘所引用而岭与觉有隙谮觉于景左迁少府监齐丘亦罢相为浙西节度使齐丘不得意愿复归九华山赐号九华先生封青阳公食青阳一县二年二月闽人连重遇朱文进□其君王延羲文进自立是时延羲弟延政亦自立于建州国号殷王氏兄弟连兵累年闽大乱景因其乱遣查文徽及待诏臧循发兵攻建州延政闻唐且攻之遣人绐福州曰唐兵助我讨贼矣福州信之共杀文进等以降延政遣其从子继昌守福州文徽军屯建阳福州将李仁达杀王继昌自称留后泉州将留从□亦杀其刺史黄绍颇皆送款于文徽四年八月文徽乘胜克建汀泉漳四州景分延平剑浦富沙三县置剑州迁王延政之族于金陵以延政为饶州节度使李仁达为福州节度使从□为清源军节度使景遂欲罢兵而查文徽陈觉等皆言仁达等余孽犹在不若乘胜尽取之觉自言可不用尺兵致仁达等景以觉为宣谕使召仁达朝金陵仁达不从觉□还至建州矫命发汀建信抚州兵攻仁达时魏岭安抚漳泉闻觉起兵亦擅发兵会觉景大怒冯延己等为言兵业行不可止乃以王崇文为招讨使王建封为副使益兵以会之冯延鲁魏岭陈觉皆为监军使仁达送款于吴越吴越以兵三万应仁达觉等争功进退不相应延鲁与吴越兵先战大败而走诸军皆溃归景怒遣使者锁觉延鲁至金陵而冯延己方为宰相宋齐丘复自九华召为太傅为稍解之乃流觉蕲州延鲁舒州韩熙载上书切谏请诛觉等齐丘恶之贬熙载河州司马是岁契丹陷京师中国无主而景方以觉等疲兵东南不暇北顾御史中丞江文蔚劾奏宰相冯延己谏议大夫魏岭乱政与觉等同罪而不见贬黜言甚切直景大怒自答其疏贬文蔚江州司士参军亦罢延己为少传岭为太子洗马五年以景遂为太弟景达为元帅封齐王南昌王冀为副元帅封燕王契丹遣使来聘以兵部尚书贾潭报聘六年汉李守贞反河中遣其客将朱元来求援景以润州节度使李金全为北面行营招抚使兵攻沐阳闻守贞已败乃还是时汉隐帝少中国衰弱淮北群盗多送款于景景遣皇甫晖出海泗诸州招纳之八年福州诈言吴越戍兵乱杀李仁达而遁遣人请建州节度使查文徽文徽与剑州刺史陈诲下舟闽江趋应之福州以兵出迎诲曰闽人多诈难信宜驻江岸徐图之文徽曰久则生变乘其未定亟取之留诲屯江口进至西门伏兵发文徽被擒诲与越人战大败之获其将马先进景送先进还越越亦归景文徽是岁楚王马希广为其弟希萼所□希萼自立九年秋楚人囚希萼于衡山立其弟希崇附于景楚国大乱景遣信州刺史边镐攻楚破潭州尽迁马氏之族于金陵景以希为洪州节度使希崇舒州节度使以边镐为湖南节度使十年分洪州高安清江万载上高四县置筠州以冯延己孙忌为左右仆射同平章事广州刘晟乘楚之乱取桂管景遣将军张峦出兵争之不克楚地新定其府库空虚宰相冯延己以克楚为功不欲取费于国乃重敛其民以给军楚人皆怨而叛其将刘言攻边镐镐不能守遁归十一年金陵大火逾月十二年大饥民多疫死十三年十一月用师南征诏曰蠢尔淮甸敢拒大邦盗据一方僭称伪号晋汉之代寰海未宁而乃招纳叛亡朋助凶逆金全之据安陆守贞之叛河中大起师徒来为应援迫夺闽越涂炭湘潭至于应接慕容凭凌徐部沐阳之役曲直可知勾诱契丹入为边患结连并垒实我世雠罪恶难名人神共愤乃拜李谷为行营都部署攻自寿州始是时宋齐丘为洪州节度使景召齐丘还金陵以刘彦贞为神武统军刘仁赡为清淮军节度使以拒周师李谷曰吾无水战之具而使淮兵断正阳浮桥则我背腹受敌乃焚其刍粮退屯正阳是时世宗亲征行至圉镇闻谷退军曰吾军却唐兵必追之遣李重进急趋正阳曰唐兵且至宜急击之刘彦贞等闻谷退军果以为怯急追之比及正阳而重进先至军未及食而战彦贞等遂败彦贞之兵施利刃于拒马维以铁索又刻木为兽号捷马牌以皮囊布铁蒺藜于地周兵见而知其怯一鼓败之世宗营于淝水之阳徙浮桥于下蔡景遣林仁肇等争之不得而周师取滁州景惧遣泗州牙将王知朗至徐州称唐皇帝奉书愿□贡赋陈兄事之礼世宗不答景东都副留守冯延鲁光州刺史张绍舒州刺史周祚泰州刺史方讷皆弃城走延鲁削发为僧为周兵所获蕲州裨将李福杀其刺史王承隽降周景益惧始改名璟以避周庙讳遣其翰林学士锺谟文理院学士李德明奉表称臣献犒军牛五百头酒二千石金银罗绮数千请割寿濠泗楚光海六州以求罢兵世宗不报分兵袭下扬泰景遣人怀蜡丸书走契丹求救为边将所执光州刺史张承翰降周十四年三月景又遣司空孙晟礼部尚书王崇质奉表辞益卑服世宗犹不答前遣锺谟等并晟崇质皆留行在而谟等请归取景表尽献江北地世宗许之遣崇质德明等还始赐景书曰自有唐失御天步方艰六纪于兹瓜分鼎峙自为声教各擅蒸黎交结四夷凭凌上国华风不竞否运所锺凡百有心孰不兴愤朕擅一百州之富庶握三十万之甲兵农战交修士卒乐用苟不能恢复内地申画边疆便议班旋真同戏剧至于削去尊称愿输臣节孙权事魏萧□奉周古也虽然今则不取但存帝号何爽岁寒傥坚事大之心必不迫人于险德明等还盛称世宗英武景不悦宋齐丘陈觉等皆以割地无益而德明卖国以图利景怒斩德明遣元帅齐王景达与陈觉边镐许文缜率兵趣寿春景达将朱元等复得舒蕲泰三州夏大雨周师在扬滁和者皆却诸将请要其险隘击之宋齐丘曰击之怨深不如纵之以为德诫诸将闭壁毋得要战故周师皆集于寿州世宗屯于涡口欲再幸扬州宰相范质以师老泣谏乃班师以李重进攻庐寿向训守扬州请弃扬州并力以攻寿春乃封府库付主者遣景旧将抚巡城中秋毫不犯而去淮人大悦皆负糗粮以送周师十五年景达遣朱元等屯紫金山筑甬道以饷寿州二月世宗复南征徙下蔡浮桥于涡口为镇淮军筑二城以夹淮周师连破紫金诸寨景达虽为元帅而兵事皆决于陈觉觉与朱元素有隙以元李守贞客反复难信景遣大将杨守忠代元且召之元愤怒叛降于周诸军皆溃许文缜边镐皆被执景达以舟兵奔还金陵刘仁赡病且死其副使孙羽等以寿州降于周世宗班师景遣人焚扬州驱其士庶而去冬十月世宗复南征遂围濠州濠州刺史郭廷谓告于周曰臣不能守一州以抗王师然愿请命于唐而后降世宗为之缓攻廷谓遣人请命于景景许其降乃降又取泗州周师步骑数万水陆齐进军士作檀来之歌声闻数十里十二月屯于楚州之北门交泰元年正月大赦改元周师攻楚州守将张彦卿郑昭业城守甚坚攻四十日不可破世宗亲督兵以洞屋宗城而焚之城坏彦卿昭业战死周兵怒甚杀戮殆尽周师复取海泰扬州世宗幸迎銮以临大江景知不能支而耻自屈身去其名号乃遣陈觉奉表请传国与其世子而听命初周师南征无水战之具已而屡败景兵获水战卒乃造战舰数百艘使降卒教之水战命王环将以下淮景之水军多败长淮之舟皆为周师所得又造齐云船数百艘世宗至楚州北神堰齐云舟大不能过乃开老鹊河以通之遂至大江景初自恃水战以周兵非敌且未能至江及觉奉使见舟师列于江次甚盛以为自天而下乃请曰臣愿还国取景表尽献江北诸州如约世宗许之始赐景书曰皇帝恭问江南国主劳其良苦而已是时扬泰滁和寿濠泗楚光海等州已为周得景遂献庐舒蕲黄画江以为界五月景下令去帝号称国主奉周正朔时显德五年也初孙晟使于周留不遣而世宗问晟江南虚实不对世宗怒杀晟周已罢兵景乃赠刘仁赡太师追封晟鲁国公世宗遣锺谟冯延鲁归国景复遣谟等朝京师手自书表称天地父母之恩不可报又请降诏书同藩镇遣谟面陈愿传位世子世宗遣谟等还国优诏以劳安之景以谟为礼部侍郎延鲁户部侍郎景为太子时延鲁等皆出入东宫礼部尚书常梦锡自□世屡言不可使延鲁等近太子及景立延鲁等用事梦锡每排斥之景既割地称臣有语及朝廷为大朝者梦锡大笑曰君等尝欲致君如尧舜今日自为小朝邪锺谟素善李德明既归而闻德明由宋齐丘等见杀欲报其冤未能发陈觉齐丘党也与景相严续素有隙觉尝奉使周还言世宗以江南不即听命者严续之谋劝景诛续以谢罪景疑之谟因请使于周验其事景以割地称臣乃遣谟入朝谢罪言不即割地者非续谋愿赦之世宗大惊曰续能为谋是忠其主也朕岂杀忠臣乎谟还言觉奸诈景怒流觉饶州杀之宋齐丘坐觉党与放还青阳赐死以太弟景遂为洪州节度使燕王冀为太子景困于用兵锺谟请铸大钱以一当十文曰永通泉货谟尝得罪而大钱废韩熙载又铸铁钱以一当二九月太子冀卒次子从嘉封吴王居东宫锺谟言从嘉轻肆请立纪国公从善景怒贬谟国子司业立从嘉为太子世宗使人谓景曰吾与江南大义已定然虑后世不能容汝可及吾世修城湟治要害为子孙计景因营缉诸城谋迁其都于洪州群臣皆不欲迁惟枢密使唐镐赞之乃升洪州为南昌建南都建隆二年留太子从嘉监国景迁于南都而洪州迫隘宫府营廨皆不能容群臣日夕思归景悔怒不已唐镐□惧发疾卒六月景卒年四十六从嘉嗣立以丧归金陵遣使入朝愿复景帝号太祖皇帝许之乃谥曰明道崇德文宣孝皇帝庙号元宗陵曰顺陵煜字重光初名从嘉景第六子也煜为人仁孝善属文工书画而丰额骈齿一目重瞳子自太子冀已上五子皆早卒煜以次封吴王建隆二年景迁南都立煜为太子留监国景卒煜嗣立于金陵母锺氏父名泰章煜尊母曰圣尊后立妃周氏为国后封弟从善韩王从益郑王从谦宜春王从度昭平郡公从信文阳郡公大赦境内遣中书侍郎冯延鲁修贡于朝廷令诸司四品以下无职事者日二员待制于内殿三年泉州留从□卒景之称臣于周也从□亦奉表贡献于京师世宗以景故不纳从□闻景迁洪州惧以为袭己遣其子绍基纳贡于金陵而从□病卒泉人因并送其族于金陵推立副使张汉思汉思老不任事州人陈洪进逐之自称留后煜即以洪进为节度使干德二年始用铁钱民间多藏匿旧钱旧钱益少商贾多以十铁钱易一铜钱出境官不可禁煜因下令以一当十拜韩熙载中书侍郎勤政殿学士封长子仲遇清源公次子仲仪宣城公五年命两省侍郎给事中中书舍人集贤勤政殿学士分夕于光政殿宿直煜引与谈论煜尝以熙载尽忠能直言欲用为相而熙载后房妓妾数十人多出外舍私侍宾客煜以此难之左授熙载右庶子分司南都熙载尽斥诸妓单车上道煜喜留之复其位已而诸妓稍稍复还煜曰吾无如之何矣是岁熙载卒煜叹曰吾终不得熙载为相也欲以平章事赠之问前世有此比否群臣对曰昔刘穆之赠开府仪同三司遂赠熙载平章事熙载北海将家子也初与李谷相善明宗时熙载南奔吴谷送至正阳酒酣临诀熙载谓谷曰江左用吾为相当长驱以定中原谷曰中国用吾为相取江南如探囊中物耳及周师之征淮也命谷为将以取淮南而熙载不能有所为也开宝四年煜遣其弟韩王从善朝京师遂留不遣煜手疏求从善还国太祖皇帝不许煜尝怏怏以国蹙为忧日与臣下酣宴愁思悲歌不已五年煜下令贬损制度下书称教改中书门下省为左右内史府尚书省为司会府御史台为司宪府翰林为文馆枢密院为光政院诸王皆为国公以尊朝廷煜性骄侈好声色又喜浮图高谈不恤政事六年内史舍人潘佑上书极谏煜收下狱佑自缢死七年太祖皇帝遣使召煜赴阙煜称疾不行王师南征其遣徐铉周惟简等奉表朝廷求缓师不答八年十二月王师克金陵九年以俘至京师太祖赦之封煜违命侯拜左千牛卫将军其后事具国史予世家江南其故老多能言李氏时事云太祖皇帝之出师南征也煜遣其臣徐铉朝于京师铉居江南以名臣自负其来也欲以口舌驰说存其国其日夜计谋思虑言语应对之际详矣及其将见也大臣亦先入请言铉博学有材辩宜有以待之太祖笑曰第去非尔所知也明日铉朝于庭仰而言曰李煜无罪陛下师出无名太祖徐召之升使毕其说铉曰煜以小事大如子事父未有过失奈何见伐其说累数百言太祖曰尔谓父子者为两家可乎铉无以对而退呜呼大哉何其言之简也盖王者之兴天下必归于一统其可来者来之不可者伐之僣伪假窃期于扫荡一平而后已予读周世宗征淮诏□其区区□摭前事务较曲直以为辞何其小也然世宗之英武有足喜者岂为其辞者之过欤
注
据汤悦所撰江南录云景以保大十五年正月　改元交泰是岁尽献淮南十四州画江为界保大　十五年乃周显德四年也按五代旧史及世宗实　录显德四年十月壬申世宗方复南征五年正月　丙午始克楚州二月己亥景始尽献淮南诸州画　江为界当是保大十六年也悦等南唐故臣记其　目见之事何其差缪而九国志纪年通谱之类但　以悦书为正不复参较遂皆差一年至于景灭闽　国是保大四年江南录书于三年亦差一年已见　闽世家注或疑景立逾年而改元则灭闽国当为　三年周取淮南当为十五年不差但江南录误于　景立之年改元保大所以常差一年也今知不然　者以诸书参较闽人杀王延羲当晋开运元年周　师始伐南唐当显德二年据景以初立之年即改　元则开运元年为保大二年显德二年为保大十　三年今江南录书延羲被杀于二年周师始伐于　十三年则是景立之年改元不误而悦等书灭王　氏割淮南自各差二年尔□自晋天福二年建国　至皇朝开宝八年国灭凡三十九年
　僭号部汇考二十三
　　五代僭号二
　　前蜀
</div>
    <div class="pagination">
<a href="皇极典僭号部_page2.html">上一页</a><a href="皇极典僭号部.html">1</a><a href="皇极典僭号部_page2.html">2</a><span class="current-page">3</span><a href="皇极典僭号部_page4.html">4</a><a href="皇极典僭号部_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
