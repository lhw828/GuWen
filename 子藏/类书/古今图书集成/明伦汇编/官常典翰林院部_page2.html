<!DOCTYPE html>
<html>
<head>
    <meta charset="UTF-8">
    <title>官常典翰林院部 - 第 2 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典翰林院部 - 第 2 页/共 11 页</h1>
    <div class="content">注
其读诔亦以太史赐谥为节事相成也
内史中大夫一人下大夫二人上士四人中士八人下士十有六人府四人史八人胥四人徒四十人内史掌王之八枋之以诏王治一曰爵二曰禄三曰废四曰置五曰杀六曰生七曰予八曰夺
注
太宰既以诏王内史又居中贰之
执国及国令之贰以考政事以逆会计

注
国六典八八则
掌叙事之受纳访以诏王听治

注
叙六叙也纳访纳谋于王也六叙六曰以叙听　其情凡命诸侯及孤卿大夫则策命之

注
郑司农说以春秋传曰王命内史兴父策命晋　侯为侯伯策谓以简策书王命其文曰王为叔父　敬服王命以绥四国纠逖王慝晋侯三辞从命受　策以出凡四方之事书内史读之

注
若今尚书入省事
王制禄则赞为之以方出之赏赐亦如之

注
赞为之为之辞也郑司农云以方出之以方版　书而出之上农夫食九人其次食八人其次食七　人其次食六人下农夫食五人庶人在官者其禄　以是为差诸侯之下士视上农夫禄足以代其耕　也中士倍下士上士倍中士下大夫倍上士卿四　大夫禄君十卿禄杜子春云方直谓今时牍也元　谓王制曰王之三公视公侯卿视伯大夫视子男　元士视附庸内史掌书王命遂贰之

注
副写藏之
外史上士四人中士八人下士十有六人胥二人徒二十人外史掌书外令
注
王令下畿外
掌四方之志

注
志记也谓若鲁之春秋晋之乘楚之梼杌
掌三皇五帝之书

注
楚灵王所谓三坟五典
掌达书名于四方

注
谓若尧典禹贡达此名使知之或曰古曰名今　曰字使四方知书之文字得能读之若以书使于四方则书其令

注
书王令以授使者
成王元年伯禽就封于鲁分以史官
按左传定公四年刘文公合诸侯于召陵卫子鱼曰昔武王克商成王定之选建明德以藩屏周故周公相王室以尹天下于周为睦分之祝宗卜史备物典策命以伯禽而封于少□之虚按通鉴伯禽就
封在成王元年
注
史太史典策春秋之制
疏
正义曰典策谓史官
　书策之典若传之所云发凡之类赐之以法使依　法书时事也穆王二十四年命左史戎夫作记
按竹书纪年云云
按汲冢周书史记解维正月王在成周昧爽召三公左史戎夫曰今夕朕寤遂事惊予乃取遂事之要戒俾戎夫言之朔望以闻信不行义不立则哲士凌君政禁而生乱皮氏以亡谄谀日近方正日远则邪人专国政禁而生乱华氏以亡好货财珍怪则邪人进邪人进则贤良日蔽而远赏罚无位随财而行夏后氏以亡严兵而不阙
者其臣慑其臣慑而不敢忠不
敢忠则民不亲其吏刑始于亲远者寒心殷商以亡乐专于君者权专于臣权专于臣则刑专于民君娱于乐臣争于权民尽于刑有虞氏以亡奉孤以专命者谋主必畏其威而疑其前事挟德而责数日疏位均而争平林以亡大臣有锢职哗诛者危昔者质沙三卿朝而无礼君怒而久拘之哗而弗加哗卿谋变质沙以亡外内相间下挠其民民无所附三苗以亡弱小在强大之间存亡将由之则无天命矣不知命者死有夏之方兴也扈氏弱而不恭身死国亡嬖子两重者亡昔者义渠氏有两子异母皆重君疾大臣分党而争义渠以亡功大不赏者危昔平州之功大而不赏谄臣日赏贵功日怒而生变平州之君以走出召远不亲者危昔有林氏召离戎之君而朝之至而不礼留而弗亲离戎逃而去之林氏诛之天下叛林氏昔者曲集之君伐智而专事强力而不贱其臣忠良皆伏愉州氏伐之君孤而无使曲集以亡昔者有巢氏有乱臣而贵任之以国假之以权擅国而主断君已而夺之臣怒而生变有巢以亡斧小不胜柯者亡昔有郐君啬俭灭爵损禄群臣卑让上下不临后阙
小弱禁罚不行重氏伐之郐君以亡久空重位者危昔有共工自贤自以无臣久空大官下官交乱民无所附唐氏伐之共工以亡犯难争权疑者死昔有林氏上衡氏争权林氏再战弗胜上衡氏伪义弗克俱身死国亡知能均而不亲并重事君者危昔有南氏有二臣贵宠力钧势敌竟进争权下争朋党君弗禁南氏以分昔有果氏好以新易故故者疾怨新故不和内争朋党阴事外权有果氏以亡爵重禄轻比阙
不成者亡昔有毕程氏损禄增爵群臣貌匮比而戾民毕程氏以亡好变故易常者亡昔阳氏之君自伐而好变事无故业官无定位民运于下阳氏以亡业形而愎者危昔谷平之君愎类无亲破国弗□业形用国外内相援谷平以亡武不止者亡昔阪泉氏用兵无已诛战不休并兼无亲文无所立智士寒心徙居至于独鹿诸侯叛之阪泉以亡狠而无亲者亡昔者县宗之君狠而无听执事不从宗职者疑发大事群臣解体国无立功县宗以亡昔者元都贤鬼道废人事天谋臣不用龟策是从神巫用国哲士在外元都以亡文武不行者亡昔者西夏性仁非兵城郭不修武士无位惠而好赏屈而无以赏唐氏伐之城郭不守武士不用西夏以亡美女破国昔者绩阳强力四征重丘遗之美女绩阳之君悦之荧惑不治大臣争权远近不相听国分为二宫室破国昔者有洛氏宫室无常池囿广大工功日进以后更前民不得休农失其时饥馑无食成商伐之有洛以亡穆王三十二年巡行天下有书史十人记其所行之地按拾遗记云云
平王　年晋董史佐籍黡掌晋之典籍
按左传昭公十五年冬十二月晋荀跞如周葬穆后籍谈为介既葬除丧以文伯宴王曰昔而高祖孙伯黡司晋之典籍以为大政故曰籍氏及辛有之二子董之晋于是乎有董史
注
孙伯黡晋正卿籍谈九世祖辛有周人也其二　子适晋为太史籍黡与之共董督晋典因为董氏　董狐其后疏
正义曰僖二十二年传曰平王之东
　迁也辛有适伊川则辛有平王时人也此王因籍　说董言晋国唯有籍董二族世掌典籍平王十八年秦初有史以纪事
按史记秦本纪秦文公十三年初有史以纪事民多化者　　汉
汉承秦制设太史令丞统于太常但主星历设博士掌通古今后改五经博士按汉书百官公卿表太常属官有太乐太祝太宰太史太卜太医六令丞博士秦官掌通古今秩比六百石员多至数十人武帝建元五年初置五经博士宣帝黄龙元年稍增员十二人按玉海汉旧仪文帝时博士七十余人朝服元端章甫冠为待诏博士宣帝甘露三年诏诸儒讲五经同异立梁丘易大小夏侯尚书谷梁春秋博士按汉书宣帝本纪甘露三年春三月己丑诏诸儒讲五经同异太子太傅萧望之等平奏其议上亲称制临决焉乃立梁丘易大小夏侯尚书谷梁春秋博士成帝河平三年秋八月乙卯光禄大夫刘向校中秘书按汉书成帝本纪云云　按刘向传宣帝初立谷梁春秋征更生受谷梁讲论五经于石渠
注
师古曰三辅旧事云石渠阁在未央大殿北以　藏秘书废十余年成帝即位更生乃复进用更名向迁光禄大夫是时上方精于诗书观古文诏向领校中五经秘书
注
师古曰言中者以别于外
　　后汉
后汉设五经博士祭酒以教弟子掌承问仍统于太常设侍中及黄门侍郎以掌侍左右备顾问后又置秘书监按后汉书百官志博士祭酒一人六百石本仆射中兴转为祭酒博士十四人比六百石本注曰易四施孟梁丘京氏尚书三欧阳大小夏侯氏诗三鲁齐韩氏礼二大小戴氏春秋二公羊严颜氏掌教弟子国有疑事掌承问对本四百石宣帝增秩
注
胡广曰官名祭酒皆一位之元长者也古礼宾　客得主人撰则老者一人举酒以祭于地旧说以　为示有先本纪桓帝延熹二年置秘书监侍中比二千石本注曰无员掌侍左右赞导众事顾问应对法驾出则多识者一人参乘余皆骑在乘舆车后本有仆射一人中兴转为祭酒或置或否注
汉官秩云千石周礼太仆于宝注曰若汉侍中　蔡质汉仪曰侍中常伯选旧儒高德博学渊懿仰　占俯视切问近对喻旨公卿上殿称制参乘佩玺　秉剑员本八人陪见旧在尚书令仆射下尚书上　今官出入禁中更在尚书下司隶校尉见侍中执　板揖河南尹亦如之又侍中旧与中官俱止禁中　武帝时侍中莽何罗挟刃谋逆由是侍中出禁外　有事乃入毕即出王莽秉政侍中复入与中官共　止章帝元和中侍中郭举与后宫通拔佩刀惊上　举伏诛侍中由是复出外黄门侍郎六百石本注曰无员掌侍从左右给事中关通中外及诸王朝见于殿中引王就坐
注
汉旧仪曰黄门郎属黄门令日暮入对青琐门　拜名曰夕郎宫合簿青琐门在南宫卫瓘注吴都　赋曰青琐户边青镂也一曰天子门内有眉格再　重里青画曰琐献帝起居注曰帝初即位初置侍　中给事黄门侍郎员各六人出入禁中近侍帷幄　省尚书事改给事黄门侍郎为侍中侍郎去给事　黄门之号旋复复故旧侍中黄门侍郎以在中宫　者不与近密交政诛黄门后侍中侍郎出入禁闱　机事颇露由是王允乃奏比尚书不得出入不通　宾客自此始也又曰诸奄人官悉以议郎郎中称　秩如故诸署令两梁冠陛殿上得召都官从事以　下按儒林传光武中兴爱好经术未及下车而先访儒雅采求阙文补缀漏逸先是四方学士多怀挟图书遁逃林薮自是莫不抱负坟策云会京师范升陈元郑兴杜林卫宏刘昆桓荣之徒继踵而集于是立五经博士各以家法教授易有施孟梁丘京氏尚书欧阳大小夏侯诗齐鲁韩毛礼大小戴春秋严颜凡十四博士太常差次总领焉前书云田何传易授丁宽丁宽授田王孙王孙授沛人施雠东海孟喜琅邪梁丘贺由是易有施孟梁丘之学又东郡京房受易于梁国焦延寿别为京氏学又东莱费直传易授琅邪王横为费氏学本以古字号古文易又沛人高相传易授子康及兰陵毋将永为高氏学施孟梁丘京氏四家皆立博士费高二家未得立济南伏生传尚书授济南张生及千乘欧阳生欧阳生授同郡儿宽宽授欧阳生之子世世相传至曾孙欧阳高为尚书欧阳氏学张生授夏侯都尉都尉授族子始昌始昌传族子胜为大夏侯氏学胜传从兄子建建别为小夏侯氏学三家皆立博士又鲁人孔安国传古文尚书授都尉朝朝授胶东庸谭为尚书古文学未得立鲁人申公受诗于浮丘伯作为训诂是为鲁诗齐人辕固生亦传诗是为齐诗燕人韩婴亦传诗是为韩诗三家皆立博士赵人毛苌传诗是为毛诗未得立鲁高堂生汉兴传礼十七篇后瑕丘萧奋以授同郡后苍苍授梁人戴德及德兄子圣沛人庆普于是德为大戴礼圣为小戴礼普为庆氏礼三家皆立博士孔安国所献礼古经五十六篇及周官经六篇前世传其书未有名家中兴以后亦有大小戴博士虽相传不绝然未有显于儒林者建武中曹充习庆氏学传其子褒遂撰汉礼齐胡母子都传公羊春秋授东平嬴公嬴公授东海孟卿孟卿授鲁人眭孟眭孟授东海严彭祖鲁人颜安乐彭祖为春秋严氏学安乐为春秋颜氏学又瑕丘江公传谷梁春秋三家皆立博士梁太傅贾谊为春秋左氏传训诂授赵人贯公建武中郑兴陈元传春秋左氏学时尚书令韩歆上疏欲为左氏立博士范升与歆争之未决陈元上书讼左氏遂以魏郡李封为左氏博士后群儒蔽固者数廷争之及封卒光武重违众议而因不得补章帝建初元年诏贾逵入讲白虎观云台
按后汉书章帝本纪不载　按贾逵传明帝敕兰台给笔札使作神雀颂拜为郎与班固并校秘书应对左右肃宗立降意儒术特好古文尚书左氏传建初元年诏逵入讲北宫白虎观南宫云台帝善逵说使发出左氏传大义长于二传者逵于是具条奏之建初四年诏下太常将大夫博士议郎郎官及诸生诸儒会白虎观讲议五经同异按后汉书章帝本纪建初四年冬十一月壬戌诏曰盖三代导人教学为本汉承暴秦褒显儒术建立五经为置博士其后学者精进虽曰承师亦别名家孝宣皇帝以为去圣久远学不厌博故遂立大小夏侯尚书后又立京氏易至建武中复置颜氏严氏春秋大小戴礼博士此皆所以扶进微学尊广道艺也中元元年诏书五经章句烦多议欲减省至永平元年长水校尉倏奏言先帝大业当以时施行欲使诸儒共正经义颇令学者得以自助孔子曰学之不讲是吾忧也又曰博学而笃志切问而近思仁在其中矣于戏其勉之哉于是下太常将大夫博士议郎郎官及诸生诸儒会白虎观讲议五经同异使五官中郎将魏应承制问侍中淳于恭奏帝亲称制临决如孝宣甘露石渠故事作白虎议奏　按儒林传建初中大会诸儒于白虎观考详同异连月乃罢肃宗亲临称制如石渠故事顾命史臣着为通义又诏高才生受古文尚书毛诗谷梁左氏春秋虽不立学官然皆擢高第为讲郎给事近署　按魏应传四年拜五官中郎将章帝甚重之数进见论难于前特受赏赐时会京师诸儒于白虎观讲论五经同异使应专掌问难侍中淳于恭奏之帝亲临称制如石渠故事　按丁鸿传肃宗诏鸿与广平王羡及诸儒楼望成封桓郁贾逵等论定五经同异于北宫白虎观使五官中郎将魏应主承制问难侍中淳于恭奏上帝亲称制临决鸿以才高论难最明诸儒称之帝数嗟美焉时人叹曰殿中无双丁孝公和帝章和二年夏五月诏长乐少府桓郁侍讲禁中按后汉书和帝本纪云云　按桓荣传荣子郁帝以郁先师子有礼让甚见亲厚常居中论经书问以政事稍迁侍中帝自制五家要说章句令郁校定于宣明殿和帝即位富于春秋侍中窦宪自以外戚之重欲令少主颇涉经学上疏皇太后曰昔五更桓荣亲为帝师子郁结发敦尚继传父业故再以校尉入授先帝父子给事禁省更历四世今白首好礼经行笃备又宗正刘方宗室之表善为诗经先帝所褒宜令郁方并入教授以崇本朝光示大化由是迁长乐少府复人侍讲顷之转为侍中奉车都尉永元十三年春正月丁丑帝幸东观览书林阅篇籍博选术艺之士以充其官按后汉书和帝本纪云云　按儒林传孝和亦数幸东观览阅书林安帝永初四年春二月乙亥诏谒者刘珍及五经博士校定东观五经诸子传记百家艺术整齐脱误是正文字按后汉书安帝本纪云云
元初五年置史官注纪太后德政
按后汉书安帝本纪不载　按邓皇后纪太后临朝十载天下复平元初五年平望侯刘毅以太后多德政欲令早有注纪上书安帝曰臣闻易载羲农而皇德着书述唐虞而帝道崇故虽圣明必书功于竹帛流音于管弦伏惟皇太后膺大圣之姿体乾坤之德齐踪虞妃比迹任姒孝悌慈仁允恭节约杜绝奢盈之源防抑逸欲之兆正位内朝流化四海及元兴延平之际国无储副仰观干象参之人誉援立陛下为天下主永安汉室绥静四海又遭水潦东州饥荒垂恩元元冠盖交路菲薄衣食躬率群下损膳解骖以赡黎苗恻隐之恩犹视赤子克己引愆显扬仄陋崇晏晏之政敷在宽之教兴灭国继绝世录功臣复宗室追还徙人蠲除禁锢政非惠和不图于心制非旧典不访于朝弘德洋溢充塞宇宙洪泽丰沛漫衍八方华夏乐化戎狄混并丕功着于大汉硕惠加于生人巍巍之业可闻而不可及荡荡之勋可诵而不可名古之帝王左右置史汉之旧典世有注纪夫道有夷崇治有进退若善政不述细异辄书是为尧汤负洪水大旱之责而无咸熙假天之美高宗成王有雉雊迅风之变而无中兴康宁之功也上考诗书有虞二妃周室三母修行佐德思不逾阈未有内遭家难外遇灾害览总大麓经营天物功德巍巍若兹者也宜令史官着长乐宫注圣德颂以敷宣景耀勒勋金石县之日月摅之罔极以崇陛下烝烝之孝帝从之献帝中平六年始以士人为侍中给事按后汉书献帝本纪中平六年九月即皇帝位初令侍中给事黄门侍郎员各六人赐公卿以下至黄门侍郎家一人为郎以补宦官所领诸署侍于殿上注
续汉志曰侍中比二千石无员汉官仪曰侍中　左蝉右貂本秦丞相史往来殿中故谓之侍中分　掌乘舆服物下至器虎子之属武帝时孔安国　为侍中以其儒者特听掌御坐唾壶朝廷荣之至　东京时属少府亦无员驾出则一人负传国玺操　斩蛇剑参乘与中官俱止禁中又曰给事黄门侍　郎六百石无员掌侍从左右给事中使关通中外　应劭曰黄门侍郎每日暮向青琐闼拜谓之夕郎　舆服志曰禁门曰黄闼以中人主之故号曰黄门　令然则黄门郎给事黄闼之内故曰黄门郎本既　无员于此各置六人也献帝起居注曰自诛黄门　后侍中侍郎出入禁中机事颇露由是王允乃奏　侍中黄门不得出入不通宾客自此始也　灵帝　熹平四年改平准为中准使宦官为令自是诸内　署令丞悉以阉人为之故今并令士人代领之　　魏明帝青龙四年夏四月置崇文观征善属文者以充之按三国魏志明帝本纪云云
　　晋
晋置秘书监统丞郎以典图籍著作郎以典史事侍中给事仍备顾问按晋书职官志秘书监案汉桓帝延熹三年置秘书监后省魏武为魏王置秘书令丞及文帝黄初初置中书令典尚书奏事而秘书改令为监后以何祯为秘书丞而秘书先自有丞乃以祯为秘书右丞及晋受命武帝以秘书并中书省其秘书著作之局不废惠帝永平中复置秘书监其属官有丞有郎并统着作省著作郎周左史之任也汉东京图籍在东观故使名儒著作东观其有名尚未有官魏明帝太和中诏置著作郎于此始有其官隶中书省及晋受命武帝以缪征为中书著作郎元康二年诏曰著作旧属中书而秘书既典文籍今改中书著作为秘书著作于是改隶秘书省后别自置省而犹隶秘书著作郎一人谓之大著作郎专掌史任又置佐著作郎八人著作郎始到职必撰名臣传一人侍中案黄帝时风后为侍中于周为常伯之任秦取古名置侍中汉因之秦汉俱无定员以功高者一人为仆射魏晋以来置四人别加官者则非数掌傧赞威仪大驾出则次直侍中护驾正直侍中负玺陪乘不带剑余皆骑从御登殿与散骑常侍对仗侍中居左常侍居右备切问近对拾遗补阙及江左哀帝兴宁四年桓温奏省二人后复旧给事黄门侍郎秦官也汉已后并因之与侍中俱管门下众事无员及晋置员四人散骑常侍本秦官也秦置散骑又置中常侍散骑骑从乘舆车后中常侍得入禁中皆无员亦以为加官汉东京初省散骑而中常侍用宦者魏文帝黄初初置散骑合之于中司掌规谏不典事貂珰插右骑散从至晋不改及元康中惠帝始以宦者董猛为中常侍后遂止常为显职给事中秦官也所加或大夫博士议郎掌顾问应对位次中常侍汉因之及汉东京省魏世复置至晋不改在散骑常侍下给事黄门侍郎上无员通直散骑常侍案魏末散骑常侍又有在员外者泰始十年武帝使二人与散骑常侍通员直故谓之通直散骑常侍江左置四人员外散骑常侍魏末置无员
散骑侍郎四人魏初与散骑常侍同置自魏至晋散骑常侍侍郎与侍中黄门侍郎共平尚书奏事江左乃罢通直散骑侍郎四人初武帝置员外散骑侍郎及太兴元年元帝使二人与散骑侍郎通员直故谓之通直散骑侍郎后增为四人员外散骑侍郎武帝置无员
武帝泰始六年诏泰始以来大事秘书缀集之按晋书武帝本纪泰始六年秋七月乙巳诏曰自泰始以来大事皆撰录秘书写副后有其事辄宜缀集以为常元帝建武元年冬十一月丁卯置史官
按晋书元帝本纪云云　按王导传时中兴草创未置史官导始启立于是典籍颇兴　　宋
宋设秘书监以统丞郎罢著作而侍中散骑给事中皆侍左右备顾问按宋书百官志秘书监一人秘书丞一人秘书郎四人汉桓帝延熹二年置秘书监皇甫规与张奂书云从兄秘书它何动静是也应劭汉官曰秘书监一人六百石后省魏武帝为魏王置秘书令秘书丞秘书典尚书奏事文帝黄初初置中书令典尚书奏事而秘书改令为监后欲以何祯为秘书丞而秘书先自有丞乃以祯为秘书右丞后省掌艺文图籍周官外史掌四方之志三皇五帝之书即其任也汉西京图籍所藏有天府石渠兰台石室延阁广内之府是也东京图书在东观晋武帝以秘书并中书省监谓丞为中书秘书丞惠帝复置著作郎一人佐郎八人掌国史周世左史记事右史记言即其任也汉东京图籍在东观故使名儒硕学著作东观撰述国史著作之名自此始也魏世隶中书晋武世缪征为中书着作郎元康中改隶秘书后别自为省而犹隶秘书着作郎谓之大著作专掌史任晋制著作佐郎始到职必撰名臣传一人宋氏初国朝始建未有合撰者此制遂替矣侍中四人掌奏事直侍左右应对献替法驾出则正直一人负玺陪乘殿内门下众事皆掌之周公戒成王立政之篇所云常伯即其任也侍中本秦丞相史也使五人往来殿内东厢奏事故谓之侍中汉西京无员多至数十人入侍禁中分掌乘舆服物下至器虎子之属武帝世孔安国为侍中以其儒者特听掌御唾壶朝廷荣之久次者为仆射汉东京又属少府犹无员掌侍左右赞导众事顾问应答法驾出则多识者一人负传国玺操斩白蛇剑参乘余皆骑在乘舆车后光武世改仆射为祭酒焉汉世与中官俱止禁中武帝时侍中莽何罗挟刃谋逆由是侍中出禁外有事乃入事毕即出王莽秉政侍中复入与中官共止章帝元和中侍中郭举与后宫通拔佩刀惊御举伏诛侍中由是复出外魏晋以来置四人别加官不主数秩比二千石给事黄门侍郎四人与侍中俱掌众事郊庙临轩则一人执麾汉百官表奏曰给事黄门无员掌侍从左右汉因之汉东京曰给事黄门侍郎亦无员掌侍从左右关通中外诸王朝见则引王朝坐应劭曰每日暮向青琐门拜谓之夕郎史臣按刘向与子歆书曰黄门郎显处也然则前汉世已为黄门侍郎矣董巴汉书曰禁门曰黄闼中人主之故号曰黄门令然则黄门郎给事黄闼之内故曰黄门郎也魏晋以来员四人秩六百石散骑常侍四人掌侍左右秦置散骑又置中常侍散骑并乘舆车后中常侍得入禁中皆无员并为加官汉东京初省散骑而中常侍因用宦者魏文帝黄初初置散骑合于中常侍谓之散骑常侍始以孟达补之久次者为祭酒散骑常侍秩比二千石通直散骑常侍四人魏末散骑常侍又有在员外者晋武帝使二人与散骑常侍通直故谓之通直散骑常侍晋江左置五人员外散骑常侍魏末置无员散骑侍郎四人魏初与散骑常侍同置魏晋散骑常侍侍郎与侍中黄门侍郎共平尚书奏事江左乃罢通直散骑侍郎四人初晋武帝置员外散骑侍郎四人元帝使二人与散骑侍郎通直故谓之通直散骑侍郎后增为四人员外散骑侍郎晋武帝置无员给事中无员汉西京置掌顾问应对位次中常侍汉东京省魏世复置明帝泰始六年秋九月戊寅立总明观征学士以充之置东观祭酒按宋书明帝本纪云云
　　南齐
南齐设秘书监以统丞郎而侍中给事散骑皆主侍从按南齐书百官志秘书监一人丞一人郎著作佐郎晋秘书阁有令史掌众书见晋令令亦置令史正书及弟子皆典教书画侍中祭酒高功者称之
侍中汉世为亲近之职魏晋选用稍增华重而大意不异宋文帝元嘉中王华王昙首殷景仁等并为侍中情在亲密与帝接膝共语貂拂帝手拔貂置案上语毕复手插之孝武时侍中何偃南郊陪乘銮辂过白门阙偃将匐帝乃接之曰朕乃陪卿齐世朝会多以美姿容者兼官永元三年东昏南郊不欲亲朝士以主玺陪乘前代未尝有也侍中呼为门下亦置令史领官如左给事黄门侍郎亦管知诏令世呼为小门下
散骑常侍通直散骑常侍员外旧与侍中通官其通直员外用衰老人士故其官渐替宋大明虽华选比侍中而人情久习终不见重寻复如初散骑侍郎通直散骑侍郎员外散骑侍郎
给事中奉朝请集书省职置正书令史朝散用衣冠之余人数猥积永明中奉朝请至六百余人高帝建元二年置史官
按南齐书高帝本纪不载　按檀超传超为司徒右长史建元二年初置史官以超与骠骑记室江淹掌史职　　梁
梁以门下省掌侍从集书省掌文章中书省掌制命秘书省掌典籍著作郎掌国史始设撰史学士按隋书百官志梁门下省置侍中给事黄门侍郎各四人掌侍从左右摈相威仪尽规献纳纠正违阙监令尝御药封玺书侍郎中高功者在职一年诏加侍中祭酒与侍郎高功者一人对掌禁令公车太官太医等令骅骝厩丞集书省置散骑常侍通直散骑常侍各四人员外散骑常侍无员散骑侍郎通直郎各四人又有员外散骑侍郎给事中奉朝请常侍侍郎掌侍从左右献纳得失省诸奏闻文书意异者随事为驳集录比诏比玺为诸优文策文平处诸文章诗颂常侍高功者一人为祭酒与侍郎高功者一人对掌禁令纠诸逋违散骑常侍通直散骑常侍员外散骑常侍旧并为显职与侍中通官宋代以来或轻或杂其官渐替天监六年革选诏曰在昔晋初仰惟盛化常侍侍中并奏帷幄员外常侍特为清显陆始名公之冑位居纳言曲蒙优礼方有斯授可分门下二局委散骑常侍尚书案奏分曹入集书通直常侍本为显爵员外之选宜参旧准人数依正员格自是散骑视侍中通直视中丞员外视黄门郎中书省置监令各一人掌出内帝命侍郎四人高功者一人主省内事又有通事舍人主事令史等员又置令史以承其事通事舍人旧入直合内梁用人殊重简以才能不限资地多以他官兼领其后除通事直日中书舍人秘书省置监丞各一人郎四人掌国之典籍图书着作郎一人佐郎八人掌国史集注起居著作郎谓之大著作梁初周舍裴子野皆以他官领之又有撰史学士亦知史书佐郎为起家之选武帝大同七年立士林馆
按梁书武帝本纪大同七年冬十二月丙辰于宫城西立士林馆按册府元龟孔子袪兼中书通事舍人高祖撰五经讲疏及孔子正言专使子袪简阅群书以为义证事竟敕子袪与右卫朱异左丞贺琛于士林馆递日执经累迁通直正员郎舍人如故后召入寿光殿讲礼记义高祖善之拜员外散骑侍郎　　陈
陈承梁门下集贤中书秘书四省仍各设掌侍从文章制命典籍之职按隋书百官志陈制亲王起家则为侍中若加将军方得有佐史无将军则无府止有国官皇太子冢嫡者起家封王依诸王起家余子并封公起家中书郎诸王子并诸侯世子起家给事三公子起家员外散骑侍郎令仆子起家秘书郎若员满亦为板法曹虽高半阶望终秘书郎下次令仆子起家著作佐郎亦为板行参军武帝永定三年夏闰四月甲午诏依前代置西省学士按陈书武帝本纪云云
　　北魏
道武帝天兴二年春三月初令五经诸书各置博士按魏书太祖本纪不载　按官氏志云云太武帝神三年幸白虎殿
按魏书世祖本纪不载　按册府元龟赵逸为中书侍郎太武神三年三月上已帝幸白虎殿命百僚赋诗逸制诗序时称为善文成帝和平元年复置史官
按魏书高宗本纪崔浩之诛也史官遂废至是复置孝文帝太和十一年命改析国记依纪传之体按魏书高祖本纪太和十一年冬十二月诏秘书丞李彪著作郎崔光改析国记依纪传之体太和十四年春二月戊寅初诏定起居注制
</div>
    <div class="pagination">
<a href="官常典翰林院部.html">上一页</a><a href="官常典翰林院部.html">1</a><span class="current-page">2</span><a href="官常典翰林院部_page3.html">3</a><a href="官常典翰林院部_page4.html">4</a><a href="官常典翰林院部_page5.html">5</a><a href="官常典翰林院部_page6.html">6</a><a href="官常典翰林院部_page7.html">7</a><span>...</span><a href="官常典翰林院部_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
