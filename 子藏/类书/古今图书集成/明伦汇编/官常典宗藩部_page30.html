<!DOCTYPE html>
<html>
 <head>
  <meta charset="utf-8"/>
  <title>
   官常典宗藩部 - 第 30 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典宗藩部 - 第 30 页/共 57 页
  </h1>
  <div class="content">
   注
称子者盖为时王所黜
僖王四年冬十二月齐侯宋公陈侯鲁侯卫侯郑伯许男滑伯滕子同盟于幽按春秋庄公十六年　按左传十六年夏诸侯伐郑冬同盟于幽郑成也襄王十一年春三月宋人执滕子婴齐
按春秋僖公十九年　按左传十九年春宋人执滕宣公襄王十四年夏宋公卫侯许男滕子伐郑
按春秋僖公二十二年
顷王四年秋滕子朝于鲁
按春秋文公十二年　按左传十二年秋滕昭公来朝始朝公也定王七年秋八月滕子卒冬十月宋人围滕
按春秋宣公九年　按左传九年秋滕昭公卒冬宋人围滕因其丧也定王八平夏六月宋师伐滕
按春秋宣公十年　按左传十年滕人恃晋而不事宋夏六月宋师伐滕简王八年夏五月晋侯齐侯宋公鲁侯卫侯郑伯曹伯邾人滕人伐秦按春秋成公十三年　按左传十三年春三月公及诸侯朝王遂从刘康公成肃公会晋侯伐秦秦桓公既与晋厉公为令狐之盟而又召狄与楚欲道以伐晋诸侯是以睦于晋夏五月丁亥晋师以诸侯之师及秦师战于麻隧秦师败绩简王十一年夏四月辛未滕子卒
按春秋成公十六年　按左传十六年夏四月滕文公卒简王十四年春正月晋栾黡宋华元鲁仲孙蔑卫&amp;#殖曹人莒人邾人滕人薛人围宋彭城按春秋襄公元年　按左传成公十五年秋八月宋华元为右师鱼石为左师荡泽为司马华喜为司徒公孙师为司城向为人为大司寇鳞朱为少司寇向带为太宰鱼府为少宰荡泽弱公室杀公子肥华元使华喜公孙师帅国人攻荡氏杀子山冬十月左师二司寇二宰出奔楚十八年夏六月郑伯侵宋及曹门外遂会楚子伐宋取朝郏楚子辛郑皇辰侵城郜取幽丘同伐彭城纳宋鱼石向为人鳞朱向带鱼府焉以三百乘戍之而还宋人患之秋七月宋老佐华喜围彭城冬十一月楚子重救彭城伐宋华元如晋告急晋侯师于台谷以救宋遇楚师于靡角之谷楚师还襄公元年春己亥围宋彭城于是为宋讨鱼石彭城降晋晋人以宋五大夫在彭城者归置诸瓠丘灵王元年冬晋荀罃齐崔杼宋华元鲁仲孙蔑卫孙林父曹人邾人滕人薛人小邾人会于戚遂城虎牢按春秋襄公二年　按左传二年秋七月庚辰郑伯睔卒于是子罕当国子驷为政子国为司马晋师侵郑诸大夫欲从晋子驷曰官命未改会于戚谋郑故也孟献子曰请城虎牢以逼郑知武子曰善鄫之会吾子闻崔子之言今不来矣滕薛小邾之不至皆齐故也寡君之忧不唯郑罃将复于寡君而请于齐得请而告吾子之功也若不得请事将在齐吾子之请诸侯之福也岂唯寡君赖之冬复会于戚齐崔武子及滕薛小邾之大夫皆会知武子之言故也遂城虎牢郑人乃成灵王四年秋晋侯宋公陈侯鲁侯卫侯郑伯曹伯莒子邾子滕子薛伯齐世子光吴人鄫人会于戚按春秋襄公五年　按左传三年夏六月公会单顷公及诸侯己未同盟于鸡泽晋侯使荀会逆吴子于淮上吴子不至楚子辛为令尹侵欲于小国陈成公使袁侨如会求成晋侯使和组父告于诸侯秋叔孙豹及诸侯之大夫及陈袁侨盟陈请服也楚司马公子何忌侵陈陈叛故也四年春楚师为陈叛故犹在繁阳三月陈成公卒楚人将伐陈闻丧乃止陈人不听命夏楚彭名侵陈陈无礼故也冬楚人使顿间陈而侵伐之故陈人围顿五年夏吴子使寿越如晋辞不会干鸡泽之故且请听诸侯之好晋人将为之合诸侯使鲁卫先会吴且告会期故孟献子孙文子会吴于善道秋九月丙午盟于戚会吴且命戍陈也冬诸侯戍陈子囊伐陈十一月丙午会于城棣以救之灵王五年秋滕子朝于鲁按春秋襄公六年　按左传六年秋滕成公来朝始朝公也灵王八年冬晋侯宋公鲁侯卫侯曹伯莒子邾子滕子薛伯杞伯小邾子齐世子光伐郑十二月己亥同盟于戏按春秋襄公九年　按左传九年冬十月诸侯伐郑庚午季武子齐崔杼宋皇郧从荀罃士&amp;#门于鄟门卫北宫括曹人邾人从荀偃韩起门于师之梁滕人薛人从栾黡士鲂门于北门杞人郳人从赵武魏绛斩竹栗甲戌师于泛令于诸侯曰修器备盛糇粮归老幼居疾于虎牢肆眚围郑郑人恐乃行成中行献子曰遂围之以待楚人之救也而与之战不然无成知武子曰许之盟而还师以敝楚人吾三分四军与诸侯之锐以逆来者于我未病楚不能矣犹愈于战暴骨以逞不可以争大劳未艾君子劳心小人劳力先王之制也诸侯皆不欲战乃许郑成十一月己亥同盟于戏郑服也晋人不得志于郑以诸侯复伐之十二月癸亥门其三门闰月戊寅济于阴阪侵郑次于阴口而还灵王九年春晋侯宋公鲁侯卫侯曹伯莒子邾子滕子薛伯杞伯小邾子齐世子光会吴于柤秋晋侯宋公鲁侯卫侯曹伯莒子邾子齐世子光滕子薛伯杞按春秋襄公十年　按左传十年春会于柤会吴子寿梦也夏四月戊午会于柤秋九月诸侯伐郑齐崔杼使太子光先至于师故长于滕己酉师于牛首冬十月戊辰尉止司臣侯晋堵女父子师仆帅贼以入晨攻执政于西宫之朝杀子驷子国子耳劫郑伯以如北宫子产攻盗于北宫子蟜帅国人助之杀尉止子师仆盗众尽死侯晋奔晋堵女父司臣尉翩司齐奔宋子孔当国诸侯之师城郑虎牢而戍之晋师城梧及制士鲂魏绛戍之书曰戍郑虎牢非郑地也言将归焉郑及晋平灵王十年夏四月郑公孙舍之帅师侵宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑秋七月己未同盟于亳城北楚子郑伯伐宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑会于萧鱼按春秋襄公十一年　按左传十一年春宋向戍侵郑大获夏郑子展侵宋四月诸侯伐郑六月诸侯会于北林师于向右还次于琐围郑观兵于南门西济于济隧郑人惧乃行成秋七月同盟于亳范宣子曰不慎必失诸侯道敝而无成能无贰乎乃盟载书曰凡我同盟毋薀年毋壅利毋保奸毋留慝救灾患恤祸乱同好恶奖王室或间兹命司慎司盟名山名川群神群祀先王先公七姓十二国之祖明神殛之俾失其民队命亡氏踣其国家楚子囊乞旅于秦秦右大夫詹帅师从楚子以伐郑郑伯逆之丙子伐宋九月诸侯悉师以复伐郑郑人使良霄太宰石如楚告将服于晋诸侯之师观兵于郑东门郑人使王子伯骈行成甲戌晋赵武入盟郑伯冬十月丁亥郑子产出盟晋侯十二月戊寅会于萧鱼庚辰赦郑囚皆礼而归之纳斥候禁侵掠晋侯使叔告于诸侯公使臧孙纥对曰凡我同盟小国有罪大国致讨苟有以藉手鲜不赦宥寡君闻命矣灵王十三年春正月晋士&amp;#鲁季孙宿叔老齐人宋人卫人郑公孙虿曹人莒人邾人滕人薛人杞人小邾人会吴于向夏四月晋荀偃鲁叔孙豹卫北宫括郑公孙虿齐人宋人曹人莒人邾人滕人薛人杞人小邾人伐秦按春秋襄公十四年　按左传十一年冬十二月秦庶长鲍庶长武帅师伐晋以救郑己丑秦晋战于栎晋师败绩十三年秋吴侵楚战于庸浦大败吴师十四年春吴告败于晋会于向为吴谋楚故也夏诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济叔向退而具舟诸侯之师济泾而次秦人毒泾上流师人多死郑司马子蟜帅郑师以进师皆从之不获成焉灵王十七年冬十月晋侯宋公鲁侯卫侯郑伯曹伯莒子邾子滕子薛伯杞伯小邾子同围齐按春秋襄公十八年　按左传十八年冬十月会于鲁济寻溴梁之言同伐齐齐侯御诸平阴诸侯之士门焉齐人多死丙寅晦齐师夜遁十一月丁卯朔遂从齐师己卯荀偃士&amp;#以中军克京兹乙酉魏绛栾盈以下军克邿赵武韩起以上军围卢弗克十二月戊戌及秦周伐雍门之萩范鞅门于雍门其御追喜以戈杀犬于门中孟庄子斩其橁以为公琴己亥焚雍门及西郭南郭刘难士弱率诸侯之师焚申池之竹木壬寅焚东郭北郭范鞅门于扬门州绰门于东闾左骖迫还于东门中以枚数阖齐侯驾将走邮棠太子与郭荣扣马曰师速而疾略也将退矣君何惧焉且社稷之主不可以轻轻则失众君必待之将犯之太子抽剑断鞅乃止甲辰东侵及潍南及沂灵王十八年春正月晋侯宋公鲁侯卫侯郑伯莒子邾子滕子薛伯杞伯小邾子盟于祝柯按春秋襄公十九年　按左传十九年春诸侯还自沂上盟于督扬曰大毋侵小灵王十九年夏六月庚申晋侯齐侯宋公鲁侯卫侯郑伯曹伯莒子邾子滕子薛伯杞伯小邾子盟于澶渊按春秋襄公二十年　按左传二十年夏盟于澶渊齐成故也灵王二十三年秋八月晋侯宋公鲁侯卫侯郑伯曹伯莒子邾子滕子薛伯杞伯小邾子会于夷仪按春秋襄公二十四年　按左传二十四年秋会于夷仪将以伐齐水不克灵王二十四年夏五月晋侯宋公鲁侯卫侯郑伯曹伯莒子邾子滕子薛伯杞伯小邾子会于夷仪秋七月己巳诸侯同盟于重丘按春秋襄公二十五年　按左传二十三年秋齐侯伐晋取朝歌二十五年夏五月晋侯济自泮会于夷仪伐齐以报朝歌之役秋七月己巳同盟于重丘齐成故也灵王二十六年夏邾子滕子晋赵武楚屈建齐庆封鲁叔孙豹蔡公孙归生卫石恶陈孔奂郑良霄秦人许人曹人会于宋秋七月辛巳诸侯之大夫盟于宋齐秦邾滕不与盟按春秋襄公二十七年齐秦邾滕不书　按左传二十七年夏宋向戍善于赵文子又善于令尹子木欲弭诸侯之兵以为名如晋告赵孟赵孟谋于诸大夫许之如楚楚亦许之如齐齐人许之告于秦秦亦许之皆告于小国为会于宋五月甲辰晋赵武至于宋丙午郑良霄至六月戊申叔孙豹齐庆封陈须无卫石恶至甲寅晋荀盈从赵武至丙辰邾悼公至壬戌楚公子黑肱先至成言于晋丁卯宋向戍如陈从子木成言于楚戊辰滕成公至子木谓向戍请晋楚之从交相见也庚午向戍复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驿谒诸王王曰释齐秦他国请相见也秋七月戊寅左师至是夜也赵孟及子&amp;#盟以齐言庚辰子木至自陈陈孔奂蔡公孙归生至曹许之大夫皆至以藩为军晋楚各处其偏辛巳将盟于宋西门之外季武子使叔孙以公命曰视邾滕既而齐人请邾宋人请滕皆不与盟叔孙曰邾滕人之私也我列国也何故视之宋卫吾匹也乃盟乙酉宋公及诸侯之大夫盟于蒙门之外灵王二十八年夏五月晋荀盈齐高止宋华定鲁仲孙羯卫世叔仪郑公孙段曹人莒人滕人薛人小邾人城杞按春秋襄公二十九年　按左传晋平公杞出也故治杞二十九年夏六月知悼子合诸侯之大夫以城杞景王二年冬十月晋人齐人宋人卫人郑人曹人莒人邾人滕人薛人杞人小邾人会于澶渊宋灾故按春秋襄公三十年　按左传三十年夏五月甲午宋大灾秋八月为宋灾故诸侯之大夫会以谋归宋财景王三年冬十月滕子会葬于鲁
按春秋襄公三十一年　按左传三十一年夏六月鲁襄公薨于楚宫冬十月滕成公来会葬惰而多涕子服惠伯曰滕君将死矣怠于其位而哀巳甚兆于死所矣能无从乎景王六年春正月丁未滕子原卒夏叔弓如滕按春秋昭公三年　按左传三年春正月丁未滕子原卒夏五月叔弓如滕葬滕成公子服椒为介及郊遇懿伯之忌敬子不入惠伯曰公事有公利无私忌椒请先入乃先受馆敬子从之景王七年夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申按春秋昭公四年　按左传四年夏诸侯如楚鲁卫曹邾不会曹邾辞以难公辞以时祭卫侯辞以疾郑伯先待于申六月丙午楚子合诸侯于申景王十六年秋刘子晋侯齐侯宋公鲁侯卫侯郑伯莒子邾子滕子薛伯杞伯小邾子会于平丘八月甲戌同盟于平丘按春秋昭公十三年
敬王三年夏晋赵鞅宋乐大心鲁叔诣卫北宫喜郑游吉曹人邾人滕人薛人小邾人会于黄父按春秋昭公二十五年　按左传二十四年夏六月晋范献子韩宣子图王室征会于诸侯期以明年二十五年夏会于黄父谋王室也赵简子令侯诸之大夫输王粟具戍人曰明年将纳王敬王五年秋晋士鞅宋乐祁犁卫北宫喜曹人邾人滕人会于扈按春秋昭公二十七年　按左传二十七年秋会于扈令戍周且谋纳公也敬王十四年春三月刘子晋侯宋公鲁侯蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏会于召陵侵楚夏五月盟于&amp;#鼬按春秋定公四年　按左传四年春三月刘文公合诸侯于召陵谋伐楚也敬王二十五年秋九月滕子会葬于鲁
按春秋定公十五年
敬王二十七年夏滕子朝于鲁
按春秋哀公二年
敬王二十九年秋八月甲寅滕子结卒冬十二月葬滕顷公按春秋哀公四年
敬王三十六年秋七月辛酉滕子虞母卒冬十一月葬滕隐公按春秋哀公十一年
　　毕
周文王子封于毕
按左传僖公二十四年富辰曰昔周公吊二叔之不咸故封建亲戚以蕃屏周管蔡郕霍鲁卫毛聃郜雍曹滕毕原酆郇文之昭也
注
毕国在长安县西北
按史记周本纪武王十一年伐纣除道修社及商纣宫及期百夫荷旗以先驱武王弟叔振铎奉陈常车周公旦把大钺毕公把小钺以夹武王散宜生太颠闳夭皆执剑以卫武王既入立于社南大率之左右毕从毛叔郑奉明水卫康叔封布兹召公奭赞采师尚父牵牲尹佚策祝曰殷之末孙季纣殄废先王明德侮蔑神祇不祀昏暴商邑百姓其章显闻于天皇上帝于是武王再拜稽首曰膺更大命革殷受天明命武王又再拜稽首乃出　按魏世家魏之先毕公高之后也毕公高与周同姓武王之伐纣而高封于毕于是为毕姓其后绝封为庶人或在中国或在夷狄其苗裔曰毕万事晋献公献公之十六年赵夙为御毕万为右以伐霍耿魏灭之以耿封赵夙以魏封毕万为大夫卜偃曰毕万之后必大矣万满数也魏大名也以是始赏天开之矣天子曰兆民诸侯曰万民今命之大以从满数其必有众初毕万卜事晋遇屯之比辛廖占之曰吉屯固比入吉孰大焉其必蕃昌毕万封十一年晋献公卒四子争更立晋乱而毕万之世弥大从其国名为魏氏按路史文公薨毕公高入职焉子季孙邑潘既复分庞裔孙毕万事晋献公灭魏而封之十世而斯始命文侯成王三十七年夏四月王召毕公入受顾命
按书经顾命惟四月哉生魄王不怿甲子王乃洮&amp;#水相被冕服凭玉几乃同召太保奭芮伯彤伯毕公卫侯毛公师氏虎臣百尹御事受命　按康王之诰王出在应门之内太保率西方诸侯入应门左毕公率东方诸侯入应门右皆布乘黄朱宾称奉圭兼币按史记周本纪成王将崩惧太子钊之不任乃命召公毕公率诸侯以相太子而立之成王既崩二公率诸侯以太子钊见于先王庙申告以文王武王之所以为王业之不易务在节俭毋多欲以笃信临之作顾命太子钊遂立是为康王成王十二年夏六月壬申命毕公保厘东郊
按周书毕命惟十有二年六月庚午胐越三日壬申王朝步自宗周至于丰以成周之众命毕公保厘东郊王若曰呜呼父师惟文王武王敷大德于天下用克受殷命惟周公左右先王绥定厥家毖殷顽民迁于洛邑密迩王室式化厥训既历三纪世变风移四方无虞予一人以宁道有升降政由俗革不臧厥臧民罔攸劝惟公懋德克勤小物弼亮四世正色率下罔不祇师言嘉绩多于先王予小子垂拱仰成王曰呜呼父师今予祇命公以周公之事往哉旌别淑慝表厥宅里彰善瘅恶树之风声弗率训典殊厥并疆俾克畏慕申画郊圻慎固封守以康四海政贵有恒辞尚体要不惟好异商俗靡靡利口惟贤余风未殄公其念哉我闻曰世禄之家鲜克由礼以荡陵德实悖天道敝化奢丽万世同流兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰资富能训惟以永年惟德惟义时乃大训不由古训于何其训王曰呜呼父师邦之安危惟兹殷士不刚不柔厥德允修惟周公克慎厥始惟君陈克和厥中惟公克成厥终三后协心同底于道道洽政治泽润生民四夷左衽罔不咸赖予小子永膺多福公其惟时成周建无穷之基亦有无穷之闻子孙训其成式惟乂呜呼罔曰弗克惟既厥心罔曰民寡惟慎厥事钦若先王成烈以休于前政按史记周本纪康王即位命作策毕公分居里成周郊
注
孔安国曰分别民之居里异其善恶也成定东　周郊境使有保护也按竹书纪年十二年夏六月壬申王如丰锡毕公命穆王十四年秋九月翟人侵毕按竹书纪年云云
　　原
周文王子封于原
按左传僖公二十四年富辰曰昔周公吊二叔之不咸故封建亲戚以蕃屏周管蔡郕霍鲁卫毛郜雍曹滕毕原酆郇文之昭也按路史武王伐纣原公把小钺
僖王六年春原庄公逆王后于陈
按春秋不书　按左传庄公十八年春虢公晋侯郑伯使原庄公逆王后于陈陈妫归于京师实惠后襄王十七年冬晋侯围原按春秋僖公二十五年　按左传二十五年冬晋侯围原命三日之粮原不降命去之谍出曰原将降矣军吏曰请待之公曰信国之宝也民之所庇也得原失信何以庇之所亡滋多退一舍而原降迁原伯贯于冀赵衰为原大夫狐溱为温大夫景王十五年冬十月壬申朔原舆人逐原伯绞而立公子跪寻按春秋不书　按左传昭公十二年周原伯绞虐其舆臣使曹逃冬十月壬申朔原舆人逐绞而立公子跪寻绞奔郊襄王十六年秋王子带以狄师伐周获原伯
按春秋不书　按左传昭公十八年秋葬曹平公往者见周原伯鲁焉与之语不说学归以语闵子马闵子马曰周其乱乎夫必多有是说而后及其大人大人患失而惑又曰可以无学无学不害不害而不学则苟而可于是乎下陵上替能无乱乎夫学殖也不学将落原氏其亡乎僖公二十四年夏狄伐郑取栎王德狄人以其女为后初甘昭公有宠于惠后惠后将立之未及而卒昭公奔齐王复之又通于隗氏王替隗氏颓叔桃子曰我实使狄狄其怨我遂奉太叔以狄师攻王王御士将御之王曰先后其谓我何宁使诸侯图之王遂出及坎欿国人纳之秋颓叔桃子奉大叔以狄师伐周大败周师获周公忌父原伯毛伯富辰　　酆　丰
周文王子封于酆
按左传僖公二十四年富辰曰昔周公吊二叔之不咸故封建亲戚以蕃屏周管蔡郕霍鲁卫毛毕原酆郇文之昭也成王十九年黜丰侯
按竹书纪年云云
按路史丰侯坐酒亡国以故负罂于首以为式注
俎豆中有丰即乡饮礼中丰侯也都斫一木为　之象豆而卑一同坫爵射礼置罚丰西阶下音训　谓丰国君以酒亡国故以为罚爵之名三礼图云　射为罚爵之丰作人形丰国名其君以酒亡国戴　盂以戒酒故崔骃酒箴云丰侯沈酒荷罂负缶自　僇于世图形戒后李尤铭曰丰侯荒谬醉乱迷逸　乃象其形为礼戒式也　　郇　荀
周文王子封于郇
按左传僖公二十四年富辰曰昔周公吊二叔之不咸故封建亲戚以蕃屏周管蔡郕霍鲁卫毛郜雍曹滕毕原酆郇文之昭也按汲冢周书成周之会墠上张赤弈阴羽天子南面立絻无繁露朝服八十物搢挺唐叔荀叔周公在左太公望在右皆絻亦无繁露朝服七十物搢笏旁天子而立于堂上
注
王城既成大会诸侯唐荀国名皆成王弟故曰　叔按路史荀侯诸侯之伯晋灭之为公族
昭王六年王锡郇伯命
按竹书纪年云云
桓王十七年秋虢仲芮伯梁伯荀侯贾伯伐曲沃按春秋不书　按左传桓公九年秋虢仲芮伯梁伯荀侯贾伯伐曲沃
疏
正义曰世本荀贾皆姬姓不知谁灭之晋大夫　有荀氏贾氏盖晋灭之以赐大夫　　邘　于
周武王子封于邘
按左传僖公二十四年富辰曰昔周公吊二叔之不咸故封建亲戚以蕃屏周邘晋应韩武之穆也注
河内野王县西北有邘城
按路史周之初兴大封同姓五十有三国而文武之胙又三十有二于晋应寒狄武之穆也　武之穆四于邘为长先是唐有祸成王以封子于
　宗藩部汇考三十三
　　周十六
　　晋一
周成王九年封弟叔虞为唐侯
按汲冢周书成周之会墠上张赤弈阴羽天子南面立絻无繁露朝服八十物搢挺唐叔荀叔周公在左太公望在右皆絻亦无繁露朝服七十物搢笏旁天子而立于堂上
注
王城既成大会诸侯唐荀国名皆成王弟故曰　叔按左传昭公元年子产曰当武王邑姜方娠太叔梦帝谓己余命而子曰虞将与之唐属诸参而蕃育其子孙及生有文在其手曰虞遂以命之及成王灭唐封太叔焉　定公四年卫子鱼曰昔武王克商成王定之选建明德以藩屏周分唐叔以大路密须之鼓阙巩姑洗怀姓九宗职官五正命以唐诰而封于夏墟启以夏政疆以戎索按史记晋世家唐叔虞者周武王子而成王弟初武王与叔虞母会时梦天谓武王曰余命女生子名虞余与之唐及生子文在其手曰虞故遂因命之曰虞武王崩成王立唐有乱周公诛灭唐成王与叔虞戏削桐叶为珪以与叔虞曰以此封若史佚因请择日立叔虞成王曰吾与之戏耳史佚曰天子无戏言言则史书之礼成之乐歌之于是遂封叔虞于唐唐在河汾之东方百里故曰唐叔虞姓姬氏
注
正义曰括地志云故唐城在绛州翼城县西二　十里即尧裔子所封春秋云夏孔甲时有尧苗裔　刘累者以豢龙事孔甲夏后嘉之赐氏御龙以更　豕韦之后龙一雌死潜醢之以食既而夏后使求　之惧而迁于鲁县夏后召孟别封刘累之孙于大　夏之墟为侯至周成王时唐人作乱成王灭之而　封太叔更迁唐人子孙于杜谓之杜伯即范丐所　云在周为杜唐氏按鲁县汝州鲁山县是今随州　枣阳县东南一百五十里上唐乡故城即后子孙　徙于唐世本曰唐叔虞居鄂宋忠曰鄂地今在大　夏正义曰括地志云故鄂城在慈州昌宁县东二　里按与绛州夏县相近禹都安邑故城在县东北　十五里故云在大夏也然封于河汾二水之东方　百里正合在晋州平阳县不合在鄂未详按竹书纪年十年冬十月王师灭唐迁其民于杜按诗经朱注唐国名本帝尧旧都在禹贡冀州之域大行恒山之西太原太岳之野周成王以封弟叔虞为唐侯南有晋水至子燮乃改国号曰晋后徙曲沃又徙居绛其地土瘠民贫勤俭质朴忧深思远有尧之遗风焉其诗不谓之晋而谓之唐盖仍其始封之旧号耳唐叔所都在今太原府曲沃及绛皆在今绛州按通鉴前编成王九年封弟叔虞为唐侯
成王十年王命唐叔虞为侯
按竹书纪年云云
康王九年唐叔虞子燮徙居晋水之南改国号曰晋按史记晋世家唐叔子燮是为晋侯
注
括地志云故唐城在并州晋阳县北二里城记　云尧筑也国都城记云唐叔虞之子燮父徙居晋　水傍今并理故唐城唐者即燮父初徙之处也毛　诗谱云叔虞子燮父以尧墟南有晋水改曰晋侯按竹书纪年康王九年唐迁于晋作宫而美王使人让之厉王二十年晋侯福卒子宜臼立
按史记晋世家晋侯子宁族是为武侯武侯之子服人是为成侯成侯子福是为厉侯厉侯子宜臼是为靖侯靖侯已来年纪可推自唐叔至靖侯五世无其年数按通鉴前编厉王二十年晋厉侯薨子宜臼嗣厉王三十八年晋侯宜臼卒子司徒立按史记晋世家靖侯十七年周厉王迷惑暴虐国人作乱厉王出奔于彘大臣行政故曰共和十八年靖侯卒子厘侯司徒立宣王五年晋侯司徒卒子籍立
按史记晋世家厘侯十四年周宣王初立十八年厘侯卒子献侯籍立宣王十六年晋侯籍卒子费王立
按史记晋世家献侯十一年卒子穆侯费王立（按费王通　鉴前编作费生）

宣王十六年晋徙都于绛
按通鉴前编云云
宣王二十三年晋侯伐条
按左传晋穆侯之夫人姜氏以条之役生太子命之曰仇其弟以千亩之战生命之曰成师师服曰异哉君之名子也夫名以制义义以出礼礼以体政政以正民是以政成而民听易则生乱嘉耦曰妃怨耦曰仇古之命也今君命太子曰仇弟曰成师始兆乱矣兄其替乎宣王四十三年晋侯费王卒弟殇叔自立太子仇出奔按史记晋世家穆侯二十七年卒弟殇叔自立太子仇出奔幽王元年晋太子仇袭杀殇叔而自立
按史记晋世家殇叔四年穆侯太子仇率其徒袭殇叔而立是为文侯平王元年赐晋侯仇命
按书经文侯之命王若曰父义和丕显文武克慎明德昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖怀在位呜呼闵予小子嗣造天丕愆殄资泽于下民侵戎我国家纯既我御事罔或耆寿俊在厥服予则罔克曰惟祖惟父其伊恤朕躬呜呼有绩予一人永绥在位父义和汝克昭乃显祖汝肇刑文武用会绍乃辟追孝于前文人汝多修扞我于艰若汝予嘉王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父往哉柔远能迩惠康小民无荒宁简恤尔都用成尔显德平王二十五年晋侯仇卒子伯立按史记晋世家文侯十年周幽王无道犬戎杀幽王周东徙而秦襄公始列为诸侯三十五年文侯仇卒子昭侯伯立平王二十六年晋侯封其叔父成师于曲沃
按左传惠之二十四年晋始乱故封桓叔于曲沃靖侯之孙栾宾傅之师服曰吾闻国家之立也本大而末小是以能固故天子建国诸侯立家卿置侧室大夫有贰宗士有隶子弟庶人工商各有分亲皆有等衰是以民服事其上而下无觊觎今晋甸侯也而建国本既弱矣其能久乎按史记晋世家昭侯元年封文侯弟成师于曲沃曲沃邑大于翼翼晋君都邑也成师封曲沃号为桓叔靖侯庶孙栾宾相桓叔桓叔是时年五十八矣好德晋国之众皆附焉君子曰晋之乱其在曲沃矣末大于本而得民心不乱何待平王三十二年晋人弒其君伯而纳曲沃伯成师不克晋人立其君之子平按左传惠之三十年晋潘父弒昭侯而纳桓叔不克晋人立孝侯按晋世家昭侯七年晋大臣潘父弒其君昭侯而迎曲沃桓叔桓叔欲入晋晋人发兵攻桓叔桓叔败还归曲沃晋人共立昭侯子平为君是为孝侯诛潘父平王四十年曲沃伯成师卒子&amp;#立按史记晋世家孝侯八年曲沃桓叔卒子&amp;#代桓叔是为曲沃庄伯平王四十七年曲沃伯成师伐翼弒其君平晋人立其君之弟&amp;#按左传惠之四十五年曲沃庄伯伐翼弒孝侯翼人立其弟鄂侯按史记晋世家孝侯十五年曲沃庄伯弒其君晋孝侯于翼晋人攻曲沃庄伯庄伯复入曲沃晋人复立孝侯子&amp;#为君是为鄂侯桓王二年春晋侯&amp;#卒子光立曲沃庄伯伐翼王使尹氏武氏助之夏六月曲沃叛王王立鄂侯子光按春秋不书　按左传隐公五年春曲沃庄伯以郑人邢人伐翼王使尹氏武氏助之翼侯奔随夏六月曲沃叛王秋王命虢公伐曲沃而立哀侯于翼按史记晋世家鄂侯六年卒曲沃庄伯闻鄂侯卒乃兴兵伐晋周平王使虢公将兵伐曲沃庄伯庄伯走保曲沃晋人共立鄂侯子光是为哀侯桓王三年春翼侯自随入于鄂
按春秋不书　按左传隐公六年春翼九宗五正顷父之子嘉父逆晋侯于随纳诸鄂晋人谓之鄂侯注
翼晋旧都也唐叔始封受怀姓九宗职官五正　遂世为晋强家五正五官之长九宗一姓为九族　也顷父之子嘉父晋大夫鄂晋别邑前年桓王立　翼侯之子于翼故不得复入翼别居鄂疏
五官之
　长谓殷时五行官长
桓王四年曲沃伯光卒子称立
按春秋不书　按史记晋世家哀侯二年曲沃庄伯卒子称代庄伯立是为曲沃武公桓王十年曲沃伯侵晋陉庭
按春秋不书　按左传桓公二年哀侯侵陉庭之田陉庭南鄙启曲沃伐翼按史记晋世家哀侯八年晋侵陉庭陉庭与曲沃武公谋桓王十一年春曲沃伯伐翼获翼侯
按春秋不书　按左传桓公三年春曲沃武公伐翼次于陉庭韩万御戎梁弘为右逐翼侯于汾隰骖絓而止夜获之及栾共叔按史记晋世家哀侯九年曲沃武公伐晋于汾旁虏哀侯晋人乃立哀侯子小子为君是为小子侯小子元年曲沃武公使韩万杀所虏晋哀侯曲沃益强晋无如之何按国语武公伐翼杀哀侯止栾共子曰苟无死吾以子见天子令子为上卿制晋国之政辞曰成闻之民生于三事之如一父生之师教之君食之非父不生非食不长非教不知生之族也故一事之唯其所在则致死焉报生以死报赐以力人之道也臣敢以私利废人之道君何以训矣且君知成之从也未知其待于曲沃也从君而二君焉用之遂斗而死桓王十五年曲沃伯称诱晋小子侯杀之
按春秋不书　按左传桓公七年冬曲沃伯诱晋小子侯杀之按史记晋世家小子之四年曲沃武公诱召晋小子杀之桓王十六年春曲沃伯称灭翼冬王命虢仲立哀侯之弟缗于晋按春秋不书　按左传桓公八年春灭翼冬王命虢仲立晋哀侯之弟缗于晋按史记晋世家周桓王使虢仲伐曲沃武公武公入于曲沃乃立晋哀侯弟缗为晋侯桓王十七年秋虢仲芮伯梁伯荀侯贾伯伐曲沃按春秋不书　按左传桓公九年秋虢仲芮伯梁伯荀侯贾伯伐曲沃僖王四年冬王使虢公命曲沃伯以一军为晋侯按诗经唐风岂曰无衣七兮不如子之衣安且吉兮岂曰无衣六兮不如子之衣安且燠兮
朱
注
曲沃桓叔之孙武公伐晋灭之尽以其宝器赂　周厘王王以武公为晋君列于诸侯此诗盖述其　请命之意按春秋不书　按左传庄公十六年冬王使虢公命曲沃伯以一军为晋侯
注
曲沃武公遂并晋国僖王因就命为晋侯小国　故一军按史记晋世家晋侯缗二十八年曲沃武公伐晋侯缗灭之以其宝器赂周厘王厘王命曲沃武公为晋君列为诸侯于是尽并晋地而有之曲沃武公已即位三十七年矣更号曰晋武公武公始都晋国前即位曲沃通年三十八年武公称者先晋穆侯曾孙也曲沃桓叔孙也桓叔者始封曲沃武公庄伯子也自桓叔初封曲沃以至武公灭晋也凡六十七岁而卒代晋为诸侯僖王五年晋侯称卒子诡诸立
按春秋不书　按史记晋世家武公代晋二岁卒与曲沃通年即位凡三十九年而卒子献公诡诸立惠王元年春虢公晋侯朝于京师夏虢公晋侯郑伯使原伯逆王后于陈按春秋不书　按左传庄公十八年春虢公晋侯朝王王飨醴命之宥皆赐玉五&amp;#马三匹虢公晋侯郑伯使原庄公逆王后于陈陈妫归于京师实惠后惠王五年晋人伐骊戎获骊姬以归按春秋不书　按国语献公卜伐骊戎史苏占之曰胜而不吉公曰何谓也对曰遇兆挟以衔骨齿牙为猾戎夏交捽交捽是交胜也臣故云且惧有口民国移心焉公曰何口之有口在寡人寡人弗受谁敢兴之对曰苟可以其入也必甘受逞而不知胡可壅也公不听遂伐骊戎克之获骊姬以归有宠立以为夫人公饮大夫酒令司正实爵与史苏曰饮而无肴夫骊戎之役女曰胜而不吉故赏女以爵罚女以无肴克国得妃其有吉孰大焉史苏卒爵再拜稽首曰兆有之臣不敢蔽蔽兆之纪失臣之官有二罪焉何以事君大罚将及不唯无肴抑君亦乐其吉而备其凶凶之无有备之何害若其有之备之为瘳臣之不信国之福也何敢惮罚饮酒出史苏告大夫曰夫有男戎必有女戎若晋以男戎胜戎而戎亦必以女戎胜晋其若之何里克曰何如史苏曰昔夏桀伐有施有施人以妺喜女焉妺喜有宠于是乎与伊尹比而亡夏殷辛伐有苏有苏氏以妲己女焉妲己有宠于是乎与胶鬲比而亡殷周幽王伐有褒有褒人以褒姒女焉褒姒有宠生伯服于是乎与虢石甫比逐太子宜咎而立伯服太子出奔申申人缯人召西戎以伐周周于是乎亡今晋寡德而安俘女又增其宠虽当三季之王不亦可乎且其兆云挟以衔骨齿牙为猾我卜伐骊龟往离散以应我夫若是贼之兆也非吾宅也离则有之不跨其国可谓挟乎不得其君能衔骨乎若跨其国而得其君虽逢齿牙以猾其中其谁云弗从诸夏从戎非败而何从政者不可以不戒亡无日矣郭偃曰夫三季王之亡也宜民之主也纵惑不疚肆侈不违流志而行无所不疚是以及亡而不获追鉴今晋国之方偏侯也其土又小大国在侧虽欲纵惑未获专也大家邻国将师保之多而骤立不其集亡虽骤立不过五矣且夫口三五之门也是以谗口之乱不过三五且夫挟小鲠也可以小戕而不能丧国当之者戕焉于晋何害虽谓之挟而猾以齿牙口弗堪也其与几何晋国惧则甚矣亡犹未也商之衰也其铭有之曰嗛嗛之德不足就也不可以矜而祗取忧也嗛嗛之食不足狃也不能为膏而祗离咎也虽骊之乱其离咎而已其何能服吾闻以乱得聚者非谋不卒时非人不免难非礼不终年非义不尽齿非德不及世非天不离数今不据其安不可谓能谋行之以齿牙不可谓得人废国而向己不可谓礼不度而迂求不可谓义以宠贾怨不可谓德少族而多敌不可谓天德义不行礼义不则弃人失谋天亦不赞吾观君夫人也若为乱其犹隶农也虽获沃田而勤易之将弗克飨为人而已士蒍曰戒莫如豫豫而后给夫子戒也抑二大夫之言其皆有焉既骊姬不克晋正于秦五立而后平　献公伐骊戎克之灭骊子获骊姬以归立以为夫人生奚齐其娣生卓子骊姬请使申生处曲沃以速县重耳处蒲城夷吾处屈奚齐处绛以儆无辱之故公许之史苏朝告大夫曰二三大夫其戒之乎乱本生矣日君以骊姬为夫人民之疾心固皆至矣昔者之伐也起百姓以为百姓也是以民能欣之故莫不尽忠极劳以致死今君起百姓以自封也民外不得其利而内恶其贪则上下既有判矣然而又生男其天道也天强其毒民疾其态其乱生哉吾闻君子好好而恶恶乐乐而安安是以能有常伐木不自其本必复生塞水不自其源必复流灭祸不自其基必复乱今君灭其父而畜其子祸之基也畜其子又从其欲子思报父之耻而信其欲虽好色必恶心不可谓好好其色必授之情彼得其情以厚其欲从其恶心必败国且深乱乱必自女戎三代皆然骊姬果作难杀太子而逐二公子按史记晋世家献公五年伐骊戎得骊姬骊姬弟俱爱幸之惠王八年晋侯灭游氏因尽杀群公子
按春秋不书　按左传庄公二十三年晋桓庄之族逼献公患之士蒍曰去富子则群公子可谋也已公曰尔试其事士蒍与群公子谋谮富子而去之二十四年晋士蒍又与群公子谋使杀游氏之二子士蒍告晋侯曰可矣不过二年君必无患二十五年晋士蒍使群公子尽杀游氏之族乃城聚而处之冬晋侯围聚尽杀群公子惠王九年夏晋城绛都之秋虢人侵晋冬又侵晋按春秋不书　按左传庄公二十六年春晋士蒍为大司空夏士蒍城绛以深其宫秋虢人侵晋冬虢人又侵晋惠王十年夏六月齐侯宋公陈侯鲁侯郑伯同盟于幽按春秋庄公二十七年　按左传二十七年夏同盟于幽陈郑服也惠王十一年晋侯灭翟柤使太子申生居曲沃重耳居蒲夷吾居屈按春秋不书　按左传晋献公娶于贾无子烝于齐姜生秦穆夫人及太子申生又娶二女于戎大戎狐姬生重耳小戎子生夷吾晋伐骊戎骊戎男女以骊姬归生奚齐其娣生卓子骊姬嬖欲立其子赂外嬖梁五与东关嬖五使言于公曰曲沃君之宗也蒲与二屈君之疆也不可以无主宗邑无主则民不威疆埸无主则启戎心戎之生心民慢其政国之患也若使太子主曲沃而重耳夷吾主蒲与屈则可以威民而惧戎且旌君伐使俱曰狄之广莫于晋为都晋之启土不亦宜乎晋侯说之夏使太子居曲沃重耳居蒲城夷吾居屈群公子皆鄙唯二姬之子在绛二五卒与骊姬谮群公子而立奚齐晋人谓之二五耦按国语骊姬生奚齐其娣生卓子公将黜太子申生而立夷齐里克丕郑荀息相见里克曰夫史苏之言将及矣其若之何荀息曰吾闻事君者竭力以役事不闻违命君立臣从何贰之有丕郑曰吾闻事君者从其义不阿其惑也惑则误民民误失德是弃民也民之有君以治义也义以生利利以丰民若之何其民之与处而弃之也必立太子里克曰我不佞虽不识义亦不阿惑吾其静也三大夫乃别　烝于武公公称疾不与使奚齐&amp;#事猛足言于太子曰伯氏不出夷齐在庙子盍图乎太子曰吾闻之羊舌大夫曰事君以敬事父以孝受命不迁为敬敬顺所安为孝弃命不敬作令不孝又何图焉且夫闲父之爱而嘉其况有不忠焉废人以自成有不贞焉孝敬忠贞君父之所安也弃安而图远于孝矣吾其止也　献公田见翟柤之氛归寝不寐郄叔虎朝公语之对曰床第之不安邪抑骊姬之不存侧邪公辞焉出语士蒍曰今夕君不寐必为翟柤也夫翟柤之君好专利而不忌其臣竞以求媚其进者壅塞其退者距违其上贪以忍其下偷以幸有纵君而无谏臣有冒上而无忠下君臣上下各厌其私以纵其回民各有心无所据依以是处国不亦难乎君若伐之可克也吾不言子必言之士蒍以告公说乃伐翟柤郄叔虎将乘城其徒曰弃政而役非其任也郄叔虎曰既无老谋而又无壮事何以事君被羽先升遂克之　公之优曰施通于骊姬骊姬问焉曰吾欲作大事而难三公子之徒如何对曰蚤处之使知其极夫人知有极鲜有慢心虽其慢乃易残也骊姬曰吾欲为难安始而可优施曰必于申生其为人也小心精洁而大志重又不忍人精洁易辱重偾可疾不忍人必自忍也辱之近行骊姬曰重无乃难迁乎优施曰知辱可辱可辱迁重若不知辱亦必不知固秉常矣今子内固而外宠且善不莫不信若外单善而内辱之无不迁矣且吾闻之甚精必愚精而易辱愚不知避难虽欲无迁其得之乎是故先施谗于申生惠王十六年晋侯作二军灭耿霍魏为太子城曲沃封赵夙于耿毕万于魏按春秋不书　按左传闵公元年晋侯作二军公将上军太子申生将下军赵夙御戎毕万为右以灭耿灭霍灭魏还为太子城曲沃赐赵夙耿赐毕万魏以为大夫士蒍曰太子不得立矣分之都城而位以卿先为之极又焉得立不如逃之无使罪至为吴太伯不亦可乎犹有令名与其及也且谚曰心苟无瑕何恤乎无家天若祚太子其无晋乎卜偃曰毕万之后必大万盈数也魏大名也以是始赏天启之矣天子曰兆民诸侯曰万民今名之大以从盈数其必有众初毕万筮仕于晋遇屯之比辛廖占之曰吉屯固比入吉孰大焉其必蕃昌震为土车从马足居之兄长之母覆之众归之六体不易合而能固安而能杀公侯之卦也公侯之子孙必复其始按国语十六年公作二军公将上军太子将下军以伐霍师未出士蒍言于诸大夫曰夫太子君之贰也恭以俟嗣何官之有今君分之土而官之是佐之也吾将谏以观之乃言于公曰夫太子君之贰也而帅下军无乃不可乎公曰下军上军之贰也寡人在上申生在下不亦可乎土蒍对曰下不可以贰上公曰何故对曰贰若体焉上下左右以相心目用而不倦身之利也上贰代举下贰代履周旋变动以役心目故能治事以制百物若下摄上与上摄下周旋不变以违心目其反为物用也何事能治故古之为军也军有左右阙从补之成而不知是以寡败若以下贰上阙而不变败弗能补也变非声章弗能移也声章过数则有衅有衅则敌入敌入而凶救败不暇谁能退敌敌之如志国之忧也可以陵小难以征大君其图之公曰寡人有子而制焉非子之忧也对曰夫太子国之栋也栋成乃制之不亦危乎公曰轻其所任虽危何害士蒍出语人曰太子不得立矣改其制而不患其难轻其任而不忧其危君有异心又焉得立行之克也将以害之若其不克其因以&amp;#之虽克与不无所避&amp;#与其勤而不入不如逃之君得其欲太子远死且有令名为吴太伯不亦可乎太子闻之曰子舆之为我谋忠矣然吾闻之为人子者患不从不患无名为人臣者患不勤不患无禄今我不才而得勤与从又何求焉焉得及吴太伯乎太子遂行克霍而反谗言弥兴惠王十七年晋侯使太子申生伐东山皋落氏按春秋不书　按左传闵公二年晋人使太子申生伐东山皋落氏里克谏曰太子奉冢祀社稷之粢盛以朝夕视君膳者也故曰冢子君行则守有守则从从曰抚军守曰监国古之制也夫帅师专行谋誓军旅君与国政之所图也非太子之事也师在制命而已禀命则不威专命则不孝故君之嗣适不可以帅师君失其官帅师不威将焉用之且臣闻皋落氏将战君其舍之公曰寡人有子未知其谁立焉不对而退见太子太子曰吾其废乎对曰告之以临民教之以军旅不共是惧何故废乎且子惧不孝无惧弗得立修己而不责人则免于难太子帅师公衣之偏衣佩之金玦狐突御戎先友为右梁余子养御罕夷先丹木为右羊舌大夫为尉先友曰衣身之偏握兵之要在此行也子其勉之偏躬无慝兵要远灾亲以无灾又何患焉狐突叹曰时事之征也衣身之章也佩衷之旗也故敬其事则命以始服其身则衣之纯用其衷则佩之度今命以时卒閟其事也衣之尨服远其躬也佩以金玦弃其衷也服以远之时以閟之尨凉冬杀金寒玦离胡可恃也虽欲勉之狄可尽乎梁余子养曰帅师者受命于庙受脤于社有常服矣不获而尨命可知也死而不孝不如逃之罕夷曰尨奇无常金玦不复虽复何为君有心矣先丹木曰是服也狂夫阻之曰尽敌而反敌可尽乎虽尽敌犹有内谗不如违之狐突欲行羊舌大夫曰不可违命不孝弃事不忠虽知其寒恶不可取子其死之太子将战狐突谏曰不可昔辛伯谂周桓公云内宠并后外宠二政嬖子配适大都耦国乱之本也周公弗从故及于难今乱本成矣立可必乎孝而安民子其图之与其危身以速罪也按国语优施教骊姬夜半而泣谓公曰吾闻申生甚好仁而强甚宽惠而慈于民皆有所行之今谓君惑于我必乱国夫无乃以国故而行强于君君未终命而不没君其若之何盍杀我无以一妾乱百姓公曰夫岂惠其民而不惠于其父乎骊姬曰妾亦惧矣吾闻之外人之言曰为仁与为国不同为仁者爱亲之谓仁为国者利国之谓仁故长民者无亲众以为亲苟众利而百姓和岂能惮君以众故不敢爱亲众况厚之彼将恶始而美终以晚盖者也凡民利是生杀君而厚利众众孰沮之杀亲无恶于人人孰去之苟交利而得宠志行而众说欲其甚矣孰不惑焉虽欲爱君惑不释也今夫以君为纣若纣有良子而先丧纣无章其恶而厚其败均之死也无必假手于武王而其世不废祀至于今吾岂知纣之善不哉君欲勿恤其可乎若大难至而恤之其何及矣公惧曰若何而可骊姬曰君盍老而授之政彼得政而行其欲得其所索乃其释君且君其图之自桓叔以来孰能爱亲唯无亲故能兼翼公曰不可与政我以武与威是以临诸侯未没而亡政不可谓武有子而不胜不可谓威我授之政诸侯必绝能绝于我必能害我失政而害国不可忍也尔勿忧吾将图之骊姬曰以皋落翟之朝夕苛我边鄙使无日以牧田野君之仓廪固不实又恐削封疆君盍使之伐翟以观其果于众也与众之信辑睦焉若不胜翟虽济其罪可也若胜翟则善用众矣求必益广乃可厚图也且夫胜翟诸侯惊惧吾边鄙不儆仓廪盈四邻服封疆信君得其赖又知可不其利多矣君其图之公说是故使申生伐东山衣之偏裻之衣佩之金玦仆人赞闻之曰太子殆哉君赐之奇奇生怪怪生无常无常不立使之出征先以观之故告之以离心而示之以坚忍之权则必恶其心而害其身矣恶其心必内险之害其身必外危之危自中起难哉且是衣也狂夫阻之衣也其言曰尽敌而反虽尽敌其若内谗何申生胜翟而反谗言作于中君子曰知微裻冬
毒切
　十七年冬公使太
子伐东山里克谏曰臣闻皋落氏将战君其释申生也公曰行也对曰非故也君行太子居以监国也君行太子从以抚军也今君居太子行未有此也公曰非子之所知也寡人闻之立太子之道三身钧以年年同以爱爱疑决之以卜筮子无谋吾父子之间吾以此观之公不说里克退见太子太子曰君赐我偏衣金玦何也里克曰孺子惧乎衣躬之偏而握金玦令不偷矣孺子何惧夫为人子者惧不孝不惧不得且吾闻之敬贤于请孺子勉之乎君子曰善处父子之间矣太子遂行狐突御戎先友为右衣偏衣而佩金玦出而告先友曰君与我此何也先友曰中分而金玦之权在此行也孺子勉之狐突叹曰以尨衣纯而玦之以金铣者寒甚矣胡可恃也虽勉之敌其可尽乎先友曰衣躬之偏握兵之要在此行也勉之而已矣偏躬无慝兵要远灾亲以无灾又何患焉至于稷桑翟人出逆申生欲战狐突谏曰不可突闻之国君好艾大夫殆好内适子殆社稷危若惠于父而远于死惠于众而利社稷其可以图之乎况其危身于翟以起谗于内也申生曰不可君之使我非欢也抑欲测吾心也是故赐我奇服而告我权又有甘言焉言之太甘其中必苦谮在中矣君故生心虽蝎谮焉避之不若战也不战而反&amp;#滋厚我战虽死犹有令名焉果战败翟于稷桑而反谗言益起狐突杜门不出君子曰善深谋惠王十九年夏六月虞师晋师灭下阳
按春秋僖公二年　按左传庄公二十七年冬晋侯将伐虢士蒍曰不可虢公骄若骤得胜于我必弃其民无众而后伐之欲御我谁与夫礼乐慈爱战所畜也夫民让事乐和爱亲哀丧而后可用也虢弗畜也亟战将饥僖公二年春晋荀息请以屈产之乘与垂棘之璧假道于虞以伐虢公曰是吾宝也对曰若得道于虞犹外府也公曰宫之奇存焉对曰宫之奇之为人也懦而不能强谏且少长于君君昵之虽谏将不听乃使荀息假道于虞曰冀为不道入自颠軨伐鄍三门冀之既病则亦唯君故今虢为不道保于逆旅以侵敝邑之南鄙敢请假道以请罪于虢虞公许之且请先伐虢宫之奇谏不听遂起师夏晋里克荀息帅师会虞师伐虢灭下阳先书虞贿故也虢公败戎于桑田晋卜偃曰虢必亡矣亡下阳不惧而又有功是天夺之鉴而益其疾也必易晋而不抚其民矣不可以五稔　按公羊传虞师晋师灭夏阳虞微国也曷为序乎大国之上使虞首恶也曷为使虞首恶虞受赂假灭国者道以取亡焉其受赂奈何献公朝诸大夫而问焉曰寡人夜者寝而不寐其意也何诸大夫有进对者曰寝不安与其诸侍御有不在侧者与献公不应荀息进曰虞郭见与献公揖而进之遂与之入而谋曰吾欲攻郭则虞救之攻虞则郭救之如之何愿与子虑之荀息对曰君若用臣之谋则今日取郭而明日取虞尔君何忧焉献公曰然则奈何荀息曰请以屈产之乘与垂棘之白璧往必可得也则宝出之内藏藏之外府马出之内厩系之外厩尔君何丧焉献公曰诺虽然宫之奇存焉如之何荀息曰宫之奇知则知矣虽然虞公贪而好宝见宝必不从其言请终以往于是终以往虞公见宝许诺宫之奇果谏语曰唇亡则齿寒虞郭之相救非相为赐则晋今日取郭而明日虞从而亡尔君请勿许也虞公不从其言终假之道以取郭还四年反取虞虞公抱宝牵马而至荀息见曰臣之谋何如献公曰子之谋则已行矣宝则吾宝也虽然吾马之齿亦已长矣盖戏之也夏阳者何郭之邑也曷为不系于郭国之也曷为国之君存焉尔　按谷梁传虞师晋师灭夏阳非国而曰灭重夏阳也虞无师其曰师何也以其先晋不可以不言师也其先晋何也为主乎灭夏阳也夏阳者虞虢之塞邑也灭夏阳而虞虢举矣虞之为主乎灭夏阳何也晋献公欲伐虢荀息曰君何不以屈产之乘垂棘之璧而借道乎虞也公曰此晋国之宝也如受吾币而不借吾道则如之何荀息曰此小国之所以事大国也彼不借吾道必不敢受吾币如受吾币而借吾道则是我取之中府而藏之外府取之中厩而置之外厩也公曰宫之奇存焉必不使受之也荀息曰宫之奇之为人也达心而懦又少长于君达心则其言略懦则不能强谏少长于君则君轻之且夫玩好在耳目之前而患在一国之后此中知以上乃能虑之臣料虞君中知以下也公遂假道而伐虢宫之奇谏曰晋国之使者其辞卑而币重必不便于虞虞公弗听遂受其币而借之道宫之奇谏曰语曰唇亡则齿寒其斯之谓与挈其妻子以奔曹献公亡虢五年而后举虞荀息牵马操璧而前曰璧则犹是也而马齿加长矣惠王二十一年晋侯杀其世子申生公子重耳奔蒲夷吾奔屈杀申生经
书五年春

按春秋僖公四年重耳夷吾不书　按左传四年初晋献公欲以骊姬为夫人卜之不吉筮之吉公曰从筮卜人曰筮短龟长不如从长且其繇曰专之渝攘公之羭一熏一莸十年尚犹有臭必不可弗听立之生奚齐其娣生卓子及将立奚齐既与中大夫成谋姬谓太子曰君梦齐姜必速祭之太子祭于曲沃归胙于公公田姬置诸宫六日公至毒而献之公祭之地地坟与犬犬毙与小臣小臣亦毙姬泣曰贼由太子太子奔新城公杀其傅杜原款或谓太子子辞君必辩焉太子曰君非姬氏居不安食不饱我辞姬必有罪君老矣吾又不乐曰子其行乎太子曰君实不察其罪被此名也以出人谁纳我十二月戊申缢于新城姬遂谮二公子曰皆知之重耳奔蒲夷吾奔屈五年春正月晋侯使以杀太子申生之故来告初晋侯使士蒍为二公子筑蒲与屈不慎置薪焉夷吾诉之公使让之士蒍稽首而对曰臣闻之无丧而戚忧必雠焉无戎而城雠必保焉寇雠之保又何慎焉守官废命不敬固雠之保不忠失忠与敬何以事君诗云怀德惟宁宗子惟城君其修德而固宗子何城如之三年将寻师焉焉用慎退而赋曰狐裘尨茸一国三公吾谁适从及难公使寺人披伐蒲重耳曰君父之命不校乃徇曰校者吾雠也逾垣而走披斩其袪遂出奔翟按国语反自稷桑处五年骊姬谓公曰吾闻申生之谋愈深日吾固告君曰得众众弗利焉能胜翟今矜翟之善其志益广狐突不顺故不出吾闻之申生甚好信而强又失言于众矣虽欲有退众将责焉言不可食众不可弭是以深谋君若不图难将至矣公曰吾不忘也抑未有以致罪焉骊姬告优施曰君既许我杀太子而立奚齐矣吾难里克奈何优施曰吾来里克一日而已子为我具特羊之飨吾以从之饮酒我优也言无邮骊姬许诺乃具使优施饮里克酒中饮优施起舞谓里克妻曰主孟我我教兹暇豫事君乃歌曰暇豫之吾吾不如鸟乌人皆集于苑己独集于枯里克笑曰何谓苑何谓枯优施曰其母为夫人其子为君可不谓苑乎其母既死其子又有谤可不谓枯乎枯且有伤优施出里克辟奠不飧而寝夜半召优施曰曩而言戏乎抑有所闻之乎曰然君既许骊姬杀太子而立奚齐谋既成矣里克曰吾秉君以杀太子吾不忍通复故交吾不敢中立其免乎优施曰免旦而里克见丕郑曰夫史苏之言将及矣优施告我君谋成矣将立奚齐丕郑曰子谓何曰吾对以中立丕郑曰惜也不如曰不信以疏之亦固太子以携之多为之故以变其志志少疏乃可间也今子曰中立况固其谋彼有成矣难以得间里克曰往言不可及且人中心唯无忌之何可败也子将何如丕郑曰我无心是故事君者君为我心制不在我里克曰杀君以为廉长廉以骄心因骄以制人家吾不敢抑挠志以从君为废人以自利也利方以求成人吾不能将伏也明日称疾不朝三旬难乃成骊姬以君命命申生曰今夕君梦见齐姜必速祠而归福申生许诺乃祭于曲沃归福于绛公田骊姬受福乃置鸩于酒置菫于肉公至召申生献公祭之地地坟申生恐而出骊姬与犬肉犬毙饮小臣酒亦毙公命杀杜原款申生奔新城杜原款将死使小臣圉告于申生曰款也不才寡知不敏不能教导以至于死不能深知君之心度弃宠求广土而窜伏焉小心狷介不敢行也是以言至而无所讼之故陷于大难乃逮于谗然款也不敢爱死唯与谗人均是恶也吾闻君子不去情不反谗谗行身死可也犹有令名焉死不迁情强也守情说父孝也杀身以成志仁也死不忘君敬也孺子勉之死必遗爱死民之思不亦可乎申生许诺人谓申生曰非子之罪何不去乎申生曰不可去而罪释必归于君是恶君也章父之恶而笑诸侯吾谁乡而入内困于父母外困于诸侯是重困也弃君去罪是逃死也吾闻之仁不恶君知不重困勇不逃死若罪不释去而必重去而罪重不知逃死而恶君不仁有罪不死无勇去而厚恶恶不可重死不可避吾将伏以俟命骊姬见申生而哭之曰有父忍之况国人乎忍父而求好人人孰好之杀父以求利人人孰利之皆民之所恶也难以长生骊姬退申生乃雉经于新城之庙将死乃使猛足言于狐突曰申生有罪不听伯氏以至于死申生不敢爱其死虽然吾君老矣国家多难伯氏不出奈吾君何伯氏苟出而图吾君申生受赐以至于死虽死何悔是以谥为共君骊姬既杀太子申生又谮二公子曰重耳夷吾与知共君之事公令奄楚刺重耳重耳逃于翟令贾华刺夷吾夷吾逃于梁尽逐群公子乃立奚齐焉始为令国无公族焉　二十二年公子重耳出亡及柏谷卜适齐楚狐偃曰无卜焉夫齐楚道远而望大不可以困往道远难通望大难走困往多悔困且多悔不可以走望若以偃之虑其翟乎夫翟近晋而不通愚陋而多怨走之易达不通可以窜恶多怨可以共忧今若休忧于翟以观晋国且以监诸侯之为其无不成乃遂之翟惠王二十二年冬晋人灭虢执虞公
按春秋僖公五年灭虢不书　按左传五年秋晋侯复假道于虞以伐虢宫之奇谏曰虢虞之表也虢亡虞必从之晋不可启寇不可玩一之为甚其可再乎谚所谓辅车相依唇亡齿寒者其虞虢之谓也公曰晋吾宗也岂害我哉对曰太伯虞仲太王之昭也太伯不从是以不嗣虢仲虢叔王季之穆也为文王卿士勋在王室藏于盟府将虢是灭何爱于虞且虞能亲于桓庄乎其爱之也桓庄之族何罪而以为戮不唯逼乎亲以宠逼犹尚害之况以国乎公曰吾享祀丰絜神必据我对曰臣闻之鬼神非人实亲惟德是依故周书曰皇天无亲惟德是辅又曰黍稷非馨明德惟馨又曰民不易物惟德翳物如是则非德民不和神不享矣神所冯依将在德矣若晋取虞而明德以荐馨香神其吐之乎弗听许晋使宫之奇以其族行曰虞不腊矣在此行也晋不更举矣八月甲午晋侯围上阳问于卜偃曰吾其济乎对曰克之公曰何时对曰童谣云丙之晨龙尾伏辰均服振振取虢之旗鹑之贲贲天策焞焞火中成军虢公其奔其九月十月之交乎丙子旦日在尾月在策鹑火中必是时也冬十二月丙子朔晋灭虢虢公丑奔京师师还馆于虞遂袭虞灭之执虞公及其大夫井伯以媵秦穆姬而修虞祀且归其职贡于王按国语虢公梦在庙有神人面白毛虎爪执钺立于西阿公惧而走神曰无走帝命曰使晋袭于尔门公拜稽首觉召史嚚占之对曰如君之言则蓐收也天之刑神也天事官成公使囚之且使国人贺梦舟之侨告其诸侯曰众谓虢亡不久吾乃今知之君不度而贺大国之袭于己何瘳吾闻之曰大国道小国袭焉曰服小国敖大国袭焉曰诛民疾君之侈也是以遂于逆命今嘉其梦侈必展是天夺之鉴而益其疾民疾其态天又诳之大国来诛出令乃逆宗国既卑诸侯远己内外无亲其谁云救之吾不忍俟也将行以其族适晋六年虢乃亡　伐虢之役师出于虞宫之奇谏而不听出谓其子曰虞将亡矣唯忠信者能留外寇而不害除暗以应外谓之忠定身以行事谓之信今君施其所恶于人暗不除矣以贿灭亲身不定矣夫国非忠不立非信不固既不忠信而留外寇寇知其衅而归图焉已自拔其本矣何以能久吾不去惧及焉以其孥适西山三月虞乃亡惠王二十三年晋侯使贾华伐屈公子夷吾奔梁按春秋不书　按左传僖公六年春晋侯使贾华伐屈夷吾不能守盟而行将奔狄郄芮曰后出同走罪也不如之梁梁近秦而幸焉乃之梁按国语公子夷吾亦出奔曰盍从吾兄窜于翟乎冀芮曰不可后出同走不免于罪且夫偕出偕入难聚居异情恶不若走梁梁近于秦秦亲吾君吾君老矣子往骊姬惧必援于秦以吾存也且必告悔告悔是吾免也乃遂之梁居二年骊姬使奄楚以环释言四年复为君惠王二十五年夏狄伐晋
&lt;/div&gt;
    &lt;div class="pagination"&gt;
&lt;a href="官常典宗藩部_page29.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典宗藩部_page25.html"&gt;25&lt;/a&gt;&lt;a href="官常典宗藩部_page26.html"&gt;26&lt;/a&gt;&lt;a href="官常典宗藩部_page27.html"&gt;27&lt;/a&gt;&lt;a href="官常典宗藩部_page28.html"&gt;28&lt;/a&gt;&lt;a href="官常典宗藩部_page29.html"&gt;29&lt;/a&gt;&lt;span class="current-page"&gt;30&lt;/span&gt;&lt;a href="官常典宗藩部_page31.html"&gt;31&lt;/a&gt;&lt;a href="官常典宗藩部_page32.html"&gt;32&lt;/a&gt;&lt;a href="官常典宗藩部_page33.html"&gt;33&lt;/a&gt;&lt;a href="官常典宗藩部_page34.html"&gt;34&lt;/a&gt;&lt;a href="官常典宗藩部_page35.html"&gt;35&lt;/a&gt;&lt;span&gt;...&lt;/span&gt;&lt;a href="官常典宗藩部_page31.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
