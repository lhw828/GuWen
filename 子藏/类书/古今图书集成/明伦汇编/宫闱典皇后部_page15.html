<!DOCTYPE html>
<html>
 <head>
  <meta charset="utf-8"/>
  <title>
   宫闱典皇后部 - 第 15 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宫闱典皇后部 - 第 15 页/共 16 页
  </h1>
  <div class="content">
   皇庆二年立长秋寺
掌皇后宫政秩三品泰定四年十一月崩上尊谥曰宣慈惠圣皇后升祔武宗庙武宗弘吉剌皇后
按元史后妃传速哥失里皇后按陈哈儿只之女真哥皇后之从妹也妃二人亦乞烈氏奴兀伦公主之女实生明宗天历二年追谥仁献章圣皇后唐兀氏生文宗天历二年追谥文献昭圣皇后仁宗弘吉剌皇后
按元史后妃传仁宗庄懿慈圣皇后名阿纳失失里弘吉剌氏生英宗皇庆二年三月册为皇后上册宝遣官祭告天地于南郊及太庙改典内院为中政院秩正二品英宗即位上尊号皇太后其册文曰坤承干德所以着两仪之称母统父尊所以崇一体之号故因亲而立爱宜考礼以正名恭惟圣母温慈惠和淑哲端懿上以奉宗祏之重下以叙伦纪之常恢王化于二南嗣徽音于三母辅佐先考忧勤警戒之虑深拥佑眇躬抚育提携之恩至迨于今日绍我丕基规摹一出于慈闱付托益彰于祖训致天下之养以为乐未足尽于孝心极域中之大以为尊庶可称其懿美式遵贵贵之义用罄亲亲之情谨遣某官某奉册上尊号曰皇太后伏惟周宗绵绵长信穆穆备洛书之锡福粲坤极之仪天启佑后人永锡嗣祚明日受百官朝贺于兴圣宫至治二年崩上谥庄懿慈圣皇后其册文曰致孝所以扬亲易名所以表行矧为天下母而养弗逮履天子位而报则丰曷胜孺慕之心必尽钦崇之礼钦惟先皇太后夙明壸则克嗣微音辅佐先朝有恭俭节用之实诞育眇质有劬劳顾复之恩九族咸育于仁四海仰遵其化昊天不吊景命靡融怆圣善之长违念风猷之未泯是用揄扬于彤史正宜敷绎于宝慈爰据彝经追严徽号谨遣摄太尉某官某奉玉册玉宝上尊号曰庄懿慈圣皇后伏惟淑灵如在合飨太宫鉴格孔昭膺兹巨典阴相丕祚亿万斯年升祔仁宗庙英宗亦启烈皇后
按元史后妃传英宗庄静懿圣皇后名速哥八剌亦启烈氏昌国公主益里海涯女也至治元年册为皇后泰定四年六月崩谥曰庄静懿圣皇后显宗弘吉剌皇后
按元史后妃传显宗宣懿淑圣皇后名普颜怯里迷失弘吉剌氏显宗居晋邸纳为元妃生泰定帝泰定元年追尊宣懿淑圣皇后其册文曰祗缵皇图方弘仁孝之化追崇圣母永怀鞠育之恩匪建鸿名畴彰厚德钦惟皇妣晋王妃弘吉剌氏淑侔周姒贤迈虞嫔俪我先王恪守肇基之地昭其懿范益恢正始之风顺坤道以承干□月辉以□日阴功久积衍圣绪于无疆神器攸归知庆源之有自仰徽音之如在慨至养之莫加聿选休辰爰修缛典谨遣摄太尉某奉玉册玉宝上尊谥曰宣懿淑圣皇后伏惟淑灵在上式垂临合享太宫永锡繁祉升祔皇考显宗庙天历初复祧显宗庙祀泰定帝弘吉剌皇后
按元史后妃传泰定帝八不罕皇后弘吉剌氏按陈孙斡留察儿之女泰定元年册为皇后明宗罕禄鲁皇后
按元史后妃传明宗贞裕徽圣皇后名迈来迪生顺帝而崩文宗立谥贞裕徽圣皇后明宗乃马真皇后
按元史后妃传八不沙皇后成宗甥寿宁公主之女也侍明宗潜邸生宁宗天历二年立宁徽寺掌明宗皇后宫事以钞万锭币帛二千匹供后宫费用十一月后请为明宗资冥福命帝师卒诸僧作佛事七日于大天源延圣寺道士建醮于玉虚天宝太乙万寿四宫及武当龙虎二山至顺元年□有司供明宗后宫币帛二百匹是年四月崩文宗弘吉剌皇后
按元史后妃传文宗卜荅失里皇后弘吉剌氏父驸马鲁王雕阿不剌母鲁国公主桑哥吉剌文宗居建业后亦在行天历元年文宗即位立为皇后二年授册宝十一月后以银五万两助建大承天护圣寺至顺元年以籍没张珪家田四百顷赐护圣寺为永业后与宦者拜住谋杀明宗后八不沙三年八月文宗崩于上都后导末命申帝初志遂立明宗次子懿璘质班是为宁宗十一月奉玉册玉宝尊皇后为皇太后十二月御兴圣殿受朝贺宁宗崩大臣请立太子燕帖古思后曰天位至重吾子尚幼明宗长子妥欢帖睦尔在广西今十三岁矣理当立之于是奉旨迎至京师以明年六月即位是为顺帝元统元年尊为太皇太后仍称制临朝至元六年六月诏去尊号安置东安州寻崩宁宗弘吉剌皇后
按元史后妃传宁宗荅里也忒迷失皇后弘吉剌氏至顺三年十月立为后至正二十八年崩升祔宁宗庙顺帝钦察皇后
按元史后妃传顺帝荅纳失里皇后钦察氏太师太平王燕铁木儿之女至顺四年立为后元统二年授册宝其册文曰天之元统二气配莫厚于坤仪月之道循右行明同贞于干曜若昔帝王之宅后居多辅相之世勋盖选德于亢宗亦畴庸于先正造周资任姒之化兴汉表马邓之功咨尔皇后钦察氏雍肃惠慈谦裕静淑乃祖乃父夙坚翼亮之心于国于家实获修齐之助朕缵丕图之初载亲承太后之睿谟眷我元臣简兹硕媛相严禋而率典奉慈极以愉颜用彰祎翟之华式着旗常之旧令摄太尉某官授以玉册宝章命尔为皇后备成嘉礼宏贲大猷于戏嵩高生贤予笃怀于良佐关雎正始尔勉嗣于徽音永锡寿康昭示悠久三年后兄御史大夫唐其势以谋逆诛弟塔剌海走匿后宫后以衣蔽之因迁后出宫丞相伯颜鸩后于开平民舍顺帝弘吉剌皇后
按元史后妃传伯颜忽都皇后弘吉剌氏宣慈惠圣皇后真哥侄毓德王孛罗帖木儿之女也至元三年三月立为皇后其册文曰帝王之道齐其家而天下平风教所基正乎位而人伦厚爰择配以承宗事若稽古以率典常咨尔弘吉剌氏淑哲温恭齐庄贞一属选贤于中壸躬受命于慈闱勖帅来嫔蹈□仪之有度动容中礼谨夙夜以无违兹表式于宫庭宜推崇其位号乃蠲吉旦庸举彝章遣摄太尉某持节授以玉册宝章命尔为皇后于戏干施坤承克顺成于四序日明月俪久照临于万方朕欲跻世于乂安尔其助予之德化共御亨嘉之运益延昌炽之期勉尔徽音聿修内治生皇子真金二岁而夭后性节俭不妒忌动以礼法自持第三皇后奇氏素有宠居兴圣西宫帝希幸东内后左右以为言后无几微怨望意从帝时巡上京次中道帝遣内官传旨欲临幸后辞曰暮夜非至尊往来之时内官往复者三竟拒不纳帝益贤之帝尝问后中政院所支钱粮皆传汝旨汝还记之否后对曰妾当用则支关防出入必己选人司之妾岂能尽记耶居坤德殿终日端坐未尝妄逾户阈至正二十五年八月崩年四十二奇氏后见其所遗衣服弊坏大笑曰正宫皇后何至服此等衣耶其朴素可知逾月皇太子自冀宁归哭之甚哀顺帝奇皇后按元史后妃传完者忽都皇后奇氏高丽人生皇太子爱识理达腊家微用后贵三世皆追封王爵初徽政院使秃满迭儿进为宫女主供茗饮以事顺帝后性颖黠日见宠幸后荅纳失里皇后方骄妒数棰辱之荅纳失里既遇害帝欲立之丞相伯颜争不可伯颜罢相沙剌班遂请立为第二皇后居兴圣宫改徽政院为资正院后无事则取女孝经史书访问历代皇后之有贤行者为法四方贡献或有珍味辄先遣使荐太庙然后敢食至正十八年京城大饥后命官为粥食之又出金银粟帛命资正院使朴不花于京都十一门置冢葬死者遗胳十余万复命僧建水陆大会度之时帝颇怠于政治后与皇太子爱识理达腊遽谋内禅遣朴不花谕意丞相太平太平不答复召太平至宫举酒赐之自申前请太平依违而已由是后与太子衔之而帝亦知后意怒而疏之两月不见朴不花因后而宠幸既被劾黜后讽御史大夫佛家奴为之辩明佛家奴乃谋再劾朴不花后知之反嗾御史劾佛家奴谪居潮河初奇氏之族在高丽者怙势骄横高丽王怒尽杀之二十三年后谓皇太子曰汝何不为我复雠耶遂立高丽王族人留京师者为王以奇族之子三宝奴为元子遣同知枢密院事崔帖木儿为丞相用兵一万并招倭兵共往纳之过鸭绿水伏兵四起乃大败余十七骑而还后大惭二十四年七月孛罗帖木儿称兵犯阙皇太子出奔冀宁下令讨孛罗帖木儿孛罗帖木儿怒嗾监察御史武起宗言后外挠国政奏帝宜迁后出于外帝不答二十五年三月遂矫制幽于诸色总管府令其党姚伯颜不花守之四月庚寅孛罗帖木儿逼后还宫取印章伪为后书召太子后仍回幽所后又数纳美女于孛罗帖木儿至百日始还宫及孛罗帖木儿死召皇太子还京师后传旨令廓扩帖木儿以兵拥皇太子入城欲胁帝禅位廓扩帖木儿知其意至京城三十里外即遣军还营皇太子复衔之事见廓扩帖木儿传会伯颜忽都皇后崩十二月中书省臣奏言后宜正位中宫帝不答又奏改资正院为崇政院而中政院亦兼主之帝乃授之册宝其册文曰坤以承干元人道莫先于夫妇后以母天下王化实始于家邦典礼之常古今攸重咨尔肃良合氏笃生名族来事朕躬儆戒相成每勤于夙夜恭俭率下多历于岁年既发祥元子于储闱复流庆孙枝于甲观眷若中宫之位允宜淑配之贤宗戚大臣况佥言而敷请掖庭诸御咸倾望以推尊乃屡逊辞尤可嘉尚今遣摄太尉某持节授以玉册玉宝命尔为皇后于戏慎修壸政益勉尔辅佐之心昭嗣徽音同保我延洪之福其钦宠命以衍寿祺二十八年从帝北奔
　皇后部列传十二
　　明
太祖马皇后
按明外史后妃传太祖孝慈高皇后马氏宿州人父马公母郑媪早卒马公素善郭子兴尝客濠以后托子兴寻亦卒子兴育之如己女子兴奇太祖以后归焉后仁慈有智鉴好书史太祖有札记辄命后掌仓卒未尝忘子兴尝信谗疑太祖后善事其妻嫌隙得释太祖既克太平后率将士妻妾渡江及居江宁吴楚接境战无虚日亲缉甲士衣鞋佐军陈友谅寇龙湾太祖帅师御之后尽发宫中金帛犒士尝语太祖定天下以不杀人为本太祖善之洪武元年正月太祖即帝位册为皇后初子兴子数困帝幽室中后窃炊饼怀以饷帝肉为焦岁大祲尝贮糗糒脯修供帝无所乏绝而己不宿饱及贵帝德后至比之芜蒌豆粥滹沱麦饭尝对群臣述后贤同于唐长孙皇后间以语后后曰妾闻夫妇相保易君臣相保难陛下不忘妾同贫贱愿无忘群臣共艰难且妾何敢比长孙皇后也帝廉得后族人欲官之后谢曰爵禄私外家非法固辞而止后既正位益自贬损勤于内治选女史日讲说古训诫谕六宫以宋多贤后录其家法朝夕省览或言宋过仁厚后曰过仁厚不愈刻薄乎一日问女史黄老何教也而窦太后好之女史曰清静无为为本若绝仁弃义民复孝慈是其教矣后曰孝慈即仁义也讵有绝仁义而为孝慈者哉后尝诵小学请帝表章焉帝前殿决事或震怒后伺帝还宫辄随事微谏虽帝性不可犯然为缓刑戮者数矣参军郭景祥守和州人言其子持□欲杀父帝将诛之后曰景祥止一子人言或不实杀之绝其后矣帝廉之果枉乃释李文忠守严州杨宪诬其不法帝欲召还后曰严敌境也轻易将不宜且文忠素贤宪言讵可信帝遂已文忠后卒有功学士宋濂坐孙罪逮论死后谏曰民家为子弟延师尚以礼全终始况天子乎且濂家居必不知情帝不听会后侍帝食不御酒肉帝问故对曰妾为宋先生作福事也帝恻然投箸起明日赦安置茂州吴兴富民沈秀者助筑都城三之一又请犒军帝怒曰匹夫犒天子军乱民也宜诛后谏曰妾闻法也者诛不法也非以诛不祥民富敌国民自不祥不祥之民天将灾之陛下何诛焉乃释秀戍云南帝尝令重囚筑城后曰罚赎至仁也但疲囚加役恐不免死亡帝乃悉赦之帝尝怒责宫人后亦佯怒令执付宫正司议罪帝曰何为后曰明王不以喜怒加刑赏当陛下怒时恐有畸重付宫正则酌其平矣即陛下论罪人亦诏有司一日问帝今天下民安乎帝曰此非尔所宜问也后曰陛下天下父妾辱天下母子之安否何可不问遇岁旱辄率宫人蔬食助祈祷岁凶则设麦饭野羹帝或告以赈恤后曰赈恤不如蓄积之先备也奏事官朝散会食廷中后命中官取饮食亲尝之味弗甘遂启帝曰人主自奉欲薄养贤宜丰帝为饬光禄官帝幸太学还后问生徒几何帝曰数千后曰人才众矣诸生有廪食妻子将何所仰给于是立红板仓积粮赐其家太学生家粮自后始诸将克元都俘宝玉后曰元有是而不能守意者帝王自有宝欤帝曰朕知汝谓得贤为宝耳后拜谢曰诚如陛下言妾与陛下起贫贱至今日恒恐骄纵生于奢侈危亡起于微细故愿得贤人共理天下又曰法屡更必弊法弊则奸生民数扰必困民困则乱生帝叹曰至言也命女史书之册其规正类如此帝每御膳后皆躬自省视平居服大练浣濯之衣虽敝不忍易闻元世祖后煮故弓弦事亦命取练织为衾裯以赐高年茕独余帛颣丝缉成衣裳赐诸王妃公主使知蚕桑艰难妃嫔宫人被宠有子者厚待之命妇入朝待之如家人礼言及马公郑媪早卒辄悲呜流涕帝感其意为修墓置庙焉洪武十五年八月寝疾群臣请祷祀求良医后谓帝曰死生命也祷祀何益且医何能活人使服药不效陛下能不以妾故而杀诸医乎疾急帝问所欲言曰愿陛下求贤纳谏慎终如始子孙皆贤臣民得所而已八月丙戌崩年五十一九月庚午葬孝陵谥曰孝慈皇后宫人思之作歌曰我后圣慈化行家邦抚我育我怀德难忘怀德难忘于斯万年毖彼下泉悠悠苍天永乐元年上尊谥曰孝慈昭宪至仁文德承天顺圣高皇后嘉靖十七年上尊谥曰孝慈贞化哲顺仁徽成天育圣至德高皇后后生懿文太子标秦王樉晋王棡成祖文皇帝周王橚宁国安庆两公主后崩太祖不复立后按椒宫旧事皇后马氏本宿州马三之女马三以忿争杀人恐犯于法移家定远及天下乱乃挈皇后母避兵他所而以皇后托郭子兴后子兴首难自为元帅收乡兵皇祖归焉子兴因其单居欲为娶夫人劝子兴以女马氏配之及即位正号中宫是为孝慈皇后惠宗马皇后
按明外史后妃传建文皇后马氏光禄少卿全女洪武二十八年册为皇太孙妃建文元年二月立为皇后四年六月城陷崩于火生子文奎文圭成祖徐皇后
按明外史后妃传成祖仁孝皇后徐氏中山王达长女也幼贞静好读书称女诸生太祖闻后贤淑一日召达谓曰朕与卿布衣交也古君臣相契者率为婚姻卿有令女其以朕子棣配焉佳儿佳妇足慰我两翁达顿首谢洪武九年册为燕王妃从王之国居孝慈高皇后丧三年蔬食如礼靖难兵起王往大宁李景隆攻城急后亲率将校妻擐甲冑挟矢石登陴距守景隆卒不能破建文四年七月王即帝位十一月册为皇后尝言南北累年战斗兵民疲敝宜与休息又言帝尧施仁自亲始帝辄嘉纳焉初后弟增寿常以国情输燕为建文帝所诛至是欲赠爵后力言不可帝不听竟封定国公命其子景昌袭乃以告后后曰非妾志也终弗谢一日问陛下谁与图治者帝曰六卿理政务翰林职论思后因请悉召见其命妇赐冠服钞币谕曰妇之事夫奚翅馈食衣服而已必有助焉朋友之言有从有违夫妻之言婉顺易入吾旦夕侍上惟以生民为念汝曹勉之尝采女宪女诫作内训二十篇又类编古人嘉言善行作劝善书颁行天下既疾革惟劝帝爱惜百姓广求贤才恩礼宗室毋骄畜外家又告皇太子曩者北平将校妻为我荷戈城守恨未获随皇帝北巡一恤之也永乐五年七月乙未崩年四十有六帝大悲恸为后荐大斋于灵谷天禧二寺听群臣致祭光禄为具物甲午册谥曰仁孝皇后葬天寿山仁宗即位改葬长陵上尊谥曰仁孝慈懿诚明庄献配天齐圣文皇后后生仁宗汉庶人高煦赵王高燧永安永平永成咸宁四公主仁宗张皇后按明外史后妃传仁宗诚孝皇后张氏永城人父兵马副指挥麒具外戚传洪武十六年册为燕世子妃永乐二年册为皇太子妃仁宗立册为后宣宗即位上尊号曰皇太后英宗即位加上太皇太后正统七年崩合葬献陵上尊谥曰诚孝恭肃明德弘仁顺天启圣昭皇后后始为太子妃操妇道至谨雅得成祖及仁孝皇后欢而仁宗为太子颇被汉赵二王间体肥硕复不习骑射成祖恚至减太子宫膳频易者数矣卒以后故得不废既为后中外政事靡不周知宣宗立军国大议多禀听裁决是时海内泰宁帝入奉起居出奉游宴四方贡献虽微物必先上皇太后两宫慈孝闻天下宣德三年太后游西苑皇后皇妃侍帝亲掖舆登万岁山奉觞上寿献诗颂德又明年谒长献二陵帝亲櫜鞬骑导至河桥下扶辇畿民夹道拜观陵旁老皆山呼迎拜太后顾曰百姓戴君以能安之耳皇帝宜重念帝奉太后过农家召老妇问生业赐钞币有进蔬食酒浆者太后取以尝帝曰此田家味也扈从臣张辅蹇义杨士奇杨荣金幼孜杨溥请见行殿太后慰劳之且曰尔等先朝旧人勉辅嗣君既还京一日帝谓士奇曰皇太后谒陵还道汝辈行事甚习言辅武臣也达大义重厚小心第寡断耳汝克正言无避忤先帝或数不乐然终从汝以不败事又有三事时悔不从也太后遇外戚严弟升至淳谨然不许预议国事宣宗崩英宗方九岁大臣请太后垂帘听政太后曰毋坏祖宗法第悉除罢一切不急务时时勖帝向学委任股肱以故太监王振虽宠于帝终太后世不敢专大政正统七年十月太后崩当大渐召士奇荣溥命中官问国家尚有何大事未办者士奇举三事其一言建庶人虽亡当修实录其二言太宗诏有收方孝孺诸臣遗书者死宜弛其禁其三未及奏上而太后已崩遗诏勉大臣佐帝惇行仁政语甚谆笃合葬献陵上尊谥诚孝恭肃明德弘仁顺天启圣太皇太后后生宣宗及越王瞻墉襄王瞻墡瞻墡即宣宗崩时宫中讹言太后欲取金牌召立者也宣宗胡皇后
按明外史后妃传宣宗恭让皇后胡氏名善祥济宁人父荣生七女洪武初长女入宫为女官荣授锦衣卫百户后其第三女也永乐十五年册为皇太孙妃久之为皇太子妃宣宗践阼立为皇后后善病时孙贵妃有宠后未有子二年冬贵妃生子帝即立为太子令后上表辞位乃废后退居长安宫赐号静慈仙师而册贵妃为后诸大臣张辅蹇义夏原吉杨士奇杨荣等不能争张太后悯后贤时召居清宁宫内廷朝宴命居孙后上孙后常怏怏正统七年十月太皇太后崩后痛哭不已逾年亦崩用嫔御礼葬金山后无过被废天下闻而怜之宣宗后亦悔焉天顺六年孙太后崩钱皇后为英宗言帝非孙太后出且胡后贤而无罪废为仙师其殁也人畏太后殓葬皆不如礼因劝复其位号英宗问大学士李贤贤对曰陛下此心天地鬼神实临之然臣以陵寝享殿神主俱宜如奉先殿式庶称陛下明孝七年七月上尊谥曰恭让诚顺康穆静慈章皇后修陵寝不祔庙人终不知英宗生母谁氏也宣宗孙皇后
按明外史后妃传孝恭皇后孙氏邹平人幼有美色宣宗为太孙时彭城伯张麒妻故永城人也言于成祖曰孙氏有贤女遂得入宫方十余岁命孝诚皇后育之已而成祖为太孙选济宁胡氏为妃而以后为嫔后与胡缪为亲厚宣宗即位册胡氏为皇后而以后为贵妃故事皇后金宝金册皇贵妃而下有册无宝独后有宠得请于太后制金宝贵妃有金宝自此始宠幸逼皇后矣未几胡氏遘疾贵妃佯厚视之而阴行计宫中子宫人子于是妃眷宠日重后遂上表逊位请早定国本妃犹伪辞曰后病痊自有子吾子敢先后子耶宣德三年三月癸未竟册为皇后子为皇太子是为英宗十年二月英宗立尊为皇太后十四年八月英宗北狩太后用于谦策命王监国社稷复安郕王即位尊为上圣皇太后英宗在迤北数寄御寒衣裘及幽南宫数入省视石亨等谋夺门密白太后许之英宗复辟上徽号曰圣烈慈寿皇太后明兴宫闱徽号亦自此始天顺六年九月后崩上尊谥曰孝恭懿宪慈仁庄烈齐天配圣章皇后合葬景陵英宗钱皇后
按明外史后妃传英宗孝庄皇后钱氏海州人父都督同知贵见外戚传正统八年立为后英宗闵后族单微欲侯之后辄逊谢故后家独无封英宗北狩倾中宫赀佐迎驾夜哀泣吁天倦即卧地损一股以哭泣复损一目英宗在南宫不自得后曲慰解后无子周贵妃有子立为皇太子英宗临崩遗命曰钱皇后千秋万岁后与我同葬大学士李贤退而书之册宪宗立上两宫徽号下廷臣议太监夏时希贵妃意传谕独尊贵妃为皇太后大学士李贤彭时力争乃两宫并尊而称后为慈懿皇太后以别于周太后及营裕陵彭时复告贤穴宜三遂具疏言之诏下廷议夏时复言不可事竟寝成化四年太后崩周太后不欲后合葬帝使夏时怀恩召大臣议彭时首对曰合葬裕陵主祔庙定礼也礼部尚书姚夔赞时言翼日帝召问时仍力请合葬帝曰朕岂不知虑他日妨母后耳时曰皇上孝事两宫圣德彰闻礼之所合孝之所归也商辂亦言不祔葬损圣德刘定之曰孝从义不从命帝默然久之曰不从命尚得为孝耶时力请合葬裕陵左而虚右以待周太后已复与大臣疏争帝再下廷议吏部尚书李秉礼部尚书夔集廷臣九十九人议皆请如时言合葬同祔帝曰卿等言是顾朕屡请太后未得命乖礼非孝违亲亦非孝明日詹事柯潜给事中魏元等疏上又明日尚书夔等合疏上皆执议如初中旨犹谕别择葬地于是百官伏哭文华门外帝谕群臣退众叩头不得旨不敢退自巳至申乃得俞允众呼万岁出事详时夔传中是年七月上尊谥孝庄献穆弘惠显仁恭天钦圣睿皇后九月合葬裕陵异隧距英宗穴数丈许中窒之虚右圹以待周太后其隧独与英宗穴通而奉先殿祭复不奉钱太后配弘治十七年周太后崩诏礼部集群臣会议孝宗御便殿出裕陵图指示大学士刘健谢迁李东阳曰陵有二隧若者窒若者可往来大非礼当厘正又曰此皆当日内臣所为昨见成化间彭时姚夔等章奏先朝大臣为国如此健迁对曰英宗皇帝遗命合葬先臣李贤记于阁中帝曰奈何违之东阳对曰以周太后故先帝委曲至此帝曰先帝亦不得已耳钦天监言通隧上干先帝陵堂恐动地脉朕意不尔因以指画纸曰窒则天地闭塞通则风气流行健等因力赞帝复问祔庙礼健等言祔二后自唐始也祔三后自宋始也汉以前一帝一后曩者定议合祔配享孝庄太后居左今大行太皇太后居右且引唐宋故事为证臣等以此不敢复论帝曰二后已非况复三后迁曰宋祔三后一继立一生母也帝曰事须师古太皇太后鞠育朕躬朕岂敢忘顾私情耳祖宗来一帝一后今并祔坏礼自朕始且奉先殿祭皇祖特座一饭一匙而已夫孝穆皇太后朕生母也别祀之奉慈殿今仁寿宫前殿稍宽朕欲奉太皇太后于此他日奉孝穆皇太后于后岁时祭享如太庙东阳对曰陛下言及孝穆万世之心也于是群臣详议礼部尚书吴宽集众议上帝大喜遂定祀周太后于奉慈殿称孝肃太皇太后殿居奉先殿西帝初祀孝穆于奉慈殿至是中奉孝肃左奉孝穆称合礼焉然帝始欲通隧竟以阴阳家言寝不行后乃即陵殿移英宗神座居中孝庄居左孝肃居右按名山藏坤则记英宗归南城不自得后曲慰解后无子贵妃周有子既复辟太监冕请于皇太后立贵妃英宗怒立斥之先是孙太后子英宗无敢言者太后崩后具言之并为胡废后白枉上莫知母宫人为谁竟已而复胡废后为故后景皇后以郕王妃居宫中后礼焉如妯娌英宗临崩念周贵妃有子后无子恐千秋万岁后不得同穴特命大学士李贤曰钱皇后千秋万岁后当与我合葬贤退而书之阁中景帝汪废后　杭皇后按明外史后妃传景帝废后汪氏顺天人父中城兵马指挥瑛见外戚传正统十年册为郕王妃十四年冬王即帝位册为皇后后有贤德尝念京师诸死事及老弱遇害者暴骨原野令官校掩埋之生二女无子景泰三年妃杭氏生子见济景帝欲立为皇太子而废宪宗后执不可以是忤帝意遂废后而立杭氏为皇后后父昱因累升锦衣卫指挥使七年杭氏卒谥肃孝祔庙及英宗复位削杭后封号迁别室而后仍称王妃景帝崩英宗以其妃唐氏等殉议及后李贤曰妃已幽废况两女幼尤可悯帝乃已而宪宗时为太子雅知妃不欲废立事之甚恭因为帝言迁妃外王府得尽宫中所有而出与周太后相得甚欢岁时入宫叙家人礼然后性刚执一日英宗问太监刘桓曰记有玉玲珑系腰今何在桓言当在后所英宗命索之后投诸井而对使者曰无之已而告人曰七年天子不堪消受此数片玉耶已有言后出所携巨万计英宗遣使检取之遂立尽正德元年十二月薨廷议祭葬礼王鏊曰葬以妃祭以后遂合葬金山明年上尊谥曰贞惠安和景皇后按天顺日录天顺初上以郕王薨欲令汪妃殉葬贤因奏曰汪妃虽立为后即遭废弃幽闭幸与两女度日若令随去情所不堪况幼女无依尤可矜悯上恻然曰卿言是朕以为弟妇且少不宜存内初不计其母子之命一日上曰汪妃既存不宜在内欲移居旧府何如贤曰如此诚便但衣食用度不可缺减上曰朕更欲加厚岂可减乎其原侍宫人悉随之复遣老成中官数人以备使令由是母子保全甚得其所宪宗吴废后按明外史后妃传宪宗废后吴氏顺天人天顺八年七月立为皇后父俊以女贵进都督同知先是宪宗居东宫万贵妃已擅宠后既立摘其过杖之帝怒乃下诏先帝为朕简求贤淑已定王氏育于别宫待期太监牛玉擅将选退吴氏于母后前复选册立礼成之后朕见举动轻佻礼度率略德不称位因察其实始知非预立者用是不得已请命母后废吴氏别宫立甫二月耳遂戍后父吴俊并谪玉孝陵种菜玉姻家怀宁侯孙镗闲住从子太常少卿纶甥吏部员外郎杨琮并除名南京给事中王徽王渊朱宽李翔李钧等遂劾玉井大学士李贤帝怒徽等皆贬边州州判后孝宗生于西宫后保抱惟谨孝宗即位念后恩命服膳皆如母后礼官其侄锦衣百户正统元年薨刘瑾欲焚之王鏊持不可乃以妃礼葬宪宗王皇后
按明外史后妃传孝贞皇后王氏上元人父中军都督镇见外戚传初宪宗在东宫英宗为择配得十二人选后及吴氏柏氏留宫中意颇属后及即位左右为吴地遂册吴为后已而吴后废册为皇后天顺八年九月也万贵妃宠冠后宫后处之淡如孝宗即位尊为皇太后武宗即位尊为太皇太后正德五年加上尊号慈圣康寿太皇太后十三年二月己卯崩上尊谥曰孝贞庄懿恭靖仁慈钦天辅圣纯皇后合葬茂陵祔太庙孝宗张皇后
按明外史后妃传孝宗孝康皇后张氏兴济人母金梦月入怀而生后成化二十三年选为太子妃孝宗即位立为后帝颇优礼外家后父峦追封昌国公弟鹤龄寿宁侯延建昌伯姻党授官者甚众又为后立家庙于兴济工作壮丽数年始毕鹤龄延龄出入宫禁纵家人为奸利帝辄优容之当此之时寿宁侯权势倾天下河决山东副使杨茂元言水阴类应在后宫后怒帝征茂元至予杖谪之武宗即位尊为皇太后五年进慈圣皇太后世宗入继进圣母昭圣慈寿皇太后再进圣母昭圣康惠慈寿皇太后已用张璁议改称伯母十五年进昭圣恭安康惠慈寿皇太后二十年八月崩谥曰孝康靖肃庄慈哲懿翊天赞圣敬皇后合葬泰陵祔庙后生武宗及蔚王厚炜先是武宗崩国统中绝江彬等怀不轨赖后与大学士杨廷和等定策禁中迎立世宗而世宗事后顾日益薄元年大婚初传昭圣懿旨既复改寿安廷和争之乃止三年兴国太后诞节敕命妇朝贺燕赉倍常及后诞日敕免贺修撰舒芬疏谏夺俸御史朱浙马明衡陈逅季本员外郎林惟聪等先后力争皆逮诏狱竟罢朝贺初兴国太后以藩妃入号国母太后犹以故事遇之帝颇不悦及帝朝太后待之又倨会太后弟延龄为人上变帝故坐延龄谋逆论死太后窘迫无所出哀冲太子生请入贺帝谢不见使人请不许大学士张孚敬亦为延龄请帝手敕曰天下者高皇帝之天下孝宗皇帝守高皇帝法卿虑伤伯母心岂不虑伤高孝二庙心耶孚敬复奏曰陛下嗣位时用臣言伯母皇太后朝臣归过陛下至今未已兹者大小臣工默无一言诚幸太后不得令终以重陛下过耳夫谋逆之罪狱成当坐族诛昭圣独非张氏乎陛下何以处此冬月虑囚帝又欲杀延龄孚敬复力争乃止亡何奸人刘东山告变并捕鹤龄下诏狱久之瘐死太后至衣敝襦席□为请益不听御史陈让从狱中上书词甚迫切乃械死东山及太后崩帝竟杀延龄事详外戚传武宗夏皇后
按明外史后妃传武宗孝静皇后夏氏上元人父儒见外戚传正德元年立为后嘉靖元年上尊称曰庄肃皇后十四年正月崩礼臣上丧仪帝曰嫂叔无服且两宫在上朕服青臣民如母后服礼部尚书夏言曰皇上以嫂叔绝服则群臣不敢素服见皇上请暂罢朝参许之已而议谥大学士张孚敬曰大行皇后上嫂也与累朝元后异宜用二字或四字李时曰宜用八左都御史王廷相吏部侍郎霍韬等曰均帝后也何殊言集众议因奏曰古人尚质谥法简称其行后人增加臣子情也生今世宜行今制大行皇后宜如列圣元后谥二四及八于礼无据帝不从命再议群臣请如孚敬言帝曰用六合阴数焉于是上谥孝静庄惠安肃毅皇后十五年卒从夏言议改谥孝静庄惠安肃温诚顺天偕圣毅皇后合葬康陵祔庙世宗陈皇后按明外史后妃传世宗孝洁皇后陈氏元城人父诸生万言见外戚传嘉靖元年昭圣皇太后为帝选婚得后立焉帝性严厉一日张方二妃进茗帝循视其手后恚投杯起帝大怒后悸堕娠崩丧礼从杀素服御西角门十日即元冠元裳御奉天门谥曰悼灵别葬袄儿峪葬之日梓宫出王门百官一日临给事中王汝梅谏不听十五年礼部尚书夏言议请改谥时帝意久释矣乃改谥曰孝洁隆庆初礼臣议孝洁皇后大行皇帝元配也宜合葬祔庙若遵遗制祔孝烈则舍元配也若同祔则二后也大行皇帝升祔时宜奉孝洁配迁葬永陵孝烈移主陵庙穆宗从其议上尊谥孝洁恭懿慈睿安庄相天翊圣肃皇后世宗张废后
按明外史后妃传废后张氏世宗第二后也初封顺妃七年陈皇后崩遂立为后是时帝方追古礼每岁祭皇后必从分献宗庙又率嫔御亲蚕东郊又日率妃夫人听讲章圣女训于宫中十三年废居别宫十五年薨丧葬仪视宣宗胡废后世宗方皇后
按明外史后妃传孝烈皇后方氏世宗第三后也江宁人父锦衣千户锐具外戚传帝即位且十年未有太子大学士张璁言古者天子立后并建六宫三夫人九嫔二十七世妇八十一御妻所以广嗣也陛下春秋鼎盛宜博求淑女为子嗣计从之明年后与郑氏王氏阎氏韦氏沈氏卢氏沈氏杜氏同册为九嫔冠九翟冠大采鞠衣圭用次玉谷文册黄金涂视皇后杀五分之一至期帝衮冕告太庙还服皮弁御华盖殿传制遣大臣行册礼既册从皇后朝奉先殿礼成帝服皮弁受百官贺盖创礼也张后废遂立为后而封沈氏为宸妃阎氏为丽妃故事立后谒内庙而已帝谓天子立三宫以承宗庙礼经有庙见之文下礼臣议是月御奉天殿遣太傅郭勋少傅张孚敬持节册后帝率谒太庙及世祖庙越三日颁诏天下明日受命妇朝二十一年曹妃宫婢杨金英等谋弒逆赖后救得免磔金英等并及妃帝德后进锐爵为侯久之始知曹妃冤死初曹妃有色帝爱之册为端妃当金英等伺帝熟寝以组缢上项误为死结气得不绝同事张金莲等知事不就走告后后驰至解组帝苏后命内监张佐等捕宫人杂治言金英等弒逆王宁嫔首谋又曰曹端妃虽不与亦知谋时帝病悸不能言后传帝命收曹妃及金英等悉磔于市并收斩其族属十余人然妃实不知也以宠故及于难帝遂衔后二十六年十一月乙未宫中火中官请救后帝不应后遂崩诏以元后礼葬预名葬地曰永陵谥孝烈亲定谥礼视昔加隆焉礼成颁诏天下二十八年十一月大祥礼臣请安主奉先殿东夹室帝曰奉先东夹室非正也可即祔太庙大学士严嵩尚书徐阶等详议之嵩等言祔祖姑礼也请岁时飨献则入太庙藏主则幄宪庙皇祖妣之右以从祔于祖姑之义帝曰祔礼至重岂可权就后非帝乃配帝者自有一定之序安有享从此而主藏彼之礼其祧仁宗祔以新序即朕位次勿得乱礼嵩曰祔新序非臣下所敢言帝曰孝慈皇后有故事嵩曰阴不可当阳位乃命姑藏主睿皇后侧以待再期明年再期帝终欲祔后太庙命再议徐阶复言不可都给事中杨思忠主阶议余无言者帝震怒于是阶思忠惶恐言周建九庙三昭三穆率六世而祧至后兄弟相及亦有不及六世者国朝庙制同堂异室与周礼不同今太庙九室皆满若以圣躬论仁宗当祧固不待言此异日圣子神孙之事陛下言之是自预庙也臣闻夏人之庙五商以七周以九礼由义起五可七七可九九之外亦可加也请于太庙及奉先殿各增二室以祔孝烈毋祧仁宗陛下亦无预焉帝曰臣子之谊当祧当祔力请可也苟礼矣何避豫为于是阶等复言唐虞夏五庙其祀皆五世四世周九庙三昭三穆然而兄弟相及亦不能尽足六世今仁宗为皇上五世祖以圣躬论仁宗于礼当祧礼曰天子与后犹日之与月阴之与阳相须而成天子修男教父道也后修女顺母道也请祧仁宗祔孝烈皇后于太庙第九室以明典礼疏入因上祧祔仪注已而请忌日祭帝犹衔前议报曰孝烈所奉者入继之君忌不祭亦可阶等惶恐请益力上曰非天子不议礼后当祔庙朕谕已久顾饰繁言以惑众听因谕严嵩等曰礼官从朕言勉强耳即不忍祧仁宗且置后主别庙异日任臣下裁处忌日别祭可也于是礼臣不敢复言第请如敕行乃许之后二年杨思忠为贺表触忌予杖削籍隆庆初上尊谥曰孝烈端顺敏惠恭诚祗天卫圣皇后移主弘孝殿穆宗李皇后
按明外史后妃传穆宗孝懿皇后李氏昌平人父铭以女贵封德平伯穆宗为裕王册为妃生宪怀太子嘉靖三十七年薨葬金山穆宗即位谥曰孝懿皇后神宗即位加上尊谥曰孝懿贞惠顺哲恭仁俪天襄圣庄皇后合葬昭陵祔太庙穆宗陈皇后
按明外史后妃传孝安皇后陈氏穆宗次后也通州人父景行以女贵封固安伯隆庆元年册为后后无子多病出居别宫神宗即位上徽称曰仁圣皇太后万历六年进贞懿十年进康静二十四年七月崩谥曰孝安贞懿恭纯温惠佐天弘圣皇后祀奉先殿别室神宗王皇后
按明外史后妃传神宗孝端皇后王氏余姚人生京师父伟以女贵封永年伯见外戚传后性端谨光宗在东宫危疑者数矣调护备至事孝定太后得其欢心郑贵妃颛宠后不较也正位中宫者四十年以慈孝称万历四十八年四月崩谥孝端先葬定陵光宗即位上尊谥曰孝端贞恪庄惠仁明媲天毓圣显皇后会帝崩熹宗立始举大礼焉主祔庙同后册封者有宣懿康昭刘妃尝居慈宁宫掌太后玺年八十六至崇祯十五年薨光宗郭皇后
按明外史后妃传光宗孝元皇后郭氏顺天人父维城以女贵封博平伯进侯卒兄振明袭侯后于万历二十九年册为皇太子妃四十一年十一月薨谥恭靖四十八年九月进谥恭靖端懿温惠元妃熹宗即位十一月上尊谥曰孝元昭懿哲惠庄仁合天弼圣贞皇后迁葬庆陵祔庙熹宗张皇后
按明外史后妃传熹宗懿安皇后张氏祥符人父国纪以女贵封太康伯见外戚传天启元年四月册为皇后后性严正数于上前刺客氏魏忠贤过失尝召客氏至欲绳以法客魏交恨遂诬称后非国纪女几摇帝听三年后有娠客魏尽逐其宫人异己者以所私宫人承役竟损元子帝尝至后宫后方读书帝问何书对曰赵高传也帝默然而出时宫门有匿名书列忠贤逆状并及其党忠贤疑出国纪及被逐诸臣手阉党邵辅忠孙杰等欲因此兴大狱尽杀东林诸贤而借国纪以动摇中宫冀事成则立魏良卿女为后刘志选侦知之首上疏劾国纪梁梦环继之会有沮者乃已及熹宗大渐折忠贤逆谋传位信王者后力也庄烈帝立上尊号曰懿安皇后十七年三月李自成破都城后自缢死顺治元年合葬熹宗陵庄烈帝周皇后按明外史后妃传庄烈帝愍皇后周氏其先苏州人徙居大兴父奎业医继妻丁氏生后天启中选入信邸时神宗刘昭妃摄太后宝中宫之政悉禀成于熹宗张后故事宫中选大婚一后以二贵人陪升中选则皇太后幕以青纱帕取金玉跳脱系其臂不中即以年月帖子纳淑女袖侑以银币遣还懿安疑后弱昭妃曰今虽弱后必长大因册为信王妃帝即位立为皇后封奎为嘉定伯具外戚传后性严慎尝以京师寇急微言曰吾南中尚有一家居帝问从何知之固不语至他政事弗预也田贵妃有宠而骄后每裁之以礼岁元日寒甚田妃来朝翟车止庑下后故良久方进御坐受其拜拜已遽下无他言而袁贵妃之朝也相见甚欢语移时田闻而大恨向帝泣帝尝在交泰殿与后语不合推后仆地后愤不食帝寻悔使中使持貂裀以赐且问起居后勉为一餐帝因退贵妃居启祥宫三月不召既而与后于永和门看花后请召妃帝不应后遽令以车迎之乃相见如初崇祯十七年三月十八日暝都城破帝泣语后曰大事去矣后顿首曰妾事陛下十有八年卒不听一语至有今日乃抚太子二王恸哭遣之出宫帝令后自裁后入宫宫人出奏帝犹云皇后领旨后遂先帝缢死帝又命袁贵妃自缢系绝久之苏帝拔剑斫其肩又斫所御妃嫔数人袁妃卒不殊福王时谥后曰孝烈皇后顺治元年谥后曰庄烈愍皇后与帝同葬田贵妃寝园名曰思陵按苏州府志愍皇帝后周氏后父周奎长洲葑溪人十余岁随族人至北都长因家焉以星学推人祸福自言吾五十后当富贵不知富贵何自后其长女也家贫过其家者恒见之天启六年信王将纳妃选良家子后名在籍中时东城御史顾宗孟亦长洲人奎以乡曲求其除籍宗孟曰此选王妃非嫔嫱也何除为后果中选成婚邸第逾年熹宗崩信王承大统为崇祯帝册立周为后封父奎嘉定伯后有恭俭之德衣浣衣亲妇事诞育皇嗣母仪天下十七年值皇舆倾覆甲申三月愍帝死社稷后自经于宫中殉国之烈前史所未有也
　皇后部艺文一
　　长门赋
有
序
　　　　汉司马相如
　武帝陈皇后在长门宫愁闷悲思闻蜀郡司马相　如工为文奉黄金百斤为相如取酒因干解悲愁　之辞相如为文以悟主上陈后复得亲幸其辞曰夫何一佳人兮步逍遥以自虞魂逾佚而不反兮形枯槁而独居言我朝往而暮来兮饮食乐而忘人心□移而不省故兮交得意而相亲伊予志之慢愚兮怀真□之欢心愿赐问而自进兮得尚君之玉音奉虚言而望诚兮期城南之离宫修薄具而自设兮君曾不肯乎幸临廓独潜而专精兮天飘飘而疾风登兰台而遥望兮神恍恍而外淫浮云郁而四塞兮天窈窈而昼阴雷殷殷而响起兮声象君之车音飘风回而赴闺兮举帷幄之襜襜桂树交而相纷兮芳酷烈之誾誾孔雀集而相存兮元□啸而长吟翡翠胁翼而来萃兮鸾凤翔而北南心凭噫而不舒兮邪气壮而攻中下兰台而周览兮步从容于深宫正殿块以造天兮郁□起而穹崇间徙倚于东厢兮观夫靡靡而无穷挤玉户以撼金铺兮声噌吰而似钟音刻木兰以为榱兮饰文杏以为梁罗丰茸之游树兮离楼梧而相撑施瑰木之欂栌兮委参差以□梁时仿佛以物类兮象积石之将将五色炫以相曜兮焕烂煜而成光致错石之瓴甓兮象□瑁之文章张罗绮之幔帷兮垂楚组之连纲抚柱楣以从容兮览曲台之央央白鹤噭以哀号兮孤雌跱于枯杨日黄昏而望绝兮怅独托于空堂悬明月以自照兮徂清夜于洞房援雅琴以变调兮奏愁思之不可长按流征以却转兮声窈妙而复扬贯历览其中操兮意慷慨而自□左右悲而垂泪兮涕流离而纵横舒息悒而增欷兮蹝履起而仿徨揄长袂以自翳兮数昔日之殃无面目之可显兮遂颓思而就□搏芬若以为枕兮席荃兰而香忽寝寐而梦想兮恍若君之在旁惕寐觉而无见兮魂迋迋若有亡众□鸣而愁予兮起视月之精光观众星之行列兮毕昴出于东方望中庭之蔼蔼兮若季秋之降霜夜曼曼其若岁兮怀郁郁其不可再更淡偃蹇而待曙兮荒亭亭而复明妾人窃自悲兮究年岁而不敢忘　　郭皇后纪论　　　　　　　　后汉书论曰物之兴衰情之起伏理有固然矣而崇替去来之甚者必唯宠惑乎当其接□笫承恩色虽险情赘行莫不德焉及至移意爱析燕私虽惠心妍状愈献丑焉爱升则天下不足容其高欢队故九服无所逃其命斯诚志士之所沈溺君人之所抑扬未或违之者也郭后以衰离见贬恚怨成尤而犹恩加别馆增宠党戚至乎东海逡巡去就以礼使后世不见隆薄进退之隙不亦光于古乎　　皇后纪后论　　　　　　　　　同前论曰汉世皇后无谥皆因帝谥以为称虽吕氏专政上官临制亦无殊号中兴明帝始建光烈之称其后并以德为配至于贤愚优劣混同一贯故马窦二后俱称德焉其余唯帝之庶母及蕃王承统以追尊之重特为其号如恭怀孝崇之比是也初平中蔡邕始追正和熹之谥其安思顺烈以下皆依而加焉　　高后赞　　　　　　　　　　　荀悦本纪称孝惠高后之时海内得离战争之苦君臣俱无为故惠帝拱己高后女主制政不出房闼而天下晏然刑罚罕用民务稼穑衣食滋殖及福祚诸吕大过渐至纵横杀戮鸩毒生于豪强赖朱虚周陈惟社稷之重顾山河之誓歼讨篡逆匡救汉祚岂非忠哉王陵之徒精洁心过于丹青矣　　立张氏为惠帝后论　　　　　　前人夫妇之际人道之大伦也诗称刑于寡妻至于兄弟以御于家邦易称正家道家道正而天下大定矣姊子而为后昏于礼而黩于人情非所以示天下作民则也群臣莫敢谏过哉　　上言追尊甘夫人为昭烈皇后　诸葛亮　甘生后主章武二年追谥皇思夫人先主薨亮上　言追尊为后皇思夫人履行修仁淑慎其身大行皇帝昔在上将嫔配作合载育圣躬大命不融大行皇帝存时笃义垂恩念皇思夫人神柩在远飘飖特遣使者奉迎会大行皇帝崩今皇思夫人神柩已到又梓宫在道园陵将成安厝有期臣辄与太常臣赖恭等议礼记曰立爱自亲始教民孝也立敬自长始教民顺也不忘其亲所繇生也春秋之义母以子贵昔高皇帝追尊太上昭灵夫人为昭灵皇后孝和皇帝改葬其母梁贵人尊号曰恭怀皇后孝愍皇帝亦改葬其母王夫人尊号曰灵怀皇后今皇思夫人宜有尊号以慰寒泉之思辄与恭等案谥法宜曰昭烈皇后诗曰榖则异室死则同穴故昭烈皇后宜与大行皇帝合葬臣请太尉告宗庙布露天下具礼仪别奏　　姜嫄简狄赞　　　　　　魏陈思王植喾有四妃子皆为王帝挚且崩尧承天纲元鸟大迹殷周美祥稷契既生翊化虞唐　　禹妻赞　　　　　　　　　　　同前禹娶涂山土功是急闻启之生过门不入女娇达义明勋是执成长圣嗣天禄以袭　　汤妃颂　　　　　　　　　　　同前殷汤令妃有莘之女仁教内修度仪以处清谧后宫九嫔有序伊为媵臣遂作元辅　　姜后颂　　　　　　　　　　　同前于铄姜后光配周宣非礼不动非礼不言晏起失朝永巷告愆王用勤政万国以虔　　请立贵嫔为皇后表　　　　　　傅嘏有虞始德观化妫汭夏后创业启作涂山咸以淑哲垂之典颂伏惟贵嫔诞秀令族禀贞高冑应昭明之量兼圣善之行金玺未授而玉瑞先显表赞天休昭隆后祚贞侔先典告逾往训而犹潜光未即皇统进违二仪烟熅之德退阙悬象兼曜之仪群僚百辟所以竦伫陛下钦若天秩祇赞帝祉夙崇盛礼俾君万国则六合承风天下幸甚　　册皇后文　　　　　　　　　　晋书惟升平元年八月皇帝使使持节兼太保侍中太宰武陵王晞册命故散骑侍郎女何氏为皇后咨尔易本乾坤诗首关雎王化之本实由内辅是故皇英嫔虞帝道以光任姒母周祚嗣克崇皇后其祗勖厥德以肃承宗庙虔恭中馈尽敬妇道师导六宫作轨仪于四海皇天无亲惟德是依可不慎欤　　武元杨皇后哀策文　　　　　　张华天地配序化成两仪王假有道冀在伉俪姜嫄佐喾二妃兴妫仰希古昔觊亦同规今胡不然景命夙亏呜呼哀哉我应图箓临统万方正位于内实在嫔嫱天作之合骏发其祥河岳降灵启祚华阳奕世丰衍朱绋斯煌缵女唯行受命溥将来翼家邦宪度是常缉熙阴教德声显扬昔我先妣晖曜休光后承前训奉述遗芳宜嗣徽音继序无荒如何不吊背世陨丧瑶齐无主长去蒸尝追怀永悼率土摧伤呜呼哀哉陵兆既窆将迁幽都宵陈夙驾元妃其徂宫闱遏密阶庭空虚设祖布绋告驾启途服翚褕狄寄象容车金辂暗蔼裳帐不舒千乘动轸六骥踟蹰铭旌树表翣柳云敷祁祁同轨岌岌蒸徒孰云不怀哀感万夫宁神虞卜安体元庐土房陶簋齐制遂初依行纪谥声被八区虽背明光亦归皇姑没而不朽世德作谟呜呼哀哉　　章怀皇后诔　　　　　　　　　前人自天陶灵必有征祥诞在初载亦曜神光显应天禄聿嫔圣皇受气自然实听清和内含茂质外发英华身处宸极敬恭惟夙窈窕淑媚柔顺婉穆宣慈内政流化太微六宫变雅清我壸闱经纶庶属积思万机既臻缉熙元泽流衍将翼我后登封降禅氛祲告妖沉结弥留奄忽升遐弃世高游圣上哀怀感切悼心率土缟素遏密八音眇眇游灵将焉所之容光幽迈岂有反期杳杳新宫下绝三泉茫茫陵域合体中原委弃晖章即安太清　　明德马皇后赞　　　　　　　　傅元明德马后执履贞素光崇六行动遵礼度作后作母帝谘厥谋国赖内训家应显祚　　杨皇后颂　　　　　　　　　左贵嫔　咸宁二年纳悼后芬于座受诏作颂其辞曰峨峨华岳峻极泰清巨灵导流河渎是经惟渎之神惟岳之灵锺于杨族载育盛明穆穆我后应期挺生含聪履□岐嶷夙成如兰之茂如玉之荣越在幼冲休有令名飞声八极翕习紫庭超任邈姒比德皇英京室是嘉备礼致聘令月吉辰百僚奉迎周生归韩诗人是咏我后戾至车服晖□登位太微明德日盛群黎欣戴函夏同庆翼翼圣皇睿□孔纯愍慈狂戾阐惠播仁蠲衅涤秽与时惟新沛然洪赦恩诏遐震后之践祚囹圄虚陈万国齐欢六合同欣坤神抃□天人载悦兴顺降祥表精日月和气烟熅三光朗烈既获嘉时寻播甘雪元云掩蔼灵液霏霏既储既积待阳而晞曣晛沾濡柔顺中畿长享丰年福禄永绥　　敬皇后哀策文　　　　　　　齐谢脁维永泰元年秋九月朔日敬皇后梓宫启自先茔将祔于兴安陵其日至尊亲奉奠明皇帝乃使兼太尉陈显达设祖于行宫礼也翠帟舒阜元堂启扉俎彻三献筵卷六衣哀子嗣皇帝怀蜃卫而延首想鹥辂而抚心痛椒涂之先廓哀长信之莫临身隔两赴时无二展旋诏左言光敷圣善其辞曰帝唐远胄御龙遥绪在秦作刘在汉开楚肇惟淑圣克柔克令清汉表灵曾沙膺庆爰定厥祥徽音允穆光华沼沚荣耀中谷敬始纮綖教先穜稑睿问川流神襟兰郁先德韬光君道方被于佐求贤在谒无诐顾史弘式陈诗展义厚下曰仁藏往伊智十乱斯俟四教罔忒思媚诸姑贻我嫔则化自公宫远被南国轩曜怀光素舒伫德闵予不佑慈训早违方年冲藐怀袖靡依家臻宝业身嗣昌晖寿宫寂远清庙虚归呜呼哀哉帝迁明命民神胥悦干景外临阴仪内缺空悲故剑徒嗟金穴璋瓒奚献袆褕罔设呜呼哀哉冯相告祲宸驾长往贻厥远图末命是奖怀丰沛之绸缪兮背神京之弘敞陋苍梧之不从兮遵鲋隅以同壤呜呼哀哉陈象设于园寝兮映舆鋄于松楸望承明而不入兮度清洛而南游继池綍于通轨兮接龙帷于造舟回塘寂其已暮兮东川淡而不流呜呼哀哉藉閟宫之远烈兮闻缵女之遐庆始协德于苹蘩兮终配祀而表命慕方缠于赐衣兮哀日隆于抚镜思寒泉之罔极兮托彤管于遗咏呜呼哀哉　　为建平王庆江皇后正位章　　梁江淹上书皇后殿下伏承以嘉月惠时膺曜宸正翚珩照品褕组在饰休遍函夏誉殷灵昧伏惟殿下岳曜静德式怀谦顺升降图传左右诗史夙镜茂资早摛芳训故以腾馥秘闺写问中帷今灵纬载升崇正辉典衍教紫庭丽轨华屋声激绮组风偃家邦黎元凑仁云祗宅庆远迩有闻莫不倾渥臣限外任无由恭列轩屏不胜荒情　　魏帝纳后群臣上礼文表　北魏温子升臣闻轩辕乃至西陵以之作合夏后至圣涂山于是来嫔伏惟陛下龙飞缵历大明理运长秋既建阴教有主景命无穷灵基长世普天之下莫不欣跃　　内制册皇后文　　　　　　　唐睿宗诰曰王者建邦设内辅之职圣人作则崇阴教之道式清四海以正二仪妃王氏冠盖盛门幽闲令德艺兼图史训备公宫顷属艰危克扬功烈聿兴昌运实赖赞成正位六宫宜膺盛典可册为皇后　　册淑妃王氏为皇后文　　　　　陆贽维贞元二年某月日皇帝若曰乾坤合德圣人则之惟帝承天惟后配帝嗣续百代母临万邦位定于中而尊加于外德修诸己而化被于人御于家邦所系斯在三代崇替靡不由之予是以询众采贤重难兹命中壸虚位于今历年阴仪或亏宗事无主缺于典礼朕甚愧焉称是徽章聿归全德咨尔淑妃王氏天与淳粹气锺元和含章在中发秀于外卓尔风操穆然容辉周旋中规进退有度仁爱恭俭本于生知诗书礼乐成自师氏竭于孝弟祗事先朝承训无违克谐尊旨往居桂苑淑问已彰洎奉椒涂谦光载路六宫攸叙九族以亲尝属艰迍累从行幸思贤才以佐辅知臣下之勤劳庶绩伊凝颇资内助永念顷筐之志且怀求剑之情崇位长秋永怀盛典矧惟元子贞我万邦稽以旧章是宜从贵今遣摄太尉某官某乙持节册命尔为皇后呜呼敬哉王教之端始于内范风美关睢之化雅咏思齐之德罔懈厥位忝于前修克念有终庶无咎悔奉承休命可不慎欤　　册淑妃为皇后文　　　　　　　钱珝维干元五年岁次戊午四月庚子朔二十七日丙寅皇帝若曰惟王法天惟后象地统理之道相须而成秉阳虽系于昭垂养物必归于厚载惟处大伦而克正与元化而同光上赞君临旁资妇顺远征百代咸本六经而礼旷累朝位虚中壸严禋怵惕玉齍无所进之人内令寂寥彤管有不书之史兴废之重作配实难咨尔淑妃何氏柔既可观俭皆中度外言罔入懿则自成处闲房而椒亦蜚声御众妾而木能逮下洎邦家多难辅佐克勤每见求衣未尝安寝先知旰食不视晨修欲齐京室之贤罔慕长秋之盛劳谦之报降福是宜乃顾皇储仍因子贵公卿来讲龟筮斯从实上帝之所嘉讵朕心之可抑今遣某官某持节册尔为皇后于戏极位正名居尊齐礼典一申而百神听礼一行而万国欢恐惧可以保其名齐庄可以守其位往司阴教以永天休　　册淑妃何氏为皇后文　　　　　杨巨朕博采大易眇观诗训观柔刚咸感之象赋鸣鸠肃雍之德将以视天下之内理叙人伦之大端宜于家邦厚示风化矧九庙在上豆是荐三揖在下彝章具陈得不敬乃袆褕称兹典礼俾承光于轩耀式正位于坤仪淑妃何氏明配圆灵德符厚载珪璋特达鸾凤萎蕤同辇必辞脱簪能谏四德克备六宫是推述壸职以弥勤焕彤史而斯美况惟元子既登储贰顺考古道雅协徽章受贞吉辰蒇于盛典咨尔克持妇政以率内和齐庄是仪用谐静德明章之道允在兹乎　　南唐书女宪传序　　　　　　宋马令呜呼古之欲明明德于天下者先治其国欲治其国者先齐其家齐家之法在于女宪而女之所以为宪者毋倾城之哲也毋索家之言也究德性之厚原道化之本不过于以顺为事以贞为节而已顺贞以化天下何往不格哉是故观刑二女虞舜惟帝徽传太姒西伯惟王帝王之德配天地而推其本始以言之必自于闺阃之近者凡以天下之本在国国之本在家故也易曰夫夫妇妇而家道正正家而天下定作女宪传　　册皇后内制　　　　　　　　　阙名皇帝若曰天地定位阴阳相成人道贯之以纲大伦后德配之以熙内治圣人有以端其本也故造舟之迎言乎备诗人有以美其化也故周南之风着乎始粤朕冲昧祗若丕构深惟承荷之重辅佐攸艰用简纳贤明协于神人之望咨尔赠尚书令冀王配享太祖庙庭曹彬孙女惟乃祖克有武力勤劳王家保勋不伐飨厥终庆教流后昆熏然慈和善祥凭积生此邦媛其渐积醇醲发闻馨香所从来远矣起居粗习不待姆师之训风容矩度自为宗党之宪长秋旷位阴教未序咨求训范统正六列宗公鼎臣诵言于朝愿即嘉时聿申典礼朕以春秋之义必娶大国挚畴之家乃称福耦谋及泰筮聘以谷珪惟吉之从有命既集今遣使工部尚书同平章事李迪副使户部侍郎参知政事王随持节册命尔为皇后钦哉夫惟肃恭可以事上夫惟谦裕可以接下泰而能约则骄弗至动而慎思则悔弗萌懋乃后德修乃嫔职奉承宗庙仪刑家国永绥无疆之祚不其韪欤　　册皇后称贺表　　　　　　　　蔡襄臣某言得进奏院状报十一月十六日皇后受册者俪尊皇极宅正位于天闺配德紫宸膺鸿名于宝册海内臣妾抃蹈以之臣某中谢臣闻文命造邦涂山所以宣内助重华嗣帝皇英所以辅圣明宗庙歆其荐羞穹壤因而垂祉载光懿范永属熙朝恭惟皇帝陛下缵服睿图席休宝绪两仪均大含生荷覆育之恩二曜高临品物仰照临之惠是以淑誉流于区域阴教序于宫闱用缵王猷必崇位号加丽袆衣之贵增光彤管之华臣参寄藩方限遥天陛无任瞻望欣跃激切屏营之至　　立皇后高氏制　　　　　　　　范镇天子之有后如天之与地惠养万物如日之与月临照四方苟称号之弗崇则臣民之安仰京兆郡君高氏生阀阅之后而不自矜大处富贵之习而能安素约服在藩邸宜于家室肆朕缵承嘉乃辅佐惟长乐之奉养左右不可不虔惟六宫之表仪晨夕不可不肃爰正轩星之位以为国风之倡举是典册告于治朝于戏邦教所基人伦兹重涂山启夏太任兴周勤劳一时焜耀万世乃其总笄栉縰日侍慈颜衡紞纮綖时承宗祝庶几天下之俗知我门中之私　　贺册皇后表　　　　　　　　王安石寖盛之礼发于宫闱欢康之声播于寰海恭惟陛下仿古之宪刑家以身乃资妇德之良俾贰坤仪之政盖关雎之求淑女以无险陂私谒之心□鸣之得贤妃则有儆戒相成之道于以求助不专为恩臣生逢明时切观盛事祝圣人之多子辄慕尧封思令德以式歌岂惭周雅　　皇后册文　　　　　　　　　　前人皇帝若曰自昔有天下必择建厥配以承宗庙以御家邦肆朕受命奉循前烈考慎典册以祈协于神明咨尔向氏懿柔淑恭旧有显闻肇功唯祖弼亮帝室流德之泽覃延后嗣是产硕媛比贤姜任越朕初载来嫔藩邸盥馈在中率礼无违以至嗣服祗承内事斋明夙夜罔有旷失宜崇位号表正宫庭今遣摄太尉推忠协谋同德佐理功臣枢密使光禄大夫检校太傅行尚书刑部侍郎上柱国东平郡开国公食邑五千户食实封一千户吕公弼摄司徒朝散大夫右谏议大夫参知政事护军太原郡开国公食邑一千一百户赐紫金鱼袋王珪持节册命尔为皇后夫惟兴王厘厥士女咸自内始达于四海朕克勤人用弗怠朕克俭人用弗奢朕克正人用无敢侧颇僻尔励相朕乃济登兹于戏匪初惟艰惟慎厥终尔忱念兹朕以永享天禄尔亦豫膺无疆之福岂不韪哉　　皇后册文　　　　　　　　　李清臣皇帝若曰天相予祖宗兹历世宁康朕既敬绍丕绪罔作丽观底信内外惟式蕲以正邦今左右弼臣礼仪正贰暨族老宗妇各虔厥事咸铺绎旧闻明□于位曰干施坤承日昭月俪四时不忒万物用成盍稽则象询考卜筮若时元吉正名锡服俾长首六宫以母天下予惟国有故常是何敢弗率咨尔王氏乃祖忠劳王家书于太史子孙公侯出入藩服惟功泽逮兹是诞硕媛淑温恭备有嘉德聘归王邸入承事皇姑靡不若礼上天右序予家早育元子庆在宗庙惠赉于四方乃以某年某月某日遣摄太尉具官某摄司徒具官某赐尔皇后之宝方寸有半文盝螭纽授之玉册厥简五十命尔翟衣笄纚博鬓黼领大带以朝暨岁时将祀于东西宫金舆朱盖武贲禁卫步障行导是惟显哉尔其克后职思后道履中体顺兹日飨多福集大佑于厥躬其尚佽助予治昭闻于无穷于戏懋戒之哉　　立皇后贺皇帝表　　　　　　　苏轼缵女维莘俔天之妺事关庙社喜溢人神臣闻三代之兴皆有内助二南之化实本人伦维关雎正始之风具既醉太平之福民有所恃邦其永昌恭惟皇帝陛下自诚而明惟睿作圣辑宁华夏德既茂于治朝辅顺阴阳政兼修于内职既膺大庆益广至仁下逮海隅夫妇无有愁叹上符天造日月为之光明受禄无疆与民同乐　　立皇后贺太皇太后表　　　　　前人吉日既涓柔仪允正谷珪往聘象服来朝中
贺
臣闻
周姜任姒之贤位非皆极汉阴马邓之贵德或有惭盛哉六礼之陈袭此三宫之庆恭惟太皇太后陛下任付托之重躬保佑之劳公天下不私其亲配宸极必先以德徽音不坠嗣成慈孝之风仁寿无疆坐享云来之养臣限以官守不获躬诣阙庭云云　　立皇后孟氏制　　　　　　　　梁焘正家者义之先天下从而定矣大昏者礼之本圣王所以重焉朕继体持盈侧身思永方切基图之固敢娱宫室之安太母以万世为心命虔宗事之重大臣以两极陈义请建坤仪之尊谓王道之大所由兴故人伦之始不可缓明扬德阀之懿简在慈闱之公钦承温诏之音俾正中宫之位载蠲吉日敷告大庭故侍卫亲军马军都虞候眉州防御使赠太尉孟元孙女忠孝令门善庆奕世幽闲专静蔼闻和声婉睦惠慈雅应柔则天祚之合文定厥祥人谋协从龟告并吉是宜入听内职辅宣外和式瞻袆翟之章上直轩龙之象嘉典大备并行古今之情文盛德有开增美国家之治理于戏惟恭俭为富贵之守惟忧勤为康乐之资如关睢之进贤则可以基风化之成如樛木之逮下则可以将福履之盛用久乃济匪初其难勉尔钦修以法三宫之端一相予显祀以崇七庙之清明垂光紫庭袭誉彤管可立为皇后　　贺册皇后表　　　　　　　　　曾肇中闱肇建盛礼兴行人神协谋夷夏胥庆窃以国家为天下之本后妃实王化之基致治所繇求端非远恭惟皇帝陛下绍天骏命垂世永图承七庙之吉蠲奉三宫之共养而长秋虚位六职旷官咨求淑人来相宗事上遵太母之训下采有司之言鼓钟在庭典册备物坤元博厚已正于隆名妇顺章明可风于率下臣身虽在外义不忘君诵造舟之诗想见光辉之盛申彤管之戒庶几补报之忠　　谏立后　　　　　　　　　　　邹浩臣闻礼曰天子之与后犹日之与月阴之与阳相须而成者也天子理阳道后治阴德天子听外治后听内职然则立后以配天子安得不审今陛下为天下择母而所立乃贤妃刘氏一时公议莫不疑惑诚以国家自有仁祖故事不可不遵用之耳盖皇后郭氏与美人尚氏争宠致罪仁祖既废后不旋踵并斥美人所以示公也乃至立后则不选于妃嫔必选于贵族而立慈圣光献所以远嫌也所以为天下万世法也陛下以罪废孟氏与废郭氏实无以异然孟氏之罪未尝付外杂治果与贤妃争宠而致罪乎世固不得而知也果不与贤妃争宠而致罪乎世亦不得而知也若与贤妃争宠而致罪则并斥美人以示公固有仁祖故事存焉若不与贤妃争宠而致罪则不立妃嫔以远嫌亦有仁祖故事存焉二者必居一于此矣不可得而逃也况孟氏罪废之初天下孰不疑贤妃以为后及读诏书有别选贤族之语又闻陛下临朝慨叹以废后为国家不幸又见宗景有立妾之请陛下怒其轻乱名分而重赐谴责于是天下始释然不疑陛下立后之意在贤妃也今果立之则天下之所以期陛下者皆莫之信矣载在史册传示万世不免上累圣德可不惜哉可不惜哉且五霸三王之罪人也其葵丘之会载书犹首曰无以妾为妻况陛下之圣高出三王之上其可忽此乎万一自此以后士大夫有以妾为妻者臣僚纠劾以闻陛下何以处之不治则伤化败俗无以为国治之则上行下效难以责人孔子曰名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足夫名之不正遂至民无所措手足其为害何可胜道尤不可不察也臣伏观陛下天性仁孝追奉谟烈惟恐一毫不当先帝之意然先帝在位动以二帝三王为法斥两汉而下不取今陛下乃引自汉以来有为五霸之所不为者以自比是岂先帝之意乎是岂继志述事所当然者乎此尤公议之所未谕也臣观白麻内再三言之者不过称贤妃有子及引永平祥符立后事以为所咨之故实臣请论其所以然者若曰有子可以为后则永平中贵人马氏未尝有子也所以立为后者以德冠后宫故也祥符中德妃刘氏亦未尝有子也所以立为后者以锺英甲族故也又况贵人之系实为马援之女德妃之时且无废后之嫌其与贤妃事体迥然异矣若曰贤妃德冠后宫亦如贵人锺英甲族亦如德妃则何不于孟氏罪废之初用立慈圣光献故事便立之乎必迁延四年以待今日果何意耶必欲以此示天下果信之耶兼臣闻顷年冬享景灵宫贤妃实随驾以往是日雷作其变甚异今又宣麻之后大雨继日已而飞雹又自告天地宗庙社稷以来阴霪不止以动人心则上天之意益可见矣陛下事天甚谨畏天甚至尤宜思所以动天而致然者考之人事既如彼求之天意又如此安可不留圣虑乎夫成汤圣君也仲虺不称其无过而称其改过不吝高宗贤君也傅说不告以拒谏而告以从谏则圣臣虽愚不足以方古谏者尝念唐太宗犹有耻君不及尧舜之臣况直可以为尧舜如陛下之圣而于身亲见之乎是以不敢爱身冒犯天威图报陛下亲自识拔大恩之万一而区区血诚尽于此矣惟陛下俯从而改之不以为吝则万世之下所以仰望陛下之圣者亦将在成汤高宗之上矣岂不美哉岂不美哉伏望圣慈亲赐诏纳不以一时改命为甚难而以万世公议为足畏追停册礼别选贤族如初诏施行庶几上答天意下慰人心为宗庙社稷无疆之计不胜幸甚不胜幸甚　　代贺皇后笺　　　　　　　　　程珌望长乐之宫常怀定省接椒房之殿今奉晨昏仰体宸衷深谐孝德恭惟道参干极德配坤元届亲蚕茧观之辰躬问寝龙楼之节赞谋中禁成典外朝臣身阻班庭分严进牍事光前代薄唐朝西内之凄凉化格敷天动李密表中之恳恻　　皇帝御正殿贺皇后笺　　　　　陆游圣治聿新爰正路朝之御邦仪丕举实系内助之功盛典告成函生胥庆恭惟皇后殿下道隆任姒化洽邦家方当宁之朝群臣惟圣时克宜中壸之介万寿与天同休内腾六寝之欢外副万方之望臣久违近着获遇昌辰听九宾之胪传莫陪抃舞望五云之宫阙徒极倾输　　皇太子受册贺皇后笺　　　　　前人壸政忧勤协赞上圣登三之治母慈顾复遂开东宫明两之祥汗简光华函生鼓舞恭惟皇后殿下道光图史化被宫闱嗣先后之徽音体柔祇之厚载妫汭之降二女允谓盛时周臣之止九人实资内助迨此建储之命益知俪极之尊臣自去通班久安故里颓龄耄矣莫陪执玉之趋巨典焕然不胜拭目之喜　　贺皇后笺　　　　　　　　　　前人诞受丕基方正宁凝旒之始协修阴教举路朝发册之仪厚载有光群情咸悦中
贺
恭惟皇后殿下庆锺
勋阀道媲皇家辅佐积勤实自龙潜之日休祥有衍早符熊梦之占寿皇所以亲发于德音圣主所以深资于内助副笄奉三殿之养大练受六宫之朝震耀简编感移风俗臣等预闻巨典实激欢悰法地所以法天仰戴坤仪之至德事母同之事父曷胜鳌抃之微诚　　谢皇后笺　　　　　　　　　文天祥君子审官道隆俪极皇华遣使命出治朝德意俱宣忱辞告至伏念臣□庸一介遭遇两朝早缀班行常忝金科之属继乘使传复尘绣指之行曲成每戴于厘明退食难逃于吏议不图元会复锡恩言抆拭起家往陈时臬驱驰在道寅奉天威□止攸司钦哉乃职兹盖伏遇皇后殿下德侔坤地位正家人关雎之化既行用之天下象魏之法使布正自王宫爰取践更载叨详谳臣敢不灵承钦恤祗若平反无刑以乂黎民诞敷圣化式敬以长王国永诵徽音　　又
慈极承天恩深锡类廉车易地职重分符布圣德之中和便亲闱之温凊伏念臣起由孤远积有迂□骯脏半生于事君而何补驱驰近岁以将母而未能属为养以陈情荷畀矜而从欲三湘纳节二水授麾回刺史之车庶乎为子捧郡守之檄专以为亲侥冒实多糜捐曷称兹盖恭遇皇后殿下道隆坤厚德配干仁大雅思齐媚周姜而穆穆长秋备礼奉汉母以愉愉遂令□远之微臣亦效旨甘于便垒臣敢不恪恭侯度茂对王休崇关雎卷耳之风迪惟懿则笃南陔白华之行施及遐萌　　贺皇后笺　　　　　　　　　　前人坤后广生式协二爻之月震男揆度载逢一索之期庆衍萝图喜充椒掖恭惟皇后殿下道柔配地德厚承天以御于家为今京室之妇则乐有子如古周南之风百世本支万年福禄臣迹縻牡辔心贺燕谋占斯干之诗已符吉梦美思齐之德益嗣徽音　　又
坤称乎母俨象服于椒涂震索而男赫龙光于茅土长秋喜色方夏欢声恭惟皇后殿下含弘承天博厚配地祥锺长发炽商后于有娀音继思齐培文昭于太姒圭瑑焜煌于绮仗芾朱辉映于袆衣臣远骤华原隃瞻□殿想宜君之穆穆茂对王休侈多子之绳绳载归后美　　又
坤万物之资生实蕃庆积巽一索之为长昉对命申喜气宫闱欢声海宇恭惟皇后殿下关雎孝敬芣苡和平灼灼宜家夙范华桃之懿雍雍成德茂锺秾李之英贲然锡沁水之封展也同长秋之寿臣远縻苞杞遥涂椒风以周南仰化原之洵美观于尧女愿母道之浚明　　又
太姒之嗣太任星重慈极长秋之朝长乐天介寿祺流庆九霄比隆千古恭惟皇后殿下明章德范陶冶化风大练厚缯训四方之节俭宵衣旰食侑五位之勤劳肖似徽音婉愉诞序厚符坤地吉萃家人臣逖守遐邦忻逢华旦仰瞻帝阙莫陪振鹭之班下与邦民同被关雎之化　　又
坐于少广庆慈极之诞弥朝于寝门助圣人之教爱宫庭溢喜宇宙同和恭惟皇后殿下瑞应俔天光昭□日正始基化歌二南芣荇之诗视膳问安备六寝袆褕之礼协朱明之律吕锵彩仗之佩环欢奉玉□礼同黼扆臣滥纡州绂通领兵符聆舜乐之九成遥瞻南面效尧阶之三祝窃比华封　　又
黼扆端临交上华封之祝椒涂内助仰承京室之规喜溢六宫和熏八表恭惟皇后殿下静专成性徽懿秉姿珥簪进庭燎之箴□鸣有庆弓韣奉高禖之祀燕翼发祥际上帝生商之辰懋涂山兴夏之德仰占七政日月并明俯鉴四方冈陵齐寿臣分符江右化被周南首赞干亨体天行之不息更祈坤载协地道之无疆　　又
上万岁之寿咸颂圣人形四方之风实基王化凡居持载罔不欢呼恭惟皇后殿下生禀静柔安行雍肃躬河洲采荇之洁列圣顾歆翼寝门视膳之恭慈颜和怿合坤其顺□日而明欣聆嵩岳之呼并受华封之祝臣俯共武服仰赞寿觞星之远天之高陛莫瞻于九级汉之广江之永诗但颂于二南　　又
母资坤德之生椒涂袭庆男正家人之吉茅土分封宗社延洪宫闱闿怿恭惟皇后殿下承天光大法地静专成美化于周南言能逮下嗣徽音于京室于以御家属圣子之胜衣赞严君之锡爵臣远縻外服阻造内班正风俗以厚伦永歌后德辅皇王之维辟丕傒孙谋　　又
坤称乎母作德配天震索而男建邦有土庆成宗社喜溢宫庭恭惟皇后殿下芣苡和平关雎孝敬嗣母徽于京室在庙在宫明子道于家人正内正外欢动胜衣之拜光昭焘社之封臣共武有严称班云逖风以周南之化隃赞螽斯烝哉丰水之谋遹观燕翼　　皇后册文　　　　　　　　　元王盘皇帝若曰天地合德故能覆载万物而不遗日月并明所以照临六合而无外至哉夫妇之大义实配阴阳之两仪咨尔皇后弘吉剌氏戚里名家元勋贵族备仪率礼令德来嫔自朕奉藩之初至于践阼之日明识远虑裨益宏多虽袆翟正位于长秋而典册未光于大礼兹者文臣敷奏实应朕心今遣摄太尉中书右丞相安童持节授尔玉册宝章备物充庭式遵古典于戏恭顺接下九族形雍睦之风俭素相高万世衍灵长之福服兹宠命益懋徽猷　　皇后册文　　　　　　　　　程巨夫皇帝若曰朕荷天地祖宗之佑皇太后之训嗣大历服思底于治必立元配表正六宫咨尔弘吉剌氏实我家世戚嫡嗣所自出积德流庆肆启尔来嫔于朕淑慎孝恭令誉昭闻承命慈闱爰正尔位今遣摄太尉中书右丞相秃忽鲁授尔玉册玉宝命尔为皇后惟天地定位万物以生日月并照万国以明君后合德万化以成上以事上帝奉宗庙下以亲九族正万邦为朕内助惟尔之贤其永念厥德履中体顺俾圣母暨予一人以宁岂惟尔嘉天亦永相念尔共享有国钦哉　　皇后册文　　　　　　　　　　袁桷皇帝若曰在昔正始之道必先内治于以奉承宗祧化成天下朕嗣大历服祗循宪章宜资配助用彰位号咨尔皇后弘吉剌氏淑慎柔嘉遵道是行辅佐王邸谦抑自持实生元子国本斯建兴龙重镇介子绍封粤若临御之初赞画计虑厥相维多正位中宫天人协祥今遣摄太尉中书右丞相旭迈杰授尔玉册宝章坤顺承天人道攸则表正母仪万邦是观惟躬俭节用则徽音是嗣惟求贤审官则私谒靡干匡朕德格朕心实为有赖诗书所称罔专美于前代噫敬厥初终有庆尚其念哉以膺尔景命　　贺册后表　　　　　　　　　杨文郁圣德日新端齐家以身之本坤元位正备临轩发册之仪庆溢九重欢腾四表中
贺
受天成命遵祖诒谋
谓王教攸基莫若人伦之重然治道之至庶资内治之勤昭法象于轩星崇声明于椒掖以赞严宸之孝理以协太母之徽音臣等服在近司颙观盛际道符羲易占顺承载物之亨愿拟尧封申富寿多男之祝　皇后部艺文二
诗
　　汉卫皇后歌
　汉书曰卫子夫为皇后弟青贵震天下天下歌之生男无喜生女无怒独不见卫子夫霸天下　　中宫诗二首　　　　　　　晋成公绥殷汤令妃有莘之女仁教内修度义以处清谧后宫九嫔有序尹为媵臣遂作元辅天地不独立造化由阴阳乾坤垂覆载日月重光治国先家道立教起闺房二妃济有虞三母降周王涂山兴大禹有莘佐成汤齐晋霸诸侯皆赖姬与姜关雎思贤妃此言安可忘　　中宫所乐歌　　　　　　　　　张华先王统大业元化渐八维仪刑孚万邦内训隆宫闱皇英垂帝典大雅咏三妃执德宣隆教正位理厥机含章体柔顺率礼蹈谦祇螽斯弘慈惠樛木逮幽微徽音穆清风高义邈不追遗荣参日月百世仰余晖　　长门怨　　　　　　　　　　梁柳恽玉壶夜愔愔应门重且深秋风动桂树流月摇轻阴绮檐清露溽网户思虫吟叹息下兰阁含愁奏雅琴何由鸣晓佩复得抱宵衾无复金屋念岂照长门心　　有所思　　　　　　　　　　　费昶上林乌欲栖长门日行暮所思郁不见空想丹墀步帘动意君来雷声似车度北方佳丽子窈窕能回顾夫君自迷惑非为妾心妒　　长门怨　　　　　　　　　　　前人向夕千愁起自悔何嗟及愁思且归□罗襦方掩泣绛树摇风□黄鸟弄声急金屋贮娇时不言君不入　　戏赠沈后　　　　　　　　　陈后主留人不留人不留人也去此处不留人自有留人处　　答诗　　　　　　　　　　　　沈后谁言不相忆见罢倒成羞情知不肯住教道若为留　　皇后房内歌　　　　　　　　隋牛弘　隋书乐志曰高祖龙潜时颇好音乐尝倚琵琶作　歌二章名曰地厚天高托言夫妇之仪牛弘修皇　后房内之乐因取之为房内曲命妇入并登歌上　寿并用之至顺垂典正内弘风母仪万国训范六宫求贤启化进善宣功家邦载序道业斯融　　昭德皇后庙乐章　　　　　　旧唐书　唐书乐志曰昭德皇后庙迎神用永和登歌酌　用肃和迎俎用雍和酌献用坤元饮福用寿和送　文舞出迎武舞入用舒和武舞用凯安撤俎用雍　和送神用永和其词内出　　永和
穆清庙荐严禋昭礼备和乐新望灵光集元辰祚无极享万春　　肃和
诚心达娱乐分升萧膋□氛氲茅既缩既熏后来思福如云　　雍和
我将我享尽明而诚载芬黍稷载涤牺牲懿矣元良万邦以贞心乎爱敬若睹容声　　坤元
于穆先后丽圣称崇母临万宇道备六宫昌时协庆理内成功殷荐明德传芳国风　　寿和
工祝致告徽音不遐酒醴咸旨馨香具嘉受厘献祉永庆邦家　　舒和
金枝羽部彻清歌瑶台肃穆笙磬罗谐音遍响合明意万类昭融灵应多　　凯安
辰位列四星帝功参十乱进贤勤内辅扈跸清多难承天厚载均并耀宵光灿留徽蔼前躅万古披图焕　　雍和公尸既起享礼载终称歌进彻尽敬繇衷泽流惠下大小咸同　　永和
昭事终幽享余移月御返仙居璇庭寂灵幄虚顾裴回感皇储　　武后大享拜洛乐章　　　　　　同前　唐书乐志曰则天皇后永昌元年大享拜洛乐设　礼用昭和次致和次咸和乘舆初行用九和次拜　洛受图用显和登歌用昭和迎俎用敬和酌献用　钦和送文舞出迎武舞入用齐和武舞用德和撤　俎用禋和辞神用通和送神用归和按乐志又有　归和一章亦送神词也并载本集逸酌献二章　　昭和九元眷命三圣基隆奉承先旨明台毕功宗祀展敬冀表深衷永昌帝业式播淳风　　致和
神功不测兮运阴阳包藏万宇兮孕八方天符既出兮帝业昌愿临明祀兮降祯祥　　咸和
坎泽祠容备举坤坛祭典爰申灵眷遥行秘躅嘉贶荐委殊珍肃礼恭禋载展翘襟邈志逾殷方期交际悬应下一
句逸

　　九和
祗荷坤德钦若干灵惭惕罔置兴居匪宁恭崇礼则肃奉仪形惟凭展敬敢荐非馨　　显和
拜
洛

菲躬承睿顾薄德忝坤仪干干遵后命翼翼奉先规抚俗勤虽切还淳化尚亏未能弘至道何以契明祇　　显和受
图

顾德有惭虚菲明祇屡降祯符泛水初呈秘象温洛荐表昌图元泽流恩载洽丹襟荷渥增愉　　昭和
舒阴致养合大资生德以恒固功由永贞升歌荐序垂币翘诚虹开玉照凤引金声　　敬和
兰俎既升苹羞可荐金石载设咸英已变林泽斯总山川是遍敢用敷诚实惟忘倦　　齐和
沈潜演贶分三极广大凝祯总万方既荐羽旌文化启还呈干戚武威扬　　德和
夕惕司龙契晨兢当凤扆崇儒习旧规偃伯循先旨绝壤飞冠盖遐区丽山水幸承三圣余忻属千年始　　禋和百礼崇容千官肃事灵降无兆神凝有粹奠享咸周威仪毕备奏夏登列歌雍彻肆　　通和
皇皇灵倦穆穆神心暂动凝质还归积阴功元枢纽理寂高深衔恩佩德耸志翘襟　　归和
言旋云洞兮蹑烟途永宁中宇兮安下都包涵动植兮顺荣枯长贻宝贶兮赞璇图　　中宫助祭升坛　　　　　　　　中宗坤元光至德柔顺阐皇风芣苡芳声远螽斯美化隆睿范超千载嘉猷备六宫肃恭陪盛典钦若荐禋宗　　长门怨　　　　　　　　　　沈佺期月皎风泠泠长门次掖庭玉阶闻坠叶罗幌见飞萤清露凝珠缀流尘下翠屏妾心君未察愁叹剧繁星　　长门怨一作
刘皋
　　　　　齐澣
茕茕孤思迫寂寂长门于妾妒亦知非君恩那不借琴就玉阶调悲心未谐将心托明月流影入君怀　　长门怨　　　　　　　　　　　崔颢君王宠初歇弃妾长门宫紫殿青苔满高楼明月空夜愁生枕席春意罢帘栊泣尽无人问容华落镜中　　长门怨　　　　　　　　　　　岑参君王嫌妾妒闭妾在长门舞袖垂新宠愁眉结旧恩绿钱侵履迹红粉湿啼痕羞被夭桃笑看春独不言　　长门怨　　　　　　　　　　　李华弱体鸳鸯荐啼妆翡翠衾鸦鸣秋殿晓人静禁门深每忆椒房宠那堪永巷阴自惊罗带缓非复旧来心　　古风　　　　　　　　　　　　李白蟾蜍薄太清蚀此瑶台月圆光亏中天金魄遂沦没螮蝀入紫微大明夷朝晖浮云隔两曜万象昏阴霏萧萧长门宫昔是今已非桂□花不实天霜下严威沈叹终永夕感我涕沾衣　　妾薄命　　　　　　　　　　　前人汉帝宠阿娇贮之黄金屋咳唾落九天随风生珠玉宠极爱还歇妒深情却□长门一步地不肯暂回车雨落不上天水覆难再收君情与妾意各自东西流昔日芙蓉花今成断肠草以色事他人能得几时好　　长门怨二首　　　　　　　　　前人天回北斗挂西楼金屋无人萤火流月光欲到长门殿别作深宫一段愁桂殿长愁不记春黄金四屋起秋尘夜悬明镜青天上独照长门宫里人　　长门怨　　　　　　　　　　刘长卿何事长门闭珠帘只自垂月移深殿早春向后宫迟蕙草生闲地梨花发旧枝芳菲似恩幸看却被风吹　　长门怨　　　　　　　　　　　杨衡丝声繁兮管声急珠帘不卷风吹入万遍凝愁枕上听千回候命花间立望望昭阳信不来回眸独掩红巾泣　　思君恩　　　　　　　　　　令狐楚小苑莺歌歇长门蝶舞多眼看春又去翠辇不经过　　长信宫　　　　　　　　　　于武陵一失辇前恩罗衣生暗尘唯应清夜月独伴向愁人长信翠蛾老昭阳红粉新君心似秋节不使草长春　　长门怨　　　　　　　　　　　高蟾天上凤凰休寄梦人间鹦鹉旧堪悲平生心绪无人识一只金梭万丈丝　　长门怨　　　　　　　　　　裴交泰自闭长门经几秋罗衣湿尽泪还流一种蛾眉明月夜南宫歌管北宫愁　　长门怨　　　　　　　　　　　张祜日映宫墙柳色寒笙歌遥指碧云端珠铅滴尽无心语强把花枝冷笑看　　长门怨　　　　　　　　　　吴少微月出映曾城孤圆上太清君王眷爱歇枕席凉风生怨咽不能寝踟蹰步前楹空阶白露色百草寒虫鸣念昔金房里犹嫌玉座轻如何娇所误长夜泣恩情　　长门怨　　　　　　　　　　　刘媛雨滴梧桐愁夜长愁心和雨到昭阳泪痕不与君恩断拭却千行更万行　　哲宗发皇后册宝三首　　　　　宋史　　皇帝升坐干安既登乃依如日之升有严有翼丕显丕承天作之合家邦其兴朱芾斯皇子孙绳绳　　降坐干安
我礼嘉成我驾言旋降坐而跸奏鼓渊渊景命有仆保佑自天永锡祚嗣何千万年　　太尉等奉册宝出入正安
宣哲维公就位肃庄册宝具举丕显其光出于宸闱鼓钟喤喤母仪天下万寿无疆　　绍兴十三年发皇后册宝十三首　同前　　皇帝升坐干安天地奠位乾坤以分夫妇有别父子相亲圣王之治礼重婚姻端冕从事是正大伦　　使副入门正安
天子当阳群工就列册宝既陈钟鼓备设上公奉事容庄心协克相盛礼光昭玉牒　　册宝出门正安
穆穆睟容如天之临赫赫明令如玉之音虔恭出门礼容兢兢涂山生启夏道以兴　　皇帝降坐干安
朝阳已升熏风习至乐奏既成礼容亦备玉佩锵鸣帝徐举趾壸政穆宜以听内治　　皇后出合干安
猗欤贤后德本性成承天致顺□日为明作配俪极王化以行万有千岁奉祀宗祊　　册宝入门宜安
款成祗事时惟肃雍跪奉册宝陈于法宫以俯以仰有仪有容明神介之福禄来崇　　皇后降殿承安
温惠之德袆翟之衣行中采齐礼无或违降于丹陛有容有仪委委蛇蛇谁其似之　　皇后受册宝成安
镂苍玉兮盛德载扬铸南金兮作镇椒房虔受赐兮有煜其光宜室家兮朱芾斯皇　　皇后升坐和安
礼既行兮厥位孔安母仪正兮容止所观奉东朝兮常得其欢求淑女兮岂乐多般　　内命妇入门惠安
素月澄辉众星显列炳为天文各有攸别椒房既正阴教斯设关雎麟趾应如响捷　　外命妇入门成安
  </div>
  <div class="pagination">
   <a href="宫闱典皇后部_page14.html">
    上一页
   </a>
   <span>
    ...
   </span>
   <a href="宫闱典皇后部_page10.html">
    10
   </a>
   <a href="宫闱典皇后部_page11.html">
    11
   </a>
   <a href="宫闱典皇后部_page12.html">
    12
   </a>
   <a href="宫闱典皇后部_page13.html">
    13
   </a>
   <a href="宫闱典皇后部_page14.html">
    14
   </a>
   <span class="current-page">
    15
   </span>
   <a href="宫闱典皇后部_page16.html">
    16
   </a>
   <a href="宫闱典皇后部_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
