<!DOCTYPE html>
<html>
<head>
    <meta charset="UTF-8">
    <title>宫闱典皇子部 - 第 1 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宫闱典皇子部 - 第 1 页/共 2 页</h1>
    <div class="content">
　皇子部汇考
　　后汉
后汉求嗣于高禖之仪
按后汉书礼仪志仲春之月立高禖祠于城南祀以特牲月令元鸟至之日以太牢祠诗曰克禋克祀以弗无子毛苌传曰弗去无子求有子古者必立郊禖焉元鸟至之日以太牢祀于郊禖天子亲往后妃帅九嫔御乃礼天子所御带以弓韣授以弓矢于郊禖之前郑元注云弗之言祓也禋祀上帝于郊禖以祓无子之疾而得福也月令章句曰高尊也禖祀也吉事先见之象也盖为人所以祈子孙之祀元鸟感阳而至其来主为孚乳蕃滋故重其至日因以用事契母简狄盖以元鸟至日有事高禖而生契焉故诗曰天命元鸟降而生商韣弓衣也祀以高禖之命饮之以醴带以弓衣尚使得男也离骚曰简狄在台喾何宜元鸟致胎女何嘉王逸曰言简狄侍帝喾于台上有飞燕堕其卵嘉而吞之因生契郑元注礼记曰后王以为禖官嘉祥而立其祠卢植注云元鸟至时阴阳中万物生故于是以三牲请子于高禖之神居明显之处故谓之高因其求子故谓之禖以为古者有禖氏之官因以为神晋元康中高禖坛上石破诏问出何经典朝士莫知博士束□答曰汉武帝晚得太子始为立高禖之祠高禖者人之先也故立石为主祀以太牢　　宋
孝武帝孝建三年诏礼官议皇子出后告庙之礼按宋书孝武帝本纪不载　按礼志孝建三年五月丁巳诏以第四皇子出绍江夏王太子睿为后有司奏皇子出后检未有告庙先例辄勒二学礼官议正应告与不告者为告几室太学博士傅休议礼无皇子出后告庙明文晋太康四年封北海王实绍广汉殇王后告于太庙汉初帝各异庙故告不必同自汉明帝以来乃共堂各室魏晋依之今既共堂若独告一室而阙诸室则于情未安太常丞庾亮之议按礼大事则告祖祢小事则特告祢今皇子出嗣宜告祢庙祠部朱膺之议以为有事告庙盖国之常典今皇子出绍事非常均愚以为宜告贺循云古礼异庙唯谒一室是也既皆共庙而阙于诸帝于情未安谓循言为允宜在皆告兼右丞殿中郎徐爰议以为国之大事必告祖祢皇子出嗣不得谓小昔第五皇子承统庐陵备告七庙参议以爰议为允诏可废帝景和元年冬十一月丁未皇子生大赦天下赃污淫盗悉皆原除赐为父后者爵一级按宋书废帝本纪云云
　　北魏
文成帝兴光元年秋七月庚子皇子弘生辛丑大赦改年按魏书文成帝本纪云云
太安元年夏六月壬戌诏名皇子曰弘曲赦京城改年按魏书文成帝本纪云云
献文帝皇兴元年秋八月戊申皇子宏生大赦改年按魏书献文帝本纪云云皇兴三年夏四月丙申名皇子曰宏大赦天下按魏书献文帝本纪云云孝文帝太和七年闰月癸丑皇子生大赦天下按魏书孝文帝本纪云云太和十年六月己卯名皇子曰恂大赦天下
按魏书孝文帝本纪云云
宣武帝正始三年春正月丁卯朔皇子生大赦天下三月戊子名皇子曰昌按魏书宣武帝本纪云云
永平三年春三月丙戌皇子生大赦天下六月丁卯名皇子曰诩按魏书宣武帝本纪云云
孝庄帝永安三年冬十月戊申皇子生大赦天下文武百僚泛二级按魏书孝庄帝本纪云云
　　北齐
北齐定皇子聘礼及署置官属之制
按隋书礼仪志后齐聘礼一曰纳采二曰问名三曰纳吉四曰纳征五曰请期六曰亲迎皆用羔羊一口雁一只酒黍稷稻米各一斛自皇子王以下至于九品皆同纳征皇子王用元三匹纁二匹束帛十匹大璋一锦彩六十匹绢二百匹羔羊一口羊四口犊二头酒黍稷稻米各十斛新婚从车皇子百乘按百官志后齐制为皇子置郎中大农中尉常侍各一人侍郎二人上中下三将军各一人上中大夫各二人防阁四人典书典祠学官典卫等令各二人斋帅四人食官厩牧长各二人典医丞二人典府丞一人执书二人谒者四人舍人十人等员后主武平元年夏六月甲辰以皇子恒生故大赦内外百官普进二级九州职人普进四级按北齐书后主本纪云云
　　北周
武帝建德三年夏四月辛酉初置皇弟皇子友员各二人学士六人按周书武帝本纪云云
　　唐
唐制皇子入学之仪
按唐书礼乐志皇子束修束帛一篚五匹酒一壶二斗修一案五脡其日平明皇子服学生之服其服
青衿
至
学门外博士公服执事者引立学堂东阶上西面相者引皇子立于门东西面陈束帛篚壶酒脯案于皇子西南当门北向重行西上将命者出立门西东面曰敢请就事皇子少进曰某方受业于先生敢请见将命者入告博士曰某也不德请皇子无辱（若已封王则云请王无辱）
将命者出告皇子固请博士曰某也不德请皇子就位某敢见将命者出告皇子曰某不敢以视宾客请终赐见将命者入告博士曰某辞不得命敢不从将命者出告执篚者以篚东面授皇子皇子执篚博士降俟于东阶下西面相者引皇子执事者奉壶酒修案以从皇子入门而左诣西阶之南东面奉酒修者立于皇子西南东面北上皇子跪奠篚再拜博士答再拜皇子还避遂进跪取篚相者引皇子进博士前东面授币奉壶酒修案者从奠于博士前博士受币执事者取酒修币以东相者引皇子立于阶间近南北面奉酒修者出皇子拜讫相者引皇子出太宗贞观二年六月庚寅皇子治生宴五品以上赐帛有差仍赐天下是日生者粟按唐书太宗本纪不载　按旧唐书太宗本纪云云高宗龙朔二年七月戊子以子旭轮生满月大赦赐脯三日按唐书高宗本纪云云
显庆元年十一月乙丑以子显生赐京官朝集使勋一转按唐书高宗本纪云云
　　辽
辽制贺生皇子之仪
按辽史礼志贺生皇子仪其日奉先帝御容设正殿皇帝御八角殿升座声警毕北南宣徽使殿阶上左右立北南臣僚金冠盛服合班入班首二人捧表立读表官先于左阶上侧立二宣徽使东西阶下殿受表捧表者跪左膝授讫就拜兴再拜各祗候二宣徽使俱左阶上授读表官读讫揖臣僚鞠躬引北面班首左阶上殿栏内称贺讫引左阶下殿复位舞蹈五拜礼毕太祖六年八月壬辰皇子李胡生
按辽史太祖本纪云云
太宗天显六年八月庚申皇子述律生告太祖庙按辽史太宗本纪云云天显八年秋七月癸未皇子提离古生
按辽史太宗本纪云云
天显九年十二月壬辰皇子阿钵撒葛里生
按辽史太宗本纪云云
景宗保宁三年十二月己丑皇子隆绪生
按辽史景宗本纪云云
圣宗开泰二年秋七月丁卯封皇子宗训大内惕隐按辽史圣宗本纪云云开泰五年二月戊戌皇子宗真生
按辽史圣宗本纪云云
开泰六年九月庚子以皇子属思生大赦
按辽史圣宗本纪云云
太平元年三月戊戌皇子勃己只生
按辽史圣宗本纪云云
兴宗重熙元年秋八月丙午皇子洪基生
按辽史兴宗本纪云云
重熙四年六月癸丑朔皇子宝信奴生
按辽史兴宗本纪云云
重熙十年以皇子生饮宴肆赦
按辽史兴宗本纪重熙十年冬十月辛卯以皇子胡卢干里生北宰相驸马撒八宁迎上至其第饮宴上命卫士与汉人角为乐壬辰复饮皇太后殿以皇子生肆赦夕复引公主驸马及内族大臣入寝殿剧饮道宗清宁四年是岁皇子浚生
按辽史道宗本纪云云
太康五年冬十月壬子诏惟皇子仍一字王余并削降按辽史道宗本纪云云
　　宋
太祖开宝九年三月癸酉以皇子德芳为检校太保贵州防御使中书侍郎同平章事按宋史太祖本纪云云
太宗太平兴国元年十二月甲寅命太祖子及齐王廷美子并称皇子女并称皇女按宋史太宗本纪云云
太平兴国四年九月丁亥置皇子侍读
按宋史太宗本纪云云
真宗大中祥符七年二月戊午次襄邑县皇子来朝按宋史真宗本纪云云大中祥符八年十二月戊寅皇子冠
按宋史真宗本纪云云
大中祥符九年二月甲午诏以皇子就学之所名资善堂按宋史真宗本纪云云
天禧四年冬十月丙午召皇子宗室近臣玉宸殿观稻赐宴按宋史真宗本纪云云
仁宗景佑四年五月庚戌皇子生录系囚降死罪一等流以下释之按宋史仁宗本纪云云　按礼志初仁宗未有嗣景佑四年二月以殿中侍御史张奎言诏有司详定礼官以为月令虽可据然周官阙其文汉志郊祀不及禖祀独枚皋传言皇子禖祝而已后汉至江左概见其事而仪典委曲不可周知惟高齐禖祀最显妃嫔参享黩而不蠲恐不足为后世法唐明皇因旧月令特存其事开元定礼已后不着朝廷必欲行之当筑坛于南郊春分之日以祀青帝本诗克禋以祓之义也配以伏羲帝喾伏羲本始喾着祥也以禖从祀报古为禖之先也以石为主牲用太牢乐以升歌仪视先蚕有司摄事祝版所载具言天子求嗣之意乃以弓矢弓韣致神前祀已与胙酒进内以礼所御使斋戒受之仍岁令有司申请俟旨命曰特祀即用其年春分遣官致祭为圜坛高九尺广二丈六尺四陛三壝陛广五尺壝各二十五步主用青石长三尺八寸用木生成之数形准庙社主植坛上稍北露其首三寸青玉青币牲用牛一羊一豕一如卢植之说乐章祀仪并准青帝尊器神坐如勾芒惟受福不饮回授中人为异祀前一日内侍请皇后宿斋于别寝内臣引近侍宫嫔从是日量地设香案褥位各二重行南向于所斋之庭以望禖坛又设褥位于香案北重行皇后服袆衣褥位以绯宫嫔服朝贺衣服褥位以紫祀日有司行礼以福酒胙肉弓矢弓韣授内臣奉至斋所置弓矢等于厢在香案东福酒于坫胙肉于俎在香案西内臣引宫嫔诣褥位东上南向乃请皇后行礼导至褥位皆再拜导皇后诣香案位上香三请带弓韣受弓矢转授内臣置于箱又再拜内臣进胙皇后受讫转授内臣次进福酒内臣曰请饮福引讫请再拜乃解弓韣内臣跪受置于箱导皇后归东向褥位又引宫嫔最高一人诣香案上香二带弓韣受弓矢转授左右及饮福解弓韣如皇后仪惟不进胙又引以次宫嫔行礼亦然俟俱复位内侍请皇后诣南向褥位皆再拜退是岁宫中又置赤帝像以祈皇嗣宝元二年八月甲戌皇子生丙子降三京囚罪一等徒以下释之辛巳命辅臣报祀高禖按宋史仁祖本纪云云　按礼志宝元二年皇子生遣参知政事王鬷以太牢报祀准春分仪惟不设弓矢弓韣着为常祀遣两制官摄事庆历三年太常博士余靖言皇帝嗣续未广不设弓矢弓韣非是诏仍如景佑之制按宋史仁宗本纪不载　按礼志云云
英宗治平二年五月丙子诏自今皇子及宗室属卑者勿授以检校师傅官按宋史英宗本纪云云
神宗熙宁二年以皇子生报祀高禖
按宋史神宗本纪不载　按礼志熙宁二年皇子生以太牢报祀高禖惟不设弓矢弓韣既又从礼官言按祀仪青帝坛广四丈高八尺今祀高禖既以青帝为主其坛高广请如青帝之制又祀天以高禖配今郊禖坛祀青帝于南郊以伏羲高辛配复于坛下设高禖位殊为爽误请准古郊禖改祀上帝以高禖配改伏羲高辛位为高禖而彻坛下位诏高禖典礼仍旧坛制如所宜改犊为角握牛高禖祝版与配位并进书焉又言伏羲高辛配祝文并云作主配神神无二主伏羲既为主其高辛祝文请改云配食于神哲宗元符三年正月徽宗即位夏四月己酉长子亶生辛亥大赦天下按宋史徽宗本纪云云
高宗建炎元年六月辛未以子□生大赦
按宋史高宗本纪云云
绍兴元年太常请行高禖之祀
按宋史高宗本纪不载　按礼志绍兴元年太常少卿赵子画言自车驾南巡虽多故之余礼文难备至于祓无子祝多男所以系万方之心盖不可阙乞自来岁之春复行高禖之祀绍兴三十年春二月癸酉诏立普安郡王瑗为皇子更名璋按宋史高宗本纪云云
宁宗庆元二年六月丙子子□生八月壬戌子□薨追封兖王谥冲惠按宋史宁宗本纪云云
庆元六年正月子坦生寻薨十一月子增生寻薨按宋史宁宗本纪庆元六年春正月己亥子坦生二月戊辰减诸路杂犯死罪囚释徒以下八月壬寅子坦薨追封邠王谥冲温十一月癸亥子增生十二月癸未朔子增薨追封郢王谥冲英嘉泰二年冬子垧生未逾月薨追封华王谥冲穆按宋史宁宗本纪云云开禧元年五月乙亥诏以卫国公曮为皇子进封荣王按宋史宁宗本纪云云
开禧三年春正月丁亥子圻生二月癸亥子圻薨追封顺王谥冲怀戊辰子□生夏四月子□薨追封申王谥冲懿按宋史宁宗本纪云云
嘉定元年春正月子□生闰月癸未子□薨追封肃王谥冲靖按宋史宁宗本纪云云
嘉定十四年立侄竑为皇子
按宋史宁宗本纪嘉定十四年六月丙寅诏以侄福州观察使贵和为皇子更名竑进封祁国公丁卯以立皇子告于天地宗庙社稷嘉定十六年春正月己酉子坻生
按宋史宁宗本纪云云
嘉定十七年八月丁酉皇帝崩于福宁殿遗诏立侄贵诚为皇子更名昀按宋史宁宗本纪云云
理宗绍定三年追赠故皇子为王
按宋史理宗本纪绍定三年春正月甲申诏故皇子缉赠保信奉国军节度使开府仪同三司追封永王谥冲安二月壬子诏故皇子绎赠忠正保宁军节度使开府仪同三司追封昭王谥冲纯宝佑元年以建安郡王孜为皇子
按宋史理宗本纪宝佑元年春正月庚寅朔诏以艺祖嫡系十一世孙嗣荣王与芮之子建安郡王孜为皇子改赐名□授崇庆军节度使进封永嘉郡王制资善堂记赐皇子　　金
熙宗皇统二年二月戊子皇子济安生壬辰以皇子生赦中外按金史熙宗本纪云云　按英悼太子传悼平皇后生太子济安皇统二年二月戊子生于天开殿上年二十四始有皇子喜甚遣使驰报明德宫太皇太后五日命名大赦天下三月甲寅告天地宗庙丁巳剪鬌奏告天地宗庙章宗承安二年五月己丑皇子生庚寅诏中外降死罪释徒以下六月乙巳命礼部尚书张暐报祀高禖按金史章宗本纪云云泰和二年皇子生尽报谢之礼
按金史章宗本纪泰和二年八月丁酉皇子生九月癸亥以皇子生亲谢南北郊庚子封皇子为葛王冬十月戊寅报谢于太庙山陵十一月甲子幸玉虚观遣使报谢于太清宫十二月癸酉以皇子晬日放僧道戒牒三千庚辰报谢于高禖闰月辛酉遣使报谢于北岳丁卯遣使报谢于长白山　　元
世祖至元二十二年十一月庚午赐皇子爱牙赤银印按元史世祖本纪云云
至元二十四年二月壬子设都总管府以总皇子北安王民匠斡端大小财赋按元史世祖本纪云云
泰定帝泰定二年六月己卯朔皇子生命巫祓除于宫葺万岁山殿按元史泰定帝本纪云云
泰定三年十二月壬辰以皇子小薛夜啼赐高年钞按元史泰定帝本纪云云文宗至顺二年冬十月己酉为皇子古纳荅别作佛事释在京囚死罪者二人杖罪者四十七人按元史文宗本纪云云
武宗至大三年冬十月戊子改皇太子妃怯怜口都总管府为典内司按元史武宗本纪云云
　　明
宪宗成化五年四月皇子生
按大政纪成化五年四月辛巳皇子生贤妃柏氏出礼部奏春秋书子同生重国嗣也成化六年七月皇子生于西宫
按大政纪成化六年七月初三日己卯皇子生于西宫皇子即孝宗皇帝皇妣纪氏初己丑九月上幸昭德宫皇妣在御妻之列上幸之有娠万贵妃百方苦楚胎竟不堕上令托疾出居安乐堂以痞报而属门官照管至是圣嗣诞焉皇妣乳少太监张敏使女侍以粉饵哺之弥月西内废后吴氏保抱惟谨不使贵妃知之成化十一年命礼部定皇子睿名以闻
按大政纪成化十一年五月□礼部会翰林院官定议皇子睿名以闻以睿名下宗人府书于玉牒皇子即孝宗也母纪氏生时以万贵妃所忌失传于外廷臣不及奉贺至是已六年矣因干清官门灾上欲显示于众乃命司礼监太监怀恩等同内阁计议学士商辂曰若降□于礼部以拟名为辞则众不言而自喻矣恩等请于上遂有是命孝宗弘治四年九月二十四日皇子生诏谕天下按大政纪云云世宗嘉靖十二年八月皇子生谕内阁除重罪不赦余概行宽恤因定皇子命名礼仪按大政纪嘉靖十二年八月皇子生丽嫔阎氏所出也帝传谕内阁朕惟仁义恩威不可相掩大义灭亲况其他乎兹因宽恤概赦重罪非王政也乡孚敬曾谓赦为小人之幸此言恐不可食大礼系夺君父大狱系杀人媚人及冯恩等俱不赦宥冬十月皇子卒赠谥曰哀冲太子按明会典嘉靖十二年定皇子生命名仪三月礼部行令钦天监择命名并行礼吉时翰林院备查钦赐过宗室名同字行者进呈御览以避重复开拟数字上请简定前期上择内夫人之敬慎者以奉皇子剪发前一日上诣太庙世庙以命皇子名告于列圣皇考用香帛脯醢果酒祝文至日早保姆抱皇子于寝宫剪发为鬌留角如礼上具皮弁服御干清宫升御座皇后率嫔之生皇子者各服其服朝见行四拜礼毕皇后侍立东面嫔后保姆抱皇子出自寝由西至殿内授皇子于皇后内赞奏曰皇后率某嫔某氏敢用吉日祗见皇子上降座命以制辞遂执皇子之右手而赐之名皇后敬对毕遂左还授皇子于保姆还寝皇后复率嫔四拜毕各还宫次日上御奉天门钦降手□以皇子睿名传谕礼部行宗人府上籍玉牒嘉靖十五年定皇子初生祭告之礼按明会典皇子诞生仪嘉靖十五年定皇子初生三日上亲诣南郊奏告同日制告奉先殿崇先殿遣官分告方泽朝日夕月太社稷帝社稷天神地祇行事俱祭服具告文行三献礼祭品用酒果脯醢南北郊加太牢文官五品以上武官四品以上俱随诣南郊文官三品以上武官公侯伯皇亲驸马仍诣内殿各具服陪拜次日上御奉天门文武百官具吉服称贺先后行四拜礼仍自诞生之日为始各吉服十日择日颁诏天下如常仪分遣翰林院春坊六科官赍捧御书往各王府报知万历十年更定皇子初生三日遣官祭告南北郊太庙社稷坛是日上具哀冕服御皇极殿文武百官及天下诸司进表官员各具朝服鸿胪寺官致词称贺余如常仪仍遣官赍捧诏书往谕朝鲜国王穆宗隆庆二年更定皇子命名礼仪
按明会典隆庆二年更定皇子生弥月剪发如常仪候至百日礼部行令钦天监择命名并行礼吉时翰林院预拟睿名上请简定至期上以命皇子名告闻于奉先殿世宗皇帝几筵殿弘孝殿神宵殿用告文祭品如常仪是日上具常服御干清宫升座皇后率皇贵妃各服其服朝见行四拜礼毕皇后侍立东面皇贵妃中立保姆抱皇子出自寝由西至殿内授皇子于贵妃内赞奏曰皇贵妃某氏敢用吉日祗见皇子上降座抚皇子首咳而赐之名皇贵妃承旨毕左还授皇子于保姆还寝皇后复率皇贵妃四拜毕各还宫次日上御皇极门降手□如常仪熹宗天启三年以皇子生推恩皇亲及元辅
按明通纪天启三年闰十月壬申吏部接出圣谕朕赖皇妣慈佑延育皇子实深感庆兹特推恩皇亲太子太保新城伯王升着准封新城侯伊男锦衣指挥佥事王国兴升指挥同知伊孙王国泰升锦衣卫正千户俱给与应得诰命该部知道吏部又接出□谕朕以皇子诞生内阁辅臣忠勤懋着宜特加恩示酬元辅向高加上柱国兼支尚书俸荫一子与做中书舍人宗彦承宗各加少保兼太子太师国桢秉谦延禧各加少保兼太子太傅荫一子入监读书广微加太子太保进文渊阁荫一子入监读书余官给与应得诰命如□奉行天启五年又以皇子生加恩
按明通纪天启五年十一月初一日皇子生升容妃父任景春锦衣卫正千户带俸礼部颁行天下庆贺皇子诞生表文格式□

　皇子部艺文一
　　皇子生颂　　　　　　　魏陈思王植于我圣后宪章前志克纂二皇三灵昭事祗肃郊庙明德敬惠阳和积吉锺天之厘嘉月令辰笃生圣嗣庆由一人万国作喜喁喁万国岌岌群生□命我后绥之则荣长为臣妾终天之经仁圣奕代永载明明同年上帝休祥淑祯藩臣作颂光流德声吁嗟卿士祗承予听　　贺生皇子表　　　　　　　　宋宋祁宝佑丛休天支毓秀庆腾秘禁欢溢中区恭惟尊号皇帝陛下受命溥将凝图丕赫权纲相乂根乎克念之虔简素所安表于不勉之懿且复轻刑薄赋重谷弛畋一夫少饥则系驰使节方金稍乏则辄续禁钱民用靖嘉神罔恫怨是以上帝歆佑三后顾存诒美孙谋昭衍无疆之烈归功元首茂启多男之祥诞协仲商挺生哲嗣星弧具礼天第交华憔翕辟之储英固覃计而绝异逖聆诏谕并仰献仪荐笏相趍抃吾君之有子珪璋流爱宜天下之系心臣始去近联遽承吉语赓歌□瓞早知周德之遐参祝祠禖罔逮汉臣之幸　　贺长子封公表　　　　　　　王拱宸建亲授社屏翰于王家封子维城安强于国干诞扬休命敷告群伦均海之欢心洽朝廷之大庆窃以宗藩锡瑞贤戚分疆周列侯邦半诸姬而启土汉有天下非刘氏则不王皆所以滋大本枝维持京室绵鼎数于穹壤固庙祏于山河属我熙朝益隆茂典恭惟皇帝陛下纂承皇序恢阐洪图善迪孙谋遹遵祖构乃眷元良之重已昭岐嶷之英肇启南圻崇加上衮离明震豫知帝绪之无疆海润星晖戴吾君之有子臣居留近甸迹远髹墀侧听恩章举增忭怿　　请令皇子伴读提举左右人　　司马光臣伏见陛下差直史馆王陶充皇子伴读秘阁校理孙思恭充本位说书此诚国家之首务圣哲之远图然臣闻三代令王置师傅保以教其子又置三少与之燕居至于左右前后侍御仆从之人皆选孝弟端良之士逐去邪人毋得在侧使之日见正事闻正言然后道明而德成心谕而体安福被兆民功流万世此教之所以为益也今陶等虽为皇子之官属若不日日得见或见而遽退语言不洽志意不通未尝与之论经术之精微辨人情之邪正究义理之是非考行己之得失教者止于供职学者止于备礼而左右前后侍御仆从或有邪谗巧之人杂处其间出入起居朝夕相近诱之以非礼导之以不义纳之以谄谀济之以诈伪虽皇子资性聪明端□难移然亲近易习积久易迁谄谀易入诈伪易惑如此则虽有硕儒端士为之师傅终无益也臣闻孟子曰虽有天下易生之物也一日暴之十日寒之未有能生者也吾见亦罕矣吾退而寒之者至矣又曰一齐人傅之众楚人咻之虽日挞而求其齐也不可得矣臣愚伏望陛下多置皇子官属博选天下有学行之士以充之使每日在皇子位与皇子居处燕游讲读道义耸善抑恶转成懿德其左右前后侍御仆从亦皆选小心端□之人使所属官司结状保明然后得入仍专委伴读官提举觉察若有邪谗巧之人诱导皇子为非礼义之事者委伴读官纠举施行即时斥逐不令在侧若皇子自有过失再三规诲不从者亦听以闻如此则必进德修业日就月将善人益亲邪人益□诚天下之幸也大理评事赵彦若孝友温良谨慎洁正博闻强记难进易退国子监直讲李实好学有文修身谨行秘阁校理孟恂清纯恺悌始终如一此臣之所知也伏望陛下择此三人及广求其比以备皇子官属臣推心尽忠不敢存形迹僭越妄言伏俟谴□　　左司谏王陶皇子伴读制　　　王安石敕某自天子至于士未有不待学而成者今朕欲进诸子于学求可与居者而大臣以尔为言尔久在谏垣有闻于世兹惟慎选可不勉哉可不勉哉　　贺生皇子表六道　　　　　　　前人臣某言都进奏院状报诞生皇子者宫闱嗣庆寰海交欣凡逮戴天惟均击壤中
贺
臣闻螽斯之言众子
是为王者之时华封之祝多男亦曰圣人之事恭惟皇帝陛下绍祖休显宪天昭明致文武之忧勤成尧舜之仁孝宅师无竞莞簟之寝既安传类有祥弓韣之祠屡应诒谋方永锡羡用光臣托备藩维叨承睿奖不显亦世家实预于荣怀于万斯年心敢忘于庆赖　　又
</div>
    <div class="pagination">
<span class="current-page">1</span><a href="宫闱典皇子部_page2.html">2</a><a href="宫闱典皇子部_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
