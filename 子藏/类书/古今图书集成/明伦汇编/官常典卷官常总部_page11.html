<!DOCTYPE html>
<html>
<head>
    <meta charset="UTF-8">
    <title>官常典卷官常总部 - 第 11 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典卷官常总部 - 第 11 页/共 13 页</h1>
    <div class="content">子贡问曰昔孙文子以卫侯哭之不哀知其将为乱不敢舍其重器而行尽置诸戚而善晋大夫二十人或称其知何如孔子曰人知其为知也吾未知其为知也子贡曰敢问何谓也子曰食其禄者必死其事孙子知卫君之将不君不念伏死以争而累规去就尸利携贰非人臣也臣而有不臣之心明君所不赦幸哉孙子之以此免戮也　　抗志篇
子思见老莱子老莱子闻穆公将相子思老莱子曰若子事君将何以为乎子思曰顺吾性情以道辅之无死亡焉老莱子曰不可顺子之性也子性刚而傲不肖又且无所死亡非人臣也子思曰不肖故人之所傲也夫事君道行言听则何所死亡道不行言不听则亦不能事君所谓无死亡也老莱子曰子不见夫齿乎齿坚刚卒尽相磨舌柔顺终以不弊子思曰吾不能为舌故不能事君　　对魏王篇
魏王问何如可谓大臣子高答曰大臣则必取众人之选能犯颜谏争公正无私者计陈事成主裁其赏事败臣执其咎主任之而无疑臣当之而弗避君总其美臣行其义然则君不猜于臣臣不隐于君故动无过计举无败事是以臣主并各有得也大戴礼
　　子张问入官
子张问入官于孔子孔子曰安身取誉为难也子张曰安身取誉如何孔子曰有善勿专教不能勿搢己过勿发失言勿踦不善辞勿遂行事勿留君子入官自行此六路者则身安誉至而政从矣且夫忿数者狱之所由生也距谏者虑之所以塞也慢易者礼之所以失也堕怠者时之所以后也奢侈者财之所以不足也专者事之所以不成也历者狱之所由生也君子入官除七路者则身安誉至而政从矣故君子南面临官大城而公治之精知而略行之合是忠信考是大伦存是美恶而进是利而除是害而无求其报焉而民情可得也故临之无抗民之志胜之无犯民之言量之无狡民之辞养之无扰于时爱之勿宽于刑言此则身安誉至而民自得也故君子南面临官所见迩故明不可蔽也所求迩故不劳而得也所以治者约故不用众而誉至也法象在内故不远源泉不竭故天下积也而木不寡短长人得其量故治而不乱故六者贯乎心藏乎志形乎色发乎声若此则身安而誉至而民自得也故君子南面临官不治则乱至乱至则争争之至又反于乱是故宽裕以容其民慈爱以优柔之而民自得也已故躬行者政之始也调悦者情之道也善政行易则民不怨言调悦则民不辨法仁在身则民显以佚之也财利之生征矣贪以不得善政必简矣苟以乱之善言必听矣详以失之规谏日至烦以不听矣言之善者在所日闻行之善者在所能为故上者民之仪也有司执政民之表也迩臣便辟者群臣仆之伦也故仪不正则民失誓表弊则百姓乱迩臣便辟不正廉而群臣服污矣故不可不慎乎三伦矣故君子修身反道察说而迩道之服存焉是故夫工女必自择丝麻良工必自择赍材贤君良上必自择左右始故佚诸取人劳于治事劳于取人佚于治事故君子欲誉则谨其所便欲名则谨于左右故上者辟如缘木者务高而畏下者滋甚六马之离必于四面之衢民之离道必于上之佚政也故上者尊严而绝百姓者卑贱而神民而爱之则存恶之则亡也故君子南面临官贵而不骄富恭有本能图修业居久而谭情迩畅而及乎远察一而关于多一物治而万物不乱者以身为本者也故君子□民不可以不知民之性达诸民之情既知其以生有习然后民特从命也故世举则民亲之政均则民无怨故君子□民不临以高不道以远不责民之所不能今临之明王之成功则民严而不迎也道以数年之业则民疾疾则辟矣故古者冕而前旒所以蔽明也统絖塞耳所以弇聪也故水至清则无鱼人至察则无徒故枉而直之使自得之优而柔之使自求之揆而度之使自索之民有小罪必以其善以赦其过如死使之生其善也是以上下亲而不离故惠者政之始也政不正则不可教也不习则民不可使也故君子欲言之见信也者莫若先虚其内也欲政之速行也者莫若以身先之也欲民之速服也者莫若以道御之也故不先以身虽行必邻也不以道御之虽服必强矣故非忠信则无可以取亲于百姓矣外内不相应则无可以取信者矣四者治民之统也刘向说苑
　　臣术
人臣之术顺从而复命无所敢专义不苟合位不苟尊必有益于国必有补于君故其身尊而子孙保之故人臣之行有六正六邪行六正则荣犯六邪则辱夫荣辱者祸福之门也何谓六正六邪六正者一曰萌牙末动形兆未见昭然独见存亡之几得失之要预禁乎不然之前使主超然立乎显荣之处天下称孝焉如此者圣臣也二曰虚心白意进善通道勉主以礼谊谕主以长策将顺其美匡救其恶功成事立归善于君不敢独伐其劳如此者良臣也三曰卑身贱体夙兴夜寐进贤不解数称于往古之德行事以厉主意庶几有益以安国家社稷宗庙如此者忠臣也四曰明察幽见成败早防而救之引而复之塞其间绝其源转祸以为福使君终以无忧如此者智臣也五曰守文奉法任官职事辞禄让赐不受赠遗衣服端齐饮食节俭如此者贞臣也六曰国家昏乱所为不道然而敢犯主之颜面言主之过失不辞其诛身死国安不悔所行如此者直臣也是为六正也六邪者一曰安官贪禄营于私家不务公事怀其智藏其能主饥于论渴于策犹不肯尽节容容乎与世沉浮上下左右观望如此者具臣也二曰主所言皆曰善主所为皆曰可隐而求主之所好即进之以快主耳目偷合苟容与主为乐不顾其后害如此者谀臣也三曰中实颇险外容貌小谨巧言令色又心嫉贤所欲进则明其美而隐其恶所欲退则明其过而匿其美使主妄行过任赏罚不当号令不行如此者奸臣也四曰智足以饰非辩足以行说反言易辞而成文章内离骨肉之亲外□乱朝廷如此者谗臣也五曰专权擅势持招国事以为轻重于私门成党以富其家又复增加威势擅矫主命以自贵显如此者贼臣也六曰谄言以邪坠主不义朋党比周以蔽主明入则辩言好辞出则更复异其言语使白黑无别是非无间伺候可推而因附然使主恶布于境内闻于四邻如此者亡国之臣也是谓六邪贤臣处六正之道不行六邪之术故上安而下治生则见乐死则见思此人臣之术也公叔文子问于史叟曰武子胜事赵简子久矣其宠不解奚也史叟曰武子胜博闻多能而位贱君亲而近之致敏以愻藐而疏之则恭而无怨色入与谋国家出不见其宠君赐之禄知足而辞故能久也愻同逊

王符潜夫论
　　忠贵
世有莫盛之福又有莫痛之祸处莫高之位者不可以无莫大之功窃亢龙之极贵未尝不破亡也成天地之大功者未尝不蕃昌也帝王之所尊敬天之所甚爱者民也今人臣受君之重位牧天之所甚爱焉可以不安而利之养而济之哉是以君子任职则思利民达上则思进贤功孰大焉故居之而下不重也在前而后不殆也书称天工人其代之王者法天而建官自公卿以下至于小司辄非天官也是故明王不敢以私爱忠臣不敢以诬能夫窃人之财犹谓之盗况偷天官以私己乎以罪犯人必加诛罚况乃犯天得无咎乎五代建侯开国承家传嗣百世历载千数皆以能当天官功加百姓周公东征后世追思召公甘棠人不忍伐见爱如是岂欲私害之者哉此其后之封君多矣或不终身或不期月莫不陨坠其世或者载莫盈百是人何也哉五代之臣以道事君以仁抚世泽及草木兼利外内普天率土莫不被德其所安全真代天工也是以福祚流衍本支百世季世之臣不思顺天而时主是谀谓破敌者为忠多杀者为贤白起蒙恬秦以为功天以为贼息夫董贤主以为忠天以为盗此等之俦虽见贵于时君然上不顺天心下不得民意故卒泣血号咷以辱终也易曰德薄而位尊智小而谋大力少而任重鲜不及矣是故德不称其任其祸必酷能不称其位其殃必大且夫窃位之人天夺其鉴神惑其心是故贫贱之时虽有鉴明之资仁义之志一旦富贵则背亲损旧丧其本心皆疏骨肉而亲便辟薄知友而厚狗马财货满于仆妾禄赐尽于猾奴宁见朽贯千万而不忍赐人一钱宁积粟腐仓而不忍贷人一斗人多骄肆负债不偿骨肉怨望于家细民谤讟于道前人以败后争袭之诚可伤也历观前世贵人之用心也与婴儿等婴儿有常病贵人有常祸父母有常失人君有常过婴儿常病伤饱也贵人常祸伤宠也父母常失在不能已于媚子人君常过在不能已于骄臣哺乳太多则必掣纵而生痫贵富太盛则必骄佚而生过是故媚子以贼其福者非一门也骄臣用灭其家者非一世也或以背叛横逆不道或以德薄不称其贵文昌奠功司命举过观恶深浅称罪降罚或捕挌斩首或拉髆掣胸掊死深□衔刀都市僵尸破家覆宗灭族者皆无功于民氓者也而后人贪权冒宠蓄积无极思登颠陨之台乐循覆车之迹愿裨福祚以备员满贯者何世无之当吕氏之贵也太后称制而专政禄产秉事而握权擅立四王多封子弟兼据将相外内盘结自以虽汤武兴五霸作弗能危也于是废仁义而尚威虐灭礼信而务谲诈海内怨痛人欲其亡故一朝磨灭而莫之哀也霍氏之贵专相幼主诛灭同僚废帝立帝莫之敢违禹继父位山云屏事诸婿专典禁兵婚姻本族王氏之贵九侯五将朱轮二十三太后专政秉权三世莽为宰衡封安汉公居摄假号身当南面卒以篡位十有余年自以居之已久威立恩行永无祸败遂肆心恣意私近忘远崇聚群小重赋殚民以奉无功动为奸诈托之经义迷罔百姓欺诬天地自以我密人莫之知皇天从上鉴其奸神明自幽照其态岂有误哉夫鸟以山为卑而增巢其上鱼以渊为浅而穿穴其中卒所以得之者饵也贵戚惧家之不吉而聚诸令名惧门之不坚而为作铁枢卒以败者非苦禁忌少而门枢朽也常苦崇财货而行骄僭虐百姓而失民心尔孔子曰不患无位患己不立是故人臣不奉遵礼法竭精思职推诚辅君效功百姓下自附于民氓上承顺于天心而乃欲任其私智窃君威德以陵下民反戾天地欺诬神明偷进苟得以自奉厚居累卵之危而图泰山之安为朝露之行而思传世之功譬犹始皇之舍德任刑而欲计一以至于万也岂不惑哉马融忠经
　　天地神明章第一
昔在至理上下一德以征天休忠之道也天之所覆地之所载人之所履莫大乎忠忠者中也至公无私天无私四时行地无私万物生人无私大亨贞忠也者一其心之谓矣为国之本何莫由忠忠能固君臣安社稷感天地动神明而况于人乎夫忠兴于身着于家成于国其行一焉是故一于其身忠之始也一于其家忠之中也一于其国忠之终也身一则百禄至家一则六亲和国一则万人理书云惟精惟一允执厥中　　圣君章第二
惟君以圣德监于万邦自下至上各有尊也故王者上事于天下事于地中事于宗庙以临于人则人化之天下尽忠以奉上也是以兢兢戒慎日增其明禄贤官能式敷大化惠泽长久黎民咸怀故得皇猷丕丕行于四方扬于后代以保社稷以光祖考盖圣君之忠也诗云昭事上帝聿怀多福　　冢臣章第三
为臣事君忠之本也本立而后化成冢臣于君可谓一体下行而上信故能成其忠夫忠者岂惟奉君忘身徇国忘家正色直辞临难死节已矣在乎沉谋潜运正国安人任贤以为理端委而自化尊其君有天地之大日月之明阴阳之和四时之信圣德洋溢颂声作焉书云元首明哉股肱良哉庶事康哉　　百工章第四
有国之建百工惟才守位谨常非忠之道故君子之事上也入则献其谋出则行其政居则思其道动则有仪秉职不回言事无惮苟利社稷则不顾其身上下用成故昭君德盖百工之忠也诗云靖共尔位好是正直　　守宰章第五
在官惟明莅事惟平立身惟清清则无欲平则不曲明能正俗三者备矣然后可以理人君子尽其忠能以行其政令而不理者未之闻也夫人莫不欲安君子顺而安之莫不欲富君子教而富之笃之以仁义以固其心导之以礼乐以和其气宣君德以弘大其化明国法以至于无刑视君之人如观乎子则人爱之如爱其亲盖守宰之忠也诗云岂弟君子民之父母　　兆人章第六
天地泰宁君之德也君德昭明则阴阳风雨以和人赖之而生也是故祗承君之法度行孝悌于其家服勤稼穑以供王赋此兆人之忠也书云一人元良万邦以贞　　政理章第七
夫化之以德理之上也则人日迁善而不知施之以政理之中也则人不得不为善惩之以刑理之下也则人畏而不敢为非也刑则在省而中政则在简而能德则在博而久德者为理之本也任政非德则薄任刑非德则残故君子务于德修于政谨于刑固其忠以明其信行之匪懈何不理之人乎诗云敷政优优日禄是遒　　武备章第八
王者立武以威四方安万人也淳德布洽戎夷禀命统军之帅仁以怀之义以厉之礼以训之信以行之赏以劝之刑以严之行此六者谓之有利故得师尽其心竭其力致其命是以攻之则克守之则固武备之道也诗云赳赳武夫公侯干城　　观风章第九
惟臣以天子之命出于四方以观风听不可以不聪视不可以不明聪则审于事明则辩于理理辩则忠事审则分君子去其私正其色不害理以伤物不惮势以举任惟善是与惟恶是除以之而陟则有成以之而出则无怨夫如是则天下敬职万邦以宁诗云载驰载驱周爰谘诹　　保孝行章第十
夫惟孝者必贵于忠忠苟不行所率犹非其道是以忠不及之而失其守匪惟危身辱及亲也故君子行其孝必先以忠竭其忠则福禄至矣故得尽爱敬之心以养其亲施及于人此之谓保孝行也诗云孝子不匮永锡尔类　　广为国章第十一
明主之为国也任于正去于邪邪则不忠忠则必正有正然后用其能是故师保道德股肱贤良内睦以文外威以武被服礼乐堤防政刑故得大化兴行蛮夷率服人臣和悦邦国平康此君能任臣下忠上信之所致也诗云济济多士文王以宁　　广至理章第十二
古者圣人以天下之耳目为视听天下之心为心端旒而自化居成而不有斯可谓至理也已矣王者思于至理其远乎哉无为而天下自清不疑而天下自信不私而天下自公贱珍则人去贪彻侈则人从俭用实则人不伪崇让则人不争故得人心和平天下淳质乐其生保其寿优游圣德以为自然之至也诗云不识不知顺帝之则　　扬圣章第十三
君德圣明忠臣以荣君德不足忠臣以辱不足则补之圣明则扬之古之道也是以虞有德咎繇歌之文王之道周公颂之宣王中兴吉甫咏之故君子臣于盛明之时必扬之盛德流满天下传于后代其忠矣夫　　辩忠章第十四
大哉忠之为用也施之于迩则可以保家邦施之于远则可以极天地故明王为国必先辩忠君子之言忠而不佞小人之言佞而似忠而非闻之者鲜不惑矣夫忠而能仁则国德彰忠而能知则国政举忠而能勇则国难清故虽有其能必由忠而成也仁而不忠则私其恩知而不忠则文其诈勇而不忠则易其乱是虽有其能以不忠而败也此三者不可不辨也书云旌别淑忒其是谓乎　　忠谏章第十五
忠臣之事君也莫先于谏下能言之上能听之则王道光矣谏于未形者上也谏于已彰者次也谏于既行者下也违而不谏则非忠臣夫谏始于顺辞中于抗议终于死节以成君休以宁社稷书云木从绳则正后从谏则圣　　证应章第十六
惟天监人善恶必应善莫大于作忠恶莫大于不忠忠则福禄至焉不忠则刑罚加焉君子守道所以长守其休小人不常所以自陷其咎休咎之征也不亦明哉书云作善降之百祥作不善降之百殃　　报国章第十七
为人臣者官于君先后光庆皆君之德不思报国岂忠也哉君子有无禄而益君无有禄而已者也报国之道有四一曰贡贤二曰献猷三曰立功四曰兴利贤者国之干猷者国之规功者国之将利者国之用是皆报国之道惟其能而行之诗云无言不酬无德不报况忠臣之于国乎　　尽忠章第十八
天下尽忠淳化行也君子尽忠则尽其心小人尽忠则尽其力尽力者则止其身尽心者则洪于远故明王之理也务在任贤贤臣尽忠则君德广矣政教以之而美礼乐以之而兴刑罚以之而清仁惠以之而布四海之内有太平音嘉祥既成告于上下是故播于雅颂传于无穷应劭风俗通
　　过誉
　司空颍川韩棱少时为郡主簿太守兴被风病恍　忽误乱棱阴扶辅其政出入二年署置教令无愆　失兴子尝出教欲转徙吏棱执不听由是发露被　考兴免官棱坐禁锢章帝即位一切原除也谨按易称守位以仁尚书无旷庶官诗云彼君子兮不素餐兮论语陈力就列不能者止汉典吏病百日应免所以恤民急病惩俗逋慝也今兴官尊任重经略千里当听讼侍祠班诏劝课早朝旰食夕惕若厉不以荣禄为乐而以黔首为忧位过招殃灵督其舋风疾恍忽有加无瘳棱统机括知其虚实当听上病以礼选引何有上欺天子中诬方伯下诳吏民扶辅耄乱政自己出虽幸无阙罪已不容于诛矣为人谋而不忠爱人而以姑息凡人不可况于君子乎上令兴负贪昧之罪子被署用之愆章问汹赫父子湮没执事如此谓礼义何棱宜禁锢终身中原非是　汝南陈茂君因为荆州刺史时南阳太守灌恂本　名清能茂不入宛城引车到城东为友人卫修母　拜到州恂先是茂客仕苍梧还到修家见修母妇　说修坐事系狱当死因诣府门移辞乞恩随辈露　首入坊中容止严恪须眉甚伟太守大惊不觉自　起立赐巾延请甚嘉敬之即焉出修南阳士大夫　谓恂能救解修茂弹绳不挠修竟极罪恂亦以他　事去南阳疾恶杀修为之语曰卫修有事陈茂治　之卫修无事陈茂杀之谨按春秋王人之微处于诸侯之上坐则专席止则专馆朱轩驾驷威烈赫奕就恂素为官速谤当便入传引见诘问纠其赃状以时列闻文王日昃不暇食周公坐而俟旦且非为己私皆公也何有忘百姓涂炭之急便乃光昭旧交之问乎鲍宣州牧行部多宿下亭司直举劾以为轻威捐命坐之刑黜今茂泯弃天常进止由己孰使毁之小人誉之自我为之古人病诸以为大讥茂与修善犹鸱鸮之爱其子适所以害之者　度辽将军安定皇甫规威明连在大位欲退避弟　数上病不见听会友人上郡太守王旻物故规素　缟到下亭迎丧发服送之因令客密告并州刺史　胡芳言规擅远军营赴私违公当及举奏答曰威　明欲得避弟故作激发我为朝廷惜其功用何能　为此私家计耶规后为中郎将督并凉益三州时　有党事惧见及因先自上言臣前荐故太常张　才任将帅是附党也又臣论输左校时太学生张　凤等上书讼臣是为党人所附也昔有畏舟之危　而自投水者盖忧难于处乐其亟决谨按诗云淑人君子其仪不忒其仪不忒正是四国传曰一心可以事百君百心不可事一君论语夫子温良恭俭让以得之立朝忘家即戎忘身身且忘之况于弟乎方殊俗越溢大为边害朝廷比辟公旰食规义在出身折冲弭难而诛伐已定当见镇慰何有挟功苟念去位弟实隽德不患无位而徒阘茸何所堪施强推毂之乱仪干度孝武皇帝为骠骑将军霍去病治第舍□令视之曰匈奴不灭何以家为去病外戚末属一切武夫尚能抗节洪毅而规世家纯儒何独负哉又以党事先自劳衒如有白验其于及己而形兆求不可得唯是从何惮于病曰畏舟之危自投于水忧难于处乐其亟决主幸必不坐太誓有云民之所欲天必从之天作孽犹可违自作孽不可逭人之所忌天自取之盖严杨恽勋着王室言事过差皆伏大辟以隆主威抑骄侵也规顾弟私也离局奸也诱巧诈也畏舟慢也四罪是矣杀决可也　江夏太守河内赵仲让举司隶茂材为高唐令密　乘轝车径至高唐变易名姓止都亭中十余日默　入市里观省风俗已呼亭长问新令为谁从何官　来何时到也曰县已遣吏迎垂有起居曰正我是　也亭长怖遽拜谒竟便具吏其日入舍乃谒府数　十日无故便去为郡功曹所选颇有不用因称狂　乱首走出府门太守以其宿有重名忍而不罪后　为大将军梁冀从事中郎将冬月坐庭中向日解　衣裘捕虱已因倾卧厥形悉表露将军夫人襄城　君云不洁清当亟推问将军叹曰是赵从事绝高　士也他事若此非一也谨按诗云不愆不忘率由旧章左氏传曰旧章不可无也凡张官置吏为之律度故能摄固其位天下无觊觎也今仲让不先谒府乃径到县俱谍吏民尔乃入舍论语升车必正立执绥不内顾不掩不备不见人短见礼记户有二屦不入将上堂声必扬家且犹若此况于长吏乎君子之仕行其道也民未见德唯诈是闻远荐功曹策名委质就有不合当徐告退告既待放须起乃逝何得乱道进退自由傲狠天常若无君父洪范陈五事以貌为首孝经列三法以服为先仲让居有田业加之禄赐势可免冻馁之厄未必须冬日之暖也利不体皆此也河内殷之旧都国分为三康叔之风既激而纣之化由存其俗士大夫本矜好大言而少实行荀悦申鉴
　　政体
治世之臣所贵乎顺者三一曰心顺二曰职顺三曰道顺治世之顺真顺也衰世之顺生逆也体苟顺则逆节乱苟顺则逆忠事苟顺则逆道高下失序则位轻班级不固则位轻禄薄卑宠则位轻官职屡改则位轻迁转烦渎则位轻黜陟不明则位轻待臣不以礼则位轻夫位轻而政重者未之有也圣人之大宝曰位轻则丧吾宝也　　时事
公卿不为郡二千石不为县未是也小能其职以极登于大故下位竞大桡其任以坠于下故上位慎其鼎覆刑焉何惮于降若夫千里之任不能充于郡而县邑之功废惜矣哉不以过职绌则勿降所以优贤也以过职绌则降所以惩愆也或问曰州牧刺史监察御史三制孰优曰时制而已曰天下不既定其牧乎曰古诸侯建家国世位权柄存焉于是置诸侯之贤者以牧总其纪纲而已不统其政不御其民今郡县无常权轻不固而州牧秉其权重势异于古非所以强干弱枝也而无益治民之实监察御史斯可也若权时之宜则异论也　　杂言
大臣之患常立于二罪之间在职而不尽忠直之道罪也尽忠直之道焉则必矫上拂下罪也有罪之罪邪臣由之无罪之罪忠臣置之人臣之义不曰吾君能矣不我须也言无补也而不尽忠不曰吾君不能矣不我识也言无益也而不尽忠必竭其诚明其道尽其义斯已而已矣不已则奉身以退臣道也故君臣有异无乖有怨无憾有屈无辱人臣有三罪一曰导非二曰阿失三曰尸宠以非引上谓之导从上之非谓之阿见非不言谓之尸导臣诛阿臣刑尸臣绌进忠有三术一曰防二曰救三曰戒先其未然谓之防发而止之谓之救行而责之谓之戒防为上救次之戒为下下不钳口上不塞耳则可有闻矣有钳之钳犹可解也无钳之钳难矣哉有塞之塞犹可除也无塞之塞其甚矣夫违上顺道谓之忠臣违道顺上谓之谀臣忠所以为上也谀所以自为也忠臣安于心谀臣安于身故在上者必察乎违顺审乎所为慎乎所安晋抱朴子
　　臣节
抱朴子曰昔在唐虞稽古钦明犹俟群后之翼亮用臻巍巍之成功故能熙帝之载庶绩其凝四门穆穆百揆时序蛮夷无猾夏之变阿阁有鸣凤之巢喻之元首方之股肱虽有尊卑之殊邈实若一体之相赖也君必度能而授者备乎覆餗之败臣必量才而受者故无流放之祸夫如影如响俯伏惟命者偷容之尸素也违令犯颜蹇蹇匪躬者安上之屏翰也先意承指者佞谄之徒也匡过弼违者社稷之鲠也必将伏斧锧而正谏据鼎镬而尽言忠而见疑诤而不得者待放可也必死无补将增主过者去之可也其动也匪训典弗据焉其静也匪宪章弗循焉请托无所容申绳不顾私明刑而不滥乎所恨审赏而不加乎附己不专命以招权不含洿而谈洁进思尽言以攻谬退念推贤而不蔽夙兴夜寐戚庶事之不康也俭躬约志若策奔于薄冰也纳谋贡士不宣之于口非义之利不栖之乎心立朝则以砥矢为操居己则以羔羊为节当危值难则忘家而不顾命衡执铨则平怀而无彼此仪萧公之宇宙羡张陈之画奇追周全之尽规准二鲍之直视蹈婴弘之节俭执恬毅之守终甘此离纪炙身之分戒彼韩英失忠之祸出不辞劳入不数功归勋引过让以先下专诚祗栗恒天威之在颜也宵夙处竦有如汤镬之在侧也负荷寄托则以伊周为师表宣力四方则以吉召为轨仪送往事居则竭忠贞而不回搏噬干纪则若鹰鹯之鸷鸟雀蕃扞疆场则慕魏绛李牧之高踪莅众抚民则希文翁信臣之德化夫忠至者无以为国况怀智以迷上乎义督者灭祀而无惮况黜辱之敢辞乎故能保劳贵以显亲托良哉于舆歌昆吾彝器能者镌勋皋陶后稷亦何人哉抱朴子曰人臣勋不弘则耻俸禄之虚厚也绩不茂则羞爵命之妄高也履信思顺天人攸赞畏盈居谦乃终有庆举足则蹈道度抗手则奉绳墨褒崇虽淹留而悔辱亦必远矣若夫损上以附下废公以营私阿媚曲从以水济水君举虽谬而谄笑赞善数进玩好陷主于恶巧言毁政令色取悦上蔽人主之明下杜进贤之路外结出境之交内树背公之党虽才足饰非言足文过专威若赵高擅朝如董卓未有不身膏剡锋家靡汤火者也然而愚瞽舍正即邪违真侣伪亲览倾偾不改其轨无祸之集匪降自天也抱朴子曰臣喻股肱则手足也履冰执热不得辞焉是以古人方之于地掘之则出水泉树之则秀百谷生者立焉死者入焉功多而不望赏劳瘁而不敢怨审识斯术保己之要也抱朴子曰臣职分则治统广则多滞非贲获之壮不可以举兼人之重非万夫之特不可总异官之局韩侯所以罪侵□之典子元所以惧不胜之祸也若乃才力绝伦文武兼允入有腹心之高算出有折冲之远略虽事殷而益举两循而俱济舍之则彝伦斁委之而无其人者兼之可也非此器也宜自忖引辕若载重□不及矣常人贪荣不虑后患身既倾溺而祸逮君亲不亦哀哉人皆辞斧斤所未开而莫让摄官所不堪嗟乎陈李所以作戒于力少而子房所以高蹈于挹盈也颜氏家训
　　涉务篇
夫君子之处世贵能有益于物耳不徒高谈虚论左琴右书以费人君禄位也国之用材大较不过六事一则朝廷之臣取其鉴达治体经纶博雅二则文史之臣取其著述宪章不忘前古三则军旅之臣取其断决有谋强干习事四则藩屏之臣取其明练风俗清白爱民五则使命之臣取其识变从宜不辱君命六则兴造之臣取其程功节费开略有术此则皆勤学守行者所能办也人性有长短岂责具美于六涂哉但当皆晓指趣能守一职便无愧耳吾见世中文学之士品藻古今若指诸掌及有试用多无所堪居承平之世不知有丧乱之祸处庙堂之下不知有战阵之急保俸禄之资不知有耕稼之苦肆吏民之上不知有劳役之勤故难可以应世经务也晋朝南渡优借士族故江南冠带有才干者擢为令仆以下尚书郎中书舍人已上典掌机要其余文义之士多迂诞浮华不涉世务纤微过失又惜行捶楚所以处于清名益护其短也至于台阁令史主书监帅诸王签省并晓习吏用济办时须纵有小人之态皆可鞭杖肃督故多见委使盖用其长也人每不自量举世怨梁武帝父子爱小人而疏士大夫此亦眼不能见其睫耳梁世士大夫皆尚褒衣博带大冠高履出则车舆入则扶侍郊郭之内无乘马者周弘正为宣城王所爱给一果下马常服御之举朝以为放达至乃尚书郎乘马则□劾之及侯景之乱肤脆骨柔不堪行步体羸气弱不耐寒暑坐死仓猝者往往而然古人欲知稼穑之艰难斯盖贵谷务本之道也夫食为民天民非食不生矣三日不粒父子不能相存耕种之茠鉏之刈获之载积之打拂之簸扬之凡几涉手而入仓廪安可轻农事而贵末业哉江南朝士因晋中兴南渡江卒为羁旅至今八九世未有力田悉资俸禄而食耳假令有者皆信僮仆为之未尝目观起一拨土耘一株苖不知几月当下几月当收安识世间余务乎故治官则不了营家则不办皆优闲之过也文中子　　事君篇
房元龄问事君之道子曰无私
子曰古之从仕者养人今之从仕者养己

　官常总部总论三
册府元龟
　　守官
传曰守道不如守官又曰见死不更其守盖夫委质公朝从政王室靖恭尔位职思其忧故有专秉彝章恪居官次弓招靡应理法是从闻变难而不移强臣以之屈意奉宪令而无挠明主由是改观得守器之规绝代庖之咎宜乎宠以异数谓之能臣者哉　　巧宦孔子曰富与贵是人之所欲不以其道得之不处也又云富而可求虽执鞭之士吾亦为之是知君子之仕也先劳后禄辅国庇民率履不乖富贵自至小人之心也则异于是不顾其行不信其言阿谀便辟侥幸险诐以巧宦为臧谋以由径为得路凭疣附赘托势权门怀金辇璧买交贵室夫期于满欲了无愧耻既以此得亦以此败负乘覆餗不谓不幸云尔吕居仁官箴　　存三十三则
当官之法惟有三事曰清曰慎曰勤知此三者可以保禄位可以远耻辱可以得上之知可以得下之援然世之仕者临财当事不能自克常自以为不必败持不必败之意则无所不为矣然事常至于败而不能自已故设心处事戒之在初不可不察借使役用权智百端补治幸而得免所损已多不若初不为之为愈也司马子微坐忘论云与其巧持于末孰若拙戒于初此天下之要言当官处事之大法用力简而见功多无如此言者人能思之岂复有悔吝耶事君如事亲事官长如事兄与同僚如家人待群吏如奴仆爱百姓如妻子处官事如家事然后为能尽吾之心如有毫末不至皆吾心有所未尽也故事亲孝故忠可移于君事兄弟故顺可移于长居家理故治可移于官岂有二理哉当官处事常思有以及人如科率之行既不能免便就其间求其所以使民省力不使重为民害其益多矣不与人争者常得利多退一步者常进百步取之廉者得之常过其初约于今者必有垂报于后不可不思也惟不能少自忍者必败此实未知利害之分贤愚之别也予尝为泰州狱掾颜岐夷仲以书劝予治狱次第每一事写一幅相戒如夏月问罪人早间在东廊晚间在西廊以辟日色之类又如狱中遣人勾追之类必使之毕此事不可更别遣人恐其受贿已足不肯毕事也又如监司郡守严刻过当者须平心定气与之委曲详尽使之相从而后已如未肯从再当如此详尽其不听者少矣当官之法直道为先其有未可一向直前或直前反败大事者须用冯宣徽惠穆秤停之说此非特小官然也为天下国家当知之黄兑刚中尝为予言顷为县尉每遇检尸虽盛暑亦先饮少酒捉鼻亲视人命至重不可避少臭秽使人横尸无所申诉也范侍郎育作库务官随人箱笼只置厅上以防疑谤凡若此类皆守臣所宜详知也当官既自廉洁又须关防小人如文字历引之类皆须明白以防中伤不可不至慎不可不详知也当官者难事勿辞而深避嫌疑以至诚遇人而深避文法如此则可以免前辈常言小人之性专务苟且明日有事今日得休且休当官者不可徇其私意忽而不治谚有之曰劳心不如劳力此实要言也徐丞相择之尝言前辈尽心职事仁庙朝有为京西转运使者一日见监官问日所烧柴凡几曰十八九曰吾所见者十一何也官愕然盖转运使者晨起望中所出烟几道知之其尽心如此前辈尝言吏人不怕严只怕读盖当官者详读公案则情伪自见不待严明也当官者凡异色人皆不宜与之相接巫祝尼媪之类尤宜□绝要以清心省事为本后生少年乍到官守多为猾吏所饵不自省察所得毫末而一任之间不复敢举动大扺作官嗜利所得甚少而吏人所盗不赀矣以此被重谴良可惜也当官者先以暴怒为戒事有不可当详处之必无不中若先暴怒只能自害岂能害人前辈尝言凡事只怕待待者详处之谓也盖详处之则思虑自出人不能中伤也尝见前辈作州县或狱官每一公事难决者必沉思静虑累日忽然若有得者则是非判矣是道也惟不苟者能之处事者不以聪明为先而以尽心为急不以集事为急而以方便为上孙思邈尝言忧于身者不拘于人畏于己者不制于彼慎于小者不惧于大戒于近者不侈于远如此则人事毕矣实当官之要也同僚之契交承之分有兄弟之义至其子孙亦世讲之前辈专以此为务今人知之者盖少矣又如旧举将及旧尝为旧任按察官者后己官虽在上前辈皆避坐下坐风俗如此安得不厚乎叔曾祖尚书当官至为廉洁盖尝市缣帛欲制造衣服召当行者取缣帛使缝匠就坐裁取之并还所值钱与所剩帛就坐中还之荥阳公为单州凡每月所用杂物悉书之库门买民间未尝过此数民皆悦服关沼止叔获盗法当改官曰不以人命易官终不就赏可谓清矣然恐非通道或当时所获盗有情轻法重者止叔不忍以此被赏也当官取佣钱船家钱之类多为之程而过受其直所得至微所丧多矣亦殊不知此数亦吾分外物也当官者前辈多不敢就上位求荐章但尽心职事所以求知也心诚尽职求之虽不中不远矣未有学养子而后嫁者也当官遇事以此为心鲜不济矣畏辟文法固是常情然世人自私者常以文法难任委之于人殊不知人之自私亦犹己之自私也以此处事其能有济乎其能有后福乎其能使子孙昌盛乎当官处事务合人情忠恕违道不远观于己而得之未有舍此二字而能有济者也尝有人作郡守延一术士同处书室后术士以公事干之大怒叱下竟致之理杖背编置招延此人已是犯义既与之稔熟而干以公事亦人常情也不从之足矣而治之如此之峻殆似绝灭人理尝谓仁人所处能变虎狼如人类如虎不入境不害物蝗不伤稼之类是也如其不然则变人类如虎狼凡若此类及告讦中伤谤人欲置于死地是也唐充之广仁贤者也深为陈邹二公所知大观政和间守官苏州朱氏方盛充之数刺讥之朱氏深以为怨傅致之罪刘器之以为充之为善欲人之见知故不免自异以致祸患非明哲保身之谓当官大要直不犯祸和不害义在人消详斟酌之尔然求合于道理非本私心专为己也当官处事但务着实如涂擦文书追改日月重易押字万一败露得罪反重亦非所以养诚心事君不欺之道也百种奸伪不如一实反复变诈不如慎始防人疑众不如自慎智数周密不如省事不易之道事有当死不死其诟有甚于死者后亦未免死当去不去其祸有甚于去者后亦未必得安世人至此多惑乱失常皆不知义命轻重之分也此理非平居熟讲临事必不能自立不可不预思古之欲委质事人其父兄日夜先以此教之矣中材以下岂临事一朝一夕所能致哉教之有素其心安焉所谓有所养也忍之一字众妙之门当官处事尤是先务若能清慎勤之外更行一忍何事不办书曰必有忍其乃有济此处事之本也谚曰忍事敌灾星少陵诗曰忍过事堪喜此皆切于事理为世大法非空言也王沂公常说吃得三斗酽醋方做得宰相盖言忍受得事刘器之建中崇宁初知潞州部使者观望治郡中事无巨细皆详考然竟不得毫发过虽过往驿券亦无违法予者部使者亦叹服之后居南京有府尹取兵官白直点磨他寓居无有不借禁军者独器之未尝借一人其廉慎如此故人龚节亨彦承尝为予言后生当官其使令人无乞丐钱物处即此职事可为有乞丐钱物处则此职事不可为盖言有乞丐钱物处人多陷主人以利以致嫌疑也前辈尝言公罪不可无私罪不可有此亦要言私罪固不可有若无公罪则自保太过无任事之意朱子全书　　论官
官无大小凡事只是一个公若公时做得来也精采便若小官人也望风畏服若不公便是宰相做来做去也只得个没下梢治愈大则愈难为监司不如做郡做郡不如做县盖这里有仁爱心便隔这一重要做件事他不为做便无缘得及民因论郡县政治之乖曰民虽众毕竟只是一个心甚易感也为守令第一是民事为重其次则便是军政今人都不理会某与诸公说下梢去仕宦不可不知须是有旁通历逐日公事开项逐一记了即勾之未了须理会教了方不废事过到温陵回以所闻岳侯对高庙天下未太平之问云文臣不爱钱武臣不惜命天下当太平告之先生之前只笑云后来武官也爱钱答范伯崇当官廉谨是吾辈本分事不待多说然细微处亦须照管不可忽略因循怠惰吕氏童蒙训下卷数条防闲之道甚至皆可佩服自治既不苟更能事上以礼接物以诚临民以宽御吏以法而簿书期会之间亦无所不用其敬焉则庶乎其少过矣答廖子晦为政以宽为本者谓其大体规模意思当如此耳古人察理精密持身整肃无偷惰戏豫之时故其政不待作威而自严但其意则以爱人为本耳及其施之于政事便须有纲纪文章关防禁约截然而不可犯然后吾之所谓宽者得以随事及人而无颓弊不举之处人之蒙惠于我者亦得以通达明白实受其赐而无间隔欺蔽之患圣人说政以宽为本而今反欲其严正如古乐以和为主而周子反欲其淡盖今之所谓宽者乃纵弛所谓和者乃哇淫非古之所谓宽与和者故必以是矫之乃得其平耳如其不然则虽有爱人之心而事无统纪缓急先后可否与夺之权皆不在己于是奸豪得志而善良之民反不被其泽矣此事利害只在目前不必引书传考古今然后知也但为政必有规矩使奸民猾吏不得行其私然后刑罚可省赋敛可薄所谓以宽为本体仁长人孰有大于此者乎朱子大全集
　　答滕德粹
示问曲折具悉大抵守官且以廉勤爱民为先其它事难预论幸四明多贤士可以从游不惟咨决所疑至于为学修身亦皆可以取益熹所识者杨敬仲简吕子约监
米仓
所闻者沈国正焕袁和叔燮到彼皆可
从游也
到官既久民情利病必已周知更宜每事加意使随事有以及人则亦可以充其职业而无愧于廪食矣亲炙诸贤想亦有益日用之间常更加持守讲习之功以求其远者大者则区区之所愿也何坦西畴常言
　　应世
富儿因求宦倾赀污吏以黩货失职初皆起于慊其所无而卒至于丧其所有也各泯其贪心而安分守节则何夺禄败家之有君子之事上也必忠以敬其接下也必谦以和小人之奉上也必谄以媚其待下也必傲以忽媚上而忽下小人无常心故君子恶之在仕者事上官如严师待同僚如畏友视吏胥如仆隶抚良民如子弟则无往而非学矣居家者事亲如君敬尊属如上官待兄弟亲宾如同僚慈幼少恤耕役者如百姓御奔走使令者如吏卒而少加宽焉是亦为政矣　　莅官
为政宽严孰尚曰张严之声行宽之实政有纲令有信使人望风肃畏者声也法从轻赋从薄使人安静自适者实也乃若始焉玩易启侮终焉刑不胜奸虽欲行爱人利物之志吾知其有不能也凡莅事之始不可自出意见以立科条虽尝有所受之亦恐易地不便于俗也苟人情有咈而固行之终必阻格如病其难行而中变后有命令人弗信矣故初政莫若一仍旧贯如行之宜焉何必改作或节目未便熟察而徐更之人徒见上下相安而泯不知其所自不亦善乎故君子视俗以施教察失而后立防也官职崇卑当安义命自抱关击柝以上苟能官修其方职思其忧虽未着殊猷伟绩亦可无愧于心无负于国若苟且以侥求幸进将谁欺乎居下位求应上之期会则□事无拘早晏也然须群吏咸集则观听无疑吏或独抱文书以进在我者固不为其私请而曲徇万一小人巧设阴计姑衒外以售其私则瓜李何能自明兹不可不防也当官动必自防凡家之器服所需宜壹取诸其乡不得已薪蔬常用市于官下亦须给纳明文帐具予直适平而物毋苛择庶免于悔吝敝政有当革者必审稽源委如其更也于公私兼利夫复何疑若动而利少害多不若用静吉也举事而人情俱顺上也必不得已利无十全则宁诎己以求利乎人毋贻害于人而求便乎己法示防闲非必尽用职存临莅安在逞威但使条教章明则易避而难犯吾谨无以扰之任其耕食凿饮彼此两相忘矣守曰牧民令曰字民抚养惟钧而孳毓取义尤切也盖求牧与刍不过使饱适而无散佚耳凡乳儿有所欲恶不能自言所以察其疾痒时其饥饱勿违其意是皆乳哺者责也若保赤子故县令于民为最亲近世长民者每立抑强扶弱之论往往所行多失之偏未免富豪有辞于罚夫强弱何常之有固有赀厚而谨畏者有怙贫而亡藉者当置强弱而论曲直可也直者伸之曲者挫之一当其情人谁不服若在事者律己不严而为强有力者所持则政格不行孰职其咎哉君子当官任职不计难易而志在必为故动而成功小人苟禄营私择己利便而多所辟就故用必败事仲弓问政夫子告之以举贤才子游宰武城方扣其得人而遽以淡台灭明对夫邑宰之卑仕非得志也而圣门之教必使之以举贤为先子游方闲暇时已得人于察访之熟后世有位通显而蔽贤不与之立何以逃窃位诮哉性理大全
　　臣道
程子曰臣之于君竭其忠诚致其才力用否在君而已不可阿谀逢迎以求君之厚己也事君者知人主不当自圣则不为谄谀之言知人臣义无私交则不为阿党之计君子之事君也不得其心则尽其诚以感发其志而已诚积而动则虽昏蒙可开也虽柔弱可辅也虽不正可正也古之人事庸君常主而克行其道者以己诚上达而其君信之之笃耳人臣身居大位功盖天下而民怀之则危疑之地也必也诚积于中动不违理威福不自己出人惟知君而已然后位极而无逼上之嫌势重而无专权之过斯可谓明哲君子矣周公孔明其人也郭子仪有再造社稷之功威震人主而上不疑之也亦其次与臣贤于君则辅君以所不能伊尹之于太甲周公之于成王孔明之于刘禅是也臣不及君则赞助之而已刚健之臣事柔弱之君而不为矫饰之行者鲜矣夫上下之交不诚而以伪也其能久相有乎人臣之义位愈高而思所以报国者当愈勤饥则为用饱则飞去是以鹰犬自期也曾是之谓爱身乎问赐周公以天子之礼乐当否曰始乱周公之法度者是赐也人臣安得用天子之礼乐哉成王之赐伯禽之受皆不能无过记曰鲁郊非礼也其周公之衰乎圣人尝讥之矣说者乃云周公有人臣不能为之功业因赐以人臣所不得用之礼乐则妄也人臣岂有不能为之功业哉借使功业有大于周公亦是人臣所当为尔人臣而不当为其谁为之岂不见孟子言事亲若曾子可也曾子之孝亦大矣孟子纔言可也盖曰子之事父其孝虽过于曾子毕竟是以父母之身做出来岂是分外事若曾子者仅可以免责尔臣之于君犹子之于父也臣之能立功业者以君之人民也以君之势位也假如功业大于周公亦是以君之人民势位做出来而谓人臣所不能为可乎使人臣恃功而怀怏怏之心者必此言也张子曰近臣守和和平也和其心以备顾对不可徇其喜怒好恶龟山杨氏曰人臣之事君岂可佐以刑名之说如此是使人主失仁心也人主无仁心则不足以得人故人臣能使其君视民如伤则王道行矣问以匹夫一日而见天子天子问焉尽所怀而陈之则事必有窒碍者不尽则为不忠如何曰事亦须量深浅孔子曰信而后谏未信则以为谤己也易之恒曰浚恒凶此恒之初也故当以渐而不可以浚浚则凶矣假如问人臣之忠邪其亲信者谁欤遽与之辨别是非则有失身之悔君子于此但不可以忠为邪以邪为忠语言之间故不无委曲也至于论理则不然如惠王问孟子何以利吾国则当言何必曰利宣王问孟子卿不同则当以正对盖不直则道不见故也致堂胡氏曰忠爱其君者必思纳诸无过之地而不计一身之安危不忠不爱者惟其身之营使君荒怠昏乱而不恤也莫难强如怠心莫难制如欲心莫难降如骄心莫难平如怒心莫难抑如忌心莫难开如惑心莫难解如疑心莫难正如偏心然皆放心也大人格君心之非者格此等也未至乎大人而当大人之任亦当勉勉焉思齐以事其君君心怠则强之欲则制之骄则降之怒则平之忌则抑之惑则开之疑则解之偏则正之要使君心常收而不放则善日起恶日消治可立安可保矣夫水源浊则流污源清则流洁古之人所以恶夫逢君之恶者为病其源也事功出于臣下效智谋输才力及其有成必曰此君之德非臣所能也君亦安然受之不几于伪乎盖道固当然非伪也在易坤之六三曰含章可贞或从王事无成有终谓有功善则隐晦其美而归之于君不敢当其成然后下得恭顺之道而上无忌恶之心也在师之九二曰在师中吉承天宠也为众之主专制其事所以能吉者以受委于君非己无因而致者也是故智如良平不侍帷幄为谋主则灭秦枭羽之事何以效略如英卫不受鈇钺制阃外则征伐四克之绩何以着故自古有成功而知此道者必谦虚退让冲然而若无不然既非所以蓄德又非所以全身也夫矜伐生于气盈贪恋生于气歉所以然者为利禄耳有大勋劳于天下孰若周公使周公以勋劳自居既以剪商受赏又以东征受赏又以践奄受赏又以灭国五十受赏又以制礼乐颁度量受赏必见于诗书今可考者为太师位冢宰开国曲阜以侯伯禽而己不闻赏而又赏也太师冢宰其所当为也俾侯于东众建亲贤非私于周公也然则周公有大勋劳而未尝取赏明矣故曰以周公之才之美使骄且吝其余不足观也已骄吝者盈而歉之谓欤忠贤之于事有所不可亦陈其正理开悟君心而已听否虽仲尼孟子不能必其说之行也苟必其说之行将用智任术与小人无异矣故曰若夫成功则天也五峰胡氏曰守身以仁以守身之道正其君者大臣也汉唐之盛忠臣烈士攻其君之过禁其君之欲纠其政之谬弹其人之佞而已求其大正君心引之志于仁者则吾未之见也惟董生其庶几乎豫章罗氏曰士之立朝要以正直忠厚为本正直则朝廷无过失忠厚则天下无嗟怨二者不可偏也一于正直而不忠厚则渐入于刻一于忠厚而不正直则流入于懦汲黯正直所以辟公孙弘之阿谀忠厚所以辟张汤之残刻武帝享国五十五年其臣之贤独此一人而已立朝之士当爱君如爱父爱国如爱家爱民如爱子然三者未尝不相赖也凡人爱君则必爱国爱国则必爱民未有以君为心而不以民为心者故范希文谓居庙堂之上则忧其民处江湖之远则忧其君谅哉士之立身要以名节忠义为本有名节则不枉道以求进有忠义则不固宠以欺君矣朱子曰古之君子居大臣之任者其于天下之事知之不惑任之有余则汲汲乎其时而勇为之知有所未明力有所不足则咨访讲求以进其知扳援汲引以求其助如救火追亡尤不敢以少缓上不敢愚其君以为不足与言仁义下不敢鄙其民以为不足以兴教化中不敢薄其士大夫以为不足共成事功一日立乎其位则一日业乎其官一日不得乎其官则不敢一日立乎其位有所爱而不肯为者私也有所畏而不敢为者亦私也屹然中立无一毫私情之累而惟知其职之所当为者夫如是是以志足以行道道足以济时而于大臣之责可以无愧臣子无爱身自佚之理
今之仕宦不能尽心尽职者是无那先其事而后其食底心诚以天下之事为己任则当自格君心之非始欲格君心则当自身始夫宰相以得士为功下士为难而士之所守乃以不自失为贵于天下之事有可否则断以公道而勿牵于内顾偏听之私于天下之议有从违则开以诚心而勿误以阳开阴阖之计则庶乎德业盛大表里光明中外远迩心悦诚服南轩张氏曰伊尹云予弗克俾厥后惟尧舜其心愧耻若挞于市一夫不获时予之辜君不尧舜心便愧耻民有不获是为已辜真所谓任天下之重者人须存伊尹之心方得毕公以四朝元老方且克勤小物若在吾人则合当如此也古人未尝不谦至周公方说谦盖周公以天子之叔父而又为宰相犹且自处以谦若在吾人则亦合当为者也谦之九三伊川专以指周公德言盛礼言恭德只要盛礼只要恭又曰某于世间无所爱慕亦无所享用惟有报君爱民之事在所当为耳象山陆氏曰古人所以不屑屑于间政适人而必务有以格君心者盖君心未格则一邪黜一邪登一弊去一弊兴如循环然何以穷已及君心既格则规模趋乡有若燕越邪正是非有若苍素大明既升群阴毕伏是琐琐者亦何足污人牙颊间哉勉斋黄氏曰臣子之于君父与生俱生而不可懈于心者也食人之禄者当任其事此亦不待智者而后知也西山真氏曰古今事业未尝无所本诸葛武侯平生所立事业奇伟然求其所以则开诚心布公道集众思广忠益而已盖此四者乃武侯事业之本而诚之与公又其本也忠臣之心常欲君身之强固君德之清明故动以声色游畋为药石之戒古之人有行之者周公是也奸臣之心则不然君身强固则必不倦于政机而威权在己君德清明则必不谬于邪正而用舍合宜此正人君子之所深愿而憸夫壬人之所甚不便者也故必蛊之以逸欲导之以奢淫然后其君恣肆昏荒而惟己之听后之人有行之者赵高仇士良是也二人刀锯之余何足深罪而春秋名卿如管仲赵武者亦安视其君有六嬖四姬之惑而不能救焉彼其人非奸慝也其志非蛊媚也乃至于是者由不知古人保傅之职而以强兵制敌为功故也有志爱君者其可不以周公为法以管仲赵武为戒哉鲁斋许氏曰臣子执威权未有无祸者岂唯人事在天道亦不许夫月阴魄也借日为光与日相远则光盛犹臣远于君则声名大威权重与日相近则光微愈近愈微臣道阴道理当如此大臣在君侧而擅权此危道也古人举善荐贤不敢自名欲恩泽出于君也刑人亦然恩威岂可使出于己使人知恩威出于己是生多少怨敌其危亡可立待也故月星皆借日以为光及近日却失其光此理殊可玩索　　论官
程子曰谈经论道则有之少有及治体者如有用我者正心以正身正身以正家正家以正朝廷百官至于天下此其序也其间则又系用之浅深临时裁酌而应之难执一意也斟酌去取古今恐未易言须尺度权衡在胸中无疑乃可处之无差古者乡田同井而民之出入相友故无争斗之狱今之郡邑之讼往往出于愚民以戾气相构善为政者勿听焉可也又时取强暴而好讥侮者痛惩之则柔良者安斗讼可息矣韩持国常患在下者多欺曰欺有三有为利而欺者则固可罪有畏罪而欺者在所恕事有类欺者在所察问临政无所用心求于恕如何曰推此心行恕可也用心求恕非也恕己所固有不待求而后得举此加彼而已吕进明使河东伊川问之曰为政何先对曰莫要于守法曰拘于法而不得有为者举世皆是也若某之意谓犹有可迁就不害于法而可以有为者也昔明道为邑凡及民之事多众人所谓于法有碍焉者然明道为之未尝大戾于法人亦不以为骇也谓之得伸其志则不可求小补焉则过之与今为政远矣人虽异之不至指为狂也至谓之狂则心大骇尽诚为之不容而后去之又何嫌之有或问为官僚而言事于长理直而不见从也则如之何曰亦权其轻重而已事重于去则当去事轻于去则当留事大于争则当争事小于争则当已虽然今之仕于官其有能去者必有之矣而吾未之见也一命之士苟存心于爱物于人必有所济问临民曰使民各得输其情问御吏曰正己以格物人有语及为政者和靖尹氏曰子张问政子曰居之无倦倦最害事若能无倦推而行之为尉为邑为郡以至为宰相皆可了若倦则虽居家至小事也不能了五峰胡氏曰事有大变时有大宜通其变然后可为也务其宜然后有功也朱子曰仕宦只是廉勤自守进退迟速自有时节切不可起妄念也大抵守官只要律己公廉执事勤谨昼夜孜孜如临渊谷便自无他患害纔是有所依倚便使人怠惰放纵不知不觉做错了事也大率天下事循礼守法平心处之便是正当如盗贼入狱而加其桎梏棰楚乃是正理今欲废此以诱其心欲其归恩于我便是挟私任术不行众人公共道理况恩既归己怨必归于他人彼亦安得无忿疾于我耶平易近民为政之本
南轩张氏曰为政须是先平其心不平其心虽好事亦错如抑强扶弱岂不是好事往往只这里便错须是如明镜然妍者自妍丑者自丑何预我事若是先以其人为丑则相次见此人无往而非丑矣东莱吕氏官箴曰凡治事有涉权贵须平心看理之所在若其有理固不可避嫌故使之无理直须平心看若有一毫畏祸自恕之心则五分有理便看作十分有理若其无理亦不可畏祸曲使之有理政使见得无理只须作寻常公事看断过后不须拈出说寻常犯权贵取祸者多是张大其事邀不畏强御之名所以彼不能平若处得平稳妥帖彼虽不乐视前则有间矣然所以不欲拈出者本非以避祸盖此乃职分之常若特然看做一件事则发处已自不是矣居官临事外有龃龉必内有窒碍盖内外相应毫发不差只有反己二字更无别法也鲁斋许氏曰恐害于己者必思所以害人也岂知利人则未有不利于己者也至于推勘公事已得大情适当其法不旁求深入是乃利人之一端也彼俗吏不达此理专以出罪为心谓之阴德予曰不然履正奉公嫉恶举善人臣之道也有违于此则恶者当害之而反利之善者当利之而反害之显不能逃其刑责幽不能欺于神明顾阴德何有焉每临事且勿令人见喜既令见喜必是偏于一处随后便有弊盖喜悦非久常之理既不令人喜亦不令人怒便是得中王文禄求志编
　　存九则
　沂阳王生文禄曰予童丱时即肆言志期纯王云　时人目曰狂生渐长而壮志定言罔移忿疾时疚　若疚在躬郁瘠惨慨尚晦遵养莫或奋施每有见　辄书之册惧遗也触忌者不敢示人聊此见志尔今之仕者为廉为能不过求升未有实心为民者欲天下之治得乎此大学之道在明明德在亲民在止于至善盖明德则能照烛民疾苦之态而益切恻怛之心视民犹己而救之恐后止至善即纯亦不已盖大学用世大典也明明德亲民之始事止至善亲民之终事三代以上之臣皆为民后世则为名而已为民者盖鲜也夫为民即以为国为国则涉为名为名则口谈为国为民之事假之以彰誉求升耳噫亲民之学不讲欲复三代之治可得乎为贫而仕欲士务学耳盖不农不工不商不能存活乃立宽限以全之亦曰辞尊居卑求称也若饥饿不能出门始受周至此亦鲜矣今未至极贫驾言为贫而仕非为贫也求富也子曰不义而富且贵于我如浮云盖酌中立极之言岂特不义富贵尧舜事业亦浮云过太虚又曰邦有道谷耻也邦无道谷耻也耻也者耻其不称故不义也由是观之义之富贵亦鲜矣有官守者时时求阜民之利除民之害为社稷长久之计不可须臾放过盖人心好逸乐而易怠荒况居官又便于骄纵必思文王视民如伤之心早起念人之俟我者众而何可不勤且光景易过及时急立功犹为迟也今之为官者太自尊大而贵重与民隔绝不肯视为家事是以治不古若苟肯用心每事身亲之则不息而久神明之政出矣官船往来江上丁夫牵挽无间风雨寒暑昼夜其乘轿马者役人服事劳苦当思吾何才德以堪然丁夫之中果有心事光明无愧天地反有胜吾者是何宜也吾偶至此乃时文之偶中耳非才德之胜人如古乡举里选之法必思所以宠者何为则求所以补宠者何事询民瘼安民生其心不可不汲汲也为政莫大于兵刑民生莫重于医是以周官有询听宥赦之详无滥刑矣田事讲武之预无败兵矣十全十失之察无庸医矣今大理刑部都察院审录重囚用一己之见都督都司挥户战敌乏多筭之谋惠民药局废而不讲奈何能兴亲民之治也阁辅欲天下治在谘访凡出差官俱要所过地方人才风俗官吏贤否揭帖待入京时投凡有入京士民必虚心谘访以合多者为公即明四目达四聪三人占则从二人之言也吏部以此法求御史御史以此法周知三司府县则贪者惧而不为廉者举而有劝天下有不向风乎汤沐公余日录
　　作官不可轻兴革
近世后辈作宦者少有弛张人或许可辄自矜炫孟浪曰我兴某利贫已有济我革某弊奸已有怵不惟呈达于当道而且榜示于所属此好名近利之言多见其不知量也尝闻周文襄巡抚江南时作感怀诗云法在恤民民反病事因除弊弊逾增以此老尚尔云然而后生初仕可以妄道耶若此者不惟为识者所鄙而反为奸人所嗤矣
　官常总部艺文一
　　遗上党太守田邑书　　　　后汉冯衍盖闻晋文出奔而子犯宣其忠赵武逢难而程婴明其贤二子之义当矣今三王背叛赤眉危国天下蚁动社稷颠陨是忠臣立功之日志士驰马之秋也伯玉擢选剖符专宰大郡夫上党之地有四塞之固东带三关西为国蔽柰何举之以资强敌开天下之胸假仇雠之刃岂不哀哉衍闻之委质为臣无有二心挈瓶之智守不假器是以晏婴临盟拟以曲戟不易其辞谢息守郕胁以晋鲁不丧其邑由是言之内无钩颈之祸外无桃莱之利而被畔人之声蒙降城之耻窃为左右羞之且邾庶其窃邑畔君以要大利曰贱而必书莒牟夷以土地求食而名不灭是以大丈夫动则思礼行则思义未有背此而身名能全者也为伯玉深计莫若与鲍尚书同情戮力显忠贞之节立超世之功如以尊亲系累之故能捐位投命归之尚书大义既全敌人纾怨上不损剖符之责下足救老幼之命伸眉高谈无愧天下若乃贪上党之权惜全邦之实吾恐伯玉必怀周赵之忧上党复有前年之祸昔晏平仲纳延陵之诲终免栾高之难孙林父违穆子之戒故陷终身之恶以为伯玉闻此至言必若刺心自非婴城而坚守则策马而不顾也圣人转祸而为福智士因败以成胜愿自强于时无与俗同　　复冯衍书　　　　　　　　　　田邑仆虽驽怯亦欲为人者也岂苟贪生而畏死哉曲戟在颈不易其心诚仆志也间者老母诸弟见执于军而邑安然不顾者岂非重其节乎若使人居天地寿如金石要长生而避死地可也今百龄之期未有能至老壮之间相去几何诚使故朝尚在忠义可立虽老亲受戮妻儿横分邑之愿也间者上党黠贼大众围城义兵两辈入据井陉邑亲溃敌围拒击宗正自试智勇非不能当诚知故朝为兵所害新帝司徒已定三辅陇西北地从风响应其事昭昭日月经天河海带地不足以比死生有命富贵在天天下存亡诚云命也邑虽没身能如命何夫人道之本有恩有义义有所宜恩有所施君臣大义母子至恩今故主已亡义其谁为老母拘执恩所当留而厉以贪权诱以策马抑其利心必其不顾何其愚乎邑年三十历位卿士性少嗜欲情厌事为况今位尊身危财多命殆鄙人知之何疑君子君长敬通揭节垂组自相署立盖仲由使门人为臣孔子讥其欺天君长据位两州加以一郡而河东叛国兵不入彘上党见围不窥大谷宗正临境莫之能援兵威屈辱国权日损三王背叛赤眉害主未见兼行倍道之赴昔墨翟累茧救宋申包胥重胝存楚卫女驰归唁兄之志主亡一岁莫知定所虚冀妄言苟事鄙塞未能事生安能事死未知为臣焉知为主岂厌为臣子思为君父乎欲摇泰山而荡北海事败身危要思邑言　　王商论　　　　　　　　　　　荀悦王商言水不至非以见智也非以伤凤也将欲忠主安民事不得已而凤以为慨恨冯婕妤之当熊非欲见勇也非欲求媚也非以高左右也恻怛于心将以救上而傅昭仪以为隙皆至于死真可痛乎夫独智不容于世独行不畜于时是以昔人所以自退也虽退犹不得自免是以离世深藏以天之高而不敢举首以地之厚而不敢投足诗云谓天盖高不敢不局谓地盖厚不敢不蹐哀今之人胡为虺蜴本不敢立于人间况敢立于朝乎自守犹不免患况敢守于时乎无过犹见诬枉而况敢有罪乎闭口而获诽谤况敢直言乎虽隐身深藏犹不得免是以宁武子佯愚接舆为狂困之至也人无狂愚之虑者则不得自安于世是以屈原怨而自沉鲍焦愤而矫死悲之甚也虽死犹惧形骸之不深魂神之不远故徐衍负石入海申屠狄抱瓮之河痛之极也悲夫以六合之大匹夫之微而一身无所容焉岂不哀哉是以古人畏患苟免以计安身挠直为曲斫方为圆秽素丝之洁摧亮直之心是以羊舌职受盗于王室蘧伯玉可卷而怀之以死易生以存易亡难乎哉　　冯唐论　　　　　　　　　　　前人以孝文之明也本朝之治百寮之贤而贾谊见逐张释之十年不见省用冯唐白首屈于郎署岂不惜哉夫以绛侯之忠功存社稷而犹见疑不亦痛乎夫知贤之难用人不易忠臣自古之难也虽在明世且犹若兹而况乱君暗主者乎然则屈原赴湘水子胥夷于江安足恨哉周勃质朴忠诚高祖以为安刘氏者必勃也既定汉室建立明主眷眷之心岂有异哉狼狈失据块然囚执俯首抚襟屈于狱吏岂不愍哉夫忠臣之于其主犹孝子之于其亲尽心焉尽力焉进而喜非贪位退而忧非怀宠结志于心慕恋不已进得及时乐行其道故仲尼去鲁曰迟迟而行孟轲去齐三宿而后出境彼诚仁圣之心夫贾谊过湘水吊屈原恻怆恸怀岂徒忿怨而已哉与夫苟患失之者异类殊意矣及其傅梁王梁王薨哭泣而从死岂可谓不忠乎然人主不察岂不哀哉及释之屈而思归冯唐困而后达有可悼也此忠臣所以泣血贤俊所以伤心也　　复曹孟德书　　　　　　　　　关羽明公布大义于天下而速取自树非某之所敢知若犹是汉也某敢不臣汉哉敢拜嘉命之辱　　又复曹孟德书　　　　　　　　前人刘豫州有言尉佗秦之小吏犹独立不诡某哑哑飞鸣翔而后集宁甘志终小人下耶使明公威德布于天下斡旋汉鼎穷海内外将拜下风慕高义独某兄弟哉　　又归昭烈谢孟德书　　　　　　前人羽闻主忧则臣辱主辱则臣死曩所以不死者欲得故主之音问耳今故主已在河北此心飞越神已先驰惟明公幸少矜之千里追寻当不计利害谋生死也子女玉帛之贶勒之寸丹他日幸以旗鼓相当退候三舍意者亦如晋重耳之事秦穆公者乎某谢　　又与张辽书　　　　　　　　　前人鲁仲连东海之匹夫耳为齐下士然且耻不帝秦职为通侯列汉元宰独可使负汉耶子且休矣　　正考父赞　　　　　　　　　魏王粲恂恂正父应德孔盛身为国卿族则公姓年在耆耋三叶闻政谁能不怠申兹约敬饘粥予口伛偻受命铭书金鼎祚及后圣　　连珠　　　　　　　　　　　晋陆机臣闻忠臣率志不谋其报贞士发愤期在明贤是以柳庄黜殡非贪瓜衍之赏禽息碎首岂要先茅之田　　又　　　　　　　　　　　　　前人臣闻良宰谋朝不必借威贞臣卫主修身则足是以三晋之强屈于齐堂之俎千乘之势弱于阳门之哭　　三国名臣序赞有
序
　　　　袁宏
　魏志九人蜀志四人吴志七人荀彧字文若诸葛　亮字孔明周瑜字公瑾荀攸字公达庞统字士元　张昭字子布袁涣字曜卿蒋琬字公琰鲁肃字子　敬崔琰字季珪黄权字公衡诸葛瑾字子瑜徐邈　字景山陆逊字伯言陈群字长文顾雍字元叹夏　侯元字泰初虞翻字仲翔王经字承宗陈泰字元　伯夫百姓不能自治故立君以治之明君不能独治则为臣以佐之然则三五迭隆历世承基揖让之与干戈文德之与武功莫不宗匠陶钧而群才缉熙元首经略而股肱肆力遭离不同迹有优劣至于体分冥固道契不坠风美所扇训革千载其揆一也故二八升而唐尧盛伊吕用而汤武宁三贤进而小白兴五臣显而重耳霸中古陵迟斯道替矣居上者不以至公理物为下者必以私路期荣御圆者不以信诚率众执方者必以权谋自显于是君臣离而名教薄世多乱而时不治故蘧宁以之卷舒柳下以之三黜接舆以之行歌鲁连以之赴海衰世之中保持名节君臣相体若合符契则燕昭乐毅古之流也夫未遇伯乐则千载无一骥时值龙颜则当年控三杰汉之得材于斯为贵高祖虽不以道胜御物群下得尽其忠萧曹虽不以三代事主百姓不失其业静乱庇人抑亦其次夫时方颠沛则显不如隐万物思治则默不如语是以古之君子不患弘道难遭时难遭时不难遇君难故有道无时孟子所以咨嗟有时无君贾生所以垂泣夫万岁一期有生之通涂千载一遇贤智之嘉会遇之不能无欣丧之不能无慨古人之言信有情哉余以暇日常览国志考其君臣比其行事虽道谢先代亦异世一时也文若怀独见之明而有救世之心论时则民方涂炭计能则莫出魏武故委面霸朝豫议世事举才不以标故久之而后显筹画不以要功故事至而后定虽亡身明顺识亦高矣董卓之乱神器迁逼公达慨然志在致命由斯而谈故以大存名节至如身为汉隶而迹入魏幕源流趣舍其亦文若之谓所以存亡殊致始终不同将以文若明哲名教有寄乎夫仁义不可不明则时宗举其致生理不可不全故达识摄其契相与弘道岂不远哉崔生高朗折而不挠所以策名魏武执笏霸朝者盖以汉主当阳魏后北面者哉若乃一旦进玺君臣易位则崔子所不与魏武所不容夫江湖所以济舟亦所以覆舟仁义所以全身亦所以亡身然而先贤玉摧于前来哲攘袂于后岂非天怀发中而名教束物者乎孔明盘桓俟时而动遐想管乐远明风流治国以礼民无怨声刑罚不滥没有余泣虽古之遗爱何以加兹及其临终顾托受遗作相刘后授之无疑心武侯处之无惧色继体纳之无贰情百姓信之无异辞君臣之际良可咏矣公瑾卓尔逸志不群总角料主则素契于伯符晚节曜奇则三分于赤壁惜其龄促志未可量子布佐策致延誉之美辍哭止哀有翼戴之功神情所涉岂徒蹇谔而已哉然而杜门不用豋坛受讥夫一人之身所照未异而用舍之间俄有不同况沉迹沟壑遇与不遇者乎夫诗颂之作有自来矣或以吟咏情性或以述德显功虽大旨同归所托或乖若夫出处有道名体不滞风轨德音为世作范不可废也故复撰序所怀以为之赞云火德既微运缠大过洪□扇海二溟扬波□虎虽惊风云未和潜鱼择渊高鸟候柯赫赫三雄□回干轴竞收杞梓争采松竹凤不及栖龙不暇伏谷无幽兰岭无亭菊英英文若灵鉴洞照应变知微探赜赏要日月在躬隐之弥曜文明映心钻之愈妙沧海横流玉石同碎达人兼善废己存爱谋解时纷功济宇内始救生人终明风概公达潜朗思同蓍蔡运用无方动摄群会爰初发迹遘此颠沛神情元定处之弥泰愔愔幕里算无不经亹亹通韵迹不暂停虽怀尺璧顾哂连城智能拯物愚足全生郎中温雅器识纯素贞而不谅通而能固恂恂德心汪汪轨度志成弱冠道敷岁暮仁者必勇德亦有言虽遇履虎神气恬然行不修饰名迹无愆操不激切素风愈鲜邈哉崔生体正心直天骨□朗墙宇高嶷忠存轨迹义形风色思树芳兰剪除荆棘人恶其上时不容哲琅琅先生雅杖名节虽遇尘雾犹振霜雪运极道消碎此明月景山恢诞韵与道合形器不存方寸海纳和而不同通而不杂遇醉忘辞在醒贻答长文通雅义格终始思戴元首拟伊同耻民未知德惧若在己嘉谋肆庭谠言盈耳玉生虽丽光不逾把德积虽微道映天下渊哉泰初宇量高雅器范自然标准无假全身由直迹洿必伪处死匪难理存则易万物波荡孰任其累六合徒广容身靡寄君亲自然匪由名教敬爱既同情礼兼到烈烈王生知死不挠求仁不远期在忠孝元伯刚简大存名体志在高构增堂及陛端委虎门正言弥启临危致命尽其心礼堂堂孔明基宇宏邈器同生民独禀先觉标榜风流远明管乐初九龙盘雅志弥确百六道丧干戈迭用苟非命世孰扫氛雺宗子思宁薄言解控释褐中林郁为时栋士元弘长雅性内融崇善爱物观始知终丧乱备矣胜涂未隆先生标之振起清风绸缪哲后□妄惟时夙夜匪懈义在缉熙三略既陈霸业已基公琰植根不忘中正岂曰模拟实在雅性亦既羁勒负荷时命推贤恭己久而可敬公衡冲达秉心渊塞媚兹一人临难不惑畴昔不造假翮邻国进能徽音退不失德六合纷纭民心将变鸟择高梧臣须顾眄公瑾英达明心独见披草求君定交一面桓桓魏武外托霸迹志掩衡霍恃战忘敌卓卓若人曜奇赤壁三光参分宇宙暂隔子布擅名遭世方扰抚翼桑梓息肩江表王略威夷吴魏同宝遂献宏谟匡此霸道桓王之薨大业未纯把臂托孤惟贤与亲辍哭止哀临难忘身成此南面实有老臣才为世出世亦须才得而能任贵在无猜昂昂子敬拔迹草莱荷担吐奇乃构云台子瑜都长体性纯懿谏而不犯正而不毅将命公庭退忘私位岂无鹡鸰固慎名器伯言蹇蹇以道佐世出能勤功入能献替谋宁社稷解纷挫锐正以招疑忠而获戾元叹穆远神和形检如彼白珪质无尘玷立行以恒匡上以渐清不增洁浊不加染仲翔贞亮性不和物好是不群折而不屈屡摧逆鳞直道受黜叹过孙阳放同贾屈诜诜众贤千载一遇整辔高衢骧首天路仰挹元流俯弘时务名节殊途雅致同趣日月丽天瞻之不坠仁义在躬用之不匮尚想遐风载挹载味后生击节懦夫增气　　请弘风则表　　　　　　　　宋谢庄诏云贵戚竞利兴货廛肆者悉皆禁制此实允惬民听其中若有犯违则应依制裁纠若废法申恩便为令有所屈此处分伏愿深思无缘明诏既下而声实乖爽臣愚谓大臣在禄位者尤不宜与民争利不审可得在此诏不拔葵去织实宜深宏　　凡百箴　　　　　　　　　　梁武帝凡百众庶尔其听之事之大小先当熟思思之不熟致成反复其心不定不可施令是曰乱常是曰败政弗正厥身亦丧厥命惟慈惟恕惟孝惟敬严惟率下直惟厥正如彼互乡如彼暴虎家声不建有忝尔祖思之既熟决意而行临难必勇见义忘生门有贤良家有忠贞勿恃尔尊骄慢淫昏勿谓尔贵长夜荒醉日不恒中月盈则亏崇山落峰高树折枝履邪念正居安思危莫言尔贱而不受命君子小人本无定性勿谓人微而以自轻张他疑
为卒李衡为兵忠信孝
友皆以扬名有黄叔度父牛医者声高海内名重天下伊尹负鼎太公屠肉宁戚饭牛傅说版筑皆王霸师世受爵禄诫尔凡百勿戾勿昏人无贵贱道在则尊余重告尔莫自抑卑疑
克家栋梁唯斯为吉水清
照净表直影端近取诸身无假远观猗与哲人勿谓斯难　　忠臣传寄托篇赞　　　　　　　元帝太真英挺投袂勤王伯猷蹈节身殒名扬嶷疑景倩主亡与亡嗟乎尚矣惟国之良　　忠臣传谏争篇赞　　　　　　　同前子政铿铿诚存社稷朱云折槛遂其婞直　　忠臣传执法篇赞　　　　　　　同前设官分职咸曰师师彼其之子邦之直司豺狼当路安问狐狸昏明有世直道无时　　连珠二首　　　　　　　　　　吴均盖闻艳丽居身而以蛾眉入妒贞华照物而以绝等见猜是以班姬辞宠非无妖治之色扬子寂寞岂乏炫曜之才　　又　　　　　　　　　　　　　前人盖闻义夫投节未必识君烈士赴危非期要利是以墨子萦带不蒙肉食之谋申胥泣血非有执圭之位　　窦炽窦毅于翼李穆传论　　　　周书史臣曰窦炽仪表魁梧器识雄远入参朝政则嘉谋以陈出总蕃条则惠政斯洽窦毅忠肃奉上温恭接下茂实彰于本朝义声扬于殊俗并以国华民望论道当官荣映一时庆流来叶及炽迟疑劝进有送故之心虽王公恨恨何以加此语曰君使臣以礼臣事君以忠然则效忠之迹或殊处臣之理斯一确言指要其惟致命乎是以典午擅朝葛公休为之投袂新都篡盗翟仲文所以称兵及东郡诛夷竟速汉朝之祸淮南覆败无救魏室之亡而烈士贞臣赴蹈不已岂忠义所感视死如归者欤于李之送往事居有曲于此翼既功臣之子地即姻亲穆乃早着勋庸深寄肺腑并兼文武之任荷累世之恩理宜与存与亡同休同戚加以受捍城之托总戎马之权势力足以勤王智能足以卫难乃宴安宠禄曾无释位之心报使献诚但务随时之义弘名节以高贵岂所望于二公若舍彼天时征诸人事显庆起晋阳之甲文若发幽蓟之兵□契岷峨约从漳滏北控沙漠西指崤函则成败之数未可量也　　臣范序　　　　　　　　　　唐武后盖闻惟天着象品物同于照临惟地含章群生等于亭育顾以庸昧忝位坤元思齐厚载之仁式罄普覃之惠乃内乃外恩养之志靡殊惟子惟臣慈诱之情无隔愿申殚恳上翊紫机爰洎众僚聿匡元化伏以天皇明逾睿哲志切旁求簪裾总川岳之灵珩佩聚星辰之秀群英□职众彦分司足以广扇淳风长隆宝祚但母之于子慈爱特存虽复已积忠良犹且更垂劝励昔文伯既达仍加喻轴之言孟轲已贤更益断机之诲良以情隆抚字心欲助成比者太子及王已选修身之训群公列辟未敷忠告之规近以暇辰游心文府聊因炜管用写虚襟故缀序所闻以为臣范一部想周朝之十乱爰着十章思殷室之两臣分为两卷所以发挥元行镕范身心为事上之轨模作人臣之绳准若乃遐思绵载眇鉴前修莫不元首居尊股肱宣力资栋梁而成大厦舟楫以济巨川唱和相依同功共体然则君亲既立忠孝形焉奉国奉家率由之道宁二事君事父资敬之途斯一臣主之义其至矣哉休戚是均可不深鉴夫丽容虽丽犹借镜以端形明德虽明终假言而药石今故以兹所撰普锡具僚诚非笔削之功贵用裨道之益何则正言斯重元珠比而尚轻选语为珍苍璧喻而非宝是知赠人以贿者唯申即日之欢赠人以言者能致终身之福若使佩兹箴戒同彼韦弦修己必顾其规立行每观其则自然荣随岁积庆与时新家将国而共安下与上而俱泰察微之士宜所三思庶昭鄙诚敬终高德凡诸章目列之后云　　五代史梁臣传序　　　　　宋欧阳修呜呼孟子谓春秋无义战予亦以谓五代无全臣无者非无一人盖仅有之耳余得死节之士三人焉其仕不及于二代者各以其国系之作梁唐晋汉周臣传其余仕非一代不可以国系之者作杂传夫入于杂诚君子之所羞而一代之臣未必皆可贵也览者详其善恶焉　　五代史杂传序　　　　　　　　前人传曰礼义廉耻国之四维四维不张国乃灭亡善乎管生之能言也礼义治人之大法廉耻立人之大节盖不廉则无所不取不耻则无所不为人而如此则祸乱败亡亦无所不至况为大臣而无所不取无所不为则天下其有不乱国家其有不亡者乎予读冯道长乐老叙见其自述以为荣其可谓无廉耻者矣则天下国家可从而知也予于五代得全节之士三死事之臣十有五而怪士之被服儒者以学古自名而享人之禄任人之国者多矣然使忠义之节独出于武夫战卒岂于儒者果无其人哉岂非高节之士恶时之乱薄其世而不肯出欤抑君天下者不足顾而莫能致之欤孔子以谓十室之邑必有忠信岂虚言也哉予尝得五代时小说一篇载王凝妻李氏事以一妇人犹能如此则知世固常有其人而不得见也凝家青齐之间为虢州司户参军以疾卒于官凝家素贫一子尚幼李氏携其子负其遗骸以归东过开封止旅舍旅舍主人见其妇人独携一子而疑之不许其宿李氏顾天已暮不肯去主人牵其臂而出之李氏仰天长恸曰我为妇人不能守节而此手为人执耶不可以一手并污吾身即引斧自断其臂路人见者环聚而嗟之或为之弹指或为之泣下开封尹闻之白其事于朝官为赐药封疮厚恤李氏而笞其主人者呜呼士不自爱其身而忍耻以偷生者闻李氏之风宜少知愧哉　　臣事策　　　　　　　　　　　苏辙臣闻天下有权臣有重臣二者其迹相近而难明天下之人知恶夫权臣之专而世之重臣亦不容于其间夫权臣者天下不可一日而有而重臣者天下不可一日而无也天下徒见其外而不察其中见其皆侵天子之权而不察其所为之不类是以举皆嫉之而无所喜此亦已太过也今夫权臣之所为者重臣之所切齿而重臣之所取者权臣之所不顾也将为权臣耶必将内悦其君之心委曲听顺而无所违戾外窃其生杀予夺之柄黜陟天下以见己之权而没其君之威惠内能使其君欢爱悦怿无所不顺而安为之上外能使其公卿大夫百官庶吏无所不归命而争为之腹心上爱下顺合而为一然后权臣之势遂成而不可拔至于重臣则不然君有所不可而必争争之不能而其事有所必不可听则专行之而不顾待其成败之迹着则上之心将释然而自解其在朝廷之中天子为之踧然而有所畏士大夫不敢安肆怠惰于其侧爵禄庆赏己得以议其可否而不求以为己之私惠刀锯斧钺己得以参其轻重而不求以为己之私势要以使天子有所不可必为而群下有所震惧而己不与其利何者为重臣者不待天下之归己而为权臣者亦无所事天下之畏己也故各因其行事而观其意之所在则天下谁可欺者臣故曰为天下安可一日无重臣也且今使天下而无重臣则朝廷之事惟天子之所为而无所可否虽天子有纳谏之明而百官畏惧战栗无平昔尊重之势谁肯触忌讳冒罪戾而为天下言者惟其小小得失之际乃敢上章欢哗而无所惮至于国之大事安危存亡之所系则将卷舌而去谁敢发而受其祸此人主之所大患也悲夫后世之君徒见天下之权臣出入唯唯以为有礼而不知此乃所以潜溃其国徒见天下之重臣刚毅果敢喜逆其意则以为不逊而不知其有社稷之虑二者淆乱于心而不能辨其邪正是以丧乱相仍而不悟何足伤也昔者卫太子聚兵以诛江充武帝震怒发兵而攻之京师至使丞相太子相与交战不胜而走又使天下极其所往而剪灭其迹当此之时苟有重臣出身而当之拥护太子以待上意之少解徐发其所蔽而开其所怒则其父子之际尚可得而合也惟无重臣故天下皆知之而不敢言臣愚以为凡为天下宜有以养其重臣之威使天下百官有所畏忌而缓急之间能有所坚忍持重而不可夺者窃观方今四海无变非常之事宜其息而不作然及今日而虑之则可以无异日之患不然者谁能知其果无有也而为之计哉抑臣闻之今世之弊在于法禁太密一举足不如律令法吏且以为言而不问其意之所属是以虽天子之大臣亦安敢有所为于法律之外以安天下之大事故为天子之计莫若少宽其法使大臣得有所守而不为法之所夺昔申屠嘉为丞相至召天子之幸臣邓通立之堂下而诘责其过是时通几至于死而不救天子知之亦不以为怪而申屠嘉亦卒非汉之权臣由此观之重臣何损于天下哉　　谕禁文武群臣往来交通　　　明英宗朕惟正天下莫先于正朝廷正朝廷莫先于正百官百官正则朝廷正而天下治我太祖高皇帝创业垂统立纲陈纪以临天下其于文武谆谆告戒又制为铁榜省谕功臣是以当时臣僚罔不循礼守法无敢私交近年以来公侯驸马伯五府六部都察院等衙门大臣及近侍官员中间多有不遵礼法公然私交习以为常全无忌讳甚至阿附势要漏泄事情因而结构弊出百端且如定远侯石彪图谋镇守私令跟随指挥等官虚捏奏词及至事发被劾辄有情熟近侍等官潜报消息官之不正莫甚于此此而不禁何以为治今后尔文武大臣并不许互相往来给事中御史亦不许私谒大臣之家违者治以重罪敢有阿附势要漏泄事情者轻则发边远充军重则处死锦衣卫指挥乃亲军近侍关系尤重亦不许与文武大臣交通违者一体治罪不宥其各卫指挥以下非出征之时不许辄于公侯之门侍立听候违者照铁榜事例处治尔文武百官其各遵朕言敦行正道庶几永保禄位钦哉故谕　　政序　　　　　　　　　　　　海瑞学者内以修身外以为民爵位者所托以为民之器也故服所以温体也而以体温服则愚爵位所以庇民也而以民庇爵位则悖古之人盖有遗其身忘其家以急民者矣况所重不若身与家者乎爵位者物之寄者也身者生而有者也家者与身俱有者也故爵位不若家与身身家重矣而古人为民轻之何也为有重于家与身者在也非民之独重为心之不可解者重也故曰君子不以其所以养人者害人故曰杀一不辜而得天下不为也夫爵位者亦君子所藉养人者也而持一身之爵位以比于天下若毫末之着马体也今以爵位之故坐视吾民之困苦饿冻冤抑而不为之所是以所以养人者害人杀无辜以争马体之一毫也岂不左计矣哉于彼有毫末之得而于此有丘山之失矣自古有官者未有不云守也不有攻者奚事于守今犹古也无不攻也而县官者众攻之所萃也故必有墨翟之守而后公输之技穷然而守之无具者岂徒坐困且开门以延敌矣故欲守官者守具又不可不蚤图也或曰图之如何曰尧舜之世天下无失所之民以守官者处荣也桀纣之世天下无得所之民则守官者处辱也今上爱民之心宵旰勤恤综名核实奖良惩贪盖孜孜兢兢矣未睹唐虞之民已见尧舜之君然则民之尚有失其所者有司未尽应也应之惟此时矣易曰比吉后夫凶譬彼脊令飞则鸣矣云从龙风从虎亦各际其时也第守汝官无患乎不荣此比吉之说也若夫袭故常而不变安宿习而不悟玩训谟而不恤谓矫诬为可试是首之所向而足不随心之所欲而体不从非天道也盖有随之者矣盖必有从之者矣吾惧夫比之不先而瞠乎为之后也
　官常总部艺文二
诗
　　召南羔羊三章

朱
注
南国化文王之政在位皆节俭正直故诗人美　其衣服有常而从容自得如此也羔羊之皮素丝五紽退食自公委蛇委蛇
赋
也

羔羊之革素丝五緎委蛇委蛇自公退食
赋
也

羔羊之缝素丝五总委蛇委蛇退食自公
赋
也

　　郑风缁衣三章

朱
注
旧说郑桓公武公相继为周司徒善于其职周　人爱之故作是诗缁衣之宜兮敝予又改为兮适子之馆兮还予授子之粲兮赋
也
</div>
    <div class="pagination">
<a href="官常典卷官常总部_page10.html">上一页</a><span>...</span><a href="官常典卷官常总部_page6.html">6</a><a href="官常典卷官常总部_page7.html">7</a><a href="官常典卷官常总部_page8.html">8</a><a href="官常典卷官常总部_page9.html">9</a><a href="官常典卷官常总部_page10.html">10</a><span class="current-page">11</span><a href="官常典卷官常总部_page12.html">12</a><a href="官常典卷官常总部_page13.html">13</a><a href="官常典卷官常总部_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
