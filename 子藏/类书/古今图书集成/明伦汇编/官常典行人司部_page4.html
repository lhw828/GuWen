<!DOCTYPE html>
<html>
<head>
    <meta charset="UTF-8">
    <title>官常典行人司部 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典行人司部 - 第 4 页/共 5 页</h1>
    <div class="content">按元史本传铁连乃蛮人也居绛州祖伯不花为宗王拔都王傅铁连魁伟寡言有谋略早岁宿卫王府拔都分地平阳以铁连监隰州中统初调平阳马步站达鲁花赤至元初宗王海都叛廷议欲伐之世祖曰朕以宗室之情惟当怀之以德其择谨密足任大事者往使焉左右以铁连对遂召见语及大事铁连应对称旨帝嘉其辩慧曰此事非汝不可然必先诣拔都蒙哥铁木王所相与计事而后行使二人副之铁连既奉命欲直造海都境视其虚实然后议于诸王副者弗从曰上命我辈先议于王今遽造敌境不可铁连曰亲承密旨汝辈违则当诛副者惧而从之行既至海都日召宗亲宴饮将伺其隙谋害之铁连乃厉声斥之曰且食勿语望语言脱口相摭为罪耶良久海都曰直哉酒半铁连求衣为欢海都嘉其雄辩将解与之其妃止之以皮服二袭付之因语其属曰为使者当如是矣厚赠以行既至拔都蒙哥铁木王所具告以故王曰祖宗有训叛者人得诛之如通好不从奉师以行天罚我即外应掩袭剿绝不难矣铁连还悉以事闻因言于帝曰海都兵繁而锐不宜速战来则坚垒待之去则勿追自守既固则无虞矣帝深然之□所受海都皮服全饰以金凡朝会宜服以表示焉其赏赐不可胜计后屡使拔都王所道遇海都游兵副者前行失对遇害铁连后至曰我为天子使可以非礼犯之耶游兵语屈乃曰前者伪使此真使也释之遂独得还帝尝谓侍臣曰有铁连则朕之宗族将不失和矣海都觇伺拔都王为备已严意乃帖然铁连始终凡四往返历十四年帝谓铁连曰在朝官之要重者惟汝所择对曰臣志在王室其事未办不敢奉命今臣母在绛州老且病得侍朝夕幸也诏从其请授绛州达鲁花赤至元十五年平阳李二谋乱铁连捕问尽得其状中书奏进其秩帝曰铁连岂惟能办此耶加宣武将军至元十八年病卒于官年六十四子荅刺带嗣官信武将军同知大同路总管府事　　郝经
按元史本传经字伯常其先潞州人徙泽州之陵川家世业儒祖天廷元裕尝从之学金末父思温辟地河南之鲁山河南乱居民匿窖中乱兵以火熏灼之民多死经母许亦死经以蜜和寒葅汁决母齿饮之即苏时经九岁人皆异之金亡徙顺天家贫昼则负薪米为养暮则读书居五年为守帅张柔贾辅所知延为上客二家藏书皆万卷经博览无不通往来燕赵间元裕每语之曰子貌类汝祖才器非常勉之宪宗二年世祖以皇弟开邸金莲川召经谘以经国安民之道条上数十事大悦遂留王府是时连兵于宋宪宗入蜀命世祖总统东师经从至濮会有得宋国奏议以献其言谨边防守冲要凡七道遂下诸将议经曰古之一天下者以德不以力彼今未有败亡之衅我乃空国而出诸侯窥伺于内小民雕弊于外经见其危未见其利也王不如修德布惠敦族简贤绥怀远人控制诸道结盟饬备以待西师上应天心下系人望顺时而动宋不足图也世祖以经儒生愕然曰汝与张拔都议耶经对曰经少馆张柔家尝闻其论议此则经臆说耳柔不知也进七道议七千余言乃以杨惟中为江淮荆湖南北等路宣抚使经为副将归德军先至江上宣布恩信纳降附惟中欲私还汴经谓之曰我与公同受命南征不闻受命还汴也惟中怒弗听经率麾下扬旌而南惟中惧谢乃与经俱行经闻宪宗在蜀师久无功进东师议其略曰经闻图天下之事于未然则易救天下之事于已然则难已然之中复有未然者使往者不失而来者得遂是尤难也国家以一旅之众奋起朔漠斡斗极以图天下马首所向无不摧破灭金源并西夏蹂荆襄克成都平大理躏跞诸夷奄征四海有天下十八尽元魏金源故地而加多廓然莫与侔大也惟宋不下未能混一连兵构祸逾二十年何曩时掇取之易而今日图惟之难也夫取天下有可以力并有可以术图并之以力则不可久久则顿弊而不振图之以术则不可急急则侥幸而难成故自汉唐以来树立攻取或五六年未有踰十年者是以其力不弊而卒能保大定功晋之取吴隋之取陈皆经营比佽十有余年是以其术得成而卒能混一或久或近要之成功各当其可不妄为而已国家建极开统垂五十年而一之以兵遗黎残姓游气惊魂虔刘劘荡殆欲歼尽自古用兵未有如是之久且多也其力安得不弊乎且括兵率赋朝下令而夕出师躬擐甲胄跋履山川阖国大举以之伐宋而图混一以志则锐以力则强以土则大而其术则未尽也苟于诸国既平之后息师抚民致治成化创法立制敷布条纲上下井井不挠不紊任老成为辅相起英特为将帅选贤能为任使鸠智计为机衡平赋以足用屯农以足食内治既举外御亦备如其不服姑以文诰拒而不从而后伺隙观衅以正天伐自东海至于襄邓重兵数道联帜接武以为正兵自汉中至于大理轻兵捷出批亢抵胁以为奇兵帅臣得人师出以律高拱九重之内而海外有截矣是而不为乃于间岁遽为大举上下震动兵连祸结底安于危是已然而莫可止者也东师未出大王仁明则犹有未然者可不议乎国家用兵一以国俗为制而不师古不计师之众寡地之险易敌之强弱必合围把□猎取之若禽兽然聚如丘山散如风雨迅如雷电捷如鹰鹘鞭弭所属指期约日万里不忒得兵家之诡道而长于用奇自浍河之战乘胜下燕云遂遗兵而去似无意于取者既破回鹘灭西夏乃下兵关陕以败金师然后知所以深取之是长于用奇也既而为斡腹之举由金房绕出潼关之背以攻汴为捣虚之计自西和径入石泉威茂以取蜀为示远之谋自临洮吐番穿彻西南以平大理皆用奇也夫攻其无备出其不意而后可以用奇岂有连百万之众首尾万余里六飞雷动乘舆亲出竭天下倒四海腾掷宇宙轩豁天地大极于遐侥之土细穷于委巷之民撞其钟而掩其耳啮其脐而蔽其目如是用奇乎是执千金之璧而投瓦石也其初以奇胜也关陇江淮之北平原旷野之多而吾长于骑故所向不能御兵锋新锐民物稠伙拥而挤之郡邑自溃而吾长于攻故所击无不破是以用其奇而骤胜今限以大山深谷厄以重险荐阻迂以危途缭径我之乘险以用奇则难彼之因险以制奇则易况于客主势悬蕴蓄情露无虏掠以为资无俘获以备役以有限之险虽有奇谋秘略无所用之力无所用与无力同勇无所施与不勇同计不能行与无计同泰山压卵之势河海濯爇之举拥遏顿滞盘桓而不得进所谓强弩之末不能射鲁缟者也为今之计则宜救已然之失防未然之变而已西师既构猝不可解如两虎相□猝入于岩阻见之者辟易不暇又焉能以理相喻使之逡巡自退彼知其危竭国以并命我必其取无由以自悔兵连祸结何时而已殿下宜遣人禀命于行在所大军压境遣使喻宋示以大信令降名进币割地纳质彼必受命姑为之和偃兵息民以全吾力而图后举天地人神之福也禀命不从殿下之义尽而后进吾师重慎详审不为躁轻飘忽为前定之谋而一之以正大假西师以为奇而用吾正比师南辕先示恩信申其文移喻以祸福使知殿下仁而不杀非好攻战辟土地不得已而用兵之意诚意昭著恩信流行然后阅实精勇别为一军为帐下之卒举老成知兵者俾为将帅更直宿卫以备不虞其余师众各侯伯使吾府大官元臣分师总统为战攻之卒其新入部曲瞢不知兵虽名为兵其实役徒者使沿边进筑与敌郡邑犬牙相制为屯戍之卒推择单弱究竟逃匿编葺部伍使闻望重臣为之抚育总押近里故屯为镇守之卒使掣肘之计不行妄意之徒屏息内外备御无有缺绽则制节以进既入其境敦陈固列缓为之行彼善于守而吾不攻彼恃城壁以不战老吾吾合长围以不攻困彼吾用吾之所长彼不能用其长选出入便利之地为久驻之基示必取之势勿焚庐舍勿伤人民开其生路以携其心亟肄以疲多方以误以弊其力兵势既振蕴蓄既见则以轻兵掠两淮杜其樵采而遏其粮路使血脉断绝各守孤城示不足取即进大兵直抵于江沿江上下列屯万号令明肃部曲严整首尾缔构各具舟楫声言径渡彼必震迭自起变故□彼之精锐尽在两淮江面阔越恃其岩阻兵皆柔脆用兵以来未尝一战焉能当我百战之锐一处崩坏则望风皆溃肱髀不续外内限绝勇者不能用而怯者不能敌背者不能返而面者不能御水陆相挤必为我乘是兵家所谓避坚攻瑕避实击虚者也如欲存养兵力渐次以进以图万全则先荆后淮先淮后江彼之素论谓有荆襄则可以保淮甸有淮甸则可以保江南先是我尝有荆襄有淮甸有上流皆自失之今当从彼所保以为吾攻命一军出襄邓直渡汉水造舟为梁水陆济师以轻兵缀襄阳绝其粮路重兵皆趋汉阳出其不意以伺江隙不然则重兵临襄阳轻兵捷出穿彻均房远叩归峡以应西师如交广施黔选锋透出夔门不守大势顺流即并兵大出摧拉荆郢横溃湘潭以成掎角一军出寿春乘其锐气并取荆山驾淮为梁以通南北轻兵抄寿春而重兵支布于锺离合淝之间掇拾湖泺夺取关隘据濡须塞皖口南入舒和西及于蕲黄徜徉恣肆以觇江口乌江采石广布戍逻侦江渡之险易测备御之□密徐为之谋而后进师所谓溃两淮之腹心抉长江之襟要也一军出维扬连楚蟠亘蹈跨长淮邻我强对通泰海门扬子江面密彼京畿必皆备御坚厚若遽攻击则必老师费财当以重兵临维扬合为长围示以必取而以轻兵出通泰直塞海门瓜步金山柴墟河口游骑上下吞江吸海并着威信迟以月时以观其变是所谓图缓持久之势也三道并出东西运衡殿下或处一军为之节制使我兵力常有余裕如是则未来之变或可弭已然之失一日或可救也议者必曰三道并进则兵分势弱不若并力一向则莫我当也曾不知取国之术与争地之术异并力一向争地之术也诸道并进取国之术也昔之混一者皆若是矣晋取吴则六道进隋取陈则九道进宋之于南唐则三面皆进未闻以一旅之众而能克国者或者有之侥幸之举也岂有堂堂大国师徒百万而为侥幸之举乎况彼渡江立国百有余年纪纲修明风俗完厚君臣辑睦内无祸衅东西南北轮广万里亦未可小自败盟以来无日不讨军实而申警之仿徨百折当我强对未尝大败不可谓弱岂可蔑视谓秦无人直欲一军幸而取胜乎秦王问王剪以伐荆剪曰非六十万不可秦王曰将军老矣命李信将二十万往不克卒剪以兵六十万而后举楚□众有所必用事势有不可悬料而幸取者故王者之举必万全其幸举者崛起无赖之人也呜呼西师之出已及瓜戍而犹未即功国家全盛之力在于东左若亦直前振迅锐而图功一举而下金陵举临安则可也如兵力耗弊役戍迁延进退不可反为敌人所乘悔可及乎固宜重慎详审图之以术若前所陈以全吾力是所谓坐胜也虽然犹有可忧者国家掇取诸国飘忽凌厉本以力胜今乃无故而为大举若又措置失宜无以挫英雄之气服天下之心则稔恶怀奸之流得以窥其隙而投其间国内空虚易为摇荡臣愚所以谆谆于东师反覆致论谓不在于已然而在于未然者此也遂会兵渡江围鄂州闻宪宗崩诏诸将属议经复进议曰易言知进退存亡而不失其正者其惟圣人乎殿下聪明睿智足以有临发强刚毅足以有断进退存亡之正知之久矣向在沙陀命经曰时未可也又曰时之一字最当整理又曰可行之时尔自知之大哉王言时乘六龙之道知之久矣自出师以来进而不退经有所未解者故言于真定于曹濮于唐邓亟言而不已未赐开允乃今事急故复进狂言国家自平金以来惟务进取不遵养时晦老师费财卒无成功三十年矣蒙哥罕立政当安静以图宁谧忽无故大举进而不退王东师则不当亦进也而遽进以为有命不敢自逸至于汝南既闻凶讣即当遣使□告诸帅各以次退修好于宋归定大事不当复进也而遽进以有师期会于江滨遣使谕宋息兵安民振旅而归不当复进也而又进既不宜渡淮又岂宜渡江既不宜妄进又岂宜攻城若以几不可失敌不可纵亦既渡江不能中止便当乘虚取鄂分兵四出直造临安疾雷不及掩耳则宋亦可图如其不可知难而退不失为金兀朮也师不当进而进江不当渡而渡城不当攻而攻当速退而不退当速进而不进役戍迁延盘桓江渚情见势屈举天下兵力不能取一城则我竭彼盈又何俟乎且诸军疾疫已十四五又延引月日冬春之交疫必大作恐欲还不能彼既上流无虞吕文德已并兵拒守知我国疵□气自倍两淮之兵尽集白鹭江西之兵尽集隆兴岭广之兵尽集长沙闽越沿海巨舶大舰以次而至伺隙而进如遏截于江黄津渡邀遮于大城关口塞汉东之石门限郢复之湖泺则我将安归无已则突入江浙捣其心腹闻临安海门已具龙舟则已往往还抵金山并命求出岂无韩世忠之俦且鄂与汉阳分据大别中挟巨浸号为活城肉薄骨并而拔之则彼委破壁孤城而去溯流而上则入洞庭保荆襄顺流而下则精兵健橹突过许黄未易遏也则亦徒费人命我安所得哉区区一城胜之不武不胜则大损威望复何俟乎虽然以王本心不欲渡江既渡江不欲攻城既攻城不欲并命不焚庐舍不伤人民不易其衣冠不毁其坟墓三百里外不使侵掠或劝径趋临安曰其民人稠伙若往虽不杀戮亦被践蹂吾所不忍若天与我不必杀人若天弗与杀人何益而竟不往诸将归罪士人谓不可用以不杀人故不得城曰彼守城者秪一士人贾制置汝十万众不能胜杀人数月不能拔汝辈之罪也岂士人之罪乎益禁杀人岿然一仁上通于天久有归志不能遂行耳然今事急不可不断也宋人方惧大敌自救之师虽则毕集未暇谋我第吾国内空虚塔察国王与李行省肱髀相依在于背胁西域诸国窥觇关陇隔绝旭烈大王病民诸奸各持两端观望所立莫不觊觎神器染指垂涎一有狡焉或启戎心先人举事腹背受敌大事去矣且阿里不哥已行赦令令脱里赤为断事官行尚书省据燕都按图籍号令诸道行皇帝事矣虽大王素有人望且握重兵独不见金世宗海陵之事乎若彼果决称受遗诏便正位号下诏中原行赦江上欲归得乎昨奉命与张仲一观新月城自西南隅万人敌上可并行大车排槎串楼缔构重复必不可攻祗有许和而归耳断然班师亟定大计销祸于未然先命劲兵把截江面与宋议和许割淮南汉上梓夔两路定疆界岁币置辎重以轻骑归渡淮乘驲直造燕都则从天而下彼之奸谋僭志冰释瓦解遣一军逆蒙哥罕灵舆收皇帝玺遣使召旭烈阿里不哥摩哥及诸王驸马会丧和林差官于汴京京兆成都西凉东平西京北京抚慰安辑召真金太子镇燕都示以形势则大宝有归而社稷安矣会宋守帅贾似道亦遣间使请和乃班师明年世祖即位以经为翰林侍读学士佩金虎符充国信使使宋告即位且定和议仍□沿边诸将毋钞掠经入辞赐蒲萄酒诏曰朕初即位庶事草创卿当远行凡可辅朕者亟以闻经奏便宜十六事皆立政大要辞多不载时经有重名平章王文统忌之既行文统阴嘱李潜师侵宋欲假手害经经至济南以书止经经以书闻于朝而行宋败军于淮安经至宿州遣副使刘仁杰□议高翿请入国日期不报遗书宰相及淮帅李庭芝庭芝复书果疑经而贾似道方以却敌为功恐经至谋泄竟馆经真州经乃上表宋主曰愿附鲁连之义排难解纷岂知唐俭之徒款兵误国又数上书宋主及宰执极陈战和利害且请入见及归国皆不报驿吏棘垣钥户昼夜守逻欲以动经经不屈经待下素严又久羁困下多怨者经谕曰向受命不进我之罪也一入宋境死生进退听其在彼我终不能屈身辱命汝等不幸宜忍以待之我视宋祚将不久矣居七年从者怒□死者数人经独与六人处别馆又九年丞相伯颜奉诏南伐帝遣礼部尚书中都海牙及经弟行枢密院都事郝庸入宋问执行人之罪宋惧遣总管段佑以礼送经归贾似道之谋既泄寻亦窜死经归道病帝□枢密院及尚医近侍迎劳所过父老瞻望流涕明年夏至阙锡燕大庭咨以政事赏有差秋七月卒年五十三官为护丧还葬谥文忠明年宋平经为人尚气节为学务有用及被留思托言垂后撰续后汉书易春秋外传太极演原古录通鉴书法王衡贞观等书及文集凡数百卷其文丰蔚豪宕善议论诗多奇崛拘宋十六年从者皆通于学书佐苟宗道后官至国子祭酒经还之岁汴中民射雁金明池得系帛书诗云霜落风高恣所如归期回首是春初上林天子援弓缴穷海累臣有帛书后题曰至元五年九月一日放雁获者勿杀国信大使郝经书于真州忠勇军营新馆其忠诚如此二弟彝庸皆有名彝字仲常隐居以寿终庸字季常终颍州守子采麟亦贤起家知林州仕至山南江北道肃政廉访使　　梁曾
按元史本传曾字贡父燕人祖守正父德皆以曾贵赠安定郡公曾少好学日记书数千言中统四年以翰林学士承旨王鹗荐辟中书左三部令史三转为中书省掾至元十年用累考及格授云南诸路行省都事佩银符久之升员外郎十五年转同知广南西道左右两江宣抚司事明年除知南阳府唐邓二属州为襄阳府所夺曾按图经稽国制以闻事得复旧南阳在宋末为边鄙桑柘未成而岁赋丝民甚苦之曾请折输布民便之十七年朝廷以安南世子陈日烜不就征选曾使其国召见赐三珠金虎符貂裘一袭进兵部尚书与礼部尚书柴椿偕行至安南语秘不传明年日烜遣其叔遗爱奉表从曾又献方物帝封遗爱为安南国王赐币帛遣归二十一年除曾湖南宣慰司副使居三年以疾去二十九年改淮西宣慰司副使复以亲老辞召至京师入见内殿有旨令曾再使安南授吏部尚书赐三珠金虎符袭衣乘马弓矢器币以礼部郎中陈孚为副十二月改授淮安路总管而行三十年正月至安南其国有三门中曰阳明左曰日新右曰云会部臣郊迎将由日新门入曾大怒曰奉诏不由中门是我辱君命也即回馆既而请开云会门入曾复执不可始自阳明门迎诏入又责日燇亲出迎诏且讲新朝尚右之礼以书往复者三次具宣布天子威德而风其君入朝世子陈日燇大感服三月令其国相子奇等从曾诣阙请罪并上万寿颂金册表章方物而以黄金器币奇物遗曾为赆曾不受以还诸子奇八月还京师入见进所与陈日燇往复议事书帝大悦解衣赐之且令坐地上右丞阿里意不然帝怒曰梁曾两使外国以口舌息兵戈尔何敢尔是日有亲王至自和林帝命酌酒先赐曾谓亲王曰汝所办者汝事梁曾所办吾与汝之事汝勿以为后也复于便殿赐酒馔留宿禁中语安南事至二鼓方出明日子奇等见诏陈其方物象鹦鹉于庭而命曾引所献象曾以袖引之象随曾转如素驯者复命引他象亦然帝以曾为福人且问曰汝亦惧否对曰虽惧君命不敢违帝称善或谗曾受安南赂者帝以问曾曾对曰安南以黄金器币奇物遗臣臣不受以属陶子奇矣帝曰苟受之何不可也寻赐白金一锭金币二□中书以使安南三珠金虎符与之仍乘传之任淮安到官兴学校励风俗河南行省事有疑者皆委曾议之大德元年除杭州路总管户口复者五万二千四百户请禁莫夜鞠囚游街酷刑朝廷是之着为令四年丁内艰先是丁忧之制未行曾上言请如礼七年除潭州路总管以未终制不赴明年迁两浙都转运盐使又明年拜云南行省□知政事赐三珠金虎符寻召还京师辞以母丧未葬扶柩北归至长芦有旨赐钞一百锭使营葬十年召为中书□议尝预燕赐只孙一袭十一年转正奉大夫出为河南行省□知政事寻迁湖广行省□知政事四年以疾辞归□赐药物存问备至皇庆元年仁宗以曾前朝旧臣特授昭文馆大学士资德大夫累章乞致仕不允复起为集贤侍讲学士国有大政必命曾与诸老议之延佑元年奉诏代祀中岳等神还至汴梁以病不复职寓居淮南杜门不通宾客惟日以书史自娱至治二年卒年八十一卒之前十日有大星陨于所居流光烛地人皆异之　　明
　　汪河
按明外史本传河舒城人少倜傥有大志尝师余阙以文章知名太祖渡江用为行中书省掾数陈时务帝高其才进大都督府都事会元察罕帖木儿下山东命河使察罕议论称旨已而其子扩廓帖木儿遣使尹焕章亦以书币来通好太祖即遣河与钱桢往报河至河南扩廓遂留之太祖方有事陈友亮未暇校也久之遣使以书遗扩廓俾遣河还其明年又遗书曰曩者遣汪河报聘三年不返余窃疑之意者阁下方与孛罗相竞虑使者或泄其谋乎予窃以为不然夫幽燕北襟居庸南阻三关此都会之地阁下兼得而跨有之此所谓霸王之基也阁下应远交近攻以图大业顾计不出此方且千里裹粮与我争江淮之利弃旧好而生新衅非策之得也夫兵势既分其力必薄是以孛罗虽亡余孽跳梁西北凤翔鹿台之兵合党而东出阁下内无腹心之托外无蚍蜉之援势孤力竭此皆中原将士来归者所说岂不详于使臣往复之词耶若复益以东南之兵则四面并起将何以御之然则执我行人于阁下亦何利焉意者阁下欲挟天子令诸侯如魏武之于汉乎然魏武能使公孙康擒袁尚以服辽东使马超擒韩遂以定关中皇后太子皆在掌中然后略定中原阁下自度能决此数事乎恐皆出魏武下矣古之为国者非独君善断于上也其臣亦善谋于下汉王待楚使以草具待亚夫使以太牢从陈平计也今拘留之意虽出自阁下亦以见谋臣又出陈平下矣事皆如此霸业其可得而就邪倘能幡然改辙返我行人续我旧好救恤患各保疆宇予为阁下计当无便于此者吴元年春复遗书曰予起义以来拓地江右阁下之先王以兴复为名提兵河北相距数千余里继闻先王捐馆阁下克承其绪先命使者跋涉而来予喜阁下能行先王未行之事用是遣汪河报礼不虞反得罪于阁下独不知春秋已事乎当春秋之时诸侯分治朝聘以时会盟以道如鲁襄即位卫使子叔来聘晋使武子来聘鲁亦以武子如卫穆叔如晋此交好之间不闻执其使者齐桓伐楚屈完与盟晋人绝秦吕相先往此交兵之间亦未闻执其使者古人岂不能为阁下所为哉诚以所争者小所失者大故不为也今阁下地非不广兵非不多然而张思道操刃于潼关李师齐抗衡于陇右俞宝之兵蓄变于肘腋王信之众生衅于近郊予恐阁下自以为功成名立安于泰山坐使群雄连结祸机一发首尾莫救此深为阁下惜者也是以奉书惓惓欲尽愚诚竭忠计阁下何为拒之若是力哉诚能以春秋诸侯为法即择使者将命且命汪河钱桢南返岂惟不失前盟亦足以取信天下否则祸患日婴强敌日众仇雠不解阁下必将悔之前后凡七致书终不报亦不遣河洪武元年王师下河洛扩廓遁走定西河始得归河被拘凡六年完节不屈帝甚嘉之进吏部侍郎备陈西征方略扩廓竟以致败二年改御史台侍御史九年立皇子棡为晋王拜河晋王左相亲御便殿谕遣之居数岁卒于官　　赵秩　沈秩　杨载
按明外史本传秩不详何许人洪武三年为莱州同知奉诏往使日本至折木崖入其境拒勿纳秩以书达其王良怀乃延秩入秩谕以中国德威且援诏旨贵其不奉皇帝正朔王曰吾国僻在扶桑未尝不慕中国惟蒙古小视我使使赵姓者觇我虚实用好言訹我而使者所领水犀战舰已环列海岸赖天之佑风霆波涛漂溺殆尽自是绝不与通今天使亦赵氏岂昔蒙古使之苗裔乎殆亦訹我以好语而袭我也令左右将刃之秩不为动徐曰皇帝圣神文武固非蒙古比我亦非蒙古使者后尔不我信即杀我尔祸不旋踵矣况天命所在人孰能违皇帝以礼怀尔孰若蒙古之以兵袭尔者于是其王气沮下堂延秩礼遇有加秩遂以其使入朝还海滨被掠入口是时天子数遣使招谕海外诸国有沈秩者字仲庸乌程人是岁以福建行省都事与监察御史张敬之往使渤泥既至其王马合谟沙倨坐不为礼秩乃命译通言曰皇帝抚有四海海内外无不臣者渤泥弹丸地顾欲抗天威耶王举首加额曰皇帝为天下主即吾君父也安敢抗秩随折之曰果如是王若何不敬乃率官属受诏如礼翌日王辞曰渤泥数被苏禄侵扰国事不靖俟三年然后入贡秩曰皇帝登大宝有年矣东则日本高丽南则交址占城阇婆西则土蕃北则蒙古诸部落其贡使皆接踵于道王遣使已晚何谓三年王许之已复畏苏禄欲止秩见其相王宗恕厉声曰尔谓苏禄非中国臣耶苏禄尚称臣尔国何有宗恕乃以白王濒行秩郄王赠遗王又惑左右言谓其使曰天使不受刀布若等殆不生还矣秩复走王所晓譬之王举酒酹地曰愿天使早抵中国亦愿渤泥使得即还敝邦秩遂以其使至又有杨载者尝官行人凡再使日本还复使琉球皆有功帝嘉之赏有加云　　傅安
按明外史本传安字志道太康人洪武中起家都督府吏改通事授序班以才擢兵科给事中二十八年太祖将通西域命安与给事郭骥御史姚臣中官刘惟等玺书金币率将士千五百人以行安等于是出嘉峪关西行八百里抵流沙又西北行二千余里至哈梅里西涉瀚海行千三百里至火州又西行至亦剌八里又西行三千里至撒马儿罕所至宣天子威德颁赐金帛其酋长多稽首愿通贡惟撒马儿罕酋长骄倨不顺命谓中国去我远天子无如我何也安等反复开谕陈词慷慨其酋终不听遂羁使者不令还既而欲夸其国广大道使者由小安西至讨落思安又西至乙思不罕又南至失剌思还至黑鲁诸城周行万数千余里阅六年始返其国安等始终不屈节竟留不遣至永乐五年其酋长死乃遣使臣虎歹达等送使者还于是安等羁绝域十三年矣出使时年方壮比归须发尽白同行者多物故将士得还者十七人而已安等至阙下天子大喜厚之赐安第东华门外改官礼科给事中安等为言其国王帖木儿驸马已死今其嗣者驸马孙哈里也天子于是遣指挥二人往祭其故王而赐今王银币自是西域使者接迹中国矣明年其王遣使贡马诏安等与其使偕行赐以珍币并颁赐哈烈诸国又明年撒马儿罕哈烈及火州诸国各遣使随安等入朝贡西马五百五十匹天子大喜复遣安等送使臣还国颁赐诸王九年别失八里王马哈麻遣使贡方物时安等已还朝复诏送归其使玺书谕马哈麻毋与瓦剌构兵所以颁赐甚厚十一年马哈麻反火州柳城土鲁番诸国君长咸遣使随安等诣阙下贡海青名马厚之遣他使者送还其国明年使者归言马哈麻有母及弟之丧天子欲怀远人复遣安书慰问赐之文绮十三年其国遣使告马哈麻之丧且贡方物天子怜之遣安往祭封其从子为王其使者言国人与哈烈有隙将交兵时天子方欲辑宁殊域为赐玺书谕以保境睦邻之义已闻其臣忽歹达辅相四世国人信服并赐玺书褒谕以彩币安前后使绝域者六奉将威命殊方君长稽首称臣□职贡者相属天子深嘉之频有赐至是使还自陈衰老乞骸骨归里天子优诏不许命食禄京师不视事已而念安有母在俾奉养不复遣宣宗立安请敕命吏部以来经考核执不许帝曰安为朝廷通使西域其劳多矣可循常例乎遂给之宣德四年卒特赐祭　　陈诚
按明外史傅安传诚字子实吉水人洪武中举进士以行人使沙里畏兀儿立安定曲先阿端五卫又使塔滩里招谕彝人寻偕同官吕让使安南令还所侵思明地却其赆还擢翰林检讨历吏部员外郎永乐十一年哈烈入贡诏诚偕中官李达户部主事李暹等送其使臣还遂颁赐西域诸国诚等于是遍历哈烈撒马儿罕俺都淮商八答商迭里迷沙鹿海牙达失干卜花儿塞蓝渴石养夷别失八里火州柳城土鲁番蓝泽哈密凡十七国谕以天子神圣中国广大所以招怀之意其君长欣然咸欲自达于天子于是各遣使者随诚等入朝贡文豹名马珍宝之属诚所过辄图其山川城郭志其风俗物产为西域记以献天子大悦所以褒既渥擢诚郎中余进秩有差十四年哈烈马儿罕俺都淮与失剌思诸国复遣使入贡天子嘉其诚诏诚偕中官鲁安等送使者归所过州郡置宴并颁赐俺的干亦儿弗罕诸部其明年诸国复各遣使随诚入贡天子以诚奉使劳擢广东参议十八年哈烈撒马儿罕八答商及于阗复遣使贡名马诏进诚右□政偕中官郭敬等往诸国报聘使还累官右通政卒诚数奉使辙迹遍于西土所至酋长服其威信由是麒麟狮象诸异兽岁进尚方殊邦异域之宝充牣内府天子心益侈益发使招徕旁午于道而中国所费亦不赀西鄙之民力疲焉　　周让
按明外史本传让始为吏永乐元年以能擢户科给事中三年天子欲遣使招谕大古剌诸番乃命让偕中官杨瑄金币往至则其酋泼的那浪不拜诏让等责之其酋怒曰吾居此知受拜而已焉知拜人遂徙使者南难河不遣让等亦不屈久之有言于其酋曰中国以抚我来乃拘其使我实不直倘中国举大兵压境我安能抗之其酋悟乃礼谢使者先遣使随千户孟景贤入贡继遣使送让等还且谢罪天子悦厚礼其使者使者因言其邻境别部有六曰小古剌曰底马撒曰茶山曰底板曰孟伦曰八家塔皆居西南极边自昔不通中国今咸愿内属乞设官统理因招谕旁近未附者天子从之以大古剌底马撒地大乃设宣慰司二余并为长官司复遣让诰印□符就拜之自是西南诸番咸通上国朝贡不绝矣明年让等还言泼的那浪发兵攻底板孟伦八家塔据其地虏其酋以去请讨之天子不欲劳师远外乃赐玺书晓谕俾释其人还所侵地是时中国威灵燀赫使者所至遐方君长无敢不顺命而中官使西域南夷道经镇康者为其知州曩光所遏夺其币物事闻下诏诘问曩光恐遣使入朝乞宥罪乃复命让偕行人方浚往谕之让起刀笔频使异域皆不辱命一时称其能与诚同奉使李暹长安人起家乡举以主事使西域后凡五奉使积官至户部侍郎亦以吏能闻而是时通西洋者中官郑和功最着　　郭骥
按明外史傅安传与安同使西域者郭骥亦有才辨既归自西域为天子所器永乐七年迤北可汗本雅失里新立有言其欲通好中国者天子闻之喜遣骥偕一都指挥玺书金币往谕既至可汗殊无通好意骥反复谕之不听竟杀骥天子闻之大怒于是定北伐计当是时天子以中国乂安府藏充实遂欲勤远略由是南平交址西下西洋东招野人黑水诸部女直北兴挞伐之师
　行人司部艺文一
　　公子结媵陈人之妇传　　　　公羊高庄公十九年秋公子结媵陈人之妇于鄄遂及齐侯宋公盟媵者何诸侯娶一国则二国往媵之以侄娣从侄者何兄之子也娣者何弟也诸侯壹聘九女诸侯不再娶媵不书此何以书为其有遂事书大夫无遂事此其言遂何聘礼大夫受命不受辞出竟有可以安社稷利国家者则专之可也　　郑众论　　　　　　　　　　梁元帝汉世衔命匈奴困而不辱者二人而已子卿手持汉节卧伏冰霜仲师固无下拜隔绝水火况复风生稽落日隐龙堆瀚海飞沙皋兰走雪岂不酸鼻痛心忆雒阳之宫陛屑泣横悲想长安之城阙直以为臣之道义不为生事君之节生为义尽岂望拔幽泉出重仞经长乐抵未央及还望塞亭来依候火傍观上郡侧眺云中虽在己之愿自隆而于时之报未尽　　奉使表　　　　　　　　　隋薛道衡江东蕞尔一隅僭擅遂久实由永嘉已后华夏分崩刘石苻姚慕容赫连之辈妄窃名号寻亦灭亡魏氏自北徂南未遑远略周齐两立务在兼并所以江表逋诛积有年祀陛下圣德天挺光应宝祚比隆三代平一九州岂容使区区之陈久在天网之外臣今奉使请责以称藩　　送殷员外序　　　　　　　　唐韩愈唐受天命为天子凡四方万国不问海内外无大小咸臣顺于朝时节贡水土百物大者特来小者附集元和睿圣文武皇帝既嗣位悉治方内就法度十二年诏曰四方万国惟回鹘于唐最亲奉职尤谨丞相其选宗室四品一人持节往赐君长告之朕意又选学有经法通知时事者一人与之为贰由殷侯侑自太常博士迁尚书虞部员外郎兼侍御史朱衣象笏承命以行朝之大夫莫不出饯酒半右庶子韩愈执盏言曰殷大夫今人适数百里出门惘惘有离别可怜之色持被入直三省丁宁顾婢子语剌剌不能休今子使万里外国独无几微出于言面岂不真知轻重大丈夫哉丞相以子应诏真诚知人矣士不通经果不足用于是相属为诗以道其行云　　洪皓传论　　　　　　　　　　宋史孔子云使于四方不辱君命可谓士矣当建炎绍兴之际凡使金者如探虎口能全节而归若朱弁张邵洪皓其庶几乎望之不足议也皓留北十五年忠节尤着高宗谓苏武不能过诚哉然竟以忤秦桧谪死悲夫其子适遵迈相继登词科文名满天下适位极台辅而迈文学尤高立朝议论最多所谓忠义之报讵不信夫　　送石昌言为北使引　　　　　　苏洵昌言举进士时吾始数岁未学也忆与群儿戏先府君侧昌言从旁取枣栗啖我家居相近又以亲戚故甚狎昌言举进士日有名吾后渐长亦稍知读书学句读属对声律未成而废昌言闻吾废学虽不言察其意甚恨后十余年昌言及第第四人守官四方不相闻吾日以壮大乃能感悟摧折复学又数年游京师见昌言长安相与劳问如平生欢出文十数首昌言甚喜称善吾晚学无师虽日为文中心自惭及闻昌言说乃颇自喜今十余年又来京师而昌言官两制乃为天子出使万里之外强悍不屈之辽廷建大□从骑数百送车千乘出都门意气慨然自思为儿时见昌言先府君旁安知其至此富贵不足怪吾于昌言独自有感也大丈夫生不为将得为使折冲口舌之间足矣往年彭任从富公使还为我言曰既出境宿驿亭闻介马数万骑驰过剑槊相摩终夜有声从者怛然失色及明视道上马迹尚心掉不自禁凡辽所以夸辉中国者多此类也中国之人不测也故或至于震惧而失辞以为辽人笑呜呼何其不思之甚也昔者奉春君使冒顿壮士健马皆匿不见是以有平城之役今之匈奴吾知其无能为也孟子曰说大人则藐之况于匈奴请以为赠　　行人司箴　　　　　　　　　明宣宗法古建官以熙于治国之行人实承周制慎简髦士俾居俾臧朝有命令肃肃用将有容有章必敬必饬毋为奇□毋纵贪墨载驰载驱周爰咨诹靡及之怀益毖弗渝克笃念兹不忝于士不忝于国有闻于世　　题差疏　　　　　　　　　　　张宁切惟太祖高皇帝设官定职各有攸司其在京各衙门郎中主事等官俱有官守不宜一时旷废所以特设行人以通使命往来自洪武二十七年以前止以承差任使后欲以通达君体不辱君命始专以进士除授任用之意盖亦重矣爰自定制以来一应合差事件俱属行人间有别项官员无非一时特旨或因行人不敷故也岂因袭既久遂以为常今各衙门官员一切指此要求请托苞苴公行有因亲旧在任而假途营求者有离家日久而枉道回还者有因懒于坐理而托此游逸者有因有所规避而假此疏释者求之者不已主之者不辞易于取□者皆归之请托难于办给者必委之行人致使为是官者群坐无为一筹莫展仍乞再行查考旧制及近今事例遇有事务先尽行人方许差遣别项官员其奉特旨者仍前不拘此例如有请托等项事发一体治罪庶使祖制不违而职有定守官难作弊而人不苟求矣
　行人司部艺文二
诗
　　小雅四牡五章

朱
注
此劳使臣之诗也
四牡騑騑周道倭迟岂不怀归王事靡盬我心伤悲赋也

四牡騑騑啴啴骆马岂不怀归王事靡盬不遑启处赋也

翩翩者鵻载飞载下集于苞栩王事靡盬不遑将父兴也

翩翩者鵻载飞载止集于苞杞王事靡盬不遑将母兴也

驾彼四骆载骤骎骎岂不怀归是用作歌将母来谂赋也

　　皇华五章

朱
注
此遣使臣之诗也
皇皇者华于彼原隰駪駪征夫每怀靡及
兴
也

我马维驹六辔如濡载驰载驱周爰咨诹
赋
也

我马维骐六辔如丝载驰载驱周爰咨谋
赋
也

我马维骆六辔沃若载驰载驱周爰咨度
赋
也

我马维骃六辔既均载驰载驱周爰咨询
赋
也

　　北山六章

朱
注
大夫行役而作此诗
陟彼北山言采其杞偕偕士子朝夕从事王事靡盬忧我父母赋
也

溥天之下莫非王土率土之滨莫非王臣大夫不均我从事独贤赋
也

四牡彭彭王事傍傍嘉我未老鲜我方将膂力方刚经营四方赋
也

或燕燕居息或尽瘁事国或息偃在□或不已于行赋也

或不知叫号或惨惨劬劳或栖迟偃仰或王事鞅掌赋也

或湛乐饮酒或惨惨畏咎或出入风议或靡事不为赋也

　　小明五章

朱
注
大夫以二月西征至于岁暮而未得归故呼天　而诉之明明上天昭临下土我征徂西至于艽野二月初吉载离寒暑心之忧矣其毒大苦念彼共人涕零如雨岂不怀归畏此罪罟赋
也

昔我往矣日月方除曷云其还岁聿云莫念我独兮我事孔庶心之忧矣惮我不暇念彼共人眷眷怀顾岂不怀归畏此谴怒赋
也

昔我往矣日月方奥曷云其还政事愈蹙岁聿云莫采萧获菽心之忧矣自诒伊戚念彼共人兴言出宿岂不怀归畏此反复赋
也

嗟尔君子无恒安处靖共尔位正直是与神之听之式谷以女赋
也

嗟尔君子无恒安息靖共尔位好是正直神之听之介尔景福赋
也

　　赠北使
征虽入隋而
此诗作于陈
陈潘徽
业定三边静时和四海敦行人仍礼籍使者接輶轩宾荣君享燕客踞我司存既美齐婴学欣逄郑产言琴酒时欢会篇章极讨论回旌逗陇左返轴指河源塞榆行隐路津柳稍垂门日沈山气合潮落水花翻离情欲寄鸟别泪不因猿所以缄怀袖方以代兰萱　　公馆燕酬南使徐陵　　　北齐裴让之嵩山表京邑锺岭对江津方域殊风壤分野各星辰出境君图事寻盟我恤邻有才称竹箭无用忝丝纶列乐歌钟响张旃玉帛陈皇华徒受命延誉本无因韩宣将聘楚申胥欲去秦方期饮河朔翻属卧漳滨礼酒盈三献宾筵盛八珍岁稔鸣铜雀兵戢坐金人云来朝起□日落晚催轮异国犹兄弟相知无旧新　　邺馆公燕　　　　　　　　　裴讷之晋楚敦盟好侨札同心赏礼成樽俎陈乐和金石响朝云驾马进晓日乘龙上双阙表皇居三台映仙掌当阶篁筱密约岸荷蕖长束带尽欢娱谁言骛归两　　将命至邺酬祖正员　　　　北周庾信我皇临九有声教洎无堤兴文盛礼乐偃武息氓黎承乏驱骐骥旌旗事琬珪古碑文字尽荒城年代迷被陇文瓜熟交塍香穗低投琼实有慰报李更无蹊　　又将命至邺　　　　　　　　　前人　按信在梁为通直散骑常侍聘于东魏文章辞令　甚为邺下所称大国修聘礼亲邻自此敦张旃事原隰负扆报成言西过犯风露北指度轘辕交欢值公子展礼觌王孙何以誉嘉树徒欣赋采蘩四牢盈折俎三献满罍樽人臣无境外何由欣此言风俗既殊阻山河不复论无因旅南馆空欲祭西门眷然惟此别风期幸共存　　对晏齐使　　　　　　　　　　前人归轩下宾馆送□出河堤酒正离杯促歌工别曲凄林寒木皮厚沙迥雁飞低故人倘相访知余已执珪　　聘齐秋晚馆中饮酒　　　　　　前人欣兹河朔饮对此洛阳才残秋欲屏扇余菊尚浮杯漳流鸣二水日色下三台无因侍清夜同此月徘徊　　将命使北始度瓜步江　　　　　前人校尉始辞国楼船欲渡河輴轩临碛岸旌节映江沱观涛想帷□争长忆干戈虽同燕市泣犹听赵津歌　　反命河朔始入武州　　　　　　前人轻车初逐李定远未随班受诏祈连反申威□勒还飞蓬损腰带秋鬓落容颜寄言旧相识知余生入关　　赠别司马幼之南聘　　　　隋卢思道故交忽千里輶车莅远盟幽人重离别握手送征行晚霞浮极浦落景照长亭拂雾扬龙节乘风□鸟旌楚山百里映吴江万仞清夏云楼阁起秋涛帷盖生陆侯持宝剑终子系长缨前修亦何远君其勖令名　　赠刘仪同西聘　　　　　　　　前人开邛昔柔远宾越尽招岂若驰天使玉节抚遗黎五祠临渭圮双岭带崤西故关看金马余坛听宝鸡垂丝被柳陌落锦覆桃蹊分袪俄易惨离思实难齐极野云峰合遥嶂日轮低尘暗前旌没风长后骑嘶灞陵行可望函谷久无泥须君劳旋罢春草共萋萋　　在南接北使　　　　　　　　虞世基会玉二崤至瑞节三秦归林蝉□欲尽江雁断还飞墙垣崇客馆旌盖入王畿共此敦封植方欣荐缟衣　　安辑岭表事平罢归　　　　　唐李峤云端想京县帝乡如可见天涯望越台海路几悠哉六月飞鹏去三年瑞雉来境遥铜柱出山险石门开自我违瀍洛瞻途屡挥霍朝朝寒露多夜夜征衣薄白简承朝宪朱方抚夷落既弘天覆广且谕皇恩博皇恩溢外区憬俗咏来苏声朔臣天子坛□拜老夫绛宫韬将略黄石寝兵符返□收龙虎空营集鸟乌日落澄氛霭凭高视襟带东瓯抗于越南斗临吴会春色绕边邮飞花出方外卉服纷如积长川思游客风生丹桂晚云起苍梧夕去轴舣清江归轩趋紫陌衣裳会百蛮琛赆委重关不学金刀使空持宝剑还　　送和蕃使　　　　　　　　　杜审言使出凤凰池京师阳春晚圣朝尚边策诏谕兵戈偃拜手明光殿摇心上林苑种落逾青羌关山度赤□疆□及无事雅歌而餐饭宁独息和戎更当封定远　　送徐郎中　　　　　　　　　　王维东郊春草色驱马去悠悠况复乡山外猿啼湘水流岛夷传露版江馆候鸣驺卉服为诸吏珠官拜本州孤莺吟远墅野杏发山邮早晚方归奏南中绝忌秋　　九日寄严大夫　　　　　　　　杜甫九日应愁思经时冒险艰不眠持汉节何路出巴山小驿香醪嫩重岩细菊斑遥知簇鞍马回首白云间　　送翰林张司马南海勒碑自注云
相国制文
前人
</div>
    <div class="pagination">
<a href="官常典行人司部_page3.html">上一页</a><a href="官常典行人司部.html">1</a><a href="官常典行人司部_page2.html">2</a><a href="官常典行人司部_page3.html">3</a><span class="current-page">4</span><a href="官常典行人司部_page5.html">5</a><a href="官常典行人司部_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
