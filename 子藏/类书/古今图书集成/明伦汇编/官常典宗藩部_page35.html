<!DOCTYPE html>
<html>
<head>
    <meta charset="UTF-8">
    <title>官常典宗藩部 - 第 35 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典宗藩部 - 第 35 页/共 57 页</h1>
    <div class="content">利作威佐乱进祸民将弗堪治乱信乎其行惟王暨尔执政小子攸闻古人求多闻以监戒不闻是惟弗知后除民害不惟民害害民乃非后惟其雠后作类后弗类民不知后惟其怨民至亿兆后一而已寡不敌众后其危哉呜呼阙
三字
如之今尔执政小子惟
以贪谀为事不勤德以备难下民胥怨财单竭手足靡措弗堪戴上不其乱而以予小臣良夫观天下有土之君厥德不远罔有代德时惟王之患其为国人呜呼惟尔执政朋友小子其惟洗尔心改尔行克忧往愆以保尔居尔乃瞶祸玩&#遂弗悛余未知王之所定矧乃阙
二字
惟祸发于人之攸忽于人之攸轻
阙

不存焉变之攸伏尔执政小子不图善偷生苟安爵以贿成贤智箝口小人鼓舌逃害要利并得厥求唯曰哀哉我闻曰以言取人人饰其言以行取人人竭其行饰言无庸竭行有成惟尔小子饰言事王实蕃有徒王貌受之终弗获用面相诬蒙及尔颠覆尔自谓有余予谓尔弗足敬思以德备乃祸难难至而悔悔将安及无曰予为惟尔之祸按国语厉王说荣夷公芮良夫曰王室其将卑乎夫荣公好专利而不知大难夫利百物之所生也天地之所载也而或专之其害多矣天地百物皆将取焉胡可专也所怒甚多而不备大难以是教王王能久乎夫王人者将导利而布之上下者也使神人百物无不得其极犹日怵惕惧怨之来也故颂曰思文后稷克配彼天立我烝民莫匪尔极大雅曰陈锡载周是不布利而惧难乎故能载周以至于今今王学专利其可乎匹夫专利犹谓之盗王而行之其归鲜矣荣公若用周必败既荣公为卿士诸侯不享王流于彘按史记周本纪厉王即位三十年好利近荣夷公大夫芮良夫谏厉王厉王不听卒以荣公为卿士用事桓王十一年芮伯出居于魏按春秋不书　按左传桓公三年芮伯万之母芮姜恶芮伯之多宠人也故逐之出居于魏桓王十二年秋秦侵芮冬执芮伯
按春秋不书　按左传桓公四年秋秦师侵芮败焉小之也冬王师秦师围魏执芮伯以归
注
三年芮伯出居魏芮更立君秦为芮所败故以　芮伯归将欲纳之桓王十七年秋虢仲芮伯梁伯荀侯贾伯伐曲沃按春秋不书　按左传桓公九年秋虢仲芮伯梁伯荀侯贾伯伐曲沃桓王十八年秋秦人纳芮伯万于芮
按春秋不书　按左传桓公十年秋秦人纳芮伯万于芮　　荣
周同姓有荣国
按路史荣姬国也
成王九年王使荣伯锡肃慎氏命
按竹书纪年成王九年肃慎氏来朝王使荣伯锡肃慎氏命厉王元年命卿士荣夷公
按竹书纪年云云
厉王三十年芮良夫谏王用荣夷公
按汲冢周书芮伯若曰予小臣良夫稽道谋告子惟民父母致厥道无远不服无道左右臣妾乃违民归于德德则民戴否则民雠兹言允效于前不远商纣不道夏桀之虐肆我有家呜呼惟尔天子嗣文武业惟尔执政小子同先王之臣昏行关
顾道王不若专
利作威佐乱进祸民将弗堪治乱信乎其行惟王暨尔执政小子攸闻古人求多闻以监戒不闻是惟弗知后除民害不惟民害害民乃非后惟其雠后作类后弗类民不知后惟其怨民至亿兆后一而已寡不敌众后其危哉呜呼阙
三字
如之今尔执政小子惟
以贪谀为事不勤德以备难下民胥怨财单竭手足靡措弗堪戴上不其乱而以予小臣良夫观天下有土之君厥德不远罔有代德时为王之患其惟国人呜呼惟尔执政朋友小子其惟洗尔心改尔行克忧往愆以保尔居尔乃瞶祸玩&#遂弗悛余未知王之所定矧乃阙
二字
惟祸发于人之攸忽于人之攸轻
阙

不存焉变之攸伏尔执政小子不图善偷生苟安爵以贿成贤智箝口小人鼓舌逃害要利并得厥求唯曰哀哉我闻曰以言取人人饰其言以行取人人竭其行饰言无庸竭行有成惟尔小子饰言事王实蕃有徒王貌受之终弗获用面相诬蒙及尔颠覆尔自谓有余予谓尔弗足敬思以德备乃祸难难至而悔悔将安及无曰予为惟尔之祸按国语厉王说荣夷公芮良夫曰王室其将卑乎夫荣公好专利而不知大难夫利百物之所生也天地之所载也而或专之其害多矣天地百物皆将取焉胡可专也所怒甚多而不备大难以是教王王能久乎夫王人者将导利而布之上下者也使神人百物无不得其极犹日怵惕惧怨之来也故颂曰思文后稷克配彼天立我烝民莫匪尔极大雅曰陈锡载周是不布利而惧难乎故能载周以至于今今王学专利其可乎匹夫专利犹谓之盗王而行之其归鲜矣荣公若用周必败既荣公为卿士诸侯不享王流于彘按史记周本纪厉王即位三十年好利近荣夷公大夫芮良夫谏厉王厉王不听卒以荣公为卿士用事庄王四年冬十月王使荣叔锡鲁桓公命按春秋庄公元年
襄王三十年春正月王使荣叔归鲁含且赗
按春秋文公五年　按左传五年春王使荣叔来含且赗召昭公来会葬礼也　　随
周同姓有随国
按路史随姬国也
桓王十四年楚子侵随
按春秋不书　按左传桓公六年春楚武王侵随使薳章求成焉军于瑕以待之随人使少师董成斗伯比言于楚子曰吾不得志于汉东也我则使然我张吾三军而被吾甲兵以武临之彼则惧而协以谋我故难间也汉东之国随为大随张必弃小国小国离楚之利也少师侈请羸师以张之熊率且比曰季梁在何益斗伯比曰以为后图少师得其君王毁军而纳少师少师归请追楚师随侯将许之季梁止之曰天方授楚楚之羸其诱我也君何急焉臣闻小之能敌大也小道大淫所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯粢盛丰备何则不信对曰夫民神之主也是以圣王先成民而后致力于神故奉牲以告曰&#硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以告曰洁粢丰盛谓其三时不害而民和年丰也奉酒醴以告曰嘉栗旨酒谓其上下皆有嘉德而无违心也所谓馨香无谗慝也故务其三时修其五教亲其九族以致其禋祀于是乎民和而神降之福故动则有成今民各有心而鬼神乏主君虽独丰其何福之有君姑修政而亲兄弟之国庶免于难随侯惧而修政楚不敢伐
注
随国今义阳随县
疏
正义曰世本随国姬姓不
　知始封为谁随以此年见传僖二十年经书楚人　伐随自是以后遂为楚之私属不与诸侯会同至　定四年吴入郢昭王奔随随人免之卒复楚国楚　人德之使列诸侯哀元年随侯见经其后不知为　谁所灭桓王十六年夏楚子伐随随师败绩冬随及楚平按春秋不书　按左传桓公八年随少师有宠楚斗伯比曰可矣雠有衅不可失也夏楚子合诸侯于沈鹿黄随不会使薳章让黄楚子伐随军于汉淮之间季梁请下之弗许而后战所以怒我而怠寇也少师谓随侯曰必速战不然将失楚师随侯御之望楚师季梁曰楚人上左君必左无与王遇且攻其右右无良焉必败偏败众乃携矣少师曰不当王非敌也弗从战于速杞随师败绩随侯逸斗丹获其戎车与其戎右少师秋随及楚平楚子将不许斗伯比曰天去其疾矣随未可克也乃盟而还桓王十九年春楚人盟贰轸郧人与随绞州蓼伐楚师按春秋不书　按左传桓公十一年春楚屈瑕将盟贰轸郧人军于蒲骚将与随绞州蓼伐楚师莫敖患之斗廉曰郧人军其郊必不诫且日虞四邑之至也君次于郊郢以御四邑我以锐师宵加于郧郧有虞心而恃其城莫有斗志若败郧师四邑必离莫敖曰盍请济师于王对曰师克在和不在众商周之不敌君之所闻也成军以出又何济焉莫敖曰卜之对曰卜以决疑不疑何卜遂败郧师于蒲骚卒盟而还庄王七年春三月楚子伐随卒于师随人惧行成楚人与盟而退按春秋不书　按左传庄公四年春王三月楚武王荆尸授师孑焉以伐随将齐入告夫人邓曼曰余心荡邓曼叹曰王禄尽矣盈而荡天之道也先君其知之矣故临武事将发大命而荡王心焉若师徒无亏王薨于行国之福也王遂行卒于樠木之下令尹斗祁莫敖屈重除道梁溠营军临随随人惧行成莫敖以王命入盟随侯且请为会于汉汭而还济汉而后发丧襄王十二年冬楚人伐随
按春秋僖公二十年　按左传二十年随以汉东诸侯叛楚冬楚斗谷于菟帅师伐随取成而还敬王十四年冬十一月庚辰吴入郢楚子奔随按春秋定公四年楚子奔随不书　按左传四年冬吴伐楚十一月庚辰吴入郢斗辛与其弟巢以王奔随吴人从之谓随人曰周之子孙在汉川者楚实尽之天诱其衷致罚于楚而君又窜之周室何罪君若顾报周室施及寡人以奖天衷君之惠也汉阳之田君实有之楚子在公宫之北吴人在其南子期似王逃王而己为王曰以我与之王必免随人卜与之不吉乃辞吴曰以随之辟小而密迩于楚楚实存之世有盟誓至于今未改若难而弃之何以事君执事之患不唯一人若鸠楚竟敢不听命吴人乃退炉金初宦于子期氏实与随人要言王使见辞曰不敢以约为利王割子期之心以与随人盟敬王二十六年春正月楚子陈侯随侯许男围蔡按春秋哀公元年　按左传元年春楚子围蔡报柏举也里而栽广丈高倍夫屯昼夜九日如子西之素蔡人男女以辨使疆于江汝之间而还蔡于是乎请迁于吴　　厉
周同姓有厉国
按路史厉姬国也
襄王七年秋齐师曹师伐厉
按春秋僖公十五年　按左传十五年春楚人伐徐徐即诸夏故也秋伐厉以救徐也
注
厉楚与国义阳随县北有厉乡
襄王八年夏齐伐厉不克
按春秋不书　按左传僖公十六年夏齐伐厉不克救徐而还　　谷
周同姓有谷国
按路史谷姬国也
桓王十五年夏谷伯绥朝于鲁
按春秋桓公七年　按左传七年春谷伯邓侯来朝名贱之也
注
谷国在南乡筑阳县北僻陋小国贱之礼不足　故书名以春来夏乃行朝礼故书夏按公羊传何以名失地之君也其称侯朝何贵者无后待之以初也　　滑
周同姓有滑国
按路史滑姬国也
僖王四年冬十二月齐侯宋公鲁侯陈侯卫侯郑伯许男滑伯滕子同盟于幽按春秋庄公十六年　按左传十六年夏诸侯伐郑冬同盟于幽郑成也
注
滑国都费河南缑氏县
襄王十二年夏郑人入滑
按春秋僖公二十年　按左传二十年春滑人叛郑而服于卫夏郑公子士泄堵寇帅师入滑襄王十六年春三月郑人伐滑
按春秋不书　按左传郑之入滑也滑人听命师还又即卫僖公二十四年春三月郑公子士泄堵俞弥帅师伐滑王使伯服游孙伯如郑请滑郑伯怨惠王之入而不与厉公爵也又怨襄王之与卫滑也故不听王命而执二子以狄伐郑按国语襄王十三年郑人伐滑王使游孙伯请滑郑人执之王怒将以翟伐郑富辰谏曰不可人有言曰兄弟谗阋侮人百里周文公之诗曰兄弟阋于墙外御其侮若是则阋乃内侮而虽阋不败亲也郑在天子兄弟也郑武庄有大勋力于平桓凡我周之东迁晋郑是依子颓之乱又郑之由定今以小忿弃之是以小怨置大德也无乃不可乎且夫兄弟之怨不征于它征于它利乃外矣章怨外利不义弃亲即翟不祥以怨报德不仁夫义所以生利也祥所以事神也仁所以保民也不义则利不阜不祥则福不降不仁则民不至古之明王不失此三德者故能光有天下而龢宁百姓令闻不忘王其不可以弃之王不听襄王二十五年春二月秦人入滑按春秋僖公三十三年　按左传三十二年冬杞子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭远非所闻也师劳力竭远主备之无乃不可乎师知所为郑必知之勤而无所必有悖心且行千里其谁不知公辞焉召孟明西乞白乙使出师于东门之外蹇叔哭之曰孟子吾见师之出而不见其入也公使谓之曰尔何知中寿尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后皋之墓也其北陵文王之所辟风雨也必死是间余收尔骨焉秦师遂东三十三年春秦师过周北门左右免冑而下超乘者三百乘王孙满尚幼观之言于王曰秦师轻而无礼必败轻则寡谋无礼则脱入险而脱又不能谋能无败乎及滑郑商人弦高将市于周遇之以乘韦先牛十二犒师曰寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之卫且使遽告于郑郑穆公使视客馆则束载厉兵秣马矣使皇武子辞焉曰吾子淹久于敝邑唯是脯资饩牵竭矣为吾子之将行也郑之有原圃犹秦之有具囿也吾子取其麋鹿以闲敝邑若何杞子奔齐逢孙扬孙奔宋孟明曰郑有备矣不可冀也攻之不克围之不继吾其还也灭滑而还　　息
周同姓有息国
按路史息姬国也
桓王八年息侯伐郑郑伯大败息师
按春秋不书　按左传隐公十一年郑息有违言息侯伐郑郑伯与战于竟息师大败而还君子是以知息之将亡也不度德不量力不亲亲不征辞不察有罪犯五不韪而以伐人其丧师也不亦宜乎
注
息国汝南新息县
疏
正义曰世本息国姬姓此
　息侯伐郑责其不亲亲知与郑国同姬姓也庄十　四年楚文王灭息其初不知谁之子何时封也地　理志汝南郡有新息县故息国也僖王二年楚人灭息
按春秋不书　按左传庄公十年夏蔡哀侯娶于陈息侯亦娶焉息妫将归过蔡蔡侯曰吾姨也止而见之弗宾息侯闻之怒使谓楚文王曰伐我吾求救于蔡而伐之楚子从之秋九月楚败蔡师于莘以蔡侯献舞归十四年夏蔡哀侯为莘故绳息妫以语楚子楚子如息以食入享遂灭息以息妫归生堵敖及成王焉未言楚子问之对曰吾一妇人而事二夫纵弗能死其又奚言楚子以蔡侯灭息遂伐蔡秋七月楚入蔡　　顿
周同姓有顿国
按路史顿姬国也
襄王十五年秋楚人城顿
按春秋不书　按左传僖公二十三年秋楚成得臣帅师伐陈讨其贰于宋也遂取焦夷城顿而还子文以为之功使为令尹叔伯曰子若国何对曰吾以靖国也夫有大功而无贵仕其人能靖者与有几襄王十七年秋楚子围陈纳顿子于顿按春秋僖公二十五年　按左传二十五年秋秦晋伐鄀楚斗克屈御寇以申息之师戍商密秦人过析隈入而系舆人以围商密&#而傅焉宵坎血加书伪与子仪子边盟者商密人惧曰秦取析矣戍人反矣乃降秦师囚申公子仪息公子边以归楚令尹子玉追秦师弗及遂围陈纳顿子于顿灵王三年冬陈人围顿
按春秋襄公四年　按左传四年冬楚人使顿间陈而侵伐之故陈人围顿景王七年夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申楚人执徐子秋七月楚子蔡侯陈侯许男顿子胡子沈子淮夷伐吴按春秋昭公四年　按左传四年春王正月楚子使椒举如晋求诸侯晋侯许之夏诸侯如楚六月丙午楚子合诸侯于申徐子吴出也以为贰焉故执诸申秋七月楚子以诸侯伐吴八月甲申克之景王八年冬楚子蔡侯陈侯许男顿子沈子徐人越人伐吴按春秋昭公五年　按左传四年冬吴伐楚入棘栎麻五年冬十月楚子以诸侯及东夷伐吴以报棘栎麻之役是行也吴早设备楚无功而还敬王元年秋七月戊辰吴败顿胡沈蔡陈许之师于鸡父按春秋昭公二十三年　按左传二十三年秋七月吴人伐州来楚薳越帅师及诸侯之师奔命救州来吴人御诸锺离子瑕卒楚师熸吴公子光曰诸侯从于楚者众而皆小国也畏楚而不获已是以来吾闻之曰作事威克其爱虽小必济胡沈之君幼而狂陈大夫啮壮而顽顿与许蔡疾楚政楚令尹死其师熸帅贱多宠政令不壹七国同役而不同心帅贱而不能整无大威命楚可败也若分师先以犯胡沈与陈必先奔三国败诸侯之师乃摇心矣诸侯乖乱楚必大奔请先者去备薄威后者敦陈整旅吴子从之戊辰晦战于鸡父吴子以罪人三千先犯胡沈与陈三国争之吴为三军以系于后中军从王光帅右掩余帅左吴之罪人或奔或止三国乱吴师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔楚师大奔敬王十四年春三月刘子晋侯宋公鲁侯蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏会于召陵侵楚夏五月盟于皋鼬按春秋定公四年　按左传四年春三月刘文公合诸侯于召陵谋伐楚也敬王二十四年春二月楚公子结陈公孙佗人帅师灭顿以顿子牂归按春秋定公十四年　按左传顿子牂欲事晋背楚而绝陈好十四年春二月楚灭顿　　耿
惠王十六年晋灭耿
按春秋不书　按左传闵公元年晋侯作二军公将上军太子申生将下军赵夙御戎毕万为右以灭耿灭霍灭魏还为太子城曲沃赐赵夙耿赐毕万魏以为大夫
注
平阳皮氏县东南有耿乡耿国姬姓
　　阳
周同姓有阳国
按路史阳姬国也　召康公愿封燕康王复为太保年百有八十其长居燕而支袭召召世为伯有召氏邵氏召伯氏东陵氏其分于唐者为阳伯齐灭之惠王十七年春正月齐人迁阳按春秋闵公二年

注
阳国名盖齐人逼徙之
　　密
周同姓有密国
按路史密姬国也
恭王四年王师灭密
按国语恭王游于泾上密康公从有三女奔之其母曰必致之于王夫兽三为群人三为众女三为粲王田不取群公行下众王御不参一族夫粲美之物也众以美物归女而何德以堪之王犹不堪况尔小丑小丑备物终必亡康公弗献一年王灭密
注
密国之君姬姓在阴密县
按竹书纪年恭王四年王师灭密
　　项
周同姓有项国
按路史项姬国也
</div>
    <div class="pagination">
<a href="官常典宗藩部_page34.html">上一页</a><span>...</span><a href="官常典宗藩部_page30.html">30</a><a href="官常典宗藩部_page31.html">31</a><a href="官常典宗藩部_page32.html">32</a><a href="官常典宗藩部_page33.html">33</a><a href="官常典宗藩部_page34.html">34</a><span class="current-page">35</span><a href="官常典宗藩部_page36.html">36</a><a href="官常典宗藩部_page37.html">37</a><a href="官常典宗藩部_page38.html">38</a><a href="官常典宗藩部_page39.html">39</a><a href="官常典宗藩部_page40.html">40</a><span>...</span><a href="官常典宗藩部_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
