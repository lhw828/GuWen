<!DOCTYPE html>
<html>
 <head>
  <meta charset="utf-8"/>
  <title>
   皇极典帝纪部 - 第 21 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇极典帝纪部 - 第 21 页/共 22 页
  </h1>
  <div class="content">
   汉高祖私意分数少唐太宗一切假仁借义以行其私汉高祖取天下却正当为他直截恁地做去无许多委曲唐初隋大乱如此高祖太宗因群盗之起直截如此做去只是诛独夫为他心中打不过又立恭帝假援回护委曲如此亦何必尔所以不及汉之创业也唐太宗以晋阳宫人侍高祖是致其父于必死之地便无君臣父子夫妇之义汉高祖亦是粗&amp;#惟光武差细密却曾读书来太宗奏建成元吉高祖云门当鞫问汝宜早参及次早建成入朝兄弟相遇遂相杀尉迟敬德着甲持刃见高祖高祖在一处泛舟程可久谓既许明早理会又却去泛舟此处有阙文或为隐讳先生曰此定是添入此一段与前后无情理太宗决不曾奏既奏了高祖见三儿要相杀如何尚去泛舟此定是加建成元吉之罪处又谓太宗先奏了不是前不说太宗杀建成元吉比周公诛管蔡如何比得太宗无周公之心只是顾身然当时亦不合为官属所迫兼太宗亦是心不稳温公此处亦看不破乃云待其先发而应之亦只便是郑伯克段于鄢须是有周公之心则可问曰范太史云是高祖处得不是曰今论太宗且责太宗论高祖又自责高祖不成只责高祖太宗全无可责又问不知太宗当时要处得是合如何曰为太宗孝友从来无了却只要来此一事上使亦如何使得先生又曰高祖不数日军国事便付与太宗亦只是不得已唐世内禅者三如肃宗分明不是只如睿宗之于元宗亦只为其诛韦氏有功了事亦不得已耳又论太宗事云太宗功高天下所系属亦自无安顿处只高祖不善处置了又建成乃欲立功盖之如元宗诛韦氏有功睿宗欲立宋王成器宋王成器便理会得事坚不受因及王魏事问论后世人不当尽绳以古人礼法毕竟高祖不当立建成曰建成既如此王魏何故不见得又何故不知太宗如此便须莫事建成亦只是望侥幸问二人如此机敏何故不见得曰王魏亦只是直三代而下以义为之只有一个诸葛孔明若魏郑公全只是利李密起有一道士说密即东都缚炀帝独夫天下必应扬谓密不足道汉唐之兴皆是为利须是有汤武之心始做得太宗亦只是为利亦做不得先生曰汉高祖见始皇出谓丈夫当如此耳项羽谓彼可取而代也其利心一也郭汾阳功名愈大而心愈小意思好易传及诸葛次及郭汾阳问胡氏管见断武后于高宗非有妇道合称高祖太宗之命数其九罪废为庶人而赐之死窃恐立其子而杀其母未为稳否曰这般处便是难理会处在唐室言之则武后当杀在中宗言之乃其子也宰相大臣今日杀其母明日何以相见退之云凡此蔡功惟断乃成今须要知他断得是与不是古今煞有以断而败者如唐德宗非不断却生出事来要之只是任私意帝刚愎不明理不纳人言惟宪宗知蔡之不可不讨知裴度之不可不任若使他理自不明胸中无所见则何以知裴公之可任若只就断字上看而遗其左右前后殊不济事以上语
类十条

　　五代
唐庄宗善音律好宠伶优其卒也得鹰坊人善友敛乐器而焚之所谓君以此始必以此终岂欺我哉周世宗天资高于人才中寻得个王朴来用不数年闲做了许多事业且如礼乐律历等事想他见都会得故能用其说成其事如本朝太祖直是明达故当时创法立度其节拍一一都是盖缘都晓得许多道理故也周世宗规模虽大然性迫无甚宽大气象做好事亦做教显显地都无些含洪之意亦是数短而然晋悼公幼年聪慧似周世宗只是世宗却得太祖接续他做将去虽不是一家人以公天下言之毕竟是得人接续所做许多规模不枉却且如周武帝一时也自做得好只是后嗣便如此弱了后来虽得一个隋文帝终是甚不济事以上语
类四条

　　宋
或言太祖受命尽除五代弊法用能易乱为治曰不然只是去其甚者其他法令条目多仍其旧大凡做事底人多是先其大纲其他节目可因则因此方是英雄手段如王介甫大纲都不曾理会却纤悉于细微之间所以弊也神宗锐意为治用人便一向倾信他初用富郑公甚倾信及论兵郑公曰愿陛下二十年不可道着用兵二字神宗只要做郑公只要不做说不合后来倾信王介甫终是坐此病只管好用兵用得又不着费了无限财谷杀了无限人残民&amp;#物之政皆从此起西番小小扰边只是打一阵退便了却去深入侵他疆界才夺得鄯州等空城便奏捷朝廷不审便命官发兵去守依旧只是空城城外皆是番人及不能得归朝廷又发兵去迎归多少费力熙河之败丧兵十万神宗临朝大恸自得疾而终后来蔡京用事又以为不可弃用兵复不利又事幽燕此亦自神宗启之遂至中朝倾覆反思郑公之言岂不为天下至论神宗极聪明于天下事无不通晓真不世出之主只是头头做得不中节拍如王介甫为相亦是不世出之资只缘学术不正当遂&amp;#天下使神宗得一真儒而用之那里得来此亦气数使然天地生此人便有所偏了可惜可惜问荆公得君之故曰神宗聪明绝人与群臣说话往往领略不去才与介甫说便有于吾言无所不说底意思所以君臣相得甚欢向见何万一之少年时所着数论其间有说云本朝自李文靖公王文正公当国以来庙论主于安静凡有建明便以生事归之驯至后来天下弊事极多此说甚好且如仁宗朝是甚次第时节国势却如此缓弱事多不理英宗即位已自有性气要改作但以圣躬多病不久晏驾所以当时谥之曰英神宗继之性气越紧尤欲更新之便是天下事难得恰好却又撞着介甫出来承当所以做坏得如此又曰介甫变法固有以召乱后来又却不别去整理一向放倒亦无缘治安神宗其初要结高丽去共攻契丹高丽如何去得契丹自是大国高丽朝贡于彼如何敢去犯他哲宗常使一旧卓子不好宣仁令换之又只如此在问之云是爹爹用底宣仁大恸知其有绍述意也又刘挚尝进君子小人之名欲宣仁常常谕哲宗使知之宣仁曰常与孙子说然未曾了得宣仁亦是见其如此故皆不肯放下哲宗甚衔之绍述虽是其本意亦是激于此也当初约女真同灭契丹既女真先灭了契丹金帛子女已为女真席卷而去遂竭府库问女真换此空城又以岁币二百万贯而为每岁空额是时帑藏空竭遂敛赋民间共科得六百余万贯恣为用事者侵使更无稽考又契丹相郭药师以常胜军来降朝廷处之河北诸路近边塞上后又有契丹甚人来降亦有一军名义胜军亦处之河北诸路皆厚廪给是时中国已空竭边上屯戍之兵饩廪久绝饥寒欲死而常胜义胜两军安坐而享厚禄及后来金入中国常胜义胜两军先往降之二军散处中国尽知河北诸路险要虚实去处遂为敌乡导长驱入中原又徽宗先与阿骨打盟誓两边不得受叛降中国虽得契丹空城而无一人又远屯戍中原之兵以守之飞刍转饷不胜其扰契丹败亡余将数数引兵来降朝廷又皆受之盖不受又恐其为盗金人已有怨言又金中有张&amp;#者知平州欲降徽宗亲写诏书以招之中间路往又为金所得而张&amp;#已来降矣金人益怨又契丹亡国之主天祚者在金中徽宗又亲写招之若归中国当以皇兄之礼相待天祚大喜欲归中国又为金所得由是金人大怒云始与我盟誓如此今乃写诏书招纳我叛亡遂移檄来责问檄外又有甚檄文极所以骂詈之语今实录中皆不敢载徽宗大恐遂招引到张&amp;#斩其首与金人又作道理分雪天祚之事遂启其轻侮之心每读其书看得人头痛更无一版有一件事做得应节拍尝在李先生家药方册子上见个御笔其册子是朝廷纸做乃是当时议臣中有请变祖宗科举之法上既俞之矣明日耿南仲冯澥辈又论神宗法制当绍述不可改故降御笔云昨来因议臣论奏失于不审遂行出今得师傅大臣之言深合朕心所有前降指挥更不施行当时只缘绍述做得如此了犹且不悟故李伯纪煞与钦宗论说但却不合因纲罢而太学生及军民伏阙乞留之自后君臣遂生闲隙疑其军民胁己方围闭时降空名告身千余道令其便宜补授其官上至节度使纲只书填了数名小使臣余者悉缴回而钦宗已有近日人臣擅作威福渐不可长之语如此教人如何做事广曰自汉唐来惟有本朝臣下最难做事故议论胜而功名少曰议论胜亦自仁庙后而蔓衍于熙丰若是太祖时虽有议论亦不过说当时欲行之事耳无许多闲言语也岳飞尝面奏金人欲立钦宗子来南京欲以变换南人耳目乞皇子出阁以定民心时孝宗方十余岁高宗云卿将兵在外此事非卿所当预是时有参议姓王者在候班见飞呈札子时手震及飞退上谓王曰岳飞将兵在外却来干与此等事卿缘路来见他曾与甚么人交王曰但见飞沿路学小书甚密无人得知但以此推脱了但此等事甚紧切不知上何故恁地说如飞武人能虑及此亦大故是有见识某向来在朝与君举商量欲拈出此等事寻数件相类者一并上之将其后裔乞加些官爵以显之未及而罢昭慈小不快高庙问疾因话间曰有一事久欲说与官家高庙请其故曰宣仁废立之说皆是章厚之徒撰造中间虽尝辨白然载在国史者尚未尝改可令史官重议删修以昭明圣母之德于万世时赵忠简当国遂荐元佑故家子弟如范如圭数人方始改得正然亦颇有偏处才是元佑事便都是熙丰时事便都不是后赵罢张魏公继之又欲修改动（盖魏公亦不甚主张
元佑事）
令史官某等签出未及改而又罢
问寿皇为皇子本末曰本一上殿官楼寅亮上言举英宗故事且谓太祖受命而子孙无为帝王者当于太祖之下选一人养宫中他日皇子生只添一节度使耳继除台官赵忠简遂力赞于外当时宫中亦有龃龉故养两人后来皆是高宗自主张未禅位前数日忽批云宗室某可追赠秀王谥安喜先已安排了若不然寿皇如何处置高宗大行寿皇三年戴布头着衣衫遵行古礼可谓上正千年之失当时宰相不学三日后便服朝服虽寿皇谦德不欲以此谕群臣然臣子自不当如此可谓有父子而无君臣寿皇合下若有一人夹持定十五六年做多少事寿皇直是有志于天下要用人尝叹自家不如个孙仲谋能得许多人某尝谓士大夫不能尽言于寿皇真为自负盖寿皇尽受人言未尝有怒色但不乐时止与人分疏辨析尔寿皇晚来极为和易某尝因奏对言检旱天语云检放之弊惟在于后时而失实只这四字尽得其要领又言经总制钱则曰闻巧为名色以取之民其于天下事极为谙悉岁旱寿皇禁中祈雨有应一日引宰执入见恭父奏云此固陛下至诚感通然天人之际其近如此若他事一有不至则其应亦当如此愿陛下深加圣虑则天下幸甚恭父斯语颇得大臣体上即位踰月留揆以一二事忤旨特批逐之人方服其英断先生被召至上饶闻之有忧色曰人心易骄如此某今方知可惧黄问曰某人专恣当逐何惧之有曰大臣进退亦当存其体貌岂宜如此又问恐是庙堂诸公难其去故以此劝上逐之曰亦不可如此何不使其徒谕之以物论俟其请去而后许之则善矣幼主新立岂可导之以轻逐大臣耶且如陈源之徒论其罪恶须是斩之乃善然人主新立复教以杀人某亦不敢如此做也以上语
类十八条



　帝纪部总论二
性理会通
　　帝王总论
程子曰五帝公天下故与贤三王家天下故与子论善之尽则公而与贤不易之道也然贤人难得而争夺兴焉故与子以定万世是亦至公之法也圣人无优劣尧舜之让禹之功汤武之征伐其道一也南轩张氏曰稽众舍己尧也与人为善舜也闻善言则拜禹也用人惟己改过不吝汤也不闻亦式不谏亦入文王也皆虚其心以为天下也五峰胡氏曰尧舜以天下与人而无人德我之望汤武有人之天下而无我取人之嫌是故天下无大事我不能大则以事为大而处之也难矣鲁斋许氏曰五帝之禅三代之继皆数然也其间如尧舜有子之不肖变也尧舜能通之以揖让而不能使己子之不朱均汤武遇君之无道变也汤武能通之以征伐而不能使夏商之无桀纣圣人遇变而通之亦惟达于自然之数一毫之己私无与也　　舜帝
龟山杨氏曰舜在侧微尧举而试之慎徽五典则五典克从纳于百揆则百揆时叙宾于四门则四门穆穆以至以天下授之而不疑观其所施设舜之所以为舜其才其德可谓大矣宜非深山之中所能久处而为舜者当尧未之知方且饭糗茹草若将终身若使今人有才气者虽不得时其能自已其功名之心乎以此见人必能不为然后能有为也非有为之难其不为尤难矣　　禹
南轩张氏曰禹之有天下也无所与于己又曰禹之为圣本由学而成皆其工夫至到者也　　汤　武王
程子曰圣人无过汤武反之也其始未必无过所谓如日月之食乃君子之过或问汤之伐桀也众以为我后不恤我众舍我穑事而割正夏而汤告以必往是圣人之任者也文王三分天下有其二以服事商是圣人之清者也龟山杨氏曰非也汤之伐桀虽其众有不悦之言惮劳而已若夏之人则不然曰时日曷丧予及汝偕亡故攸徂之民室家相庆箪食壶浆以迎王师汤虽欲不往不可得矣文王之时纣犹有天下三分之一民犹以为君则文王安得而不事之至于武王而纣罔有悛心贤人君子不为所杀则或为囚奴或去国纣之在天下为一夫矣故武王诛之亦不得已也由此观之汤非乐为任而文王非乐为清也适逢其会而已　　宣王华阳范氏曰昔周宣王任贤使能吉甫征伐于外而王之所与处者张仲孝友也夫使文武之臣征伐而左右前后得正良之士善其君心则谗言不至而忠谋见用此所以能成功也苟使憸邪之人从中制之则虽吉甫无以成其功宣王能复文武之业以致中兴者内顺制而外威严也　　秦始皇
或云秦始皇用王剪将兵伐楚剪请田宅甚众或者非之剪曰王怛中而不信人今空国中之甲士尽以委我傥不多请田宅为子孙业则王疑我矣范阳张氏曰君臣至于此衰世之风也君不信其臣故以术而御其臣臣不信其君故以术而防其君君臣上下无非以术相与欲其终始无间难矣然当此时三纲五常既已沦斁使秦皇不疑其臣则臣下必移其权使王剪不防其君则后日必被其祸君臣之风丧至此天下可知矣　　汉高帝
朱子曰汉高祖取天下所谓仁义者岂有诚心哉其意本谓项羽背约及到新城遇三老董公遮道之言方假此之名以正彼之罪所谓缟素发丧之举其意何在似此之谋看当时未必不是欲项羽杀之而后罪之也南轩张氏曰惟仁义足以得天下之心三王是也高帝之兴亦有合乎此是以能剪暴秦灭强项而卒基汉业方怀王遣将入关诸老将固以为沛公素宽大长者而心归之至于三章之约其所以得乎民者深矣此非其所谓仁者与予每爱三老董公之说以为顺德者昌逆德者亡兵出无名事故不成名其为贼敌乃可服三军之众为义帝缟素声项羽之罪而讨之于是五十六万之师不谋而来从义之所感也使斯时高帝不入彭城置酒高会率诸侯穷羽之所至而诛之天下即定矣惜其诚意不笃不能遂收汤武之功然汉卒胜楚卒亡者良由于此名正义立故也尝读汉史至平城之围内外不通者七日用陈平秘计仅而获免未尝不为高帝危之班固号良史于陈平之计亦莫得闻意必猥陋可羞之甚故平亦耻讳不欲自贻笑于后世也犹幸有平计可用耳脱或无策则汉家社稷岂不寒心虽欲斩十使封娄敬尚及为乎一听之误为祸如此幸免而悔所失已多曷若审听于初而不轻用以取辱乎又曰高祖平生好谋能听自起布衣以有天下用人之言鲜有误者至此忽轻信十辈之言其病安在盖有急于功利之故惟帝贪易击之利遂欲邀功于远裔此念既萌利害倒置故十辈之言得以入之虽有娄敬之忠反怒其妄言沮军也是故为人主者又当端其一心勿以小功浅利自惑其聪明则臣下是非之言可以坐照而挟功利之说者亦无隙之可乘矣潜室陈氏曰楚怀王之立也天将以兴汉乎怀王之死也天将以亡楚乎夫怀王项氏所立此宜深德于项今观怀王在楚曾无丝粟之助于楚而独属意于沛公方其议遣入关也羽有父兄之怨于秦所遣宜莫如羽者顾不遣羽而遣沛公曰吾以其长者不杀也沛公之帝业盖于是乎兴矣至其与诸将约也曰先入关者王之沛公先入关而羽有不平之心使人致命于怀王盖以为怀王为能右己也而怀王之报命但如约而已以草莽一时之言而重于山河册书之誓羽虽欲背其约其如负天下之不直何是沛公之帝业又于此乎定矣夫项氏之兴本假于亡楚之遗孽顾迫于亚夫之言起民间牧羊子而王之盖亦谓其易制无他而岂料其贤能若是耶始而为项氏之私人而今遂为天下之义主始以为有大造于楚而今则视羽蔑如也则羽此心之郁郁悔退岂能久居人下者自我立之自我废之或生或杀羽以为此吾家事而不知天下之英雄得执此以为辞也故自三军缟素之义明沛公之师始堂堂于天下而羽始奄奄九泉下人矣怀王之立曾不足以重楚而怀王之死又适足以资汉然则范增之谋欲为楚也而祇以为汉也呜呼此岂沛公智虑所能及哉其所得为者天也此岂范增项羽智虑之所不及哉其所不得为者亦天也高帝之为义帝发丧也三军缟素天下之士归心焉虽然帝亦诡而用之耳夫帝之于怀王也君臣之分未定也生则尝以天下之义主而事之死则以为天下之义主而丧之此盖项氏之短而大其辞以执之是三老董公之善谋岂出于帝之本情哉问高帝约法三章如何曰沛公之始入关也与秦父老约法三章是时沛公犹未王关中也而辄与其民私约如此殆类于儿曹呕喣之为者当雌雄未定之时务为宽大长者以媚悦斯民孰不能者及项氏既灭天下一家正高帝创法定令之时也而三章之法不移如山岂儿曹辈喣呕之恩姑以媚悦于一时者哉使其仁心仁闻出于至诚怜恤之意虽草莽私约遂以为汉世不刊之典真主一言其利博哉问高祖大封同姓卒有尾大不掉之患高祖明达何不虑此曰惩戒亡秦孤立之弊故大封同姓圣人谓百世损益可知此类是也周以封建亡故秦必损之秦以不封建亡故汉必益之事势相因必至于此兼汉初户口减少封诸王时计地故封三庶孽分天下半其后户口日蕃所以强大　　文帝
程子曰汉文帝杀薄昭李德裕以为杀之不当温公以为杀之当说皆未是据史不见他所以杀之之故须是权事势轻重论之不知当时薄昭有罪汉使人治之因杀汉使也还是薄昭与汉使饮酒因忿怒而致杀之也汉文帝杀薄昭而太后不安奈何既杀之太后不食而死奈何若汉治其罪而杀汉使太后虽不食不可免也须权他那个轻那个重然后论他杀得当与不当也龟山杨氏曰文帝以窦广国有贤行欲相之恐天下以为私不用用申屠嘉此乃文帝以私意自嫌而不以至公处己也广国果贤邪虽亲不可废果不贤邪虽&amp;#不可用吾何容心哉当是时承平日久英才间出择可用者用之可也必曰高帝旧臣过矣南轩张氏曰文帝初政良有可观盖制事周密为虑深远恳恻之意有以得人之心三代而下亦未易多见也文帝以庶子居藩国入践大统知己之立为汉社稷非为己也故不敢以为己私有司请建太子则先示博求贤圣之义而又推之于吴王淮南王有司请王诸子则先推诸兄之无后者而立之其辞气温润不迫其义诚足以感人也凡所以施惠于民者类非虚文皆有诚意存乎其间千载之下即事而察之不可掩也问汉文时吴王不朝赐以几杖此与唐之陵夷藩镇邀节旄者何异不几于姑息之政欤潜室陈氏曰文帝是纯任德教权纲在上伸缩由己唐一向姑息权柄倒持于下予夺由人两事不可同日语问天下之患莫大于本小末大周之内轻外重宜若难久而卒绵远汉之内重外轻宜若足以相制而犹有七国之祸何耶曰周虽诸侯强大犹能支吾数百年先史喻为百足虫所以难死者扶之者多也汉七国之祸亦自外重自此以后日以轻矣　　景帝
五峰胡氏曰汉景以郅都&amp;#成为中尉以严酷治宗室贵戚人人惴恐夫亲亲尊尊之道必选天下有节行贤德之人为之师傅为之交游则将有大人君子可为天下用何有忧其犯法耶治百姓亦然修崇学校所以教也刑以助教而已非为治之正法也　　武帝朱子曰武帝病痛固多然天资高志向大足以有为使合下便得个真儒辅佐岂不大有可观惜乎无真儒辅佐不能胜其多欲之私做从那边去了欲讨匈奴便把吕后嫚书做题目要来掩盖其失他若知得此岂无修文德以来道理又如讨西域初一番去不透又再去只是要得一马此是甚气力若移来就这边做岂不可末年海内虚耗去秦始皇无几若不得霍光收拾成甚么轮台之悔亦是天资高方如此尝因人言太子仁柔不能用武答以正欲其守成若朕所为是袭亡秦之迹可见他当时已自知其非向若能以仲舒为相汲黯为御史大夫岂不善哉南轩张氏曰武帝奢侈穷黩之事与秦皇相去何能尺寸然不至于乱亡者有四事焉高帝宽大文景惠养其得民也深流泽渗漉未能遽泯非若秦自商鞅以来根本已蹶民独迫于威而强服耳此一也武帝所为每与六经戾夫岂真能尚儒者然犹表章六经聘召儒生为稽古礼文之事未至荡然尽弃名教如秦之为此二也轮台之诏虽云已晚然详味其词盖真知悔者诚意所动固足以回天人之心自诏下之后不复萌前日之为思与民休息矣与卒死于行而不之悟者盖甚有间秦穆之誓圣人取其悔过列之于书予于轮台之诏每三复焉盖以为存亡之几所系耳此三也惟其能悔过也故自是之后侈欲之机息而清明之虑生是以能审于付托昭帝之初霍光当政述文景之事以培植本根于是兴利之源窒而惠泽复流有以祈天永命矣此四也以四者相须而维持是以能保其祚然向使武帝老不知悔死于炽然私欲之中则决不能善处其后虽使赖高文景之泽以免其身旋即殆矣故予深有取于轮台之诏以为存亡之几所系也然其能卒知悔者则以其平日犹知诵习六经之言听儒生之论至于力衰而意怠则善端有时而萌故耳然则其所以不至乱亡者亦岂偶然也哉　　宣帝
豫章罗氏曰汉宣帝诘责杜延年治郡不进乃善识治体者夫治郡不进非人臣之大罪而宣帝心欲诘责之何耶盖中兴之际内之朝廷外之郡县法度未备政事未修民人未安堵或治郡不进则百职废矣乌可不责之夫一郡尚尔况天下乎予谓汉宣帝识治势南轩张氏曰宣帝谓汉家杂伯固其所趋若此然在汉家论之则盖亦不易之论也自高祖取天下固以天下为己利而非若汤武吊民伐罪之心故其即位之后反者数起而莫之禁利之所在固其所趋也至其立国规模大抵皆因秦旧而无复三代封建井田公共天下之心矣其合于王道者如约法三章为义帝发丧要亦未免有假之之意其诚不孚也则其杂伯固有自来夫王道如精金美玉岂容杂也杂之则是亦伯而已矣惟文帝天资为近之然其熏习操术亦杂于黄老刑名考其施设动皆有术但其资美而术高耳深考自可见至于宣帝则又伯之下者桓文之罪人也西京之亡自宣帝始盖文景养民之意至是而尽消靡矣且宣帝岂真知所谓德教者哉而以为不可用也如元帝之好儒生盖窃其近似之名委靡柔懦败坏天下者其何德教之云夫惟王者之政其心本乎天理建立人纪施于万事仁立义行而无偏弊不举之处此古人之所以制治保邦而垂裕乎无疆者后世未尝真知王道顾曰儒生之说迂阔而难行盖亦未之思矣　　元帝
&amp;#水司马氏曰甚矣暗君之不可与言也天实剥丧汉室而昏塞孝元之心使如木石不可得入至于此乎哀哉京房之言如此其深切着明也而曾不能喻何哉诗云匪面命之言提其耳匪手携之言示之事又云诲尔谆谆听我藐藐噫后之人可不以孝元为监乎　　东汉光武
南轩张氏曰光武之不任功臣为三公盖鉴高帝之弊而欲保全之前史莫不以为美谈以予观之光武之保全功臣使皆得以福禄终身是固美矣然于用人之道则有未尽也盖用人之道先以一说横于胸中则为私意非立贤无方之义矣高祖之待功臣诚非也如韩彭黥布之徒虽有大功要皆天资小人在易之师开国承家小人勿用盖于用师既终成功之后但当宠之以富贵而不可使之有国家而为政也高帝正犯此义是以不能保功臣之终为光武者要当察吾大臣有如韩彭之徒者乎则当以是待之若光武之功臣则异于是至寇邓贾复则又识明而行修量洪而气远以光武时所用之大臣论之若三子者类过之远甚与共图政岂不可乎顾乃执一概之嫌废大公之义是反为私意而已矣抑光武之所责于大臣者特为吏事大臣之职固如是乎惟其不知大臣所当任之职故不知用大臣之道而独以吏事之督责为忧抑亦末矣方当乱定之后正宜登用贤才与共图纪纲以为垂世长久之计而但知吏事责三公其贻谋之不竞亦宜矣东莱吕氏曰光武治天下规模不及高帝其礼严光用卓茂所以养得后来许多名节　　和帝
致堂胡氏曰和帝幼冲能诛窦宪自是威权不失无大过举尊信儒术友爱兄弟礼贤纳谏中国乂安方之章帝实过之矣　　高祖光武总论
南轩张氏曰高祖洪模大略非光武所及也高祖起匹夫提三尺取天下光武则以帝室之胄因人心之思汉而复旧业其难易固有间矣而高祖之对乃项籍亦盖世之豪也光武所与周旋者独张步隗嚣公孙述辈其去籍盖万万相远矣至于韩信彭越之徒皆如泛驾之马实难驾御而尽在高祖掌握之中指挥使令无不如意使光武有臣如此未必能用也然而创业之难光武固不及高祖而至于光武之善守则复非高祖所及也大抵高祖天资极高所不足者学尔即位之后所以维持经理者类皆&amp;#略雄杰之气不能自敛卒至平城之辱一时功臣处之不得其道类皆赤族此则由其学不足之故也光武天资虽不逮高祖而自其少时从诸生讲儒学谨行义故天下既定则知兵之不可不戢审黄石存包桑闭玉关以谢西域之质安南定北以为单于久远之计处置功臣假以爵宠而不使之任事卒保全其始终凡此皆思虑缜密要自儒学中来至于尊礼隐逸褒崇风节以振起士风后之人君犹未易及此非特高祖也嗟乎以高祖之天资使之知学为当务则汤武之圣亦岂不可至哉是尤可叹息也或问高帝不免韩彭之诛而光武乃能全功臣之世何耶潜室陈氏曰此大有说一则逐鹿之势外相臣服事定难制一则高祖之业名位素定事已相安一则草昧功臣豪杰难收一则中兴功臣谨守规矩一则大度中有嫚骂之失人心素疑一则大度中能动如节度人心素定一则劫其死力封爵过度不计后患一则赤心在人监戒覆辙务在保全　　汉昭烈
或云昭烈知有权而不知有正朱子曰先主见几不明经权俱失当刘琮迎降之际不能取荆州乌在其知权耶至于狼狈失据乃不得已而出于盗窃之计善用权者正不如此若声罪致讨以义取之乃是用权之善盖权不离正正自有权二者初非二物也　　魏武帝元城刘氏谓马永卿曰温公退居洛一日语某曰昨夕看三国志识破一事因令取三国志及文选云某乃理会武帝遗令也公曰遗令之意如何某曰曹公平生奸至此尽矣故临死谆谆作此令也公曰不然此乃操之微意也遗令者世所谓遗嘱也必择紧要言语传嘱子孙至若纤细不紧要之事则或不暇矣且操身后之事有大于禅代者乎今操之遗令谆谆百言下至分香卖履之事家人婢妾无不处置详尽无一语及禅代之事其意若曰禅代之事自是子孙所为吾未尝教为之是实以天下遗子孙而身享汉臣之名此遗令之意历千百年无人识得昨夕偶窥破之公似有喜色且戒某曰非有识之士不足以语之或云非温公识高不能至此曰此无他也乃一诚字尔惟以诚意读之且诚之至者可以开金石况此虚伪之事一看即解散也某因此历观曹操平生之事无不如此夜卧枕圆枕啖野葛至尺许饮鸩酒至一盏皆此意也操之负人多矣恐人报己故先扬此声以诳时人使人无害己意也然则遗令之意亦扬此声以诳后世耳　　晋元帝
或问晋元帝所以不能中兴者其病安在朱子曰元帝与王导原不曾有中原志收拾吴中人情惟欲宴安江左耳　　唐高祖
或问刘武周兵势甚锐关中震骇上出手&amp;#曰贼势如此难与争锋宜弃大河以东谨守关西而已秦王世民上表请行如何范阳张氏曰高祖可谓谬而无策矣且唐所以能守关西者以河东为之障蔽也今举而弃之则贼兵深入是弃关西也岂不谬哉以此推之高祖之取天下赖有世民耳不然事未可知也　　太宗或问范祖禹唐鉴讥太宗曰陷父之罪&amp;#以起兵古人行一不义而得天下不为也太宗终守臣节可也愚历观唐史隋炀帝既遣江都之使唐高祖不宜坐处夷灭况大业之末生民涂炭太宗苟不为此必无以济苍生之困范氏正大之说果可用否使圣贤处此当守臣节乎将权以济事乎潜室陈氏曰孤隋之暴何止桀纣若欲行汤武之事但当正名吊伐不当自于盗贼之地而胁以起兵以斯举事是以乱易乱也大桀小桀也惜乎太宗有济世之志伤于欲速迫切反以堂堂礼义之师自陷于乱臣贼子之伦世上有理明义直之事只为学术不正举动不明便坏了事体　　中宗
朱子曰唐中宗事致堂南轩皆谓五王合并废中宗因诛武后别立宗室然当时事势中宗却未有过正缘无罪被废又是太宗孙高宗子天下之心思之为他不愤五王亦因此易于成功耳中宗后来所为固是谬然当时便废他不得　　元宗
元城刘氏尝与马永卿论唐史及明皇信任姚宋事曰此二人与张说乃天后时相也非己自用故敬惮之至于张九龄辈乃己所自用故于进退轻也永卿曰人主用相必要专一明皇用二相专故能成开元之治曰明皇仰面不对除吏虽是好事然未也明皇之任用宰相是也其以情告宦官者非也使力士以诚告崇固可若加以诞谩之语则崇何从质之曷若以语力士之言面谕崇则君臣之情洞然无疑矣又曰以明皇之任韩休一事观之信忠臣之难遇而佞臣之难去也藉使令知其人曰某人忠某人奸亦未必能任且去之也明皇分明知韩休之忠乃速去之分明知萧嵩之佞乃久任之后来任李林甫又更好笑分明知其奸至用之二十来年至死乃罢人主唯患不能分别忠佞今分明知之乃如此欲天下不乱可乎又曰虽大无道之君亦恶乱亡而明皇中材之主知奸邪而用之何也曰此蔽于左右之佞幸耳盖所谓佞幸者嫔御也内臣也戚里也幸臣也此皆在人主左右而可以进言者也贤相不与佞幸父结彼有所幸求则执法而抑之人人与之为雠必旦旦而谮之而人主之眷日衰矣奸臣则交结佞幸彼有所侥求则谨奉而行之人人感其私恩必旦旦而誉之则人主之眷日深矣人主虽欲用忠臣而去佞臣不可得也李林甫所以作相二十年不去者正缘得高力士安禄山陈希烈等内外赞助之也或问唐明皇开元天宝之治何始之不克终耶潜室陈氏曰开元之世乃无妄之时虽边方时有不靖乃无妄之疾缘小人以边功动之致令边衅一开生出万端病痛乃无病服药之故　　肃宗
致堂胡氏曰元宗既有传位之命太子非真叛也其失在元宗命不亟行而裴冕诸人急于荣贵是以致此咎也使肃宗着于父子君臣之义岂为诸人所移得以移之则其心有以来之尔唐高祖睿元之逼不见几故也而太宗明肃之恶欲速见小利故父不父子不于岂非后世之大鉴与　　后唐明宗
致堂胡氏曰明宗美善颇多过举亦不至甚求于汉唐之间盖亦贤主也其尤足称者内无声色外无游畋不任宦官废内藏库赏廉吏治赃&amp;#若辅相得贤则其过举当又损矣其焚香祝天之言发于诚心天既厌乱遂生圣人用是观之天人交感之理不可诬矣　　宋太祖
元城刘氏曰太祖极好读书每夜于寝殿中看历代史或至夜分但人不知及口不言耳至与大臣论事时出一语往往尽利害之实又曰太祖既平孟蜀而两浙钱王入朝群臣自赵普以下争欲留之圣意不允一日赵相拉晋王于后殿奏事毕晋王从容言钱王事太祖曰我平生不曾欺善怕恶不容易留住这汉候捉得河东薛王令纳土于后数日钱王陛辞太祖封一轴文字与钱王曰到杭州开之钱王至杭会其臣开视乃满朝臣僚乞留钱王表札君臣北面再拜谢恩至太平兴国四年河东已平乃令钱王纳土太祖此意何也马永卿对曰此所谓不欺善也曰此固然也钱氏久据两浙李氏不能侵藉使钱王纳土使大将镇之未必能用其民须本朝兵去镇服又未必能守两浙必不敢附李氏李氏既平则两浙安归乎此圣谟之宏远也问艺祖平定天下如破竹而河东独难取何也以为兵强则一时政事所为皆有败亡之势不知何故如此朱子曰这却本是他家底郭威乘其主幼而夺之刘氏遂据有并州若使柴氏得天下则刘氏必不服所以太祖以书喻之谓本与他无雠隙渠答云不忍刘氏之不血食也此其意可见矣被他辞直理顺了所以难取　　太宗　真宗　仁宗
朱子曰太宗真宗之朝可以有为而不为太宗每日看太平广记数卷若能推此心去讲学那里得来不过写字作诗君臣之间以此度日而已真宗东封西祀糜费巨万计不曾做得一事仁宗有意于为冶不肯安于小成要做极治之事只是资质慈仁却不甚通晓用人骤进骤退终不曾做得一事然百姓戴之如父母契丹初陵中国后来却服仁宗之德也是仁慈之效缘他至诚恻怛故能动人如此　　钦宗
朱子曰钦宗恭俭慈仁出于天资当时亲出诏答所论事理皆是但于臣下贤否邪正辨别不分明欠刚健勇决之操纔说着用兵便恐惧遂致播迁之祸言之使人痛心　　孝宗
问或言孝宗于内殿置御屏书天下监司帅臣郡守姓名作揭帖于其上果否朱子曰有之孝宗是甚次第英武刘恭甫奏事便殿常见一马在殿庭间不动疑之一日问王公明公明曰此刻木为之者上万机之暇即御之以习据鞍骑射故也孝宗小年极钝高宗一日出对廷臣云夜来不得睡或问何故云看小儿读书念不得甚以为忧某人进云帝王之学只要知兴亡治乱初不在记诵上意方少解后来却恁地聪明

　帝纪部艺文一
　　五帝本纪赞　　　　　　　　　史记太史公曰学者多称五帝尚矣然尚书独载尧以来而百家言黄帝其文不雅驯荐绅先生难言之孔子所传宰予问五帝德及帝系姓儒者或不传余尝西至空峒北过涿鹿东渐于海南浮江淮矣至长老皆各往往称黄帝尧舜之处风教固殊焉总之不离古文者近是予观春秋国语其发明五帝德帝系姓章矣顾第弗深考其所表见皆不虚书缺有间矣其轶乃时时见于他说非好学深思心知其意固难为浅见寡闻道也余并论次择其言尤雅者故着为本纪书首　　三代世表序　　　　　　　　　同前太史公曰五帝三代之记尚矣自殷以前诸侯不可得而谱周以来乃颇可着孔子因史文次春秋纪元年正时日月盖其详哉至于序尚书则略无年月或颇有然多阙不可录故疑则传疑盖其慎也余读谍记黄帝以来皆有年数稽其历谱谍终始五德之传古文咸不同乖异夫子之弗论次其年月岂虚哉于是以五帝系谍尚书集世纪黄帝以来讫共和为世表　　秦楚之际月表序　　　　　　　同前太史公读秦楚之际曰初作难发于陈涉虐戾灭秦自项氏拨乱诛暴平定海内卒践帝祚成于汉家五年之间号令三嬗自生民以来未始有受命若斯之亟也昔虞夏之兴积善累功数十年德洽百姓摄行政事考之于天然后在位汤武之王乃由契后稷修仁行义十余世不期而会孟津八百诸侯犹以为未可其后乃放弒秦起襄公章于文缪献孝之后稍以蚕食六国百有余载至始皇乃能并冠带之伦以德若彼用力如此盖一统若斯之难也秦既称帝患兵革不休以有诸侯也于是无尺土之封堕坏名城销锋镝鉏豪杰维万世之安然王迹之兴起于闾巷合从讨伐轶于三代乡秦之禁适足以资贤者为驱除难耳故愤发其所为天下雄安在无土不王此乃传之所谓大圣乎岂非天哉岂非天哉非大圣孰能当此受命而帝者乎　　过秦论上　　　　　　　　　汉贾谊秦孝公据殽函之固拥雍州之地君臣固守以窥周室有席卷天下包举宇内囊括四海之意并吞八荒之心当是时商君佐之内立法度务耕织修守战之备外连横而斗诸侯于是秦人拱手而取西河之外孝公既没惠文武昭蒙故业因遗策南取汉中西举巴蜀东割膏腴之地收要害之郡诸侯恐惧会盟而谋弱秦不爱珍器重宝肥美之地以致天下之士合从缔交相与为一当是时齐有孟尝赵有平原楚有春申魏有信陵此四君者皆明智而忠信宽厚而爱人尊贤而重士约从离衡并韩魏燕楚齐赵宋卫中山之众于是六国之士有&amp;#越徐尚苏秦杜赫之属为之谋齐明周最陈轸召滑楼缓翟景苏厉乐毅之徒通其意吴起孙膑带佗儿良王廖田忌廉颇赵奢之伦制其兵常以十倍之地百万之众叩关而攻秦秦人开关延敌九国之师逡巡遁逃而不敢进秦无亡矢遗镞之费而天下诸侯已困矣于是从散约解争割地而赂秦秦有余力而制其敝追亡逐北伏尸百万流血漂橹因利乘便宰割天下分裂河山强国请服弱国入朝延及孝文王庄襄王享国日浅国家无事及至始皇奋六世之余烈振长策而御宇内吞二周而亡诸侯履至尊而制六合执扑以鞭笞天下威振四海南取百越之地以为桂林象郡百越之君俯首系颈委命下吏乃使蒙恬北筑长城而守藩篱却匈奴七百余里胡人不敢南下而牧马士不敢弯弓而报怨于是废先王之道焚百家之言以愚黔首堕名城杀豪俊收天下之兵聚之咸阳销锋铸鐻以为金人十二以弱天下之民然后践华为城因河为池据亿丈之城临不测之溪以为固良将劲弩守要害之处信臣精卒陈利兵而谁何天下已定始皇之心自以为关中之固金城千里子孙帝王万世之业也始皇既没余威振于殊俗然而陈涉瓮牖绳枢之子甿隶之人而迁徙之徒才能不及中庸非有仲尼墨翟之贤陶朱猗顿之富蹑足行伍之间而倔起阡陌之中率罢散之卒将数百之众转而攻秦斩木为兵揭竿为旗天下云集响应羸粮而景从山东豪俊遂并起而亡秦族矣且夫天下非小弱也雍州之地殽函之固自若也陈涉之位非尊于齐楚燕赵韩魏宋卫中山之君也鉏耰棘矜非铦于钩戟长铩也适戍之众非抗于九国之师也深谋远虑行军用兵之道非及曩时之士也然而成败异变功业相反试使山东之国与陈涉度长絜大比权量力则不可同年而语矣然秦以区区之地致万乘之权招八州而朝同列百有余年矣然后以六合为家殽函为宫一夫作难而七庙堕身死人手为天下笑者何也仁义不施而攻守之势异也　　过秦论中
秦并海内兼诸侯南面称孤以养四海天下之士斐然乡风若是者何也曰近古之无王者久矣周室卑微五霸既没令不行于天下是以诸侯力劲强侵弱众暴寡兵革不休士民罢敝今秦南面而王天下是上有天子也既元元之民冀得安其性命莫不虚心而仰上当此之时守威定功安危之本在于此矣始皇怀贪鄙之心行自奋之智不信功臣不亲士民废王道立私权禁文书而酷刑法先诈力而后仁义以暴虐为天下始夫并兼者高诈力安定者贵顺权此言取与守不同术也秦离战国而王天下其道不易其政不改是其所以取之守之者异也孤独而有之故其亡可立而待借使始皇计上世之事并殷周之迹以制御其政后虽有淫骄之主犹未有倾危之患也故三王之建天下名号显美功业长久今秦二世立天下莫不引领而观其政夫寒者利裋褐而饥者甘糟糠天下之&amp;#&amp;#新主之资也此言劳民之易为仁也乡使二世有庸主之行而任忠贤臣主一心而忧海内之患缟素而正先帝之过裂地分民以封功臣之后建国立君以理天下虚囹圄而免刑戮除去收帑污秽之罪使各反其乡里发仓廪散财币以振孤独穷困之士轻赋少事以佐百姓之急约法省刑以持其后使天下之人皆得自新更节修行各慎其身塞万民之望而以威德与天下天下集矣即四海之内皆欢然各自安乐其处唯恐有变虽有狡猾之民无离上之心则不轨之臣无以饰其智而暴乱之奸止矣二世不行此术而重之以无道坏宗庙与民更始作阿房宫繁刑严诛吏治刻深赏罚不当赋敛无度天下多事吏弗能纪百姓困穷而主不收恤然后奸伪并起而上下相遁蒙罪者众刑戮相望于道而天下苦之自君卿以下至于众庶人怀自危之心亲处穷困之实咸不安其位故易动也是以陈涉不用汤武之贤不藉公侯之尊奋臂于大泽而天下响应者其民危也故先王见始终之变知存亡之机是以牧民之道务在安之而已天下虽有逆行之臣必无响应之助矣故曰安民可与行义而危民易与为非此之谓也贵为天子富有天下身不免于戮杀者政倾非也是二世之过也　　过秦论下
秦并兼诸侯山东三十余郡缮津关据险塞修甲兵而守之然陈涉以戍卒散乱之众数百奋臂大呼不用弓戟之兵鉏耰白挺望屋而食横行天下秦人阻险不守关梁不阖长戟不刺强弩不射楚师深入战于鸿门曾无藩篱之艰于是山东大扰诸侯并起豪俊相立秦使章邯将而东征章邯因以三军之众要市于外以谋其上群臣之不相信可见于此矣子婴立遂不寤藉使子婴有庸主之材仅得中佐山东虽乱三秦之地可全而有宗庙之祀未当绝也秦地被山带河以为固四塞之国也自缪公以来至于始皇二十余君常为诸侯雄岂世世贤哉其势居然也且天下尝同心并力而攻秦矣当此之时贤智并列良将行其师贤相通其谋然困于阻险而不能进秦乃延入战而为之开关百万之徒逃北而遂坏岂勇力智慧不足哉形不利势不便也秦虽小邑并大城守险塞而军高垒毋战闭关据扼荷戟而守之诸侯起于匹夫以利合非有素王之行也其交未亲其下未附名为亡秦其实利之也彼见秦阻之难犯也必退师安土息民以待其敝收弱扶罢以令大国之君不患不得意于海内贵为天子富有天下而身为禽者其救败非也始皇足已不问遂过而不变二世受之因而不改暴虐以重祸子婴孤立无亲危弱无辅三主惑而终身不悟亡不亦宜乎当此时也世非无深虑知化之士也然所以不敢尽忠拂过者秦俗多忌讳之禁忠言未卒于口而身为戮没矣故使天下之士倾耳而听重足而立箝口而不言是以三主失道忠臣不敢谏智士不敢谋天下已乱奸不上闻岂不哀哉先王知壅蔽之伤国也故置公卿大夫士以饬法设刑而天下治其强也禁暴诛乱而天下服其弱也五霸征而诸侯从其削也内守外附而社稷存故秦之盛也繁法严刑而天下振及其衰也百姓怨望而海内畔矣故周五序得其道而千余岁不绝秦本末并失故不长久由此观之安危之统相去远矣野谚曰前事之不忘后事之师也是以君子为国观之上古验之当世参以人事察盛衰之理审权势之宜去就有序变化有时故旷日长久而社稷安矣　　秦本纪论　　　　　　　　　　班固　班固典引云后汉明帝永平十七年诏问班固太　史迁赞语中宁有非耶班固上表陈秦过失及贾　谊言答之周历已移仁不代母秦直其位吕政残虐然以诸侯十三并兼天下极情纵欲养育宗亲三十七年兵无所不加制作政令施于后王盖得圣人之威河神授图据狼狐蹈参伐佐攻驱除距之称始皇始皇既没胡亥极愚郦山未毕复作阿房以遂前策云凡所为贵有天下者肆意极欲大臣至欲罢先君所为诛斯去疾任用赵高痛哉言乎人头畜鸣不威不伐恶不笃不虚亡距之不得留残虐以促期虽居形便之国犹不得存子婴度次得嗣冠玉冠佩华绂居黄屋从百司谒七庙小人乘非位莫不恍忽失守偷安日日独能长念却虑父子作权近取于户牖之间竟诛猾臣为君讨贼高死之后宾婚未得尽相劳餐未能下咽酒未及濡唇楚兵已屠关中真人翔霸上素车婴组奉其符玺以归帝者郑伯茅旌鸾刀严王退舍河决不可复壅鱼烂不可复全贾谊司马迁曰向使婴有庸主之才仅得中佐山东虽乱秦之地可全而有宗庙之祀未当绝也秦之积衰天下土崩瓦解虽有周旦之材无所复陈其巧而以责一日之孤误哉俗传秦始皇起罪恶胡亥极得其理矣复责小子云秦地可全所谓不通时变者矣纪季以酅春秋不名吾读秦纪至于子婴车裂赵高未尝不健其决怜其志婴死生之义备矣　　高帝述　　　　　　　　　　　前人皇矣汉祖纂尧之绪实天生德聪明神武秦人不纲网漏于楚爰兹发迹断蛇奋旅神母告符朱旗乃举粤蹈秦郊婴来稽首革命创制三章是纪应天顺民五星同晷项氏畔援黜我巴汉西土宅心战士愤怨乘衅而运席卷三秦割据河山保此怀民股肱萧曹社稷是经爪牙信布腹心良平恭行天罚赫赫明明　　文帝述　　　　　　　　　　　前人太宗穆穆允恭元默化民以躬率下以德农不供贡罪不收孥宫不新馆陵不崇墓我德如风民应如草国富刑清登我汉道　　景帝述　　　　　　　　　　　前人孝景&amp;#政诸侯方命&amp;#伐七国王室已定非怠非荒务在农桑着于甲令民用宁康　　武帝述　　　　　　　　　　　前人世祖巍巍思弘祖业畴咨熙载髦俊并作恢我疆宇外博四方武功既抗亦迪斯文宪章六学统一圣真封禅郊祀登秩百神协力改正飨兹永年　　昭帝述　　　　　　　　　　　前人孝昭幼冲冢宰推忠燕盖诪张实睿实聪罪人斯得邦家和同　　宣帝述　　　　　　　　　　　前人中宗明明寅用刑名时举博纳听断惟精柔远能迩辉耀威灵不显祖烈尚于有成　　元帝述　　　　　　　　　　　前人孝元翼翼高明柔克尊礼故老优游亮直外割禁囿内损御服离宫不卫山林不邑阉尹之訾秽我明德　　成帝述　　　　　　　　　　　前人孝成煌煌临朝有光威仪之盛如珪如璋阃闱恣赵朝政在王炎炎燎火光允不扬　　汉治迹论　　　　　　　　　　荀悦自汉兴以来至于兹祖宗之治迹可得而观也高祖开建大业统缺
元功度量规矩不可尚也时天下初
定庶事草创故韶夏之音未有闻焉孝文皇帝克己复礼躬行元默遂至升平而刑罚几措时称古典未能悉备制度元雅礼乐之风阙焉故太平之功不兴孝武皇帝规恢万世之业安固后嗣之基内修文学外耀武威延天下之士济济盈朝兴事创制无所不施先王之风灿然复存矣然犹好其文不尽其实发其始不要其终奢侈无限穷兵极武百姓空竭万民疲敝当此之时天下骚动海内无聊而孝文之业衰矣孝宣皇帝任法审刑综核名实听断精明事业修理下无隐情是以功光前世号为中宗然不甚用儒术孝元皇帝从谏如流下善齐肃宾礼旧老优容宽直其仁心文德足以为贤主矣而佞臣石显用事隳其大业明不照奸决不断恶岂不惜哉昔齐桓公任管仲以霸任竖刁以乱一人之身唯所措之夫万事之情常立于得失之原治乱荣辱之机可不惜哉杨朱哭多岐墨翟悲素丝伤其本同而末殊孔子曰远佞人诗云取彼谗人投畀豺虎疾之深也若夫石显可以痛心泣血矣岂不疾之哉初宣帝任刑法元帝谏之劝以用儒术宣帝不听乃叹曰乱我家者必太子也故凡世之论政治者或称教化或称刑法或言先教而后刑或言先刑而后教或言教化宜详或曰教化宜简或曰刑法宜略或曰刑法宜重皆引为政之一方未究治体之终始圣人之大德也圣人之道必则天地制之以五行以通其变是以博而不泥夫德刑并行天地常道也先王之道上教化而下刑法右文德而左武功此其义也或先教化或先刑法所遇然也拨乱抑强则先刑法扶弱绥新则先教化安平之世则刑教并用大乱无教大治无刑乱之无教势不行也治之无刑时不用也教初必简刑始必略则其渐也教化之隆莫不兴行然后责备刑法之定莫不避罪然后求密未可以备谓之虐教未可以密谓之峻刑虐教伤化峻刑害民君子弗繇也设必违之教不量民力之未能是陷民于恶也故谓之伤化设必犯之法不度民情之不堪是陷民于罪也故谓之害民莫不兴行则毫毛之善可得而劝也然后教备莫不避罪则纤芥之恶可得而禁也然后刑密故孔子曰不严以莅之则民不敬也严以莅之动之不以礼未善也是言礼刑之并施也吾末如之何言教之不行也可以胜残去杀矣言刑之不用也周礼曰治新国用轻典略其初也春秋之义贬纤芥之恶备至密也孔子曰行有余力则可以学文简于始也绘事后素成有终也夫通于天人之理达于变化之数故能达于道故圣人则天贤者法地考之天道参之典经然后用于正矣　　昌邑王论　　　　　　　　　　前人昌邑之废岂不哀哉书曰殷王纣自绝于天易曰斯其所取灾言自取之也故曰有六主焉有王主有治主有存主有衰主有危主有亡主体正性仁心明志固动以为人不以为己是谓王主&amp;#己恕躬好问力行动以从义不以纵情是谓治主勤事守业不敢怠荒动以先公不以先私是谓存主悖逆交争公私并行一得一失不纯道度是谓衰主情过于义私多于公制度殊限政令失常是谓危主亲用谗邪放逐忠贤纵情遂欲不顾礼度出入游放不拘仪禁赏赐行私以越公用忿怒施罚以逾法制遂非文过知而不改忠信拥塞直谏诛戮是谓亡主故王主能兴平治主能行其政存主能保其国衰主遭无难则庶几得全有难则殆危主遇无难则幸而免有难则亡亡主必亡而已矣夫王主为人而后己利焉治主从义而后情得焉存主先公而后私立焉故遵亡主之行而求存主之福行危主之政而求治主之业蹈衰主之迹而求王主之功不可得也夫为善之至易莫易于人主立业之至难莫难于人主至福之所隆莫大于人主至祸之所加莫深于人主夫行至易以立至难便计也兴至福而隆至祸厚实也其要不远在乎所存而已矣虽在下才可以庶几然迹观前后中人左右多不免于乱亡何则沉于宴安诱于导放于情欲不思之咎也仁远乎哉存之则至是以昔者明王战战兢兢如履虎尾劳谦日昃夙夜不怠诚达于此理也故有六主亦有六臣有王臣有良臣有直臣有具臣有嬖臣有佞臣以道事君匪躬之故达节通方立功兴化是谓王臣忠顺不失夙夜匪懈顺理处和以辅上德是谓良臣犯颜逆意抵失不挠直谏遏非不避犯罪是谓直臣奉法守职无能往来是谓具臣便辟苟容顺意从谀是谓嬖臣倾险谗害诬下惑上专权擅宠唯利是务是谓佞臣或有君而无臣或有臣而无君同善则治同恶则乱杂则交争故明主慎所用也六主之有轻重六臣之有简易其存亡成败之机在于是矣可不尽而深览乎　　周成汉昭论　　　　　　　　魏文帝或方周成王于汉昭帝佥高成而下昭余以为周成王体上圣之休气禀贤妣之胎诲周召为保傅吕尚为太师口能言则行人称辞足能履则相者导仪目厌威容之美耳饱仁义之声所谓沈渍元流而沐浴清风者矣犹有咎悔聆二叔之谤使周公东迁皇天赫怒显明厥咎犹启诸金縢稽诸国史然后乃悟不谅周公之圣德而信金縢之教言岂不暗哉夫孝昭父非武王母非邑姜养惟盖主相则桀光体不承圣化不胎育保无仁孝之质佐无隆平之治所谓生于深宫之中长于妇人之手然而德与性成行与体并年在二七早智夙达发燕书之诈亮霍光之诚岂将有启金縢信国史而后乃悟哉使夫昭成均年而立易世而化贸臣而治换乐而歌则汉不独少周不独多也　　周成汉昭论　　　　　　　陈思王植周公以天下初定武王既终而成王尚幼未能定南面之事是以推以忠诚称制假号二弟流言召公疑之发金縢之匮然后用寤亦未决也至于昭帝所以不疑于霍光亦缘武帝有遗诏于光使光若周公践天子之位行周公之事吾恐叛者非徒二弟疑者非徒召公也且贤者固不能知圣贤自其宜耳昭帝固可不疑霍光成王自疑周公也若以昭帝胜成王霍光当逾周公邪若以尧舜为成王汤禹作管蔡召公周公之不见疑必也　　汉二祖优劣论　　　　　　　　同前客有问予曰夫汉二帝高祖光武俱为受命拨乱之君比时事之难易论其人之优劣孰者为先予应之曰昔汉之初兴高祖因暴秦而起遂诛强楚光有天下功齐汤武业流后嗣诚帝王之元勋人君之盛事也然而名不继德行不纯道身没之后崩亡之际果令凶妇肆鸩酷之心嬖妾被人豕之刑亡赵幽囚祸殃骨肉诸吕专权社稷几移凡此诸事岂非高祖寡计浅虑以致然彼之雄才大略俶傥之节信当世至豪健壮杰士也又其枭将画臣皆古今之鲜有历世之希睹彼能任其才而用之听其言而察之故兼天下有帝位流巨勋而遗元功也世祖体干灵之休德&amp;#贞和之纯精通黄中之妙理韬亚圣之懿才其为德也聪达而多识仁智而明恕重慎而周密乐施而爱人值阳九无妄之世遭炎光厄会之运殷尔雷发赫然神举用武略以攘暴兴义兵以扫残神光前驱威风先逝军未出于南京莽已毙于西都夫其荡涤凶秽剿除丑类若顺迅风而纵烈火晒白日而扫朝云也尔乃庙胜而后动众计定而后行师故攻无不陷之垒战无奔北之卒是以群下欣欣归心圣德宣仁以和众迈德以来远故窦融闻声而影附马援一见而叹息股肱有济济之美元首有穆穆之容敦睦九族有唐虞之称高尚纯朴有羲皇之素谦虚纳下有吐握之劳留心庶事有日昃之勤乃规弘迹而造皇极创帝道而立德基是以计功则业殊比隆则事异旌德则靡愆言行则无秽量力则势微论辅则力劣卒能握干图之休征应五百之显期立不刊之遐迹建不朽之元功金石播其休烈诗书载其勋懿故曰光武其优也　　六代论
论夏殷周
秦汉魏也
　曹冏
昔夏殷周之历世数十而秦二世而亡何则三代之君与天下共其民故天下同其忧秦王独制其民故倾危而莫救夫与人共其乐者人必忧其忧与人同其安者人必拯其危先王知独治之不能久也故与人共治之知独守之不能固也故与人共守之兼亲&amp;#而两用参同异而并进是以轻重足以相镇亲&amp;#足以相卫并兼路塞逆节不生及其衰也桓文帅礼苞茅不贡齐师伐楚宋不城周晋戮其宰王纲弛而复张诸侯傲而复肃二霸之后寖以陵迟吴楚凭江负固方城虽心希九鼎而畏迫宗姬奸情散于胸怀逆谋消于唇吻斯岂非信重亲戚任用贤能枝叶硕茂本根赖之与自此之后转相攻伐吴并于越晋分为三鲁灭于楚郑兼于韩暨乎战国诸姬微矣唯燕卫独存然皆弱小西迫强秦南畏齐楚救于灭亡匪遑相恤至于王赧降为庶人犹枝干相持得居虚位海内无主四十余年秦据势胜之地骋谲诈之术征伐关东蚕食九国至于始皇乃定天位旷日若彼用力若此岂非深根固蒂不拔之道乎易曰其亡其亡系于苞桑周德其可谓当之矣秦观周之弊将以为小弱见夺于是废五等之爵立郡县之官弃礼乐之教任苛刻之政子弟无尺土之封功臣无立锥之土内无宗子以自毗辅外无诸侯以为蕃卫仁心不加于亲戚惠泽不流于枝叶譬犹芟刈股肱独任胸腹浮舟江海捐弃楫棹观者为之寒心而始皇晏然自以为关中之固金城千里子孙帝王万世之业也岂不悖哉是时淳于越谏曰臣闻殷周之王封子弟功臣千有余人今陛下君有海内而子弟为匹夫卒有田常六卿之臣而无辅&amp;#何以相救事不师古而能长久者非所闻也始皇听李斯偏说而绌其义至身死之日无所寄付委天下之重于凡夫之手托废立之命于奸臣之口至令赵高之徒诛锄宗室胡亥少习&amp;#薄之教长遵凶父之业不能改制易法宠任兄弟而乃师谟申商谘谋赵高自幽深宫委政谗贼身残望夷求为黔首岂可得哉遂乃郡国离心众庶溃叛胜广倡之于前刘项毙之于后向使始皇纳淳于之策抑李斯之论割裂州国分王子弟封三代之后报功臣之劳士有常君民有定主枝叶相扶首尾为用虽使子孙有失道之行时人无汤武之贤奸谋未发而身已屠戮何区区之陈项而复得措其手足哉故汉祖奋三尺之&amp;#驱乌集之众五年之中而成帝业自开辟以来其兴功立勋未有若汉祖之易者也夫拔深根者难为功摧枯朽者易为力理势然也汉鉴秦之失封植子弟及诸吕擅权图危刘氏而天下所以不能倾动百姓所以不易心者徒以诸侯强大盘石胶固东牟朱虚授命于内齐代吴楚作卫于外故也向使高祖踵亡秦之法忽先王之制则天下已传非刘氏有也然高祖封建地过古制大者跨州兼域小者连城数十上下无别权侔京室故有吴楚七国之患贾谊曰诸侯强盛长乱起奸夫欲天下之治安莫若众建诸侯而少其力令海内之势若身之使臂臂之使指则下无背叛之心上无诛伐之事文帝不从至于孝景猥用晁错之计削黜诸侯亲者怨恨疏者震怒吴楚唱谋五国从风兆发高祖衅成文景由宽之过制急之不渐故也所谓末大必折尾大难掉尾同于体犹或不从况乎非体之尾其可掉哉武帝从主父之策下推恩之令自是之后齐分为七赵分为六淮南三割梁代五分遂以陵迟子孙微弱衣食租税不豫政事或以酎金免削或以无后国除至于成帝王氏擅朝刘向谏曰臣闻公族者国之枝叶枝叶落则本根无所庇荫方今同姓疏远母党专政排摈宗室孤弱公族非所以保守社稷安固国嗣也其言深切多所称引成帝虽悲伤叹息而不能用至乎哀平异姓秉权假周公之事而为田常之乱高拱而窃天位一朝而臣四海汉宗室王侯解印释绶贡奉社稷犹惧不得为臣妾或乃为之符命颂莽恩德岂不哀哉由斯言之非宗子独忠孝于惠文之间而叛逆于哀平之际也徒以权轻势弱不能有之尔赖光武皇帝挺不世之资禽王莽于已成绍汉嗣于既绝斯岂非宗子之力邪而曾不鉴秦之失策袭周之旧制踵亡国之法而侥幸无疆之期至于桓灵奄&amp;#执衡朝无死难之臣外无同忧之国君孤立于上臣弄权于下本末不能相御身手不能相使由是天下鼎沸奸凶并争宗庙焚为灰烬宫室变为蓁薮居九州之地而身无所安处悲夫魏太祖武皇帝躬圣明之资兼神武之略耻王纲之废绝愍汉室之倾覆龙飞谯沛凤翔兖豫埽除凶逆剪灭鲸鲵迎帝西京定都颍邑德动天地义感人神汉氏奉天禅位大魏大魏之兴于今二十有四年矣观五代之存亡而不用其长策观前车之倾覆而不改其辙迹子弟王空虚之地君有不使之民宗室窜于闾阎不闻邦国之政权均匹夫势齐凡庶内无深根不拔之固外无盘石宗盟之助非所以安社稷为万代之业也且今之州牧郡守古之方伯诸侯皆跨有千里之土兼军武之任或比国数人或兄弟并据而宗室子弟曾无一人间厕其闲与相维持非所以强干弱枝备万一之虑也今之用贤或超为名都之主或为偏师之帅而宗室有文者必限以小县之宰有武者必置于百人之上使夫廉高之士毕志于衡轭之内才能之人耻与匪类为伍非所以劝进贤能褒异宗族之礼也夫泉竭则流涸根朽则叶枯枝繁者荫根条落者本孤故语曰百足之虫至死不僵扶之者众也此言虽小可以警大且墉基不可仓卒而成威名不可一朝而立皆为之有渐建之有素譬之种树久则深固其根本茂盛其枝叶若造次徙于山林之中植于宫阙之下虽壅之以黑坟暖之以春日犹不救于枯槁何暇繁育哉夫树犹亲戚土犹士民建置不久则轻下慢上平居犹惧其离叛危急将如之何是以圣王安而不逸以虑危也存而设备以惧亡也故疾风卒至而无摧拔之忧天下有变而无倾危之患矣　　高贵乡公少康高祖优劣论　　　锺会二月丙辰帝宴群臣于太极东堂与侍中荀顗尚书崔赞袁亮锺毓给事中中书令虞松等并讲述礼典遂言帝王优劣之差帝慕少康因问顗等曰有夏既衰后相殆灭少康收集夏众复禹之绩高祖拔起陇亩驱帅豪&amp;#芟除秦项包举内斯二主可谓殊才异略命世大贤者也考其功德谁宜为先顗等对曰夫天下重器王者天授圣德应期然后能受命创业至于阶缘前绪兴复旧绩造之与因难易不同少康功德虽美犹为中兴之君与世祖同流可也至如高祖臣等以为优帝曰自古帝王功德言行互有高下未必创业者皆优绍继者咸劣也汤武高祖虽俱受命贤圣之分所觉悬殊少康殷宗中兴之美夏启周成守文之盛论德较实方诸汉祖吾见其优未闻其劣顾所遇之时殊故所名之功异耳少康生于灭世之后降为诸侯之隶崎岖逃难仅以身免能布其德而兆其谋卒灭过戈克复禹绩祀夏配天不失旧物非至德弘仁岂济斯勋汉祖因土崩之势仗一时之权专任智力以成功业行事动静多违圣检为人子则数危其亲为人君则囚系贤相为人父则不能卫子身没之后社稷几倾若与少康易时而处或未能复大禹之绩也推此言之宜高夏康而下汉祖矣诸卿具详论之翌日丁巳讲业既毕顗亮等议曰三代建国列土而治当其衰敝无土崩之势可怀以德难屈以力逮至战国强弱相兼去道德而任智力故秦之敝可以力争少康布德仁者之英也高祖任力智者之&amp;#也仁智不同二帝殊矣诗书述殷中宗高宗皆列大雅少康功美过于二宗其为大雅明矣少康为优宜如诏旨赞毓松等议曰少康虽积德累仁然上承大禹遗泽余庆内有虞仍之援外有靡艾之助寒泥谗慝不德于民浇无亲外内弃之以此有国盖有所因至于汉祖起自布衣率乌合之士以成帝者之业论德则少康优课功则高祖多语资则少康易较时则高祖难帝曰诸卿论少康因资高祖创造诚有之矣然未知三代之世任德济勋如彼之难秦项之际任力成功如此之易且太上立德其次立功汉祖功高未若少康盛德之茂也且夫仁者必有勇诛暴必用武少康武烈之威岂必降于汉祖哉但夏书沦亡旧文残阙故勋美阙而罔载唯有伍员粗述大略其言复禹之绩不失旧物祖述圣业旧章丕行自非大雅兼才孰能与于此向令坟典具存行事详备亦岂有异同之论哉于是群臣咸悦服中书令松进曰少康之事去世久远其文昧如是以自古及今议论之士莫有言者德美隐而不宣陛下既垂心远鉴考详古昔又发德音赞明少康之美使显于千载之上宜录以成篇永垂于后帝曰吾学不博所闻浅狭惧于所论未获其宜纵有可采亿则屡中又不足贵无乃致笑后贤彰吾暗昧乎于是侍郎锺会退论次焉　　吊秦始皇赋　　　　　　　　晋傅元　余治狱至长安观乎阿房而吊始皇曰伤秦政之为暴弃仁义以自亡搦纸申辞以吊始皇有姬失统命不于常六国既平奄有万方政虐刑酷如火之扬致周章之百万取发掘于项王疲斯民乎宫墓甚癸辛于夏商未旋踵而为墟屯&amp;#麋乎庙堂国既颠而莫扶孰阻兵之为强　　晋纪总论　　　　　　　　　　干宝昔高祖宣皇帝以雄才硕画应运而仕值魏太祖创基之初筹画军国嘉谋屡中遂服舆轸驱驰三世性深阻有如城府而能宽绰以容纳行任数以御物而知人善采拔故贤愚咸怀小大毕力尔乃取邓艾于农隙引州泰于行役委以文武各善其事故能西擒孟达东举公孙渊内平曹爽外袭王陵神略独断征伐四克维御群后大权在己屡拒诸葛亮节制之兵而东支吴人辅车之势军旅屡动边鄙无亏于是百姓与能大象始构矣世宗承基太祖继业元丰乱内钦诞寇外潜谋虽密而在几必兆淮浦再扰而许洛不震咸黜异图用融前烈然后推毂锺邓长驱庸蜀三关电扫刘禅入臣天符人事于是信矣始当非常之礼终受备物之锡名器崇于周公权制严于伊尹至于世祖遂享皇极正位居体重言慎法仁以厚下俭以足用和而不弛宽而能断故民咏维新四海悦劝矣聿修祖宗之志思辑战国之苦腹心不同公卿异议而独纳羊祜之策以善从为众故至于咸宁之末遂排群议而仗王杜之决泛舟三峡介马桂阳役不二时江湘来同平吴蜀之垒垣道二方之险塞掩唐虞之旧域班正朔于八荒太康之中天下书同文车同轨牛马被野余粮栖亩行旅草舍外闾不闭民相遇者如亲其匮乏者取资于道路故于时有天下无穷人之谚虽太平未洽亦足以明吏奉其法民乐其生百世之一时矣武帝既崩山陵未干杨骏被诛母后废黜朝士旧臣殄灭者数十族寻以二公楚王之变宗子无维城之助而闬伯实沈之郄岁构师尹无具瞻之贵而颠坠戮辱之祸日有至乃易天子以太上之号而有免官之谣民不见德唯乱是闻朝为伊周夕为桀跖善恶陷于成败毁誉胁于势利于是轻薄干纪之士役奸智以投之如夜虫之赴火内外混淆庶官失才名实反错天纲解纽国政迭移于乱人禁兵外散于四方方岳无钧石之镇关门无结草之固李辰石冰倾之于荆扬刘渊王弥挠之于青冀二十余年而河洛为墟二帝失尊山陵无所何哉树立失权托付非才四维不张而苟且之政多也夫作法于治其弊犹乱作法于乱谁能救之故于时天下非孱弱也军旅非无素也彼刘渊者离石之将兵都尉王弥者青州之散吏也盖皆弓马之士驱走之人凡庸之才非有吴先主诸葛孔明之能也新起之寇乌合之众非吴蜀之敌也脱耒为兵裂裳为旗非战国之器也自下逆上非邻国之势也然而成败异效扰天下如驱群羊举二都如拾遗芥将相侯王连颈以受戮乞为奴仆而犹不获后嫔妃主受辱于戎卒岂不哀哉夫天下大器也群生重畜也爱恶相攻利害相夺其势常也如积水于防燎火于原未常暂静也器大者不可以小道治势动者不可以争竞扰古先哲王知其然也是以扞其大患而不有其功御其大而不私其利百姓皆知上德之生己而不谓朘己以生也是以感而应之悦而归之如晨风之&amp;#北林龙鱼之趋渊泽也顺乎天而享其运应乎人而和其义然后设礼文以治之断刑罚以威之谨好恶以示之审祸福以喻之求明察以官之笃慈爱以固之故众知向方皆乐其生而哀其死悦其教而安其俗君子勤礼小人尽力廉耻笃于家闾邪僻销于胸怀故其民有见危以授命而不求生以害义又况可奋臂大呼聚之以干纪作乱之事乎基广则难倾根深则难拔理节则不乱胶结则不迁是以昔之有天下者所以长久也夫岂无僻主赖道德与刑以维持之也故延陵季子听乐以知诸侯存亡之数长短之期者盖民情风教国家安危之本也昔周之兴也后稷生于姜嫄而天命昭显文武之功起于后稷故其诗曰思文后稷克配彼天又曰立我蒸民莫匪尔极又曰实颖实栗即有邰家室至于公刘遭狄人之乱去邰之豳身服厥劳故其诗曰乃裹糇粮于&amp;#于囊陟则在巘复降在原以处其民以至于太王为戎翟所逼而不忍百姓之命杖策而去之故其诗曰来朝走马率西水浒至于岐下周民从而思之曰仁人不可失也故从之如归市居之一年成邑二年成都三年五倍其初每劳来而安集之故其诗曰乃慰乃止乃左乃右乃疆乃理乃宣乃亩以至于王季能貊其德音故其诗曰克明克类克长克君载锡之光至于文王备修旧德而维新其命故其诗曰惟此文王小心翼翼昭事上帝聿怀多福由此观之周家世积忠厚仁及草木内睦九外尊事黄养老乞言以成其福禄也而其后妃躬行四教尊敬师傅服澣濯之衣修繁缛之事化天下以妇道故其诗曰刑于寡妻至于兄弟以御于家邦是以汉滨之女守洁白之志中林之士有纯一之德故曰文武自天保以上治内采薇以下治外始于忧勤终于逸乐于是天下三分有二犹以服事殷诸侯不期而会者八百犹曰天命未至以三圣之智伐独夫之纣犹正其名教曰逆取顺守保大定功安民和众犹着大武之容曰未尽善也及周公遭变陈后稷先公风化之所由致王业之艰难者则皆农夫女工衣食之事也故自后稷之始基靖民十五王而文始平之十六王而武始居之十八王而康克安之故其积基树本经纬礼俗节理人情恤隐民事如此之缠绵也爰及上代虽文质异时功业不同及其安民立政者其揆一也今晋之兴也功烈于百王事捷于三代盖有为以为之矣宣景遭多难之时务伐英雄诛庶桀以便事不及修公刘太王之仁也受遗辅政屡遇废置故齐王不明不获思庸于亳高贵冲人不得复子明辟二祖逼禅代之期不暇待三分八百之会也是其创基立本异于先代者也又加之以朝寡纯德之士乡乏不贰之老风俗淫僻耻尚失所学者以庄老为宗而黜六经谈者以虚薄为辨而贱名检持身者以放浊为通而狭节信进仕者以苟得为贵而鄙居正当官者以望空为高而笑勤恪是以目三公以萧机之称标上议以虚谈之名刘颂屡言治道傅咸每纠邪正皆谓之俗吏其倚伏虚旷依阿无心者皆名重海内若夫文王日昃不暇食仲山甫夙夜匪懈者盖共黜以为灰尘而相诟病矣由是毁誉乱于善恶之实情慝奔于货欲之途选者为人择官官者为身择利而秉钧当轴之士身兼官以十数大极其尊小录其要机事之失十恒八九而世俗贵戚之子弟陵迈超越不拘资次悠悠风尘皆奔竞之士列官千百无让贤之举子真着崇让而莫之省子雅制九班而不得用长虞数直笔而不能纠其妇女庄栉织皆取成于婢仆未尝知女工丝枲之业中馈酒食之事也先时而婚任情而动故皆不耻淫逸之过不拘妒忌之恶有逆于舅姑有反易刚柔有杀戮妻媵有黩乱上下父兄不之罪也天下莫之非也又况责之闻四教于古修贞顺于今以辅佐君子者哉礼法刑政于此大壤如室斯构而去其凿契如水斯积而决其堤防如火斯畜而离其薪燎也国之将亡本必先颠其此之谓乎故观阮籍之行而觉礼教崩弛之所由察庾纯贾充之事而见师尹之多僻考平吴之功而知将帅之不让思郭钦之谋而悟敌国之有衅览傅元刘毅之言而得百官之邪核傅咸之奏钱神之论而睹宠赂之彰民风国势如此虽以中庸之才守文之主治之辛有必见之于祭祀季札必得之于声乐范燮必为之请死贾谊必为之痛哭又况我惠帝以荡荡之德临之哉故贾后肆虐于六宫韩午助乱于外内其所由来者渐矣岂特系一妇人之恶乎怀帝承乱得位羇于强臣愍帝奔播之后徒厕其虚名天下之政既已去矣非命世之雄不能取之矣然怀帝初载嘉禾生于南昌望气者又云豫章有天子气及国家多难宗室迭兴以愍怀之正淮南之壮成都之功长沙之权皆卒于倾覆而怀帝以豫章王登天位刘向之谶云灭亡之后有少如水名者得之起事者据秦川西南乃得其朋按愍帝盖秦王之子也得位于长安长安固秦地也而西以南阳王为右丞相东以琅邪王为左丞相上讳业故改邺为临漳漳水名也由此推之亦有征祥而皇极不建祸辱及身岂上帝临我而贰其心将由人能弘道非道弘人者乎淳耀之烈未渝故大命重集于中宗元皇帝　　后周兴亡论　　　　　　　隋卢思道周太祖文皇帝幼而机警智数过人属魏末多故召募关陇值二将相屠三军未一见推为主遂握兵符俄而魏武西巡奉迎车驾挟天子以会诸侯万世所一时也抚养荒余鸠聚兵甲同心之旅不满万人齐神武以大兵数十万将清灞浐雷动云移萃于渭曲太祖以数千敝卒振旅而还遂基王业窦秦以劲兵深入一战丧元高敖曹以锐气先登临阵授首兵革岁动败鲜胜多高氏虽怙其众力莫敢先至邙山之举我师败绩收合亡散退守有余及萧氏将亡边服震扰荆郢内附庸蜀来王器械完整货财充实带甲百万骁将如林晏驾之辰国与齐人相埒矣闵帝以嫡嗣承基应天纳禅弱龄厌世未及称皇以庶长见立纂我鸿绪从容文雅亦守文之良主焉二帝景命不融高祖始登大位于时大冢宰晋公宇文护太祖之犹子也负图作宰亲受顾命国柄朝权顿去王室高祖高拱深视弥历岁年谈议儒元无所关预祭则寡人晋公之不忌也但自下裁物其主不堪累世权强一朝折首其于党与咸见夷戮恶禽物扫地无余尔乃弃奢淫去浮伪施一德布公道屏重肉之&amp;#躬大布之衣始自六宫被于九服令行禁止内外肃然以释氏立教本贵清净近世以来靡费财力下诏削除之亦前王所未行也值齐季失德取乱侮亡亲御戎轩再举而灭军令肃然秋毫莫犯数旬而定不戮一人未及下车革其弊政山东士女欣戴如归但天性严忍果于杀戮血流盈前无废饮啖行幸四方尤好田猎从禽于外非夜不还飞走之类值无免者识者以此少之虽有武功未遑文德彝章礼教盖阙如也练甲治兵将扫沙漠远图不遂暴疾升遐宣帝初在东京已多罪失高祖每加严训不能修改嗣位之初饰情自励逾年已后变态转兴耽酒好色常居内寝角抵逸游不舍昼夜分命使人征求子女积之后宫以千万数此石虎之淫风也宠姬四人并立为皇后车服节文与内主无别此刘聪之乱政也少在储宫颇览经籍临朝对众亦有精神但&amp;#猜狂特好诡异衣冠形色皆与旧制不同文武侍臣屏弃遐裔内外门合皆别令宦者看守出入去来并录其数殿省以目相视然朋淫于家无所简择乃至长乐亦有丑声大象之末忽焉惨虐鞭挞朝士动至数百背及胸腹一时下手楚毒之理不可忍见祖宗庙号讳不得称变易官名回官姓车乘轮辐并有贵贱之殊妇女妆点亦为上下之异后庭嫔妾房有数人自旦至夕恒令危坐相对有不如法便即捶楚内外命妇朔望朝谒皆令为丈夫拜伏以示肃恭自号为天不复称朕此外小事异同不可胜纪狂惑妖僻开辟未之有也客曰齐武成荒悸庸暗怨结人神厥嗣不昌理则然矣周祖聪明神武冠世雄奇因愚子以至颠覆岂人事乎抑天道也蒙有惑焉请闻其说主人曰寒暑晦明二仪之不同也贤愚治乱五胜之相形也是以酒池肉林乃周王之缔构坑儒灭学亦汉后之驱除齐自天保受终迄于武平丧国孝昭之外竟无令主河清已后国基渐坠昏主慢游于上黎民怨讟于下逮于末叶君弱臣愚外崩内溃周人取之犹&amp;#上走丸也周武任数矩情果敢雄断拥三秦之锐属攻昧之秋削平天下易同俯拾未及三祀宫车晚驾嗣子披猖肆其凶慝真人革命宗庙为墟此盖天所以启大隋非不幸也　　北齐兴亡论　　　　　　　　　前人或问主人曰往者魏人失御六合云扰河朔关右剪为二国永熙西遁天平北巡两朝先主分陕而霸龙战虎争多历岁祀既而水运值竭天禄永终齐室比迹于唐虞周人踵武于汉魏齐有五帝周易四王并纔逾二纪相继而灭若其元首膺期股肱命世立极补天之业铭常镂鼎之功至于暴君南面孽臣作辅民怨神怒国殄祀绝易世之由虽传之耆旧载于史策通人雅旨其详可得闻乎主人应之曰吾少仕齐朝晚归周室因而学业历兹永久雅好博古虽欲拟议近世治乱粤可略陈在魏正光牝鸡司旦尔朱荣乘衅内奰淊天泯夏余烬跋扈延祸王城海内生民若崩厥角齐高祖神武皇帝天纵英明之略神挺雄武之才龙摅虎变投袂而起四明昆弟大会韩陵类蚩尤风雨之兵若新都犀象之陈彼曲我直天实赞之日未移晷大歼丑族然后拔立宗枝入纂皇统群后成务天下晏如但芒刺成灾震逼为梗居郑流彘去而不入迁鼎旧邺国命惟新朝章国宪灿然毕举渭南失律似乌林之丧师洛北先鸣同官渡之凯入虽天命有归而尽于北面方之魏武具体而微文襄嗣业始逾弱冠杰之气足称负荷宾礼时秀驱驾群雄内外肃清朝无&amp;#政侯景背恩弃义狼顾汝颍萧衍失信幸灾蚁聚彭汴于是谋臣运策猛士推锋涡汤之役凶渠匹马南逝寒山之战吴卒只轮不反王思政入掩长安淹历岁时神旗暂临如风扫箨三秦勍敌闭关自守五湖之长革音请命魏孝静以天历有在鼎祚将遗大礼备物率由旧典允恭克让推而弗居祸生非虑匕首窃发尔其夷凶剪暴刚断英峙天崩地坼堂构阙如嗣子幼冲未堪多难文宣虽云外弟少乏令名人望所归便见推奉于时政有彝伦朝多俊乂爪牙皆韩白之伍心腹尽良平之俦外静方隅内康庶绩主之不才四海弗之觉也洎乎受终文祖燎天改物兵强地广国富刑清发号施令必师古始信赏必罚如有四时年谷屡豋灾害不作敌人窜迹郊境无虞天保受命迄于五祀黄初泰始不能远尚爰及中年诞纵昏德以万乘之贵为长夜之饮散发视朝肉袒听政手行刳剔躬运矛鋋宠狎佞谀亲爱凡鄙出入市廛游走衢路太保高降之佐命元功庙廊上宰仆射高德政龙潜宾友帷幄重臣卫尉卿杜&amp;#硕学伟才拔萃出类光禄大夫元景风流儒雅师范缙绅或赤族见诛或丹颈为戮并直言窃叹毙于谗口自余名士良臣非罪遭命淫刑以逞不可殚言刘曹以还逮于僭伪受命称帝未有若斯之惨者也赖有尚书令弘农杨遵彦魏太傅津之子也含章秀出希世伟人风鉴俊朗体局贞固学无不纵才靡不过裴乐谢其清言应刘愧其藻丽温良恭俭让恕惠和高行异才近古无二有齐建国便预经纶军国政事一人而已诘旦坐朝谘请填凑千端万绪令议如流剖断部领选举人物满室盈庭永无凝滞虚襟泛爱礼贤好事闻人之善若己有之智调有余尤善当世谮言屡入时寄无改每乘舆四巡恒守京邑凡有善政皆遵彦之为是以主昏于上国治于下朝野贵贱至于今称之俄而文宣不豫弊于趋疑孽
储君继体纔历数旬近习预权小人并进杨公虑有危机引身移疾幼主若丧股肱固相敦勉干明之始难起戚藩变成倏忽殒于殿省诗云人之云亡邦国殄悴君子是以知齐祚之不昌也孝昭地乃密亲位居元辅有姬公之戚无复子之心亦由主弱时艰虑深家国当阳正位事出权道身长八尺腰带十围沈深谨厚实有君人之望时甲卒强盛财力殷阜乃眷西顾恒有吞噬之心兼以天保之后惩其淫纵不迩声色不事晏游孝于太后笃于昆季慎惜名器爱养黎元后庭嫔嫱皆是藩邸之旧数不盈十竟无私宠特解吏事尤好礼容但政苛碎暗于听受降年不永期岁而崩大渐维几黜其元子武成母弟之亲入主宗祏而少&amp;#凶德不孝不仁龙攒在殡泪不承脸有和士开者素出和氏之庶孽轻薄凡猥为衣冠所弃武成在田之日引为参将开好弹胡琵琶亦解歌舞一面之后便大相爱悦恒在卧内同食共寝淫秽之事无所不为天保之世文宣知其如此顿鞭二百徒配长城后遇赦得还武成为右丞相久别得还思盼愈厚信宿之间赏赐巨万及践大位亲顾弥隆爰自黄门渐至端右尽景娱侍略不休停就令暂出便追骑相寻士开作威作福略无顾惮恩宠势望熏灼朝野恣性贪淫人伦少例心如溪壑行均犬豕甲第当衢侔拟公室富商大贾朝夕盈门朝士无赖者亦竞相谄媚或送婢妾或进子女筐篚苞苴烟聚波属士开葬母倾朝追送谄谀尢甚者至悲不自胜浇薄邪佞爱逾弟兄名贤素士略不交言其所荐延奏无不遂荣枯进退定于俄顷于时下陵上替奔竞成习士无贵贱风节顿尽赵彦深阿谀顺旨俯首怀禄元文遥器能先见不敢措言此外群官靡衣偷食齐室大坏其源始于此河清之末长彗为灾太史奏言须用攘救武成便自称太上传位后主胡长粲以从舅之亲冯子琮以姨夫之戚俱受寄托并当枢要或性识庸近或意怀险薄皆不学无术智能浅短及天统末年武成即世和士开一相处内自拟伊周太尉录尚书事赵郡王睿明德茂亲聪爽俊悟藩王之内时望隆重以士开凶丑宜加屏黜入践青蒲谠言规谏而少主聪察不类成昭母后才明异于马邓士开礼于&amp;#行长粲为其谋主遂使密戚贤王绞缢以戮虽遐迩胥怨愚智同愤而依托城社末如之何数载之间肆其秽行与冯子琮夫妇鬻狱卖官三家府藏贿货山积凶愚子弟并处高资更相货易择而后授司徒琅琊王俨年甫十四兼领宪司愤其所为切齿忿&amp;#执送南台异其身首子琮以构扇两端一时依法二凶俱剿朝野晏清京师市里&amp;#蹈成群梁重之庆不足斯比琅琊心实去恶迹乃陵上不容于时俄而赐尽自兹以后政道弥昏高阿那以牧圉之勤重其佞媚韩长鸾以鞴绁之能悦其趋走又有女奴陆氏出自掖庭凶智狡算举世无匹以保母之恩特见尊宠六宫谓之世师人主以为内相舞弄王法淹塞天听庆赏威刑出于婢口顽嚚弟侄布于列位帝戚皇支不能及也陆子骆提婆者出于皂隶本是工愚暗庸短仅辨菽麦与韩高之徒共持国柄宣淫肆暴甚于和氏穷极富贵转日回天愚薄之伦折枝舐痔轻者进货赂甚者绪婚&amp;#朝廷混然无复廉耻清贞守道更被嗤怪汉世张赵不能喻其万一晋朝贾郭未足比其锱铢斛律明月属镂之锡冤动天地崔季舒龙逢之戮痛切幽明加以内参年少阉宦之属亲狎宠私盈满宫室干预政事剽掠生民黔首呼嗟以日为岁其反道违常速亡趋灭事非一绪不可胜陈后主自生宫闱长于尼妇不接端士不见正人朝夕谘诹罕闻调护之客便烦左右莫匪刀锯之余飞鹰走狗荡其心虑丽色淫声乱其耳目论功德者云羲轩无以尚述钦明者称尧舜不能逾才智之士弃而不任假有名级备员而己宪章纲纪荡然无余鱼烂缺
崩以俟勍寇周武大捷平阳乘虚深入将有降心士无斗志前世耿贾之雄俯眉顿颡先朝貔虎之锐敛气重足举晋阳如拾芥攻邺宫犹振槁万里百城交臂屈膝南极江淮北尽砂塞西界函谷东至沧溟府帑粟帛之饶兵革士民之众齐之所畜尽为周有不亦可哀哉
　帝纪部艺文二
　　三国论　　　　　　　　　　唐王勃汉自顺桓之间国统屡绝奸回窃位阉宦满朝士之蹈忠义履冰霜者居显列则犯忤之诛伏闾巷则婴党锢之戮当是时也天下之君子扫地将尽虽九伊周十稷契不能振已绝之纲举土崩之势明矣嘉平中大黄星见楚宋之分辽东殷馗曰其有真人起于谯沛之间以知曹孟德不为人下事之明验也先是秦帝东游亦云金陵当有王者兴董扶求出又曰益州有天子气从兹而言则长江剑阁作吴蜀之限天道人谋有三分之兆其来尚矣然废兴有际崇替递来每览其书曷能不临卷而永怀抚事而伊郁也尝试论之曰向之何进纳公业之言而不追董卓催弃文和之策而不报王允则东京焚如之祸关右乱麻之尸何由而兴哉至使乘舆蒙尘于河上天子露宿于曹阳百官饥死于墙壁六宫流离于道路盖由何公之不明贾翊之言过也于是刘岱乔瑁张超孔之徒举义兵而天下响应英雄者骋其骁悍运其谋能海内嚣然于兹大乱矣袁本初据四州之地南向争衡刘景升拥十万之师坐观成败区区公路欲居列郡之尊琐琐伯珪谓保易京之业瓒既窘毙术亦忧终谭尚离心琮琦失守其故何哉有大贤而不能用睹长策而不能施便谓力济九区智周万物天下可指麾而定宇宙可大呼而致也呜呼悲夫余观三国之君咸能推诚乐士忍诟藏疾从善如不及闻谏如转圜其割裂山河鼎足而王宜哉孙仲谋承父兄之余事委瑜肃之良图泣周泰之痍请吕蒙之命惜求休穆之才不加其罪贤子布之谏而造其门用能南开交址驱五岭之卒东界海隅兼百越之众地方五千里带甲数十万若令登不早卒休以永年神器不移于暴酷则彭蠡衡阳未可图也以先主之宽仁得众张飞关羽万人之敌诸葛孔明管乐之俦左提右挈以取天下庶几有济矣然而丧师失律败不旋踵奔波谦瓒之间羁旅袁曹之手岂拙于用武将遇非常敌乎初备之南也樊邓之士其从如云比到当阳众十万余操以五千之卒及长&amp;#纵兵大击廓然雾散脱身奔走方欲远窜用鲁肃之谋然投身夏口于时诸葛适在军中向令帷幄有谋军容宿练包左军之计运田单之奇操悬军数千夜行三百辎重不相继声援不相闻可不一战而擒也坐以十万之众而无一矢之备何异驱犬羊之群饵豺虎之口固知应变将略非武侯所长斯言近矣周瑜方严兵取蜀会物故于巴丘若其人尚存恐玉垒铜梁非刘氏有也然备数困败而意不折终能大启西土者其惟雅度最优乎武侯既殁刘禅举而弃之睹谯周之懦词甘忿愤而忘食闻姜维之立事又慷慨而言&amp;#惜其功垂成而智不济岂伊时丧抑亦人亡乃知德之不修栈道灵关不足恃也魏武用兵仿&amp;#孙吴临敌制奇鲜有丧败故能东擒狡布北走强表破黄巾于寿张斩眭固于射犬援戈北指蹋顿悬颅拥&amp;#南临刘琮束手振威烈而清中夏挟天子以令诸侯信超然之雄杰矣而弊于褊刻失于猜诈孔融荀彧终罹其灾孝先季珪卒不能免愚知操之不怀柔巴蜀砥定东南必然之理也文帝富于春秋光膺禅让临朝恭俭博览坟籍文质彬彬庶几君子者矣不能恢崇万代之业利建七百之基骨肉齐于匹夫衡枢委乎他姓远求珠翠废礼谅暗之中近抱辛毗取笑妇人之口明帝嗣位继以奢淫征夫困于兵革人力殚于台榭高贵乡公明决有余而深沉不足其雄才大略经纬远图求之数君并无取焉山阳公之坟土未干陈留王之宾馆已启天之报施何其速哉故粗而论之式备劝戒俾夫来者有以疾诸者焉　魏武帝论　　　　　　　　　朱敬则
皇汉失图网漏谗慝贼臣承间摇荡宸居宗庙焚烧天子播越于是九州幅裂四海横流释位勤王天下云集初平元年后将军袁术冀州牧韩馥豫州刺史孔兖州刺史刘岱河南太守王匡渤海太守袁绍陈留太守张邈东都太守乔瑁山阳太守袁遗济北相鲍信长沙太守孙坚等同时俱起以讨董卓为名然包藏祸心以暴易乱窃命矫制结党树朋观衅待时莫敢先犯惟魏太祖有汴水之战孙讨虏有阳人之师矣观曹公明锐权略神变不穷兵折而意不衰在危而听不惑临事决机举无遗悔近古已来未之有也故梁国桥元南阳何颙皆云天下将乱非命世之才不能济也能安之者其在君乎虽复名微众寡地小力穷官渡受围濮阳战屈然天下精明之士落拓之材趋若百川之宗巨海游尘之集高岳故有荀彧郭嘉邢颙程昱贾诩朱云等或敛风长感或一见尽怀然后揽英雄之心骋熊罴之勇挟天子以崇大顺扶幼主而显至公旌贲忠良芟除叛逆神道辅德百姓与能武功赫然霸业成矣若乃获魏种而有之高祖之封雍齿也降张绣而不怨光武之全朱鲔也感臧霸之言以成其气重关羽之义抑而不追王霸之术也然后法令严峻赏罚必行惟材是求惟力是视纵夷齐满路颜闵并居未暇存也救弊则可仁则未知且以术临人力无余地用智济物迹若容身欲使荡荡元波涯弥不竭飂飂熏风周遍草木元云荫而方雨黄叶衰而木落不可得也荀文若首预经纶提挈草昧清神昭乎物表妙识出乎机先造我魏邦繄其是赖一言不合五毒将施无词寄文空器见志可不剧哉加以孔文举与道翱翔尽忠汉室崔季珪天骨高爽志在扶倾岂大盗之所安也呜呼欲盗之子见锦而不见人弭谤之君尤人而不尤己岂知群鸥不下众雀遥惊者乎故阴谋未泄天下已知毒志潜行忠良前惧何夔所以带药杨彪由是不出云长受恩而不谢元德失箸而思奔席上无怀疑之人阃外少自信之士良可耻也固知曹公不能用天下之材成天下之务也昔周武之泽及昆虫不能感食薇之士汉高之功济草木未能屈歌芝之贤犹且遂其孤贞容其怨讟况功未半古德异乐推遭神器之流离问九鼎之轻重欲使庶人不议其心宁可得乎翻乃疾走恶迹掩耳畏声雠匹夫念平素杀桓郄毙娄珪道路以目天下钳口岂不惜哉杨德祖才虽清秀志非远图托事行诛死非其罪司马懿雄才大度勇而有谋审其狼顾知而不剪若言天意也则吾未知若言人事也其智安在故知忌小怨而忘远图料目前而忽身后岂所谓旁求哲人俾辅后嗣者哉或问曰天厌汉德海内分崩三雄鼎立俱受眷命乃至控御豪杰削平区宇英图远算何者为先君子曰孙仲谋藉父兄之资负江海之固未敢争盟上国竞逐中原自守末余何足言也蜀先主抱英济之器无角逐之材远窜荆蛮畏曹公之神武奄有庸蜀乘刘璋之政衰国小人痍风颓俗陋山川险涩异崤函之奥区江汉通流殊河洛之朝市岂得抗衡中夏齐足当途乎前贤易地之谈全是不关胸臆且夫度德而处量力而行刘备岂薄先王之旧居轻齐鲁之故俗若泰伯之适吴越孔子之入九夷哉盖不得已也是知才雄者地广国大者兵强地既由才才宁可易也　　晋高祖论　　　　　　　　　　前人王业不同其来尚矣若乃待辛癸之禅汤武不得称仁要西伯之资高光无由济世或宁乱以得志或兴祸以取威遭遇虽殊天命一也宣帝聪豪明允博学洽闻敏而好谋宽而能断其未得志也服勤王事夙夜在公知无不为刍牧必履取信严主所谓能臣也及勋德日隆雄才渐着权略不世合变如神受命崇华竭股肱于明帝忍死嘉福遂无君于冲人所谓奸臣也及内难既平外寇斯殄威力翕赫指麾风飞遂乃临神器以徘徊戮公族以顾望虽大业初称人望斯存若格以明神请罪不暇归诸天命则前代有辞美哉未尽善也且成汤之在夏世行仁以动诸侯文王之处殷朝好让以怀邻国高祖以豁达容物光武以长者得人未有专仗阴谋每行诡计寄何晏以鞫狱示李胜以谬言请战以见威指水以表信乞襦不与惧有陈恒之讥封墓释囚不嫌武王之事愧情负理掩耳避声狼顾以噬魏人狐媚以取天下亦前史所丑也　　宋武帝论　　　　　　　　　　前人盖圣人不能为时亦不能失时历观帝王之作未有不因人坠涂炭而得志或天下嗷嗷新主之资也是知秦有阎赵之&amp;#汉罹莽卓之灾晋由曹氏之专宋实桓元之篡始得奋其智力救此倒悬陈浞羿之辜问滔天之罪况刘裕天锡神勇雄略命世雷动四方风发竹里龙骧虎步独决神襟长剑一呼义声四合荡亡楚已成之业复遗晋久绝之基祀夏配天不失旧物虽古人用兵不足加也至乃网罗俊异待物知人动必应时役无再举西尽庸蜀北划大河自汉末三分东晋拓境未能至也　　梁武帝论　　　　　　　　　　前人梁高祖聪明文思宽厚通博生而神异动多奇怪此天表也永元之初群贤受命竭怀辅正尽力康衢细&amp;#未开纤尘不动而雄图英算孤识独见审长河之将决知昆山之必焚理欲先天未遑后举叫啸龙虎合集风云驰两函以取荆州连五营以震都邑长流远迈独决方寸霜风飞扫云雨沾沐白旄一麾顽童授首乃吊冤魂而谢牛酒绍筐篚而轼善人师不疲劳人无怨讟讴歌是逼狱讼攸归代德立成眷命斯在然躬览载籍备睹兴亡留心求瘼励精纳善虽化未大道时亦小康也若寻其德音讨其风俗尚根浅易拔源涸难流祸乱相仍盖其宜矣且兵号义旗战称伐罪胜非己利功岂私成汤有&amp;#德去道近也武无愧容其私厚也昔魏太祖兵锋无敌神机独行大战五十六九州静七八百姓与能天下慕德犹且翼戴弱主尊奖汉室降及宋高剪平伪孽安复王家义声薄天高诚动日然更悬兵四岳决胜五湖北静燕尘西清秦雾宏勋不让盛德见推备物满庭犹非所望故晋帝今日之所事本所甘心义士犹或非之通人尚为薄德况梁取天下又甚于斯南康主盟实称齐帝奉之以成大顺承之而动义兵国步既宁家怨又雪君称主祭臣复何猜寻其锡文考其谦让事同对面理非饰词宁知悠悠江山相去千里矫情伪迹顿至于斯欲令节义行于比屋其可得乎夫君人者日月齐其明阴阳资其信江海同其量天地偕其容未有饰智惊愚衒材惑众每事皆欲先人所唱复须称赞浮华道长轻薄路开以天谴为嘉祥用妖怪为休祉聚敛俱极赏罚无章有识为之寒心群寮曾不先觉利器不藏奸夫得志然侯景之兵我人也仗我器也岂异术哉由上之失教也帝子王孙跨州连郡未有晋郑齐心牟虚合契五侯九伯列海分山罕闻申包胥之顿哭秦庭茅夷鸿之币谒吴国户口徒众不睹死战之人宠遇虽多宁有报恩之士江淮无波澜之阻城阙绝藩篱之固长洲杜若一旦雕零稽山竹箭忽然摧折可不慎欤或问曰梁王不以黄屋为尊紫宸为贵离欲绝爱遣色归空有汤武之忧劳若尧舜之臞腊享国五十若登春台忽为羁旅叛臣鸣吠逋丑长戟指阙强弩临城兵折意穷忿毒而没善不可恃岐路何归君子曰武帝暮年荒诞实甚殚守县之力不充自纵之资尽丁口之租纔足缁衣之费昔夏桀以九州之富秦皇以六合之尊造琼室而天下土崩作阿房而寰中瓦解况地比一郡国乃三分外有征戍之勤内有雕靡之弊加以金剎宝柱烂漫云霞至于银榜朱帘的星月神怒人怨祸积患生何足疑也且夫恶于齐而保于我何补也得一夫而亡一国非智也昔赵纳冯亭有长平之祸梁受侯景成永福之灾金瓯忽伤悔之何及　　陈武帝论　　　　　　　　　　前人梁自侯景入寇萧&amp;#外奔西邻责言南风不竞篡杀三帝覆没两都可谓亡矣但人痛既深天道亦悔是以大命集于有陈也武帝身长七尺垂手过膝盖姚襄刘备之俦也惟宽以容物明以知人旷荡不羁雄勇盖世声振岭表功济日南属王室不纲大难未已江湖群盗日寻戈戎是以投袂而呼夕不待旦以梁大宝三年二月会王僧辩于白茅湾齐小白之合诸侯以谋王室臧子源之要天地惟讨贼臣故戮力尽心有死无二义声一发其从如云荡遍地之横流廓溥天之巨浸脔侯景于竹里执王伟于草间爰其息归瞻乌遂止仍以新不间旧&amp;#不间亲高让近臣方求别统昔魏推袁绍汉谢项王道贵能伸理不嫌屈及江陵不守丧君有君疆场无虞近臣辑睦足以摅三瞳之遗愤歇万国之夙悲既上宰变图假立非次晋出子圉秦纳贞阳陵谷迁移对之长叹君臣易位但觉悲哉况乃居汜不归焉用方伯在郑未纳谁曰勤王于是潜谋腹心阴召武旅因杜陵于别室告文帝于临时舟乘旦潮旗寝夜月扫重氛于绛阙反宸极于紫微役不浃辰区宇大定加以北挫萧轨西拒王琳圣德日新元勋渐茂然后继宋齐之丕业承舜禹之大名升坛而告上元分珪以揖群后大哉美哉人无间焉但云雷尚屯边尘未辑翌日告渐缀衣在庭楚之王孙叹布衣之未返燕之太子践机桥而不归悲夫　　陈后主论　　　　　　　　　　前人长城公器识古人承平嗣主观其求忠谠之士禁左道之人淫祀妖书镂薄假物即古明哲何以加焉但强寇临边南国斯蹙礼义不举苛刻日滋邻好不敦骄傲是务嬖妾五十尽有珥貂之容丽服一千咸取夭桃之色加以贵妃夹坐狎客承筵玉貌绛唇咀嚼宫征花笺彩笔吟咏烟霞长夜不疲略无醒日于时也隋德甫隆南被江汉厚待间谍羊叔子之倾敌人不伐有丧楚恭王之结邻好加以贺若谋勇应变如神擒虎雄风临机若电莫不迎刃自裂听鼓争奔斩张悌之守迷降薛莹之知命紫殿正色不用袁宪之言白刃交前但为无社之计嗟乎龙盘虎踞之地露草沾衣千门双阙之间风烟歇绝临江离别之感赴洛呜咽之悲五百里之俘囚累累不绝三百年之王气寂寂长空一国为一人兴前贤以后愚灭其来尚矣或问曰安乐公刘禅归命侯孙皓温国公高纬长城公陈叔宝并称域中之大据天下之尊或衔璧送降或逃窜就系必不得已何者为先君子曰客所问者具在方册请为吾子陈之任自择焉若乃投井求生横奔畏死面缚请罪膝行待刑是其谋也马上唱无愁之歌侍宴索达摩之曲刘禅不思陇蜀叔宝绝无心肝对贾充以不忠之词和晋帝以邻国之咏是其才也纵黄皓嬖岑昏宠高壤狎江总是任也剥面凿眼孙皓之刑弃亲即雠高纬之志其余细故不可殚论听吾子之悬衡任夫人之明镜客曰入井下策也　　北齐高祖论　　　　　　　　　前人昔张让段珪浊乱天下汉召董卓将显其诛竟有小平之奔曹氏因之乃创霸业郑俨徐纥点辱皇猷魏收尔朱荣欲洗濯宫掖遂至河阴之祸齐人藉此用承明命故曰乱者理之源机者命之兆不可失也神武崖岸高&amp;#器宇深沉望之俨然风尘自远听之愈厉雷霆或闻至乃足践列星声振原疑
地赤色映团
焦之外青
缺
立旅宿之门汉高由之自负徒属以之
增畏此所谓历数在躬推之不可去也因天下之心揽英雄之议以普泰元年六月建旗于信都以讨尔朱兆为名当时赵魏之豪有高虔邕高敖曹封隆之李元诚卢文纬崔祖禽疑
等尽其死力盖代之杰有
尉景段彭乐窦泰匹娄昭薛延廷等共其奔走然后数乱常之罪显安忍之辜发义帝之丧三军缟素承傕汜之逼万里同心莫不精勇感人神雄略出天地檄词未草声已振于贼庭王诛欲加命乃悬于鬼箓既而龙骧虎步高下在心开幕府以临外藩分腹心而统京邑虽生我者父母立我者高王既怀震逼之威易为芒刺之说周郑交恶衍殖构气赵鞅畏谗遂起晋阳之甲襄王失据乃有居汜之悲虽表数相仍公怒未怠紫宸不可久旷丹穴难以更熏遂应飞来之谣乃议迁都之便关西河北剪为寇雠天平永熙便成敌国于是疆场大骇钲鼓相闻邙山之师杖马捶而自免砂苑之役跨驼以遁归胜负相参波澜不定丰功厚利各有可观者焉昔魏祖西征中道不豫晋景南伐回兵乃殂此并业未半而意穷功垂成而景促是以留连末命委曲临终不可尽也寻高祖其辞魏帝之表可谓其言也哀顾太子之言可谓其事也尽方诸前代各一时也若乃推诚与人怀旧不舍择子如之虱看尉景之肱喻高昂于肝胆委侯景于半体此明达也牵马麦田不饮社酒此严断也放李穆之归使其富贵感虎兕之对以劝事君此宏量也故能废立虽多不失臣节兵锋屡折人望攸存即与夫嬖贾充忌荀彧不同时也　　北齐文襄论　　　　　　　　　前人神武云日为我蚀今死亦掩观其和&amp;#勒之歌哀来何极览太子之色仍有别忧此岂悲促龄而怨昊苍哉但强寇在邻奸臣不附以此为恨也文襄克纂丕基堪负大业追成曩志不忝远图故能委任绍宗外平侯景借假贞节内察权豪沙汰众流厘正群务纪纲具举朝野肃然况乃嘉思政之忠遥接其手寤陆生之直更赏其能此亦可称也且夫为人上者当不忝威仪慎名器先王以之革弊达人因此垂风是故立其章程明其限节水火可蹈礼教难逾今天荫甫倾洪基靡构国有大难未可三年不言高宴后园岂得一朝盘舞此不慎尔仪也若乃命天子为痴人比尊名于狗脚恨崔陵之语不念元勋忿孙腾之仪宁思佐命此不惜名器也加以任情荡思率意以之红绮如花妖颜若玉决池而弄淫女下狱而罪贞姬叛高慎于洛阳几倾其父蒸郑妃于内寝乃系乎亲诗曰人而无仪胡不遄死此之谓也嗟乎楚庄绝缨不显妇人之节郑人献捷尚礼南冠之贤所以尽俘囚之材得醉者之力今者陷孝骞之罪赏王仪之心拒兰钦之慈专诸之剑非不幸也　　北齐文宣论　　　　　　　　　前人文宣承父兄之资据已成之业屈奇不测内刚外柔属变起不图祸机窃发临事而惧警而后行故使逆党无遗凶徒必尽自得政二世树恩百寮司马公之养汝只在今日陈恒子之好施惟取一时由是腹心不散勋贵自随大会晋阳共叙哀酷神彩英扬风调清闲既而人固难知始推天授故曰今日左仆射不减大将军由是感光禄之言不俟终日听仓丞之谏理故无归然远迩之心赫虎之变爪牙夙将帷幄旧臣足使邻国寝谋殊邦侧席况属梁运道销江淮家无疑
周室猒关函谷封泥故得北柔沙漠之陲东怀辽海之际政尚明直时实丰盈膏泽始流菁英已竭中山迫于汉献高洋劣于魏文但礼乐未施冠履不假高论王道此实多惭或问曰夏桀无道殷辛虐政举烽而求一笑击鼓而饮三千虽曰荒淫未穷鄙秽犹称有夏多罪天命殛之皇天怒震命我文考今者显祖狂昏中酒而作莫不手自支解躬行刺斫大集淫妪为笑目前广命宗亲聚麀座上邺城无自保之容当轩有供御之困或臀行以骂众寮或擘&amp;#以示群下加以土木不息金凤临云征敛日增长城千里仍得快乐世以保乂岂天地不仁降灾万姓之疑将
多僻适与相逢岐路无归我心如醉此即甘酒嗜音之谈盖成虚论三风十愆之说并是高谈君子曰源深者流长德盛者祚远黡之汰虽着书之德在人齐神武伐暴胜残有大功于天地其嗣虽复失道仍未殛于神明故书曰天惟五年须夏汤之子孙是也问曰神武之初基实多佐命文宣应箓共匡霸图其间文武高材略不世出风流名士拔萃逸群属主暴政荒时艰路涩未有裂裳远窜行从近关闻者尚足动心遇者曾不惊虑此复何哉君子曰达人之道布在方册显晦之迹理同可寻若乃色斯举矣翔而后集则仲尼去卫夷齐让国清风流长高节远列固绝伦矣其次则南山之叟东门之贤范蠡泛江湖尉缭去城市此又见几而作也亦有贞不绝俗隐不违亲冥默园林卷舒人事八月羊酒聘之而不来四时束帛征之而不屈亦可与语上矣过此以往何足言哉良为道丧已久廉耻不追崩腾暗主之朝沦没骄君之世何足怪乎悲夫严尚既殁谁与为言俗物满涂彼众我寡俾将来不昧知其志焉哉　　隋高祖论　　　　　　　　　　前人昔孙资阴谋晋宣入辅郑译矫制隋文受遗自此而有魏人从斯以迁周鼎盖天厌乱德神诱其衷若妄指河冰遂成王业误击金鼓仍启霸国也况体貌奇特仪表绝人周太祖之钦明异其风骨齐宪王之聪察惮以非常韦鼎一见以委诚赵公闻名而进女是以称刘季之灵怪者不谋同词说中兴之应谶者往往偶语属周多世故祸难荐臻始以后父之尊遂受托孤之寄骑虎不下掎角是因不利孺子非唯管叔之言社稷输人宁止休公之对所以尉迟举魏从乱如云王谦据蜀其徒若市遂能驱驾豪杰委任忠良不下庙堂天下大定然后讴歌允集文物满庭卿云晓聚长星夜扫拱揖而朝群后升坛而类上帝绍舜禹之遗躅光汉魏之大名于是流旷荡之元风浸淳古之膏泽削秋荼之繁令革亡国之哀声加之以恪勤广之以质素太阳满昆虫之穴湛露垂行苇之苕教人七年亦可以即戎矣俄属陈朝丧德江海扬波自绝于天结怨于下乃以开皇八年十月承少昊之秋气动文昌之将星下蜀汉之舟翩翩龙跃集幽并之骑萧萧马鸣一苇而可以横大江三令而可以陵汤火蒋山苦战子文之魂魄飞扬建业大崩叔宝之金汤不守既遭岸上之虎非复水中之龙斩伯&amp;#以谢陈人礼陆机而慰吴士春波暂洗污俗咸新秋露一零弊化斯改乃下制曰今率土大同含生遂性内外职位遐迩黎人家家自修人人克念使不轨不物荡然俱尽此乃忧勤之心见于动静故使六合之中观如晓日八纮之内若遇新晴况复尽力于人励精为政躬亲以率下因心以感物烟云万里风雨四时野有击壤之歌天无垂象之诫元命丹侥烟燧不惊玉槛金河波澜久息天子登云台而访道实垂拱而无为公卿指日观以推诚愿升中而每竭可谓尽美矣未尽善也然天性既猜素无学术意不及远政惟目前是以牝鸡司晨谗人罔极剖符罕山河之固同盟多剪黜之悲恩不终于有功罚每深于无罪启阋墙之兆借实沉之兵杨素决其波张衡注其&amp;#柳远草制房陵尚遥穆子投戈竖牛仍在祸非天降衅是人谋是以知隋运之不永矣君子曰昔陆孟知中兴之微宣帝始重儒术李通称汉家之命世祖专信谶文时好既行其流遂广故子云符命尹敏伪言即其类也高祖少爱不经之谈遂好迂诞之说所以王韶顺旨袁充取容赏溢丘山恩深江海岂不弊乎又祥瑞者圣人之应也至若八百集于孟津六王至于陔下周人岐山之北晋众江汉之南负乐就陈携手适宋牛马内向群盗外奔宗社乂安黎民不散此瑞之上也若乃连珠共轸的砾清汉之涯合璧齐辉光芒黄道之上四时不爽百谷用成家有慈孝人怀礼义此善之应也至如白鹿朱雁璚露卿云鸠雀异毛草木殊状此并沐我皇泽煦我帝眷圣人圆城之中天子生成之物岂足表太平之日显休明之辰而隋主好之意不能尽遂令巧伪相半何其薄哉近石虎之有中原也子女殁于淫昏文物尽于锋镝犹得厌六马驾四麟燃连理之材煮白雉之肉若天道不惑应降以灾由斯而谈断可知矣隋之眷眷复何为哉问曰晋克金陵功多者属吏隋平建业德俊者尤崇岂争名于朝事必须此将廉耻道丧莫畏简书乎君子曰晓兵之家因敌变化故有功成请罪之义君命不受之谈今者王浚乘风贺若先战苟有大利何简细瑕方知责兵士之污宫闱征军司之隐玉帛岂不惬乎昔范燮后入孟侧不前郄克有词冯异不语时无君子斯焉取斯岂与夫自伐无惭奋髯直出而相类乎又问曰王者初兴必有佐命莫不同声相应同气相求白云之郁庆龙清风之集雕虎不以夷险易志不以远近隔心千载一时其来尚矣三代以前缅邈无际两汉之后声名可寻若乃庇俗匡时体国经野谋出心膂政待股肱但清济之入浊河波澜莫辨蚊之附骥尾迟速罔知既因论讨之余愿示悬衡之末君子曰神人无功达人无迹张子房元机孤映清识独流践若发机应同急箭优游淡泊神交太虚非诸人所及也至若陈平荀彧贾诩荀攸刘郭嘉田丰沮授崔浩张宾等可谓天下之菁英帷幄之至妙中权合变因败为功爰自秦汉讫于周隋兰菊相熏惟有此矣加萧何之镇静关中寇恂之安辑河南葛亮相蜀张昭辅吴茂弘之经理琅琊景略之&amp;#谐永固刘穆之众务必举杨遵彦百度惟贞苏绰共济艰难高颎同经草昧虽功有大小运或长短咸非股肱之材悉为忠烈之士若乃威以静国谋以动邻提鼓出师三军贾勇置兵境上千里无尘内外兼材惟孔明景略也故崔浩云王猛是苻坚之管仲刘裕是德宗之曹瞒孙盛云孔明善辅小国子产之流也斯言中矣　　隋炀帝论　　　　　　　　　　前人炀帝美姿仪性聪慧少好学善属文故高祖献后特所钟爱矫情饰迹有曹丕之钓名倾承中使若子楚之仁孝况南平江左北靖塞垣杨素誉其贤桑和说其貌属青宫失爱子掖流恩遂映前星乃升明两衣冠虽伟入朝少四皓之宾公宴虽多言谭止七子之客但奸心未露伪迹斯穷沐猴而冠轻薄之材不久况虎为善爪牙之毒会施故无道于大渐之晨烝淫于易箦之夕罕高宗之谅暗有丹朱之慢游于时隋德在人群生乐业二十年之训聚百万众之精强乘天下之有盈骄海内之无事乃自以土广三代威振百蛮恃才矜己傲狠明德内怀险躁外示宽平盛衣服以掩奸饰词令以拒谏更乃荒淫无度法令滋章人力尽于穿筑杼轴空于聚敛十室之内思乱者一二焉方始驭八骏建五牛穆天子之白云更远瑶池之外秦始皇之观日方践石梁之前或以衢路受刑或以滋味被戮死不可无罪而免赏不可有功而要相顾凛然莫知攸止十室之内思乱者五六焉于是斛斯外奔元感内逆兵陷辽水粮断河黎月晕七重知髦头之犯毕日光四散觉兆庶之分崩且选妖丽恣朋淫嘉群妪之慢言乐少年之丑秽不轨不物无威无仪关梁不通赋役断绝更乃逆取五年之课以充长夜之娱十室之内思乱者八九焉当此时也小人方兴群盗孔炽大者剽州邑小者劫村闾扰扰四人俱靡息肩之处喧喧九土居为关战之场天子乃幸维扬泛舳舻驱虎贲之骑唱龙舟之歌以大江为天堑以长淮为地险周章至于戏下犹自未知阎乐入于庑前何不告我昔为天下之重今乃一夫所轻岂不惜哉彼炀帝者聪明多智广学博闻岂不知蛟龙失云渔父足得为害鲸鲵出外蝼蚁可以为灾忽乃弃崤函之奥区违河洛之重阻言贼者获罪敢谏者受刑岂不是色醉其心天夺其鉴窜吴夷以避其地虚宫阙以候圣人盖为大唐之驱除也君子曰小人之心犹火也火之性必须有所烧小人之心必须有所害当其受宠遇也排忠良疵道德辨足以移视听辞足以结主心导之以淫奢引之以苛刻人困而不恤政荒而不修如蝼蚁溃堤防不觉其败如春风养草木但见其盛事至而不知祸构而方惧素无材略不能以败求全本自少恩岂能得众成事进退维谷无处容身或出奔以图生或杀主而自解眇观史策遍采兴亡开役者多是爱臣害上者无非近习然庸君暗主莫肯远之复何言哉　　两汉辨亡论　　　　　　　　权德舆言两汉所以亡者皆曰莽卓予以为莽卓篡逆污神器以乱齐民自贾族灭天下耳目显然闻知静征厥初则亡西京者张禹亡东京者胡广皆以假道儒术得伸其邪心侥一时大名致位公辅辞气所发损益系之而多方善柔保位持禄或陷时君以滋厉阶或附凶沴以结祸胎故其荡覆之基篡夺之兆皆指导驯致之虽年祀相远犹手授颐指之然也其为贼害岂直莽卓之比乎禹以经术为帝师身备汉相特见尊信当主臣之重极儒者之贵永始元延之间天地之眚屡见言事者皆讥切王氏专政时成帝亦悔惧天变而未有以决驾至禹第辟左右以问之须其一言以为律度为禹计者亦宜陈大易坚冰之诫诵小雅十月之刺乘其向纳痛言得失反以罕言命不语怪为辞致成帝不疑之心授王氏寖盛之势上下恬然暗忽亡国傥帝虑不至是犹当开陈切劘面别廷辩矧当就第宴闲之际虚怀放决之时方且眩小男于&amp;#下官子婿于近郡款然用家人匹妇为心以身图安不恤国患致使群盗弄权迭执魁柄祸稔毒流至于新都不可遏也斯可愤也逮至东都顺桓之间国统三绝胡广以巨儒柄用位极上台初梁冀席外戚之重贪戾当国既鸩质帝议立嗣君公卿大臣皆以清河王蒜年长有德属最尊亲可以靖人亦既定策冀乃惮其明哲且不利长君私于蠡吾独异群议为广计者亦当中立如石介然不回率赵戒之徒同李杜所守然后三事百工正辞于朝虽冀之暴恣岂能一旦尽诛汉廷群公耶反徇一息之安首鼠畏懦竟使清河徙废蠡吾为梗邦家陵夷汉道日蹙结党锢之狱成阉寺之祸祸乱循环以致董卓赫赫汉室化为当涂盖栋挠鼎折之所由来久矣彼梅福以孤远上疏张纲以卑秩埋轮独何人哉而不是思也噫嘻就利违害荣通丑穷大凡有生之常性也暨乎手持政柄体国存亡则谨之于初决之于始以导善气以遏乱源若祸胎既萌则死而后已白刃可蹈鸿毛斯轻柰何禹广以貌安之时则务小忠立细行数数然献吉筮于灵蓍沮立后于探筹及夫安危之际邦家之大则甘心结舌阴拱观变岂正然也方又炽焰焰以燎原决汤汤以襄陵投天下于烟煨挤万人于&amp;#垫百代之下无所指名虽史赞粗言而不究论本末且出不越境书弒君之恶言伪而辩有两观之诛若当春秋之时明禹广之罪作诫来世可胜纪乎向者西京抑损王氏尊君卑臣则庶乎无哀平之坏东京登庸清河主明臣忠则庶乎无灵献之乱大汉之祚未易知也或以国之兴亡皆有阴骘之数非人谋能亢则但取瞽聋者而相之立土木偶而尊之被以章组列于廊庙斯可矣何尧舜之或咨或吁殷周之或梦或卜忧勤日昃之若是然后为理耶予因肄古史且嗜春秋褒贬之学心所愤激因辩其所以然　　对禹问　　　　　　　　　　　韩愈或问曰尧舜传诸贤禹传诸子信乎曰然然则禹之贤不及于尧与舜也欤曰不然尧舜之传贤也欲天下之得其所也禹之传子也忧后世争之之乱也尧舜之利民也大禹之虑民也深曰然则尧舜何以不忧后世曰舜如尧尧传之禹如舜舜传之得其人而传之尧舜也无其人虑其患而不传者禹也舜不能以传禹尧为不知人禹不能以传子舜为不知人尧以传舜为忧后世禹以传子为虑后世曰禹之虑也则深矣传之子而当不淑则奈何曰时益以难理传之人则争未前定也传之子则不争前定也前定虽不当贤犹可以守法不前定而不遇贤则争且乱天之生大圣也不数其生大恶也亦不数传诸人得大圣然后人莫敢争传诸子得大恶然后人受其乱禹之后四百年然后得桀亦四百年然后得汤与伊尹汤与伊尹不可待而传也与其传不得圣人而争且乱孰若传诸子虽不得贤犹可守法曰孟子之所谓天与贤则与贤天与子则与子者何也曰孟子之心以为圣人不苟私于其子以害天下求其说而不得从而为之辞　　三国论　　　　　　　　　　李德裕魏吴蜀三分天下而亡有先后非形势有轻重积仁义有厚薄察其政柄所归则亡之先后可知也蜀政在于黄皓皓隶人也内不能修武侯之旧典外不能制姜维之黩武纪纲日坏君子不服所以先亡也魏自明帝之后政归仲达齐王以降惟守空宫亡之淹速系于昭昭之志将移神器之重须服天下之心未立大功亦不敢取所以蜀灭而魏亡孙皓虽骄奢极欲残虐用刑而自专生杀之柄不牵帷墙之制运尽天亡而后残灭由是而知人君不可一日失其柄也如神龙之脱深泉震雷之无烟气威灵既露人得制之蒋济睹魏文帝与夏侯尚诏曰作福作威为亡国之言所谓柄者威福是也岂可假于臣下哉后代睹三国之事可不戒惧焉　　论秦隋势之相似　　　　　　　前人自周之衰而天下裂为战国至秦始皇然后并六国而称帝自晋之亡而天下分为南北朝至隋文帝然后混南北为一区彼始皇隋文皆有雄才大略过人之聪明其所建立又有卓然杰出于后世者方驾驭将帅削平四方据关中金城之固而都之以临制天下其意皆欲传子孙于无穷然后身没而国危皆以二世而遂亡者失所以为君之道缪所以为治之术亡所以维持天下之具不知其子而付托非其人也夫人君之道秉本执要简而常逸元首丛脞则万事隳此不易之理也至秦隋则不然以察为明以苛为德窃窃然惟恐人之轧己而夺其权故始皇衡石量书隋文卫士传餐皆日夜有程不中程不得休息天下事无小大皆决于上丞相大臣不过受成事奉行文书而下皆持禄欺谩以取容此风不改卒至于亡故曰失所以为君之道者此也古之王者得天下以仁虽取之以干戈而治之以礼义其善政美化必有以深结其民之心而信厚和平必有以变移其风俗故三代之所以享国长久者用此道也至秦隋则不然彼见所以取天下之难而常有猜防不安之心以为不决于法刻削而急持之则后世且复分裂而为敌国有曩者英雄割据之患故始皇刚毅戾深乐以刑杀为威专任狱吏而亲幸之海内愁苦无聊而陈胜项籍攘臂大呼天下响应秦遂以亡隋文亦制为严法峻刑以杜天下之变谋臣宿将诛灭略尽元元不胜其毒而杨元感李密倡之群盗&amp;#起天下大乱涂地而不复振借使秦隋已并天下而以仁义之惠泽在民虽有胡亥炀帝之不肖天下必思所以继其后而奉之者其亡不若是之遽故曰缪所以为治之术者此也古者立国未尝私有天下必封建亲戚功臣以为藩屏资其犬牙盘石之势以夹辅王室故商周之王皆几千年夫岂无僻王赖诸侯扶之以定其国彼秦见周衰而诸侯便相诛伐天子弗能禁也以为天下之所以战斗不休者以有侯王于是罢侯置守分天下以为三十六郡其地东至海西至临洮南至响户北并阴山至辽东身有海内而子弟为匹夫内有奸臣之祸外有大盗之虞一夫作难九世隳庙而莫之救彼隋之所以亡者亦无以异于秦故曰亡所以维持天下之具者此也古者立嗣以为国本既得其人而又付之可以托六尺之孤临大节而不可夺之大臣故本定而国安朝委裘而天下不乱武王则托之周公武帝欲立昭帝则托之霍光此周汉之隆也始皇有一长子扶苏怒其正谏而使北监蒙恬于上郡沙丘之事虽为玺书以召之而付之赵高故得与李斯同为奸谋而胡亥卒以夺嗣隋文有一太子勇听谗谮而幽囚之临终以广失礼虽有召勇之言而付之杨素故卒及于大故而炀帝得使其欲故曰不知其子而托付非其人者此也秦隋相去千有余载其所以混一海宇传二世而遂亡与夫所以致亡之道皆若合符节书所谓与乱同事罔不亡者也然秦亡而汉继之传二十余主享国四百年隋亡而唐继之亦传二帝享国三百余年自三代以来未有与之比隆者然则秦隋者其汉唐之驱除乎不然何其兴之盛而亡之暴也　　秦论上　　　　　　　　　　　罗衮亡秦者不在胡亥赵高子婴亦不在始皇亡秦者李斯也胡亥固亡国器也以秦授之者过也赵高不幸秦狗之瘈左右者不图则固噬其主矣子婴立于已乱四十余日而亡考其行事不无庸主之材其犹坐四屋之间环火已炽虽有杀火之术欲设何由哉始皇虽不以仁义死之日天下无事民为择君但其遗诏不行于斯耳斯故有名天下臣主相得六国既平不能于此时推广使秦修帝王之道固亦失矣及始皇外崩奸臣谋乱反不能于此时制变为存秦之计卒使赵高得行其谋胡亥极其恶子婴孤死于苍黄之地始皇失贤嗣遂暴恶于后世嬴氏之鬼以不食者李斯之故也然则赵高之际为李斯者义宜奈何奔蒙恬立扶苏为国讨贼以固其社稷可也当是时蒙恬与扶苏将三十万之师屯上郡蒙恬之威外震匈奴内信秦国三世积功兄弟忠信尊用于世扶苏长子直谏而出虽然始皇故知之所以无诏封诸子而独书与扶苏欲以为嗣虽天下之人皆知其贤而以为当立故陈胜吴广作乱乃诈托公子扶苏以从民望向使李斯以蒙恬之威举其兵以扶苏之望令天下而诛一赵高岂难哉贼臣既诛恬斯乃复相与尽其材辅贤明之主以宽静天下秦不亡矣不惟不亡且将兴斯不务出此耽禄畏害怵憰于倾危之际使秦有杀适立庶淫刑虐法杀君亡国之恶穷天地而不振者李斯之故也悲夫　　秦论下
或谓衮曰子言秦亡与存秦之计明矣吾闻国之兴亡乃有天命设使李不失其计秦果不亡乎衮曰吾虽不言天其实天之道子虽称天以问我而未识天之说夫所谓天者平无私也故曰皇天无亲唯德是辅君人者有德天则赞而兴之无德则革而亡之兴亡之命在乎天而所以兴亡在乎人也商书曰夏王弗克庸德慢神虐民皇天不保监于万方启迪有命眷求一德俾作神主此言桀不能常有德不敬神明不恤下民天下不安桀之所为乃广视万邦有堪天命者则开而导之以汤有纯一之德求使代桀为天地神祇之主也故曰非天私我有商惟天佑于一德二世无德为所以亡之道天是以革而亡之使扶苏果立则固有德为所以兴之道天必赞而兴之矣不当夺嬴与刘代夏以商也或曰李斯之失当责其不任职虽曰不忠不智也子加以亡秦之谥不亦重乎衮曰吾岂欲加诸斯也盖圣人之道不得易焉昔郑公子杀灵公也谋于子家子家权不足以御乱惧谮而从之春秋以首恶故书曰郑公子归弒其君夷斯其类也子欲易圣人之道乎哉
　帝纪部艺文三
　　明皇论　　　　　　　　　　唐崔鶠穆王戒太仆曰仆臣正厥后克正仆臣谀厥后自圣仲虺告成汤曰自得师者王谓人莫己若者亡夫实凡也而自以为圣则偃然以天下为莫己若以天下为莫己若则有罪不闻有过不改祸乱之形成而卒以不悟是亡之道也以唐考之克有天下者十有八王而不以谀臣之故别加称号者高祖太宗睿宗文宗四君而已其余皆立虚名而开元天宝之间群臣至六上尊号嗟乎谀亦甚矣而明皇受而不辞盖将自以为圣者欤其播越流离至于亡国其不幸也夫加以天地道德圣神文武之号兼覆载之大美极今古之徽称彼其臣遂以为诚尔耶直以为吾君好谀喜佞故逢之也以为诚尔则天不以号然后推其高地不以名然后推其厚三皇无有也五帝无有也自古贤君懿主皆无有而吾祖宗亦无有也彼其后世中君幽主独有之是直以好谀喜佞待吾君而以谀佞逢之人君之贼也圣矣夫光武之为君也诏天下上书不得言圣明矣哉显宗之为君也曰先帝诏书禁人言圣自今有过称虚誉尚书宜抑而不省示不为谄子嗤也呜呼奸人之情得矣其成建武永平之盛有以矣夫　　汉高祖论　　　　　　　　　宋苏洵汉高祖挟数用术以制一时之利害不如陈平揣摩天下之势举指摇目以劫制项羽不如张良微此二人则天下不归汉而高帝乃木强之人而止耳然天下已定后世子孙之计陈平张良智之所不及则高帝尝先为之规画处置使夫后世之所为晓然如目见其事而为之者盖高帝之智明于大而暗于小至于此而后见也帝尝语吕后曰周勃厚重少文然安刘氏必勃也可令为太尉方是时刘氏安矣勃又将谁安耶故臣之意曰高帝之以太尉属勃也知有吕氏之祸也虽然其不去吕后何也势不可也昔者武王没成王幼而三监叛帝意百岁后将相大臣及诸侯王有如武庚禄父而无以制之也独计以为家有主母而豪奴悍婢不敢与弱子抗吕氏佐帝定天下为诸侯大臣素所畏服独此可以镇压其邪心以待嗣子之壮故不去吕后者为惠帝计也吕后既不可去故削其党以损其权使虽有变而天下不摇是故以樊哙之功一旦遂欲斩之而无疑呜呼彼独于哙不仁耶且哙与帝偕起拔城陷阵功为不少方亚父嗾项庄时微哙谯羽则汉之为汉未可知也一旦人有恶哙欲灭戚氏者时哙出伐燕立命平勃即军中斩之夫哙之恶未形也恶之者诚伪未必也且帝之不以一女子斩天下功臣亦明矣彼其娶于吕氏吕氏之若产禄辈皆庸才不足恤独哙豪杰诸将所不能制后世之患无大于此者矣夫高帝之视吕后犹医者之视堇也使其毒可以治病而不至于杀人而已哙死则吕氏之毒将不至于杀人高帝以为是足以死而无忧矣彼平勃者遗其忧者也哙之死于惠帝之六年天也使之尚在则吕禄不可绐太尉不得入北军矣或谓哙于高帝最亲使之尚在未必与产禄叛夫韩信黥布卢绾皆南面称孤而绾又最为亲幸然及高祖之未亡也皆相继以逆诛谁谓百岁之后椎埋屠狗之人见其亲戚得为帝王而不欣然从之耶故曰彼平勃者遗其忧者也　　汉论上　　　　　　　　　　　石介噫嘻王道其驳于汉乎汤革夏改正朔易服色以顺天命而已其余尽循禹之道周革商改正朔易服色以顺天命而已其余尽循汤之道汉革秦不能尽循周之道王道于斯驳焉夫井田三王之法也什一三王之制也封建三王之治也乡射三王之礼也学校三王之教也度量以齐衣服以章宫室以等三王之训也三王市廛而不税关讥而不征林麓川泽以时入而不禁用民之力岁不过三日五十者养于乡六十者养于国七十者养于学孤独鳏寡皆有常饩周衰王道息秦并天下遂尽灭三王之道汉革秦之祚已矣不能革秦之弊犹袭秦之政而井田卒不用也什一卒不行也乡射卒不举也学校卒不兴也度量卒不齐也衣服卒不章也宫室卒不等也市廛而税关讥而征林麓川泽不以时而入用民之力无日五十六十七十者不养孤独鳏寡无常饩三王之道不复非秦之罪也汉之罪也桀灭夏道汤亦受命克承禹烈故夏之民归于商不见商之政而见禹之政商之民归于周不见周之政而见汤之政秦灭周道汉亦受命不袭周之政而沿秦之弊立汉之政故秦之民归于汉见汉之政而不见周之政盖以汉之礼乐易三王之礼乐也以汉之制度易三王之制度也以汉之爵赏易三王之爵赏也以汉之法律易三王之法律也以汉之政令易三王之政令也噫汉顺天应人以仁易暴以治易乱三王之举其始何如此其盛哉其终何如此其卑哉三王建大中之道置而不行区区袭秦之余立汉之法可惜矣　　汉论中
或曰汉改三王之道作之者其谁欤曰曹参陆贾叔孙通之罪也汉高祖以干戈而定天下陆贾曰陛下马上得之不可马上治之于是使贾着秦所以得天下及古今成败之国贾凡着十二篇每奏一篇帝辄称善高祖已平天下群臣饮酒争功或妄呼拔剑击柱上患之叔孙通乃与弟子百余人杂采古礼与秦仪以为汉仪帝用之曰今日知其为皇帝之贵也汉高祖豁达大度聪明神圣温恭浚哲英威睿武其资材固不下乎禹汤与文武之道使为帝则帝矣使为王则王矣方平定祸乱思为汉家改正朔定礼乐立制度明文章施道德张教化一风俗兴太平以垂于千万世贾若能远举帝王之道致于人君施于国家布于天下通若能纯用三王之礼施于朝廷达于政教格于后世以高皇之材而不能之乎乃龊龊进夫当时之近务王霸之猥略贵乎易行孜孜举夫近古之野礼亡秦之杂仪求夫疾效使高祖上视汤武有&amp;#德汉家比踪三王为不侔可惜也哉初萧何为相天下未甚乂而何死曹参代之参以为萧何之规当守之勿失日饮醇酒宽纵不治事虽复惠帝求治参不能竭才辅之直以高祖之初定祸乱萧何之草创律令民仅出涂炭为已太平国仅立法式为已大备当其高祖之既平祸乱萧何之既定律令惠帝之方求治参能竭伊尹致君如尧舜之心周公辅成王致太平之道以事惠帝制度之未修者修之教化之未格者格之文章之未备者备之礼律之未明者明之刑政之未和者和之尽循三王之道而行之贾与通既施之于前参复行之于后汉岂有不及三王之治者乎故曰陆贾叔孙通曹参之罪也　　汉论下
或曰时有浇淳道有升降当汉之时固不同三代之时也尽行三王之道可乎曰时有浇淳非谓后之时不淳于昔之时也道有升降非谓今之道皆降古之道也夫时在治乱道在圣人非有先后耳桀纣兴则民性暴汤武兴则民性善汤之时固在桀之后武之时固在纣之后而汤武之时岂有不淳于桀纣之时其道亦已降乎其民亦已难教乎时治则淳时乱则浇非时有淳浇也圣人存则道从而隆圣人亡则道从而降非道有升降也民厌周久矣苦秦甚矣秦之政槛&amp;#也民得出槛&amp;#也惟使之从三王之政非如槛&amp;#之深闭可畏也既得出槛&amp;#而得适非槛&amp;#人皆乐然从之也况使从三王大中之道跻于泰然安乐乎当高祖提秦之民于千万丈不测深渊中置之于平地若示之以三王之政革之以三王之化鼓之以三王之号令明之以三王之律度民有不肯从之乃曰不如在千万丈不测深渊中之乐邪吾未之信也当乎天下初定也民未有富兼贫民未有强凌弱民未有众吞寡民未有大并小因定之经界因为之井田民有争乎国未有巡行之费国未有兵众之动国未有土木之耗因为之什一之法因立之中正之道国阙用乎封建以域之射乡以仁之庠序以教之养老以厚之秦之民不为汉之民为三王之民也民不见汉之政见三王之政也伊尹俾其君不及尧舜其心愧耻若挞于市汤去尧舜数百年矣而又承桀之大乱其时固亦浇漓矣且能以尧舜致其君曹参陆贾叔孙通乃独不能以三王之道事于汉使汉不及三王诚可罪也或曰汉之辅政者前有萧张中有平勃后有霍光魏相公孙博阳侯韦贤父子而独责于贾与通暨曹相国不亦偏乎曰易之革曰天地革而四时成汤武革命顺乎天而应乎人君子以治历明时鼎曰君子以正位凝命当高祖定天下乃革去故鼎取新之日也曹参陆贾叔孙通正当君子以治历明时正位凝命之际也会其时乘其际不能创制度明律令以垂万世法适当其罪也至于后世法令已定矣条章已着矣制度已行矣朝廷循之已惯习矣而遽更之得无乱乎富者已连田兼地矣强已凌弱矣众已吞寡矣大已并小矣而遽正之以经界居之以井田民肯从乎后嗣奢纵日作土木不息内畜嫔侍外耽畋游殚天下之力犹供亿不足而遽行中正之道取什一之赋罢关市开山泽国其不乏乎故错请削国地而被诛仲舒请限民田而不用霍光魏相公孙韦贤博阳侯虽有其才岂复能为汉家革制度乎适不当其时也故吾罪曹参陆贾叔孙通也　　武王论　　　　　　　　　　　苏轼武王克殷以殷遗民封纣子武庚禄父使其弟管叔鲜蔡叔度相禄父治殷武王崩禄父与管蔡作乱成王命周公诛之而立微子于宋苏子曰武王非圣人也昔者孔子盖罪汤武顾自以为殷之子孙而周人也故不敢然数致意焉曰大哉巍巍乎尧舜也禹吾无间然其不足于汤武也亦明矣曰武尽美矣未尽善也又曰三分天下有其二以服事殷周之德其可谓至德也已矣伯夷叔齐之于武王也盖谓之弒君至耻之不食其粟而孔氏与之其罪武王也甚矣此孔子之家法也世之君子苟自孔子必守此法国之存亡民之死生将于是乎在其孰敢不严而孟轲始乱之曰吾闻武王诛独夫纣未闻弒君也自是学者以汤武为圣人之正若当然者皆孔氏之罪人也使当时有良史如董狐者南巢之事必以叛书牧野之事必以弒书而汤武仁人也必将为法受恶周公作无逸曰殷王中宗及高宗及祖甲及我周文王兹四人迪哲上不及汤下不及武王亦以是哉文王之时诸侯不求而自至是以受命称王行天子之事周之王不王不计纣之存亡也使文王在必不伐纣纣不见伐而以考终或死于乱殷人立君以事周命为二王后以祀殷君臣之道岂不两全也哉武王观兵于孟津而归纣若不改过则殷人改立君武王之待殷亦若是而已矣天下无主有圣人者出而天下归之圣人所不得辞也而以兵取之而放之而杀之可乎汉末大乱豪杰并起荀文若圣人之徒也以为非曹操莫与定海内故起而佐之所以与操谋者皆王者之事也文若岂教操反者哉以仁义救天下天下既平神器自至将不得已而受之不至不取也此文王之道文若之心也及操谋九锡则文若死之故吾尝以文若为圣人之徒者以其才似张子房而道似伯夷也杀其父封其子其子非人也则可使其子而果人也则必死之楚人将杀令尹子南子南之子弃疾为王驭士王泣而告之既而杀子南其徒曰行乎曰吾与杀吾父行将焉入然则臣王乎曰弃父事雠吾弗忍也遂缢而死武王亲以黄钺斩纣使武庚受封而不叛岂复人也哉故武庚之必叛不待智者而后知也武王之封武庚盖亦不得已焉耳殷有天下六百年贤圣之君六七作纣虽无道其故家遗俗未尽灭也三分天下有其二殷不伐周而周伐之诛其君灭其社稷诸侯必有不悦者故封武庚以慰之此岂武王之意哉故曰武王非圣人也　　平王论　　　　　　　　　　　前人苏子曰周之失计未有如东迁之谬也自平王至于亡非有大无道者也王之神圣诸侯服享然终以不振则东迁之过也昔武王克商迁九鼎于洛邑成王周公复增营之周公既没盖君陈毕公更居焉以重王室而已非有意于迁也周公欲葬成周而成王葬之毕此岂有意于迁哉今夫富民之家所以遗其子孙者田宅而已不幸而有败至于乞假以生可也然终不敢议田宅今平王举文武成康之业而大弃之此一败而鬻田宅者也夏商之主皆五六百年其先王之德无以过周而后王之败亦不减幽厉然至于桀纣而后亡其未亡也天下宗之不如东周之名存而实亡也是何也则不议田宅之效也盘庚之迁复殷之旧也古公迁于岐于是时周人如狄人也逐水草而居岂所难哉卫文公东徙度河恃齐而存耳齐迁临淄晋迁于绛于新田皆其盛时非有所畏也其余避寇而迁都未有不亡虽不即亡未有能复振者也春秋时楚大饥群蛮叛之申息之北门不启楚人谋徙于阪高蒍贾曰不可我能往寇亦能往于是乎以秦人巴人灭庸而楚始大苏峻之乱晋几亡矣宗庙宫室尽为灰烬温峤欲迁豫章三吴之豪欲迁会稽将从之矣独王导不可曰金陵王者之都也王者不以丰俭移都若弘卫文大帛之冠何适而不可不然虽乐土为墟矣且北寇方强一旦示弱窜于蛮越望实皆丧矣乃不果迁而晋复安贤哉导也可谓能定大事矣嗟夫平王之初周虽不如楚之强顾不愈于东晋之微乎使平王有一王导定不迁之计收丰镐之遗民而修文武成康之政以形势临东诸侯齐晋虽强未敢贰也而秦何自霸哉魏惠王畏秦迁于大梁楚昭王畏吴迁于郢项襄王畏秦迁于陈考烈王畏秦迁于寿春皆不复振有亡征焉东汉之末董卓劫帝迁于长安汉遂以亡近世李景迁于豫章亦亡故曰周之失计未有如东迁之谬也　　秦始皇论　　　　　　　　　　前人昔者生民之初不知所以养生之具击搏挽裂与禽兽争一旦之命惴惴焉朝不谋夕忧死之不给是故巧诈不生而民无和然圣人恶其无别而忧其无以生也是以作为器用耒耜弓矢舟车网罟之类莫不备至使民乐生便利役御万物而适其情而民始有以极其口腹耳目之欲器利用便而巧诈生求得欲从而心志广圣人又忧其桀猾变诈而难治也是故制礼以反其初礼者所以反本复始也圣人非不知箕踞而坐不揖而食便于人情而适于四体之安也将必使之习为迂阔难行之节宽衣博带佩玉履舄所以回翔容与而不可以驰骤上自朝廷而下至于民其所以视听其耳目者莫不近于迂阔其衣以黼黻文章其食以笾豆簠簋其耕以井田其进取选举以学校其治民以诸侯嫁娶死葬莫不有法严之以鬼神而重之以四时所以使民自尊而不轻为奸故曰礼之近于人情者非其至也周公孔子所以区区于升降揖让之间丁宁反复而不敢失坠者世俗之所谓迂阔而不知夫圣人之权固在于此也自五帝三代相承而不敢破至秦有天下始皇帝以诈力而并诸侯自以为智术之有余而禹汤文武之不知出此也于是废诸侯破井田凡所以治天下者一切出于便利而不耻于无礼决坏圣人之藩墙而以利器明示天下故自秦以来天下惟知所以求生避死之具以礼者为无用赘疣之物何者其意以为生之无事乎礼也苟生之无事乎礼则凡可以得生者无所不为矣呜呼此秦之祸所以至今而未息欤昔者始有书契以科斗为文而其后始有规矩摹画之迹盖今所谓大小篆者至秦而更以隶其后日以变革贵于速成而从其易又创为纸以易简策是以天下簿书符檄繁多委压而吏不能究奸人有以措其手足如使今世而尚用古之篆书简策则虽欲繁多其势无由由此观之则凡所以便利天下者是开诈伪之端也嗟夫秦既不可及矣苟后之君子欲治天下而惟便利之求则是引民而日趋于诈也悲夫　　秦始皇扶苏论　　　　　　　　前人秦始皇时赵高有罪蒙毅按之当死始皇赦而用之长子扶苏好直谏上怒使北监蒙恬兵于上郡始皇东游会稽&amp;#海走琅琊次子胡亥李斯蒙毅赵高从道病使蒙毅还祷山川未及还上崩李斯赵高矫诏立胡亥杀扶苏蒙恬蒙毅卒以亡秦苏子曰始皇制天下轻重之势使内外相形以禁奸备乱可谓密矣蒙恬将三十万人威震北方扶苏监其军而蒙毅侍帷幄为谋臣虽有大奸贼敢睥睨其间哉不幸道病祷祀山川尚有人也而遣蒙毅故高斯得成其谋始皇之遣毅毅见始皇病太子未立而去左右皆不可以言智虽然天之亡人国其祸败必出于智之所不及圣人为天下不恃智以防乱恃其无致乱之道耳始皇致乱之道在用赵高夫阉尹之祸如毒药猛兽未有不裂肝碎首者也自书契以来惟东汉吕强后唐张承业此二人号称善良岂可望一二于千万以取必亡之祸哉然世主皆甘心而不悔如汉桓灵唐肃代犹不足深怪始皇汉宣皆英主亦沉于赵高恭显之祸彼自以为聪明人杰也奴仆熏腐之余何能为及其亡国乱朝乃与庸主不异吾故表而出之以戒后世人主如始皇汉宣者或曰李斯佐始皇定天下不可谓不智扶苏始皇子秦人戴之久矣陈胜假其名犹足以乱天下而蒙恬持重兵在外使二人不即受诛而复请之则斯高无遗类矣以斯之智而不虑此何哉苏子曰呜呼秦之失道有自来矣岂独始皇之罪自商鞅变法以殊死为轻典以参夷为常法人臣狼顾&amp;#息以得死为幸何暇复请方其法之行也求无不获禁无不止鞅自以为轶尧舜而驾汤武矣及其出亡而无所舍然后知为法之弊夫岂独鞅悔之秦亦悔之矣荆轲之变持兵者熟视始皇环柱而走而莫之救者以法重故也李斯之立胡亥不复忌二人者知威令之素行而臣子不敢复请也二人之不敢复请亦知始皇之騺悍而不可回也岂料其伪也哉周公曰平易近民民必归之孔子曰有一言而终身行之其恕矣乎夫以忠恕为心而以平易为政则上易知下易达虽有卖国之奸无所投其隙仓卒之变无自发焉然其令行禁止盖有不及商鞅者矣而圣人终不以此易彼商鞅立信于徙木立威于弃灰刑其亲戚师傅积威信之极以至始皇秦人视其君如雷霆鬼神不可测识也古者公族有罪三宥而后致刑今至使人矫杀其太子而不忌太子亦不敢请则威信之过也故夫以法毒天下者未有不反中其身及其子孙汉武始皇皆果于杀者也故其子如扶苏之仁则宁死而不请如戾太子岂欲反者哉计出于无聊也故为二君之子者有死与反而已李斯之智盖有以知扶苏之必不反也吾又表而出之以戒后世之果于杀者　　魏武帝论　　　　　　　　　　前人世之所谓智者知天下之利害而审乎计之得失如是而已矣此其为智犹有所穷唯见天下之利而为之唯其害而不为则是有时而穷焉亦不能尽天下之利古之所谓大智者知天下利害得失之计而权之以人是故有所犯天下之至危而卒以成大功者此以其人权之轻敌者败重敌者无成功何者天下未尝有百全之利也举事而待其百全则必有所格是故知吾之所以胜人而人不知其所以胜我者天下莫能敌之昔者晋荀息知虞公必不能用宫之奇齐鲍叔知鲁君必不能用施伯薛公知黥布必不出于上策此三者皆危道也而直犯之彼不知用其所长又不知出吾之所忌是故不可以冒害而就利自三代之亡天下以诈力相并其道术政教无以相过而能者得之当汉氏之衰豪杰&amp;#起而图天下二袁董吕争为强暴而孙权刘备又以区区于一隅其用兵制胜固不足以敌曹氏然天下终于分裂讫魏之世而不能一盖尝试论之魏武长于料事而不长于料人是故有所重发而丧其功有所轻为而至于败刘备有盖世之才而无应卒之机方其新破刘璋蜀人未附一日而四五惊斩之不能禁释此时不取而其后遂至于不敢加兵者终其身孙权勇而有谋此不可以声势恐喝取也魏武不用中原之长而与之争于舟楫之间一日一夜行三百里以争利犯此二败以攻孙权是以丧师于赤壁以成吴之强且夫刘备可以急取而不可以缓图方其危疑之间卷甲而趋之虽兵法之所忌可以得志孙权者可以计取而不可以势破也而欲以荆州新附之卒乘胜而取之彼非不知其难特欲侥幸于权之不敢抗也此用之于新造之蜀乃可以逞故夫魏武重发于刘备而丧其功轻为于孙权而至于败此不亦长于料事而不长于料人之过欤嗟夫事之利害计之得失天下之能者举知之而不能权之以人则亦纷纷焉或胜或负争为雄强而未见其能一也　　唐论　　　　　　　　　　　　曾巩成康殁而民生不见先王之治日入于乱以至于秦尽除前圣数千载之法天下既攻秦而亡之以归于汉汉之为汉更二十四君东西再有天下垂四百年然大抵多用秦法其改更秦事亦多附己之意非放先王之法而有天下之志也有天下之志者文帝而已然而天下之材不足故仁闻虽美矣而当世之法度亦不能放于三代汉之亡而强者遂分天下之地晋与隋虽能合天下于一然而合之未久而已亡其为不足议也代隋者唐更十八君垂三百年而其治莫盛于太宗之为君也诎己从谏仁心爱人可谓有天下之志以租庸任民以府卫任兵以职事任官以材能任职以兴义任俗以尊本任众赋役有定制兵农有定业官无虚名职无废事人习于善行离于末作使之操于上者要而不烦取于下者寡而易供民有农之实而兵之备存有兵之名而农之利在事之分有归而禄之出不浮材之品不遗而治之体相承其廉耻日以笃其田野日以辟以其法修则安且治废则危且乱可谓有天下之材行之数岁粟米之贱斗至数钱居者有余蓄行者有余资人人自厚几致刑措可谓有治天下之效夫有天下之志有天下之材又有治天下之效然而不得与先王并者法度之行拟之先王未备也礼乐之具田畴之制庠序之教拟之先王未备也躬亲行阵之间战必胜攻必克天下莫不以为武而非先王之所尚也四裔万国古所未及以政者莫不服从天下莫不以为盛而非先王之所务也太宗之为政于天下者得失如此由唐虞之治五百余年而有汤之治由汤之治五百余年而有文武之治由文武之治千有余年而始有太宗之为君有天下之志有天下之材又有治天下之效然而又以其未备也不得与先王并而称极治之时是则人生于文武之前者率五百余年而一遇治世生于文武之后者千有余年而未遇极治之时也非独民之生于是时者之不幸也士之生于文武之前者如舜禹之于唐八元八凯之于舜伊尹之于汤太公之于文武率五百余年而一遇生于文武之后千有余年虽孔子之圣孟轲之贤而不遇虽太宗之为君而未可以必得志于其时也是亦士民之生于是时者之不幸也故述其是非得失之迹非独为人君者可以考焉士之有志于道而欲仕于上者可以鉴矣　　汉文帝论　　　　　　　　　　曾肇予尝谓治天下本于躬化而观汉文帝躬行节俭以德化民宜其有以振起衰俗而贾谊以谓残贼公行莫之禁止其说以背本趋末者为天下大残淫侈之俗为天下之大贼以当时风俗可谓敝矣岂所谓躬化者果无益于治哉盖文帝虽有仁心仁闻而不修先王之政故也先王有不忍人之心则有不忍人之政而其政必本于理财理财之法其定民之大方有四任民之职有九士农工商以辨其名九谷草木山泽鸟兽材贿丝枲聚敛转移以辨其职又为之屋粟里布夫家之征以待其不勤是故天下无迁徙之业无游惰之民其于生财可谓众矣至于爱养万物必以其道故罻罗网罟斧斤弓矢皆以时入而覆巢麛卵杀胎伐夭皆为之禁取之又有其时也于是制礼以节其用天子都千里之畿诸侯各专百里之国卿士大夫至于庶人莫不有田而视其位之贵贱称其入之厚薄而为之法制度数以待其冠婚宾客死丧祭祀之用者隆杀多寡各适其宜为上者谨名分以示天下而人人安于力分之内无觊觎于其外是以淫僻放侈之心不生而贫富均一海内充实无不足之患然后示之以廉耻兴之以德义故民从之也轻方此之时游惰者无所容而虽有僭侈之心亦安所施于外哉教化之所以行残贼之所以熄盖出于是也自秦灭先王之籍而汉因之务为一切之制由天子至于庶人无复有度量分界之限而人人去本趋末争于僭侈高祖尝禁贾人不得曳丝乘车其令卒于不行至文帝之时商贾富厚力过吏埶而末伎游食害农者蕃庶人墙屋饰文绣仆妾之衣皆宗庙之奉天子之服则其俗之不善可知矣而文帝不知修先王之政以救其弊方其开籍田以劝耕者衣弋绨而斥文绣以示敦朴为天下先其意美矣然法度之具不行而欲以区区之一身率四海之众岂非难哉孟子曰徒善不足以为政非虚言也虽然以彼之德成之以先王之政则庶几三代之贤主哉　　夏论　　　　　　　　　　　　苏辙圣人之道苟可以安天下不求为异也尧舜传之贤而禹传之子后世以为禹无圣人而传之而后授之其子孙此以好异期圣人也夫圣人之于天下不从其所安而为之而求异夫天下之人何其用心之浅耶昔者汤有伊尹武王有周公而周公又武王之弟也汤之太甲武之成王皆可以为天下而汤不以予其臣武王不以予其弟诚以为其子之才不至于乱天下者则无事乎授之他人而以为异也而天下之人何独疑夫禹哉今夫人之爱其子是天下之通义也有得焉而以予其子孙人情之所皆然也圣人以是为不可易故因而听之使之父子相继而无相乱以至于尧尧举天下而授之舜舜得尧之天下而又授之禹举天下而授之人此圣人之所以大过人而天下后世之所不能也天下后世之所不能而圣人独为之岂以为异哉天下之人不能皆贤而有异人焉为异而震之则天下皆将喜其名而失其真故夫尧舜之传贤者是不得已而然也使尧之丹朱舜之商均仅可以守天下而尧肯传之舜舜肯传之禹以为异而疑天下哉然则禹之不以天下授益非以益为不足受也使天下复有禹予知禹之不以天下授之矣何者启足以为天下故也启为天下而益为之佐是益不失为伊尹周公其功犹可以及天下也圣人之不喜异也如此鲁人之法赎人者受金于府子贡赎人而不受赏夫子叹曰嗟夫使鲁之不复赎人者赐也夫赎人而不以为功此君子之所以异于众人者而其弊乃至于不赎是故圣人不喜为异以其有时而穷也闵子终三年之丧见于夫子援琴而歌戚戚而不乐作而曰先王制礼弗敢过也子夏终三年之丧见于夫子取琴而鼓之其乐侃侃然作而曰先王制礼不敢不及也而夫子皆以为贤由此观之禹益之事传者之过也记有之曰有虞氏禘黄帝而郊喾祖颛顼而宗尧夏后氏禘黄帝而郊鲧祖颛顼而宗禹舜禹皆有所从受天下者其所从受天下者不可忘也故舜宗尧而置瞽瞍此天下之大义也至禹不独废尧而且忘舜鲧虽得罪以父故得祭于郊从舜之义则禹为忘其君从禹之义则舜为忘其亲二者皆圣人之所不为也予闻之礼之所行义之所许也故礼虽先王未之有可以义起也舜禹之有天下则先王之所未有也故尧虽非父而其德载于后世不可以不宗瞽瞍虽其亲而无功于人不可以私享二者皆义也至夏后氏郊鲧而宗禹此禹之子孙之礼也孰谓禹之不宗舜哉柳下惠称有虞氏郊尧而宗舜先儒以为此虞氏子孙之礼也以虞推禹则禹其有不宗舜乎虽然夏之子孙所以不宗舜者以有鲧也鲧虽得罪于舜而从事于水者九年非瞽瞍之比也故卒为夏郊而三代祀之三代犹以其功祀之而其子孙顾可以他人废之乎故夫虞夏之祀皆义之所予也　　商论　　　　　　　　　　　　前人商之有天下者三十世而周之世三十有七商之既衰而复兴者五王而周之既衰而复兴者宣王一人而已夫商之多贤君宜若其世之过于周周之贤君不如商之多而其久于商者乃数百岁其故何也盖周公之治天下务以文章繁缛之礼和柔驯扰刚强之民故其道本于尊尊而亲亲贵老而慈幼使民之父子相爱兄弟相悦以无犯上难制之气行其至柔之道以揉天下之戾心而去其刚毅果敢之志故其享天下至久而诸侯内侵京师不振卒于废为至弱之国何者优柔和易可以为久而不可以为强也若夫商人之所以为天下者不可复见矣尝试求之诗书诗之宽缓而和柔书之委曲而繁重者举皆周也而商人之诗骏发而严厉其书简洁而明肃以为商人之风俗盖在乎此矣夫惟天下有刚强不屈之俗也故其后世有以自振于衰微然至其败也一散而不可复止盖物之强者易以折而柔忍者可以久存柔者可以久存而常困于不胜强者易以折而其末也乃可以有所立此商之所以不长而周之所以不振也呜呼圣人之虑天下亦有所就而已不能使之无弊也使之能久而不能强能以自振而不能以及远此二者存乎其后世之贤与不贤矣太公封于齐尊贤而尚功周公曰后世必有篡弒之臣周公治鲁亲亲而尊尊太公曰后世寖衰矣夫尊贤尚功则近于强亲亲尊尊则近于弱终之齐有田氏之祸而鲁人困于盟主之令盖商之政近于齐而周公之所以治周者其所以治鲁也故齐强而鲁弱鲁未亡而齐亡也　　周论　　　　　　　　　　　　前人传曰夏之政尚忠商之政尚质周之政尚文而仲尼亦云周监于二代郁郁乎文哉吾从周予读诗书历观唐虞至于商周以为自生民以来天下未尝一日而不趋于文也文之为言犹曰万物各得其理云尔父子君臣之间兄弟夫妇之际此文之所由起也昔者生民之初父子无义君臣无礼兄弟不相爱夫妇不相保天下纷然而淆乱忿斗而相苦文理不着而人伦不明生不相养而死不相葬天下之人举皆戚然不宁于中然后反而求其所安属其父子而列其君臣联其兄弟而正其夫妇至于虞夏之世乃益去其鄙野之制然犹以天子之尊饭土塯啜土铏土阶三尺茅茨不剪至于周而后大备其粗始于父子之际其精布于万物其用甚广而无穷盖其当时莫不自谓文于前世而后之人乃更以为质也是故祭祀之礼陈其笾豆列其鼎俎备其醪醴俯伏以荐思其饮食醉饱之乐而不可见也于是灌用郁鬯藉用白茅既沃而莫之见以为神之缩之也体魄降于地魂气升于天恍惚诞谩而不知其所由处声音气臭之类恐不能得当也于是终祭于屋漏绎祭于祊以为人子之心无所不至也荐之以滋味重之以脍炙恐鬼神之不屑也荐之以血毛重之以体荐恐父祖之不吾安也于是先黍稷而饭稻粱先大羹而饱庶羞以为不敢忘礼亦不敢忘爱也丁宁反复优游而不忍去以为可以尽人子之心而人子之心亦可以少安矣故凡世之所谓文者皆所以安夫人之所不安而人之所安者事之所当然也仲尼区区于衰周之末收先王之遗文而与曾子推论礼之所难处至于毫厘纤悉盖以为王道之盛其文理当极于此焉耳及周之亡天下大坏强陵弱众暴寡而后世乃以为周文之弊夫自唐虞以至于商渐而入于文至周而文极于天下当唐虞夏商之世盖将求周之文而其势有所未至非有所谓质与忠也自周而下天下习于文非文则无以安天下之所不足此其势然也今夫冠婚丧祭而不为之礼墓祭而不庙室祭而无所仁人君子有所不安于其中而曰不文以从唐虞夏商之质夫唐虞夏商之质盖将以求周之文而未至者非所以为法也　　秦论上　　　　　　　　　　　前人秦人居诸侯之地而有万乘之志侵辱六国斩伐天下不数十年之间而得志于海内至其后世再传而遂亡刘季起于匹夫斩刈豪杰&amp;#秦诛楚以有天下而其传子孙数十世而不绝盖秦汉之事其所以起者不同而其所以取之者无以相远也然刘项奋臂于闾阎之中率天下&amp;#起之兵西向以攻秦无一成之聚一夫之众驱罢敝谪戍之人以求所非望得之则生失之则死以匹夫而图天下其势不得不疾战以趋利是以冒万死求一生而不顾今秦拥千里之地而乘累世之业虽闭关而守之畜威养兵拊循士民而诸侯谁敢谋秦观天下之衅而后出兵以乘其弊天下夫谁敢抗而惠文武昭之君乃以万乘之资而用匹夫所以图天下之势疾战而不顾其后此宜其能以取天下而亦能以亡之也夫刘项之势天下皆非吾有起于草莽之中因乱而争之故虽驱天下之人以争一旦之命而民犹有待于戡定以息肩于此故以疾战定天下天下既安而下无背叛之志若夫六国之际诸侯各有分地而秦乃欲以力征强服四海不爱先王之遗黎以为子孙之谋而竭其力以争邻国之利六国虽灭而秦民之心已散矣故秦之所以谋天下者匹夫特起之势而非所以承祖宗之业以求其不失者也昔者尝闻之周人之兴数百年而后至于文武文武之际三分天下而有二然商之诸侯犹有所未服纣之众未可以不击而自解也故以文武之贤退而修德以待其自溃诚以为后稷公刘太王王季勤劳不懈而后能至于此故其发之不可轻而用之有时也嗟夫秦人举累世之资一用而不复惜其先王之泽已竭于取天下而尚欲求以为国亦已惑矣　　秦论下
三代圣人以道御天下动容貌出辞气逡巡庙堂之上而诸侯承德四裔向风何其盛哉至其后世稍衰桓文迭兴而维持之要之以盟会齐之以征伐既已毕矣然春秋之后吴越放恣继之以田常三晋之乱天下遂为战国君臣之间非诈不言非力不用相与为盗跖之行犹恐不胜虽桓文之事且不试矣而况于文武成康之道欤秦起于西陲本以强兵富国为上其先襄公最贤诗人称之然其所以为国者亦犹是耳诗曰蒹葭苍苍白露为霜所谓伊人在水一方夫蒹葭之方盛也苍苍其强劲而不适于用至于白露凝戾为霜然后坚成可施于人今夫襄公以耕战自力而不知以礼义终成之岂不苍然盛哉然而君子以为未成故其后世狃于为利而不知义至于商君厉之以法风俗日恶鄙诈猛暴甚于六国卒以此胜天下秦之君臣以为非是无足以服人矣当是时诸侯大者连地数千里带甲数十万虽使齐威晋文假仁义挟天子而令之其势将不能行惟得至诚之君子自修而不争如商周之先君庶几可以服之孟子游于齐梁以此干其君皆不能信以为诈谋奇计之所不能下长戟劲弩之所不能克区区之仁义何足以致此然魏文侯当时之弱国也君王后齐之一妇人也魏文侯行仁义礼下贤者用卜子夏田子方段干木而秦人不敢加兵君王后用齐四十余年事秦谨与诸侯信而齐亦未尝受兵而况于力行仁义中心惨怛终身不懈而有不能胜者哉夫衣冠佩玉可以化强暴深居简出可以却猛兽虚心寡欲可以怀鬼神孟子曰仁不可以为众诚因秦之地用秦之民按兵自守修德以来天下彼将襁负其子而至而谁与共亡惜乎其明不足以知之竭力以胜敌敌胜之后二世而亡其数有以取之矣　　始皇论　　　　　　　　　　　前人诸侯之兴自生民始矣至始皇灭六国而五帝三代之诸侯扫地无复遗者非秦能灭诸侯而势之隆污极于此矣昔禹会诸侯于涂山执玉帛者万国传商及周文武之间止千七百余国夫人之必争强弱之必相吞灭此势之必至者也彼非诸侯独能自存圣贤之君时出而齐之是以强者不敢肆弱者有以自立盖自禹五世而得少康自少康十二世而得汤自汤八世而得太戊自太戊十三世而得武丁自武丁八世而得周文武当是时虽有强暴诸侯不得以力加小弱然虞夏诸侯亡者已十八九矣自文武成康以来三十有三世独一宣王能纪纲诸夏幽平以后诸侯放恣春秋之际存者百七十余国而已虽齐威晋文迭兴以会盟征伐持之而道德不足其身所攻灭盖已多矣陵迟至于六国独有宋卫中山泗上诸侯在耳地大兵强皆务以诈力相倾虽使威文复生号令将有所不行非有盛德之君不足以怀之矣是以至于荡灭无余而后止秦虽欲复立诸侯岂可得哉而议者乃追咎李斯不师古始使秦孤立无援二世而亡盖未之思欤夫商周之初虽封建功臣子弟而上古诸侯&amp;#布天下植根深固是以新故相维势如犬牙数世之后皆为故国不可复动今秦已削平诸侯荡然无复立锥之国虽使并建子弟而君民不亲譬如措舟沧海之上大风一作漂卷而去与秦之郡县何异且独不见汉高晋文之事乎割裂海内以封诸子大者连城数十举无根之人寄之万民之上十数年之间随即散灭不获其用岂非惑于其名而未察其势也哉古之圣人立法以御天下必观其势势之所去不可以强反今秦之郡县岂非势之自至也欤然秦得其势而不免于灭亡盖治天下在德不在势诚能因势以立法务德以扶势未有不安且治者也使秦既一天下与民休息宽徭赋省刑罚黜奢淫崇俭约选任忠良放远法吏而以郡县治之虽与三代比隆可也　　三宗论　　　　　　　　　　　前人黄帝尧舜寿皆百年享国皆数十年周公作无逸言商中宗享国七十五年高宗五十九年祖甲三十三年文王受命中身享国五十年自汉以来贤君在位之久皆不及此西汉文帝二十三年景帝十六年昭帝十三年东汉明帝十八年章帝十三年和帝十二年唐太宗二十三年此皆近世之明主然与无逸所谓不知稼穑之艰难不闻小人之劳惟耽乐之从或十年或七八年或五六年或四三年者无以大相过也至其享国长久如秦始皇帝汉武帝梁武帝隋文帝唐元宗皆以临御久远循致大乱或以失国或仅能免其身其故何也人君之富其倍于人者千万也膳服之厚声色之靡所以贼其躬者多矣朝夕于其间而无以御之至于夭死者势也幸而寿考用物多而害民久矜己自圣轻蔑臣下至于失国宜矣古之贤君必志于学达性命之本而知道德之贵其视子女玉帛与粪土无异其所以自养乃与山林学道者比是以久于其位而无害也傅说之诏高宗曰王人求多闻时惟建事学于古训乃有获事不师古以克永世匪说攸闻惟学逊志务时敏厥修乃来允怀于兹道积于厥躬惟学半念终始典于学厥德修罔觉监于先王成宪其永无愆呜呼傅说其知此矣　　两汉论　　　　　　　　　　　前人古之圣人制为君臣之分天子以其一身立乎天下之上安受天下之奉己而不辞天下之人奇材壮士争出其力以自尽于天子之下而无所逃遁此二者何为如此也天下之事固其贤者为之也仁人君子尽其心以制天下之事而无所不成武夫猛士竭其力以剪天下之暴乱而无所不定此其类非不智且勇也然而不得其君则其心常鳃鳃然旷四海而不能以自安功成事立缺然反顾而莫之能受是以天下之贤才其才虽足以取之而常喜天下之有贤君者利其有以受之也盖古之人君收天下之英雄而不失其心故天下皆争归之而英雄之士因其君之资以用力于天下功成求得而不敢为背叛之操故上下相守而可以至于无穷唯其君臣相戾而不能以相用君以为无事乎其臣臣以为无事乎其君君无所用以至于天下之不亲臣无以用之以至于惸惸而无所底丽而天下始大乱矣且彼不知夫天下之意也天下之人皆人臣也而谁能以相从惟其因天子之权而用之是以虽其比肩之人而莫敢抗彼见天下之莫吾抗也则以为天下之畏我而不知己之戴君之威而行也故或狃天下之畏己而反以求去其君其君既去而天下之人孰畏而不为变哉昔者西汉之衰王莽窃取其人君之权而执之以求取其天下方其执之而未取也天下不知其将取之是以俯首而奉其所为何者天下之心犹以为汉役之也至于天下在莽而其英雄之士遂起而共攻之不数年而莽以大败何者天下不服无汉之王莽也其后东汉之乱献帝奔走于草莽之中曹操出之以为帝王当是之时天下已无汉矣而唯曹氏之为听然天下之英雄犹以为名皆起而争之终曹公之身而不能以自安犹幸其当时之人皆知汉之天下已去而操收之也是以心服曹氏而安为之臣故孔子曰天下有道礼乐征伐自天子出天下无道礼乐征伐自诸侯出自诸侯出盖十世希不失矣自大夫出五世希不失矣陪臣执国命三世希不失矣盖天下之情居下而干其上之政者以为己之享其利也而不知天下之争心皆将嚣然而不平是以其素所服者愈狭则其失之也愈速何则其不平者众也故曰禄之去公室五世矣政逮于大夫四世矣而三桓之子孙微矣呜呼公室既微则三桓之子孙天下之所谓宜盛者也而终以衰弱而不振则夫君臣之分可知也已　　汉武帝论　　　　　　　　　　前人天下利害不难知也士大夫心平而气定高不为名所眩下不为利所怵者类能知之人主生于深宫其闻天下事至鲜矣知其一不达其二见其利不睹其害而好名贪利之臣探其情而逢其恶则利害之实乱矣汉武帝即位三年年未二十闽越举兵围东瓯东瓯告急帝问太尉田蚡蚡曰越人相攻其常事耳又数反复不足烦中国往救帝使严助难蚡曰特患力不能救德不能覆诚能何故弃之小国以穷困来告急天子不救尚何所诉帝诎蚡议而使助持节发会稽兵救之自是征南越伐朝鲜讨西南裔兵革之祸加于四裔矣后二年匈奴请和亲大行王恢请击之御史大夫韩安国请许其和帝从安国议矣明年马邑豪聂壹因恢言匈奴初和亲亲信边可诱以利致之伏兵袭击必破之道也帝使公卿议之安国恢往反议甚苦帝从恢议使聂壹买马邑城以诱单于单于觉之而去兵出无功自是匈奴犯边终武帝无宁岁天下几至大乱此二者田蚡韩安国皆知其非而迫于利口不能自伸武帝志求功名不究利害之实而遽从之及其晚岁祸灾并起外则黔首耗散内则骨肉相贼杀虽悔过自咎而事已不救矣然严助交通淮南张汤论杀之王恢以不击匈奴亦坐弃市二人皆罪不至死而不免大戮岂非首祸致罪天之所不赦故耶　　汉昭帝论　　　　　　　　　　前人周成王以管蔡之言疑周公及遭风雷之变发金縢之书而后释然知其非也汉昭帝闻燕王之谮霍光惧不敢入帝召见光谓之曰燕王言将军出都肄郎道上称跸又擅调益幕府校尉二事属耳燕王何自知之且将军欲为非不待校尉左右闻者皆伏其明光由是获安而燕王与上官皆败故议者以为昭帝之贤过于成王然成王享国四十余年治致刑措及其将崩命召公毕公相康王临死生之变其言琅然不乱昭帝享国十三年年甫及冠功未见于天下其不及成王者亦远矣夭寿虽出于天然人事常参焉故吾以为成王之寿考周公之功也昭帝之短折霍光之过也昔晋平公有蛊疾医和视之曰是谓近女室疾如蛊非鬼非食惑以丧志良臣将死天命不佑国之大臣荣其宠禄而任其大节有灾祸兴而无改焉必受其咎以此讥赵孟赵孟受之不辞而霍光何逃焉成王之幼也周公为师召公为保左右前后皆贤也虽以中人之资而起居饮食日与之接逮其壮且老也志气定矣其能安富贵易生死盖无足怪者今昭帝所亲信惟一霍光光虽忠信笃实而不学无术其所与共国事者惟一张安世所与断几事者惟一田延年士之通经术识义理者光不识也其后虽闻久阴不雨之言而贵夏侯胜感蒯瞶之事而贤隽不疑然终亦不任也使昭帝居深宫近嬖幸虽天资明断而无以养之朝夕害之者众矣而安能及远乎人主不幸未尝更事而履大位当得笃学深识之士日与之居示之以邪正晓之以是非观之以治乱使之久而安之知类通达强立而不反然后听其自用而无害此大臣之职也不然小人先之悦之以声色犬马纵之以驰骋田猎侈之以宫室器服志气已乱然后入之以谗说变乱是非移易白黑纷然无所不至小足以害其身而大足以乱天下大臣虽欲有言不可及矣语曰君子学道则爱人小人学道则易使故人必知道而后知爱身知爱身而后知爱人知爱人而后知保天下故吾论三宗享国长久皆学道之力至汉昭帝惜其有过人之明而莫能导之以学故重论之以为此霍光之过也　　汉光武论上　　　　　　　　　前人人主之德在于知人其病在于多才知人而善用之若己有焉虽至于尧舜可也多才而自用虽有贤者无所复施则亦仅自立耳汉高帝谋事不如张良用兵不如韩信治国不如萧何知此三人而用之不疑西破强秦东服项羽曾莫与抗者及天下既平政事一出于何法令讲若画一民安其生天下遂以无事又继之以曹参终之以平勃至文景之际中外晏然凡此皆高帝知人之余功也东汉光武才备文武破寻邑取赵魏鞭笞群盗算无遗策计其武功若优于高帝然使当高帝之世与项羽为敌必有不能辨者及既履大位惩王莽篡夺之祸虽置三公而不付之事专任尚书以督文书绳奸诈为贤政事察察下不能欺一时称治然而异己者斥非谶者弃专以一身任天下其智之所不见力之所不举者多矣至于明帝任察愈甚故东汉之治宽厚乐易之风远不及西汉贤士大夫立于其朝志不获伸虽号称治安皆其父子才智之所止君子不尚者也　　汉光武论下
高帝举天下后世之重属之大臣大臣亦尽其心力以报之故吕氏之乱平勃得置力焉诛产禄立文帝若反复手之易当是时大臣权任之甚盛风流相接至申屠嘉犹召辱邓通议斩错而文景不以为忤则高帝之用人其重如此景武之后此风衰矣大臣用舍仅如仆隶武帝之老也将立少主知非大臣不可乃委任霍光霍光之权在诸臣右故能翊昭建宣天下莫敢异议至于宣帝虽明察有余而性本忌刻非张安世之谨畏陈万年之顺从鲜有能容者恶杨恽盖宽饶害赵广汉韩延寿悍然无恻怛之意才高之士侧足而履其朝陵迟至于元成朝无重臣养成王氏之祸故莽以斗筲之才济之以欺罔而士无一人敢指其非者光武之兴虽文武之略足以鼓舞一世而不知用人之长以济其所不足幸而子孙皆贤权在人主故其害不见及和帝少幼窦后擅朝窦宪兄弟恣横杀都乡侯畅于朝事发请击匈奴以自赎及其成功又欲立北单于以树恩固位袁安任隗皆以三公守义力争而不能胜幸而宪以谋逆败盖光武不任大臣之积其弊乃见于此其后汉日以衰及其诛阎显立顺帝功出于宦官黜清河王杀李固事成于外戚大臣皆无所与及其末流梁冀之害重天下不能容复假宦官以去之宦官之害极天下不能堪至召外兵以除之外兵既入而东汉之祚尽矣盖光武不任大臣之祸势极于此夫人君不能皆贤君有不能而属之大臣朝廷之正也事出于正则其成多其败少历观古今大臣任事而祸至于不测者必有故也今畏忌大臣而使它人得乘其隙不在外戚必在宦官外戚宦官更相屠灭至以外兵继之呜呼殆哉　　三国论　　　　　　　　　　　前人天下皆怯而独勇则勇者胜皆暗而独智则智者胜勇而遇勇则勇者不足恃也智而遇智则智者不足用也夫惟智勇之不足以定天下是以天下之难&amp;#起而难平盖尝闻之古者英雄之君其遇智勇也以不智不勇而后真智大勇乃可得而见也悲夫世之英雄其处于世亦有幸不幸耶汉高祖唐太宗是以智勇独过天下而得之者也曹公孙刘是以智勇相遇而失之者也以智攻智以勇击勇此譬如两虎相捽齿牙气力无以相胜其势足以相扰而不足以相毙当此之时惜乎无有以汉高帝之事制之者也昔者项籍乘百战百胜之威而执诸侯之柄咄嗟叱&amp;#奋其暴怒西向以逆高祖其势飘忽震荡如风雨之至天下之人以为遂无汉矣然高帝以其不智不勇之身横塞其冲徘徊而不得进其顽钝椎鲁足以为笑于天下而卒能摧折项氏而待其死此其故何也夫人之勇力用而不已则必有所耗竭而其智虑久而无成则必有所倦怠而不举彼欲用其所长以制我于一时而我闭门而拒之使之失其所求逡巡求去而不能而项籍固已惫矣今夫曹公孙权刘备此三人者皆知以其才相取而未知以不才取之也世之言者曰孙不如曹而刘不如孙刘备惟智短而勇不足故有所不若于二人者而不知因其所不足以求胜则亦已惑矣盖刘备之才近似于高祖而不知所以用之之术昔高祖之所以自用其才者其道有三焉耳先据势胜之地以示天下之形广收信越出奇之将以自辅其所不逮有果锐刚猛之气而不用以深折项籍猖狂之势此三事者三国之君其才皆无有能行之者独有一刘备近之而未至其中犹有翘然自喜之心欲为椎鲁而不能纯欲为果锐而不能达二者交战于中而未有所定是故所为而不成所欲而不遂弃天下而入巴蜀则非地也用诸葛孔明治国之才而当纷纭征伐之冲则非将也不忍忿忿之心犯其所短而自将以攻人则是其气不足尚也嗟夫方其奔走于二袁之间困于吕布而狼狈于荆州百败而其志不折不可谓无高祖之风矣而终不知所以目用之方夫古之英雄唯汉高帝为不可及也夫　　晋论　　　　　　　　　　　　前人御天下有道休之以安动之以劳使之安居而能勤逸处而能忧其君子周旋揖让不失其节而能耕田射御以自致其力平居习为勉强而去其惰傲厉精而日坚劳苦而日强冠冕佩玉之人而不惮执天下之大劳夫是以天下之事举皆无足为者而天下之匹夫亦无以求胜其上何者天下之乱盖常起于上之所惮而不敢为天下之小人知其上之有所惮而不敢为则有以乘其间而致其上之所难夫其上之所难者岂非死伤战斗之患匹夫之所轻而士大夫之所不忍以其身试之者耶彼以死伤战斗之患邀我而我不能应则无怪乎天下之至于乱也故夫君子之于天下不见其所畏求使其所畏之不见是故事有所不辞而劳苦有所不惮昔者晋室之败非天下之无君子也其君子皆有好善之心高谈揖让泊然冲虚而无慷慨感激之操大言无当不适于用而畏兵革之事天下之英雄知其所忌而窃乘之是以颠沛陨越而不能以自存且夫刘聪石勒王敦祖约此其奸诈雄武亦一世之豪也譬如山林之人生于草木之间大风烈日之所咻而雪霜饥馑之所劳苦其筋力骨节之所尝试者亦已至矣而使王衍王导之伦谈笑而当其冲此譬如千金之家居于高堂之上食肉饮酒不习寒暑之劳而欲以之捍御山林之勇夫而求其成功此固奸雄之所乐攻而无难者也是以虽有贤人君子之才而无益于世虽有尽忠致命之意而不救于患难此其病起于自处太高而不习天下之辱事故富而不能劳贵而不能治盖古之君子其治天下为其甚劳而不失其高食其甚美而不弃其粝使匹夫小人不知所以用其勇而其上不失为君子至于后世为其甚劳而不知以自复而为秦之强食其甚美而无以自实而为晋之败夫甚劳者固非所以为安而甚美者亦非所以自固此其所以丧天下之故也哉　　七代论　　　　　　　　　　　前人英雄之士能因天下之隙而遂成天下之势天下之势未有可以必成者也而英雄之士常因其隙而入于其间坚忍而不变是以天下之势遂成而不可解自晋以下者天下何其纷纷也强者不能以相并而弱者不能以相服其德不足以相君臣而其兵不足以相吞灭天下大乱离而为南北北又自离而为东西其君臣又自相篡取而为七代至于隋而后合而为一盖其间百有余年之中其贤君名臣累累而出者不为少矣然而南不能渡河以有北之民而北不能过江以侵南之地岂其百年之间南无间之足乘而北无隙之可入哉盖亦其势之有所不可者也七代之际天下常有变矣宋取之晋齐取之宋梁取之齐陈取之梁而周齐取之后魏此五衅者兵交而不解内乱而无救其间非小也而其四邻拱手远望而莫敢入盖其取之者诚有以待之而不敢以乘其仓卒也嗟夫北方之人其力不足以并南而南方之势又固不可以争衡于中国则七代之际天下将不可合耶尝试论之姚泓宋武之际天下将合之际也姚兴既死而秦地大乱武帝举江南之兵长驱以攻秦兵不劳而关中定此天下之一时也及夫刘穆之死关中未安席不及暖兵不及息而奔走以防江南之乱留孺子孱将以抗四方强悍之敌则天下之势已遂去矣且此惟不能因天下之势而遂成之也则夫天下之势亦随去之而已矣且夫孙权曹操之事足以见矣曹操之不能过江以攻孙权力有所未足也而孙权终莫肯求逞于中国盖其志将以侥幸乎北方大乱然后奋而乘其弊而非以为其地之足以抗衡于中原也嗟夫使武帝既入关因而居之以镇抚其人民南漕江淮之资西引巴汉之粟而内因关中之盛厉兵秣马以问四方之罪戾当此之时天下可以指麾而遂定矣而何江南之足以芥蔕夫吾心哉然而其事则不可不察也其心将有所取乎晋而恐夫人之反之于南是以其心忧惧颠倒而不见天下之势孔子曰无欲速无见小利欲速则不达见小利则大事不成故夫有可以取天下之势而不顾以求移其君而遂失之者宋武之罪也　　宋武帝论　　　　　　　　　　前人东汉之衰曹公始践五伯之迹挟天子以令诸侯其志本欲尽扫群雄而后取汉耳既灭二袁吕布刘表欲遂取江东而不克既破马超韩遂欲并举巴蜀而不果再屈于吴蜀而公亦老矣于是董昭进九锡之议幡然听之而桓文之业至此尽矣然方是时公在河朔而汉都许昌虽使主盟诸夏而不废旧君上可以为周文王下亦不失为桓文公不能忍而甘心王莽九锡之事此荀文若之所以为恨也至司马仲达父子其势盖与公异矣拥兵天子之侧固已不顺既杀王凌害诸葛诞非人臣矣又降刘禅服曹氏之所不能服非贪其土地而利其人民也志亦在九锡耳虽欲复为桓文尚可得乎宋武既诛桓氏收遗晋而封植之又克谯纵执慕容超逐卢循擒姚泓立四大功天下莫能抗然其志不在桓文而在九锡亦已卑矣方帝之克长安也中原震恐元魏虽姚氏之昏姻而不敢救羌氐虽关中之唇齿而不敢争此其智力有余足以有为之时也若能因其兵势据秦陇之形胜引吴越之饶富以经略中夏成曹公河朔之势则王伯之功可冀顾所以用之何如耳然其兵未入秦而使傅亮南走建业发九锡之议刘穆之死南方无复可托虽已入秦而无留秦之意举千里之地付一孺子而去赫连勃勃乘之兵将死者过半狼狈而反仅乃得脱以帝之明非不知诸将之不足以保秦而志有所在不暇他虑矣悲夫以目前之利而弃百世之功有曹公削平之业而俯从司马父子攘窃之陋此君子之所追恨也孔子曰知及之仁不能守之虽得之必失之知及之仁能守之不庄以&amp;#之则民不敬知及之仁能守之庄以&amp;#之动之不以礼未善也古之为国必其此四者而后能成大功如武帝之用兵无敌于天下可以言智矣至其弃秦而归以求九锡之浮名尚可以为仁乎惟其仁智不具故其功业止于是也　　梁武帝论　　　　　　　　　　前人易曰形而上者谓之道形而下者谓之器自五帝三王以形器治天下导之以礼乐齐之以政刑道行于其间而民莫知也文武之后虽召公毕公之贤君子不以为知道者至春秋之际管仲晏子子产叔向之徒以仁义忠信成功于天下然其于道则已远矣孔子出于周末收文武之遗而得尧舜之极其称曰君子上达小人下达尝自谓我下学而上达者于其门人惟颜子曾子庶几以道许之一时贤者若老子之明道其所以尊之者至矣史称孔子既见老子退谓弟子曰鸟吾知其能飞鱼吾知其能游兽吾知其能走走者可以为网游者可以为纶飞者可以为矰至于龙吾不能知其乘云气而上天吾今日见老子其犹龙耶老子体道而不婴于物孔子至以龙比之然卒不与共斯世也舍礼乐政刑而欲行道于世孔子固知其难哉东汉以来佛法始入中国其道与老子相出入皆易所谓形而上者而汉世士大夫不能明也魏晋以后略知之矣好之笃者则欲施之于世疾之深者则欲绝之于世二者皆非也老佛之道与吾道同而欲绝之老佛之教与吾教异而欲行之皆失之矣秦姚兴区区一隅招延缁素译经谈妙至者凡数千人而姚氏之亡曾不旋踵梁武继之江南佛事前世所未尝见至舍身为奴隶郊庙之祭不荐毛血父子皆陷于侯景而国随以亡议者观秦梁之败则以佛法为不足赖矣后魏太武深信崔浩浩不信佛法劝帝斥去僧徒毁经坏寺既灭佛法而浩亦以非罪赤唐武宗夷佛灭僧不期年而以弒崩议者观魏唐之祸则以佛法为不可忤矣二者皆见其一偏耳老佛之道非一人之私说也自有天地而有是道矣古之君子以之治气养心其高不可婴其洁不可混天地神人皆将望而敬之圣人之所以不疾而速不行而至者一用此道也老子曰天得一以清地得一以宁神得一以灵谷得一以盈万物得一以生侯王得一以为天下贞天无以清将恐裂地无以宁将恐废神无以灵将恐歇谷无以盈将恐竭万物无以生将恐绝侯王无以为正而贵高将恐&amp;#道之于物无所不在而尚可非乎虽然蔑君臣废父子而以行道于世其弊必有不可胜言者诚以形器治天下导之以礼乐齐之以政刑道行于其间而民不知万物&amp;#育而不相害道&amp;#行而不相悖泯然不见其际而天下化不亦周孔之遗意也哉
　帝纪部艺文四
　　隋论　　　　　　　　　　　宋苏辙人之于物听其自附而信其自去则人重而物轻人重而物轻则物之附人也坚物之所以去人分裂四出而不可禁者物重而人轻也古之圣人其取天下非其驱而来之也其守天下非其劫而留之也使天下自附不得已而为之长吾不役天下之利而天下自至夫是以去就之权在君而不在民是之谓人重而物轻且夫吾之于人己求而得之则不若使之求我而后从之己守而固之则不若使之不忍去我而后与之故夫智者或可与取天下矣而不可与守天下守天下则必有大度者也何者非有大度之人则常恐天下之去我而以术留天下以术留天下而天下始去之矣昔者三代之君享国长远后世莫能及然而亡国之暴未有如秦隋之速二世而亡者也夫秦隋之亡其弊果安在哉自周失其政诸侯用事而秦独得山西之地不过千里韩魏压其冲楚&amp;#其肩燕赵伺其北而齐掉其东秦人披甲持兵七世而不得解寸攘尺取至始皇然后合而为一秦见其取天下若此其难也而以为不急持之则后世且复割裂以为敌国是以销名城杀豪杰铸锋镝以绝天下之望其所以备虑而固守之者甚密如此然而海内愁苦无聊莫有不忍去之意是以陈胜项籍因民之不服长呼起兵而山泽皆应由此观之岂非其重失天下而防之太过之弊与今夫隋文之世其亦见天下之久不定而重失其定也盖自东晋以来刘聪石勒慕容垂苻坚姚兴赫连之徒纷纷而起者不可胜数至于元氏并吞灭取略已尽矣而南方未服元氏自分而为周齐周并齐而授之隋隋文取梁灭陈而后天下为一彼亦见天下之久不定也是以既得天下之众而恐其失之享天下之乐而惧其不久立于万民之上而常有猜防不安之心以为举世之人皆有曩者英雄割据之怀制为严法峻令以杜天下之变谋臣旧将诛灭略尽而独死于杨素之手以及于大故终于炀帝之际天下大乱涂地而莫之救由此观之则夫隋之所以亡者无以异于秦也悲夫古之圣人修德以来天下天下之所为去就者莫不在我故其视先天下甚轻夫惟视失天下甚轻是故其心舒缓而其为政也宽宽者生于无忧而惨急者生于无聊耳昔尝闻之周之兴太王避狄于岐豳之人民扶老携幼而归之岐山之下累累而不绝丧失其旧国而卒以大兴及观秦隋惟不忍失之而至于亡然后知圣人之为是宽缓不速之行者乃其所以深取天下者也　　唐论　　　　　　　　　　　　　前人天下之变常伏于其所偏重而不举之处故内重则为内忧外重则为外患古者聚兵京师外无强臣天下之事皆制于内当此之时谓之内重内重之弊奸臣内擅而外无所忌匹夫横行于四海而莫能禁其乱不起于左右之大臣则生于山林小民之英雄故夫天下之重不可使专在内也古者诸侯大国或数百里兵足以战食足以守而其权足以生杀然后能使四方盗贼之患不至于内天子之大臣有所畏忌而内患不作当此之时谓之外重外重之弊诸侯拥兵而内无以制由此观之则天下之重固不可使在内而亦不可使在外也自周之衰齐晋秦楚绵地千里内不胜于其外以至于灭亡而不救秦人患其外之已重而至于此也于是收天下之兵而聚之关中荡灭其城池杀戮其豪杰使天下之命皆制于天子然至于二世之时陈胜吴广大呼起兵而郡县之吏熟视而走无敢谁何赵高擅权于内颐指如意虽李斯为相备五刑而死于道路其子李由守三川拥山河之固而不敢校也此二患者皆始于外之不足而无有以制之也至于汉兴惩秦孤立之弊乃大封侯王而高帝之世反者九起其遗孽余烈至于文景而为淮南济北吴楚之乱于是武帝分裂诸侯以惩大国之祸而其后百年之间王莽遂得以奋其志于天下而刘氏之子孙无复龃龉魏晋之世乃益侵削诸侯四方微弱不复为乱而朝廷之权臣山林之匹夫常为天下之大患此数君者其所以制其内外轻重之际皆有以自取其乱而莫之或知也夫天下之重在内则为内忧在外则为外患而秦汉之间不求其势之本末而更相惩戒以受一偏之利故其祸循环无穷而不可解也且夫天子之于天下非如妇人孺子之爱其所有也得天下而谨守之不忍以分于人此匹夫之所谓智也而不知其无成者未始不自不分始故夫圣人将有所大定于天下非外之有权臣则不足以镇之也而后世之君乃欲去其爪牙剪其股肱而责其成功亦已过矣夫天下之势内无重则无以威外之强臣外无重则无以服内之大臣而绝奸民之心此二者其势相持而后成而不可一轻者也昔唐太宗既平天下分四方之地尽以沿边为节度府而范阳朔方之军皆带甲十万上足以制外国之难下足以备匹夫之乱内足以禁大臣之变而将帅之臣常不至于叛者内有重兵之势以预制之也贞观之际天下之兵八百余府而在关中者五百举天下之众而后能当关中之半然而朝廷之臣亦不至于乘间衅以邀大利者外有节度之权以破其心也故外之节度有周之诸侯外重之势而易置从命得以择其贤不肖之才是以人君无征伐之劳而天下无世臣暴虐之患内之府兵有秦之关中内重之势而左右谨饬莫敢为不义之行是以上无逼夺之危下无诛绝之祸盖周之诸侯内无府兵之威故陷于逆乱而不能以自止秦之关中外无节度之援故胁于大臣而不能以自立有周秦之利而无周秦之害形格势禁内之不敢为变而外之不敢为乱未有如唐制之得者也而天下之士不究利害之本末猥以成败之遗踪而论计之得失徒见开元之后强兵悍将皆为天下之大患而遂以太宗之制为猖狂不审之计夫论天下论其胜败之形以定其制法之得失则不若穷其所由胜败之处盖天宝之际府兵四出萃于范阳而德宗之世禁兵皆戍赵魏是以禄山朱泚得至于京师而莫之能禁一乱涂地终于昭宗而天下卒无宁岁内之强臣虽有辅国元振守澄士良之徒而卒不能制唐之命诛王涯杀贾餗自以为威振四方然刘从谏为之一言而震慑自敛不敢复肆其后崔昌遐倚朱温之兵以诛宦官去天下之监军而无一人敢抗者由此观之唐之衰其弊在于外重而外重之弊起于府兵之在外非所谓制之失而后世之不用也　　五代论　　　　　　　　　　　前人昔者商周之兴始于稷契而至汤武凡数百年之间而后得志于天下其成功甚难而享天下之利至缓也然桀纣既灭收天下朝诸侯自处于天子之尊而下无不服之志诛一匹夫而天下遂定盖其用力亦甚易而无劳也至于秦汉之际其英雄豪杰之士逐天下之利唯恐不及而开天下之衅惟恐其后之也奋臂于大泽而天下之士云合响应转战终日而辟地千里其取天下者若此其无难也然天下已定君臣之分既明裂海内以王诸将将以传之无穷百世而不变而数岁之间功臣大国反者如猬毛而起是何其取之之易而守之之难也若夫五代干戈之际其事虽不足道然观其帝王起于匹夫鞭笞海内战胜攻取而自梁以来不及百年天下五嬗远者不过数十岁其智虑曾不足以及其后世此亦甚可怪也盖尝闻之梁之亡其父子兄弟自相屠灭虐用其民而天下叛周之亡适遭圣人之兴而不能以自立此二者君子之所以不能无疑于其间也而后唐之庄宗明宗与晋汉之高祖皆以英武特异之姿据天下大半之地及其子孙材力智勇亦皆有以过人者然终以败乱而不可解此其势必有以自取之也盖唐汉之乱始于功臣而晋之乱始于外国皆以其易取天下之过也庄宗之乱晋高祖以兵趋夷门而后天下定于明宗后唐之亡匈奴破张达之兵而后天下定于晋匈奴之祸周高祖发南征之议而后天下定于汉故唐灭于晋晋乱于匈奴而汉亡于周盖功臣负其创业之勋而匈奴恃其驱除之劳以要天子听之则不可以久安而诛之则足以召天下之乱戮一功臣天下遂并起而轧之矣故唐夺晋高祖之权而亡晋绝匈奴之和亲而灭汉诛杨邠史肇而周人不服以及于祸彼其初无功臣无匈奴则不兴而功臣匈奴卒起而灭之故古之圣人有可以取天下之资而不用有可以乘天下之势而不顾抚循其民以待天下之自至此非以为苟仁而已矣诚以为天下之不可以易取也欲求天下而求之于易故凡事之可以就天下者无所不为也无所不为而就天下天下既安而不之改则非长久之计也改之而不顾此必有以忤天下之心者矣昔者晋献公既殁公子重耳在翟里克杀奚齐卓子而召重耳重耳不敢入秦伯使公子絷往吊且告以晋国之乱将有所立于公子重耳再拜而辞亦不敢当也至于夷吾闻召而起以汾阳之田百万命里克以负蔡之田七十万命郑而奉秦以河外列城五及其既入而背内外之赂杀里克郑而发兵以绝秦兵败身掳不复其国而后文公徐起而收之大臣授之于内而秦楚推之于外既返而霸于诸侯唯其不求入而人入之无赂于内外而其势可以自入此所以反国而无后忧也其后刘季起于丰沛之间从天下武勇之士入关以诛暴秦降子婴当此之时功冠诸侯其势遂可以至于帝王此皆沛公之所自为而诸将不与也然至追项籍于固陵兵败诸将不至乃捐数千里之地以与韩信彭越而此两人卒负其功背叛而不可制故夫取天下不可侥幸于一时之利侥幸于一时之利则必将有百岁不已之患此所谓不及远也　　隋论　　　　　　　　　　　李清臣治天下者以王道不可为之以吏治吏治可以苟天下之安而不可久也纯以王道而治者三代是也吏治与王道杂然而用者汉唐是也纯用吏治者隋文是也自禹至于桀自汤至于纣自武王至于赧三代之长各数十世安而不变者几二千年自高祖至于平帝自光武至于献帝自高祖太宗至于僖昭兹二姓者或四百年或三百年不及于三代之长而有过于历代之数若隋文帝之有天下于时亦可谓之治平而寡事矣然纔三世二十九年而亡其故何也吏治与王道之效不同也故三代用王道而长汉唐杂之以吏治而不及于三代隋文专以吏治而不及于汉唐是非王道与吏治厚薄之效邪隋文之九年灭陈而天下始一奋励于为政每一坐朝或至日昃五品以上引之论事宿卫之人传&amp;#而食至于兵革不亲总大兵一百十三万分十二军并发旌旗弥亘千里近古出师之盛未之有也意谓狼噬元菟之野鸱张扶余之境电扫襄平之墟未几麦铁杖死辽东宇文述败水而九军先后焉曾不悔祸益务兴戎府库空竭头会箕敛而民益不堪命由是盗贼蜂起王薄发长白张金称聚河曲林士弘据九江杜伏威掠江淮翟让出阳城似此之类不可胜计而海内四分五裂矣江都之幸犹自沉湎声色惟日不足度其不免乃欲摩颈自研卒致血溅御衣而见亦随殒非天下之至愚孰能与于此哉当其指麾群雄叱&amp;#之间风骇云流而混六合于一家何其雄也身死肉未及寒而邦国荡覆子孙诛戮殆尽反不如弘农一布衣时又何其削也君子论祸败之几不起于炀帝之日而基于高祖之时何也盖天下大物也可以德持不可以力竞使高祖以德结人心虽炀帝昏荒之甚其败亡未必若斯之速也夏有太康殷有雍己河亶甲周有幽厉而宗祀不绝者以禹汤文武之德未斩也是故采章文物不足为之盛金城汤池不足为之欹器耳是故民众而益乱地大而益危呜呼彼安知三代有长久难动之法乎后之王者鉴于三代两汉隋唐之事不恃吏治之安而留意于王道其可以长有天下之民矣　　秦论　　　　　　　　　　　何去非兵有攻有守善为兵者必知夫攻守之所宜故以攻则克以守则固当攻而守当守而攻均败之道也方天下交臂相与而事秦之强也秦人出甲以攻诸侯盖将取之也图攻以取人之国者所谓兼敌之师也及天下攘袂相率而叛秦之乱也秦人合卒以拒诸侯盖将却之也图拒以却人之兵者所谓救败之师也兼敌之师利于转战救败之师利于固守兵之常势也秦人据崤函之阻以临山东自缪公以来常雄诸侯卒至于并天下而王之岂其君世贤耶亦以得乎形便之居故也二世之乱天下相与起而亡秦不三岁而为墟以二世之不道顾秦亦何足以亡然而使其知捐背叛之山东严兵拒关为自救之计虽以无道之行而山西千里之区犹可岁月保也不知虑此乃空国之师以属章邯李由之徒越关千里以搏寇而为乡日堂堂兼敌之师亦已悖矣方陈胜之首事而天下豪杰争西向而诛秦也盖振臂一呼而带甲者百万举麾一号而下城者数十又类皆山林倔起之匹夫其存亡胜负之机取决于一战其锋至锐也而章邯之徒不知固守其所以老其师乃提孤军弃天险渡漳逾洛左驰右骛以撄四合之锋卒至于败而沛公之众扬袖而入空关虽二世之乱足以覆宗天下之势足以夷秦而其亡遂至于如此之亟者用兵之罪也夫秦役其民以从事于天下之日久矣而其民被二世之毒未深其勇于公斗乐于卫上之风声气俗犹在也而章邯之为兵也以攻则不足以守则有余周文常率百万之师傅于戏下矣章邯三击而三走之卒杀周文使其不遂纵以搏敌而坐关固守为救败之师关东之土虽已分裂而全秦未溃也或曰七国之反汉也议者归罪于吴楚以为不知杜成&amp;#之口而汉将一日过成皋者数十辈遂至于败亡今豪杰之叛秦而罪二世之越关搏战何也嗟夫务论兵者不论其逆顺之情与夫利害之势则为兵亦疏矣夫秦有可亡之形而天下之众亦锐于亡秦是以豪杰之起者因民志也关东非为秦役矣汉无可叛之衅而天下之民无至于负汉则七国之起非民志矣天下皆为汉役者也以不为秦役之关东则二世安得即其地而疾战其民以方为汉役之天下则汉安得不趋其所而疾诛其君此战守之所以异术也昔者贾谊司马迁皆谓使子婴有庸主之才仅得中佐则山西之地可全而有卒取失言之讥于后世彼二子者固非愚于事机者也亦惜夫秦有可全之势耳虽然彼徒知秦有可全之势而不知至于子婴而秦之事去矣虽有太公之佐其如秦何哉　　隋室兴亡论　　　　　　　　明宋濂昔周室暗弱静帝幼冲高祖以外戚之尊入握朝权都督诸军遂假黄钺开丞相府当是时宗藩大臣心志弗平五王连谋三方称乱高祖咸得削平之始有轻睨周鼎之心自进爵隋王加九锡寻受周禅而即皇帝位于是修明庶政绥抚远人经营四海至日昃不遑暇食高颎苏威李德林之属调驭于内杨素韩擒虎贺若弼之徒折冲于外规摹日盛遂萌平陈之谋张皇六师直捣金陵陈人胆破叔宝敛手就擒天下自是归于一统东底大海南抚交趾西连旦末北极五原莫不禀受正朔愿为臣妾开皇仁寿之间人物阜繁号为极治及炀帝嗣位藉承平之休运慕秦皇汉武之为人治宫室而务侈靡使绝域而动远略市武马而困烝庶御龙舟而般游无度自以为日月所照雨露所及孰敢不臣高句丽一岛裔怒其不恭亲总大兵一百十三万分十二军并发旌旗弥亘千里近古出师之盛未之有也意谓狼噬元菟之野鸱张扶余之境电扫襄平之墟未几麦铁杖死辽东宇文述败水而九军先后陷焉曾不悔祸益务兴戎府库空竭头会箕敛而民益不堪命由是盗贼蜂起王薄发长白张金称聚河曲林士弘据九江杜伏威掠江淮翟让出阳城似此之类不可胜计而海内四分五裂矣江都之幸犹自沉湎声色惟日不足度其不免乃欲摩颈自研卒致血溅御衣而见亦随殒非天下之至愚孰能与于此哉当其指麾群雄叱&amp;#之间风骇云流而混六合于一家何其雄也身死肉未及寒而邦国荡覆子孙诛戮殆尽反不如弘农一布衣时又何其削也君子论祸败之几不起于炀帝之日而基于高祖之时何也盖天下大物也可以德持不可以力竞使高祖以德结人心虽炀帝昏荒之甚其败亡未必若斯之速也夏有太康殷有雍己河亶甲周有幽厉而宗祀不绝者以禹汤文武之德未斩也是故采章文物不足为之盛金城汤池不足为之固长枪大剑不足为之利士马精强不足为之勇玉帛充牣不足为之富其足以赖而长存永治者非德何以哉惜高祖不可语此徒以力竞也悲夫　　汉高帝论　　　　　　　　　叶向高人情有所溺必有所穷高帝之溺于戚姬至于垂没之年感慨悲歌徘徊顾虑求保全其所爱之少子而卒无画也赵尧一言为赵王置贵强相以拥护之此其策本无奇而帝欣然从之盖亦无可奈何而姑出于此以庶几其万一耳其用周昌者以昌尝谏易太子有德于吕氏冀吕氏以昌之故而宽赵王也夫吕氏淫毒鸷悍苟可以逞志何所不为矧重以戚姬之怨其心固惟俟帝之朝晏驾而夕剚刃焉岂一强项之昌所能制其凶而抑按其必泄之忿哉于斯时也赵王与吕后势必不俱存帝之不去吕后者苏氏谓其为惠帝计恐有将相大臣如武庚禄父而以后制之是大不然帝之功臣其最难制者如韩彭黥布之类皆已诛戮惟平勃参哙辈尚存其人皆材量有限非有争帝图王之心帝所知也何必存吕后以待嗣子之壮哉夫创业之君非有大故而杀其微时并起之匹偶又当嫡庶嫌疑之地此其于事理甚难而且无所逃于天下万世之议此帝之所不敢出也使帝果于去吕后则天下人必以为戚姬故而惠帝他日亦何面目以见赵王乎故帝之不去吕后者势也非为惠帝计也景帝爱王夫人与胶东王而属之栗姬姬不应也而王夫人遂使人请立栗姬为后此正中帝之所忌者故遂杀栗姬废太子为临江王且置之死世但知景帝天资刻薄使太子死非其罪而不知其惩戚姬之事以为不如此则不足以全王夫人与胶东王也夫父子之恩天性也人孰利于杀其子高帝不能废惠帝而卒杀其少子景帝能立胶东王而先杀其太子&amp;#席&amp;#帷之爱一有所溺而父子兄弟骨肉间祸衅萌伏虽以万乘之尊英明之主欲求其所以两全者而不可得盖自三代而后比比然也悲夫
　帝纪部艺文五
诗
　　经汉高庙　　　　　　　　　宋范泰啸咤英豪萃指挥五岳分乘彼道消势遂廓宇宙氛重瞳岂不伟奋臂腾群雄壮力拔高山猛气烈迅风恃勇终必挠道胜业自隆　　谒汉庙诗　　　　　　　　唐李百药纂尧灵命启灭楚闰余终飞名膺帝箓泛迹韫神功瑞气朝浮砀祥符夜告丰抑扬驾人杰&amp;#叱掩时雄缔构三灵改经纶五纬同干戈革宇内声教尽寰中运谢年逾远魂归道未穷树碑留故邑抗殿表祠宫沐兰祈泗上谒帝动深衷英威肃如在文物杳成空竹皮聚寒径枌社落霜丛萧索阴云晚长川起大风　　咏汉高祖　　　　　　　　　　王珪汉祖起丰沛乘运以跃鳞手奋三尺剑西灭无道秦十月五星聚七年四海宾高抗威宇宙贵有天下人忆昔与项王契阔时未伸鸿门既薄蚀荥阳亦蒙尘虮虱生介冑将卒多苦辛爪牙驱信越腹心谋张陈赫赫西楚国化为丘与榛　　古风　　　　　　　　　　　　李白秦王扫六合虎视何雄哉挥剑决浮云诸侯尽西来明断自天启大略驾群才收兵铸金人函谷正东开铭功会稽岭骋望琅琊台刑徒七十万起土骊山隈尚采不死药茫然使心哀连弩射海鱼长鲸正崔巍额鼻象五岳扬波喷云雷鬓鬣蔽青天何由睹蓬莱徐市载秦女楼船几时回但见三泉下金棺葬寒灰　　咏史　　　　　　　　　　　　李华汉皇修雅乐乘舆临太学三老与五更天王亲割牲一人调风俗万国和且平单于骤款塞武库欲销兵文物此朝盛君臣何穆清至今壝坛下如有箫韶声　　又蜀主相诸葛功高名亦尊驱驰千万众怒目瞰中原曹伯任公孙国亡身不存社宫久芜没白雁犹飞翻勿言君臣合可以济黎元为蜀谅不易如曹难复论　　咏汉高祖　　　　　　　　　于季子百战方夷项三章且代秦功归萧相国气尽戚夫人　　咏史三十
三首
　　　　　　周昙
　　唐尧
祅氛不起瑞烟轻端拱垂衣日月明传事四方无外役茅茨深处土阶平　　虞舜
进善惩奸立帝功功成揖让益温恭满朝卿士多元凯为黜兜苗与四凶　　夏禹
尧违天孽赖询谟顿免洪波浸碧虚海内生灵微伯禹尽应随浪化为鱼　　太康
师保何人为琢磨安知父祖苦辛多酒酣禽色方为乐讵肯闲听五子歌　　武王
文王寝膳武王随内竖言安色始怡七载岂堪囚羑里一夫为报亦何疑　　成王
成王有过伯禽笞圣惠能新日自奇王道既成何所感越裳呈瑞凤来仪　　幽王
狼烟篝火为边尘烽候那宜悦妇人厚德未闻闻厚色不亡家国幸亡身　　平王
犬戎西集杀幽王邦土何由不便亡宜臼东来年更远川流难绝信源长　　汉高祖
爱子从烹报主时安知强啜不含悲太公悬命临刀几忍取杯羹欲为谁　　光武
成败非儒孰可量儒生何指指萧王萧王得众能宽裕吴汉归来帝业昌　　明帝
朝臣咸佞孰知非张佚公忠语独奇博士一言除太傅谥为明帝信其宜　　桓帝
能嫌跋扈斩梁王宁便荣枯信段张襄楷忠言谁佞惑忍教奸祸起萧墙　　灵帝
榜悬金价鬻官荣千万为公五百卿公瑾孔明穷退者安知高卧遇雄英　　废帝
乱兵如猬走王师社稷颠危孰为持夜逐萤光寻道路汉家天子步归时　　献帝
秖为曹侯数贵人普天黔首尽黄巾汉灵早听侍中谏安得献生称不辰　　蜀先主
豫州军败信途穷徐庶推能荐卧龙不是卑词三访谒谁令元德主巴邛　　再吟
一家区宇忽三分龌龊车书曷足论定有伊姜为佐辅忍教鸿雁各乾坤　　后主
&lt;/div&gt;
    &lt;div class="pagination"&gt;
&lt;a href="皇极典帝纪部_page20.html"&gt;上一页&lt;/a&gt;&lt;span&gt;...&lt;/span&gt;&lt;a href="皇极典帝纪部_page16.html"&gt;16&lt;/a&gt;&lt;a href="皇极典帝纪部_page17.html"&gt;17&lt;/a&gt;&lt;a href="皇极典帝纪部_page18.html"&gt;18&lt;/a&gt;&lt;a href="皇极典帝纪部_page19.html"&gt;19&lt;/a&gt;&lt;a href="皇极典帝纪部_page20.html"&gt;20&lt;/a&gt;&lt;span class="current-page"&gt;21&lt;/span&gt;&lt;a href="皇极典帝纪部_page22.html"&gt;22&lt;/a&gt;&lt;a href="皇极典帝纪部_page22.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
