<!DOCTYPE html>
<html>
 <head>
  <meta charset="utf-8"/>
  <title>
   官常典节使部 - 第 3 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典节使部 - 第 3 页/共 9 页
  </h1>
  <div class="content">
   巡抚南赣等处一员顺治十八年裁
　　抚治郧襄等处一员顺治十八年裁康熙十五　　年复设郧阳抚治十九年裁　　巡抚登莱等处一员顺治九年裁
　　巡抚延绥等处一员顺治十八年裁
　　巡抚宁夏等处一员顺治十八年裁
　　巡抚操江一员康熙元年裁
　　以上旧设督抚
　　顺治六年
大清会典凡总督巡抚员缺顺治六年题准由会推　　保举题补保举当者升赏不当者连坐　　顺治九年
大清会典顺治九年议准取人地相宜者会推拟正　　陪具题　　顺治十年
大清会典顺治十年
谕会推督抚不拘品级择才品素著者详开事实具　　题　　顺治十一年
大清会典顺治十一年
谕督抚缺出即于次日会推
　　康熙七年
大清会典康熙七年
谕山陕督抚俱推用满州官
　　康熙十年
大清会典康熙十年议准督抚员缺先行具题请旨或用满州或用汉军汉人得旨后遵将应升官员开列职名具题
　　康熙十八年
大清会典康熙十八年议准巡抚员缺本省布政使　　不得升补　督抚兼衔佥都御史加一级授从　　三品加二级改授右副都御史副都御史加一　　级兼右侍郎衔加二级兼左侍郎衔授从二品　　再加一级兼尚书衔尚书加一级授从一品加　　二级授正一品如一品之外每加一级改纪录　　二次凡加尚书侍郎衔者总督兼兵部巡抚兼　　工部
　节使部总论
文献通考
　　论行省
按行台省之名虽始于魏晋之间然两汉初兴高祖所以委萧何世祖所以命邓禹其权任盖亦类此唐天宝以后以盗贼陷两京北狄侵畿甸则或以大元帅副元帅命亲王勋臣为之然但可任专征之责而他事则禀朝旨则亦未尝备行台省之事也至其末年方镇擅地请节于是或以侍中中书令同平章事王爵命之如钱镠马殷王审知之徒盖名为奉正朔而实自为一朝廷矣然则行台省之名苟非创造之初土宇未一以此任帷幄腹心之臣则必衰微之后法制已隳以此处分裂割据之辈至若承平之时则不宜有此名也建炎时张魏公以枢密使宣抚川陕赵忠简谓之曰元枢新立大功出当川陕半天下之责自兵事外悉当奏禀盖大臣在外忌权太重也及魏公得罪谪词言假便宜行事之制忘人臣无将之嫌肖内阁以招贤拟尚方而铸印然则承制之事易以惹谤忠简之言固笃论也　　论使相
按三朝国史职官志叙元丰寄禄新格以阶易官谓开府仪同三司即旧使相然使相者是以侍中中书令平章事加节度使之谓也自唐至宋皆有之而事体微不同唐则多以同平章事加节度使之立勋劳而久任者盖将而宠以相之名也宋则多以节度使加平章事之有德望而罢政者盖相而宠以将之名也合而言之位兼将相品极文武之称今既曰以开府仪同三司易使相矣然韩绛为开府而复加以镇抚之节文彦博为开府而复加以护国山南之节蔡京为开府而复加以安远之节则是且为开府且为使相而使相之名未尝废矣又况神宗更官制之本意实以三省寺监之官无职掌为非遂欲易而正之如改左右仆射为特进则遂以仆射为宰相之职改左右丞为光禄大夫则遂以左右丞为执政之职今节度使之在宋其无职掌与开府仪同三司一也何烦以开府易之况有开府之后宰相之除节度使元未尝废乎窃疑开府仪同三司特专以仪同三省长官尚书令中
书令侍中
而于使相节度使无预张演着职官记
叙元丰新官而并着旧官于开府仪同三司之下只注旧官云中书令侍中同中书门下平章而不言使相虽与史志不合似为得之　　论节度使等官
按节度使在唐为阃帅观察团练使在唐为监司防御使在唐为边将刺史在唐为郡守至宋则阃帅监司边将郡守各别有以名其官而节度承宣观察团练防御刺史则俱无职任特以为武臣迁转之次序故叙其事于将军都尉之后图书编
　　总督
夫天下岂有常之势哉顾制势者何如耳善制势者常合而不分则常治不善制势者常分而不合则常不治三代以上无论已汉初以合治矣其终也以分侯王而乱唐初以合治矣其终也以分藩镇而乱宋初以合治矣其终也以分南北而乱夫通天下犹一身也治一身者必使摩顶放踵气血周流荣卫清利精神管摄而无有壅蔽扞格之处是久视长生之道也治天下者必使循内及外远近相折大小相济强弱相维而无有偏重不举之处是久安长治之道也我列圣制势之策尽善矣无遗算矣盖两京十三省各设巡抚大臣以制京省之势而凡城池钱谷甲兵官属丁田之势皆得便宜从事而文武诸臣悉摄己以听而奉行其制命焉而得其人也又太平无事则一国之势合而不分则常治而不乱此国家安宁之术所以度越前代也正统而后或变生于腹里或衅起于边陲而诸边诸省一时抚臣多不能振联属之策兴讨罪之师保境以自全撄城以自守直为是懔懔耳若卤之也先河北之赵贼西蜀之廖冠江西之华林及藩豪八闽之邓茂楚之麻阳广之岑猛滇之麓川猖獗震荡而各省抚臣皆相视而莫之能相救必设总督而后能平之彼其时非尽抚臣之怯也亡筭也爵并权均夫两大不能以相使而况十数大乎势分故也列圣振长策而议联属边方腹里多设总督以联属而节制之若连环然且颁之&amp;#如一省难作则总督调近省之食与兵或击其首或邀其尾或掎其左或角其右有难则合制之难已则散而归之无借兵之苦无萃食之扰语曰分指之十弹不如合掌之一击此分合利病之说也制势之策善之善之者也难之者曰多设总督恐多扰则不便恐多费则不便不知今天下蓟辽已设总督矣宣大山西又总督以联属之陕西三边又总督以联属之四川云贵湖广尝设总督矣事平罢不设假令至今存也调诸省之食与兵挞而制莽酋耳胡有今日之纷纷也且两广有总督矣闽浙直又设总督以联属之事平又罢不设假令至今存也调诸省之食与兵直拉朽而诛浙兵之乱矣又胡有今日之纷纷也近又从言者河漕总督得提督南北直隶山东河南之兵浙江江西湖广之食是中原一总督也即有师尚诏者弄兵釜中第合诸路坐而烹之尔又胡有往事之纷纷也惟河漕大臣不当令兼巡抚凤阳尔夫凤阳乃是陵寝之所锺也中原之所枢也其地重其势尊乌可以河漕带为也且古治水者八年万里于外又安可匏系一隅哉决以另置巡臣便由是言之则边海增两总督足矣凤阳增一巡抚足矣增三臣而博天下安何费之足云且无事则总督不得侵巡抚之权有事则巡抚不得抗总督之命夫调兵食之事数十年一有之何扰之足云若川云总督当驻滇或兼巡抚闽浙总督当驻浙或兼巡抚尤属省便又不必增官矣河漕总督中原当驻淮而江北巡抚当驻凤阳此大联属势也而郧阳赣州之军门又小联属势也如此则常合而不分常治而不乱然非老臣尊爵不可也诗曰维师尚父又曰太师皇父固庙堂事乎责乎故曰善制势者制之堂上而已矣问总督军务官本朝始于何时曰都御史总督军务自正统四年麓川之役王骥始也总兵官悉听节制既以兵部尚书帅师当王振好大之心遂拟粮储故事粮储称总督宣德中始也继是而己巳之变卤薄都城石亨营城北于谦督之孙镗营城西则江渊参之而已继是而四方多警类率如例如马昂于两广石璞于关外王来于湖广侯琎于云南然事平则罢又继是景泰天顺及成化初白圭叶盛韩雍等皆称提督意属协同&amp;#以赞理为云又继是则为任官矣成化六年开总府于梧州此任官之所由始也三边总制自弘治末年秦纮杨一清张泰始便于征发策应今亦为任官夫议者秉低昂文武之钧济兼制剿绥之术是矣而进止异同束于和混内外援构隐于奸宄其能制而协之更当润饰令必无伏机不亦尽乎又继是而陈金华阳之役陆完刘六七之役至统制七省者后事而或援以为例其必有慎而驭之则可矣　　总督河运
太祖有天下漕东南粟于海以营辽东五年属靖海侯吴祯后卒乃遣都督朱寿张赫领之二十年冬十月享太庙封寿舳舻侯赫航海侯又尝建漕运使寻罢成祖始命平江伯陈瑄治漕河内地赡北京景泰二年特命都御史王竑总督与总兵参将同理其事寻令淮阳庐凤四府徐和滁三州属竑巡抚兼督常盈仓以淮为治所至成化八年改巡抚总漕各设一员明年复旧正德十三年又各设一员十六年复嘉靖三十六年又改各设一员四十年复巡抚自永乐十九年命吏部尚书蹇义巡行南畿考察官吏至宣德五年始命刑部右侍郎曹弘巡抚正统八年又命工部右侍郎巡抚十三年又命刑部右侍郎薛希琏吏部尚书赵新相继巡抚然未奉漕命故另列表首今详漕臣年表于后其行实见于事纪其勋德茂着者表为列传若奉&amp;#清理田地赈济饥民并考察官吏有事淮甸不可以类附者亦另列于后云　　总督两广军务
洪武元年师未下广东西命永嘉侯朱亮祖出镇广永乐中广西则都督韩观山云侯柳溥相继为大帅得专征及诛赏独有文臣督摄之寄至正统十四年苗寇猬起广东则命侍郎揭稽广西则命侍郎李棠各巡抚之然二广地势犬牙贼东西豕突来往叵测而武臣自守便利不相策应天子用兵部尚书于谦言命太子太保左都御史王翱总督两广军务总兵以下悉听节制一切便宜从事然事已即归不恒设马昂再以提督至叶盛以巡抚至成化元年复命都督赵辅率大兵讨之升浙江参政韩雍为佥都御史赞理军务然于制书特重雍既平寇遂命总军务兼理巡抚久之雍以两广土地广远恐余孽复生重贻边患请于朝愿得文武大臣分理其事上命副都陈濂抚广东佥都张鹏抚广西而雍专治军寻以忧去五年复起雍以右都御史总督兼巡抚于梧州开设总府居中调度两广副总兵参将而下悉听节制而两广巡抚不复设仍统于总督正德十一年改　督为提督嘉靖四十五年因广东寇发遥制不便兵部题准总督军务止抚广西于广东另设巡抚至隆庆四年改总督闽广兼理粮饷巡抚广东于广西另设巡抚　　总督陕西三边
高皇帝初中山武宁王达等下陕西遂悉平甘肃宁夏诸镇秦庆肃三公镇之而侯伯都督耿秉文等理兵政间命宋&amp;#诸国公一按阅操练而已永乐始命宁阳侯陈懋西宁侯宋晟镇宁夏宁远侯何福等镇甘肃而文臣不过分理文移治粮饷而已正统初西卤弗靖始命兵部尚书王骥提督诸军据总兵官任礼蒋贵上讨平而陕西右都御史王文陈鉴分岁镇守然实未尝合三镇而归一总督也成化初满政据石城叛诏左副都御史项忠总全陕三边兵讨之已诏右都御史王越右副都御史马文升总兵如之然有事而置事已则革不为恒也弘治十年始起王越以太子太保左都御史总制御火筛十一年二十五年秦纮以户部尚书守如越自是定矣嘉靖十九年避制字改总督　　巡抚
问天下巡抚之设何如曰天下设巡抚都御史洪武初未有也太祖不欲以重臣令典钱粮兵马永乐十九年&amp;#尚书侍郎都御史少卿等官十三员各同给事中一员巡行天下是谓巡抚宣德间令巡抚官每岁八月一赴京议事盖不欲&amp;#逖以悬机重景泰四年纔差都御史其意尚在执持风纪有故则入参庙议而握纛之柄则有司存自是则曰整饬曰提督曰总制曰镇守又复典兵部尚书侍郎之职兼都御史百寮群将俯首听一人之谋似于兼制少&amp;#故复以巡按权参杀之然表里异同痛痒不相关而司锋镝者每掣肘不能自尽是近年失事并罪抚臣诚得肯綮而当道执要可愈施矣夫天顺间石亨曹钦请罢巡抚正德间刘瑾取回巡抚彼固借私以逞要亦不谓无说苟使其布置腹心则其为毒又不可胜言切念天下钱粮兵马之重所赖镇摄不以躁偾事巡抚之不可缺者而书生涉仕必由此以致卿辅能允文武得全才有几乎哉不素习而器与之恐亦不易为称也
　节使部名臣列传一
　　后汉
　　李恢
按蜀志本传恢字德昂建宁俞元人也任郡督邮姑夫爨习为建伶令有违犯之事恢坐习免官太守董和以习方土大姓寝而不许后贡恢于州涉道未至闻先主自葭萌还攻刘璋恢知璋之必败先主必成乃托名郡使北诣先主遇于绵竹先主嘉之从至雒城遣恢至汉中交好马超超遂从命成都既定先主领益州牧以恢为功曹书佐主簿后为亡卤所诬引恢谋反有司执送先主明其不然更迁恢为别驾从事章武元年庲降都督邓方卒先主问恢谁可代者恢对曰人之才能各有长短故孔子曰其使人也器之且夫明主在上则臣下尽情是以先零之役赵充国曰莫若老臣臣窃不自揆惟陛下察之先主笑曰孤之本意亦已在卿矣遂以恢为庲降都督使持节领交州刺史住平夷县先主薨高定恣睢于越嶲雍闿跋扈于建宁朱褒反叛于牁丞相亮南征先由越嶲而恢案道向建宁诸县大相纠合围恢军于昆明时恢众少敌倍又未得亮声息绐谓南人曰官军粮尽欲规退还吾中间久斥乡里乃今得旋不能复北欲还与汝等同计谋故以诚相告南人信之故围守怠缓于是恢出击大破之追&amp;#逐北南至盘江东接牁与亮声势相连南土平定恢军功居多封汉兴亭侯加安汉将军后军还南夷复叛杀害守将恢身往扑讨鉏尽恶类徙其豪帅于成都赋出叟濮耕牛战马金银犀革充继军资于时费用不乏建兴七年以交州属吴解恢刺史更领建宁太守以还居本郡徙居汉中九年卒子遗嗣　　魏
　　孙礼
按魏志本传礼字德达涿郡容城人也太祖平幽州召为司空军谋掾初丧乱时礼与母相失同郡马台求得礼母礼推家财尽以与台台后坐法当死礼私导令逾狱自首既而曰臣无逃亡之义径诣刺奸主簿温恢恢嘉之具白太祖各减死一等后除河间郡丞稍迁荥阳都尉鲁山中贼数百人保固险阻为民作害乃徙礼为鲁相礼至官出俸谷发吏民募首级招纳降附使还为间应时平泰历山阳平原平昌琅琊太守从大司马曹休征吴于夹石口礼谏以为不可深入不从而败迁阳平太守入为尚书明帝方修宫室而节气不和天下少谷礼固争罢役诏曰敬纳谠言促遣民作时李惠监作复奏留一月有所成讫礼径至作所不复重奏称诏罢明帝奇其意而不责也帝猎于大石山虎趋乘舆礼投鞭下马欲奋剑斫虎诏令礼上马明帝于临崩之时以曹爽为大将军宜得良佐于&amp;#下受遗诏拜礼大将军长史加散骑常侍礼亮直不挠爽弗便也以为扬州刺史加伏波将军赐爵关内侯吴大将全琮帅数万众来侵寇时州兵休使在者无几礼躬勒卫兵御之战于芍陂自旦及暮将士死伤过半礼犯蹈白刃马被数创手秉枹鼓奋不顾身贼众乃退诏书慰劳赐绢七百匹礼为死事者设祀哭临哀号发心皆以绢付亡者家无以入身征拜少府出为荆州刺史迁冀州牧太傅司马宣王谓礼曰今清河平原争界八年更二刺史靡能决之虞芮待文王而了宜善令分明礼曰讼者据墟墓为验听者以先老为正而老者不可加以櫌楚又墟墓或迁就高敞或徙避仇雠如今所闻虽皋陶犹将为难若欲使必也无讼当以烈祖初封平原时图决之何必推古问故以益辞讼昔成王以桐叶戏叔虞周公便以封之今图藏在天府便可于坐上断也岂待到州乎宣王曰是也当别下图礼到案图宜属平原而曹爽信清河言下书云图不可用当参异同礼上疏曰管仲霸者之佐其器又小犹能夺伯氏骈邑使没齿无怨言臣受牧伯之任奉圣朝明图验地着之界界实以王翁河为限而鄃以马丹侯为验诈以鸣犊河为界假虚讼诉疑误台阁窃闻众口铄金浮石沈木三人成市虎慈母投其杼今二郡争界八年一朝决之者缘有解书图画可得寻案校也平原在两河向东上其间有爵堤爵堤在高唐西南所争地在高唐西北相去二十余里可谓长叹息流涕者也案解与图奏而鄃不受诏此臣&amp;#弱不胜其任臣亦何颜尸禄素餐辄束带着履驾车待放爽见礼奏大怒劾礼怨望结刑五岁在家&amp;#年众人多以为言除城门校尉时匈奴王刘靖部众强盛而鲜卑数寇边乃以礼为并州刺史加振武将军使持节护匈奴中郎将往见太傅司马宣王有忿色而无言宣王曰卿得并州少邪恚理分界失分乎今当远别何不欢也礼曰何明公言之乖细也礼虽不德岂以官位往事为意邪本谓明公齐踪伊吕匡辅魏室上报明帝之托下建万世之勋今社稷将危天下恟恟此礼之所以不悦也因涕泣横流宣王曰且止忍不可忍爽诛后入为司隶校尉凡临七郡五州皆有威信迁司空封大利亭侯邑一百户礼与卢毓同郡时辈而情好不睦为人虽互有长短然名位略齐云嘉平二年薨谥曰景侯孙元嗣　　徐邈
按魏志本传邈字景山燕国蓟人也太祖平河朔召为丞相军谋掾试守奉高令入为东曹议令史魏国初建为尚书郎时科禁酒而邈私饮至于沈醉校事赵达问以曹事邈曰中圣人达白之太祖太祖甚怒渡辽将军鲜于辅进曰平日醉客谓酒清者为圣人浊者为贤人邈性修慎偶醉言耳竟坐得免刑后领陇西太守转为南安文帝践祚历谯相平阳安平太守颍川典农中郎将所在着称赐爵关内侯车驾幸许昌问邈曰颇复中圣人不邈对曰昔子反毙于谷阳御叔罚于饮酒臣嗜同二子不能自惩时复中之然宿&amp;#以丑见传而臣以醉见识帝大笑顾左右曰名不虚立迁抚军大将军军师明帝以凉州绝远南接蜀寇以邈为凉州刺史使持节领护羌校尉至值诸葛亮出祁山陇右三郡反邈辄遣参军及金城太守等击南安贼破之河右少雨常苦乏谷邈上修武威酒泉盐池以收卤谷又广开水田募贫民佃之家家丰足仓库盈溢乃支度州界军用之余以市金帛犬马通供中国之费以渐收敛民间私杖藏之府库然后率以仁义立学明训禁厚葬断淫祀进善黜恶风化大行百姓归心焉西域流通荒戎入贡皆邈勋也讨叛羌柯吾有功封都亭侯邑三百户加建威将军邈与羌胡从事不问小过若犯大罪先告部帅使知应死者乃斩以徇是以信服畏威赏赐皆散与将士无入家者妻子衣食不充天子闻而嘉之随时供给其家弹邪绳枉州界肃清正始元年还为大司农迁为司隶校尉百寮敬惮之公事去官后为光禄大夫数岁即拜司空邈叹曰三公论道之官无其人则缺岂可以老病之哉遂固辞不受嘉平元年年七十八以大夫薨于家用公礼葬谥曰穆侯子武嗣六年朝廷追思清节之士诏曰夫显贤表德圣王所重举善而教仲尼所美故司空徐邈征东将军胡质卫尉田豫皆服职前朝历事四世出统戎马入赞庶政忠清在公忧国忘私不营产业身没之后家无余财朕甚嘉之其赐邈等家谷二千斛钱三十万布告天下邈同郡韩观曼游有鉴识器干与邈齐名而在孙礼卢毓先为豫州刺史甚有治功卒官卢钦着书称邈曰徐公志高行洁才博气猛其施之也高而不狷洁而不介博而守约猛而能宽圣人以清为难而徐公之所易也或问钦徐公当武帝之时人以为通自在凉州及还京师人以为介何也钦答曰往者毛孝先崔季珪等用事贵清素之士于时皆变易车服以求名高而徐公不改其常故人以为通比来天下奢靡转相仿效而徐公雅尚自若不与俗同故前日之通乃今日之介也是世人之无常而徐公之有常也　　胡质按魏志本传质字文德楚国寿春人也少与蒋济朱绩俱知名于江淮间仕州郡蒋济为别驾使见太祖太祖问曰胡通达长者也宁有子孙不济曰有子曰质规模大略不及于父至于精良综事过之太祖即召质为顿丘令县民郭政通于从妹杀其夫程他郡吏冯谅系狱为证政与妹皆耐掠隐抵谅不胜痛自诬当反其罪质至官察其情色更详其事检验具服入为丞相东曹议令史州请为治中将军张辽与其护军武周有隙辽见刺史温恢求请质质辞以疾辽出谓质曰仆委意于君何以相辜如此质曰古人之交也取多知其不贪奔北知其不怯闻流言而不信故可终也武伯南身为雅士往者将军称之不容于口今以睚&amp;#之恨乃成嫌隙况质才薄岂能终好是以不愿也辽感言复与周平太祖辟为丞相属黄初中徙吏部郎为常山太守迁任东莞士卢显为人所杀质曰此士无雠而有少妻所以死乎悉见其比居年少书吏李若见问而色动遂穷诘情状若即自首罪人斯得每军功赏赐皆散之于众无入家者在郡九年吏民便安将士用命迁荆州刺史加振威将军赐爵关内侯吴大将朱然围樊城质轻军赴之议者皆以为贼盛不可迫质曰樊城卑下兵少故当进军为之外援不然危矣遂勒兵临围城中乃安迁征东将军假节都督青徐诸军事广农积谷有兼年之储置东征台且佃且守又通渠诸郡利舟楫严设备以待敌海边无事性沈实内察不以其节检物所在见思嘉平二年薨家无余财惟有赐衣书箧而已军师以闻追进封阳陵亭侯邑百户谥曰贞侯子威嗣六年诏书褒述质清行赐其家钱谷语在徐邈传　　王昶按魏志本传昶字文舒太原晋阳人也少与同郡王凌俱知名凌年长昶兄事之文帝在东宫昶为太子文学迁中庶子文帝践祚徙散骑侍郎为洛阳典农时都畿树木成林昶斫开荒莱勤劝百姓垦田特多迁兖州刺史明帝即位加扬烈将军赐爵关内侯昶虽在外任心存朝廷以为魏承秦汉之弊法制苛碎不大厘改国典以准先王之风而望治化复兴不可得也乃着治论略依古制而合于时务者二十余篇又着兵书十余篇言奇正之用青龙中奏之其为兄子及子作名字皆依谦实以见其意故兄子默字处静沈字处道其子浑字元冲深字道冲为书以戒之青龙四年诏欲得有才智文章谋虑渊深料远若近视昧而察筹不虚运策弗徒发端一小心清修密静干干不解志尚在公者无限年齿勿拘贵贱卿校已上各举一人太尉司马宣王以昶应选正始中转在徐州封武观亭侯选征南将军假节都督荆豫诸军事昶以为国有常众战无常胜地有常险守无常势今屯苑去襄阳三百余里诸军散屯船在宣池有急不足相赴乃表徙治新野习水军于三州广农垦殖仓谷盈积嘉平初太傅司马宣王既诛曹爽乃奏博问大臣得失昶陈治略五事其一欲崇道笃学抑绝浮华使国子入太学而修庠序其二欲用考试考试犹准绳也未有舍准绳而意正曲直废黜陟而空论能否也其三欲令居官者久于其职有治绩则就增位赐爵其四欲约官实禄励以廉耻不使与百姓争利其五欲绝侈靡务崇节俭令衣服有章上下有叙储谷畜帛反民于朴诏书褒赞因使撰百官考课事昶以为唐虞虽有黜陟之文而考课之法不垂周制冢宰之职大计群吏之治而诛赏又无校比之制由此言之圣主明于任贤略举黜陟之体以委达官之长而总其统纪故能否可得而知也其大指如此二年昶奏孙权流放良臣适庶分争可乘衅而制吴蜀白帝夷陵之间黔巫秭归房陵皆在江北民夷与新城郡接可袭取也乃遣新城太守州泰袭巫秭归房陵荆州刺史王基诣夷陵昶诣江陵两岸引竹为桥渡水击之贼奔南岸凿七道并来攻于是昶使积弩同时俱发贼大将施绩夜遁入江陵城追斩数百级昶欲引致平地与合战乃先遣五军案大道发还使贼望见以喜之以所获铠马甲首驰环城以怒之设伏兵以待之绩果追军与战克之绩遁走斩其将锺离茂许旻收其甲首旗鼓珍宝器仗振旅而还王基州泰皆有功于是迁昶征南大将军仪同三司进封京陵侯毋丘俭文钦作乱引兵拒俭钦有功封二子亭侯关内侯进位骠骑将军诸葛诞反昶据夹石以逼江陵持施绩全熙使不得东诞既诛诏曰昔孙膑佐赵直凑大梁西兵骤进亦所以成东征之势也增邑千户并前四千七百户迁司空持节都督如故甘露四年薨谥曰穆侯　　王凌
按魏志本传凌字彦云太原祁人也叔父允为汉司徒诛董卓卓将李傕郭汜等为卓报仇入长安杀允尽害其家凌及兄晨时年皆少逾城得脱亡命归乡里凌举孝廉为发干长稍迁至中山太守所在有治太祖辟为丞相掾属文帝践祚拜散骑常侍出为兖州刺史与张辽等至广陵讨孙权临江夜大风吴将吕范等船漂至北岸凌与诸将逆击捕斩首卤获舟船有功封宜成亭侯加建武将军转在青州是时海滨乘丧乱之后法度未整凌布政施教赏善罚恶甚有纲纪百姓称之不容于口后从曹休征吴与贼遇于夹石休军失利凌力战决围休得免难仍徙为扬豫州刺史咸得军民之欢心始至豫州旌先贤之后求未显之士各有条教意义甚美初凌与司马朗贾逵友善及临兖豫继其名迹正始初为征东将军假节都督扬州诸军事二年吴大将全琮数万众寇芍陂凌率诸军逆讨与贼争塘力战连日贼退走进封南乡侯邑千三百五十户迁车骑将军仪同三司是时凌外甥令狐愚以才能为兖州刺史屯平阿舅甥并典兵专淮南之重凌就迁为司空司马宣王既诛曹爽进凌为太尉假节钺凌愚密协计谓齐王不任天位楚王彪长而才欲迎立彪都许昌嘉平元年九月愚遣将张式至白马与彪相问往来凌又遣舍人劳精诣洛阳语子广广言废立大事勿为祸先其十一月愚复遣式诣彪未还会愚病死二年荧惑守南斗凌谓斗中有星当有暴贵者三年春吴贼塞涂水凌欲因此发大严诸军表求讨贼诏报不听凌阴谋滋甚遣将军杨弘以废立事告兖州刺史黄华华弘连名以白太傅司马宣王宣王将中军乘水道讨凌先下赦赦凌罪又将尚书广东使为书谕凌大军掩至百尺逼凌凌自知势穷乃乘船单出迎宣王遣掾王彧谢罪还印绶节钺军到丘头凌面缚水次宣王承诏遣主簿解缚反服见凌慰劳之还印绶节钺遣步骑六百人送还京都凌至项饮药死宣王遂至寿春张式等皆自首乃穷治其事彪赐死诸相连者悉夷三族朝议咸以为春秋之义齐崔杼郑归生皆加追戮陈尸斫棺载在方策凌愚罪宜如旧典乃发凌愚冢剖棺暴尸于所近市三日烧其印绶朝服亲土埋之进弘华爵为乡侯　　晋一
　　卢钦
按晋书本传钦字子若范阳涿人也祖植汉侍中父毓魏司空世以儒业显钦清淡有远识笃志经史举孝廉不行魏大将军曹爽辟为掾爽弟尝有所属请钦白爽子弟不宜干犯法度爽深纳之而罚其弟除尚书郎爽诛免官后为侍御史袭父爵大利亭侯累迁琅邪太守宣帝为太傅辟从事中郎出为阳平太守迁淮北都督伏波将军甚有称绩征拜散骑常侍大司农迁吏部尚书进封大梁侯武帝受禅以为都督沔北诸军事平南将军假节给追锋轺卧车各一乘第二驸马二乘骑具刀器御府人马铠等及钱三十万钦在镇宽猛得中疆场无虞入为尚书仆射加侍中奉车都尉领吏部以清贫特赐绢百匹钦举必以材称为廉平咸宁四年卒诏曰钦履道清正执德贞素文武之称着于方夏入跻机衡惟允庶事肆勤内外有匪躬之节不幸薨没朕甚悼之其赠卫将军开府仪同三司赐秘器朝服一具衣一袭布五十匹钱三十万谥曰元又以钦忠清高洁不营产业身没之后家无所庇特赐钱五十万为立第舍复下诏曰故司空王基卫将军卢钦领典军将军杨嚣并素清贫身没之后居无私积顷者饥馑闻其家大匮其各赐谷三百斛钦历宰州郡不尚功名唯以平理为务禄俸散之亲故不营赀产动循礼典妻亡制庐杖终丧居外所著诗赋论难数十篇名曰小道子浮嗣　　罗宪按晋书本传宪字令则襄阳人也父蒙蜀广汉太守宪年十三能属文早知名师事谯周周门人称为子贡性方亮严整待士无倦轻财好施不营产业仕蜀为太子舍人宣信校尉再使于吴吴人称焉时黄皓预政众多附之宪独介然皓恚之左迁巴东太守时大将军阎宇都督巴东拜宪领军为宇副贰魏之伐蜀召宇西还宪守永安城及成都败城中扰动边江长吏皆弃城走宪斩乱者一人百姓乃安知刘禅降乃率所统临于都亭三日吴闻蜀败遣将军盛宪西上外托救援内欲袭宪宪曰本朝倾覆吴为唇齿不恤我难而邀其利吾宁当为降卤乎乃归顺于是缮甲完聚厉以节义士皆用命及锺会邓艾死百城无主吴又使步协西征宪大破其军孙休怒又遣陆抗助协宪距守经年救援不至城中疾疫大半或劝南出&amp;#北奔上庸可以保全宪曰夫为人主百姓所仰既不能存急而弃之君子不为也毕命于此矣会荆州刺史胡烈等救之抗退加陵江将军监巴东军事使持节领武陵太守泰始初入朝诏曰宪忠烈果毅有才策器干可给鼓吹又赐山元玉佩剑泰始六年卒赠使持节安南将军武陵太守追封西鄂侯谥曰烈初宪侍燕华林园诏问蜀大臣子弟后问先辈宜时叙用者宪荐蜀人常忌杜轸等皆西国之良器武帝并召而任之子袭　　罗尚
按晋书罗宪传宪兄子尚字敬之一名仲父式&amp;#太守尚少孤依叔父宪善属文荆州刺史王戎以尚及刘乔为参军并委任之太康末为梁州刺史及赵廞反于蜀尚表曰廞非雄才必无所成计日听其败耳乃假尚节为平西将军益州刺史西戎校尉性贪少断蜀人言曰尚之所爱非邪则佞尚之所憎非忠则正富拟鲁卫家成市里贪如豺狼无复极已又曰蜀贼尚可罗尚杀我平西将军反更为祸时李特亦起于蜀攻蜀杀赵廞又攻尚于成都尚退保江阳初尚乞师方岳荆州刺史宗岱率建平太守孙阜救之次于江州岱阜兵盛诸为寇所逼者人有奋志尚乃使兵曹从事任锐伪降因出密宣告于外&amp;#日俱击遂大破之斩李特传首洛阳特子雄僭号都于郫城尚遣将军隗伯攻之不&amp;#俄而尚卒雄遂据有蜀土　　滕修按晋书本传修字显先南阳西鄂人也仕吴为将帅封西鄂侯孙皓时代熊睦为广州刺史甚有威惠征为执金吾广州部曲督郭马等为乱皓以修宿有威惠为岭表所伏以为使持节都督广州军事镇南将军广州牧以讨之未&amp;#而王师伐吴修率众赴难至巴丘而皓已降乃缟素流涕而还与广州刺史闾丰苍梧太守王毅各送印绶诏以修为安南将军广州牧持节都督如故封武当侯加鼓吹委以南方事修在南积年为边夷所附太康九年卒请葬京师帝嘉其意赐墓田一顷谥曰声修之子并上表曰亡父修羁绁吴壤为所驱驰幸逢开通沐浴至化得从俘掳握戎马之要未觐圣颜委南藩之重实由勋劳少闻天听故也年衰疾笃屡乞骸骨未蒙垂哀奄至薨陨臣承遗意舆榇还都瞻望云关实怀痛裂窃闻博士谥修曰声直彰流播不称行绩不胜愚情冒昧闻诉帝乃赐谥曰忠并子含初为庾冰轻车长史讨苏峻有功封夏阳县开国侯邑千六百户授平南将军广州刺史在任积年甚有威惠卒谥曰戴　　李毅
按后贤志毅字允刚广汉郪人也祖父朝字伟南州别驾从事父旦字钦宗光禄郎中主事毅少散达不治素检年二十余乃诣郡文学受业通诗礼训诂为学主事太守弘农王浚临学讲试问祭酒姬艳曰学中可有成进几百人艳对曰可有百人浚怒曰童冠八百而成者百人教少何为毅对曰如艳之言明府之教盛于孔氏不为少也浚奇之命为主簿浚常梦得三口刀人以禾益之手持不得以问郡丞与掾史莫能知毅对曰吉祥也三刀者州字而益之禾持不得禾傍失者秩字明府秩当至益州浚笑曰如卿言当相以为秀才张弘杀益州刺史皇甫晏诬表晏反毅白浚曰皇甫侯起自诸生位极方州反当何求且广汉与成都密迩而统梁州者矜益州之领须防在今日也益州有祸乃此郡之忧加张弘小竖众所不与宜时赴讨浚欲先上后行毅曰大夫出疆苟利社稷专之为贤何况杀主贼急当不拘常宜浚从之发兵与牙门满泰等共讨弘斩之诏书迁浚益刺史毅复为州主簿别驾举秀才及浚伐吴与何攀并为参军吴平封关内侯除陇西护军以疾去官徙繁令迁云南太守浚临薨上表后武帝思浚勋问毅所在徙犍为使持节南夷校尉久之犍为民毛诜李睿与朱提民李猛共逐太守杜俊雍约以叛众数万毅讨破之斩诜猛首睿走依五荼夷亦叛晋朝复置宁州以毅为刺史加龙骧将军封成都内侯夷遂大反破没郡县攻围州城中原乱而李雄寇蜀救援不至疾病薨于穷城怀帝嘉其忠节追赠少府谥曰威侯毅性通博居情雅厚赈恤寒贫笃于故旧人咸爱归之但谈论德量犹少从弟苾字叔平修身砥砺名行数谏毅宜自矜严毅笑应之曰吾小来不治名素终杖旄节故可至九卿清俭履道卒不失成都令也时毅始受南夷而苾历城令果作成都迁犍为太守位官不及毅毅子钊世秉儒学有格望以父任为谒者除寿林侯相不就为尚书外兵郎自表赴难至牂牁夷断道不得进经年以宁州城中无谷父疾病未知吉凶不食谷惟茹草迄至奔丧官至朱提越嶲太守西夷校尉毅女秀适汉嘉太守新都王载有才智父亡后州文武推领州三年二州当太清中位至方州节将者寿良何攀及毅永嘉中巴张奕希祖为荆州刺史南蛮长水校尉蜀郡张峻绍茂为监南中八部事西夷校尉持节事　　周浚
按晋书本传浚字开林汝南安成人也父裴少府卿浚性果烈以才理见知有人伦鉴识乡人史曜素微贱众所未知浚独引之为友遂以妹妻之曜竟有名于世浚初不应州郡之辟后仕魏为尚书郎累迁御史中丞拜折冲将军扬州刺史封射阳侯随王浑伐吴攻破江西屯戍与孙皓中军大战斩伪丞相张悌等首级数千俘馘万计进军屯于横江时闻龙骧将军王浚既破上方别驾何恽说浚曰张悌率精锐之卒悉吴国之众殄灭于此吴之朝野莫不震慑今王龙骧既破武昌兵威甚盛顺流而下所向辄&amp;#土崩之势见矣窃谓宜速渡江直指建邺大军卒至夺其胆气可不战而擒浚善其谋便使白浑恽曰浑暗于事机而欲慎己免咎必不我从浚因使白之浑果曰受诏但令江北抗衡吴军不使轻进贵州虽武岂能独平江东今者违命胜不足多若其不胜为罪已重且诏令龙骧受我节度但当具君舟楫一时俱济耳恽曰龙骧&amp;#万里之寇以既济之功来受节度未之闻也且握兵之要可则专之所谓受命不受辞也今渡江必全&amp;#获将有何虑若疑于不济不可谓智知而不行不可谓忠实鄙州上下所以恨恨也浑执不听居无何而浚至浑召之不来乃直指三江山孙皓遂降于浚浑深恨之而欲与浚争功恽笺与浚曰书贵克让易大谦光斯古文所咏道家所崇前破张悌吴人失气龙骧因之陷其区宇论其前后我实缓师动则为伤事则不及而今方竞其功彼既不吞声将亏雍穆之弘兴矜争之鄙斯愚情之所不取也浚得笺即谏止浑浑不能纳遂相表奏浚既济江与浑共行吴城垒绥抚新附以功进封成武侯食邑六千户赐绢六千匹明年移镇秣陵时吴初平屡有逃亡者频讨平之宾礼故老搜求俊乂甚有威德吴人悦服初吴之未平也浚在弋阳南北为互市而诸将多相袭夺以为功吴将蔡敏守于沔中其兄珪为将在秣陵与敏书曰古者兵交使在其间军国固当举信义以相高而闻疆场之上往往有袭夺互市甚不可行弟慎无为小利而忘大备也候者得珪书以呈浚浚曰君子也及渡江求珪得之问其本曰汝南人也浚戏之曰吾固疑吴无君子而卿果吾乡人迁侍中武帝问浚卿宗后生称谁为可答曰臣叔父子恢称重臣宗从父子馥称清臣宗帝并召用浚转少府以本官领将作大匠改营宗庙讫增邑五百户后代王浑为使持节都督扬州诸军事安东将军卒于位三子顗嵩谟顗嗣爵别有传云　　周馥
按晋书周浚传馥字祖宣浚从父弟也父蕤安平太守馥少与友人成公简齐名俱起家为诸王文学累迁司徒左西属司徒王浑表馥理识清正兼有才干主定九品检括精详臣委任责成褒贬允当请补尚书郎许之稍迁司徒左长史吏部郎选举精密论望益美转御史中丞侍中拜徐州刺史加冠军将军假节征为廷尉惠帝幸邺成都王颍以馥守河南尹李眕上官己等奉清河王覃为太子加馥卫将军录尚书馥辞不受覃令馥与上官己合军馥以己小人纵暴终为国贼乃共司隶蒲奋等谋共除之谋泄为己所袭奋被害馥走得免及己为张方所败召馥还摄河南尹暨东海王越迎大驾以馥为中领军未就迁司隶校尉加散骑常侍假节都督诸军事于渑池帝还宫出为平东将军都督扬州诸军事代刘准为镇东将军与周&amp;#等讨陈敏灭之以功封永宁伯馥自经世故每欲维正朝廷忠情恳至以东海王越不尽臣节每言论厉然越深惮之馥睹群贼孔炽洛阳孤危乃建策迎天子迁都寿春永嘉四年与长史吴思司马殷识上书曰不图厄运遂至于此戎狄交侵畿甸危逼臣辄与祖纳裴宪华谭孙惠等三十人伏思大计佥以殷人有屡迁之事周王有岐山之徙方今王都罄乏不可久居河朔萧条崤函险涩宛都屡败江汉多虞于今平夷东南为愈淮扬之地北阻涂山南抗灵岳名川四带有重险之固是以楚人东迁遂宅寿春徐邳东海亦足戍御且运漕四通无患空乏虽圣上神聪元辅贤明居俭守约用保宗庙未若相土迁宅以享永祚臣谨选精卒三万奉迎皇驾辄檄前北中郎将裴宪行使持节监豫州诸军事东中郎将风驰即路荆湘江扬各先运四年米租十五万斛布绢各十四万匹以供大驾令王浚苟晞共平河朔臣等戮力以启南路迁都弭寇其计并得皇舆来巡臣宜转据江州以恢王略知无不为古人所务敢竭忠诚庶报万分朝遂夕陨犹生之愿越与苟晞不协馥不先白于越而直上书越大怒先是越召馥及淮南太守裴硕馥不肯行而令硕率兵先进硕贰于馥乃举兵称馥擅命已奉越密旨图馥遂袭之为馥所败硕退保东城求救于元帝帝遣扬威将军甘卓建威将军郭逸攻馥于寿春安丰太守孙惠帅众应之使谢摛为檄摛馥之故将也馥见檄流涕曰必谢摛之辞摛闻之遂毁草旬日而馥众溃奔于项为新蔡王确所拘忧愤发病卒初华谭之失庐江也往寿春依馥及馥军败归于元帝帝问曰周祖宣何至于反谭对曰周馥虽死天下尚有直言之士馥见寇贼滋蔓王威不振故欲移都以纾国难方伯不同遂致其伐曾不逾时而京都沦没若使从馥之谋或可后亡也原情求实何得为反帝曰馥位为征镇握兵方隅召而不入危而不持亦天下之罪人也谭曰然馥振缨中朝素有俊彦之称出据方岳实有偏任之重而高略不举往往失和危而不持当与天下共受其责然谓之反不亦诬乎帝意始解馥二子密矫　　刘弘
按晋书本传弘字和季沛国相人也祖馥魏扬州刺史父靖镇北将军弘有干略政事之才少家洛阳与武帝同居永安里又同年共研席以旧恩起家太子门大夫累迁率更令转太宰长史张华甚重之由是为宁朔将军假节监幽州诸军事领乌丸校尉甚有威惠寇盗屏迹为幽朔所称以勋德兼茂封宣城公太安中张昌作乱转使持节南蛮校尉荆州刺史率前将军赵骧等讨昌自方城至宛新野所向皆平及新野王歆之败也以弘代为镇南将军都督荆州诸军事余官如故弘遣南蛮长史陶侃为大都护参军蒯恒为义军督护牙门将皮初为都战帅进据襄阳张昌并军围宛败赵骧军弘退屯梁侃初等累战破昌前后斩首数万级及到官昌惧而逃其众悉降荆土平初弘之退也范阳王虓遣长水校尉张奕领荆州弘至奕不受代举兵距弘弘遣军讨奕斩之表曰臣以凡才谬荷国恩作司方州奉辞伐罪不能奋扬雷霆折冲万里军退于宛分受显戮猥蒙含宥被遣之职即进达所镇而范阳王虓先遣前长水校尉张奕领荆州臣至不受节制擅举兵距臣今张昌奸党初平昌未枭擒益梁流人萧条猥集无赖之徒易相扇动&amp;#风骇荡则沧海横波苟患失之无所不至比须表上虑失事机辄遣军讨奕即枭其首奕虽贪乱欲为荼毒由臣劣弱不胜其任令奕肆心以劳资斧敢引覆餗之刑甘受专辄之罪诏曰将军文武兼资前委方夏宛城不守咎由赵骧将军所遣诸军&amp;#灭群寇张奕贪祸距违诏命将军致讨传首阙庭虽有不请之嫌古人有专之之义其恢宏奥略镇绥南海以副推毂之望焉张昌窜于下&amp;#山弘遣军讨昌斩之悉降其众时荆部守宰多阙弘请补选帝从之弘乃叙功铨德随才补授甚为论者所称乃表曰被中诏&amp;#臣随资品选补诸缺吏夫庆赏刑威非臣所专且知人则哲圣帝所难非臣暗蔽所能斟酌然万事有机毫厘宜慎谨奉诏书差所应用盖崇化莫若贵德得人所以济屯故太上立德其次立功也顷者多难淳朴弥雕臣辄以征士伍朝补零陵太守庶以惩波荡之弊养退让之操臣以不武前退于宛长史陶侃参军蒯恒牙门皮初戮力致讨荡灭奸凶侃恒各以始终军事初为都战帅忠勇冠军汉沔清肃实初等之勋也司马法赏不逾时欲人知为善之速福也若不超报无以劝徇功之士慰熊罴之志臣以初补襄阳太守侃为府行司马使典论功事恒为山都令诏惟令臣以散补空缺然沶乡令虞潭忠诚烈正首唱义举举善以教不能者劝臣辄特转潭补醴陵令南郡廉吏仇勃母老疾困贼至守卫不移以致拷掠几至陨命尚书令史郭贞张昌以为尚书郎欲访以朝议遁逃不出昌质其妻子避之弥远勃孝笃着于临危贞贞忠厉于强暴虽各四品皆可以训奖臣子长益风教臣辄以勃为归乡令贞为信陵令皆功行相参循名校实条列行状公文具上朝廷以初虽有功襄阳又是名郡名器宜慎不可授初乃以前东平太守夏侯陟为襄阳太守余并从之陟弘之婿也弘下教曰夫统天下者宜与天下一心化一国者宜与一国为任若必姻亲然后可用则荆州十郡安得十女婿然后为政哉乃表陟姻亲旧制不得相监皮初之勋宜见酬报诏听之弘于是劝课农桑宽刑省赋岁用有年百姓爱悦弘尝夜起闻城上持更者叹声甚苦遂呼省之兵年过六十羸疾无襦弘愍之乃谪罚主者遂给韦袍复帽转以相付旧制岘方二山泽中不听百姓捕鱼弘下教曰礼名山大泽不封与共其利今公私并兼百姓无复厝手地当何谓邪速改此法又酒室中云齐中酒听事酒猥酒同用曲米而优劣三品投醪当与三军同其薄厚自今不得分别时益州刺史罗尚为李特所败遣使告急请粮弘移书赡给而州府纲纪以运道悬远文武匮乏欲以零陵一运米五千斛与尚弘曰诸君未之思耳天下一家彼此无异吾今给之则无西顾之忧矣遂以零陵米三万斛给之尚赖以自固于时流人在荆州十余万户羁旅贫乏多为盗贼弘乃给其田种粮食擢其贤才随资叙用时总章大乐伶人避乱多至荆州或劝可作乐者弘曰昔刘景升以礼坏乐崩命杜夔为天子合乐乐成欲庭作之夔曰为天子合乐而庭作之恐非将军本意吾常为之叹息今主上蒙尘吾未能展效臣节虽有家伎犹不宜听况御乐哉乃下郡县使安慰之须朝廷旋返送还本署论平张昌功应封次子一人县侯弘上疏固让许之进拜侍中镇南大将军开府仪同三司惠帝幸长安河间王颙挟天子诏弘为刘乔继援弘以张方残暴知颙必败遣使受东海王越节度时天下大乱弘专督江汉威行南服前广汉太守羊冉说弘以从横之事弘大怒斩之河间王颙使张光为顺阳太守南阳太守卫展说弘曰彭城王前东奔有不善之言张光太宰腹心宜斩光以明向背弘曰宰辅得失岂张光之罪危人自安君子弗为也展深恨之陈敏寇扬州引兵欲西上弘乃解南蛮以授前北军中候蒋超统江夏太守陶侃武陵太守苗光以大众屯于夏口又遣治中何松领建平宜都襄阳三郡兵屯巴东为罗尚后继又加南平太守应詹宁远将军督三郡水军继蒋超侃与敏同郡又同岁举吏或有间侃者弘不疑之乃以侃为前锋督护委以讨敏之任侃遣子及兄子为质弘遣之曰贤叔征行君祖母年高便可归也匹夫之交尚不负心何况大丈夫乎陈敏竟不敢窥境永兴三年诏进号车骑将军开府及余官如故弘每有兴废手书守相丁宁款密所以人皆感悦争赴之咸曰得刘公一纸书贤于十部从事及东海王越奉迎大驾弘遣参军刘盘为督护率诸军会之盘既旋弘自以老疾将解州及校尉适分授所部未及表上卒于襄阳士女嗟痛若丧所亲矣初成都王&amp;#南奔欲之本国弘距之及弘卒弘司马郭劢欲推&amp;#为主弘子璠追遵弘志于是墨绖率府兵讨劢战于浊水斩之襄沔肃清初东海王越疑弘与刘乔贰于己虽下节度心未能安及弘距&amp;#璠又斩劢朝廷嘉之越手书与璠赞美之表赠弘新城郡公谥曰元以高密王略代镇寇盗不禁诏起璠为顺阳内史江汉之间翕然归心及略薨山简代之简至知璠得众心恐百姓逼以为主表陈之由是征璠为越骑校尉璠亦深虑逼迫被书便轻至洛阳然后遣迎家累侨人侯脱路难等相率卫送至都然后辞去南夏遂乱父老追思弘虽甘棠之咏召伯无以过也　　丁绍
按晋书本传绍字叔伦谯国人也少开朗公正早历清官为广平太守政平讼理道化大行于时河北骚扰靡有完邑而广平一郡四境乂安是以皆悦其法而从其令及临漳被围南阳王模窘急绍率郡兵赴之模赖以获全模感绍恩生为立碑迁徐州刺史士庶恋慕攀附如归未之官复转荆州刺史从车千乘南渡河至许时南阳王模为都督留绍启转为冀州刺史到镇率州兵讨破汲桑有功加宁北将军假节监冀州诸军事时境内羯贼为患绍捕而诛之号为严肃河北人畏而爱之绍自以为才足为物雄当官&amp;#政每事&amp;#举视天下之事若运于掌握遂慨然有董正四海之志矣是时王浚盛于幽州苟晞盛于青州然绍视二人蔑如也永嘉三年暴疾而卒临终叹曰此乃天亡冀州岂吾命哉怀帝策赠车骑将军　　刘乔按晋书本传乔字仲彦南阳人也其先汉宗室封安众侯传袭历三代祖廙魏侍中父阜陈留相乔少为秘书郎建威将军王戎引为参军伐吴之役戎使乔与参军罗尚济江破武昌还授荥阳令迁太子洗马以诛杨骏功赐爵关中侯拜尚书右丞豫诛贾谧封安众男累迁散骑常侍齐王冏为大司马初嵇绍为冏所重每下阶迎之乔言于冏曰裴张之诛朝臣畏惮孙秀故不敢不受财物嵇绍今何所逼忌故畜裴家车牛张家奴婢邪乐彦辅来公未尝下&amp;#何独加敬于绍冏乃止绍谓乔曰大司马何故不复迎客乔曰似有正人言以卿不足迎者绍曰正人为谁乔曰其则不远绍默然顷之迁御史中丞冏腹心董艾势倾朝廷百僚莫敢忤旨乔二旬之中奏劾艾罪衅者六艾讽尚书右丞苟晞免乔官复为屯骑校尉张昌之乱乔出为威远将军豫州刺史与荆州刺史刘弘共讨昌进左将军惠帝西幸长安乔与诸州郡举兵迎大驾东海王越承制转乔安北将军冀州刺史以范阳王虓领豫州刺史乔以虓非天子命不受代发兵距之颍川太守刘舆昵于虓乔上尚书列舆罪恶河间王颙得乔所上乃宣诏使镇南将军刘弘征东大将军刘准平南将军彭城王绎与乔并力攻虓于许昌舆弟琨率众救虓未至而虓败虓乃与琨俱奔河北未几琨率突骑五千济河攻乔乔劫琨父蕃以槛车载之据考城以距虓众不敌而溃乔复收散卒屯于平氏河间王颙进乔镇东将军假节以其长子佑为东郡太守又遣刘弘刘准彭城王绎等率兵援乔弘与乔笺曰适承范阳欲代明使君明使君受命本朝列居方伯当官而行同奖王室横见迁代诚为不允然古人有言牵牛以蹊人之田信有罪矣而夺之牛罚亦重矣明使君不忍亮直狷介之忿甘为戎首窃以为过何有至人之道用行舍藏跨下之辱犹宜俯就况于换代之嫌纤介之衅哉范阳国属使君庶姓周之宗盟&amp;#不间亲曲直既均责有所在廉蔺区区战国之将犹能升降以利社稷况命世之士哉今天下纷纭主上播越正是忠臣义士同心&amp;#力之时弘实暗劣过蒙国恩愿与使君共戴盟主雁行下风扫除凶寇救苍生之倒悬反北辰于太极此功未立不宜乖离备蒙顾遇情隆于常披露丹诚不敢不尽春秋之时诸侯相伐复为和亲者多矣愿明使君回既往之恨追不二之踪解连环之结修如初之好范阳亦将悔前之失思崇后信矣东海王越将讨乔弘又与越书曰适闻以吾州将擅举兵逐范阳当讨之诚明同异惩祸乱之宜然吾窃谓不可何者今北辰迁居元首移幸群后抗义以谋王室吾州将荷国重恩列位方伯亦伐鼓即戎&amp;#力致命之秋也而范阳代之吾州将不从由代之不允但矫枉过正更以为罪耳昔齐桓赦射钩之雠而相管仲晋文忘斩袪之怨而亲勃鞮方之于今当何有哉且君子躬自厚而薄责于人今奸臣弄权朝廷困逼此四海之所危惧宜释私嫌共存公义含垢匿瑕忍所难忍以大逆为先奉迎为急不可思小怨忘大德也苟崇忠恕共明分局连旗推锋各致臣节吾州将必输写肝胆以报所蒙实不足计一朝之谬发赫然之怒使韩卢东郭相困而为豺狼之擒也吾虽庶姓负乘过分实愿足下率齐内外以康王室窃耻同侪自为蠹害贪献所怀惟足下图之又上表曰范阳王虓欲代豫州刺史乔乔举兵逐虓司空东海王越以乔不从命讨之臣以为乔忝受殊恩显居州司自欲立功于时以徇国难无他罪阙而范阳代之代之为非然乔亦不得以虓之非专威辄讨诚应显戮以惩不恪然自顷兵戈纷乱猜祸锋生恐疑隙构于群王灾难延于宗子权柄隆于朝廷逆顺效于成败今夕为忠明旦为逆翩其反而互为戎首载籍以来骨肉之祸未有如今者也臣窃悲之痛心疾首今边陲无备豫之储中华有杼轴之困而股肱之臣不惟国体职竞寻常自相楚剥为害转深积毁销骨万一四夷乘虚为变此亦猛兽交斗自效于卞庄者矣臣以为宜速发明诏诏越等令两释猜嫌各保分局自今以后其有不被诏书擅兴兵马者天下共伐之诗云谁能执热逝不以濯若诚濯之必无灼烂之患永有泰山之固矣时河间王颙方距关东倚乔为助不纳其言东海王越移檄天下帅甲士三万将入关迎大驾军次于萧乔惧遣子佑距越于萧县之灵壁刘琨分兵向许昌许昌人纳之琨自荥阳率兵迎越遇佑众溃见杀乔众遂散与五百骑奔平氏帝还洛阳大赦越复表乔为太傅军谘祭酒越薨复以乔为都督豫州诸军事镇东将军豫州刺史卒于官时年六十三愍帝末追赠司空子挺　　解系
按晋书本传系字少连济南着人也父修魏琅邪太守梁州刺史考绩为天下第一武帝受禅封梁邹侯系及二弟结育并清身絜己甚得声誉时荀勖门宗强盛朝野畏惮之勖诸子谓系等曰我与卿为友应向我公拜勖又曰我与尊先使君亲厚系曰不奉先君遗教公若与先君厚往日哀顿当垂书问亲厚之诲非所敢承勖父子大惭当世壮之后辟公府掾历中书黄门侍郎散骑常侍豫州刺史迁尚书出为雍州刺史扬烈将军西戎校尉假节会氐羌叛与征西将军赵王伦讨之伦信用佞人孙秀与系争军事更相表奏朝廷知系守正不挠而召伦还系表杀秀以谢氐羌不从伦秀谮之系坐免官以白衣还第阖门自守及张华裴頠之被诛也伦秀以宿憾收系兄弟梁王肜救系等伦怒曰我于水中见蟹且恶之况此人兄弟轻我邪此而可忍孰不可忍肜苦争之不得遂害之并戮其妻子后齐王冏起义时以裴解为冤首伦秀既诛冏乃奏曰臣闻兴微继绝圣主之高政贬恶嘉善春秋之美谈是以武王封比干之墓表商容之闾诚幽明之故有以相通也孙秀逆乱灭佐命之国诛骨鲠之臣以斫丧王室肆其虐戾功臣之后多见泯灭至如张华裴頠各以见惮取诛于时系结同以羔羊被害欧阳建等无罪而死百姓怜之陛下更日月之光照布惟新之明命然此等未蒙恩理昔栾郄降在皂隶而春秋传其人幽王绝功臣之后弃贤者子孙而诗人以为刺臣备忝右职思竭股肱献纳愚诚若合圣意可群官通议八坐议以系等清公正直为奸邪所疾无罪横戮冤痛巳甚如大司马所启彰明枉直显宣当否使冤魂无愧无恨为恩大矣永宁二年追赠光禄大夫改葬加吊祭焉　　孙旗
按晋书本传旗字伯旗乐安人也父历魏晋际为幽州刺史右将军旗絜静少自修立察孝廉累迁黄门侍郎出为荆州刺史名位与二解相亚永熙中征拜太子詹事转卫尉坐武库火免官岁余出为兖州刺史迁平南将军假节旗子弼及弟子髦辅琰四人并有吏材称于当世遂与孙秀合族及赵王伦起事夜从秀开神武门下观阅器杖兄弟旬月相次为公府掾尚书郎弼又为中坚将军领尚书左丞辅为上将军领射声校尉髦为武卫将军领太子詹事琰为武卫将军领太子左率皆赐爵开国郡侯推崇旗为车骑将军开府初旗以弼等受署伪朝遣小息回责让弼等以过差之事必为家祸弼等终不从旗制之不可但恸哭而已及齐王冏起义四子皆伏诛襄阳太守宗岱承冏檄斩旗夷三族　　山简
按晋书山涛传涛子简字季伦性温雅有父风年二十余涛不之知也简叹曰吾年几三十而不为家公所知后与谯国嵇绍沛郡刘谟弘农杨淮齐名初为太子舍人累迁太子庶子黄门郎出为青州刺史征拜侍中顷之转尚书历镇军将军荆州刺史领南蛮校尉不行复拜尚书光熙初转吏部尚书永嘉初出为雍州刺史镇西将军征为尚书左仆射领吏部简欲令朝臣各举所知以广得才之路上疏曰臣以为自古兴替实在官人苟得其才则无物不理书言知人则哲惟帝难之唐虞之盛元恺登庸周室之隆济济多士秦汉以来风雅渐丧至于后汉女君临朝尊官大位出于阿保斯乱之始也是以郭泰许劭之伦明清议于草野陈蕃李固之徒守忠节于朝廷然后君臣名节古今遗典可得而言自初平之元讫于建安之末三十年中万姓流散死亡略尽斯乱之极也世祖武皇帝应天顺人受禅于魏泰始初躬亲万机佐命之臣咸皆率职时黄门侍郎王恂庾纯始于太极东堂听政评尚书奏事多论刑狱不论选举臣以为不先所难而办其所易陛下初临万国人思尽诚每于听政之日命公卿大臣先议选举各言所见后进隽才乡邑尤异才堪任用者皆以名奏主者随缺先叙是爵人于朝与众共之之义也朝廷从之永嘉三年出为征南将军都督荆湘交广四州诸军事假节镇襄阳于时四方寇乱天下分崩王威不振朝野危惧简优游卒岁唯酒是耽诸习氏荆土豪族有佳园池简每出游嬉多之池上置酒辄醉名之曰高阳池时有童儿歌曰山公出何许往至高阳池日夕倒载归酩酊无所知时时能骑马倒着白接举鞭向葛疆何如并州儿疆家在并州简爱将也寻加督宁益军事时刘聪入寇京师危逼简遣督护王万率师赴难次于涅汤为宛城贼王如所破遂婴城自守及洛阳陷没简又为贼严嶷所逼乃迁于夏口招纳流亡江汉归附时华轶以江州作难或劝简讨之简曰与彦夏旧友为之惆怅简岂利人之机以为功伐乎其笃厚如此时乐府伶人避难多奔沔汉燕会之日寮佐或劝奏之简曰社稷倾覆不能匡救有晋之罪人也何作乐之有因流涕慷慨坐者咸愧焉年六十卒追赠征南大将军仪同三司子遐
　节使部名臣列传二
　　晋二
　　应詹
按晋书本传詹字思远汝南南顿人魏侍中璩之孙也詹幼孤为祖母所养年十余岁祖母又终居丧毁顿杖而后起遂以孝闻家富于财年又稚弱乃请族人共居委以资产情若至亲世以此异焉弱冠知名性质素弘雅物虽犯而弗之校以学艺文章称司徒何劭见之曰君子哉若人初辟公府为太子舍人赵王伦以为征东长史论诛坐免成都王颖辟为掾时骠骑从事中郎诸葛玫委长沙王乂奔邺盛称乂之非玫浮躁有才辩临漳人士无不诣之詹与玫有旧叹曰诸葛仁林何与乐毅之相诡乎卒不见之玫闻甚愧镇南大将军刘弘詹之祖舅也请为长史谓之曰君器识弘深后当代老子于荆南矣仍委以军政弘着绩汉南詹之力也迁南平太守王澄为荆州假詹督南平天门武陵三郡军事及洛阳倾覆詹攘袂流涕劝澄赴援澄使詹为檄詹下笔便成辞义壮烈见者慷慨然竟不能从也天门武陵溪蛮并反詹讨降之时政令不一诸蛮怨望并谋背叛詹召蛮酋破铜券与盟由是怀詹数郡无虞其后天下大乱詹境独全百姓歌之曰乱离既普殆为灰朽侥幸之运赖兹应侯岁寒不雕孤境独守拯我涂炭惠隆丘阜润同江海恩犹父母镇南将军山简复假詹督五郡军事会蜀贼杜畴作乱来攻詹郡力战摧之寻与陶侃破杜弢于长沙贼中金宝溢目詹一无所取唯收图书莫不叹之元帝假詹建武将军王敦又上詹监巴东五郡军事赐爵颍阳乡侯陈人王冲拥众荆州素服詹名迎为刺史詹以冲等无赖弃还南平冲亦不怨其得人情如此迁益州刺史领巴东监军詹之出郡也士庶攀车号泣若恋所生俄拜后军将军詹上疏陈便宜曰先王设官使君有常尊臣有定卑上无苟且之志下无觊觎之心下至亡秦罢侯置守本替末陵纲纪废绝汉兴虽未能兴复旧典犹杂建侯守故能享年享世殆参古迹今大荒之后制度改创宜因斯会厘正宪则先举盛德元功以为封首则圣世之化比隆唐虞矣又曰性相近习相远训导之风宜慎所好魏正始之间蔚为文林元康以来贱经尚道以元虚宏放为夷达以儒术清俭为鄙俗永嘉之弊未必不由此也今虽有儒官教养未备非所以长育人材纳之轨物也宜修辟雍崇明教义先令国子受训然后皇储亲临释奠则普天尚德率土知方矣元帝雅重其才深纳之顷之出补吴国内史以公事免镇北将军刘隗出镇以詹为军司加散骑常侍累迁光禄勋詹以王敦专制自树故优游讽咏无所摽明及敦作逆明帝问詹计将安出詹厉然慷慨曰陛下宜奋赫斯之威臣等当得负戈前驱庶凭宗庙之灵有征无战如其不然王室必危帝以詹为都督前锋军事护军将军假节都督朱雀桥南贼从竹格渡江詹与建威将军赵引等击败之斩贼率杜发枭首数千级贼平封观阳县侯食邑一千六百户赐绢五千匹上疏让曰臣闻开国承家光启土宇唯令德元功乃宜封锡臣虽忝当一队策无微略劳不汗马猥以疏贱伦亚亲密暂厕被练列勤司勋乞回谬恩听其所守不许迁使持节都督江州诸军事平南将军江州刺史詹将行上疏曰夫欲用天下之智力者莫若使天下信之也商鞅移木岂礼也哉有由而然自经荒弊纲纪颓陵清直之风既浇糟&amp;#之俗犹在诚宜濯以沧浪之流漉以吞舟之网则幽显明别于变时雍矣弘济兹务在乎官人今南北杂错属托者无保负之累而轻举所知此博采所以未精职理所以多阙今凡有所用宜随其能不而与举主同乎褒贬则人有慎举之恭官无废职之吝昔冀缺有功胥臣蒙先茅之赏子玉败军子文受蒍贾之责古既有之今亦宜然汉朝使刺史行部乘传奏事犹恐不足以辨彰幽明弘宣政道故复有绣衣直指今之艰弊过于往昔宜分遣黄散若中书郎等循行天下观采得失举善弹违断截苟且则人不敢为非矣汉宣帝时二千石有居职修明者则入为公卿其不称职免官者皆还为平人惩劝必行故历世长久中间以来迁不足竞免不足惧或有进而失意退而得分莅官虽美当以素论降替在职实劣直以旧望登叙校游谈为多少不以实事为先后以此责成臣未见其兆也今宜峻左降旧制可二千石免官三年乃得叙用长史六年户口折半道里倍之此法必明使天下知官难得而易失必人慎其职朝无惰官矣都督可课佃二十顷州十顷郡五顷县三顷皆取文武吏医卜不得挠乱百姓三台九府中外诸军有可减损皆令附农市息末伎道无游人不过一熟丰穰可必然后重居职之俸使禄足以代耕顷大事之后遐迩皆想宏略而寂然未副宜早振纲领肃起群望时王敦新平人情未安詹抚而怀之莫不得其欢心百姓赖之疾笃与陶侃书曰每忆密计自沔入湘颉颃缱绻齐好断金子南我东忽然一纪其间事故何所不有足下建功峤南旋镇旧楚吾承乏幸会来此州图与足下进共竭节本朝报恩幼主退以申寻平生缠绵旧好岂悟时不我与长即幽冥永言莫从能不慨怅今神州未夷四方多难足下年德并隆功名俱盛宜务建洪范虽休勿休至公至平至谦至顺即自天佑之吉无不利人之将死其言也善足下察吾此诚以咸和六年卒时年五十三册赠镇南大将军仪同三司谥曰烈祠以太牢子元嗣位至散骑侍郎元弟诞有器干历六郡太守龙骧将军追赠冀州刺史初京兆韦泓丧乱之际亲属遇饥疫并尽客游洛阳素闻詹名遂依托之詹与分甘共苦情若弟兄遂随从积年为营伉俪置居宅并荐之于元帝曰自遭丧乱人士易操至乃任运固穷耿介守节者&amp;#矣伏见议郎韦泓年三十八字元量执心清冲才识备济躬耕陇亩不烦人役静默居常不豫政事昔年流移来在詹境经寇丧资一身特立裋褐不掩形菜蔬不充朝而抗志弥厉不游非类颜回称不改其乐泓有其分明公辅亮皇室恢维宇宙四门开辟英彦凫藻收春花于京辇采秋实于岩薮而泓抱璞荆山未剖和璧若蒙铨召付以列曹必能协隆鼎味缉熙庶绩者也帝即辟之自后位至少府卿既受詹生成之惠詹卒遂制朋友之服哭止宿草追赵氏祀程婴杵臼之义祭詹终身　　张闿
按晋书本传闿字敬绪丹阳人吴辅吴将军昭之曾孙也少孤有志操太常薛兼进之于元帝言闿才干贞固当今之良器即引为安东参军甚加礼遇转丞相从事中郎以母忧去职既葬帝强起之闿固辞疾笃优命敦逼遂起视事及帝为晋王拜给事黄门侍郎领本郡大中正以佐翼勋赐爵丹阳县侯迁侍中帝践祚出补晋陵内史在郡甚有威惠帝下诏曰夫二千石之任当勉励其德绥齐所莅使宽而不纵严而不苛其于勤功督察便国利人抑强扶弱使无杂滥真太守之任也若声过其实古人所不取攻乎异端为政之甚害盖所贵者本也闿遵而行之时所部四县并以旱失田闿乃立曲阿新丰塘溉田八百余顷每岁丰稔葛洪为其颂计用二十一万一千四百二十功以擅兴造免官后公卿并为之言曰张闿兴陂溉田可谓益国而反被黜使臣下难复为善帝感悟乃下诏曰丹阳侯闿昔以劳役部人免官虽从吏议犹未掩其忠节之志也仓廪国之大本宜得其才今以闿为大司农闿陈黜免始尔不宜便居九列疏奏不许然后就职帝晏驾以闿为大匠卿营建平陵事毕迁尚书苏峻之役闿与王导俱入宫侍卫峻使闿持节权督东军王导潜与闿谋密宣太后诏于三吴令速起义军陶侃等至假闿节行征卤将军与振威将军陶回共督丹阳义军闿到晋陵使内史刘耽尽以一部谷并遣吴郡度支运四部谷以给车骑将军郗鉴又与吴郡内史蔡谟前吴兴内史虞潭会稽内史王舒等招集义兵以讨峻峻平以尚书加散骑常侍赐爵宜阳伯迁廷尉以疾解职拜金紫光禄大夫寻卒时年六十四子混嗣闿笺表文议传于世　　刘遐按晋书本传遐字正长广平易阳人也性果毅便弓马开豁勇壮值天下大乱遐为坞主每击贼率壮士陷坚摧锋冀方比之张飞关羽乡人冀州刺史邵续深器之以女妻焉遂壁于河济之间贼不敢逼遐间道遣使受元帝节度朝廷嘉之玺书慰勉以为龙骧将军平原内史建武初元帝令曰遐忠勇果毅义诚可嘉以遐为下邳内史将军如故初沛人周坚一名抚与同郡周默因天下乱各为坞主以寇抄为事默降祖逖抚怒遂袭杀默以彭城叛石勒遣骑援之诏遐领彭城内史与徐州刺史蔡豹太山太守徐龛共讨抚战于寒山抚败走诏徙遐为临淮太守徐龛复反事平以遐为北中郎将兖州刺史太宁初自彭城移屯泗口王含反遐与苏峻俱赴京都含败随丹阳尹温峤追含至于淮南遐颇放兵掳掠峤曰天道助顺故王含剿绝不可因乱为乱也遐深自陈而拜谢事平以功封泉陵公迁散骑常侍监淮北军中郎将徐州刺史假节代王邃镇淮阴咸和元年卒追赠安北将军子肇年幼成帝以徐州授&amp;#鉴以郭默为北中郎将领遐部曲遐妹夫田防及遐故将史迭卞咸李龙等不乐他属共立肇袭遐故位以叛成帝遣郭默等率诸郡讨之默等始上道而临淮太守刘矫率将士数百掩袭遐营迭等迸走斩田防及督护卞咸等追斩迭龙于下邳传首诣阙遐母妻子参佐将士悉还建康遐妻骁勇有父风遐尝为石季龙所围妻单将数骑拔遐出于万众之中及田防等欲为乱遐妻止之不从乃密起火烧甲杖都尽肇袭爵　　卞敦
按晋书卞壸传壸从父兄敦字仲仁父俊清贞有检识以名理着称其乡人郄诜恃才陵&amp;#俊兄弟俊等亦以门盛轻诜相视如雠诜以杨骏故吏被系俊时为尚书郎按其狱诜惧不免俊平心断决正之诜卒以免而犹不悛后为左丞复奏陷卞氏俊历位汝南相廷尉卿敦弱冠仕州郡辟司空府稍迁太子舍人尚书郎朝士多称之东海王越闻召以为主簿王弥逼洛敦及胡母辅之劝越击王弥而王衍潘滔共执不听敦庭争苦至众咸壮之出补汝南内史元帝之为镇东请为军谘祭酒不就征南将军山简以为司马寻而王如杜曾相继为乱简乃使敦监沔北七郡军事振威将军领江夏相戍夏口敦攻讨沔中皆平既而杜弢寇湘中加敦征讨大都督伐弢有功赐爵安陵亭侯镇东大将军王敦请为军司中兴建拜太子左卫率时石勒侵逼淮泗帝备求良将可以式遏边境者公卿举敦除征卤将军徐州刺史镇泗口及勒寇彭城敦自度力不能支与征北将军王邃退保盱眙贼势遂张淮北诸郡多为所陷竟以畏&amp;#贬秩三等为鹰扬将军征拜大司农王敦表为征卤将军都督石头军事明帝之讨王敦也以为镇南将军假节事平更拜尚书以功封益阳侯徙光禄勋出为都督安南将军湘州刺史假节寻进征南将军固辞不拜苏峻反温峤庾亮移檄征镇同赴京师敦拥兵不下又不给军粮唯遣督护荀璲领数百人随大军而已时朝野莫不怪叹独陶侃亦切齿忿之峻平侃奏敦阻军顾望不赴国难无大臣之节请槛车收付廷尉丞相王导以丧乱之后宜加宽宥转安南将军广州刺史病不之职征为光禄大夫领少府敦既不讨苏峻常怀愧耻名论自此亏矣寻以忧卒追赠本官加散骑常侍谥曰敬子滔嗣　　甘卓
按晋书本传卓字季思丹阳人秦丞相茂之后也曾祖宁为吴将祖述仕吴为尚书父昌太子太傅吴平卓退居自守郡命主簿功曹察孝廉州举秀才为吴王常侍讨石冰以功赐爵都亭侯东海王越引为参军出补离狐令卓见天下大乱弃官东归前至历阳与陈敏相遇敏甚悦共图纵横之计遂为其子景娶卓女共相结托会周&amp;#倡义密使钱广攻敏弟昶敏遣卓讨广顿朱雀桥南会广杀昶&amp;#告丹阳太守顾荣共邀说卓卓素敬服荣且以昶死怀惧良久乃从之遂诈疾迎女断桥收船南岸共灭敏传首于京都元帝初渡江授卓前锋都督扬威将军历阳内史其后讨周馥征杜弢屡经苦战多所擒获以前后功进爵南乡侯拜豫章太守寻迁湘州刺史将军如故复进爵于湖侯中兴初以边寇未静学校陵迟特听不试孝廉而秀才犹依旧策试卓上疏以为答问损益当须博通古今明达政体必求诸坟索乃堪其举臣所州往遭寇乱学校久替人士流播不得比之余州策试之由当藉学功谓宜同孝廉例申与期限疏奏朝议不许卓于是精加隐括备礼举桂阳谷俭为秀才俭辞不获命州厚礼遣之诸州秀才闻当考试皆惮不行惟俭一人到台遂不复策试俭耻其州少士乃表求试以高第除中郎俭少有志行寒苦自立博涉经史于时南土雕荒经籍道息俭不能远求师友惟在家研精虽所得实深未有名誉又耻衒耀取达遂归终身不仕卒于家卓迁安南将军梁州刺史假节督沔北诸军镇襄阳卓外柔内刚为政简惠善于绥抚估税悉除市无二价州境所有鱼池先恒责税卓不收其利皆给贫民西土称为惠政王敦称兵遣使告卓卓乃伪许而心不同之及敦升舟而卓不赴使参军孙双诣武昌谏止敦敦闻双言大惊曰甘侯前与吾语云何而更有异正当虑吾危朝廷耶吾今下唯除奸凶耳卿还言之事济当以甘侯作公双还报卓卓不能决或说卓且伪许敦待敦至都而讨之卓曰昔陈敏之乱吾亦先从后图而论者谓惧逼而谋之虽吾情本不尔而事实有似心恒愧之今若复尔谁能明我时湘州刺史谯王承遣主簿邓骞说卓曰刘大连虽乘权宠非有害于天下也大将军以其私憾称兵象魏虽托讨乱之名实失天下之望此忠臣义士匡救之时也昔鲁连匹夫犹怀蹈海之志况受任方伯位同体国者乎今若因天人之心倡桓文之举仗大顺以扫逆节拥义兵以勤王室斯千载之运不可失也卓笑曰桓文之事岂吾所能至于尽力国难乃其心也当共详思之参军李梁说卓曰昔隗嚣乱陇右窦融保河西以归光武今日之事有似于此将军有重名于天下但当推亡固存坐而待之使大将军胜方当崇将军以方面之重如其不胜朝廷必以将军代之何忧不富贵而释此庙胜决存亡于一战耶骞谓梁曰光武创业中国未平故隗嚣断陇右窦融兼河西各据一方鼎足之势故得文服天子从容顾望及海内已定君臣正位终于陇右倾覆河西入朝何则向之文服义所不容也今将军之于本朝非窦融之喻也襄阳之于大府非河西之固也且人臣之义安忍国难而不陈力何以北面于天子耶使大将军平刘隗还武昌增石城之守绝荆湘之粟将军安归乎势在人手而曰我处庙胜未之闻也卓尚持疑未决骞又谓卓曰今既不义举又不承大将军檄此必至之祸愚智所见也且议者之所难以彼强我弱是不量虚实者也今大将军兵不过万余其留者不能五千而将军见众既倍之矣将军威名天下所闻也此府精锐战胜之兵也拥强众藉威名杖节而行岂王含所能御哉&amp;#流之众势不自救将军之举武昌若摧枯拉朽何所顾虑乎武昌既定据其军实镇抚二州施惠士卒使还者如归此吕蒙所以克敌也如是大将军可不战而自溃今释必胜之策安坐以待危亡不可言知计矣愿将军熟虑之时敦以卓不至虑在后为变遣参军乐道融苦要卓俱下道融本欲背敦因说卓袭之语在融传卓既素不欲从敦得道融说遂决曰吾本意也乃与巴东监军柳纯南平太守夏侯承宜都太守谭该等十余人俱露檄远近陈敦肆逆率所统致讨遣参军司马赞孙双奉表诣台参军罗英至广州与陶侃&amp;#期参军邓骞虞冲至长沙令谯王承坚守征西将军戴若思在江西先得卓书表上之台内皆称万岁武昌大惊传卓军至人皆奔散诏书迁卓为镇南大将军侍中都督荆梁二州诸军事荆州牧梁州刺史如故陶侃得卓信即遣参军高宝率兵下卓虽怀义正而性不果毅且年老多疑计虑犹豫军次猪口累旬不前敦大惧遣卓兄子行参军印求和谢卓曰君此自是臣节不相责也吾家计急不得不尔想便旋军襄阳当更结好时王师败绩敦求台驺虞幡驻卓卓闻周顗戴若思遇害流涕谓&amp;#曰吾之所忧正谓今日每得朝廷人书常以边寇为先不悟忽有萧墙之祸且使圣上元吉太子无恙吾临敦上流亦未敢便危社稷吾适径据武昌敦势逼必天子以绝四海之望不如还襄阳更思后图即命旋军都尉秦康说卓曰今分兵取敦不难但断彭泽上下不得相越自然离散可一战擒也将军既有忠节中道而废更为败军将恐将军之下亦各便求西还不可得守也卓不能从乐道融亦日夜劝卓速下卓性先宽和忽便强塞径还襄阳意气骚扰举动失常自照镜不见其头视庭树而头在树上心甚恶之其家金柜鸣声似槌镜清而悲巫云金柜将离是以悲鸣主簿何无忌及家人皆劝令自警卓转更狠愎闻谏辄怒方散兵使大佃而不为备功曹荣建固谏不纳襄阳太守周虑等密承敦意知卓无备诈言湖中多鱼劝卓遣左右皆捕鱼乃袭害卓于寝传首于敦四子散骑郎蕃等皆被害太宁中追赠骠骑将军谥曰敬　　陶侃
按晋书本传侃字士行本鄱阳人也吴平徙家庐江之寻阳父丹吴阳武将军侃早孤贫为县吏鄱阳孝廉范逵尝过侃时仓卒无以待宾其母乃截发得双髲以易酒肴乐饮极欢虽仆从亦过所望及逵去侃追送百余里逵曰卿欲仕郡乎侃曰欲之困于无津耳逵过庐江太守张夔称美之夔召为督邮领枞阳令有能名迁主簿会州部从事之郡欲有所按侃闭门部勒诸吏谓从事曰若鄙郡有违自当明宪直绳不宜相逼若不以礼吾能御之从事即退夔妻有疾将迎医于数百里时正寒雪诸纲纪皆难之侃独曰资于事父以事君小君犹母也安有父母之疾而不尽心乎乃请行众咸服其义长沙太守万嗣过庐江见侃虚心敬悦曰君终当有大名命其子与之结友而去夔察侃为孝廉至洛阳数诣张华华初以远人不甚接遇侃每往神无忤色华后与语异之除郎中伏波将军孙秀以亡国支庶府望不显中华人士耻为掾属以侃寒宦召为舍人时豫章国郎中令杨&amp;#侃州里也为乡论所归侃诣之&amp;#曰易称贞固足以干事陶士行是也与同乘见中书郎顾荣荣甚奇之吏部郎温雅谓&amp;#曰奈何与小人共载&amp;#曰此人非凡器也尚书乐广欲会荆阳士人武库令黄庆进侃于广人或非之庆曰此子终当远到复何疑也庆后为吏部令史举侃补武冈令与太守吕岳有嫌弃官归为郡小中正会刘弘为荆州刺史将之官辟侃为南蛮长史遣先向襄阳讨贼张昌破之弘既至谓侃曰吾昔为羊公参军谓吾其后当居身处今相观察必继老夫矣后以军功封东乡侯邑千户陈敏之乱弘以侃为江夏太守加鹰扬将军侃备威仪迎母官舍乡里荣之敏遣其弟恢来寇武昌侃出兵御之随郡内史扈瑰间侃于弘曰侃与敏有乡里之旧居大郡统强兵脱有异志则荆州无东门矣弘曰侃之忠能吾得之已久岂有是乎侃潜闻之遽遣子洪及兄子臻诣弘以自固弘引为参军资而遣之又加侃为督护使与诸军并力距恢侃乃以运船为战舰或言不可侃曰用官物讨官贼但须列上有本末耳于是击恢所向必破侃戎政齐肃凡有掳获皆分士卒身无私焉后以母忧去职尝有二客来吊不哭而退化为双鹤冲天而去时人异之服阕参东海王越军事江州刺史华轶表侃为扬武将军使屯夏口又以臻为参军轶与元帝素不平臻惧难作托疾而归白侃曰华彦夏有忧天下之志而才不足且与琅邪不平难将作矣侃怒遣臻还轶臻遂东归于帝帝见之大悦命臻为参军加侃奋威将军假赤幢曲盖轺车鼓吹侃乃与华轶告绝顷之迁龙骧将军武昌太守时天下饥荒山夷多断江劫掠侃令诸将诈作商船以诱之劫果至生获数人是西阳王之左右侃即遣兵逼令出向贼侃整阵于钓台为后断缚送帐下二十人侃斩之自是水陆肃清流亡者归之盈路侃竭资赈给焉又立夷市于郡东大收其利而帝使侃击杜弢令振威将军周访广武将军赵诱受侃节度侃令二将为前锋兄子舆为左甄击贼破之时周顗为荆州刺史先镇浔水城贼掠其良口侃使部将朱伺救之贼退保泠口侃谓诸将曰此贼必更步向武昌吾宜还城昼夜三日行可至卿等谁能忍饥斗邪部将吴寄曰要欲十日忍饥昼当击贼夜分捕鱼足以相济侃曰卿健将也贼果增兵来攻侃使朱伺等逆击大破之获其辎重杀伤甚众遣参军王贡告捷于王敦敦曰若无陶侯便失荆州矣伯仁方入境便为贼所破不知得刺史贡对曰鄙州方有事难非陶龙骧莫可敦然之即表拜侃为使持节宁远将军南蛮校尉荆州刺史领西阳江夏武昌镇于沌口又移入沔江遣朱伺等讨江夏贼杀之贼王冲自称荆州刺史据江陵王贡还至竟陵矫侃命以杜曾为前锋大督护进军斩冲悉降其众侃召曾不到贡又恐矫命获罪遂与曾举兵反击侃督护郑攀于沌阳破之又败朱伺于沔口侃欲退入涢中部将张奕将贰于侃诡说曰贼至而动众必不可侃惑之而不进无何贼至果为所败贼钩侃所乘舰侃窘急走入小船朱伺力战仅而获免张奕竟奔于贼侃坐免官王敦表以侃白衣领职侃复率周访等进军入湘使都尉杨举为先驱击杜弢大破之屯兵于城西侃之佐史辞诣王敦曰州将陶使君孤根特立从微至着忠允之功所在有效出佐南夏辅翼刘征南前遇张昌后属陈敏侃以偏旅独当大寇无征不&amp;#郡丑破灭近者王如乱北杜弢跨南二征奔走一州星驰其余郡县所在土崩侃招携以礼怀远以德子来之众前后累至奉承指授独守危扼人往不动人离不散往年董督径造湘城志陵云霄神机独断徒以军少粮悬不果献捷然杜弢慑惧来还夏口未经信宿建平流人迎贼俱叛侃即回军&amp;#流芟夷丑类至使西门不键华圻无虞者侃之功也明将军愍此荆楚救民涂炭使侃统领穷残之余寒者衣之饥者食之比屋相庆有若挟纩江滨孤危地非重险非可单军独能保固故移就高莋以避其冲贼轻易先至大众在后侃距战经日杀其名帅贼寻犬羊相结并力来攻侃以忠臣之节义无退顾被坚执锐身当戎行将士奋击莫不用命当时死者不可胜数贼众参伍更息更战侃以孤军一队力不独御量宜取全以俟后举而主者责侃重加黜削侃性谦冲功成身退今奉还所受唯恐稽迟然某等区区实恐理失于内事败于外毫厘之差将致千里使荆蛮乖离西嵎不守唇&amp;#齿寒侵逼无限也敦于是奏复侃官弢将王贡精卒三千出武陵江诱五溪夷以舟师断官运径向武昌侃使郑攀及伏波将军陶延夜趣巴陵潜师掩其不备大破之斩千余级降万余口贡遁还湘城贼中离阻杜弢遂疑张奕而杀之众情益惧降者滋多王贡复挑战侃遥谓之曰杜弢为益州吏盗用库钱父死不奔丧卿本佳人何为随之也天下宁有白头贼乎贡初横脚马上侃言讫贡敛容下脚辞色甚顺侃知其可动复令谕之截发为信贡遂来降而弢败走进&amp;#长沙获其将毛宝高宝梁堪而还王敦深忌侃功将还江陵欲诣敦别皇甫方回及朱伺等谏以为不可侃不从敦果留侃不遣左转广州刺史平越中郎将以王廙为荆州侃之佐吏将士诣敦请留侃敦怒不许侃将郑攀苏温马&amp;#等不欲南行遂西迎杜曾以距廙敦意攀承侃风旨被甲持矛将杀侃出而复回者数四侃正色曰使君之雄断当裁天下何此不决乎因起如厕谘议参军梅陶长史陈颁言于敦曰周访与侃亲姻如左右手安有断人左手而右手不应者乎敦意遂解于是设盛馔以饯之侃便夜发敦引其子瞻为参军侃既达豫章见周访流涕曰非卿外援我殆不免侃因进至始兴先是广州人背刺史郭讷迎长沙人王机为刺史机复遣使诣王敦乞为交州敦从之而机未发会杜弘据临贺因机乞降劝弘取广州弘遂与温邵及交州秀才刘沉俱谋反或劝侃且住始兴观察形势侃不听直至广州弘遣使伪降侃知其诈先于封口起发石车俄而弘率轻兵而至知侃有备乃退侃追击破之执刘沉于小桂又遣部将许高讨机斩之传首京都诸将皆请乘胜击温邵侃笑曰吾威名已着何事遣兵但一函纸自足耳于是下书谕之邵惧而走追获于始兴以功封柴桑侯食邑四千户侃在州无事辄朝运百甓于斋外暮运于斋内人问其故答曰吾方致力中原过尔优逸恐不堪事其励志勤力皆此类也太兴初进号平南将军寻加都督交州军事及王敦举兵反诏侃以本官领江州刺史寻转都督湘州刺史敦得志上侃复本职加散骑常侍时交州刺史王谅为贼梁硕所陷侃遣将高宝进击平之以侃领交州刺史录前后功封次子夏为都亭侯进号征南大将军开府仪同三司及王敦平迁都督荆雍益梁州诸军事领护南蛮校尉征西大将军荆州刺史余如故楚郢士女莫不相庆侃性聪敏勤于吏职恭而近礼爱好人伦终日敛膝危坐阃外多事千绪万端罔有遗漏远近书疏莫不手答笔翰如流未尝壅滞引接&amp;#远门无停客常语人曰大禹圣者乃惜寸阴至于众人当惜分阴岂可逸游荒醉生无益于时死无闻于后是自弃也诸参佐或以谈戏废事者乃命取其酒器蒱博之具悉投之于江吏将则加鞭朴曰摴蒱者牧猪奴戏耳老庄浮华非先王之法言不可行也君子当正其衣冠摄其威仪何有乱头养望自谓宏达耶有奉馈者皆问其所由若力作所致虽微必喜慰赐参倍若非理得之则切厉诃辱还其所馈尝出游见人持一把未熟稻侃问用此何为人云行道所见聊取之耳侃大怒曰汝既不佃而戏贼人稻执而鞭之是以百姓勤于农殖家给人足时造船木屑及竹头悉令举掌之咸不解所以后正会积雪始晴厅事前余雪犹湿于是以屑布地及桓温伐蜀又以侃所贮竹头作钉装船其综理微密皆此类也暨苏峻作逆京都不守侃子瞻为贼所害平南将军温峤要侃同赴朝廷初明帝崩侃不在顾命之列深以为恨答峤曰吾疆场外将不敢越局峤固请之因推为盟主侃乃遣督护龚登率众赴峤而又追回峤以峻杀其子重遣书以激怒之侃妻龚氏亦固劝自行于是便戎服登舟星言兼迈瞻丧至不临五月与温峤庾亮等俱会石头诸军即欲决战侃以贼盛不可争锋当以岁月智计擒之累战无功诸将请于查浦筑垒监军部将李根建议请立白石垒侃不从曰若垒不成卿当坐之根曰查浦地下又在水南唯白石峻极显固可容数千人贼来攻不便灭贼之术也侃笑曰卿良将也乃从根谋夜修晓讫贼见垒大惊贼攻大业垒侃将救之长史殷羡曰若遣救大业步战不如峻则大事去矣但当急攻石头峻必救之而大业自解侃又从羡言峻果弃大业而救石头诸军与峻战陈陵东侃督护竟陵太守李阳部将彭世斩峻于阵贼众大溃峻弟逸复聚众侃与诸军斩逸于石头初庾亮少有高名以明穆皇后之兄受顾命之重苏峻之祸职亮是由及石头平惧侃致讨亮用温峤谋诣侃拜谢侃遽止之曰庾元规乃拜陶士行耶王导入石头城令取故节侃笑曰苏武节似不如是导有惭色使人屏之侃旋江陵寻以为侍中太尉加羽葆鼓吹改封长沙郡公邑三千户赐绢八千匹加都督交广宁七州军事以江陵偏远移镇巴陵遣谘议参军张诞讨五溪夷降之属后将军郭默矫诏袭杀平南将军刘引辄领江州侃闻之曰此必诈也遣将军宋夏陈修率兵据湓口侃以大军继进默遣使奴婢绢百匹写中诏呈侃参佐多谏曰默不被诏岂敢为此事若进军宜待诏报侃厉色曰国家年小不出胸怀且刘引为朝廷所礼虽方任非才何缘猥加极刑郭默虓勇所在暴掠以大难新除威网宽简欲因隙会骋其纵横耳发使上表讨默与王导书曰郭默杀方州即用为方州害宰相便为宰相乎导答曰默居上流之势加有船舰成资故苞含隐忍使其有地一月潜严足下军到是以得风发相赴岂非遵养时晦以定大事者耶侃省书笑曰是乃遵养时贼也侃既至默将宗侯缚默父子五人及默将张丑诣侃降侃斩默等默在中原数与石勒等战贼畏其勇闻侃讨之兵不血刃而擒也益畏侃苏峻将冯铁杀侃子奔于石勒勒以为戍将侃告勒以故勒召而杀之诏侃都督江州领刺史增置左右长史司马从事中郎四人掾属十二人侃旋于巴陵因移镇武昌侃命张夔子隐为参军范逵子珧为湘东太守辟刘弘曾孙安为掾属表论梅陶凡微时所荷一&amp;#咸报遣子斌与南中郎将桓宣西伐樊城走石勒将郭敬使兄子臻竟陵太守李阳等共破新野遂平襄阳拜大将军剑履上殿入朝不趋赞拜不名上表固让曰臣非贪荣于畴昔而虚让于今日事有合于时宜臣岂敢与陛下有违理有益于圣世臣岂与朝廷作异臣常欲除诸浮长之事遣诸虚假之用非独臣身而已若臣仗国威灵枭雄斩勒则又何以加咸和七年六月疾笃又上表逊位曰臣少长孤寒始愿有限过蒙圣朝历世殊恩陛下睿鉴宠灵弥泰有始必终自古而然臣年垂八十位极人臣启手启足当复何恨但以陛下春秋尚富余寇不诛山陵未反所以愤忾兼怀不能已已臣虽不知命年时已迈国恩殊特赐封长沙陨越之日当归骨国土臣父母旧葬今在寻阳缘存处&amp;#无心分违已勒国臣修迁之事刻以来秋奉迎窀穸葬事讫乃告老下藩不图所患遂尔绵笃伏枕感结情不自胜臣间者犹为犬马之齿尚可小延欲为陛下西平李雄北吞石季龙是以遣毋丘奥于巴东授桓宣于襄阳良图未叙于此长乖此方之任内外之要愿陛下速选臣代使必得良才奉宣王猷遵成臣志则臣死之日犹生之年陛下虽圣姿天纵英奇日新方事之殷当赖群&amp;#司徒导鉴识经远光辅三世司空鉴简素贞正内外惟允平西将军亮雅量详明器用周时即陛下之周召也献替畴谘敷融政道地平天成四海幸赖谨遣左长史殷羡奉送所假节麾幢曲盖侍中貂蝉太尉章荆江州刺史印传棨戟仰恋天恩悲酸感结以后事付右司马王愆期加督护统领文武侃舆车出临津就&amp;#明日薨于樊溪时年七十六成帝下诏曰故使持节侍中太尉都督荆江雍梁交广益宁八州诸军事荆江二州刺史长沙郡公经德蕴哲谋猷弘远作藩于外八州肃清勤王于内皇家以宁乃者桓文之勋伯舅是凭方赖大猷俾屏予一人前进位大司马礼秩策命未及加崇昊天不吊奄忽薨殂朕用震悼于厥心今遣兼鸿胪追赠大司马假密章祠以太牢魂而有灵嘉兹宠荣又策谥曰桓祠以太牢侃遗令葬国南一十里故吏刊石碑画像于武昌西侃在军四十一载雄毅有权明悟善决断自南陵迄于白帝数千里中路不拾遗苏峻之役庾亮轻进失利亮司马殷融诣侃谢曰将军为此非融等所裁将军王章至曰章自为之将军不知也侃曰昔殷融为君子王章为小人今王章为君子殷融为小人侃性纤密好问颇类赵广汉尝课诸营种柳都尉夏施盗官柳植之于己门侃后见驻车问曰此是武昌西门前柳何因盗来此种施惶怖谢罪时武昌号为多士殷浩庾翼等皆为佐吏侃每饮酒有定限常欢有余而限已竭浩等劝更少进侃凄怀良久曰年少曾有酒失亡亲见约故不敢逾议者以武昌北岸有邾城宜分兵镇之侃每不答而言者不已侃乃渡水猎引将佐语之曰我所以设险而御寇正以长江耳邾城隔在江北内无所倚外接群夷夷中利深晋人贪利夷不堪命必引寇卤乃致祸之由非御寇也且吴时此城乃三万兵守今纵有兵守之亦无益于江南若羯卤有可乘之会此又非所资也后庾亮戍之果大败季年怀止足之分不与朝权未亡一年欲逊位归国佐吏等苦留之及疾笃将归长沙军资器仗牛马舟船皆有定簿封印仓库自加管钥以付王愆期然后登舟朝野以为美谈将出府门顾谓愆期曰老子婆娑正坐诸君辈尚书梅陶与亲人曹识书曰陶公机神明鉴似魏武忠顺勤劳似孔明陆抗诸人不能及也谢安每言陶公虽用法而恒得法外意其为世所重如此然媵妾数十家僮千余珍奇宝货富于天府或云侃少时渔于雷泽网得一织梭以挂于壁有顷雷雨自化为龙而去又梦生八翼飞而上天见天门九重已登其八唯一门不得入阍者以杖击之因坠地折其左翼及寤左腋犹痛又尝如厮见一人朱衣介帻敛板曰以君长者故来相报君后当为公位至八州都督有善相者师圭谓侃曰君左手中指有竖理当为公若彻于上贵不可言侃针决之见血洒壁而为公字以纸裛手公字愈明及都督八州据上流握强兵潜有窥窬之志每思折翼之祥自抑而止侃有子十七人
　节使部名臣列传三
　　晋三
　　温峤
按晋书本传峤字太真司徒羡弟之子也父憺河东太守峤性聪敏有识量博学能属文少以孝弟称于邦族风仪秀整美于谈论见者皆爱悦之年十七州郡辟召皆不就司隶命为都官从事散骑常侍庾敳有重名而颇聚敛峤举奏之京都振肃后举秀才灼然司徒辟东阁祭酒补上党潞令平北大将军刘琨妻峤之从母也琨深礼之请为参军琨迁大将军峤为从事中郎上党太守加建威将军督护前锋军事将兵讨石勒屡有战功琨迁司空以峤为右司马于时并土荒残寇盗群起石勒刘聪跨带疆场峤为之谋主琨所凭恃焉属二都倾覆社稷绝祀元帝初镇江左琨诚系王室谓峤曰昔班彪识刘氏之复兴马援知汉光之可辅今晋祚虽衰天命未改吾欲立功河朔使卿延誉江南子其行乎对曰峤虽无管张之才而明公有桓公之志欲建匡合之功岂敢辞命乃以为左长史檄告华夷奉表劝进峤既至引见具陈琨忠诚志在效节因说社稷无主天人系望辞旨慷慨举朝属目帝器而嘉焉王导周顗谢琨庾亮桓彝等并与亲善于时江左草创纲维未举峤殊以为忧及见王导共谈欢然曰江左自有管夷吾吾复何虑屡求反命不许会琨为段匹磾所害峤表琨忠诚虽勋业不遂然家破身亡宜在褒崇以慰海内之望帝然之除散骑侍郎初峤欲将命其母崔氏固止之峤绝裾而去其后母亡峤阻乱不获归葬由是固让不拜苦请北归诏三司八坐议其事皆曰昔伍员志复私雠先假诸侯之力东奔阖闾位为上将然后鞭荆王之尸若峤以母未葬没在边方者乃应竭其智谋仰凭皇灵使逆寇冰消反哀墓次岂可稍以乖嫌废其远图哉峤不得已乃受命后历骠骑王导长史迁太子中庶子及在东宫深见宠遇太子与为布衣之交数陈规讽又献侍臣箴甚有弘益时太子起西池楼观颇为劳费峤上疏以为朝廷草创巨寇未灭宜应俭以率下务农重兵太子纳焉王敦举兵内向六军败绩太子将自出战峤执鞚谏曰臣闻善战者不怒善胜者不武如何万乘储副而以身轻天下太子乃止明帝即位拜侍中机密大谋皆所参综诏命文翰亦悉豫焉俄转中书令峤有栋梁之任帝亲而倚之甚为王敦所忌因请为左司马敦阻兵不朝多行陵纵峤谏敦曰昔周公之相成王劳谦吐握岂好勤而恶逸哉诚由处大任者不可不尔而公自还辇毂入辅朝政阙拜觐之礼简人臣之仪不达圣心者莫不于邑昔帝舜服事唐尧伯禹竭身虞庭文王虽盛臣节不故有庇人之大德必有事君之小心俾芳烈奋乎百世休风流乎万祀至圣遗轨所不宜忽愿思舜禹文王服事之勤惟公旦吐握之事则天下幸甚敦不纳峤知其终不悟于是谬为设敬综其府事干说密谋以附其欲深结钱凤为之声誉每曰钱世仪精神满腹峤素有知人之称凤闻而悦之深结好于峤会丹阳尹缺峤说敦曰京尹辇毂喉舌宜得文武兼能公宜自选其才若朝廷用人或不尽理敦然之问峤谁可作者峤曰愚谓钱凤可用凤亦推峤峤伪辞之敦不从表补丹阳尹峤犹惧钱凤为之奸谋因敦饯别峤起行酒至凤前凤未及饮峤因伪醉以手版击凤帻坠作色曰钱凤何人温太真行酒而敢不饮敦以为醉两释之临去言别涕泗横流出合复入如是再三然后即路及发后凤入说敦曰峤于朝廷甚密而与庾亮深交未必可信敦曰太真昨醉小加声色岂得以此便相谗贰由是凤谋不行而峤得还都乃具奏敦之逆谋请先为之备及敦构逆加峤中垒将军持节都督东安北部诸军事敦与王导书曰太真别来几日作如此事表诛奸臣以峤为首募生得峤者当自拔其舌及王含钱凤奄至都下峤烧朱雀桁以挫其锋帝怒之峤曰今宿卫寡弱征兵未至若贼豕突危及社稷陛下何惜一桥贼果不得渡峤自率众与贼夹水战击王含败之复督刘遐追钱凤于江宁事平封建宁县开国公赐绢五千四百匹进号前将军时制王敦纲纪除名参佐禁固峤上疏曰王敦刚愎不仁忍行杀戮亲任小人&amp;#远君子朝廷所不能抑骨肉所不能间处其朝者恒惧危亡故人士结舌道路以目诚贤人君子道穷数尽遵养时晦之辰也且敦为大逆之日拘录人士自免无路原其私心岂遑晏处如陆玩羊曼刘引蔡谟郭璞常与臣言备知之矣必其凶悖自可罪人斯得如其枉入奸党宜施之以宽加以玩等之诚闻于圣听当受同贼之责实负其心陛下仁圣含弘思求允中臣阶缘博纳干非其事诚在爱才不忘忠益帝从之是时天下雕弊国用不足诏公卿以下诣都坐论时政之所先峤因奏军国要务其一曰祖约退舍寿阳有将来之难今二方守御为功尚易淮泗都督宜竭力以资之选名重之士配征兵五千人又择一偏将将二千兵以益寿阳可以保固徐豫援助司土其二曰一夫不耕必有受其饥者今不耕之夫动有万计春废劝课之制冬峻出租之令下未见施惟赋是闻赋不可以已当思令百姓有以殷实司徒置田曹掾州一人劝课农桑察吏能否今宜依旧置之必得清恪奉公足以宣示惠化者则所益实弘矣其三曰诸外州郡将兵者及都督府非临敌之军且田且守又先朝使五校出田今四军五校有兵者及护军所统外军可分遣二军出并屯要处缘江上下皆有良田开荒须一年之后即易且军人累重者在外有樵采蔬食之人于事为便其四曰建官以理世不以私人也如此则官寡而材精周制六卿莅事春秋之时入作卿辅出将三军后代建官渐多诚由事有烦简耳然今江南六州之土尚又荒残方之平日数十分之一耳三省军校无兵者九府寺署可有并相领者可有省半者粗计闲剧随事减之荒残之县或同在一城可并合之如此选既可精禄俸可优令足代耕然后可责以清公耳其五曰古者亲耕籍田以供粢盛旧制籍田廪牺之官今临时市求既上黩至敬下费生灵非所以虔奉宗庙蒸尝之旨宜如旧制立此二官其六曰使命愈远益宜得才宣扬王化延誉四方人情不乐遂取卑品之人亏辱国命生长患害故宜重其选不可减二千石见居二品者其七曰罪不相及古之制也近者大逆诚由凶戾凶戾之甚一时权用今遂施行非圣朝之令典宜如先朝除三族之制议奏多纳之帝疾笃峤与王导&amp;#鉴庾亮陆晔卞壸等同受顾命时历阳太守苏峻藏匿亡命朝廷疑之征西将军陶侃有威名于荆楚又以西夏为虞故使峤为上流形援咸和初代应詹为江州刺史持节都督平南将军镇武昌甚有惠政甄异行能亲祭徐孺子之墓又陈豫章十郡之要宜以刺史居之寻阳滨江都督应镇其地今以州帖府进退不便且古镇将多不领州皆以文武形势不同故也宜选单车刺史别抚豫章专理黎庶诏不许在镇见王敦画象曰敦大逆宜加斫棺之戮受崔杼之刑古人阖棺而定谥春秋大居正崇王父之命未有受戮于天子而图形于群下命削去之峤闻苏峻之征也虑必有变求还朝以备不虞不听未几而苏峻果反峤屯寻阳遣督护王愆期西阳太守邓岳鄱阳内史纪瞻等率舟师赴难及京师倾覆峤闻之号恸人有候之者悲哭相对俄而庾亮来奔宣太后诏进峤骠骑将军开府仪同三司峤曰今日之急殄寇为先未效勋庸而逆受荣宠非所闻也何以示天下乎固辞不受时亮虽奔败峤每推崇之分兵给亮遣王愆期等要陶侃同赴国难侃恨不受顾命不许峤初从之后用其部将毛宝说复固请侃行语在宝传初峤与庾亮相推为盟主峤从弟充言于峤曰征西位重兵强宜共推之峤于是遣王愆期奉侃为盟主侃许之遣督护龚登率兵诣峤峤于是列上尚书陈峻罪状有众七千洒泣登舟移告四方征镇曰贼臣祖约苏峻同恶相济用生邪心天夺其魄死期将至谴负天地自绝人伦寇不可纵宜增军讨扑辄屯次湓口即日护军庾亮至宣太后诏寇逼宫城王旅挠败出告藩臣谋宁社稷后将军郭默冠军将军赵引奋武将军龚保与峤督护王愆期西阳太守邓岳鄱阳内史纪瞻率其所领相寻而至逆贼肆凶陵蹈宗庙火延宫掖矢流太极二御幽逼宰相困迫残虐朝士劫辱子女承问悲惶精魂飞散峤暗弱不武不能殉难哀恨自咎五情摧陨惭负先帝托寄之重义在毕力死而后已今躬率所统为士卒先催进诸军一时电击西阳太守邓岳寻阳太守褚诞等连旗相继宣城内史桓彝已勒所属屯滨江之要江夏相周抚乃心求征军已向路昔包胥楚国之微臣重趼致诚义感诸侯蔺相如赵邦之陪隶耻君之辱按剑秦庭皇汉之季董卓作乱劫迁献帝虐害忠良关东州郡相率同盟广陵功曹臧洪郡之小吏耳登坛喢血涕泪横流慷慨之节实励群后况今居台鼎据方州列名邦受国恩者哉不期而会不谋而同不亦宜乎二贼合众不盈五千且外畏胡寇城内饥乏后将军郭默即于战阵俘杀贼千人贼今虽残破都邑其宿卫兵人即时出散不为贼用且祖约情性褊厄忌&amp;#不仁苏峻小子惟利是视残酷骄猜权相假合江表兴义以抗其前强胡外寇以蹑其后运漕隔绝资食空悬内乏外孤势何得久群公征镇职在御侮征西陶公国之耆德忠肃义正勋庸弘着诸方镇州郡咸齐断金同&amp;#规略以雪国耻苟利社稷死生以之峤虽怯劣忝据一方赖忠贤之规文武之助君子竭诚小人尽力高操之士被褐而从戎负薪之徒匍匐而赴命率其私仆致其私杖人士之诚竹帛不能载也岂峤无德而致之哉士&amp;#义风人感皇泽且护军庾公帝之元舅德望隆重率郭后军赵龚三将与峤戮力得有资凭且悲且庆若朝廷之不泯也其各明率所统无后事机赏募之信明如日月有能斩约峻者封五等侯赏布万匹夫忠为令德为仁由己万里一契义不在言也时陶侃虽许自下而未发复追其督护龚登峤重与侃书曰仆谓军有进而无退宜增而不可减近已移檄远近言于盟府&amp;#后月半大举南康建安晋安三郡军&amp;#在路次同赴此会惟须仁公所统至使齐进耳仁公今召军还疑惑远近成败之由将在于此仆才轻任重实凭仁公笃爱远&amp;#成规至于首启戎行不敢有辞仆与仁公当如常山之蛇首尾相卫又唇齿之喻也恐惑者不达高旨将谓仁公缓于讨贼此声难追仆与仁公&amp;#受方岳之任安危休戚理既同之且自顷之顾绸缪往来情深义重着于人士之口一旦有急亦望仁公悉众见救况社稷之难惟仆偏当一州州之文武莫不翘企假令此州不守约峻树置官长于此荆楚西逼强胡东接逆贼因之以饥馑将来之危乃当甚于此州之今日也以大义言之则社稷颠覆主辱臣死公进当为大晋之忠臣参桓文之义开国承家铭之天府退当以慈父雪爱子之痛约峻凶逆无道囚制人士裸其五形近日来者不可忍见骨肉生离痛感天地人心齐一咸皆切齿今之进讨若以石投卵耳今出军既缓复召兵还人心乖离是为败于几成也愿深察所陈以副三军之望峻时杀侃子瞻由是侃激励遂率所统与峤亮同赴京师戎卒六万旌旗七百余里钲鼓之声震于百里直指石头次于蔡州侃屯查浦峤屯沙门浦时祖约据历阳与峻为首尾见峤等军盛谓其党曰吾本知峤能为四公子之事今果然矣峻闻峤将至逼大驾幸石头时峻军多马南军杖舟楫不敢轻与交锋用将军李根计据白石筑垒以自固使庾亮守之贼步骑万余来攻不下而退追斩二百余级峤又于四望矶筑垒以逼贼曰贼必争之设伏以逸待劳是制贼之一奇也是时义军屡战失利峤军食尽陶侃怒曰使君前云不忧无将士惟得老仆为主耳今数战皆北良将安在荆州接胡蜀二卤仓廪当备不虞若复无食仆便欲西归更思良算但今岁计殄贼不为晚也峤曰不然自古成监师克在和光武之济昆阳曹公之拔官渡以寡敌众杖义故也峻约小竖为海内所患今日之举决在一战峻勇而无谋藉骄胜之势自谓无前今挑之战可一鼓而擒也奈何舍垂立之功设进退之计且天子幽逼社稷危殆四海臣子肝脑涂地峤等与公&amp;#受国恩是致命之日事若克济则臣主同祚如其不捷身虽灰灭不足以谢责于先帝今之事势义无旋踵骑猛兽安可中下哉公若违众独反人心必沮沮众败事义旗将回指于公矣侃无以对遂留不去峤于是创建行庙广设坛场告皇天后土祖宗之灵亲读祝文声气激扬流涕覆面三军莫能仰视其日侃督水军向石头亮峤等率精勇一万从白石以挑战时峻劳其将士因醉突阵马踬为侃将所斩峻弟逸及子硕婴城自固峤乃立行台布告天下凡故吏二千石台郎御史以下皆令赴台于是至者云集司徒王导因奏峤侃录尚书遣间使宣旨&amp;#让不受贼将匡术以台城来降为逸所击求救于峤江州别驾罗洞曰今水暴长救之不便不如攻榻杭榻杭军若败术围自解峤从之遂破贼石头军奋威长史滕含抱天子奔于峤船时陶侃虽为盟主而处分规略一出于峤及贼灭拜骠骑将军开府仪同三司加散骑常侍封始安郡公邑三千户初峻党路永匡术贾宁中涂悉以众归顺王导将褒显之峤曰术辈首乱罪莫大焉晚虽改悟未足以补前失全其首领为幸已过何可复宠授哉导无以夺朝议将留辅政峤以导先帝所任固辞还藩复以京邑荒残资用不给峤借资蓄具器用而后旋于武昌至牛渚矶水深不可测世云其下多怪物峤遂燃犀角而照之须臾见水族覆火奇形异状或乘马车着赤衣者峤其夜梦人谓己曰与君幽明道别何意相照也意甚恶之峤先有齿疾至是拔之因中风至镇未旬而卒时年四十二江州士庶闻之莫不相顾而泣帝下册书曰朕以眇身纂承洪绪不能光阐大道化洽时雍至乃狂狡滔天社稷危逼惟公明鉴特达识心经远惧皇纲之不维忿凶寇之纵暴唱率群后五州响应首启戎行元恶授馘王室危而复安三光幽而复明功格宇宙勋着八表方赖大猷以拯区夏天不慭遗早世薨殂朕用痛悼于厥心夫褒德铭勋先王之明典今追赠公侍中大将军持节都督刺史公如故赐钱百万布千匹谥曰忠武祠以太牢初葬于豫章后朝廷追峤勋德将为造大墓于元明二帝陵之北陶侃上表曰故大将军峤忠诚着于圣世勋义感于人神非臣笔墨所能称陈临卒之际与臣书别臣藏之箧笥时时省视每一思述未尝不中夜抚膺临饭酸噎人之云亡峤实当之谨写峤书上呈伏惟陛下既垂御省伤其情旨死不忘忠身没黄泉追恨国耻奖臣&amp;#力救济艰难使亡而有知抱恨结草岂乐今日劳费之事愿陛下慈恩停其移葬使峤棺柩无风波之危魂灵安于后土诏从之其后峤后妻何氏卒子放之便载丧还都诏葬建平陵北并赠峤前妻王氏及何氏始安夫人印绶放之嗣爵　　邵续
按晋书本传续字嗣祖魏郡安阳人也父乘散骑侍郎续朴素有志烈博览经史善谈理义妙解天文初为成都王&amp;#参军&amp;#将讨长沙王乂续谏曰续闻兄弟如左右手今明公当天下之敌而欲去一手乎续窃惑之&amp;#不纳后为苟晞参军除沁水令时天下渐乱续去县还家纠合亡命得数百人王浚假续绥集将军乐陵太守屯厌次以续子乂为督护续绥怀流散多归附之石勒既破浚遣乂还招绩续以孤危无援权附于勒勒亦以乂为督护既而段匹磾在蓟遣书要续俱归元帝续从之其下谏曰今弃勒归匹磾任子危矣续垂泣曰我出身为国岂得顾子而为叛臣哉遂绝于勒勒乃害乂续惧勒攻先求救于匹磾匹磾遣弟文鸯救续文鸯未至勒已率八千骑围续勒素畏鲜卑及闻文鸯至乃弃攻具东走续与文鸯追勒至安陵不及卤勒所署官并驱三千余家又遣骑入散勒北边掠常山亦二千家而还匹磾既杀刘琨夷晋多怨叛遂徙其徒依续勒南和令赵领等率广川渤海千余家背勒归续而帝以续为平原乐安太守右将军冀州刺史进平北将军假节封祝阿子续遣兄子武邑内史存与文鸯率匹磾众就食平原为石季龙所破续先与曹嶷亟相侵掠嶷因存等败乃破续屯田又抄其户口续首尾相救疲于奔命太兴初续遣存及文鸯屯济南黄巾固因以逼嶷嶷惧求和俄而匹磾率众攻段末杯石勒知续孤危遣季龙乘虚围续季龙骑至城下掠其居人续率众出救季龙伏骑断其后遂为季龙所得使续降其城续呼其兄子竺等曰吾志雪国难以报所受不幸至此汝等努力自勉便奉匹磾为主勿有二心时帝既闻续没下诏曰邵续忠烈在公义诚慷慨绥集荒余忧国亡身功勋未遂不幸陷没朕用悼恨于怀所统任重宜时有代其部曲文武已共推其息缉为营主续之忠诚着于公私今立其子足以安众一以续本位即授缉使总率所统效节国难雪其家仇季龙遣使送续于勒勒使使徐光让之曰国家应符拨乱八表宅心遗晋怖威远窜扬越而续蚁封海阿跋扈王命以夷狄不足为君耶何无上之甚也国有常刑于分甘乎续对曰晋末饥乱奔控无所保合乡宗庶全老幼属大王龙飞之始委命纳质精诚无感不蒙慈恕言归遗晋仍荷宠授誓尽忠卫实无二心且受彼厚荣而复二三其趣者恐亦不容于明朝矣周文生于东夷大禹出于西羌帝王之兴盖惟天命所属德之所招当何常邪伏惟大王圣武自天道隆虞夏凡在含生孰不延首神化耻隔皇风而况囚乎使囚去真即伪不得早叩天门者大王负囚囚不负大王也衅鼓之刑囚之恒分但恨天实为之谓之何哉勒曰其言慨至孤愧之多矣夫忠于其君者乃吾所求也命张宾延之于馆厚抚之寻以为从事中郎令自后诸&amp;#敌擒俊皆送之不得辄害冀获如续之流初季龙之攻续也朝廷有王敦之逼不遑救恤续既为勒所执身灌园鬻菜以供衣食勒屡遣察之叹曰此真高人矣不如是安足贵乎嘉其清苦数赐谷帛每临朝嗟叹以励群官续被获之后存及竺缉等与匹磾婴城距寇而帝又假存扬武将军武邑太守勒屡遣季龙攻之战守疲苦不能自立久之匹磾及其弟文鸯与竺缉等悉见获惟存得溃围南奔在道为贼所杀续竟亦遇害　　李矩
按晋书本传矩字世回平阳人也童&amp;#时与群儿聚戏便为其率计画指授有成人之量及长为吏送故县令于长安征西将军梁王肜以为牙门伐氐齐万年有殊功封东明亭侯还为本郡督护太守宋胄欲以所亲吴畿代之矩谢病去畿恐矩复还阴使人刺矩会有人救之故得免属刘元海攻平阳百姓奔走矩素为乡人所爱乃推为坞主东屯荥阳后移新郑矩勇毅多权略志在立功东海王越以为汝阴太守永嘉初使矩与汝南太守袁孚率众修洛阳千金堨以利运漕及洛阳不守太尉荀藩奔阳城卫将军华荟奔成皋时大饥贼帅侯都等每略人而食之藩荟部曲多为所啖矩讨都等灭之乃营护藩荟各为立屋宇输谷以给之及藩承制建行台假矩荥阳太守矩招怀离散远近多附之石勒亲率大众袭矩矩遣老弱入山令所在散牛马因设伏以待之贼争取牛马伏发齐呼声动山谷遂大破之斩获甚众勒乃退藩表元帝加矩冠军将军轺车幢盖进封阳武县侯领河东平阳太守时饥馑相仍又多疫疠矩垂心抚恤百姓赖焉会长安群盗东下所在多掳掠矩遣部将击破之尽得贼所掠妇女千余人诸将以非矩所部欲遂留之矩曰俱是国家臣妾焉有彼此乃一时遣之时刘琨所假河内太守郭默为刘元海所逼乞归于矩矩将使其甥郭诵迎致之而不敢进会刘琨遣参军张肇率鲜卑范胜等五百余骑往长安属默被围道路不通将还依邵续行至矩营矩谓肇曰默是刘公所授公家之事知无不为屠各旧畏鲜卑遂邀肇为声援肇许之贼望见鲜卑不战而走诵潜遣轻舟济河使勇士夜袭怀城掩贼留营又大破之默遂率其属归于矩后刘聪遣从弟畅步骑三万讨矩屯于韩王故垒相去七里遣使招矩时畅卒至矩未暇为备遣使奉牛酒诈降于畅潜匿精勇见其老弱畅不以为虞大飨渠帅人皆醉饱矩谋夜袭之兵士以贼众皆有惧色矩令郭诵祷郑子产祠曰君昔相郑恶鸟不鸣凶胡臭羯何得过庭使巫扬言东里有教当遣神兵相助将士闻之皆踊跃争进乃使诵及督护杨璋等选勇敢千人夜掩畅营获铠马甚多斩首数千级畅仅以身免先是郭默闻矩被攻遣弟芝率众援之既而闻破畅芝复驰来赴矩矩乃与芝马五百匹分军为三道夜追贼复大获而旋先是聪使其将赵固镇洛阳长史周振与固不协密陈固罪矩之破畅也帐中得聪书敕畅平矩讫过洛阳收固斩之便以振代固矩送以示固固即斩振父子遂率骑一千来降矩还令守洛后数月聪遣其太子粲率刘雅生等步骑十万屯孟津北岸分遣雅生攻赵固于洛固奔阳城山遣弟告急矩遣郭诵屯洛口以救之诵使将张皮简精卒千人夜渡河粲候者告有兵至粲恃其众不以为虞既而诵等奄至十道俱攻粲众惊扰一时奔溃杀伤大半因据其营获其器械军资不可胜数及旦粲见皮等人少更与雅生悉余众攻之苦战二十余日不能下矩进救之使壮士三千泛舟迎皮贼临河列阵作长钩以钩船连战数日不得渡矩夜遣部将格增潜济入皮垒与皮选精骑千余而杀所获牛马焚烧器械夜突围而出奔武牢聪追之不及而退聪因愤恚发病而死帝嘉其功除矩都督河南三郡军事安西将军荥阳太守封修武县侯及刘粲嗣位昏虐日甚其将靳准乃起兵杀粲并其宗族发聪冢斩其尸遣使归矩称刘元海屠各小丑因大晋事故之际作乱幽并矫称天命至令二帝幽没卤庭辄率众扶侍梓宫因请上闻矩驰表于帝帝遣太常韩引等奉迎梓宫未至而准已为石勒刘曜所没矩以众少不足立功每慷慨愤叹及帝践祚以为都督司州诸军事司州刺史改封平阳县侯将军如故时弘农太守尹安振威将军宋始等四军并屯洛阳各相疑阻莫有固志矩默各遣千骑至洛以镇之安等乃同谋告石勒勒遣石生率骑五千至洛阳矩默军皆退还俄而四将复背勒遣使乞迎默又遣步卒五百人入洛石生以四将相谋不能自安乃掳宋始一军渡河而南百姓相率归矩于是洛中遂空矩乃表郭诵为扬武将军阳翟令阻水筑垒且耕且守为灭贼之计属赵固死石生遣骑袭诵诵多计略贼至辄设伏破之掳掠无所得生怒又自率四千余骑暴掠诸县因攻诵垒接战须臾退军堮&amp;#诵率劲勇五百追及生于盘脂故亭又大破之矩以诵功多表加赤幢曲盖封吉阳亭侯郭默欲侵祖约矩禁之不可遂为约所破石勒遣其养子&amp;#袭默默惧后患未已将降于刘曜遣参军郑雄诣矩谋之矩距而不许后勒遣其将石良率精兵五千袭矩矩逆击不利郭诵弟元复为贼所执贼遣元以书说矩曰去年东平曹嶷西宾猗卢矩如牛角何不归命矩以示诵诵曰昔王陵母在贼犹不改意弟当何论勒复遗诵麈尾马鞭以示殷勤诵不答勒将石生屯洛阳大掠河南矩默大饥默因复说矩降曜矩既为石良所破遂从默计遣使于曜曜遣从弟岳军于河阴欲与矩谋攻石生勒使将围岳岳闭门不敢出默后为石&amp;#所败自密南奔建康矩闻之大怒遣其将郭诵等赍书与默又敕诵曰汝识唇亡之谈不迎接郭默皆由于卿临难逃走其必留之诵追及襄城默自知负矩弃妻子而遁诵拥其余众而归矩待其妻子如初刘岳以外救不至降于石季龙矩所统将士有阴欲归勒者矩知之而不能讨乃率众南走将归朝廷众皆道亡惟郭诵及参军郭方功曹张景主簿苟远将军骞韬江霸梁志司马尚季弘李瑰段秀等百余人弃家送矩至于鲁阳县矩坠马卒葬襄阳之岘山　　王舒
按晋书本传舒字处明丞相导之从弟也父会侍御史舒少为从兄敦所知以天下多故不营当时名恒处私门潜心学植年四十余州礼命太傅辟皆不就及敦为青州舒往依焉时敦被征为秘书监以寇难路险轻骑归洛阳委弃公主时辎重金宝甚多亲宾无不竞取惟舒一无所眄益为敦所赏及元帝镇建康因与诸父兄弟俱渡江委质焉参镇东军事出补溧阳令明帝之为东中郎将妙选上佐以舒为司马转后将军宣城公褚裒谘议参军迁军司固辞不受裒镇广陵复以舒为车骑司马频领望府咸称明练裒薨遂代裒镇除北中郎将监青徐二州军事顷之征国子博士加散骑常侍未拜转少府太宁初徙廷尉敦表舒为鹰扬将军荆州刺史领护南蛮校尉监荆州沔南诸军事及敦败王含父子俱奔舒舒遣军逆之并沉于江进都督荆州平西将军假节寻以陶侃代舒迁舒为安南将军广州刺史舒疾病不乐越岭朝议亦以其有功不应远出乃徙为湘州刺史将军都督持节如故征代邓攸为尚书仆射时将征苏峻司徒王导欲出舒为外援乃授抚军将军会稽内史秩中二千石舒上疏辞以父名朝议以字同音异于礼无嫌舒复陈音虽异而字同求换他郡于是改会字为郐舒不得已而行在郡二年而苏峻作逆乃假舒节都督行扬州刺史事时吴国内史庾冰弃郡奔舒舒移告属县以吴王师虞为军司御史中丞谢藻行龙骧将军监前锋征讨军事率众一万与庾冰俱渡浙江前义兴太守顾众护军参军顾扬等皆起义军以应舒舒假众扬威将军督护吴中军事扬监晋陵军事于御亭筑垒峻闻舒等起兵乃赦庾亮诸弟以悦东军舒率众次郡之西江为冰藻后继冰扬等遣前锋进据无锡遇贼将张健等数千人交战大败奔还御亭复自相惊扰冰扬等并退于钱唐藻守嘉兴贼遂入吴烧府舍掠诸县所在涂地舒以轻进奔败斩二军主者免冰扬督护以白衣行事更以顾众督护吴晋陵军屯兵章埭吴兴太守虞潭率所领讨健屯乌苞亭并不敢进时暴雨大水贼管商乘船旁出袭潭及众潭等奔败潭还保吴兴众退守钱唐舒更遣将军陈孺率精锐千人增戍海浦所在筑垒或劝舒宜还都使谢藻守西陵扶海立栅舒不听留藻守钱唐使众扬守紫壁于是贼转攻吴兴潭诸军复退贼复掠东迁余杭武康诸县舒遣子允之行扬烈将军与将军徐逊陈孺及扬烈司马朱焘以精锐三千轻激贼于武康出其不意遂破之斩首数百级贼悉委舟步走允之收其器械进兵助潭时贼韩晃既破宣城转入故鄣长城允之遣朱焘何准等击之战于湖潭以强弩射之晃等退走斩首千余级纳降二千人潭由是得保郡是时临海新安诸山县并反应贼舒分兵悉讨平之会陶侃等至京都舒潭等并以屡战失利移书盟府自贬去节侃遣使敦喻不听及侃立行台上舒监浙江东五郡军事允之督护吴郡义兴晋陵三郡征讨军事既而晃等南走允之追蹑于长塘西复大破之贼平以功封彭泽县侯寻卒官赠车骑大将军仪同三司谥曰穆长子晏之　　杨佺期按晋书本传佺期弘农华阴人汉太尉震之后也曾祖准太常自震至准七世有名德祖林少有才望值乱没胡父亮少仕为朝后归国终于梁州刺史以贞干知名佺期沉勇果劲而兄广及弟思平等皆强犷粗暴自云门户承籍江表莫比有以其门地比王珣者犹恚恨而时人以其晚过江婚宦失类每排抑之恒慷慨切齿欲因事际以逞其志佺期少仕军府咸康中领众屯城固苻坚将潘猛距守康回垒佺期击走之其众悉降拜广威将军河南太守戍洛阳苻坚将窦冲率众攻平阳太守张元熙于皇天坞佺期击走之佺期自湖城入潼关累战皆捷斩获千计降九百余家归于洛阳进号龙骧将军以病改为新野太守领建威司马迁唐邑太守督石头军事以疾去职荆州刺史殷仲堪引为司马代江绩为南郡相仲堪与桓元举众应王恭庾楷仲堪素无戎略军旅之事一委佺期兄弟以兵五千人为前锋与桓元相次而下至石头恭死楷败朝廷未测元军乃以佺期代&amp;#恢为都督梁雍秦三州诸军事雍州刺史仲堪元皆有迁换于是俱还寻阳结盟不奉诏俄而朝廷复仲堪本职乃各还镇初元未奉诏欲自为雍州以&amp;#恢为广州恢惧元之来问于众咸曰佺期来者谁不&amp;#力若桓元来恐难与为敌既知佺期代己乃谋于南阳太守闾丘羡称兵距守佺期虑事不济乃声言元来入沔而佺期为前驱恢众信之无复固志恢军散请降佺期入府斩闾丘羡放恢还都抚将士恤百姓缮修城池简练甲卒甚得人情佺期仲堪与桓元素不睦佺期屡欲相攻仲堪每抑止之元以是告执政求广其所统朝廷亦欲成其衅隙故以桓伟为南蛮校尉佺期内怀忿惧勒兵建牙声云援洛欲与仲堪袭元仲堪虽外结佺期内疑其心苦止之又遣从弟遹屯北塞以驻之佺期不得举乃解兵隆安三年桓元遂举兵讨佺期先攻仲堪初仲堪得元书急召佺期佺期曰江陵无食当何以待敌可来见就共守襄阳仲堪自以保境全军无缘弃城逆走忧佺期不赴乃绐之曰比来收集已有储矣佺期信之乃率众赴焉步骑八千精甲耀日既至仲堪唯以饭饷其军佺期大怒曰今兹败矣乃不见仲堪时元在零田佺期与兄广击元元畏佺期之锐乃渡军马头明日佺期率殷道护等精锐万人乘舰出战元距之不得进佺期乃率其麾下数十舰直济江径向元船俄而回击郭铨殆获铨会元诸军至佺期退走余众尽没单马奔襄阳元追军至佺期与兄广俱死之传首京都枭于朱雀门　　邓岳
按晋书本传岳字伯山陈郡人也本名岳以犯康帝讳改为岳后竟改名为岱焉少有将帅才略为王敦参军转从事中郎西阳太守王含构逆岳领兵随含向京都及含败岳与周抚俱奔蛮王向蚕后遇赦与抚俱出久之司徒王导命为从事中郎后复为西阳太守及苏峻反平南将军温峤遣岳与督护王愆期鄱阳太守纪睦等率舟军赴难峻平还郡郭默之杀刘引也大司马陶侃使岳率西阳之众讨之默平迁督交广二州军事建武将军领平越中郎将广州刺史假节录前后勋封宜城县伯咸康三年岳遣军伐夜郎破之加督宁州进征卤将军迁平南将军卒子遐嗣　　荀羡
按晋书荀崧传崧子羡字令则清和有准纔年七岁遇苏峻难随父在石头峻甚爱之恒置膝上羡阴白其母曰得一利刀子足以杀贼母掩其口曰无妄言年十五将尚寻阳公主羡不欲连婚帝室仍远遁去监司追不获已乃出尚公主拜驸马都尉弱冠与琅邪王洽齐名沛国刘惔太原王蒙陈郡殷浩并与交好骠骑将军何充出镇京口请为参军穆帝又以为抚军参军征补太常博士皆不就后拜秘书丞义兴太守征北将军褚裒以为长史既到裒谓佐吏曰荀生资逸群之气将有冲天之举诸君宜善事之寻迁建威将军吴国内史除北中郎将徐州刺史监徐兖二州扬州之晋陵诸军事假节殷浩以羡在事有能名故居以重任时年二十八中兴方伯未有如羡之少者羡至镇发二州兵使参军郑袭戍淮阴羡寻北镇淮阴屯田于东阳之石&amp;#寻加监青州诸军事又领兖州刺史镇下邳羡自镇来朝时蔡谟固让司徒不起中军将军殷浩欲加大辟以问于羡羡曰蔡公今日事危明日必有桓文之举浩乃止及慕容&amp;#攻段兰于青州诏使羡救之&amp;#将王腾赵盘寇琅邪鄄城北境骚动羡讨之擒腾盘迸走军次琅邪而兰已没羡退还下邳留将军诸葛攸高平太守刘庄等三千人守琅邪参军戴萧二千人守泰山是时慕容兰以数万众屯汴城甚为边害羡自光水引汶通渠至于东阿以征之临阵斩兰帝将封之羡固辞不受先是石季龙死胡中大乱羡抚纳降附甚得众心以疾笃解职后除右军将军加散骑常侍让不拜升平二年卒时年三十八帝闻之叹曰荀令则王敬和相继雕落股肱腹心将复谁寄乎追赠骠骑将军　　毛穆之按晋书毛宝传宝子穆之字宪祖小字武生名犯王靖后讳故行字后又以桓温母名宪乃更称小字穆之果毅有父风安西将军庾翼以为参军袭爵州陵侯翼等专威陕西以子方之为建武将军守襄阳方之年少翼选武将可信仗者为辅弼乃以穆之为建武司马俄而翼薨大将于瓒戴羲等作乱穆之与安西长史江虨司马朱焘等共平之桓温代翼复取为参军从温平蜀以功赐次子都乡侯寻除扬威将军颍川太守随温平洛入关温将旋师以谢尚未至留穆之以二千人卫山陵升平初迁督宁州诸军事扬威将军宁州刺史以桓温封南郡徙穆之为建安侯复为温太尉参军加冠军将军以所募兵配之温伐慕容暐使穆之监凿巨野百余里引汶会于济川及温焚舟步归使穆之督东燕四郡军事领东燕太守本官如故袁真以寿阳叛温将征之穆之以冠军领淮南太守守历阳真平余党分散乃以穆之督扬州之江西军事复领陈郡太守俄而徙督扬州之义成荆州五郡雍州之京兆军事襄阳义成河南三郡太守将军如故寻进领梁州刺史顷之以疾解职诏以冠军征还苻坚别将寇彭城复以将军假节监江北军事镇广陵迁右将军宣城内史假节镇姑孰穆之以为戍在近畿无复军警不宜加节上疏辞让许之苻坚别将围襄阳诏穆之就上明受桓冲节度冲使穆之游军沔中穆之始至而朱序陷没引军还郡坚众又寇蜀汉梁州刺史杨亮益州刺史周仲孙奔退冲使穆之督梁州之三郡军事右将军西蛮校尉益州刺史领建平太守假节戍巴郡以子球为梓潼太守穆之与球伐坚至于巴西郡以粮运乏少退屯巴东病卒追赠中军将军谥曰烈子珍嗣　　朱序
按晋书本传序字次伦义阳人也父焘以才干历西蛮校尉益州刺史序世为名将累迁鹰扬将军江夏相兴宁末梁州刺史司马勋反桓温表序为征讨都护往讨之以功拜征卤将军封襄平子太和中迁兖州刺史时长城人钱弘聚党百余人藏匿原乡山以序为中军司马吴兴太守序至郡讨擒之事讫还兖州宁康初拜使持节监沔中诸军事南中郎将梁州刺史镇襄阳是岁苻坚遣其将苻丕等率众围序序固守贼粮将尽率众苦攻之初苻丕之来攻也序母韩自登城履行谓西北角当先受弊遂领百余婢并城中女丁于其角斜筑城二十余丈贼攻西北角果溃众便固新筑城丕遂引退襄阳人谓此城为夫人城序累战破贼人情劳懈又以贼退稍远疑未能来守备不谨督护李伯护密与贼相应襄阳遂没序陷于苻坚坚杀伯护徇之以其不忠也序欲逃归潜至宜阳藏夏揆家坚疑揆收之序乃诣苻晖自首坚嘉而不问以为尚书太元中苻坚南侵谢石率众距之时坚大兵尚在项苻融以三十万众先至坚遣序说谢石称己兵威序反谓石曰若坚百万之众悉到莫可与敌及其未会击之可以得志于是石遣谢琰选勇士八千人涉肥水挑战坚众小却序时在其军后唱云坚败众遂大奔序乃得归拜龙骧将军琅邪内史转扬州豫州五郡军事豫州刺史屯洛阳后丁零翟辽反序遣将军秦膺童斌与淮泗诸郡共讨之又监兖青二州诸军事二州刺史将军如故进镇彭城序求镇淮阴帝许焉翟辽又使其子钊寇陈颍序还遣秦膺讨钊走之拜征卤将军表求运江州米十万斛布五千匹以资军费诏听之加都督司雍梁秦四州军事帝遣广威将军河南太守杨佺期南阳太守赵睦各领兵千人隶序序又表求故荆州刺史桓石生府田百顷并谷八万斛给之仍戍洛阳卫山陵也其后慕容永率众向洛阳序自河阴北济与永伪将王次等相遇乃战于沁水次败走斩其支将勿支首参军赵睦江夏相桓不才追永破之于太行永归上党时杨楷聚众数千在湖陕闻永败遣任子诣序乞降序追永至上党之白水与永相持二旬闻翟辽欲向金墉乃还遂攻翟钊于石门遣参军赵蕃破翟辽于怀县辽宵遁序退次洛阳留鹰扬将军朱党戍石门序仍使子略督护洛城赵蕃为助序还襄阳会稽王道子以序胜负相补不加褒贬其后东羌校尉窦冲欲入汉川安定人皇甫钊京兆人周勋等谋纳之梁州刺史周琼失巴西三郡众寡力弱告急于序序遣将军皇甫贞率众赴之冲据长安东钊勋散走序以老病累表解职不许诏断表遂辄去任数旬归罪廷尉诏原不问太元十八年卒赠左将军散骑常侍　节使部名臣列传四
　　晋四
　　殷仲堪
按晋书本传仲堪陈郡人也祖融太常吏部尚书父师骠骑谘议参军晋陵太守沙阳男仲堪能清言善属文每云三日不读道德论便觉舌本间强其谈理与韩康伯齐名士咸爱慕之调补佐著作郎冠军谢元镇京口请为参军除尚书郎不拜元以为长史厚任遇之仲堪致书于元曰胡亡之后中原子女鬻于江东者不可胜数骨肉星离荼毒终年怨苦之气感伤和理诚丧乱之常足以惩戒复非王泽广润爱育苍生之意也当世大人既慨然经略将以救其涂炭而使理至于此良可叹息愿节下弘之以道德运之以神明隐心以及物垂理以禁暴使足践晋境者必无怀戚之心枯槁之类莫不同渐天润仁义与干戈并运德心与功业俱隆实所期于明德也顷闻抄掠所得多皆采樵饥人壮者欲以救子少者志在存亲行者倾筐以顾念居者吁嗟以待延而一旦幽絷生离死绝求之于情可伤之甚昔孟孙猎而得麑使秦西巴归之其母随而悲鸣不忍而放之孟孙赦其罪以傅其子禽兽犹不可离况于人乎夫飞鸮恶鸟也食桑葚犹怀好音虽曰戎狄其无情乎苟感之有物非难化也必使边界无贪小利强弱不得相陵德音一发必声振沙漠二寇之党将靡然向风何忧黄河之不济函谷之不开哉元深然之领晋陵太守居郡禁产子不举久丧不葬录父母以质亡叛者所下条教甚有义理父病积年仲堪衣不解带躬学医术究其精妙执药挥泪遂眇一目居丧哀毁以孝闻服阕孝武帝召为太子中庶子甚相亲爱仲堪父尝患耳聪闻&amp;#下蚁动谓之牛斗帝素闻之而不知其人至是从容问仲堪曰患此者为谁仲堪流涕而起曰臣进退维谷帝有愧焉复领黄门郎宠任转隆帝尝示仲堪诗乃曰勿以己才而笑不才帝以会稽王非社稷之臣擢所亲幸以为藩捍乃授仲堪都督荆益宁三州军事振威将军荆州刺史假节镇江陵将之任又诏曰卿去有日使人酸然常谓永为廊庙之宝而忽为荆楚之珍良以慨恨其恩狎如此仲堪虽有英誉议者未以分陕许之既受腹心之任居上流之重朝野属想谓有异政及在州纲目不举而好行小惠夷夏颇安附之先是仲堪游于江滨见流棺接而葬焉旬日间门前之沟忽起为岸其夕有人通仲堪自称徐伯元云感君之惠无以报也仲堪因问门前之岸是何祥乎对曰水中有岸其名为洲君将为州言终而没至是果临荆州桂阳人黄钦生父没已久诈服衰麻言迎父丧府曹先依律诈取父母卒弃市仲堪乃曰律诈取父母宁依殴詈法弃市原此之旨当以二亲生存而横言死没情事悖逆忍所不当故同之殴詈之科正以大辟之刑今钦生父实终没墓在旧邦积年久远方诈服迎丧以此为大妄耳比之于父存言亡相殊远矣遂活之又以异姓相养礼律所不许子孙继亲族无后者唯令主其蒸尝不听别籍以避役也佐吏咸服之时朝廷征益州刺史郭铨犍为太守卞苞于坐劝铨以蜀反仲堪斩之以闻朝廷以仲堪事不预察降号鹰扬将军尚书下以益州所统梁州三郡人丁一千番戍汉中益州未肯承遣仲堪乃奏之曰夫制险分国各有攸宜剑阁之隘实蜀之关键巴西梓潼宕渠三郡去汉中辽远在剑阁之内成败与蜀为一而统属梁州盖定鼎中华虑在后伏所以分斗绝之势开荷戟之路自皇居南迁守在岷&amp;#衿带之形事异曩昔是以李势初平割此三郡配隶益州将欲重复上流为习坎之防事经英略历年数纪梁州以统接旷远求还得三郡忘王侯设险之义背地势内外之实盛陈事力之寡弱饰哀矜之苦言今华阳乂清汧陇顺轨关中余烬自相鱼肉梁州以论求三郡益州以本统有定更相牵制莫知所从致令巴宕二郡为群獠所覆城邑空虚士庶流亡要害膏腴皆为獠有今远虑长规宜保全险塞又蛮獠炽盛兵力寡弱如遂经理乖谬号令不一则剑阁非我保丑类转难制此乃藩捍之大机上流之至要昔三郡全实正差文武三百以助梁州今浮没蛮獠十不遗二加逐食鸟散资生未立苟顺符指以副梁州恐公私困弊无以堪命则剑阁之守无击柝之储号令选用不专于益州虚有监统之名而无制御之用惧非分位之本旨经国之远术谓今正可更加梁州文武五百合前为一千五百自此之外一仍旧贯设梁州有急蜀当倾力救之书奏朝廷许焉桓元在南郡论四皓来仪汉庭孝惠以立而惠帝柔弱吕后凶忌此数公者触彼埃尘欲以救弊二家之中各有其党夺彼与此其雠必兴不知匹夫之志四公何以逃其患素履终吉隐以保生者其若是乎以其文赠仲堪仲堪乃答之曰隐显默语非贤达之心盖所遇之时不同故所乘之涂必异道无所屈而天下以之获宁仁者之心未能无感若夫四公者养志岩阿道高天下秦网虽虐游之而莫惧汉祖虽雄请之而弗顾徒以一理有感泛然而应事同宾客之礼言无是非之对孝惠以之获安莫由报其德如意以之定藩无所容其怨且争夺滋生主非一姓则百姓生心祚无常人则人皆自贤况夫汉以剑起人未知义式遏奸邪特宜以正顺为宝天下大器也苟乱亡见惧则沧海横流原夫若人之振策岂为一人之废兴哉苟可以畅其仁义与夫仗节委质可荣可辱者道迹悬殊理势不同君何疑之哉又谓诸吕强盛几危刘氏如意若立必无此患夫祸福同门倚伏万端又未可断也于时天下新定权由上制高祖分王子弟有盘石之固社稷深谋之臣森然比肩岂琐琐之禄产所能倾夺之哉此或四公所预于今亦无以辨之但求古贤之心宜存之远大耳端本正源者虽不能无危其危易持苟启竞津虽未必不安而其安难保此最有国之要道古今贤哲所同惜也元屈之仲堪自在荆州连年水旱百姓饥馑仲堪食常五&amp;#盘无余肴饭粘落席间辄拾以啖之虽欲率物亦缘其性真素也每语子弟云人物见我受任方州谓我豁平昔时意今吾处之不易贫者士之常焉得登枝而捐其本尔其存之其后蜀水大出漂浮江陵数千家以堤防不严复降为宁远将军安帝即位进号冠军将军固让不受初桓元将应王恭乃说仲堪推恭为盟主共兴晋阳之举立桓文之功仲堪然之仲堪以王恭在京口去都不盈二百自荆州道远连兵势不相及乃伪许恭而实不欲下闻恭已诛王国宝等始抗表兴师遣龙骧将军杨佺期次巴陵会稽王道子遣书止之仲堪乃还初桓元弃官归国仲堪惮其才地深相交结元亦欲假其兵势诱而悦之国宝之役仲堪既纳元之诱乃外结雍州刺史&amp;#恢内要从兄南蛮校尉觊南郡相江绩等恢觊绩并不同之乃以杨佺期代绩觊自逊位会王恭复与豫州刺史庾楷举兵讨江州刺史王愉及谯王尚之等仲堪因集议以为朝廷去年自戮国宝王恭威名已震今其重举势无不&amp;#而我去年缓师已失信于彼今可整棹晨征参其霸功于是使佺期舟师五千为前锋桓元次之仲堪率兵二万相继而下佺期元至湓口王愉奔于临川元遣偏军追获之佺期等进至横江庾楷败奔于元谯王尚之等退走尚之弟恢之所领水军皆没元等至石头仲堪至芜湖忽闻王恭已死刘牢之反恭领北府兵在新亭元等三军失色无复固志乃回师屯于蔡州时朝廷新平恭楷且不测西方人心仲堪等拥众数万充斥郊畿内外忧逼元从兄修告会稽王道子曰西军可说而解也修知其情矣若许佺期以重利无不倒戈于仲堪者道子纳之乃以元为江州佺期为雍州黜仲堪为广州以桓修为荆州遣仲堪叔父太常茂宣诏回军仲堪恚被贬退以王恭虽败已众亦足以立事令元等急进军元等喜于宠授并欲顺朝命犹豫未决会仲堪弟遹为佺期司马夜奔仲堪说佺期受朝命纳桓修仲堪惶遽即于芜湖南归使徇于元等军曰若不各散而归大军至江陵当悉戮余口仲堪将刘系先领二千人隶于佺期辄率众而归元等大惧狼狈追仲堪至寻阳及之于是仲堪失职倚元为援元等又资仲堪之兵虽互相疑阻亦不得异仲堪与佺期以子弟交质遂于寻阳结盟元为盟主临坛歃血并不受诏申理王恭求诛刘牢之谯王尚之等朝廷深惮之于是诏仲堪曰间以将军凭寄失所朝野怀忧然既往之事宜其两忘用乃班师回&amp;#祇顺朝旨所以改授方任盖随时之宜将军大议诚感朕心今还复本位即抚所镇释甲休兵则内外宁一故遣太常茂具宣乃怀仲堪等并奉诏各旋所镇顷之桓元将讨佺期先告仲堪云今当入沔讨除佺期已顿兵江口若见与无贰可杀杨广若其不然便当率军入江仲堪乃执元兄伟遣从弟遹等水军七千至江西口元使郭铨苻宏击之遹等败走元顿巴陵而馆其谷元又破杨广于夏口仲堪既失巴陵之积又诸将皆败江陵震骇城内大饥以胡麻为廪仲堪急召佺期佺期率众赴之直济江击元为元所败走还襄阳仲堪出奔酇城为元追兵所获逼令自杀死于柞溪弟子道护参军罗企生等并被杀仲堪少奉天师道又精心事神不吝财贿而怠行仁义啬于周急及元来攻犹勤请祷然善取人情病者自为诊脉分药而用计倚伏烦密少于鉴略以至于败子简之载丧下都葬于丹徒遂居墓侧义旗建率私僮客随义军蹑桓元元死简之食其肉桓振之役义军失利简之没阵弟旷之有父风仕至郯令　　桓伊按晋书桓宣传宣族子伊字叔夏父景有当世才干仕至侍中丹阳尹中领军护军将军长社侯伊有武干标格简率为王蒙刘惔所知频参诸府军事累迁大司马参军时苻坚强盛边鄙多虞朝议选能距捍疆场者乃授伊淮南太守以绥御有方进督豫州之十二郡扬州之江西五郡军事建威将军历阳太守淮南如故与谢元共破贼别将王鉴张蚝等以功封宣城县子又进都督豫州诸军事西中郎将豫州刺史及苻坚南寇伊与冠军将军谢元辅国将军谢琰俱破坚于肥水以功封永修县侯进号右军将军赐钱百万袍表千端伊性谦素虽有大功而始终不替善音乐尽一时之妙为江左第一有蔡邕柯亭笛常自吹之王徽之赴召京师泊舟青溪侧素不与徽之相识伊于岸上过船中客称伊小字曰此桓野王也徽之便令人谓伊曰闻君善吹笛试为我一奏伊是时已贵显素闻徽之名便下车踞胡&amp;#为作三调弄毕便上车去客主不交一言时谢安女婿王国宝专利无检行安恶其为人每抑制之及孝武末年嗜酒好内而会稽王道子&amp;#醟尤甚惟狎昵谄邪于是国宝谗谀之计稍行于主相之间而好利险诐之徒以安功名盛极而构会之嫌隙遂成帝召伊饮燕安侍坐帝命伊吹笛伊神色无迕即吹为一弄乃放笛云臣于筝分乃不及笛然自足以韵合歌管请以筝歌并请一吹笛人帝善其调达乃敕御妓奏笛伊又云御府人于臣必自不合臣有一奴善相便串帝弥赏其放率乃许召之奴既吹笛伊便抚筝而歌怨诗曰为君既不易为臣良独难忠信事不显乃有见疑患周旦佐文武金縢功不刊推心辅王政二叔反流言声节慷慨俯仰可观安泣下沾衿乃越席而就之捋其须曰使君如此不凡帝甚有愧色伊在州十年绥抚荒杂甚得物情桓冲卒迁都督江州荆州十郡豫州四郡军事江州刺史将军如故假节伊到镇以边境无虞宜以宽恤为务乃上疏以江州虚耗加连岁不登今余户有五万六千宜并合小县除诸郡逋米移州还镇豫章诏令移州寻阳其余皆听之伊随宜拯抚百姓赖焉在任累年征拜护军将军以右军府千人自随配护军府卒官赠右将军加散骑常侍谥曰烈初伊有马步铠六百领豫为表令死乃上之表曰臣过蒙殊宠受任西藩淮南之捷逆兵奔北人马器铠随处放散于时收拾败破不足贯连比年营缮并已修整今六合虽一余烬未灭臣不以朽迈犹欲输效力命仰报皇恩此志永绝衔恨泉壤谨奉输马具装百具步铠五百领并在寻阳请勒所属领受诏曰伊忠诚不遂益以伤怀仍受其所上之铠子肃之嗣　　王荟
按晋书王导传导子荟字敬文恬虚守靖不竞荣利少历清官除吏部郎侍中建威将军吴国内史时年饥粟贵人多饿死荟以私米作饘粥以饴饿者所济活甚众征补中领军不拜徙尚书领中护军复为征卤将军吴国内史顷之桓冲表请荟为江州刺史固辞不拜转督浙江东五郡左将军会稽内史进号镇军将军加散骑常侍卒于官赠卫将军子廞　　刘波
按晋书刘隗传隗孙波字道则初为石季龙冠军将军王洽参军及季龙死洽与波俱降穆帝以波为襄城太守累迁桓冲中军谘议参军大司马桓温西征袁真朝廷空虚以波为建威将军淮南内史领五千人镇石头寿阳平除尚书左丞不拜转冠军将军南郡相时苻坚弟融围雍州刺史朱序于襄阳波率众八千救之以敌强不敢进序竟陷没波以畏懦免官后复以波为冠军将军累迁散骑常侍苻坚败朝廷欲镇靖北方出波督淮北诸军冀州刺史以疾未行上疏曰臣闻天地以弘济为仁君道以惠下为德是以禹汤有身勤之绩唐虞有在予之诰用能惠被苍生勋流后叶宣帝开拓洪图始基成命爰及文武历数在躬而犹虚心侧席卑己崇物然后知积累之功重勤王之业难先君之德弘贻厥之赐厚惠皇不怀委政内任遂使神器幽沦三光翳曜园陵怀九泉之感宫庙集胡马之迹所谓肉食失之于朝黎庶暴骸于外也赖元皇帝神武应期祚隆淮海振干纲于已坠纽绝维而更张陛下承宣帝开始之宏基受元帝克终之成烈保大定功戢兵静乱故使负鳞横海之鲸僭位滔天之寇望云旗而宵溃睹太阳而雾散巍巍荡荡人无名焉而顷年已来天文违错妖怪屡生会稽先帝本封而地动经年昔周之文武有鱼乌之瑞君臣犹怀震悚况今灾变众集曾莫之疑公旦有勿休之诫贾谊有积薪之喻臣鉴先征窃惟今事是以敢肆狂瞽直言无讳往者先帝以元风御世责成群后坐运天纲随化委顺故忘日计之功收岁成之用今礼乐征伐自天子出相王贤协和百揆六合承风天下响振而钧台之咏弗闻景亳之命未布将群臣之不称陛下用之不尽乎凡圣王之化莫不敦崇忠信存正弃邪伤化毁俗者虽亲虽贵必&amp;#而远之清公贞修者虽微虽贱必亲而近之今则不然此风既替利竞滋甚朋党比周毁誉交兴&amp;#求苟进人希分外见贤而居其上受禄每过其量希旨承意者以为奉公共相赞白者以为忠节举世见之谁敢正言陛下不明必行之法以绝穿凿之源者恐脱因疲倦以误视听且苻坚灭亡于今五年旧京残毁山陵无卫百姓涂炭未蒙拯接伏愿远观汉魏衰灭之由近览西朝倾覆之际超然易虑为于未有则灵根永固社稷无虞臣岂诬一朝之人皆无忠节但任非其才求之不至耳今政烦役殷所在雕弊仓廪空虚国用倾竭下民侵削流亡相属略计户口但咸安已来十分去三百姓怀浮游之叹下泉兴周京之思昔汉宣有云与我共治天下者其惟良二千石乎是以临下有方者就加玺赠法苛政乱者恤刑不赦事简于上人悦于下今则不然告时乞职者以家弊为辞振穷恤滞者以公爵为施古者为百姓立君使之司牧今者以百姓恤君使之蚕食至乃贪污者谓之清勤慎法者谓之怯劣何反古道一至于此陛下虽躬自节俭哀矜于上而群寮肆欲纵心于下六司垂翼三事拱默故有识者睹人事以叹息观天眚而大惧昔宋景退荧惑之灾殷宗消鼎雉之异伏愿陛下仰观大禹过门之志俯察商辛沈湎之失远思国风恭公之刺深惟定姜小臣之喻暂回圣恩大询群后延纳众贤访以得失令百寮率职人言损益察其所由观其所以审识群才助鼎和味克念作圣以答天休则四海宅心天下幸甚臣亡祖先臣隗昔荷殊宠匪躬之操犹存旧史有志无时怀恨黄泉及臣凡劣复蒙罔极之眷恩隆累世实非糜身倾宗所能上报前作此表未及得通暴婴笃疾恐命在奄忽贪及视息望达愚情气力惙然不能自宣疏奏而卒追赠前将军子淡嗣　　谢琰
按晋书谢安传安子琰字瑗度弱冠以贞干称美风姿与从兄护军淡虽比居不往来宗中子弟惟与才令者数人相接拜著作郎转秘书丞累迁散骑常侍侍中苻坚之役安以琰有军国才用出为辅国将军以精兵八千与从兄元俱陷阵破坚以勋封望蔡公寻遭父忧去官服阕除征卤将军会稽内史顷之征为尚书右仆射领太子詹事加散骑常侍将军如故又遭母忧朝廷疑其葬礼时议者云潘岳为贾充妇宜城宣君诔云昔在武侯丧礼殊伦伉俪一体朝仪则均谓宜资给葬礼悉依太傅故事先是王珣娶万女珣弟娶安女并不终由是与谢氏有隙珣时为仆射犹以前憾缓其事琰闻耻之遂自造辒辌车以葬议者讥之太元末为护军将军加右将军会稽王道子以为司马右将军如故王恭举兵假琰节都督前锋军事恭平迁卫将军徐州刺史假节孙恩作乱加督吴兴义兴二郡军事讨恩至义兴斩贼许允之迎太守魏鄢还郡进讨吴兴贼丘破之又诏琰与辅国将军刘牢之俱讨孙恩恩逃于海岛朝廷忧之以琰为会稽内史都督五郡军事本官并如故琰既以资望镇越土议者谓无复东顾之虞及至郡无绥抚之能而不为武备将帅皆谏曰强贼在海伺人形便宜振扬仁风开其自新之路琰曰苻坚百万尚送死淮南况孙恩奔衄归海何能复出若其复至正是天不养国贼令速就戮耳遂不从其言恩后果复寇浃口入余姚上虞进及邢浦去山阴北三十五里琰遣参军刘宣之距破恩既而上党太守张虔硕战败群贼锐进人情震骇咸以宜持重严备且列水军于南湖分兵设伏以待之琰不听贼既至尚未食琰曰要当先灭此寇而食也跨马而出广武将军桓宝为前锋摧锋陷阵杀贼甚多而塘路迮狭琰军鱼贯而前贼于舰中傍射之前后断绝琰至千秋亭败绩琰帐下都督张猛于后斫琰马琰坠地与二子肇峻俱被害宝亦死之后刘裕左里之捷生擒猛送琰小子混混刳肝生食之诏以琰父子陨于君亲忠孝萃于一门赠琰侍中司空谥曰忠肃三子肇峻混　　庾楷
按晋书本传楷征西将军亮之孙会稽内史羲小子也初拜侍中代兄准为西中郎将豫州刺史假节镇历阳隆安初进号左将军时会稽王道子惮王恭殷仲堪等擅兵故出王愉为江州督豫州四郡以为形援楷上疏以江州非险塞之地而西府北带寇戎不应使愉分督诏不许时楷怀恨使子鸿说王恭以谯王尚之兄弟复握机权势过国宝恭亦素忌尚之遂连谋举兵事在恭传诏使尚之讨楷楷遣汝南太守段方逆尚之战于慈湖方大败被杀楷奔于桓元及元等盟于柴桑连名上疏自理诏赦元等而不赦恭楷楷遂依元元用为武昌太守楷后惧元必败密遣使结会稽世子元显若朝廷讨元当为内应及元得志楷以谋泄为元所诛　　魏咏之
按晋书本传咏之字长道任城人也家世贫素而躬耕为事好学不倦生而兔缺有善相者谓之曰卿当富贵年十八闻荆州刺史殷仲堪帐下有名医能疗之贫无行装谓家人曰残丑如此用活何为遂赍数斛米西上以投仲堪既至造门自通仲堪与语嘉其盛意召医视之医曰可割而补之但须百日进粥不得笑语咏之曰半生不语而有半生亦当疗之况百日邪仲堪于是处之别屋令医善疗之咏之遂闭口不语惟食薄粥其厉志如此及瘥仲堪厚资遣之初为州主簿常见桓元既出元鄙其精神不&amp;#谓坐客曰庸神而宅伟干不成令器竟不调而遣之咏之早与刘裕游款及元篡位协赞义谋元败授建威将军豫州刺史桓歆寇历阳咏之率众击走之义熙初进征卤将军吴国内史寻转荆州刺史持节都督六州领南蛮校尉咏之初在布衣不以贫贱为耻及居显位亦不以富贵骄人始为仲堪之客未几竟践其位论者称之寻卒于官诏曰魏咏之器宇弘劭识局贞隐同奖之诚实铭王府敷绩之效垂惠在人奄致陨丧恻怆于心可赠太常加散骑常侍其后录其赞义之功追封江陵县公食邑二千五百户谥曰桓　　毛璩按晋书毛宝传宝子穆之穆之子璩字叔连弱冠右将军桓豁以为参军寻遭父忧服阕为谢安卫将军参军除尚书郎安复请为参军转安子琰征卤司马淮淝之役苻坚迸走璩与田次之共蹑坚至中阳不及而归迁宁朔将军淮南太守寻补镇北将军谯王恬司马海陵县界地名青蒲四面湖泽皆是菇葑逃亡所聚威令不能及璩建议率千人讨之时大旱璩因放火菇葑尽燃亡户窘迫悉出诣璩自首近有万户皆以补兵朝廷嘉之转西中郎司马龙骧将军谯梁二郡内史寻代郭铨为建威将军益州刺史安帝初进征卤将军及桓元篡位遣使加璩散骑常侍左将军璩执留元使不受命元以桓希为梁州刺史王异据涪郭法戍宕渠师寂戍巴郡周道子戍白帝以防之璩传檄远近列元罪状遣巴东太守柳约之建平太守罗述征卤司马甄季之击破希等仍率众次于白帝武陵王令曰益州刺史毛璩忠诚&amp;#亮自桓元萌祸常思蹑其后今若平殄凶逆肃清荆郢者便当即授上流之任初璩弟宁州刺史璠丧官璩兄球孙佑之及参军费恬以数百人送丧葬江陵会元败谋奔梁州璩弟瑾子修之时为元屯骑校尉诱元使入蜀既而修之与佑之费恬及汉嘉人冯迁共杀元约之等闻元死进军到枝江而桓振复攻没江陵刘毅等还寻阳约之亦退俄而季之述之皆病约之诣振伪降因欲袭振事泄被害约之司马时延祖涪陵太守文处茂等抚其余众保涪陵振遣桓放之为益州屯西陵处茂距击破之振死安帝反正诏曰夫贞松标于岁寒忠臣亮于国危益州刺史璩体识弘正诚契义旗受命偏师次于近畿匡翼之勋实感朕心可进征西将军加散骑常侍都督益梁秦凉宁五州军事行宜都宁蜀太守文处茂宣赞蕃牧蒙险夷难可辅国将军西夷校尉巴西梓潼二郡太守又诏西夷校尉瑾为持节监梁秦二州军事征卤将军梁秦二州刺史略阳武都太守瑾弟蜀郡太守瑗为辅国将军宁州刺史初璩闻振陷江陵率众赴难使瑾瑗顺外江而下使参军谯纵领巴西梓潼二郡军下涪水当与璩军会于巴郡蜀人不乐东征纵因人情思归于五城水口反还袭涪害瑾瑾留府长史郑纯之自成都驰使告璩璩时在略城去成都四百里遣参军王琼讨反者相距于广汉僰道令何林聚党助纵而璩下人受纵诱说遂共害璩及瑗并子侄之在蜀者一时殄没璩子弘之嗣义熙中时延祖为始康太守上疏讼璩兄弟于是诏曰故益州刺史璩西夷校尉瑾蜀郡太守瑗勤王忠烈事乖虑外葬送日近益怀恻怆可皆赠先所授官给钱三十万布三百匹论璩讨桓元功追封归乡公千五百户又以佑之斩元功封夷道县侯自宝至璩三叶拥旄开国者四人将帅之家与寻阳周氏为辈而人物不及也　　宋一
　　刘怀肃
按宋书本传怀肃彭城人高祖从母兄也家世贫窭而躬耕好学初为刘敬宣宁朔府司马东征孙恩有战功又为龙骧司马费令闻高祖起义乘县来奔京邑平定振武将军道规追桓元以怀肃为司马元留何之郭铨等戍桑落洲进击破之颍川太守刘统平除高平太守元既死从子振大破义军于杨林义军退寻阳怀肃与江夏相张畅之攻淡之于西塞破之伪镇东将军冯该戍夏口东岸孟山图据曾山城桓仙客守月垒皆连壁相望怀肃与道规攻之躬擐甲冑陷二城冯该走石城生擒仙客义熙元年正月振败走道规遣怀肃平石城斩冯该及其子山靖子月神振复袭江陵荆州刺史司马休之出奔怀肃自云杜驰赴日夜兼行七日而至振勒兵三万旗帜蔽野跃马横矛躬自突陈流矢伤怀肃额众惧欲奔怀肃瞋目奋战士气益壮于是士卒争先临阵斩振首江陵既平休之反镇执怀肃手曰微子之力吾无所归矣伪辅国将军符嗣马孙伪龙骧将军金符青乐志等屯结军夏怀肃又讨之枭乐志等道规加怀肃督江夏九郡权镇夏口除通直郎仍为辅国将军淮马历阳二郡太守二年又领刘毅抚军司马军郡如故以义功封东兴县侯食邑千户其冬桓石绥司马国璠陈袭于胡桃山聚众为寇怀肃率步骑讨破之江淮间群蛮及桓氏余党为乱自请出讨既行失旨毅上表免怀肃官三年卒时年四十一追赠左将军无子弟怀慎以子蔚祖嗣　　王镇之
按宋书本传镇之字伯重琅邪临沂人征士弘之兄也曾祖廙晋骠骑将军祖耆之中书郎父随之上虞令镇之初为琅邪王卫军行参军出补剡上虞令并有能名内史谢輶请为山阴令复有殊绩迁卫军参军本国郎中令加宁朔将军桓元辅晋以为大将军录事参军时三吴饥荒遣镇之衔命赈恤而会稽内史王愉不奉符旨镇之依事&amp;#奏愉子绥元之外甥当时贵盛镇之为所排抑以母老求补安成太守及元败元将苻宏寇乱郡境镇之拒战弥年子弟五人并临阵见杀母忧去职在官清洁妻子无以自给乃弃家致丧还上虞旧基毕为子摽之求安复令随子之官服阕为征西道规司马南平太守徐道覆逼江陵加镇之建威将军统檀道济到彦之等讨道覆以不经将帅固辞不见听既而前军失利白衣领职寻复本官以讨道覆功封华容县五等男征廷尉晋穆帝何皇后山陵领将作大匠迁御史中丞秉正不挠百寮惮之出为使持节都督交广二州诸军事建威将军平越中郎将广州刺史高祖谓人曰王镇之少着清绩必将继美吴隐之岭南之弊非此不康也在镇不受俸禄萧然无所营去官之日不异始至高祖初建相国府以为谘议参军领录事善于吏职严而不残迁宋台嗣部尚书高祖践阼镇之以脚患自陈出为辅国将军琅邪太守迁宣训卫尉领本州大中正永初三年卒官时年六十六　　张邵
按宋书本传邵字茂宗会稽太守之弟也初为晋琅邪内史王诞龙骧府功曹桓元徙诞于广州亲故咸离弃之惟邵情意弥谨流涕追送时变乱饥馑又馈送其妻子桓元篡位父敞先为尚书以答事微谬降为廷尉卿及武帝讨元邵白敞表献诚款帝大悦命署其门曰有犯张廷尉者以军法论后以敞为吴郡太守王谧为扬州召邵为主簿刘毅为亚相爱才好士当世莫不辐凑独邵不往或问之邵曰主公命世人杰何烦多问刘穆之闻以白帝益亲之转太尉参军署长流贼曹卢循寇迫京师使邵守南城时百姓临水望贼帝怪而问邵邵曰若节钺未反奔散之不暇亦何能观望今当无复恐耳寻补州主簿邵悉心政事精力绝人及诛刘藩邵时在西州直庐即夜诫众曹曰大军当大讨可各修舟船仓库及晓取办旦日帝求诸簿署应时即至怪问其速诸曹答曰昨夜受张主簿处分帝曰张邵可谓同我忧虑矣九年世子始开征卤府补邵录事参军转号中军迁咨议参军领记室十二年武帝北伐邵请见曰人生危脆必当远虑穆之若邂逅不幸谁可代之尊业如此苟有不讳事将如何帝曰此自委穆之及卿耳青州刺史檀祗镇广陵时滁州结聚亡命祗率众掩之刘穆之恐以为变将发军邵曰檀韶据中流道济为军首若疑状发露恐生大变宜且遣慰劳以观其意既而祗果不动及穆之卒朝廷恇惧便欲发诏以司马徐羡之代之邵对曰今诚急病任终在徐且世子无专命宜须北咨信反方使世子出命曰朝廷及大府事悉咨徐司马其余启还武帝重其临事不挠有大臣体十四年以世子镇荆州邵谏曰储贰之重四海所系不宜处外敢以死请从之文帝为中郎将荆州刺史以邵为司马领南郡相众事悉决于邵武帝受命以佐命功封临沮伯分荆州立湘州以邵为刺史将署府邵以为长沙内地非用武之国置署妨人乖为政要帝从之谢晦反遗书要邵邵不发函驰使呈帝元嘉五年转征卤将军领宁蛮校尉雍州刺史加都督初王华与邵有隙及华参要亲旧为之危心邵曰子陵方弘至公必不以私雠害正义是任也华实举之及至襄阳筑长围修立堤堰开田数千顷郡人赖之富赡丹浙二州蛮屡为寇邵诱其帅因大会诛之悉掩其徒党既失信群蛮所在并起水陆断绝子敷至襄阳定省当还都群蛮伺欲取之会蠕蠕国遣使朝贡贼以为敷遂执之邵坐降号扬烈将军江夏王义恭镇江陵以邵为抚军长史持节南蛮校尉坐在雍州营私蓄取赃货二百四十五万下廷尉免官削爵土后为吴兴太守卒追复爵邑谥曰简伯邵临终遗命祭以菜果苇席为&amp;#车诸子从焉　　王懿
按宋书本传懿字仲德太原祁人自言汉司徒元弟幽州刺史懋七世孙也祖宏事石季龙父苗事苻坚皆为二千石仲德少沈审有意略通阴阳解声律苻氏之败仲德年十七与兄睿同起义兵与慕容垂战败仲德被重创走与家属相失路经大泽不能前困卧林中忽有青衣童儿骑牛行见仲德问曰食未仲德告饥儿去顷之复来携食与之仲德食毕欲行会水潦暴至莫知所如有一白狼至前仰天而号号讫衔仲德衣因渡水仲德随之获济与睿相及渡河至滑台复为翟辽所留使为将帅积年仲德欲南归乃奔泰山辽遣骑追之急夜行忽有炬火前导仲德随之行百许里乃免晋太元末徙居彭城兄弟名犯晋宣元二帝讳并以字称睿字元德北土重同姓谓之骨肉有远来相投者莫不竭力营赡若不至者以为不义不为乡里所容仲德闻王愉在江南是太原人乃往依之愉礼之甚薄因至姑孰投桓元值元篡见辅国将军张畅言及世事仲德曰自古革命诚非一族然今之起者恐不足以成大事元德果敢有智略武帝甚知之告以义举使于都下袭元仲德闻其谋谓元德曰天下之事不可不密应机务速不在巧迟元每冒夜出入今若图之正须一夫力耳事泄元德为元所诛仲德奔窜会义军&amp;#建业仲德抱元德子方回出候武帝帝于马上抱方回与仲德相对号泣追赠元德给事中封安复县侯以仲德为中兵参军武帝伐广固仲德为前锋大小二十余战每战辄&amp;#及卢循寇逼败刘毅于桑落帝北伐始还士卒创痍堪战者可数千人贼众十万舳舻百里奔败而归者咸称其雄众议并欲迁都仲德正色曰今天子当阳而治明公命世作辅新建大功威震六合妖贼豕突乘我远往既闻凯入将自奔散今自投草闲则同之匹夫匹夫号令何以威物义士英豪当自求其主尔此谋若行请自此辞矣帝悦之以仲德屯越城及贼自蔡洲南走遣仲德追之贼留其党范崇民五十人高舰百余城南陵仲德攻之大破崇民焚其舟舰收其散卒功冠诸将封新淦县侯义熙十二年北伐进仲德征卤将军加冀州刺史为前锋诸军事冠军将军檀道济龙骧将军王镇恶向洛阳宁朔将军刘遵考建武将军沈林子出石门宁朔将军朱超石胡蕃向半城咸受统于仲德仲德率龙骧将军朱牧宁远将军竺灵秀严纲等开巨野入河乃总众军进据潼关长安平以仲德为太尉谘议参军武帝欲迁都洛阳众议咸以为宜仲德曰非常之事常人所骇今暴师日久士有归心固当以建业为王基俟文轨大同然后议之可也帝深纳之使卫送姚泓先还彭城武帝受命累迁徐州刺史加都督元嘉三年进号安北将军与到彦之北伐大破魏军诸军进屯灵昌津司兖既定三军咸喜仲德独有忧色曰拓拔虽仁义不足而凶狡有余今敛戈北归并力完聚若河冰冬合岂不能为三军之忧十月魏于委粟津渡河进逼金墉虎牢洛阳诸军相继奔走彦之闻二城不守欲焚舟步走仲德曰洛阳既陷则虎牢不能独全势使然也今贼去我千里滑台犹有强兵若便舍舟奔走士卒必散且当入济至马耳谷口更详所宜乃回军沿济南历城步上焚舟弃甲还至彭城仲德与彦之并免官寻与檀道济救滑台粮尽而归九年又为镇北将军徐州刺史明年加领兖州刺史仲德三临徐州威德着于彭城立佛寺作白狼童子像于塔中以河北所遇也十三年进号镇北大将军十五年卒谥曰桓侯亦于庙立白狼童子坛每祭必祠之子正修嗣　　刘真道按宋书刘怀肃传怀肃次弟怀敬怀敬子真道为钱唐令元嘉十三年东土饥上遣扬州治中从事史沈演之巡行在所演之上表曰宰邑敷政必以简惠成能&amp;#职阐治务以利民着绩故王奂见纪于前升卿流称于后窃见钱唐令刘真道余杭令刘道锡皆奉公恤民恪勤匪懈百姓称咏讼诉希简又剪荡凶非屡能擒获灾水之初余杭高堤崩溃洪流迅激势不可量道锡躬先吏民亲执板筑塘既还立县邑获全经历诸县访核名实并为二邦之首最治民之良宰上嘉之各赐谷千斛以真道为步兵校尉十四年出为梁南秦二州刺史十八年氐贼杨难当侵寇汉中真道率军讨破之而难当寇盗犹不已太祖遣龙骧将军裴方明率禁兵五千受真道节度十九年方明至武兴率太子积弩将军刘康祖后军参军梁坦陈弥裴肃之安西参军段叔文鲁尚期始兴王国常侍刘僧秀绥远将军马洗振武将军王奂之等进次潭谷去皋兰数里难当遣其建节将军符弘祖啖元等固守皋兰镇北将军符德义于外为游军难当子抚军大将军和重兵继其后方明进击大破之于浊水斩弘祖并三千余级遣康祖追之过皋兰二千余里和又遣德义袒战康祖又大破之和退保修城难当遣建忠将军杨林振威将军姚宪领二千骑就和方明又率诸将攻之和败走追至赤亭难当席卷奔叛方明遣康祖直趣百顷伪丞相杨万寿等一时归降难当第三息虎先戍阴平难当既走虎逃窜民间生禽之送京都斩于建康市秦州刺史胡崇之西镇百顷行至浊水为北魏所邀击败没以真道为建威将军雍州刺史方明辅国将军梁南秦二州刺史方明辞不拜诏曰往年氐竖杨难当造为叛乱俯首者众其长史杨万寿建节将军姚宪情不违顺屡进矢言及凶丑宵遁阖境崩扰建忠将军吕训卫仓储以候王师宁朔将军姜檀果烈恳到志在宣力浊水之捷厥庸显然近者协赞义奋乃心无替洛阳符昭诚系本朝亦同斯举俘擒伪将独克武兴推锋致效陨命寇手并事箸屯险感于予怀宜蒙旌叙荣慰存亡可赠万寿龙骧将军昭武都太守宪补员外散骑侍郎训驸马都尉奉朝请檀征西大将军司马仇池太守宜并内徙可符雍梁二州厚加赡恤吕训略氐人吕先子也又诏曰故晋寿太守姜道盛前讨仇池志输诚力即戎着效临财能清近先登浊水殒身锋镝诚节俱亮矜悼于怀可赠给事中赐钱千万道盛注古文尚书行于世真道方明并坐破仇池断割金银杂宝货又藏难当善马下狱死刘康祖等系免各有差　　张茂度按宋书本传茂度吴郡吴人张良后也名与高帝讳同故称字良七世孙为长沙太守始迁于吴高祖嘉曾祖澄晋光禄大夫祖彭祖广州刺史父敞侍中尚书吴国内史茂度郡上计吏主簿功曹州命从事史并不就琅邪王卫军参军员外散骑侍郎尚书度支郎父忧不拜服阕为何无忌镇南参军顷之出补晋安太守卢循为寇覆没江州茂度及建安太守孙虬之并受其符书供其调役循走俱坐免官复以为始兴相郡经贼寇廨宇焚烧民物雕散百不存一茂度刱立城寺吊死抚伤收集离散民户渐复在郡一周征为太尉参军寻转主簿扬州治中从事史高祖西伐刘毅茂度居守留州事悉委之军还迁中书侍郎出为司马休之平西司马河南太守高祖将讨休之茂度闻知乘轻船逃下逢高祖于中路以为录事参军太守如故江陵平骠骑将军道怜为荆州茂度仍为咨议参军太守如故还为扬州别驾从事史高祖北伐关洛复任留州事出为使持节督广交三州诸军事建武将军平越中郎将广州刺史绥静百越岭外安之以疾求还复为道怜司马丁继母忧服阕除廷尉转尚书吏部郎太祖元嘉元年出为使持节督益宁二州梁州之巴西梓潼宕渠南汉中秦州之怀宁安固六郡诸军事冠军将军益州刺史三年太祖讨荆州刺史谢晦诏益州遣军袭江陵晦已平而军始至白帝茂度与晦素善议者疑其出军迟留时茂度弟劭为湘州刺史起兵应大驾上以劭诚节故不加罪被代还京师七年起为廷尉加奉车都尉领本州中正入为五兵尚书徙太常以脚疾出为义兴太守加秩中二千石上从容谓茂度曰勿复以西蜀介怀对曰臣若不遭陛下之明墓木拱矣顷之解职还家征为都官尚书加散骑常侍固辞以疾就拜光禄大夫加金章紫绶茂度内足于财自绝人事经始本县之华山以为居止优游野泽如此者七年十八年除会稽太守素有吏能在郡县职事甚理明年卒官时年六十七谥曰恭子　　杜慧度
按宋书本传慧度交址朱人也本属京兆曾祖元为宁浦太守遂居交址父瑗字道言仕州府为日南九德交址太守慧度瑗第五子也初为州主簿流民督护迁九真太守瑗卒府州纲佐以交土接寇不宜旷职共推慧度行州府事辞不就七年除使持节督交州诸军事广武将军交州刺史诏书未至其年春卢循袭破合浦径向交州慧度乃率文武六千人距循于石碕交战禽循长史孙建之循虽败余党犹有三千人皆习练兵事李子逊李奕李脱等奔窜石碕盘结俚獠各有部曲循知奕等与杜氏有怨遣使招之奕等引诸俚帅众五六千人受循节度六月庚子循晨造南津命三军入城乃食慧度悉出宗族私财以充劝赏弟交址太守慧期九真太守章民并督率水步军慧度自登高舰合战放火箭雉尾炬步军夹两岸射之循众舰俱然一时散溃循中箭赴水死斩循及父嘏并循二子亲属录事参军阮静中兵参军罗农夫李脱等传首京邑封慧度龙编县侯食邑千户高祖践阼进号辅国将军其年率文武万人南讨林邑所杀过半前后被抄略悉得还本林邑乞降输生口大象金银古贝等乃释之遣长史江悠奉表献捷慧度布衣蔬食俭约质素能弹琴颇好庄老禁断淫祀崇修学校岁荒民饥则以私禄赈给为政纤密有如治家由是威惠沾洽奸盗不起乃至城门不夜闭道不拾遗少帝景平元年卒时年五十追赠左将军以慧度长子弘文袭爵　　庾悦
按宋书本传悦字仲豫颍川鄢陵人也曾祖亮晋太尉祖义吴国内史父淮西中郎将豫州刺史悦少为卫将军琅邪王行参军司马徙主簿转右长史桓元辅政领豫州以悦为别驾从事史迁骁骑将军元篡位徙中书侍郎高祖定京邑武陵王遵承制以悦为宁远将军安远护军武陵内史以病去职镇军府版咨议参军转车骑从事中郎刘毅请为抚军司马不就迁车骑中军司马从征广固竭其诚力卢循逼京都以为督江州豫州之西阳新蔡汝南颍川司州之松滋六郡诸军事建威将军江州刺史从东道出鄱阳循遣将英纠千余人断五亩峤悦破之进据豫章绝循粮援初毅家在京口贫约过常尝与乡曲士大夫往东堂共射时悦为司徒右长史蹔至京要府州僚佐共出东堂毅已先至遣与悦相闻曰身久踬顿营一游集甚难君如意人无处不可为适岂能以此堂见让悦素豪径前不答毅语众人并避之唯毅留射如故悦厨馔甚盛不以及毅毅既不去悦甚不欢俄顷不退毅又相闻曰身今年未得子鹅岂能以残炙见惠悦又不答卢循平后毅求都督江州以江州内地治民为职不宜置军府上表陈之曰臣闻天以盈虚为道治以损益为义时否而政不革民雕而事不损则无以救急病于已危拯涂炭于将绝自顷戎车屡驾干戈溢境江州以一隅之地当逆顺之冲力弱民慢而器运所继自桓元以来驱蹙残毁至乃男不被养女无对匹逃亡去就不避幽深自非财单力竭无以至此若不曲心矜理有所改移则靡遗之叹奄焉必及臣谬荷增统伤慨兼怀夫设官分职军国殊用牧民以息务为大武略以济事为先今兼而领之盖出于权事因藉既久遂为常则江州在腹心之中凭接扬豫藩屏所倚实为重复昔胡寇纵逸朔马临江抗御之宜盖出权计以温峤明达事由一己犹觉其弊论之备悉今江右区区户不盈数十万地不逾数千里而统司鳞次未获减息大而言之足为国耻况乃地在无军而军府犹置文武将佐资费非一岂所谓经国大情扬汤去火者哉其州郡边江民户辽落加以邮亭崄阔畏阻风波转输往还常有淹废又非所谓因其所利以济其弊者也愚谓宜解军府移治豫章处十郡之中厉简惠之政比及数年可有生气且属县雕散亦有所存而役调送迎不得休止亦谓应随宜并减以简众费刺史庾悦自临州部甚有恤民之诚但纲维不革自非纲目所理寻阳接蛮宜有防遏可即州府千兵以助郡戍于是解悦都督将军官以刺史移镇豫章毅以亲将赵惔领千兵守寻阳建威府文武三千悉入毅府符摄严峻数相挫辱悦不得志疽发背到豫章少日卒时年三十八追赠征卤将军以广固之功追封新阳县五等男　　吉翰按宋书本传翰字休文冯翊池阳人也初为龙骧将军道怜参军随府转征卤左军参军员外散骑侍郎随道怜北征广固赐爵建城县五等男转道怜骠骑中兵参军从事中郎为将佐十余年清谨刚正甚为高祖所知赏永初三年转道怜太尉司马太祖元嘉元年出督梁南秦二州诸军事龙骧将军西戎校尉梁南秦二州刺史三年仇池氐杨兴平遣使归顺并儿弟为质翰遣始平太守庞谘据武兴仇池大帅杨元遣弟难当率众拒谘又遣将强鹿皮向白水谘击破难当等并退走其年徙督益宁二州梁之巴西梓潼宕渠南汉中秦州之安固怀宁六郡诸军事益州刺史将军如故在益州着美绩甚得方伯之体论者称之六年以老疾征还除彭城王义康司徒司马加辅国将军时太祖经略河南以翰为持节监司雍并三州诸军事司州刺史持节将军如故会前锋诸军到彦之等败退明年复为司徒司马将军如故其年又假节监徐兖二州豫州之梁郡诸军事徐州刺史将军如故时有死罪囚典签意欲活之因翰入关斋呈其事翰省讫语今且去明可便呈明旦典签不敢复入呼之乃来取昨所呈事视讫谓之曰卿意当欲宥此囚死命昨于斋坐见其事亦有心活之但此囚罪重不可全贷既欲加恩卿便当代任其罪因命左右收典签付狱杀之原此囚生命其刑政如此其下畏服莫敢犯禁明年卒官时年六十追赠征卤将军持节监刺史如故
　节使部名臣列传五
　　宋二
　　刘道产
按宋书本传道产彭城吕人太尉咨议参军简之子也简之事在弟子康祖传道产初为辅国参军无锡令在县有能名高祖版为中军行参军又为道怜骠骑参军袭父爵晋安县五等侯广州群盗因刺史谢道欣死为寇攻没州城道怜加道产振武将军南讨会始兴谦之已平广州道产未至而反元年除宁远将军巴西梓潼二郡太守郡人黄公生任肃之张石之等并护纵余烬与姻亲侯揽罗奥等招引白水氐规欲为乱道产诛公生等二十一家宥其余党还为彭城王义康骠骑中兵参军元嘉三年督梁南秦二州诸军事宁远将军西戎校尉梁南秦二州刺史在州有惠化关中流民前后出汉川归之者甚多六年道产表置陇西宋康二郡以领之七年征为后军将军明年迁竟陵王义宣左将军咨议参军仍为持节督雍梁南秦三州荆州之南阳竟陵顺阳襄阳新野随六郡诸军事宁远将军宁蛮校尉雍州刺史襄阳太守善于临民在雍部政绩尤着蛮夷前后叛戾不受化者并皆顺服悉出缘沔为居百姓乐业民户丰赡由此有襄阳乐歌自道产始也十三年进号辅国将军十九年卒追赠征卤将军谥曰襄侯道产惠泽被于西土及丧还诸蛮皆备衰绖号哭追送至于沔口荆州刺史衡阳王义季启太祖曰故辅国将军刘道产患背痈疾遂不救道产自镇汉南境接凶寇政绩既着威怀兼举年时犹可方宣其用奄至殒没伤怨特深伏惟圣怀愍惜兼至长子延孙别有传　　朱修之按宋书本传修之字恭祖义兴平氏人也曾祖焘晋平西将军祖序豫州刺史父谌益州刺史修之自州主簿迁司徒从事中郎文帝谓曰卿曾祖昔为王导丞相中郎卿今又为王弘中郎可谓不忝尔祖矣后随到彦之北伐彦之自河南回留修之戍滑台为卤所围数月粮尽将士熏鼠食之遂陷于魏初修之母闻其被围既久常忧之忽一旦乳汁惊出母号泣告家人曰吾今已老忽复有乳汁斯不祥矣吾儿其不利乎后问至修之果以此日陷没拓跋焘嘉其守节以为侍中妻以宗室女修之潜谋南归妻疑之每流涕问其意修之嘉其义竟不告也后鲜卑冯弘称燕王治黄龙城拓跋焘伐之修之与同没人邢怀明并从又有徐卓者复欲率南人窃发事泄被诛修之怀明惧奔冯弘弘不礼留一年会宋使传诏至修之名位素显传诏见即拜之彼国敬传诏谓为天子边人见其致敬于修之乃始加礼时魏屡伐弘或说弘遣修之归求救遂遣之泛海至东莱遇猛风柁折垂以长索船乃复正海师望见飞鸟知其近岸须臾至东莱元嘉九年至京邑以为黄门侍郎累迁江夏内史雍州刺史刘道产卒群蛮大动修之为征西司马讨蛮失利孝武初为宁蛮校尉雍州刺史加都督修之在政宽简士众悦附及荆州刺史南郡王义宣反檄修之举兵修之伪与之同而遣使陈诚于帝帝嘉之以为荆州刺史加都督义宣闻修之不与己同乃以鲁秀为雍州刺史击襄阳修之命断马鞍山道秀不得前乃退及义宣败于梁山单舟南走修之率众南定遗寇时竺超民执义宣修之至乃杀之以功封南昌县侯修之治身清约凡所赠贶一无所受有饷或受之而旋与佐吏赌之终不入己惟以抚纳群蛮为务征为左民尚书转领军将军去镇秋毫不犯计在州然油及牛马谷草以私钱十六万偿之然性俭&amp;#少恩情姊在乡里饥寒不立修之未尝供赡尝往视姊姊欲激之为设菜羹粗修之曰此乃贫家好食致饱而去先是新野庾彦达为益州刺史携姊之镇分禄秩之半以供赡之西土称焉修之后坠车折脚辞尚书领崇宪太仆仍加特进金紫光禄大夫以脚疾不堪独行特给扶侍卒赠侍中特进如故谥贞侯　　刘秀之按宋书本传秀之字道宝东莞莒人司徒刘穆之从兄子也世居京口祖爽尚书都官郎山阴令父仲道高祖克京城以补建武参军与孟昶留守事定以为余姚令卒官秀之少孤贫有志操十许岁时与诸儿戏于前渚忽有大蛇来势甚猛莫不颠沛惊呼秀之独不动众并异焉东海何承天雅相知器以女妻之兄钦之为朱龄石右军参军随龄石败没秀之哀戚不欢宴者十年景平二年除驸马都尉奉朝请家贫求为广陵郡丞仍除抚军江夏王义恭平北彭城王义康行参军出为无锡阳羡乌程令并着能名元嘉十六年迁建康令除尚书中兵郎重除建康性纤密善纠擿微隐政甚有声吏部尚书沈演之每称之于太祖世祖镇襄阳以为抚军录事参军襄阳令襄阳有六门堰良田数千顷堰久决坏公私废业世祖遣秀之修复雍部由是大丰改领广平太守二十五年除督梁南北秦三州诸军事宁远将军西戎校尉梁南秦二州刺史时汉川饥馑境内骚然秀之善于为政躬自俭约先是汉川悉以绢为货秀之限令用钱百姓至今受其利二十七年大举北伐遣辅国将军杨文德巴西梓潼二郡太守刘弘宗受秀之节度震荡汧陇秀之遣建武将军锡千秋二千人向子午谷南口府司马竺宗之三千人向骆谷南口威远将军梁寻千人向斜谷南口氐贼杨高为寇秀之讨之斩高兄弟元凶弒逆秀之闻问即日起兵求率众赴襄阳司空南谯王义宣不许事宁迁使持节督益宁二州诸军事宁朔将军益州刺史折留俸禄二百八十万付梁州镇库此外萧然梁益二州土境丰富前后刺史莫不营聚蓄多者致万金所宾寮并京邑贫士出为郡县皆以苟得自资秀之为治整肃以身率下远近安悦焉南谯王义宣据荆州为逆遣参军王曜征兵于秀之秀之即日斩曜戒严遣中兵参军韦山松万人袭江陵出峡竺超民遣将席天生逆之山松一战即枭其首进至江陵为鲁爽所败山松见杀其年进号征卤将军改督为监持节刺史如故以起义功封康乐县侯食邑六百户明年迁监郢州诸军事郢州刺史将军如故未就大明元年征为右卫将军明年迁丹阳尹先是秀之从叔穆之为丹阳与子弟于厅事上饮宴秀之亦与焉厅事柱有一穿穆之谓子弟及秀之曰汝等试以栗遥掷此柱若能入穿后必得此郡穆之诸子并不能中唯秀之独入焉时赊市百姓物不还钱市道嗟怨秀之以为非宜陈之甚切虽纳其言竟不从用广陵王诞为逆秀之入守东城其年迁尚书右仆射四年改定制令疑民杀长史科议者谓值赦宜加徙送秀之以为律文虽不显民杀官长之旨若值赦但止徙送便与悠悠杀人曾无一异民敬官长比之父母行害之身虽遇赦谓宜长付尚方穷其天命家口令补兵从之明年领太子右卫率五年雍州刺史海陵王休茂反为土人所诛遣秀之以本官慰劳分别善恶事毕还都出为使持节散骑常侍都督雍梁南北秦四州郢州之竟陵随二郡诸军事安北将军宁蛮校尉雍州刺史上车驾幸新亭视秀之发引将征为左仆射事未行八年卒时年六十八上甚痛惜之诏曰秀之识局明远才应通畅诚着蕃朝绩宣累岳往岁臣逆交构首义万里及职司端尹赞戎两宫嘉谋徽誉实彰朝野汉南法繁民嗛属伫良牧故蹔辍心膂外弘风规出未逾&amp;#德庇西服详考古烈旅观终始淳心忠概无以尚兹方式亮皇猷入卫根本奄至薨逝震恸于朕心生荣之典未穷宠数哀终之礼宜尽崇饰兼履谦守约封社弗广兴言悼往益增痛恨可赠侍中司空持节都督刺史校尉如故并增封邑为千户谥为忠成公秀之野率无风采而心力坚正上以其&amp;#官清洁家无余财赐钱二十万布三百匹子景远嗣　　陆徽
按宋书良吏传徽字休猷吴郡吴人也郡辟命主簿仍除卫军车骑二府参军扬州主簿王弘卫将军主簿除尚书都官郎出补建康令清平无私为太祖所善迁司徒左西掾元嘉十四年为始兴太守明年仍除使持节交广二州诸军事绥远将军平越中郎将广州刺史清名亚主镇之为士民所爱咏上表荐士曰臣闻陵雪褒颍贞柯必振尊风赏流清原斯挹是以衣囊挥誉于西京折辕延高于东帝伏见广州别驾从事史朱万嗣年五十三字少豫理业冲夷秉操纯白行称私庭能着官政虽氏非世禄宦无通资而随牒南服位极僚首九综州纲三端府职频掌蕃机屡绩符守年暨知命廉尚愈高冰心与贪流争激霜情与晚节弥茂历宰金山家无宝镂之饰连组珠海室靡珰珥之珍确然守志不求闻达实足以澄革污吏洗镜贪氓臣谬忝司牧任专万里虽情祇慎擢才阙毫露敢罄愚陋举其所知如得提名礼闱抗迹朝省抟岭表之清风负冰宇之洁望则恩融一臣而施光万物敢缘天泽云行时德雨施每甄外州荣加远国是以献其瞽言希垂听览二十一年征以为南平王铄冠军司马长沙内史行湘州府事母忧去职张寻赵广为乱于益州兵寇之余政荒民扰二十三年乃追征为持节督益宁二州诸军事宁朔将军益州刺史隐恤有方威惠兼着寇盗静息民物殷阜蜀土安说至今称之二十九年卒时年六十二身亡之日家无余财太祖甚痛惜之诏曰徽厉志廉洁历任恪勤奉公尽诚克己无倦褒荣未申不幸夙殒言念在怀以为伤恨可赠辅国将军本官如故赐钱十万米二百斛谥曰简子子睿　　申恬
按宋书本传恬字公休魏郡魏人也曾祖锺为石虎司徒高祖平广固恬父宣宣从父兄永皆得归国并以干用见知永历青兖二州刺史高祖践祚拜大中大夫宣太祖元嘉初亦历兖青二州刺史恬兄谟与朱修之守滑台为卤所没后得叛还元嘉中为竟陵太守恬初为骠骑道怜长兼参军高祖践祚拜东宫殿中将军度还台直省十载不请休息转员外散骑侍郎出为绥远将军下邳太守转在北海加宁远将军所至皆有政绩又为北谯梁二郡太守将军如故郡境边接任榛屡被寇抄恬到密知贼来仍伏兵要害出其不意悉皆禽殄元嘉十二年迁督鲁东平济北三郡军事太山太守将军如故威惠兼着吏民便之临川王义庆镇江陵为平西中兵参军河东太守衡阳王义季代义庆又度安西府加宁朔将军召拜太子屯骑校尉母忧去职二十一年冀州移镇历下以恬督冀州青州之济南乐安太原三郡诸军事扬烈将军冀州刺史明年加济南太守时又迁换诸郡守恬上表曰伏闻朝恩当加臣济南太守仰惟优旨荒心散越臣殃咎之余遭蒙逾忝宠私罔已复兼今授岂其愚迷所能上答臣近至止即履行所统究其形宜河济之间应置戍扞其中四处急须修立瓮口故城又是要所宜移太原委以边事缘山诸逻并得除省防卫绥怀利便非一吕绰诚效益着深同臣意百姓闻者咸皆附说急有同异二三未宜但房绍之&amp;#郡经年军民粗狎改以带臣有乖永事远牵太原于民为苦而瓮口之计复成交互人情非乐容有不安疆场威刑患不开广若得依先处分公私允缉上从之诏有司曰恬所陈当是事宜近诸除授可悉停北卤入寇恬摧击之为卤所破被征还都二十七年起为通直常侍是岁索卤南寇其武昌王向青州遣恬援东阳因与辅国司马齐郡太守庞秀之保城固守萧斌遣青州别驾解荣之率垣护之还援恬等仍傍南山得入贼朝来胁城日晚辄退城内乃出车北门外环堑为营欲挑战贼不敢逼停五日东过抄略清河郡及驿道南数千家从东安东莞出下邳下邳太守垣阆闭城拒守保全二千余家卤退以恬为宁朔将军山阳太守善于治民所&amp;#有绩世祖践阼迁青州刺史将军如故寻加督徐州之东莞东安二郡诸军事明年又督冀州齐地连岁兴兵百姓雕弊恬初防卫边境劝课农桑二三年间遂皆优实性清约频处州郡妻子不免饥寒世以此称之进号辅国将军孝建二年迁督豫州军事宁朔将军豫州刺史明年疾病征还于道卒时年六十九死之日家无遗财子寔　　杜骥
按宋书本传骥字度世京兆杜陵人也高祖预晋征南将军曾祖&amp;#避难河西因仕张氏苻坚平凉州父祖始还关中兄坦颇涉史传高祖征长安席卷随从南还太祖元嘉中任遇甚厚历后军将军龙骧将军青冀二州刺史南平王铄右将军司马晚度北入朝廷常以伧燕遇之虽复人才可施每为清涂所隔坦以此慨然尝与太祖言及史籍上曰金日磾忠孝淳深汉朝莫及恨今世无复如此辈人坦曰日磾之美诚如圣诏假使生乎今世养马不暇岂办见知上变色曰卿何量朝廷之薄也坦曰请以臣言之臣本中华高族亡曾祖晋氏丧乱播迁凉土世叶相承不殒其旧直以南度不早便以荒伧赐隔日磾胡人身为牧圉便超入内侍齿列名贤圣朝虽复拔才臣恐未必能也上嘿然北土旧法问疾必遣子弟骥年十三父使候同郡韦华华子元有高名见而异之以女妻焉桂阳公义真镇长安辟为州主簿后为义真车骑行参军员外散骑侍郎江夏王义恭抚军刑狱参军尚书都官郎长沙王义欣后军录事参军元嘉七年随到彦之入河南加建武将军索卤撤河南戍悉归河北彦之使骥守洛阳洛阳城不治既久又无粮食及彦之败退骥欲弃城走虑为太祖所诛初高祖平西洛致钟旧器南还一大钟坠洛水至是太祖遣将姚耸夫领千五百人迎致之时耸夫政率所领牵钟于洛水骥乃诳之曰卤既南渡洛城势弱今修理城池并已坚固军粮又足所乏者人耳君率众见就共守此城大功既立取钟无晚耸夫信之率所领就骥既至见城不可守又无粮食于是引众去骥亦委城南奔白太祖曰本欲以死固守姚耸夫及城便走人情沮败不可复禁上大怒使建威将军郑顺之杀耸夫于寿阳耸夫吴兴武康人勇果有气力宋世褊裨小将莫及始随到彦之北伐与卤遇耸夫手斩托跋焘叔父英文特勒首焘以马百匹赎之以骥为通直郎射声校尉世祖征卤谘议参军十七年出督青冀二州徐州之东莞东安二郡诸军事宁远将军青冀二州刺史在任八年惠化着于齐土自义熙至于宋末刺史唯羊穆之及骥为吏民所称咏二十四年征左军将军兄坦代为刺史北土以为荣焉坦长子琬为员外散骑侍郎太祖尝有函诏敕坦琬辄开视信未发又追取之敕函已发大相推检丞都答云诸郎开视上遣主书诘责骥答曰开函是臣第四子季文伏待刑坐上特原不问二十七年卒时年六十四长子长文　　张永
按宋书张茂度传茂度子永字景云初为郡主簿州从事转司徒士曹参军出补余姚令入为尚书中兵郎先是尚书中条制繁杂元嘉十八年欲加治撰徙永为删定郎掌其任二十二年除建康令所居皆有称绩又除广陵王诞北中郎录事参军永涉猎书史能为文章善隶书晓音律骑射杂艺触类兼善又有巧思益为太祖所知纸及墨皆自营造上每得永表启辄执玩咨嗟自叹供御者了不及也二十三年造华林园元武湖并使永监统凡诸制署皆受则于永徙为江夏王义恭校尉中兵参军越骑校尉振武将军广陵南沛二郡太守二十八年又除江夏王义恭骠骑中兵参军沛郡如故永既有才能所在每尽心力太祖谓堪为将二十九年以永督冀州青州之济南乐安太原三郡诸军事扬威将军冀州刺史督王元谟申坦等诸将经略河南攻碻磝城累旬不能拔其年八月七日夜卤开门烧楼及攻车士卒烧死及为卤所杀甚众永即夜彻围退军不报告诸将众军惊扰为卤所乘死败涂地永及申坦并为统府抚军将军萧思话所收系于历城狱太祖以屡征无功诸将不可任责永等与思话诏曰卤既乘利方向盛冬若脱敢送死兄弟父子自共当之耳言及增愤可以示张永申坦又与江夏王义恭书曰早知诸将辈如此恨不以白刃驱之今者悔何所及三十年元凶弒立起永督青州之东安东莞二郡诸军事辅国将军青州刺史司空南谯王义宣起义又板永为督冀州青州之济南安乐太原三郡诸军事辅国将军冀州刺史永遣司马崔勋之中兵参军刘则二军驰赴国难时萧思话在彭城义宣虑二人不相谐缉与思话书劝与永坦怀又使永从兄长史张畅与永书曰近有都信具汝刑网之原可谓虽在缧绁而复心无愧矣萧公平厚先无嫌隙见汝翰迹言不相伤何其滔滔称人意邪当今世故艰迫义气云起方藉群贤共康时难当远慕廉蔺在公之德近效平勃忘私之美忽此蔕芥&amp;#申旧情公亦命萧示以&amp;#达兼令相执共遵此旨事平召为江夏王义恭大司马从事中郎领中兵时使百僚献谠言永以为宜立谏官开不讳之路讲师旅示安不忘危世祖孝建元年臧质反遣永辅武昌王浑镇京口其年出为扬州别驾从事史明年召入为尚书左丞时将士休假年开三番纷纭道路永建议曰臣闻开兵从稼前王以之兼隙耕战递劳先代以之经远当今化宁万里文同九服捐金走骥于焉自始伏见将士休假多蒙三番程会既促装赴在早故一岁之间四驰遥路或失遽春耜或违要秋登致使公替常储家阙旧粟考定利害宜加详改愚谓交代之限以一年为制使征士之念劳未及积游农之望收功岁成斯则王度无骞民业斯植矣从之大明元年迁黄门侍郎寻领虎贲中郎将本郡中正三年迁廷尉上谓之曰卿既与释之同姓欲使天下须无冤民加宁朔将军尚书吏部郎司徒右长史寻阳王子房冠军长史四年立明堂永以本官兼将作大匠事毕迁太子右卫率七年为宣贵妃殷氏立庙复兼将作大匠转右卫将军其年世祖南巡自宣城候道东入使永循行水路是岁旱涂径不通上大怒免时上宠子新安王子鸾为南徐州刺史割吴郡度属徐州八年起永为别驾从事史其年召为御史中丞前废帝永光元年出为吴郡太守迁度支尚书太宗即位除吏部尚书未拜会四方反叛复以为吴兴太守加冠军将军假节未拜以将军假节徙为吴郡太守率军东讨又为散骑常侍太子詹事未拜迁使持节监青冀幽并四州诸军事前将军青冀二州刺史统诸将讨徐州刺史薛安都累战克捷破薛索儿等事在安都传又迁散骑常侍镇军将军太子詹事权领徐州刺史又都督徐兖青冀四州诸军事又为使持节都督南兖徐二州诸军事南兖州刺史常侍将军如故时薛安都据彭城请降而诚心不款太宗遣永与沈攸之以重兵迎之加督前锋军事进军彭城安都招引北魏之兵既至士卒离散永狼狈引军还为卤所追大败复值寒雪士卒离散永脚指断落仅以身免失其第四子三年徙都督会稽东阳临海永嘉新安五郡诸军事会稽太守将军如故以北讨失律固求自贬降号左将军永痛悼所失之子有兼常哀服制虽除犹立灵座饮食衣服待之如生每出行常别具名车好马号曰侍从有事辄语左右报郎君以破薛索儿功封孝昌县侯食邑千户在会稽宾客有谢方童等坐赃下狱死永又降号冠军将军四年迁使持节督雍梁南北秦四州郢之竟陵随二郡诸军事右将军雍州刺史未拜停为太子詹事加散骑常侍本州大中正六年又加护军将军领石头戍事给鼓吹一部七年迁金紫光禄大夫寻复领护军后废帝即位进右光禄大夫加侍中领安成王师加亲信二十人又领本州中正出为吴郡太守秩中二千石侍中右光禄如故元徽二年迁使持节都督南兖徐青冀益五州诸军事征北将军南兖州刺史侍中如故永少便驱驰志在宣力年虽已老志气未衰优游闲任意甚不乐及有此授喜悦非常即日命驾还都未之镇值桂阳王休范作乱永率所领出屯白下休范至新亭大桁不守前锋遂攻南掖门永遣人觇贼既返唱云台城陷矣永众于此溃散永亦弃军奔走还先所住南苑以永旧臣不加罪止免官削爵永亦愧叹发病三年卒时年六十六顺帝升明二年追赠侍中右光禄大夫　　萧惠开
按宋书本传惠开南兰陵人征西将军思话子也初名慧开后改慧为惠少有风气涉猎文史家虽贵戚而居服简素初为秘书郎著作并名家年少惠开意趣与人多不同比肩或三年不共语外祖光禄大夫沛郡刘成戒之曰汝恩戚家子当应将迎时俗缉外内之欢如汝自业将无少伤多异以取天下之疾患耶惠开曰人间宜相缉和甚如慈旨但不幸耿介耻见作凡人画龙未成故遂至于多忤耳转太子舍人与汝南周朗同官友善以偏奇相尚转尚书水部郎始兴王浚征北府主簿南徐州治中从事史徙汝阴王友又为南徐州别驾中书侍郎江夏王义恭大将军大司马从事中郎孝建元年自太子中庶子转黄门侍郎与侍中何偃争积射将军徐冲之事偃任遇甚隆惠开不为之屈偃怒使门下推弹之惠开乃上表解职曰陛下未照臣愚故引参近侍臣以职事非长故委能何偃凡诸当不不敢参议窃见积射将军徐冲之为偃命所黜臣愚怀谓有可申故聊设微异偃恃恩使贵欲使人靡二情便诃胁主者手定文案割落臣议专载已辞虽天照广临竟未见察臣理违颜咫尺致兹壅滥则臣之受劾盖何足悲但不顺侍中臣有其咎当而行之不知何过且议之不允未有弹科省心揆天了知在宥臣不能谢愆右职改意重臣刺骨铄金将在朝夕乞解所忝保拙私庭时偃宠方隆由此忤旨别敕有司以属疾多免惠开官思话素恭谨操行与惠开不同常以其峻异每加嫌责及见惠开自解表自叹曰儿子不幸与周朗周旋理应如此杖之二百寻重除中庶子丁父艰居丧有孝性家素事佛凡为父起四寺南岸南冈下名曰禅冈寺曲阿旧乡宅名曰禅乡寺京口墓亭名曰禅亭寺所封封阳县名曰禅封寺谓国僚曰封秩盖鲜而兄弟甚多若使全关一人则在我所让若使人人等分又事可悲耻寺众既立自宜悉供僧众由此国秩不复下均服除除司徒左长史大明二年出为海陵王休茂北中郎长史宁朔将军襄阳太守行雍州州府事善于为政威行禁止袭封封阳县侯还为新安王子鸾冠军长史行吴郡事惠开妹当适桂阳王休范女又当适世祖子发遣之资应须二千万乃以为豫章内史听其肆意聚纳由是在郡着贪暴之声入为尚书吏部郎不拜徙御史中丞世祖与刘秀之诏曰今以萧惠开为宪司冀当称职但一往服领已自殊有所震及在任百僚畏惮之八年入为侍中诏曰惠开前在宪司奉法直绳不阿权戚朕甚嘉之可更授御史中丞母忧去职起为持节督青冀二州诸军事辅国将军青冀二州刺史不行改督益宁二州刺史持节将军如故惠开素有大意至蜀欲广树经略善于述事对宾僚及士人说收&amp;#越嶲以为内地绥讨蛮濮辟地征租闻其言者以为大功可立太宗即位进号冠军将军又进平西将军改督为都督晋安王子勋反惠开乃集将佐谓之曰湘东太祖之昭晋安世祖之穆其于当璧并无不可但景和虽昏本是世祖之嗣不任社稷其次犹多吾奉武文之灵兼荷世祖之眷今便当投袂万里推奉九江乃遣巴郡太守费欣寿领二千人东下为巴东人任叔儿起义所邀欣寿败没陜口道不复通更遣州治中程法度领三千人步出梁州又为氐贼杨僧嗣所断先是惠开为治多任刑诛蜀土咸怀猜怨及闻欣寿没法度又不得前晋原一部遂反于是诸郡悉应之并来围城城内东兵不过二千凡蜀人惠开疑之皆悉遣出子勋寻平蜀人并欲屠城以望厚赏惠开每遣军出战未尝不捷前后所摧破杀伤不可胜计外众逾合胜兵者十余万人时天下已平太宗以蜀土险远赦其诛责遣惠开弟惠基步道使蜀具宣朝旨惠基既至涪而蜀人志在屠城不欲使王命远达遏留惠基不听进惠基率部曲破其渠帅马兴怀等然后得前惠开奉旨归顺城围得解时太宗遣惠开宗人宝首水路慰劳益州宝首欲以平蜀为功更奖说蜀人于是处处蜂起凡诸离散者一时还合渠帅赵燕句文章等与宝首屯军于上去城都六十里众号二十万人惠开欲遣击之将佐咸曰攻破蜀贼诚不为难但慰劳使至未获奉受而遣兵相距何以自明本心惠开曰今水陆四断表启路绝宝首或相诬陷谓我不奉朝旨我之欲战本在通使使若得通则诚心达矣乃作启事具陈事情使腹心二人带启戒之曰须贼破路开便跃马驰去遣永宁太守萧惠训别驾费欣业万兵并进与战大破之生禽宝首囚于成都县狱所遣使至上使执送宝首除惠开晋平王休佑骠骑长史南郡太守不拜泰始四年还至京师初惠开府录事参军到希微负蜀人债将百万为债主所制未得俱还惠开与希微共事不厚以为随其同上不能携接得还意耻之&amp;#中凡有马六十匹悉以乞希微偿债其意趣不常皆如是先刘瑀为益州张说代之瑀去任凡所携将佐有不乐反者必逼制将还语人曰随我上岂可为张说作西门客邪惠开自蜀还资财二千余万悉散施道路一无所留五年又除桂阳王休范征北长史南东海太守其年会稽太守蔡兴宗之郡而惠开自京口请假还都相逢于曲阿惠开先与兴宗名位略同又经情款自以负衅摧屈虑兴宗不能诣己戒勒部下蔡会稽部伍若借问慎不得答惠开素严自下莫敢违犯兴宗见惠开舟力甚盛不知为谁遣人历舫讯惠开有舫十余事力二三百人皆低头直去无一人答者复为晋平王休佑骠骑长史太守如故六年除少府加给事中惠开素刚至是益不得志寺内所住斋前有向种花草甚美惠开悉&amp;#除列种白杨树每谓人曰人生不得行胸怀虽寿百岁犹为夭也发病殴血吐如肝胏者甚多除巴陵王休若征西长史宁朔将军南郡太守未拜七年卒时年四十九子睿嗣齐受禅国除惠开与诸弟并不睦惠基使益州遂不相见与同产弟惠明亦着嫌隙云　节使部名臣列传六
　　南齐
　　张岱
按南齐书本传岱字景山吴郡吴人也祖敞晋度支尚书父茂度宋金紫光禄大夫岱少与兄太子中舍人寅新安太守镜征北将军永弟广州刺史辨俱知名谓之张氏五龙镜少与光禄大夫颜延之邻居颜谈议饮酒喧呼不绝而镜静翳无言声后延之于篱边闻其与客语取胡&amp;#坐听辞义清元延之心服谓宾客曰彼有人焉由此不复酣叫寅镜名最高永辨岱不及也郡举岱上计掾不行州辟从事累迁南平王右军主簿尚书水部郎出补东迁令时殷冲为吴兴谓人曰张东迁亲贫须养所以栖迟下邑然名器方显终当大至随王诞于会稽起义以岱为建威将军辅国长史行县事事平为司徒左西曹母年八十籍注未满岱便去官从实还养有司以岱违制将欲纠举宋孝武曰观过可以知仁不须案也累迁抚军谘议参军领山阴令职事闲理巴陵王休若为北徐州未亲政事以岱为冠军谘议参军领彭城太守行府州国事后临海王为征卤广州豫章王为车骑扬州晋安王为征卤南兖州岱历为三府谘议三王行事与典签主帅共事事举而情得或谓岱曰主王既幼执事多门而每能缉和公私云何致此岱曰古人言一心可以事百君我为政端平待物以礼悔吝之事无由而及明暗短长更是才用之多少耳入为黄门郎迁骠骑长史领广陵太守新安王子鸾以盛宠为南徐州割吴郡属焉高选佐史孝武帝召岱谓之曰卿美效夙着兼资宦已多今欲用卿为子鸾别驾总刺史之任无谓小屈终当大伸也帝崩累迁吏部郎明帝初四方反帝以岱堪干旧才除使持节督西豫州诸军事辅国将军西豫州刺史寻徙为冠军将军北徐州刺史都督北讨诸军事并不之官泰始末为吴兴太守元徽中迁使持节督益宁二州军事冠军将军益州刺史数年益土安其政征侍中领长水校尉度支尚书领左军迁吏部尚书王俭为吏部郎时专断曹事岱每相违执及俭为宰相以此颇不相善兄子瑰弟恕诛吴郡太守刘遐太祖欲以恕为晋陵郡岱曰恕未闲从政美锦不宜滥裁太祖曰恕为人我所悉且又与瑰同勋自应有赏岱曰若以家贫赐禄此所不论语功推事臣门之耻寻加散骑常侍建元元年出为左将军吴郡太守太祖知岱历任清直至郡未几手敕岱曰大邦任重乃未欲回换但总戎务殷宜须望实今用卿为护军加给事中岱拜竟诏以家为府陈疾明年迁金紫光禄大夫领鄱阳王师世祖即位复以岱为散骑常侍吴兴太守秩中二千石岱晚节在吴兴更以宽恕著名迁使持节监南兖兖徐青冀五州诸军事后将军南兖州刺史常侍如故未拜卒年七十一岱初作遗命分张家财封置箱中家业张减随复改易如此十数年赠本官谥贞子　　傅琰
按南齐书本传琰字季珪北地灵州人也祖邵员外郎父僧佑安东录事参军琰美姿仪解褐宁蛮参军本州主簿宁蛮功曹宋永光元年补诸暨武康令广威将军除尚书左民郎又为武康令将军如故除吴兴郡丞泰始六年迁山阴令山阴东土大县难为长官僧佑在县有称琰尤明察又着能名其年爵新亭侯元徽初迁尚书右丞遭母丧居南岸邻家失火延烧琰屋琰抱柩不动邻人竞来赴救乃得俱全琰股髀之间已被烟焰服阕除邵陵王左军谘议江夏王录事参军太祖辅政以山阴狱讼烦积复以琰为山阴令卖针卖糖老姥争团丝来诣琰琰不辨核缚团丝于柱鞭之密视有铁屑乃罚卖糖者二野父争鸡琰各问何以食鸡一人云粟一人云豆乃破鸡得粟罪言豆者县内称神明无敢复为偷盗琰父子并着奇绩江左鲜有匹云诸傅有治县谱子孙相传不以示人升明二年太祖擢为假节督益宁二州军事建威将军益州刺史宋宁太守建元元年进号宁朔将军四年征骁骑将军黄门郎永明二年迁建威将军安陆王北中郎长史改宁朔将军明年徙庐陵王安西长史南郡内史行荆州事五年卒琰丧西还有诏出临临淮刘元明亦有吏能为山阴令大著名绩琰子翙问之元明曰我临去当告卿将别谓之曰作县唯日食一升而莫饮酒　　萧赤斧
&lt;/div&gt;
    &lt;div class="pagination"&gt;
&lt;a href="官常典节使部_page2.html"&gt;上一页&lt;/a&gt;&lt;a href="官常典节使部.html"&gt;1&lt;/a&gt;&lt;a href="官常典节使部_page2.html"&gt;2&lt;/a&gt;&lt;span class="current-page"&gt;3&lt;/span&gt;&lt;a href="官常典节使部_page4.html"&gt;4&lt;/a&gt;&lt;a href="官常典节使部_page5.html"&gt;5&lt;/a&gt;&lt;a href="官常典节使部_page6.html"&gt;6&lt;/a&gt;&lt;a href="官常典节使部_page7.html"&gt;7&lt;/a&gt;&lt;a href="官常典节使部_page8.html"&gt;8&lt;/a&gt;&lt;a href="官常典节使部_page9.html"&gt;9&lt;/a&gt;&lt;a href="官常典节使部_page4.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
