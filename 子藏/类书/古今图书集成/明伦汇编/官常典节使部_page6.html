<!DOCTYPE html>
<html>
<head>
    <meta charset="UTF-8">
    <title>官常典节使部 - 第 6 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典节使部 - 第 6 页/共 9 页</h1>
    <div class="content">按唐书本传晟不详宗系隶凤翔军节度使李昌符畏其勇欲杀之妾周擿使亡去隶神策军为都校僖宗在陈仓邠宁朱玟遣万骑合昌符追行在乃擢晟感义军节度使检校司空守大散关玫兵攻关晟数却战潘氏遂大败内外无固志帝更徙兴元晟西奔玫取兴凤二州晟袭文州逐刺史据成龙茂等州王建攻成都田令孜以晟故将与连和假威戎军节度使守彭州晟击建无功引还且畏建图己乃约山南西道节度使杨守亮兄弟合谋拒建掠新繁焚汉州又攻东川顾彦晖为建兵所逐建使王宗裕率骑五万围晟食四郊麦掠民资产晟假子实以骑八千降于建建以奇兵袭杨守厚等皆亡去晟开门决战大败遂约降建馈十羊晟曰以我为杌上肉乎不出建筑甬道属阵以入斩晟首晟有仁心下怀其恩虽城中食尽无叛者初昌符死晟得其妾周母事之周请为妻晟固辞旦夕问省乃视事爱将安师建者勇而有礼既就执建顾曰尔报杨司徒足矣能从我乎谢曰司徒誓同死生不忍复戴日月三谓不回乃戮之　　崔彦曾按唐书崔融传融曾孙能能子彦曾咸通初由太仆卿为徐州观察使晓律令然卞急为政刚猛徐军素骄而彦曾长于抚民短治军士多怨之初蛮寇五管陷交趾诏节度使孟球募兵三千往屯以八百人戍桂林旧制三年一更至期请代而彦曾亲吏尹戡徐行俭贪不恤士乃议禀赐之请无发兵复留屯一年戍者怒杀都将王仲甫胁粮料判官庞勋为将取库兵剽湘衡掳丁壮合众千余北还自浙西趋淮南达泗口所过先遣俳儿弄木偶伺人情以防邀遏彦曾命牙将田厚简慰劳而用都虞候元密伏甲任山馆击贼勋遣吏绐言士思归不敢遏请至府解甲自归彦曾斩其吏勋陷宿州发廥钱募兵亡命者从乱如归船千艘与骑夹岸噪而进彦曾料丁男乘城或劝率众奔兖州彦曾曰我方帅也奉命守此惟有死尔斩议者一人号于众俄而勋傅城城中大雾如堕彦曾悉诛贼家属勋众四面超墉入囚彦曾大彭馆有曹君长者说勋曰贵者不并处今朝廷未以留后命公盖观察使存尔勋乃杀彦曾于寝自监军使逮官属皆死始彦曾治第郑州引水灌沼水十步忽化为血署张佛筵液蜜为人一昔鼠啮皆断首徐有子亭下&#水为沱彦曾导清河灌之镌石龙首注溜蔽以屋徐人谓屋覆龙于文为庞清河崔望也为吞噬云赠刑部尚书干符中录其子佑之为荥阳尉徐吏有路审中者彦曾知其能颇任之既遇害赂守卒敛藏其尸张元稔攻徐州审中率死士应官军开南白门官兵入因得破勋后位岚州刺史郑畋谓审中节贯神明请擢为右羽林将军诏可有许铎者罢武城令客于徐勋胁以官不从彦曾官属被囚铎潜馈资粮及死为收瘗匿免其子弟贼平乃皆归其丧诏拜石首令赐银绯僚官焦璐温廷皓李税崔蕴柳秦卢崇嗣韦廷范赠官有差录其子官之　　崔安潜
按唐书崔融传融曾孙从从子安潜字进之进士擢第咸通中历江西观察忠武节度使干符初王仙芝寇河南安潜募人增陴缮械不以力费仰朝廷首请会兵讨捕号令精明贼畏之不犯陈许境使大将张自勉将兵七千援宋州时宋威屯曹州而官军数却贼围宋益急自勉收南月城斩贼二千级仙芝夜解去宰相郑畋建言请以陈许兵三千隶宋威而威忌自勉乞尽得安潜军使自勉隶麾下畋谓威有疑忿必杀自勉奏言今以兵悉畀威是自勉以功受辱安潜抗贼有功乃取锐兵付威后有缓急何以战是劳不蒙赏无以示天下诏止以四千付威余还自勉俄代高骈领西川节度吏倚骈为奸利者安潜皆诛之数更除缪政于是盗贼衰蜀民以安宰相卢携素厚骈乃诬以罪罢为太子宾客分司东都僖宗避贼剑南召为太子少师王铎任都统表以自副铎解兵安潜复为少师东都留守青州王敬武卒诏拜平卢节度使检校太师兼侍中会敬武子师范专地不得入而还后迁太子太傅卒赠太子太师谥贞孝安潜于吏事尤长虽位将相阅具狱未尝不身听之　　王处存
按唐书本传处存京兆万年人世籍神策军家胜业里为天下高赀父宗巧射利侈靡自奉僮千人以此奋累除检校司空金吾大将军遥领兴元节度使处存自右军镇使历检校刑部尚书定州制置使累迁义武节度使黄巢陷京师处存号哭不俟诏分麾下兵二千间道至山南卫乘舆外约王重荣连盟进屯渭桥而泾州行军司马唐弘夫亦屯渭北诏处存检校尚书右仆射督战俄拜东南面行营招讨使中和二年授京城东面都统每痛国难未夷语辄流涕军中多处存义愈为之用素善李克用又故婚好遣使十辈晓譬迎劝卒共平京师王铎差兴复功以勤王举义处存为第一收城破贼克用为第一迁检校司空复出兵三千属大将张公庆会诸军捕巢泰山灭之进检校司徒同中书门下平章事田令孜讨王重荣徙处存节度河中上书言重荣有大功不可改易摇诸侯之心不纳趣上道军次晋州刺史冀君武闭门不内而重荣拒诏处存临事通便宜有大将风幽镇兵悍马强其地势也而易定介于其间侵轶岁至及李匡威得志谋并取之处存善修邻欢内抚民有恩痛折节下贤协穆太原以自助远近同心岁时讲兵与诸镇抗无能侵轧者累加侍中检校太尉卒年六十五赠太子太师谥曰忠肃三军迹河朔旧事推子郜由副使为留后昭宗从之累拜节度使加检校司空同中书门下平章事又进太保光化三年朱全忠使张存敬攻幽州以瓦桥泞潦道祁沟关郜方与刘守光厚乃畀叔处直兵扰其尾令骑将甄琼章次义丰而存敬游奕骑已至且战且引十余里执琼章而氏叔琮下深泽执大将马少安围祁州屠之斩刺史杨约休兵十日处直壁沙河存敬军河北挑战处直不出涉河乃战处直大败亡大将十五士死者数万存敬收械甲以赋战士而焚其余遂围定州郜斩亲吏梁汶移书存敬且请盟俄而外郛陷郜以其族奔太原使处直主留后全忠亦至处直辞曰敝邑事上未尝不忠事邻未尝不礼弗虞君之见攻也全忠责何故事克用答曰太原藉兄弟之旧修好往来常道也君苟为罪请改图全忠许之处直以从孙为质上所持节即献绢三十万具牛酒犒师存敬取成而还全忠表处直为节度留后检校尚书左仆射郜至太原克用表为检校太尉卒处直字允明天复初为太原郡王　　赵德諲
按唐书本传德諲蔡州人从秦宗权为右将以讨黄巢功授申州刺史光启初与秦诰鹿晏弘合兵攻襄州节度使刘巨容奔成都宗权假德諲山南东道节度留后进攻荆南悉收宝赀留裨将王建肇守之遗人纔数百室明年归州刺史郭禹来讨建肇纳之奔黔州德諲失荆南又度宗权必败举地附朱全忠全忠方为蔡州四面行营都统即表以自副加忠义军节度使宗权平加中书令封淮安郡王卒　　赵匡凝
按唐书赵德諲传德諲子匡凝嗣匡凝字光仪由唐州刺史自为山南东道节度留后昭宗即授节度使不三年以威惠闻累迁检校太尉兼中书令匡凝矜严盛饰前后持鉴自照全忠之败清口匡凝与奉国节度使崔洪河东李克用淮南杨行密约合兵攻全忠会方城镇遏使度轸奔全忠发其谋全忠移书切责使氏叔琮攻唐州刺史赵匡璠降进围隋州执剌史赵匡璘斩首五千级拔邓州执刺史国湘匡凝惧乞盟全忠使亲将陈俊王绅入叔琮军崔洪留之绅亡归洪与行密欲邀友恭军不克会河东客伊超使淮南还过蔡洪亦留之因是并俊送全忠以部将苛拘为解遣兄贤入质全忠还之质洪子于汴全忠使贤调蔡州卒二千出戍将行大将崔景思不悦杀贤洪惧驱民趋申州遂奔行密麾鼓亘百余里武昌杜洪邀之弗及蔡士多亡去从者纔二千人天佑元年封匡凝为楚王时诸道不上供唯匡凝岁贡赋天子全忠方图天下遣人谕止之匡凝流涕曰吾为国屏翰渠敢有他志副使王筠劝绝全忠全忠怒出兵攻之弟匡明大破汴军于邓州因劝匡凝与王建连和及荆南成汭败匡凝取江陵表匡明为荆南节度留后有诏拜检校司徒荆南节度行军司马全忠以其兵分可图也乃使杨师厚攻匡凝自将中军继之屯临汉匡凝遣客谢囚不遣败荆南救兵俘其将全忠循江而南师厚由阴谷伐木为梁匡凝以兵二万濒江战大败乃燔州单舸夜奔扬州行密见之曰君在镇轻车重马输于贼今败乃归我耶筠自杀全忠以师厚为山南东道节度留后遂趋江陵匡明亦谋奔淮南子承规谏曰昔诸葛兄弟分仕三国若适扬州是自取疑也匡明谓然乃趋成都王建待以宾礼授武信军节度使分其众为崇义勇义顺义广义四都全忠遂有荆南　　陈岩
按通鉴纲目中和四年十二月以陈岩为福建观察使大顺二年福建观察使陈岩卒注
初黄巢转掠福
建建州人陈岩聚众数千保乡里号九龙军观察使郑镒表以自代岩为治有威惠闽人安之岩疾病遣使召泉州刺史王潮欲授以军政未至而卒都将范晖讽将士推己为留后发兵拒潮按闽通志岩建宁县人慷慨有智略干符间黄巢转掠福建诸州岩聚众数千号九龙军保乡里巢不能为害时邑为黄连镇岩表为宁义军置鼓角赐牌印岩剪除余寇抚安乡井境内赖之中和四年福建观察使郑镒表岩自代岩为治有威惠吏民怀服先是城壁公府学校为巢焚荡几尽岩悉力完葺闽中遂安光启二年王潮据泉州闻岩威名不敢犯境仍遣使请降岩表潮泉州刺史大顺二年岩疾遣使召潮欲授以军政未至而卒　　王潮
按唐书本传潮字信臣光州固始人五代祖晔为固始令民爱其仁留之因家焉世以赀显僖宗入蜀盗兴江淮寿春亡命王绪刘行全合群盗据寿州未几众万余自称将军复取光州劫豪杰置军中潮自县史署军正主廪庾士推其信绪提二州籍附秦宗权他日赋不如期宗权切责绪惧与行全拔众南走略浔阳赣水取汀州自称刺史入漳州皆不能有也初以粮少故兼道驰约军中曰以老孺从者斩潮与弟审邽审知奉母以行绪切责潮曰吾闻军行有法无不法之军对曰人皆有母不闻有无母之人绪怒欲斩其母三子同辞曰事母犹事将军也杀其母焉用其子绪赦之会母死不敢哭夜殡道左时望气者言军中当有暴兴者绪潜视魁梧雄才皆以事诛之众惧次南安潮语行全曰子美须眉才绝众吾不知子死所而行全怪寤亦不自安与左右数十人伏丛翳狙缚绪以徇众呼万岁推行全为将军辞曰我不及潮请以为主潮苦让不克乃除地剚剑祝曰拜而剑三动者我以为主至审知剑跃于地众以为神皆拜之审知让潮自为副绪叹曰我不能杀是子非天乎潮令于军曰天子蒙难今当出交广入巴蜀以干王室于是悉师将行会泉州刺史廖彦若贪暴闻潮治军有法故州人奉牛酒迎潮乃围城岁余克之杀彦若遂有其地初黄巢将窃有福州王师不能下建人陈岩率众拔之又逐观察使郑镒自领州诏即授刺史久之岩卒其婿范晖拥兵自称留后岩旧将多归潮言晖可取潮乃遣从弟彦复将兵审知监之攻福州审知乘白马履行阵望者披靡号白马将军晖守弥年不下潮令曰兵尽益兵将尽益将兵将尽则吾至矣于是彦复急攻晖亡入海追斩之建汀二州皆举籍听命潮乃尽有五州地昭宗假潮福建等州团练使俄迁观察使乃作四门义学还流亡定赋敛遣吏劝农人皆安之干宁中宠福州为威武军即拜潮节度使检校尚书左仆射卒赠司空潮病以审知权节度让审邽不许诏审知检校刑部尚书节度观察留后厚事朱全忠全忠荐为节度使同中书门下平章事帝在凤翔赐审知朱诏自三品皆得承制除授天佑初进琅邪郡王　　刘知谦
按唐书本传知谦寿州上蔡人避乱客封州为清海牙将节度使韦宙以兄女妻之众谓不可宙曰若人状貌非常吾以子孙托之黄巢自岭表北还湖湘间群盗蚁结知谦因据封州有诏即授刺史兼贺水镇使以遏梧桂知谦抚纳流亡爱啬用度养士卒未几得精兵万人多具战舰境内肃然久之疾病召诸子曰今五岭盗贼方兴吾有精甲犀械尔勉建功时哉不可失也知谦卒共推其子隐为嗣清海军节度使刘崇龟表为封州刺史嗣薛王知柔代领节度未至而牙将卢琚叛隐率兵奉迎知柔直趋广州擒琚献之于是知柔以闻昭宗拜隐本军行军司马俄迁副使天复初节度徐彦若死隐自称留后虔人卢光稠者有众数万据州自为留后又取韶州隐与争之战不胜悉师攻虔州光稠伏军掉战隐纵驱伏发挺身免天佑初始诏隐权节度留后乃遣使者入朝重赂朱全忠以自固是岁光稠死子延昌自称刺史为其下所杀更推李图总州事图死锺传尽劫其众欲遣子匡时守之不克州人自立谭全播为刺史附全忠云　　成汭
按唐书本传汭青州人少无行使酒杀人亡为浮屠后入蔡贼中为贼帅假子更姓名为郭禹当戍江陵亡为盗保火门山后诣荆南节度使陈儒降署裨校久之张囚儒以禹凶慓欲杀之禹结千人奔入峡夜有蛇环其所祝曰有所负者死生惟命既而蛇亡禹乃袭归州入之自称刺史招还流亡训士伍得胜兵三千秦宗权故将许存奔禹禹以青州剽卒三百畀之使讨荆南部将牟权于清江禽权取其众禹又破其将王建肇建肇奔黔州昭宗拜禹荆南节度留后始改名汭复故姓宗权余党常厚攻夔州是时西川节度使王建遣将屯忠州与夔州刺史毛湘相唇齿厚屯白帝汭率存乘二军之间攻之二军使人谇辱汭韩楚言尤剧汭耻之曰有如禽贼当支解以逞会存夜斩营袭厚破之厚奔万州为刺史张造所拒走绵州存入夔州楚言妻李语夫曰君常辱军且支解不如前死楚言不决李砺刀席下方共食复语之夫曰未可知李取刀断其首并杀三子乃自刭汭畏其烈礼葬之刻石表曰烈女即使司马刘昌美守夔率存溯江略云安建将皆奔存按兵渝州尽下濒江州县时王建肇据黔州自守帝以建肇为武泰军节度使汭遣将赵武率存攻之建肇走汭乃以武为留后存为万州刺史存不得志汭遣客伺之方蹴球汭曰存必叛自试其力矣遣将袭之存夜率左右超堞走与王建肇皆降于王建汭颇知吏治尝录囚尽其情垫江贼阴杀令其主簿疑小史导之讯不承临刑曰我且讼地下逾月吏暴死汭闻益详于狱始治州民版无几未再&#自占者万余帝数诏刻石颂功辄固辞时镇国节度使韩建亦以治显号北韩南郭汭进累检校太尉中书令上谷郡王云安擢盐本隶盐铁汭擅取之故能畜兵五万初任贺隐隐贤者也故汭所举少过晚得妻父任之谮害诸子汭皆手杀之至绝嗣澧朗本荆南隶州为雷满所据别为节度汭数请之宰相徐彦若不许及彦若罢道江陵汭出怨言彦若曰公专一面自视桓文一贼不能取而怨朝廷乎汭大&#晚喜术士饵药濒死而苏天复三年帝诏淮南节度使杨行密围鄂州朱全忠使韩勍救之讽汭与马殷雷彦威掎角汭身自将而行下知汭不足亢行密无敢谏惟亲吏杨师厚劝之汭为巨舰堂皇悉备行至公安卜不吉欲还师厚曰公举全军中道还何以见百姓汭乃行彦威潜师略江陵汭诸将念私无斗志淮南将李神福壁沙桥望汭军曰战舰虽盛首尾断绝可取也击汭君山败之火其船众大溃汭投江死士民皆为彦威所劫韩勍走还王建遂取夔施忠万四州天佑中全忠表汭死国事请与杜洪皆立庙云　　邓处讷
按唐书本传处讷字冲韫邵州龙潭人少从江西人闵顼防秋安南中和元年还道潭州逐观察使李裕召诸州戍校徇曰天下未定今与君等安护州邑以待天子命若何众称善乃推顼为留后请诸朝僖宗方在蜀遣使者抚慰当是时抚州刺史锺传据洪州议者欲二盗相噬即复置镇南军擢顼节度使顼悟不受命更为检校尚书右仆射钦化军节度使以处讷为邵州刺史朗州武陵人雷满者本渔师有勇力时武陵诸蛮数叛荆南节度使高骈擢满为裨将将镇蛮军从骈淮南逃归与里人区景思猎大泽中啸亡命少年千人署伍长自号朗团军推满为帅景思为司马袭州杀刺史崔翥诏授朗州兵马留后岁略江陵焚庐落居人俄进武贞军节度使先是陬溪人周岳与满狎因猎宰肉不平而斗欲杀满不克见满已据州悉众趋衡州逐刺史徐颢诏授衡州刺史石门峒酋向闻满得志亦集夷獠数千屠牛劳众操长刀柘弩寇州县自称朗北团陷澧州杀刺史吕自收自称刺史顼既强大且治人有恩哀徐颢穷率兵纳之向召梅山十峒獠断邵州道顼掩其营周岳羸军诱战顼坠伏中故大败淮西将黄皓杀顼岳闻乱以轻兵入潭州自称钦化军节度使处讷闻之哭诸将入吊处讷曰与君等荷仆射恩若合一州之兵问周岳罪奈何众曰善于是砺甲训兵积八年结雷满为援攻岳斩之自称留后昭宗诏拜武安军节度使不三日会刘建锋马殷兵至攻澧陵处讷遣邵州豪杰蒋勋邓继崇率兵三千断龙回关勋以牛酒犒师殷说勋曰刘公勇智绝人术家言当兴翼轸间今精兵十万攻必下战必克收败众以饷军公裒乡兵扦关殆矣不如下之富贵可得也勋谓然又其下畏建锋虐夜弃甲走建锋至关曰此天意也尽用邵旗铠趋潭州守者以为勋军纳之既入处讷方宴执而杀之建锋许勋赏未及行遣请弗许勋怒率邓继崇攻湘乡取邵州进壁定胜武安建锋使殷督诸将击之殷大败走江浒乡人夏侯陟教殷以奇兵出迪田逾涧山据江为壁伏兵于莽诱勋渡江勋见士未阵争出斗殷分兵袭其壁麾濒江军夹击勋大败拔定胜一壁进围邵州未下而建锋死殷代为节度使勋请和不许卒擒勋斩之是时道州蛮酋蔡结何庾衡人杨师远各据州叛宿人鲁景仁从黄巢为盗至广州病不能去以千骑留连州众饥从蔡结求粮乃相倚杖与州戍将黄行存诱工商四五千人据连州郴人陈彦谦杀刺史董岳发官帑募士自称都统胜兵四千零陵人唐行旻乘巢乱胁众自防盗永州杀刺史郑蔚与景仁合从数遣谍殷虚实完垒自守殷遣将李琼攻永州杀行旻李瑭攻道州蔡结约峒獠为援久不胜谋曰蛮所恃林薮耳乃屯大川伐山焚林獠惊走城陷执蔡结何庾殷斩之李琼出来阳常宁攻郴州陈彦谦出战军乱不能阵斩彦谦进围连州鲁景仁乘城守三日不下夜焚其门入之景仁自刺死顼字公谨满字秉仁岳字峻昭行旻字昌图满不修饬每宴使客抵宝器潭中曰此水府也蛟龙所凭吾能没焉乃裸入水俄取器以出累迁检校太尉同中书门下平章事天复元年卒子彦威自立间荆南节度使成汭兵出袭江陵入之焚楼船残墟落数千里无人迹弟彦恭结忠义节度赵匡凝以逐彦威据江陵匡凝弟匡明击之还走朗州　　徐彦若
按唐书徐商传商子彦若事僖宗为中书舍人昭宗立再用为御史中丞张浚师败太原以彦若为户部侍郎同中书门下平章事俄代李茂贞为凤翔节度使不得入还为御史大夫干宁初复当国进位太保齐国公崔引专政以彦若位己右不悦以平章事为清海军节度使卒于镇而行军司马刘隐因主留务方时多难彦若最见信于帝有以事自陈者帝曰汝当问彦若其所倚任如此　　后唐
　　西方邺
按五代史唐臣传邺定州满城人也父再遇为汴州军校邺居军中以勇力闻年二十南渡河游梁不见用复归庄宗于河上庄宗以为孝义指挥使数从征伐有功同光中为曹州刺史以州兵屯汴州明宗自魏反兵南渡河而庄宗东幸汴州汴州节度使孔循怀二志使北门迎明宗西门迎庄宗所以供帐委积如一曰先至者入之邺因责循曰主上破梁而得公有不杀之恩奈何欲纳总管而负国循不答邺度循不可争而石敬塘妻明宗女也时方在汴邺欲杀之以坚人心循知其谋取之藏其家邺无如之何而明宗已及汴乃将麾下兵五百骑西迎庄宗于泛水呜咽泣下庄宗亦为之嘘唏乃使以兵为先锋庄宗至汴西不得入还洛阳遇&#明宗入洛邺请死于马前明宗嘉叹久之明年荆南高季兴叛明宗遣襄州节度使刘训等招讨而以东川董璋为西南面招讨使乃拜邺夔州刺史副璋以兵出三峡已而训等无功见黜诸将皆罢璋亦未尝出兵惟邺独取三州乃以夔州为宁江军拜邺节度使已而又取归州数败季兴之兵邺武人所为多不中法度判官谭善达数以谏邺怒遣人告善达受人金下狱善达素刚辞益不逊遂死于狱中邺病见善达为祟卒于镇　　符习
按五代史唐臣传习赵州昭庆人也少事赵王王镕为军校自晋救赵破梁军柏乡赵常遣习将兵从晋晋军德胜张文礼&#赵王王镕上书庄宗求习归赵庄宗遣之习号泣曰臣世家赵受赵王恩王尝以一&#与臣使自效今闻王死欲以&#自裁念卒无益请击赵破贼报王冤庄宗壮之乃遣阎宝史建塘等助习讨文礼以习为镇州兵马留后习攻文礼不克庄宗用佗将破之拜习成德军节度使习辞不敢受乃以相卫二州为义宁军以习为节度使习辞曰魏博六州霸王之府也不宜分割以示弱愿授臣河内一镇得自攻取之乃拜习天平军节度使东南面招讨使习亦未尝攻取后徙镇安国又徙平卢赵在礼作乱遣习以镇兵讨贼习未至魏而明宗兵变习不敢进明宗遣人招之习见明宗于胙县而以明宗举兵不顺去就之意未决霍彦威绐习曰主上所杀者十人公居其四复何犹豫乎习意乃决平卢监军杨希望闻习为明宗所召乃以兵围习家属将杀之指挥使王公俨素为希望所信绐希望曰内侍尽忠朝廷诛反者家族孰敢不效命宜分兵守城以虞外变习家不足虑也希望信之乃悉分其兵守城公俨因擒希望斩之习家属由是获免而公俨宣言青人不便习之严急不欲习复来因自求为节度使明宗乃以房知温代习镇平卢拜公俨登州刺史公俨不时承命知温擒而杀之习复镇天平徙镇宣武习素为安重诲所不悦希其旨者上言习厚敛汴人乃以太子太师致仕归昭庆故里明宗以其子令谦为赵州刺史以奉养之习以无罪怏怏失职纵猎剧饮以自娱居岁余中风卒赠太师习二子令谦蒙令谦有勇力善骑射以父任为将官至赵州刺史有善政卒于州州人号泣送葬者数千人当时号为良刺史蒙少好学性刚鲠为成德军节度副使后事晋官至礼部侍郎　　辽
　　大康乂
按辽史本传大康乂渤海人开泰间累官南府宰相出知黄龙府善绥抚东部怀服榆里底乃部长伯阴与榆烈比来附送于朝且言蒲卢毛朵界多渤海人乞取之诏从其请康乂领兵至大石河&#准城掠数百户以归未几卒　　耶律唐古
按辽史本传唐古字敌隐于越屋质之庶子廉谨善属文统和二十四年述屋质安民治盗之法以进补小将军迁西南面巡检历豪州刺史唐古部详稳严立科条禁奸民鬻马于宋夏界因陈弭私贩安边境之要太后嘉之诏边境遵行着为令朝议欲广西南封域黑山之西绵亘数千里唐古言戍垒大远卒有警急赴援不及非良策也从之西蕃来侵诏议守御计命唐古劝督耕稼以给西军田于胪胊河侧是岁大熟明年移屯镇州凡十四稔积粟数十万斛斗米数钱重熙间改隗衍党项部节度使先是筑可敦城以镇西域诸部纵民畜牧反招寇掠重熙四年上疏曰自建可敦城已来西蕃数为边患每烦远戍岁月既久国力耗竭不若复守故疆省罢戍役不报是年致仕乞勒其父屋质功于石帝命耶律庶成制文勒石上京崇孝寺卒年七十八　　耶律弘古
按辽史本传弘古字胡笃堇枢密使化哥之弟统和间累迁顺义军节度使入为北面林牙太平元年加同政事门下平章事出为彰国军节度使兼山北道兵马都部署徙武定军节度使拜惕隐六年讨阻卜有功圣宗尝刺臂血与弘古盟为友礼遇尤异拜南府宰相改上京留守重熙六年迁南院大王御制诰辞以宠之十三年加于越帝悯其劳复授武定军节度使卒讣闻上哭曰惜哉善人丧至亲临奠焉　　夏行美按辽史本传行美渤海人太平九年大延琳叛时行美总渤海军于保州延琳使人说欲与俱叛行美执送统军耶律蒲古又诱贼党百人杀之延琳谋沮乃婴城自守数月而破以功加同政事门下平章事锡甚厚明年擢忠顺军节度使重熙十七年迁副部署从点检耶律义先讨蒲奴里获其酋陶得里以归致仕卒上思其功遣使祭于家　　耶律资忠
按辽史本传资忠字沃衍小字札剌系出仲父房兄国留善属文圣宗重之时妻弟之妻阿古与奴通将奔女直国国留追及奴杀之阿古自经阿古母有宠于太后事闻太后怒将杀之帝度不能救遣人诀别问以后事国留谢曰陛下悯臣无辜恩漏九泉死且不朽既死人多冤之在狱着兔赋寤寐歌为世所称资忠博学工辞章年四十未仕圣宗知其贤召补宿卫数问以古今治乱资忠对无隐开泰中授中丞眷遇日隆初高丽内属取女直六部地以赐至是贡献不时至诏资忠往问故高丽无归地意由是权贵数短于上出为上京副留守四年再使高丽留弗遣资忠每怀君亲辄有著述号西亭集帝与群臣宴时一记忆曰资忠亦有此乐乎九年高丽上表谢罪始送资忠还帝郊迎同载以归命大臣宴劳留禁中数日谓曰朕将屈卿为枢密何如资忠对曰臣不才不敢奉诏乃以为林牙知惕隐事初资忠在高丽也弟昭为着帐郎君坐罪没家产至是乃复横帐且还旧产诏以外戚女妻之是时枢密使萧合卓少师萧把哥有宠资忠不肯俯附诋之帝怒夺官数岁出知来远城事历保定昭德二军节度使圣宗崩表请会葬既至伏梓宫大恸曰臣幸遇圣明横被构谮不获尽犬马报气绝而苏兴宗命医治疾久之言国舅侍中无忧国心陛下不当复用唐景福旧号于是用事者恶之遣归镇卒弟昭有传　　耶律韩留
按辽史本传耶律韩留字速宁仲父隋国王之后有明识笃行义举止严重工为诗统和间召摄御院通进开泰三年稍迁乌古敌烈部都监俄知详稳事敌烈部叛将宫分军从枢密使耶律世良讨平之加千牛卫大将军重熙元年累迁至同知上京留守改奚六部秃里太尉性不苟合为枢密使萧解里所忌上欲召用韩留解里言目病不能视议遂寝四年召为北面林牙帝曰朕早欲用卿闻有疾故待之至今韩留对曰臣昔有目疾才数月耳然亦不至于昏第臣驽拙不能事权贵是以不获早&#天颜非陛下圣察则愚臣岂有今日耶诏进述怀诗上嘉叹方将大用卒　　耶律和尚
按辽史本传和尚字特抹系出季父房善滑稽重熙初补祗候郎君时帝笃于亲亲凡三父之后皆序父兄行第于和尚尤狎爱然每侍宴饮虽诙谐未尝有一言之过由是上益重之历积庆永兴宫使累迁至同知南院宣徽使事南面林牙十六年出为怀化军节度使俄召为御史大夫二十三年因大册加天平军节度使检校太师徙中京路案问使卒和尚雅有美行数以财恤亲友人皆爱重然嗜酒不事事以故不获柄用或以为言答曰吾非不知顾人生如风灯石火不饮将何为晚年沉湎尤甚人称为酒仙云　　萧乌野按辽史本传乌野字草隐其先出兴圣宫分观察使塔里直之孙也性孝悌尚礼法雅为乡党所称重熙中补护卫兴宗见其勤恪迁护卫太保佐耶律仁先平重元乱以功加团练使时敌烈部数为邻部侵扰民多困弊命乌野为敌烈部节度使恤困穷省徭役不数月部人以安寻以母老归养于家母亡尤极哀毁服阕历官兴圣延庆二宫使卒　　萧乐音奴
按辽史本传乐音奴字婆丹奚六部敞稳突吕不六世孙父拔剌三岁居父母丧毁瘠过甚养于家奴奚列阿不重熙初兴宗猎奚山过拔剌所居奚列阿不言于近臣拔刺得见上年甫十岁气象如成人帝悦之赐甚厚既长有远志不乐仕进隐于奚王岭之插合谷上以其名家又有时誉就拜舍利军详稳乐音奴貌伟言辨通辽汉文字善骑射击鞠所交皆一时名士年四十始为护卫平重元之乱以功迁护卫太保改本部南&#俄为旗鼓拽刺详稳监障海东青鹘获白花者十三赐搰拙犀并玉吐鹘拜五蕃部节度使卒子阳阿有传　　耶律古昱
按辽史本传古昱字磨鲁堇北院林牙突吕不四世孙有膂力工驰射开泰间为乌古敌烈部都监会部人叛从枢密使耶律世良讨平之以功诏镇抚西北部教以种树畜牧不数年民多富实中京盗起命古昱为巡逻使悉擒之上亲征渤海将黄皮室军有破敌功累迁御史中丞寻授开远军节度使徙镇归德二十一年改天成军节度使卒于官年七十赠同中书门下平章事二子宜新兀没宜新重熙间从萧惠讨西夏惠败绩宜新一军独全拜北院大王兀没大康三年为汉人行宫副部署乙辛诬害太子词连兀没帝释之是秋乙辛复奏与萧杨九私议宫壸事被害干统间赠同中书门下平章事　　耶律独&#
按辽史本传独&#字胡独堇太师古昱之子重熙初为左护卫将禁兵从伐夏有功授十二行&#司徒再举伐夏独&#括山西诸郡马还迁拽剌详稳西南未平命独&#同知金肃军事夏人来侵击败之进涅剌奥隗部节度使清宁元年召为皇太后左护卫太保四年改宁远军节度使东路饥奏赈之历五国乌古部辽兴军三镇节度使四捷军详稳大康元年卒追赠同中书门下平章事子阿思有传　　萧韩家
按辽史本传韩家国舅之族性端简谨愿动循礼法清宁中为护卫太保大康二年迁知北院枢密副使三年经画西南边天池旧堑立堡寨正疆界刻石而还为汉人行宫都部署是年秋猎堕马卒　　刘伸
按辽史本传伸字济时宛平人重熙五年登进士第历崇义军节度使政务简静民用不扰致乌鹊同巢之异优诏褒之大安二年卒赙赠加等　　耶律敌烈
按辽史本传敌烈字撒懒采访使吼五世孙宽厚好学工文词重熙末补牌印郎君兼知起居注清宁元年稍迁同知永州事禁盗有功改北面林牙承旨九年重元作乱敌烈赴援力战平之遥授临海军节度使十年徙武安州观察使咸雍五年累迁长宁宫使检括户部司干州钱帛逋负立出纳经画法公私便之大康四年为南院大王秩满部民请留同知南京留守事有疾上命乘传赴阙遣太医视之迁上京大安中改塌母城节度使以疾致仕加兼侍中赐一品俸八年卒　　萧素飒
按辽史本传素飒字特免五院部人重熙间始仕累迁北院承旨彰愍宫使清宁初历左皮室详稳右夷离毕咸雍五年剖阿里部叛素飒讨降之率其酋长来朝帝嘉其功徙北院林牙改南院副部署卒子谋鲁斡字回琏初补夷离毕郎君迁文班太保大康中改南京统军使为右夷离毕与枢密使耶律阿思论事不合见忌出为马群太保北部来侵谋鲁斡破之以功迁同知乌古敌烈统军仍许便宜行事后以谗毁降领西北路戍军复为马群太保卒　　窦景庸
按辽史本传景庸中京人中书令振之子聪敏好学清宁中第进士授秘书省校书郎累迁少府少监咸雍六年授枢密直学士寻知汉人行宫副部署事大安初迁南院枢密副使监修国史知枢密院事赐同德功臣封陈国公有疾表请致仕不从加太子太保授武定军节度使审决冤滞轻重得宜以狱空闻七年拜中京留守九年薨谥曰肃宪子瑜三司副使　　耶律引吉按辽史本传引吉字阿括品部人父双古镇西边二十余年治尚严肃不殖货利时多称之引吉寅畏好义以荫补官累迁东京副留守北枢密院侍御时萧革萧图古辞等以佞见任鬻爵纳贿引吉以直道处其间无所阿唯改客省使时朝廷遣使括三京隐户不得以引吉代之得数千余户时昭怀太子知北南院事选引吉为辅导枢密使乙辛将倾太子恶引吉在侧奏出之为群牧林牙大康元年乙辛请赐牧地引吉奏曰今牧地褊&#畜不蕃息岂可分赐臣下帝乃止乙辛由是益嫉之除怀德军节度使徙漠北猾水马群太保卒　　耶律仆里笃
按辽史本传仆里笃字燕隐六院林牙突吕不也四世孙开泰间为本班郎君有捕盗功枢密使萧朴荐之迁率府率太平中同知南院宣徽事累迁彰圣军节度使十六年知兴中府以狱空闻十八年伐夏摄西南面招讨使十九年夏人侵金肃军败之斩首万余级加右武卫上将军时近边群牧数被寇掠迁倒塌岭都监以治之桴鼓不鸣二十年知金肃军事宰相赵惟节总领边城桥道刍粟请二帝命仆里笃副之以称职闻清宁初历长宁匡义二军节度使致仕咸雍间卒子阿固质终倒塌岭都监　　萧朮哲
按辽史本传朮哲字石鲁隐孝穆弟高九之子以戚属加监门卫上将军重熙十三年将卫兵讨李元昊有功迁兴圣宫使蒲奴里部长陶得里叛朮哲为统军都监从都统耶律义先击之擒陶得里朮哲与义先不协诬义先罪免官稍迁西南面招讨都监坐事下狱以太后言杖而释之清宁初为国舅详稳西北路招讨使私取官粟三百斛及代留畜产令主者鬻之以偿后弟胡&#到部发其事帝怒决以大杖免官寻起为昭德军节度使征为北院宣徽使九年上以朮哲先为招讨威行诸部复为西北路招讨使训士卒增器械省追呼严号令人不敢犯边境晏然十年入朝封柳城郡王咸雍二年拜北府宰相为北院枢密使耶律乙辛所忌诬朮哲与护卫萧忽古等谋害乙辛诏狱无状罢相出镇顺义军卒追王晋宋梁三国侄药师奴　　耶律大悲奴
按辽史本传大悲奴字休坚王子班聂里古之后大康中历永兴延昌宫使右皮室详稳会阻卜叛奉诏招降之寿隆二年拜殿前都点检干统初历上京留守惕隐复为都点检改西南面招讨使请老不许天庆中留守上京领北南枢密院点检中丞诸司等事以彰国军节度使致仕卒大悲奴举止驯雅好礼仪为时人所称　　大公鼎
按辽史能吏传公鼎渤海人先世籍辽阳率宾县统和间徙辽东豪右以实中京因家于大定曾祖忠礼宾使父信兴中主簿公鼎幼庄愿长而好学咸雍十年登进士第调渖州观察判官时辽东雨水伤稼北枢密院大发濒河丁壮以完堤防有司承令峻急公鼎独曰边障甫宁大兴役事非利国便农之道乃疏奏其事朝廷从之罢役水亦不为灾濒河千里人莫不悦改良乡令省徭役务农桑建孔子庙学部民服化累迁兴国军节度副使时有隶鹰坊者以罗毕为名扰害田里岁久民不堪公鼎言于上即命禁戢会公鼎造朝大臣谕上嘉纳之意公鼎曰一郡获安诚为大幸他郡如此者众愿均其赐于天下从之徙长春州钱帛都提点车驾如春水贵主例为假贷公鼎曰岂可辍官用徇人情拒之颇闻怨詈语曰此吾职不敢废也俄拜大理卿多所平反天祚即位历长宁军节度使南京副留守改东京户部使时盗杀留守萧保先始利其财因而倡乱民亦互生猜忌家自为斗公鼎单骑行郡陈以祸福众皆投兵而拜曰是不欺我敢弗听命安辑如故拜中京留守赐贞亮功臣乘传赴官时盗贼充斥有遇公鼎于路者即叩马乞自新公鼎给以符约俾还业闻者接踵而至不旬日境内清肃天祚闻之加赐保节功臣时人心反侧公鼎虑生变请布恩惠以安之为之肆赦公鼎累表乞归不许会奴贼张撒八率无赖啸聚公鼎欲击而势有不能叹曰吾欲谢事久矣为世故所牵不幸至此岂命也夫因忧愤成疾保大元年卒年七十九子昌龄左承制昌嗣洺州刺史昌朝镇宁军节度
　节使部名臣列传十七
　　宋一
　　吴延祚
按宋史本传延祚字庆之并州太原人少颇读书事周祖为亲校广顺初授庄宅副使迁内军器库使知怀州入为皇城使会天平符彦卿移镇大名以延祚权知郓州世宗即位迁右羽林将军充内客省使未几拜宣徽北院使世宗征刘崇为北面都巡检使师还权判澶州归阙加右监门卫大将军俄迁宣徽南院使判河南府知西京留守事汴河决命延祚督丁壮数万塞之因增筑堤防自京城至临淮数旬讫工世宗北征权东京留守是夏河决郑州原武县命延祚发近县丁壮二万余塞之师还以延祚为左骁卫上将军检校太傅充枢密使恭帝即位加检校太尉宋初加同中书门下二品以其父名璋故避之会李筠叛延祚白太祖曰潞城岩险且阻大行贼据之未易破也筠素勇而轻若速击之必离上党来邀我战犹兽亡其薮鱼脱于渊因可擒矣太祖遂亲征以延祚留守东京兼判开封府筠果领兵来战泽州南其众败走及讨李重进又为东京留守建隆三年夏帝谓之曰卿掌枢务有年于兹与卿秦州以均劳逸明日制出恐卿以离朕左右为忧故先告卿即以为雄武军节度先是秦州夕阳镇西北接大薮多材植古伏羌县之地高防知州日建议就置采造务调军卒分番取其材以给京师西夏酋长尚波于率众争夺颇伤役卒防捕系其党以状闻上令延祚代防诏赦尚波于等夏人感悦是年秋以伏羌地来献干德二年来朝改镇京兆开宝四年长春节来朝俄遇疾车驾临问命艾炙其腹遣中使王继恩监视之未几卒年五十四赠侍中官给葬事延祚谨厚寡言性至孝居母丧绝水浆累日好学聚书万余卷治家严肃尤崇奉释氏子元辅元载元范元扆元吉元庆　　杨承信按宋史本传承信字守真其先沙&#部人父光远仕晋至太师寿王承信光远第三子幼以父任自义武军节院使领兰州刺史历宣武平卢二军牙校开运初光远以青州叛少帝遣李守贞等讨之食尽势穷承信兄承勋劫其父以降青州平光远死承信与弟承祚诣阙请死诏释之以承信为右羽林将军承祚为右骁卫将军放归服丧私第寻安置郑州初光远送款契丹求援兵未至而光远降及契丹来寇承勋时为郑州防御使召数其罪杀之以承信为平卢军节度继父职仕汉历安鄜二州节度累加校检太师周广顺初加同平章事诸将西讨刘崇承信表求预行以郊祀恩加开府阶封杞国公世宗即位进韩国公显德初征淮南为濠州攻城副都部署改寿州北寨都部署兼知行府事寿州平累战功擢忠正军节度同平章事时徙州治下蔡承信既增广其城又遣监军薛友柔败淮人六百余于卢州北恭帝即位进封鲁国公宋初加兼侍中来朝会征李筠命为泽州西面都部署筠平移镇河中干德元年进封赵国公二年卒年四十四赠中书令承信身长八尺美仪表善持论且多艺能虽叛臣之子然累历藩镇刻励为政而不苛故能始终富贵其卒也蒲民表乞祠之则其遗爱之在人者可知矣景德四年录其孙松为奉职　　马令琮
按宋史本传令琮本名令威避周祖名改之大名人父全节五代史有传全节历横海定远昭义彰德定武天雄六节度皆署令琮为牙校累授彰德牙内都指挥使检校尚书左仆射领勤州刺史令琮少善骑射尝从其父平安州及与镇州安重荣战皆有功由是知名晋开运二年全节卒令琮起复拜隰州刺史汉祖开国为西京巡检使周祖受命改陈州刺史征兖州为京城四门外巡检世宗嗣位移随州显德二年入为虎捷左第一军都指挥使六年兼领建州刺史太祖即位出刺怀州李筠叛将亲征召三司张美饷兵食美言河内密迩上党令琮日夜储蓄以俟王师太祖善之命授团练使执政言令琮方供亿大军不可移他郡故升怀州为团练以令琮充使又充先锋都指挥使泽潞平为昭义兵马钤辖逾年被疾诏许归郡干德元年卒年三十九太祖甚怜之录其子延恩为殿直　　王仁镐
按宋史本传仁镐邢州龙冈人后唐明宗镇邢台署为牙校即位擢为作坊副使累迁西上合门使清泰中改右领军卫将军晋天福中青州杨光远将图不轨以仁镐为节度副使伺其动静历二年或谮仁镐于朝改护国军行军司马仁镐至河中数月光远反书闻汉干佑中历昭义天雄二军节度副使周祖镇邺表仁镐为副留守及起兵仁镐预其谋周祖即位仁镐为王峻所忌出为唐州刺史迁棣州团练使入为右卫大将军充宣徽北院使兼枢密副使显德初出为永兴军节度使世宗嗣位移河中会殿中丞上官瓒使河中还言河中民多匿田租遂遣瓒按视均定百姓苦之多逃亡他郡仁镐抗论其事乃止丁继母忧去官五年拜安国军节度制曰眷惟襄国实卿故乡分予龙节之权成尔锦衣之美郡民扶老携幼迎于境上有献锦袍者四仁镐皆重衣之厚酬以金帛视事翌日省其父祖之墓周视松槚涕泗呜咽谓所亲曰仲由以为不如负米之乐信矣时人美之郡有群盗仁镐遣使遗以朿帛谕之悉遁去不复为盗恭帝嗣位移山南东道节度宋初加检校太师建隆二年以疾召还次唐州卒于传舍年六十九仁镐性端谨俭约崇信释氏所得俸禄多奉佛饭僧每晨诵佛经五卷或至日旰方出视事从事刘谦责仁镐曰公贵为藩侯不能勤恤百姓孜孜事佛何也仁镐敛容逊谢无愠色当时称其长者　　咎居润
按宋史本传居润博州高唐人善书计后唐长兴中隶枢密院为小吏以谨愿称晋初出掌滑州廪庾遂补牙职会景延广留守西洛署为右职延广卒居润往依陕帅白文珂文珂致仕乃表荐居润于周祖时世宗尹京诏以补府中要职即位擢为军器库使从征高平以功迁客省使知青州从向拱西征为行营都监秦凤平以居润为秦州历知凤阳河中府显德三年秩迁内客省使代王朴知开封府四年再幸寿州命为副留守十月幸淮上以居润为宣徽北院使兼副留守五年夏南征还复判开封府六年征关南为东京副留守及吴廷祚出塞河命居润权知开封府事廷祚为枢密使真判开封府改左领军卫上将军恭帝嗣位加检校太傅太祖立加检校太尉及征泽潞命赴澶州巡警师还权知镇州加左领军卫上将军建隆二年又权知澶州八月拜义武军节度在镇数年得风痹诏还京师干德四年卒年五十九赠太师居润性明敏有节&#笃于行义初晋室将亡景延广委其族自洛赴难至则为辽人所执辽人在洛者遽欲恣摽掠延广僚吏部曲悉遁独居润力保护其家以安居润与太祖同事世宗情好款浃尝荐沈伦于太祖以为纯谨可用后至宰相世称其知人子惟质　　安守忠
按宋史本传守忠字信臣并州晋阳人父审琦为周平卢军节度封陈王晋天福八年审琦出领山南东道以守忠为牙内指挥使领绣州刺史周显德四年春改鞍辔库使会淮南初下命守忠驰往宣谕时藩臣骄蹇遇朝使多简傲守忠抗以正礼无所辱命未几改卫州刺史宋初入为左卫将军建隆四年湖南初平命为永州刺史干德中护河阴屯兵蜀平太祖知远俗苦苛虐南郑为走集之地故特命守忠知兴元府以抚绥之四年改汉州刺史时寇难甫平使车旁午公帑不足守忠出私钱以给用每遣使太祖必戒之曰安守忠在蜀能律己以正汝行见之当效其为人也开宝初改濮州刺史会河决澶州命守忠副颍州团练使曹翰护役河决遂塞五年知辽州民有阴召并寇谋内应者事泄守忠悉斩以徇九年命将征太原守忠受诏与孙晏宣由辽州入既而与路罗寨监押马继恩遇乃相与会兵入贼境燔寨四十余获牛羊数千议将深入会上崩乃班师太平兴国初移知灵州在官凡七年雍熙二年改知易州徙夏州每西戎犯边战无不捷录功就拜濮州团练使端拱中知沧州改瀛州兼高阳关驻泊部署迁瀛州防御使初守忠尝梦一濮字方丈余及领是郡几二十年于是始寤淳化二年徙知雄州方与僚佐宴饮有军校谋变擐甲及阍阍者仓卒入白守忠言笑自若徐顾坐客曰此辈酒狂尔擒之可也人服其量焉明年加耀州观察使兼判雄州未几召还条陈边事敷奏称旨赐钱五百万五年又知沧州至道初移雄州三年复知沧州拜感德军节度观察留后徙宋州兼制置营田使威德兼着吏民不忍其去咸平三年入觐遣还未行暴卒年六十九赠太尉录其子继昌为供备库副使&#王世及为光禄寺丞守忠谨&#淡薄为治简静太祖居藩日素相厚善及受禅后每优任之守忠处之益谦从征太原多与谋略人罕知之者所至藩郡乐施予丰宴犒且喜与士大夫游从故时论多与之初审琦以爱妾故为隶人所戕守忠终身不畜妓妾而喜佞佛盖有所惩云　　范旻
按宋史范质传质子旻字贵参十岁能属文以父任千牛备身太子司议郎累迁著作佐郎宋初为度支员外郎判大理正事俄知开封县太宗时领京尹数召与语颇器重之岭南平迁知邕州兼水陆转运使俗好淫祀轻医药重鬼神旻下令禁之且割己奉市药以给病者愈者千计复以方书刻石置厅壁民感化之会南汉知广州官邓存忠劫土人二万众攻州城七十余日旻屡出亲战矢集于&#犹激励将卒殊死战贼遂少却病创日笃坚壁固守遣使十五辈求援广州救兵至围解赐玺书奖之旻病甚诏令有司以肩舆载归阙下疾愈通判镇州有能声赐钱二百万迁库部员外郎开宝九年知淮南转运事太祖谓旻曰朕今委卿以方面之重凡除民隐急军须之务悉以便宜从事无庸一一中覆也岁运米百余万石给京师当时称有心计太平兴国初召为水部郎中钱俶献地以旻为考功郎中权知两浙诸州军事旻上言俶在国日徭赋繁苛凡薪粒蔬果箕帚之属悉收算欲尽释不取以蠲其弊从之车驾征晋阳上书求从召为右谏议大夫三司副使判行在三司又兼吏部选事师还加给事中坐受人请求擅市竹木入官为王仁赡所发贬房州司户语在仁赡传量移唐州六年卒年四十六有集一十卷邕管记三卷其后子贻孙上言诏复旧官贻孙官至主客员外郎　　郑文宝按宋史本传文宝字仲贤右千牛卫大将军彦华之子彦华初事李煜文宝以荫授奉礼郎掌煜子清源公仲寓书籍迁校书郎入宋煜以环卫奉朝请文宝欲一见虑卫者难之乃被蓑荷笠以渔者见陈圣主宽宥之意宜谨节奉上勿为他虑煜忠之后补广文馆生深为李昉所知太平兴国八年登进士第除修武主簿迁大理评事知梓州录事参军事州将表荐转光禄寺丞留一岁代归献所著文召试翰林改着作佐郎通判颍州丁外艰起知州事召拜殿中丞使川陕均税次渝涪闻夔州广武卒谋乱乃乘舸泛江一夕数百里以计平之授陕西转运副使许便宜从事会岁歉诱豪民出粟三万斛活饥民八万六千口既而李顺乱西蜀秦陇贼赵包聚徒数千将趋剑阁以附之文宝移书蜀郡分兵讨袭获其渠魁余党歼焉文宝前后自环庆部粮越旱海入灵武者十二次晓达蕃情习其语经由部落每宿酋长帐中其人或呼为父迁太常博士内侍方保吉出使陕右颇恣横且言文宝与陈尧叟交游为荐其弟尧佐驿召令辩对途中上书自明太宗察其事坐保吉罪厚赐文宝而遣之俄又召至阙下文宝奏对捷辨上深眷遇俄加工部员外郎时龙猛卒戍环庆七年不得代思归谋乱文宝矫诏以库金给将士且自劾请代偿诏蠲其所费先是诸羌部落树艺殊少但用池盐与边民交易谷麦会馈挽趋灵州为继迁所钞文宝建议以为银夏之北千里不毛但以贩青白盐为命尔请禁之许商人贩安邑解县两池盐于陕西以济民食官获其利而戎益困继迁可不战而屈乃诏自陕以西有敢私市者皆抵死募告者差定其罪行之数月犯者益众戎人乏食相率寇边屠小康堡内属万余帐亦叛商人贩两池盐少利多取他径出唐邓襄汝间邀善价吏不能禁关陇民无盐以食境上骚扰上知其事遣知制诰钱若水驰传视之悉除其禁召诸族抚谕之乃定朝廷议城古威州遣内侍冯从顺访于文宝文宝言威州在清远军西北八十里乐山之西唐大中时灵武朱叔明收长乐州郊宁张君绪收六关即其地也故垒未圯水甘土沃有良木薪秸之利约葫芦临洮二河压明沙萧关两戍东控五原北固峡口足以襟带西凉咽喉灵武城之便然环州至伯鱼伯鱼扺青冈青冈拒清远皆两舍而清远当群山之口扼塞门之要刍车野宿行旅顿绝威州隔城东隅坚石盘互不可浚池城中旧乏井&#又飞乌泉去城尚千余步一旦缘边警急贼引平夏胜兵三千据清远之冲乘高守险数百人守环州甜水谷独家原传箭野狸十族&#从山中熟户党项孰敢不从又分千骑守碛北清远军之口即自环至灵七百里之地非国家所有岂威州可御哉请先建伯鱼青冈清远三城为顿师归重之地古人有言金城汤池非粟不能守俟二年间秦民息肩臣请建营田积粟实边之策修五原故城专三池盐利以金帛啖党项酋豪子弟使为朝廷用不惟安朔方制竖子至于经营安西绥复河湟此其渐也诏从其议文宝至贺兰山下见唐室营田旧制建议兴复可得&#稻万余斛减岁运之费清远据积石岭在旱海中去灵环皆三四百里素无水泉文宝发民负水数百里外留屯数千人又募民以榆槐杂树及猫狗鸦乌至者厚给其直地舄卤树皆立枯西民甚苦其役而城之不能守卒为山水所坏又令宁庆州为水硙亦为山水漂去继迁酋长有嵬啰嵬悉俄者文宝以金帛诱之与手书要约留其长子为质令阴图继迁即遣去谓之曰事成朝廷授汝以刺史文宝又预漆木为函以备驰献继迁之首又发民曳古碑石诣清远军将图纪功而嵬啰等尽以事告继迁继迁上表请罪上怒文宝犹含容之既而文宝复请禁盐边民冒法抵罪者甚众太常博士席羲叟决狱陕西廉知其事以语中丞李昌龄昌龄以闻文宝又奏减解州盐价未满岁亏课二十万贯复为三司所发乃命盐铁副使宋太初为都转运使代文宝还下御史台鞫问具伏下诏切责贬蓝山令未几移枝江令真宗即位徙京山咸平中召还授殿中丞掌京南榷货时庆州发兵护刍粮诣灵州文宝素知山川险易上言必为继迁所败未几果如其奏转运使陈纬没于贼继迁进陷清远军时文宝丁内艰服未阕即命相府召询其策略文宝因献河西陇右图叙其地利本末且言灵州可弃时方遣大将王超拔灵武即复文宝工部员外郎为随军转运使至环州或言灵州已陷文宝乃易其服引单骑冒大雪间道抵清远故城尽得其实遂奏班师就除本路转运使上疏请再葺清远军都部署王汉忠言其好生事遂徙河东转运使尝上言管内广锐兵万余难得资粮请徙置近南诸州又欲令强壮户市马备征役宰相李沆等以为广锐州兵皆本州守城置营必虑安土重迁徙之即致纷扰又强壮散处乡落无所拘辖勒其市马亦恐非便上复令文宝条对文宝固执前议且言土人久留恐或生事上曰前令团并军伍改置营壁欲其互移本贯行之已久而文宝确陈其利因命钱若水详度以闻若水所对与沆等同遂罢之先是麟府屯重兵皆河东输馈虽地里甚迩而限河津之阻土人利于河东民罕至则刍粟增价上尝访使边者言河裁阔数十步乃诏文宝于府州定羌军经度置浮桥人以为便会继迁围麟州令乘传晨夜赴之围解迁刑部员外郎赐金紫顷之寇准荐其熟西事可备驱策因复任陕西转运使尝出手札密戒令边事与僚属计议勿得过有须索重扰手下后有言其张皇者诏徙京西以朱台符代之景德元年冬契丹犯边又徙河东文宝安辑所部募乡兵张边备又领蕃汉兵赴河北手诏谕未几复&#京西契丹请和文宝陈经久之策上嘉之三年召还未至遇疾表求藩郡散秩诏听不除其籍续奉养疾以其子郓州推官于陵为大理寺丞知襄城县以便其养大中祥符初改兵部员外郎车驾祠汾阴还文宝至郑州请见上以其久疾除忠武军行军司马文宝不就以前官归襄城别墅六年卒年六十一文宝好谈方略以功名为己任久在西边参预兵计心有余而识不足又不护细行所延荐属吏至多而未尝择也晚年病废从子为邑多挠县政能为诗善篆书工鼓琴有集二十卷又撰谈苑二十卷江表志三卷　　马知节按宋史马全义传全义子知节字子元幼孤太宗时以荫补供奉官赐今名年十八监彭州兵以严&#众众惮之如老将又监潭州兵时何承矩为守镇以文雅饰吏治知节慕之因折节读书雍熙间护兵博州契丹入边败我师于君子馆先是知节完城缮甲储积刍粟吏民以为生事既而契丹果至以有备引去徙知定远军时议调河南十三州之民输饷河北转运使樊知古适至军议事知节曰军少粟多簸其红腐尚当得十之六七知古从之果获粟五十万斛分给诸屯遂省河南之役时部民入保避寇卒有盗妇女首饰者护军止笞遣之知节曰民避外患而来反罹内寇此而可恕何以肃下即命斩之知深庆二州迁西京作防使旋知梓州李顺之叛诏与刘继恩同讨贼继恩恃势自任恶知节不附己遣守彭州付以羸兵三百彭之奋卒悉召还成都知节累请益兵不从贼众十万攻城知节力战自晨抵晡士多死慨然叹曰死贼手非壮夫也即横槊溃围出迟明援兵至复鼓噪入贼遂溃去太宗闻而叹曰贼众我寡知节不易当也授益州钤辖加益汉九州都巡检使迁内园使会韩景佑帐下刘旰胁牙兵为乱连下州县众逾二千知节领兵三百追至蜀州与战旰走邛州知节曰贼破邛州必乘胜渡江薄我既息而后战官军虽倍制之亦劳不如乘兵弊急击之破之必矣遂行次方井镇与旰遇杀之无&#类咸平初领登州刺史知秦州州尝质羌酋支属余二十人逾二纪矣知节曰羌亦人尔岂不怀归悉遣之羌人感之讫终更不犯塞时州有银坑岁久&#竭课额弗除主吏破产偿之不足知节请蠲之章三上乃允迁西上合门使知益州兼本路转运使自干德后岁漕蜀物动逾万计时籍富民以部舟运坐沉覆破产者众知节请代督以省校而程其漕事自是蜀人赖以免患徙知延州兼鄜延驻泊部署边寇将至方上元节遽命张灯启关累夕宴乐寇不测即引去会镇州程德元政事旷弛徙知节代之诏发澶魏等六州粮输定武时兵交境上知节曰粮之米是资盗也上令于舟车所至收之寇无所得而遁车驾在澶渊时王超拥兵数十万屯真定逗留不进知节移书诮让之超始出兵犹以中渡无桥为辞知节预命度材一夕而具景德中徙知定州未几拜东上合门使枢密都承旨擢拜签书枢密院事当是时契丹已盟中国无事大臣方言符瑞而知节每不然之尝言天下虽安不可忘战去兵以为戒自陈年齿未衰五七年间尚可驱策如边方有警愿预其行但得副都部署名及良马数匹轻甲一联足矣上以为然因命制铜铁锁子甲以赐焉进宣徽北院使加兼枢密副使时王钦若为枢密使知节薄其为人遇事敢言未尝少屈每廷议得其不真辄面扺之时钦若宠顾方隆知节愈不为下大中祥符七年出为颍州防御使知潞州天禧初移知天雄军召拜宣徽南院使知枢密院事以疾乞罢除彰德军留后知贝州兼部署将行真宗闵其&#瘁止命归镇时上党大名之民已争来迎谒未几卒年六十五赠侍中谥正惠知节将家子慷慨以武力智谋自许又能好书宾友儒者所与善厚必一时豪杰论事謇謇未尝有所顾忌故闻其风者亦知其为正直云　　舒元按宋史南唐世家元颍州沈丘人少倜傥好学与道士杨讷讲习于嵩阳通左氏及公榖二传与讷同诣河中谒李守贞与语奇之俱馆于门下守贞谋叛遣元与讷间道乞师江南江南遣大将军皇甫晖等率众数万次沐阳为之声援会守贞败元与讷留江南元易姓朱杨讷更姓名为李平元事李景历江宁令驾部员外郎文理院待诏尝坐事左迁世宗征淮南诸郡多下元求见言兵事景大悦遣率兵攻舒州复之即以为团练使又平历阳景以元为淮南北面招讨使周师围寿春景以其弟齐王景达为元帅率兵来救以陈觉为监军总军政元素与觉有隙觉密表谮元与景信之立遣大将杨守忠代元元愤怒自以战功高又不忍负景欲自杀门下客宋洎谏曰大丈夫何往不取富贵岂必为妻子死哉元听之将其众归世宗景尽诛其妻子世宗素知元骁果得之甚喜以为检校太保蔡州防御使淮南平改濠州防御使宋初从平李重进改沂州防御使为滑州巡检使与节帅不协诬奏元为同产妹婿宋&#请求事得释诏元复姓舒氏开宝五年为白波兵马都监太平兴国二年卒年五十五特赠武泰军节度元辩捷强记治郡日或奏其不亲狱讼事多冤滞太祖面诘问之凡所诘元必具诵款占指述曲直太祖甚嘉叹之子知白知雄知崇知白至作坊使知雄初补殿直雷有终荐授供奉官鄜延路驻泊都监后辞疾居嵩山知白尝奏事太祖语及之即召出授西京作坊副使泉福都巡检使真宗初恳请入道归嵩阳旧隐复为王嗣宗李元则所荐授供备库使历知棣州麟府鄜延钤辖又知处州复求入道面赐紫冠服号崇元大师尝献字母图有诏褒奖干兴元年卒年八十一知崇累历内职至供备库使尝为广州钤辖河北安抚副使卒知白子诏远大中祥符五年任大理评事因对自陈改大理寺丞赐进士第至太常博士　　程德元
按宋史本传德元字禹锡郑州荥泽人善医术太宗尹京邑召置左右署押衙颇亲信用事太祖大渐之夕德元宿信陵坊夜有扣关疾呼趋赴官邸者德元遽起不暇盥栉诣府府门尚关方三鼓德元不自悟盘桓久之俄顷见内侍王继恩驰至称遗诏迎太宗即位德元因从以入拜翰林使太平兴国二年陈洪进来朝命德元迎劳之船舰度淮暴风起众恐皆请勿进德元曰吾将君命岂避险以酒祝而行风浪遽止三年迁东上合门使兼翰林司事是秋领代州刺史从征太原为行宫使师还以功改判四方馆事俄迁领本州团练使又加领本州防御使五年坐事秦陇竹木联筏入京师所过矫制免筭又高其估以入官为王仁赡所发责授东上合门使领本州刺史陕府西南转运使左拾遗韦务升京西转运使起居舍人程能判官右赞善大夫时载坐纵德元等于部下私贩鬻务升洎能并责授右赞善大夫载将作监丞是冬车驾幸魏府命总御营四面巡检赏给诸军资粮德元攀附至近列上颇信其言繇是趋附者甚众或言其交游太盛遂出为崇信军节度行军司马逾年复拜慈州刺史移知环州时西鄙酋豪相继内附诏以空名告敕百道付德元得便宜补授顷之以疾求致仕优诏不许淳化三年改本州团练使知邠州未半岁复典环州李顺之寇西蜀移知凤州兼领凤城阶文等州驻泊兵马事徙庆州咸平中入朝真宗命坐抚劳访以边事俄出知并州兼并代副都部署移镇州受代归阙景德初卒年六十五大中祥符中其子继宗上章恳祈赠典上悯之特赠郑州防御使兄德元同仕王府至内酒坊副使继宗东头供奉官合门祗候次子继忠内殿崇班德元子贲大中祥符五年举进士累迁太常博士　　张咏
按宋史本传咏字复之濮州鄄城人少负气不拘小节虽贫贱客游未尝下人太平兴国五年郡举进士议以咏首荐有夙儒张覃者未第咏与寇准致书郡将荐覃为首众许其能让是岁咏登进士乙科大理评事知鄂州崇阳县再迁著作佐郎以苏易简荐入为太子中允迁秘书丞通判麟相二州乞掌濮州市征以便养俄召还赐绯鱼知浚仪县会李沆宋湜寇准连荐其才以为荆湖北路转运使奏罢归峡二州水递夫就转太常博士太宗闻其强干召还超拜虞部郎中赐金紫旬日与向敏中并擢为枢密直学士同知银台通进封驳司兼掌三班院张永德为并代部署有小校犯法笞之至死诏案其罪咏封还诏书且言陛下方委永德边任若以一部校故推辱主帅臣恐下有轻上之心太宗不从未几果有营兵胁诉军校者咏引前事为言太宗改容劳之出知益州时李顺构乱王继恩上官正总兵攻讨绥师不进咏以言激正勉其亲行仍盛为供帐饯之酒酣举爵属军校曰汝曹蒙国厚恩无以塞责此行当直抵寇垒平荡丑类若老师旷日即此地还为尔死所矣正由是决行深入大致克捷继恩帐下卒缒城夜遁吏执以告咏不欲与继恩失欢即命絷投眢井人无知者时寇略之际民多胁从咏移文谕以朝廷恩信使各归田里且曰前日李顺胁民为贼今日吾化贼为民不亦可乎时民间讹言有白头翁午后食人儿女一郡嚣然至暮路无行人既而得造讹者戮之民遂帖息咏曰妖讹之兴沴气乘之妖则有形讹则有声止讹之术在乎识断不在乎厌胜也初蜀士知向学而不乐仕宦咏察郡人张及李畋张逵者皆有学行为乡里所称遂敦勉就举而三人者悉登科士由是知劝民有谍诉者咏灼见情伪立为判决人皆厌服好事者编集其辞镂板传布咏尝曰询君子得君子询小人得小人各就其党询之则无不审矣其为政恩威并用蜀民畏而爱之丁外艰起复改兵部郎中会诏川陜诸州参用铜铁钱每铜钱一当铁钱十咏上言昨经利州以铜钱一换铁钱五绵州铜钱一换铁钱六益州铜钱一换铁钱八若一其法公私非便望依旬估折纳铜钱真宗即位加左谏议大夫感平初入拜给事中户部使改御史中丞承天节斋会丞相大僚有酒失者咏奏弹之二年同知贡举是夏以工部侍郎出知杭州属岁歉民多私鬻盐以自给捕获犯者数百人咏悉宽其罚而遣之官属请曰不痛绳之恐无以禁咏曰钱塘十万家饥者八九苟不以盐自活一旦蜂聚为盗则为患深以俟秋成当仍旧法有民家子与姊&#讼家财&#言妻父临终此子裁三岁故见命掌赀产且有遗书令异日以十之三与子余七与&#咏览之索酒酹地曰汝妻父智人也以子幼故托汝苟以七与子则子死汝手矣亟命以七给其子余三给&#人皆服其明断知永兴军府五年马知节自益徙延州朝议择可代者真宗以咏在前蜀治行优异复命知益州仍加刑部侍郎枢密直学士就迁吏部侍郎转运使黄观上其治状有诏美会遣谢涛巡抚西蜀上因令传谕咏曰得卿在蜀朕无西顾之忧矣归朝复掌三班领登闻检院咏中岁疡生脑颇妨巾栉求知颍州真宗以其公直有时望再任益部皆以政绩闻不当莅小郡令中书召问将委以青杜或真定令其自择咏辞不就遂命知并州大中祥符初加左丞三年春州民以咏秩满借留就转工部尚书令再任是秋以江左旱歉命充升宣等十州安抚使进礼部上闻咏脑疡甚悯之令薛映驰驿代还以疾未见恨不得面陈所蕴乃抗论言近年虚国帑藏竭生民膏血以奉无用之土木皆贼臣丁谓王钦若启上侈心之为也不诛死无以谢天下章三上出知陈州初咏与青州傅霖少同学霖隐不仕咏既显求霖者三十年不可得至是来谒阍吏曰傅霖请见咏责之曰傅先生天下贤士吾尚不得为友汝何人敢名之霖笑曰别子一世尚尔耶是岂知世间有傅霖者乎咏问昔何隐今何出霖曰子将去矣来报子尔咏曰咏亦自知之霖曰知复何言翌日别去后一月而咏卒年七十赠左仆射谥忠定咏刚方自任为治尚严猛尝有小吏忤咏咏械其颈吏恚曰非斩某此枷终不脱咏怒其悖即斩之少学击&#慷慨好大言乐为奇节有士人游宦远郡为仆夫所持且欲得其女为妻士人者不能制咏遇于传舍知其事即阳假此仆为驭单骑出近郊至林麓中斩之而还尝谓其友人曰张咏幸生明时读典坟以自律不尔则为何人耶故其言曰事君者廉不言贫勤不言苦忠不言己效公不言己能斯可以事君也性躁果十急病创甚饮食则痛楚增剧御下益峻尤不喜人拜跪命典客预戒止有违者咏即连拜不止或倨坐骂之真宗尝称其材任将帅以疾不尽其用自号乖崖以为乖则违众崖不利物有集十卷　　钱若水
按宋史本传若水字淡成一字长卿河南新安人父文敏汉青州帅刘铢辟为录事参军历长水酆都尉扶风令相州录事参军先是府帅多以笔牍私取官库钱韩重赟领节制颇仍其弊文敏不从重赟假他事廷责之文敏不为屈太祖嘉其有守授右赞善大夫知泸州召见讲武殿谓曰泸州近蛮境尤宜绥抚闻知州郭思齐监军郭重迁掊敛不法恃其荒远谓朝廷不知尔至为朕鞫之苟一毫有侵于民朕必不赦至郡有政迹夷人诣阙借留诏改殿中丞许再任三迁司封员外郎又知洺州建昌军卒年七十二若水幼聪悟十岁能属文华山陈抟见之谓曰子神清可以学道不然当富贵但忌太速尔雍熙中举进士释褐同州观察推官听决明允郡治赖之淳化初寇准掌选荐若水洎王扶程肃陈充钱熙五人文学高第召试翰林若水最优擢秘书丞直史馆岁余迁右正言知制诰会置理检院于干元门外命若水领之俄同知贡举加屯田员外郎诏诣原盐等州制置边事还奏合旨翌日改职方员外郎翰林学士与张洎并命俄知审官院银台通进封驳司尝草赐赵保忠诏有云不斩继迁开狡兔之三穴潜疑光嗣持首鼠之两端太宗大以为当至道初以右谏议大夫同知枢密院事真宗即位加工部侍郎数月以母老上章求解机务诏不许若水请益坚遂以本官充集贤院学士判院事俄诏修太宗实录若水引柴成务宗度吴淑杨亿同修成八十卷真宗览书流涕锡有差初太宗有畜犬甚驯尝在乘舆左右及崩鸣号不食因送永熙陵寝李至尝咏其事欲若水书之以戒浮俗若水不从吕端虽为监修以不&#局不得署名至抉其事以为专美若水称诏旨及唐朝故事以折之时议不能夺既又重修太宗实录参以王禹偁李宗谔梁颢赵安仁未周岁毕安仁时为宗正卿上言夔王于太宗属当为兄实录所纪缪误若水援国初诏令廷诤数四乃定俄判吏部流内铨从幸大名若水陈御敌安边之策有曰孙武着书以伐谋为主汉高将将以用法为先伐谋者以将帅能料敌制胜也用法者以朝廷能赏罚不私也今傅潜领雄师数万闭门不出坐视边寇俘掠生民上孤委注之恩下挫锐师之气盖潜辈不能制胜朝廷未能用法使然也军法临阵不用命者斩今若斩潜以徇然后擢如杨廷朗杨嗣者五七人增其爵秩分授兵柄使将万人间以强弩分路讨除孰敢不用命哉敌人闻我将帅不用命退则有死岂独思遁抑亦来岁不敢犯边矣如此则可以坐清边塞然后銮辂还京天威慑于四海矣臣尝读前史周世宗即位之始刘崇结敌入寇敌遣其将杨衮领骑兵数万随崇至高平当时懦将樊爱能何徽等临敌不战世宗大陈宴会斩爱能等拔偏将十余人分兵击太原刘崇闻之股栗不敢出即日遁去自是兵威大振其后收淮甸下秦凤平关南特席卷尔以陛下之神武岂让世宗乎此今日御敌之奇策也若将来安边之术请以近事言之太祖朝制置最得其宜止以郭进在邢州李汉超在关南何继筠在镇定贺惟忠在易州李谦溥在隰州姚内斌在庆州董遵诲在通远军王彦升在原州但授缘边巡检之名不加行营部署之号率皆十余年不易其任立边功者厚加赏其位皆不至观察使盖位不高则朝廷易制任不易则边事尽知然后授以圣谋来则掩杀去则勿追所以十七年中北边西番不敢犯塞以至屡使乞和此皆陛下之所知也苟能遵太祖故事慎择名臣分理边郡罢部署之号使不相统辖置巡检之名俾递相救应如此则出必击寇入则守城不数年间可致边烽罢警矣俄知开封府时北边未宁内出手札访若水以策若水陈备边之要有五一曰择郡守二曰募乡兵三曰积刍粟四曰革将帅五曰明赏罚何谓择郡守今之所患患在战守不同心望陛下选沉厚有谋谙边事者任为边郡刺史令兼缘边巡检许召勇敢之士为随身部曲廪赡不充则官为支给然后严亭障明斥候每得事宜密相报示寇来则互为救应齐出讨除寇去则不令远追各务安静苟无大过勿为替移傥立微功随加爵赏如此则战守必能同心敌人不敢近塞矣何谓募乡兵今之所患患在不知敌情望诏逐州沿边民为招收军给与粮赐蠲其赋租彼两地之中各有亲族使其怀惠来布腹心彼若举兵此必预知苟能预知则百战百胜矣何谓积刍粟今之所患患在困民力望陛下令缘边各广营田以州郡长官兼其使额每岁秋夏较其课程立鼓旗以齐之行赏罚以劝之仍纵商人入粟缘边傥镇戍有三年之备则敌人不敢动矣何谓革将帅今之所患患在重兵居外轻兵居内去岁傅潜以八万骑屯中山魏博之间镇兵全少非銮辂亲征则城邑危矣望陛下慎选将臣任河北近镇仍依旧事节制边兵未能削部署之名望且减行营之号有警则暂巡边侥无事则却复旧藩岂惟不启戎心况复待劳以逸如此则不失备边之要又无举兵之名且使重兵不屯一处进退动静无施不可矣何谓明赏罚今之所患患在戎卒骄惰臣自知府以来见侍卫殿前两司送到边上亡命军卒人数甚多臣试讯之皆以思亲为言此盖令之不严也平时尚敢如此况临大敌乎望陛下以此言示将帅俾申严号令以警其下古人云赏不劝谓之止善罚不惩谓之纵恶又曰法不可移令不可违臣尝闻郭进出镇西山太祖每遣戍卒必谕之曰汝等谨奉法我犹赦汝郭进杀汝矣其假借如此故郭进所至未尝少&#陛下能鉴前日之事即今日之元龟也若水又言边部用兵唯视太白与月为进退者诚以太白者将军也星辰者廷尉也合则有战不合则无战合于东则主胜合于西则客胜陛下能用臣言以谨边备则边部不召而自来矣太祖临御十七年间未尝生事疆场而敌人往往遣使乞和者以其任用得人而备御有方也陛下苟思兵者凶器战者危事而不倒持太阿授人以柄则守在四夷而常获静胜此备御之上策也未几出知天雄军兼兵马部署时言事者请城绥州屯兵积谷以备党项边城互言利害前后遣使数辈按视不能决时已大发丁夫将兴其役诏若水自大名驰往视之若水上言绥州顷为内地民赋登集尚须旁郡转饷自赐地赵保忠以来人户雕残若复城之即须增戍刍粮之给全仰河东其地隔越黄河铁碣二山无定河在其城下缓急用兵输送艰阻且其地险若未葺未完边寇奔冲难于固守况城邑焚毁片瓦不存所过山林材木匮乏城之甚劳未见其利复诣阙面陈其事上嘉纳之遂罢役初若水率众过河分布军伍咸有节制深为戍将推服上谓左右曰若水儒臣中知兵者也是秋又遣巡抚陕西缘边诸郡令便宜制置边事还拜邓州观察使并代经略使知并州事六年春因疾灸两足创溃出血数斗自是体貌羸瘵手诏慰劳之俾归京师数月始赴朝谒因与僚友会食僧舍假寝而卒年四十四赠户部尚书赐其母白金五百两子延年甫七岁录为太常奉礼郎若水美风神有器识能断大事事继母以孝闻雅善谈论尤轻财好施所至推诚待物委任僚佐总其纲领无不称治汲引后进推贤重士襟度豁如也精术数知年寿不永故恳避权位其死也士君子尤惜之有集二十卷　　裴庄
按宋史本传庄字端己阆州阆中人曾祖琛后唐昭州刺史祖远河东观察支使父全福鄠县令庄在蜀以明经登第归宋历虹县尉高陵主簿本府召权司理掾转运使雷德骧以威望自任尝巡按至境官属皆出迎候庄独视事本局徐谒道周德骧称其有守徙权忻州录事参军先是并州偫积军储条制甚峻掌出纳者尝十余人庄代之独任其事擢授绛州防御推官提点并岚二州缗帛刍粮改辽州判官仍&#旧局雍熙三年命将巡边以庄掌随军粮料内客省使杨守一称荐之授大理寺丞时迁云朔降户于汝洛遣庄安辑之俄通判忻州未上道会魏咸信出镇澶州改命通判未踰年咸信表其能迁太子中允端拱初潘美镇真定又辟为通判时契丹掠赵深边将无功庄上书以为周世宗诛樊爱能何徽二将遂取淮南克巴蜀愿陛下深明纪律无使玩寇又言缘边寨栅戍兵既寡戎人易以袭取咸请废罢以益州兵会诏建方田庄复上言大役兵师虑生事于边鄙上善之淳化三年召访以边事称旨面赐绯鱼令授清资官翌日拜监察御史荆湖南路转运使未行改三司盐铁判官上疏请给两省官谏纸又引故事禁屠月勿报重刑会刘式建议请废缘江榷务庄力言其非便出为荆湖北路转运使五年李顺乱蜀命与雷有终并兼陕路随军转运同兵马事或言庄本蜀人不宜任此上益以信之许以便宜事平转殿中侍御史历工部司封二员外郎特召问讨贼方略至道二年遣将五路出讨李继迁庄阴料师出无功因请加恩继迁俟其倔强拒命则按甲塞外俘擒未晚既而诸将果败绩俄迁祠部郎中真宗即位迁度支充河东转运使上章言庆邠延州通远军咸处边要请武干如姚内斌董遵诲者任之又言田绍斌尝被疑韩崇业本秦王&#程德元始事晋邸初甚亲近后疏远外迁皆怀怨望不宜委以戎寄未几移知苏州咸平二年命巡抚江南使还言池州兴国军得良吏余无足称者且言朝廷所命知州通判率以资考而授至有因循偷安无政术而继得亲民者其素蕴公器有政绩者偶缘公坐则黜司冗务真伪莫辨侥幸滋甚自今望慎选其人勿以资格补授有政绩者加以恩礼是年秋契丹犯塞命为河北转运使时傅潜统大军驻定州北庄屡条奏其无谋略虑或失机会王显掌枢密显与潜俱起攀附颇庇之庄奏至多不报徙知越州俄傅潜得罪庄因上言显潜皆非材致&#边事请行严诛以肃群议未几徙知宣州会诏百辟上封直言庄条列四事一曰去暴征二曰省烦刑三曰择吏职四曰敦稼政疏奏诏令开陈其所宜行先后庄对甚悉改司封郎中景德初安抚两浙奏能吏一十人慢官者五人多所升黜又知潞邢二州大中祥符初东封改鸿胪少卿入判登闻鼓院祀汾阴迁太仆少卿为北岳加号册礼副使撰北行记三卷以献六年出知襄州明年车驾幸南京庄以逮事太宗恩例授大府卿权判西京留司御史台天禧二年入判刑部以疾分司西京郊祀改光禄卿求归上都以便医药卒年八十一录其孙庆孙试将作监主簿庄有吏干颇无清操慷慨敢言太宗奖其忠傥多所听纳好为规画然寡学术尝建议请置广听院西垣学士闻者嗤之晚年退居制棺椟以自随喜接宾客终日无倦子奂
　节使部名臣列传十八
　　宋二
　　王嗣宗
按宋史本传嗣宗字希阮汾州人曾祖同节宝鼎令祖待价汾州防御推官父梦证成州军事判官嗣宗少力学自奋游京师以文谒王佑颇见优待开宝八年登进士甲科补秦州司寇参军侍御史路冲知州事为政苛急盗贼群起嗣宗乘间极言其阙失冲大怒系嗣宗于狱又教无赖民被罪者讼嗣宗治狱枉滥朝廷遣殿中丞王廷范按之具获讼者诬罔状嗣宗乃得释太宗征河东嗣宗陈边事召赴行在就大理寺丞通判睦州改右赞善大夫徙河州太宗遣武德卒潜察远方事嗣宗械送京师因奏曰陛下不委任天下贤俊猥信此辈以为耳目臣窃不取太宗怒其横遣使械嗣宗下吏削秩会赦复官寻以秘书丞通判澶州并河东西植树万株以固堤防上言本州榷酤斗量校以省斗不及七升民犯法酿者三石以上坐死有伤深峻臣恐诸道率如此制望如自今并准省斗定罪从之入为三司开拆推官以左正言充河北转运副使时边境用兵崔翰为大将嗣宗每以苦言激其展&#就赐绯鱼太宗将议亲征嗣宗上疏言契丹必不至之状甚见嘉纳改左司谏赐白金千两入为度支判官改驾部员外郎妻病夜抉本司署门取药为直官宋镐所发坐罢职顷之出知兴元府徙京西转运使又移河北赐金紫贝州骁捷卒五十余人谋窃发嗣宗率吏悉擒之优诏嘉奖迁虞部郎中赐钱百万至道初移河东转运使以为政暴率闻徙知耀州又知同州加比部郎中淮南转运使江浙荆湖发运使扬楚间有窄家神庙民有疾不服药但竭致祀以侥福嗣宗彻其庙选名方刻石州门自是民风稍变初漕运经泗州浮桥舟多覆坏嗣宗徙置城隅遂获安济又建议外任官奉薄贪猥者或致丰给廉谨者终婴贫匮请以公田均赐之就改职方郎中咸平三年以漕运称职就拜太常少卿逾年以右谏议大夫充三司户部使改盐铁使尝与度支使梁鼎户部使梁颢同对言曰国家经费甚繁赋入渐少加以冗食者众尤为耗蠹所宜裁节若用度不足即复重扰于民矣况西北二边未平有馈运之烦臣等会议事可省者愿条列以闻从之明年将郊祀嗣宗因条上应奉诸物以及工作凡减杂物十万六千省工九万九千又言计省条奏事有可纪者望令判使一员撰录送史馆诏以三司务繁不当日有纂录可逐季录送会罢三部使改左谏议大夫知通进银台司兼门下封驳事出知并州兼并代部署州境有卧龙王庙每穷冬阖境致祭值风雪寒甚老幼踣于道嗣宗亟毁之转运使郑文宝上其政绩有诏褒美先是西边市马以给北边战士有瘠弱者即送阙下暑月道远多死嗣宗建议以汾州地凉接楼烦诸监美水草请就牧放从之诏拜御史中丞大中祥符间真宗告谒太庙嗣宗立班失仪因自首真宗谓宪官当守礼法以其性粗略不之责加兼工部侍郎权判吏部铨嗣宗刚果率易无所畏惮每进见极谈时事或及人间细务颇轻险好进深诋参知政事冯拯之短遂结宰相王旦弟旭使达意于旦以为助旦疾其丑行因力庇拯嗣宗大怒知制诰王曾从妹适孔冕家闺门不睦曾从东封至冕家啜茗中毒得良药乃解事已暴露曾密疏方行大礼愿罢推究宰相亦以冕先圣后将有褒擢乃隐其事嗣宗独谓曾诬构冕惧反坐乃求寝息会愆雨嗣宗请对言孔冕为王曾所讼傥朝旨鞫问加之锻炼则冕终负冤枉又侯德昭援赦叙绯年考未满以欺诈得之非吏部令史自首亦无由知公堂行首李永锡坐赃除名复引充旧职寻送铨授令录真宗亟召王旦等诘之旦曰孔冕之罪朝议特为容隐不令按问诚非冤枉也德昭据吏部奏验乃行制命及其首露即已追夺永锡先为县吏坐为本部节度市羊不输算除名及公堂阙人李沆以其魁梧因选拟官复用为副行首在省祗事四年陈牒乞班叙用因复送铨真宗曰止此乃致旱邪嗣宗理屈复以他辞侵旦旦不与抗乃已明年十月嗣宗复请对言去岁八月至今年十月不雨宿麦不登及秋兖郓苦雨河溢害稼刑政有失致成灾沴孔冕冤枉播在人口王曾尚居近班愿示黜退以正朝典臣请露章以闻真宗语王旦等曰曾实无罪若嗣宗上章亦须裁处旦曰冕不善之迹甚众但以宣圣之后不欲穷究谓其冤枉感伤和气恐未近理赵安仁曰今若再行按问冕何能免罪王钦若曰臣请审问嗣宗若再鞫冕不能自隐如何区处明日嗣宗复对且谢前言之失真宗亦优容之其强妄多此类将祀汾阴以永兴重地思得大臣才兼文武者镇之因谓宰相曰嗣宗尝自言知武事可授廉车以当此任宜召问之嗣宗愿奉诏即拜耀州观察使知永兴军府真宗作诗赐之时种放得告归山嗣宗逆于传舍礼之甚厚放既醉稍倨嗣宗怒以语讥放放曰君以手搏得状元耳何足道也初嗣宗就试讲武殿搏赵昌言帽擢首科故放及之嗣宗愧恨因上疏言所部兼并之家侵渔众民凌暴孤寡凡十余族而放为之首放弟侄无赖据林麓樵采周回二百余里夺编甿厚利愿以臣疏下放赐放终南田百亩徙放嵩山疏辞及于诟辱至目放为魑魅真宗方厚待放令徙居嵩阳避之四年邠宁陈兴擅释劫盗徙嗣宗知邠州兼邠宁环庆路都部署城东有灵应公庙傍有山穴群狐处焉妖巫挟之为人祸福民甚信向水旱疾疫悉祷之民语为之讳狐音前此长吏皆先谒庙然后视事嗣宗毁其庙熏其穴得数十狐尽杀之淫祀遂息徙知镇州发边肃奸赃肃坐贬嗣宗尝言徙种放掘邠狐按边肃为去三害居二岁召还授枢密副使检校太保寇准为使嗣宗与之不&#累表解职授检校太傅大同军节度知许州嗣宗尝游是州别墅在焉时人以为荣移知河南府天禧初改感德军节度洛下讹言相惊徙知陕州再表请老且求入觐遣使召还郊祀改静难军节度既至阙下病足不能朝谒乃求再知许州不复议休退寇准为相素恶之特命以左屯卫上将军检校太尉致仕表求面辞以足疾艰于拜起特免舞蹈许其子扶掖之对数刻赐钱百万还许下准贬朝议以嗣宗藩辅旧臣特令月给奉五十千嗣宗尤睦宗族抚诸侄如己子着遗戒以训子孙勿得柝居又令以孝经弓剑笔砚置圹中五年卒年七十八废朝赠侍中谥曰景庄录其子二人甥二人官嗣宗事三朝最为宿旧所至以严明御下尤傲狠务以丑言凌挫群类为中丞日常忿宋白郭贽邢昺七十不请老屡请真宗敕其休致又遣亲属讽激之及嗣宗晚岁疾甚犹享厚禄徘徊不去尝谓人曰仆惟此一事未能免物议众皆嗤之嗣宗好为文而札尤甚奉祀之岁近臣皆为颂记宰相以嗣宗所撰不足发挥盛德虑为后所诮乃不许刻石所著有中陵子三十卷子尧臣　　魏咸信
按宋史本传咸信字国宝建隆初授朝散大夫太子右坊通事舍人改供奉官初太祖在潜邸昭宪太后尝至仁浦第咸信方幼侍母侧俨如成人太后奇之欲结姻好开宝中太宗尹京成昭宪之意延见咸信于便殿命与御带党进等较射称善遂选尚永庆公主授右卫将军驸马逾年出领吉州刺史太平兴国初真拜本州防御使四年诏用奉外赐钱十万五年坐遣亲吏市木西边矫制免所过税算罚一季奉俄迁慎州观察使雍熙三年冬契丹扰边王师出讨悉命诸主&#镇恶地王承衍知大名石保吉知河阳咸信知澶州四年本郡黄河清咸信以闻诏褒答之籍田毕就拜彰德军节度八月遣归治所淳化四年河决澶渊陷北城再命知州事太宗亲谕方略传置而往时遣阎承翰修河桥咸信请及流水未下造舟为便承翰入奏方冬难成请权罢其役咸信因其法乃集工成之奏至上大悦河平遣还役兵俄诏留筑堤咸信以为天寒地涸无决溢之患复奏罢之真宗即位改定国军节度咸平中大阅东郊以为旧城内都巡检车驾北征为贝冀路行营都统署诏督师至贝州敌人退召还行在所景德初从幸澶州石保吉与李继隆为排阵使契丹请和帝置酒行宫面赏继隆保吉咸信避席自愧无功上笑而抚慰之二年改武成军节度知曹州秋霖积潦咸信决广济河堤以导之民田无害扈驾朝陵还上言先坟在洛欲立碑求&#盟津以便其事即改知河阳大中祥符初从东封加检校太尉将祀汾阴命知澶州令入内副都知张继能谕旨移领忠武军节度未几召还年已昏眊见上希旨求宠渥七年表乞任用上出示中书向敏中曰咸信联荣戚里位居节制复何望耶是冬以新建南京奖太祖旧臣加同平章事俄判天雄军天禧初改陕州大都督府长史保平军节度有感风疾告归真宗尝谓宰相曰咸信老病诸子不克承顺身后复能保守其家业耶未几卒年六十九赠中书令录其诸子孙侄迁官者七人咸信颇知书善待士然性吝喜利仁浦所营邸舍悉擅有之既卒为诸侄所讼时人耻之子昭易昭亮昭侃　　李继昌
按宋史李崇矩传崇矩子继昌字世长初崇矩与太祖同府厚善每太祖诞辰必遣继昌奉币为寿尝畀弱弓轻矢教以射法建隆三年荫补西头供奉官太祖欲选尚公主崇矩谦让不敢当继昌亦自言不愿崇矩亟为继昌聘妇太祖闻之颇不悦开宝五年选魏咸信为驸马都尉继昌同日迁如京副使崇矩出华州补镇国军牙职入为右班殿直东头供奉官监大名府商税岁课增羡会诏择廷臣有劳者府以名闻丁外艰服阕授西京作坊副使淳化中齐饥多盗命为登莱沂密七州都巡检使至道二年蜀贼平余党颇啸聚拜西京作坊使峡路二十五州军捉贼招安都巡检使旋改兵马钤辖贼酋喻雷烧者久为民患以金带遗继昌继昌伪纳之贼懈不设备因掩杀之进西京左藏库使咸平三年王均乱蜀与雷有终上官正石普同受诏进讨寨于城西门贼忽开城伪遁有终等各以所部径入继昌觉亟止之不听因独还寨贼果闭关发伏悉陷之有终等仅以身免继昌安堵如故所部诸校闻城中战声泣请引去继昌曰吾位最下当俟主帅命是夕有终驰报至徙继昌屯雁桥门三月破弥牟寨斩首千级大获器仗进逼鱼桥门均脱走继昌入城严戒部下无扰民者获妇女童幼置空寺中俟事平遣还其家继昌急领兵追贼至资州闻均枭首乃还以功领奖州刺史俄知青州入掌军头引见司景德二年将幸澶州遣先赴河上给诸军铠甲辽人请和欲近臣充使乃令继昌与其使姚东之偕诣辽部俄与韩杞同至行在及辽人聘至又命至境首接伴寻擢为西上合门使三年又副任中正使契丹是冬将朝陵寝以汝州近洛卫兵所驻命知州事兼兵马钤辖驾还召归出知延州兼鄜延路钤辖大中祥符元年进秩东上合门使俄以目疾求归京师入对劳问再三遣尚医诊视假满仍给以奉少愈令枢密院传旨将真拜刺史复任延安继昌以疾表求休致未几改右骁卫大将军领郡如故祀汾阴留为京师新城巡检钤辖改左神武军大将军权判右金吾街仗其子遵勖尚万寿长公主天禧初主诞日邀继昌过其家迎拜为寿帝知之密以袭衣金带器币珍果美馔赐之翌日主入对帝问继昌强健能饮食拜连州刺史出知泾州表求两朝御书及谒拜诸陵皆许之二年冬卒年七十二遣中使护榇以归录其子赞善大夫文晟为殿中丞殿直文旦为侍禁继昌性谨厚士大夫乐与之游为治尚宽所至民怀之任峡路时与上官正联职正残忍好杀尝有县胥护刍粮地远后期正令斩之继昌徐为解贷焉郑伸者早死其母贫饥尝诣继昌乞丐家人竞前诟逐继昌召见与白金百两时人称之　　张宗诲
按宋史张齐贤传宗诲字习之齐贤第二子也少喜学兵法阴阳象纬之书无不通究以父任为秘书省正字迁至太子中舍贬海州别驾尝通判河阳徙知富顺监会夷人斗郎春叛群僚皆骚动宗诲将郡兵攻破之擢开封府判官三司度支勾院宗诲在开封日御史王沿劾其嗜酒废事及为河北转运使乃发沿居丧假官舟贾贩朝论恶之会以调发扰民徙知徐州累迁太常少卿后为永兴军兵马钤辖又徙鄜延路兼知鄜州元昊寇延安刘平石元孙败没钤辖黄德和遁还延州不纳又走鄜州宗诲曰军奔将无所归激之则为乱矣乃纳之拘德和以闻是时鄜城不完且无备传言寇兵至人心不安宗诲乃严斥籍入而禁出使老幼并力守御之敌亦自引去领兴州防御使复徙永兴钤辖兼知邠州以秘书监致仕尝事干谒其子曰昔贺秘监以道士服东归会稽明皇赐以鉴湖以为休老之地今洛下虽无鉴湖而嵩少伊瀍天下佳处虽非朝廷所赐皆闲逸之人所有尔大人盍衣羽服以优游何必更事请谒乎宗诲曰吾作白头老监秘书而眠何以贺老流沙之服为哉时以为名言初齐贤守代州宗诲尝预计画其保任亲族不问疏近以年为先后然性贪虽谢事犹事货殖以至于卒子二人子皋子宪　　徐的
按宋史本传的字公准建州建安人擢进士第补钦州军事推官钦土烦郁人多死瘴疠的见转运使郑天监请曰徙州濒水可无患请转而上闻从之天监因奏留的使办役的短衣持挺与役夫同劳苦筑城郭立楼橹以备战守画地居军民为府舍仓库沟渠廛肆之类民皆便之迁大理寺丞知吴县移梁山军通判常州属岁饥出米为糜粥以食饿者累迁尚书屯田员外郎知临江军擢广南西路提点刑狱安化州蛮攻杀将吏所部卒畏诛谋欲叛的驰骑至宜州慰晓之曰尔曹亡惧能出力讨贼犹可立功以自赎若朝叛则夕死非计也众皆敛手听命奏复澄海忠敢军后皆获其用改知舒州徙荆湖北路转运使辰州蛮彭士义为寇的开示恩信蛮党悔过自归摄江陵府事城中多恶少年欲为盗辄夜纵火火一夜十数发的籍其恶少年姓名使相保任曰尔辈&#相察不然皆尔罪也火遂息太子洗马欧阳景猾横不法为里人害的发其奸窜之岭外以兵部员外郎为淮南江浙荆湖制置发运副使奏通泰州海安如皋县漕河诏未下的以便宜调兵夫浚治之出滞盐三百万计得钱八百万缗遂为制置发运使军贼王俭起山东转掠淮南的团兵待之会青州改遣裨将傅永吉追杀入历阳的与赏迁工部郎中复治泰州西溪河发积盐加直昭文馆区希范蒙赶寇衡湘命的招抚之既至再宿会蛮酋相继出降三司以郊祠近宜召还计事既还蛮复叛除度支副使荆湖南路安抚使至桂阳降者复众其钦景石&#华阴水头诸洞不降者的皆讨平之斩其酋熊可清等千余级卒于桂阳　　杨偕
按宋史本传偕字次公坊州中部人唐左仆射于陵六世孙父守庆仕广南刘氏归朝为坊州司马因家焉偕少从种放学于终南山举进士释褐坊州军事推官知汧源县再调汉州军事判官道遇术士曰君知世有化瓦石为黄金者乎就偕试之既验欲授以方偕曰吾从吏禄安事化金哉术士曰子志若此非吾所及也出户失所之在官数上书论时政又上所着文论召试学士院不中改永兴军节度推官又上书论陕西边事复召试不赴即迁秘书省著作佐郎为审刑院详议官再迁太常博士宋绶荐为监察御史改殿中侍御史与曹修古连疏言刘从德遗奏恩太滥贬太常博士监舒州税以尚书祠部员外郎知光州改侍御史为三司度支判官时郭皇后废偕与孔道辅范仲淹力争道辅仲淹既出偕止罚金乃言愿得与道辅等皆贬不报富民陈氏女选入宫将以为后偕复上疏谏上以尚书户部员外郎兼侍御史知杂事马季良以罪斥置滁州自言得致仕偕以谓致仕用优贤者不当以宠罪人又数论升降之弊仁宗嘉纳之判吏部流内铨徙三司度支副使擢天章阁待制河北转运使按知定州夏守恩赃数万守恩流岭南明年丁母忧愿终制不许进龙图阁直学士知河中府元昊反刘平石元孙战没偕闻乃伪为书驰告延州曰朝廷遣救兵十万至矣命傍郡县大具刍粮什器以俟比书至贼已解去夏竦为陕西经略使请增置土兵易戍兵归卫京师偕言方关中财用乏复增土兵徒耗国用今贼势方盛虽大增土兵亦未能减戍兵东归第竦惧败事欲以兵少为解尔复奏偕不忠沮边计偕争愈力时陕西议立五堡偕又以为扰民疏请罢之徙陕州又徙河东都转运使诏大选三路之民募为兵偕复言方今兵不为少苟多而不练则其势易以败又困国而难供时论者惟务多兵而偕论常如此进枢密直学士知并州及元昊入寇密诏偕选强壮万人策应麟府偕奏出师临阵无纪律则士不用命今发农卒赴边虑在路逃逸及临阵退缩不禀号令请以军法从事诏如所请并人大惊畏都转运使文彦博奏罢之有中官预军事素横前帅优遇之偕至一绳以法命率所部兵从副总管赴河外戒曰遇贼将战一禀副总管节度中人不服捧檄诉偕叱曰汝知违主帅命即斩首乎监军怖汗不觉坠笏翌日告疾未几遂卒于是军政肃然元昊大掠河北诏修宁远寨偕言宁远寨在河外介麟丰二州之间无水泉可守请建新麟州于岚州有白塔地可建寨屯兵谓迁有五利不迁有三害省国用惜民力利一也内御岢岚石府州沿河一带贼所出路利二也我据其要则河冰虽合贼不敢逾河而东利三也商旅往来以通货财利四也方河冻时得所屯兵马五七千人以张军势利五也今麟州转输束刍斗粟费直千钱若因循不迁则河东之民困于调发无已时害一也以孤垒饵敌害二也道路艰阻援兵难继害三也且州之四面属羌遭贼驱胁荡然一空止存孤垒犹四支尽废首面心腹独存也今契丹又与西贼共谋待冰合来攻河东若朝廷不思御捍之计而修宁远寨是求虚名而忽大患也况灵夏二州皆汉唐郡一旦弃之一麟州何足惜哉书奏帝谓辅臣曰麟州古郡也咸平中尝经寇兵攻围非不可守令遽欲弃之是将退而以河为界也宜谕偕速修复宁远以援麟州明年改左司郎中本路经略安抚招讨使赐钱五十万偕列六事于朝一罢中人预军事二徙麟州三以便宜从事四出冗师五募武士六专捕援且曰能用臣言则受命不然则已朝廷不从偕累奏不已乃罢知邢州徙沧州求面论兵事召还令间日入对偕在并州日尝论八阵图及进神楯劈阵刀其法外环以车内比以楯至是帝命以步卒五百如其法布阵于庭善之乃下其法于诸路其后王吉果用偕刀楯法败元昊于免毛川久之迁翰林侍读学士知审官院复以为左司郎中元昊乞和而不称臣偕以谓连年出师国力日蹙宜权许之徐图诛灭之计谏官王素欧阳修蔡襄累章劾奏偕职为从官不思为国讨贼而助元昊不臣之请罪当诛陛下未忍加戮请出之不宜留处京师帝以其章示偕偕不自安乃求知越州道改杭州时襄谒告过杭而轻游里市或谓偕合言于朝对曰襄尝缘公事抵我我岂可以私报耶又上太平可致十象图还判太常司农寺改右谏议大夫请老以尚书工部侍郎致仕于其归特赐宴尝召问赐不拜卒遗奏兵论一篇帝怜之特赠兵部侍郎偕性刚而忠朴敢为大言数上书论天下事议者以为迂阔难用与人少合尤喜古今兵法有兵书十五卷集十卷子忱慥　　高觌
按宋史本传觌字会之宿州蕲人进士起家为嘉兴县主簿后以孙奭荐改秘书省著作佐郎累迁尚书屯田员外郎通判泗州诏定淮南场茶法觌陈说利害不报擢提点利州路刑狱召为三司户部判官安抚河北还为京西转运使徙益州彭州广碃丽水二峡地出金宦者挟富人请置场募人夫采取之觌曰聚众山谷间与夷獠杂处非远方所宜且得不偿失奏罢之王蒙正恃章献太后亲多占田嘉州诏勿收赋觌又极论其不可坐失察嘉州守张约受赇贬通判杭州徙知福州入为三司盐铁判官历陕西河北转运使累迁兵部郎中复入户部为盐铁副使迁右谏议大夫河东都转运使加集贤院学士判尚书刑部进给事中知单州卒子秉常　　程戡
按宋史本传戡字胜之许州阳翟人少力学举进士甲科补泾州观察推官再迁秘书丞通判许州曹利用贬戡以利用&#降通判蕲州徙虔州州人有杀母暮夜置尸他人之门以诬仇者狱巳具戡独辩之正其罪以尚书屯田员外郎知归州召为侍御史三司度支判官宝元初忻代地震坏城郭庐舍死伤甚众命戡安抚颇以便宜从事改起居舍人知谏院迁兵部员外郎兼侍御史知杂事三司户部副使擢天章阁待制陕西都转运使未几知渭州陕西有保毅军人苦其役戡奏曰保毅在乡兵外不黥而有籍所以佐边备也已隶保捷而保毅籍如故州县以供力役率困惫至破折财产售田者犹数户出一夫民不胜苦因诏私役保毅者以计佣律坐之进枢密直学士知成都府坐常保任贝州张得一得一伏诛夺职出知凤翔府寻徙河中御史中丞张观辩之复为枢密直学士知永兴军徙瀛州四迁给事中契丹使过称疾求着帽见戡使谓曰有疾可毋相见见当如礼使者语屈冠而见人言岁在甲午蜀且有变孟知祥之割据李顺之起而为盗皆此时也仁宗自择戡再知益州迁端明殿学士召见慰遣至彭州民妄言有兵变捕斩之守益州者以嫌多不治城堞戡独完城浚池自固不以为嫌也召拜参知政事奏禁蜀人妖言诬民者避宰相文彦博亲改尚书户部侍郎枢密副使数与宋庠争议谏官御史皆论之戡亦自请罢除吏部侍郎观文殿学士兼翰林侍读学士同群牧制置使寻拜宣徽南院使鄜延路经略安抚使判延州英宗即位以安武军节度使留再任初覃恩蕃官例不序迁至是用戡奏始皆得迁又请首领有战功材武皆得召见选补为蕃官延州夹河为两城雉堞颇卑小敌登九州台则下瞰城中戡调兵夫大增筑之横山酋豪怨谅祚欲率其属叛取灵夏来求兵为援戡言豺虎非自相搏则未易取也痈疽非其自溃则未易攻也谅祚久悖慢宜乘此许之所谓以蛮夷攻蛮夷中国之利也会英宗不豫大臣重生事不报言者请选大臣帅永兴屯重兵以制五路敕戡具利害以闻戡以为四路距永兴皆十数驿设有警使听节制则不及事矣且关中财赋不赡宿军多何以给之治平初命宦官王昭明等领四路蕃部事戡曰蕃部所以亡去苦边吏苛暴为西人诱略尔今昭明等徒能呼召首领犒以牛酒恐未足以结其心也而甚动边听宜更置路分钤辖都监各部一将兵兼沿边巡检使无复专蕃部事从其奏夏人遣使入贡僭汉官移文于州称其国中官曰枢密戡止令称使副不以官称枢密曰领卢方许之戡告老章累上终弗听遣使以手诏问劳赐茶药黄金乃再上章曰臣老疾剧矣高奴屯劲兵为要地岂养病所耶召还道卒赠太尉谥康穆戡以在边安重习事治不近名然不为言者所与或传戡交通宦官阎士良至令妻出见之　　王沿按宋史本传沿字圣源大名馆陶人少治春秋中进士第试秘书省校书郎历知彭城新昌二县改相州观察推官知宗城县张知白荐其才擢著作佐郎入为审刑院详议官再迁太常博士上书论汉唐之初兵革纔定未暇治边圉则屈意以讲和承平之后武力有余而外侮不已则以兵治之孝武之于匈奴太宗之于突厥颉利是也宋兴七十年而契丹数侵深赵贝魏之间先朝患征调之不已也故屈己与之盟然彼以戈矛为耒耜以剽掳为商贾而我垒不坚兵不练而规规于盟歃之间岂久安之策哉夫善御敌者必思所以务农实边之计河北为天下根本其民俭啬勤苦地方数千里古号丰实今其地十三为契丹所有余出征赋者七分而已魏史起凿十一渠引漳水溉斥卤之田而河内饶足唐至德后渠废而相魏磁洺之地并漳水者累遭决溢今皆斥卤不可耕故沿边郡县数蠲租税而又牧监刍地占民田数百千顷是河北之地虽十有其七而得赋之实者四分而已以四分之力给十万防秋之师生民不得不困也且牧监养马数万徒耗刍豢未尝获其用请择壮者配军衰者徙之河南孳息者养之民间罢诸垧牧以其地为屯田发役卒刑徒田之岁可用获&#数十万斛夫漳水一石其泥数斗古人以为利今人以为害系乎用与不用者尔愿募民复十二渠渠复则水分水分则无奔决之患以之灌溉可使数郡瘠卤之田变为膏腴如是则民富十倍而帑廪有余矣以此驭敌何求不可诏河北转运使规度而通判洺州王轸言漳河岸高水下未易疏导又其流浊不可溉田沿方迁监察御史即上书驳轸说帝虽嘉之而不即行语在河渠志时枢密副使晏殊以笏击从者折齿知开封府陈尧咨判官张宗晦日嗜酒惰事沿皆弹奏之天圣五年安抚关陕减诸县秋税十二三还为开封府推官又体量河朔饥民所至不俟诏发官廪济之就除转运副使上言本朝制兵刑未几于古自契丹通好三十年二边常屯重兵坐耗国用而未知所以处之请教河北强壮以代就粮禁卒之阙罢招厢军以其冗者隶作屯田行之数年禁卒当渐销减而强壮悉为精兵矣古者刑平国用中典而比者以敕处罪多重于律以绢估罪者敕以缗直代之律坐髡釱而役者敕黥窜以为卒比诸州上言谪卒太多衣食不足愿勿复谪者七十余州以律言之皆不至是是以繁文罔之而置于理也诚愿削深文而用正律以钱定罪者悉从绢估黥窜为卒者止从髡釱此所谓胜残去杀无待百年者也被诏鞫曹汭狱于真定府迁殿中侍御史母丧服除改尚书工部员外郎知邢州复起为河北转运使奏罢二牧监以地赋民导相卫邢赵水下天平景佑诸渠溉田数万顷因诣阙奏事上所著春秋集传十六卷复上书以春秋论时事授直招文馆为三司户部副使徙盐铁迁兵部员外郎天章阁待制陕西都转运使时朝廷将减卒戍就食内地诏与知州总管钤辖等议沿即奏减卒数万知枢密院李谘以为不可复下沿边都监议沿上疏曰兵机当在廊庙之上岂可取责小人哉谘恶其言奏罢之降知滑州徙成德军建学校行乡饮酒礼迁刑部郎中河东都转运使加龙图阁直学士知并州时元昊数寇河东建议徙丰州不报已而州果陷进枢密直学士右司郎中为泾原路经略安抚招讨使兼知滑州增屯兵城中隘甚乃筑西关城五里改泾州观察使元昊入寇副都总管葛怀敏率兵出捍沿教怀敏率兵据瓦亭待之怀敏进兵镇戎沿以书戒勿入第背城为寨以羸师诱贼贼至发兵击之可有功怀敏不听进至定川果为所败贼乘胜犯渭川沿率州人乘城多张旗帜为疑兵贼遂引去坐怀敏败复为龙图阁直学士刑部郎中知虢州寻降天章阁待制而为权御史中丞贾昌朝所奏落待制未几徙知成德军复待制又徙河中府卒沿好建明当世事而其论多龃龉初兴河北水利导诸渠溉民田论者以为无益已而邢州民有争渠水至杀人者然后人知沿所建为利尝论以春秋法断事然真定之狱人以为沿傅致之有文集二十卷唐志二十一卷子鼎　　程琳
按宋史本传琳字天球永宁军博野人以宣徽北院使判延州仍为陕西安抚使元昊死谅祚立方幼三大将分治其国议者谓可因此时以节度使啖三将使各有所部分以弱其势可不战而屈矣琳曰幸人之丧非所以柔怀远人不如因而抚之议者惜其失机既而遣使册命夏人方围庆阳琳曰彼若贪此可援庆州之难矣具礼币赐予之数移报之果喜即日迎册使庆阳之围亦解尝获戎首不杀戒遣之夏人亦相告毋捕汉民久之以五百户驱牛羊扣边请降且言契丹兵至衙头矣国中乱愿自归琳曰彼诈也契丹至帐下当举国取之岂容有来降者间闻夏人方捕叛者此其是耶不然诱我也拒不受已而贼果以骑三万临境上以捕降者为辞琳谍知之闭壁倒旗戒诸将勿动贼疑有备遂引去　　段少连
按宋史本传少连字希逸开封人为两浙转运副使旧使者所至郡县索簿书不暇殚阅往往委之吏胥吏胥持以为货少连命郡县上簿书悉缄识遇事间指取一二自阅擿其非是者按之余不及阅者全缄识以还由是吏不能为奸而州县簿书莫敢不治矣部吏有过召诘曰闻子所为若此有之乎有当告我我容汝自新苟以为无吾不使善人被谤即为汝辨明矣吏不敢欺皆以实对少连每得其情谆谆戒饬使去后有能自改过者犹保任之秀州狱死无罪人时少连在杭吏畏恐聚谋伪为死者服罪款未及缀尸少连已拿舟入城讯狱吏具服请罪以为神明是时郑向守杭无治才讼者不服往往自州去径趋少连少连一言处决莫不尽其理徙使淮南兼发运司事迁龙图阁直学士知泾州改渭州命未至而卒　　薛向按宋史本传向字师正以祖颜任太庙斋郎为永寿主簿权京兆户曹有商胡赍银二箧出枢密使王德用书云以与其弟向适监税疑之曰乌有大臣寄家问而诿胡人者鞫之果妄为邠州司法参军夏人叛秦中治城侍御史陈洎行边向诣洎陈三敝言今板筑暴兴吏持斧四出伐木无问井闾丘陇民不敢诉必不得已宜且葺边城函关秦东塞今西乡设守是为弃关内乎三司贷龙门富人钱以百年全盛之天下一方有警即称贷于民非义也洎上其说悉从之邠守贪沓欲因事为邪井治于城立表于市以撤屋冀得赂免向力争罢之监在京榷货务连岁羡缗钱当迁秩移与其兄三司判官董沔议改河北便籴行钞法向曰如此则都内之钱不继茶盐香象将益不售矣有司主沔议既而边籴滞不行沔坐黜以向知鄜州大水冒城郭沉室庐死者相枕郡卒戍延安诣主将求归视弗得皆亡奔至则家人无存者聚谋为盗民大恐向遣吏晓之曰冒法以赴急人之常情而不听若辈归此武将不知变之过也亟往收溺尸贳汝擅还之罪众入庭下泣谢一境乃安又论河北籴法之弊以为度支岁费钱缗五百万所得半直其赢皆入贾贩家今当有以权之遇&#贵则官籴于澶魏载以给边新陈未交则散籴价以救民乏军食有余则坐仓收之此策一行&#将不可胜食矣朝廷是向计始置便籴司于大名以向为提点刑狱兼其事武疆有盗杀人而逸尉捕平民抑使承向覆其冤脱六囚于死入为开封度支判官权陕西转运副使制置解盐盐足支十年而岁调畦夫数千向奏损其数兼提举买马监牧沙苑养马岁得驹三百而费钱四千万占田千顷向请斥间田予民收租入以市之乃置场于原渭以羡盐之直市马于是马一岁至万匹昭陵复土计用钱粮五十万贯石三司不能供亿将移陕西缘边入盐中于永安县向陈五不可以为失信商旅遂举所阙之数以献尝夜至灵宝县先驱入驿与客崔令孙争舍令孙正病卧惊而死罢知汝州甫数月复以为陕西转运副使进为使厚陵役费其助如永昭时凡将漕八年所入盐马刍粟数累万民不益赋其课为最夏将嵬名山以绥州来归青涧城主种谔将往迎诏向与议谔不俟命亟率所部出塞遂城之廷议劾谔擅兴将致法向言谔今者之举盖忘身以徇国有如不称臣请坐之谔既贬向亦罢知绛州再贬信州移潞州张靖使陕西还陈向制置盐马之失诏向诣阙与辩靖辞穷即罪之神宗知向材以为江浙荆淮发运使纲舟历岁久篙工利于盗货尝假风水沉溺以灭迹向募客舟分载以相督察官舟有定数多为主者冒占悉夺畀属州诸运皆诣本曹受遣以地有美恶利有重轻为立等式用所漕物为诛赏迁天章阁待制环庆有疆事帝以向习知地形召诣中书旧制发运使上计毋得出入唯止都门达章奏至是弛其禁熙宁四年权三司使明堂礼成有司误迁向右谏议大夫诏罚吏而向官不夺河洮用兵县官费不可计向未尝乏供给及解严上疏乞戒将帅裁溢员汰冗卒省浮费节横赋手敕纳进龙图阁直学士辽人求代北地北边择牧加枢密直学士给事中知定州高阳关募兵敌阴遣人应选向谍知之主者觉纵使亡去向遣逻捕取之械送瀛州戮于市北使久留都亭数出不逊语而云应点兵涿易治道佥谓必渝盟向曰彼欲强议速成故多张虚势以撼我使者惧不如其请故肆嫚言以侥幸取成兵来不除道其亦无能为也已后皆如向言迁工部侍郎向控辞赐诏弗允故事前两府辞官乃降诏两省得诏自向始元丰元年召同知枢密院向干局绝人尤善商财计算无遗策用心至到然甚者不能无病民所上课间失实时方尚功利王安石从中主之御史数有言不听也向以是益得展奋其材业至于论兵帝所通畅明决遂由文俗吏得大用及在政地同列质以西北事则养威持重未尝启其端非常所以属望意会诏民畜马向既奉命旋知民不便议欲改为于是舒亶论向反复无大臣体斥知颍州又改随州卒年六十六元佑中录其言谥曰恭敏子绍彭有翰墨名中子嗣昌　　蔡延庆
按宋史蔡齐传齐从子延庆字仲远中进士第通判明州历福建路转运判官提点京东陜西刑狱神宗初以集贤校理历开封府推官有卫士告黄衣老卒筒火入直延庆察卒色辞疑焉询之果为所诬即反坐告者事闻帝重之加直史馆知河中府明年同修起居注直舍人院判流内铨拜天章阁待制秦凤等路都转运使以应办熙河军须功进龙图阁直学士王韶进师河州羌断其归路延庆曰兵事非吾所宜预然主帅在难不急援之恐败国事遂檄兵赴救羌解去韶得全师还转运判官蔡曚劾其擅兴朝廷问知状易曚他道韶入朝延庆摄熙帅元夕张灯羌乘隙伏兵北关下遣其种二十九人伪请来属将举火内应延庆觇知悉斩以徇伏者宵溃蕃官诈称木征欲降邀大将景思立来迎延庆命毋辄出即违节制虽有功亦诛思立不从卒败死徙知成都府兼兵马都钤辖本道旧不制都钤辖至是特命之茂州羁縻州蛮族九自推一人为将统其众将常在州听要束州居群蛮中无城堑惟树鹿角为固蛮屡夜入剽人畜侥货来赎民患苦诣郡守李琪请筑城琪上于朝诏延庆度其利便延庆下其事琪已去后守范百常以为利筑之蛮酋诉谓侵其土地乞罢筑不许蛮数百掩至拒却之明日又大至尽焚鹿角及民庐舍引梯冲攻牙城百常扞御杀二蛮酋及退然游骑犹绕四山南北路皆为所据城中不敢出百常募人间道告急于成都延庆命与之和奏乞遣近上内臣共经蛮事诏押班王中正往中正受旨凡军事皆令与都钤辖议将行言茂去成都远一一与议虑失事机请得专决于是事无巨细皆自处延庆不复预监司附中正奏延庆区理失宜致生边患徙知渭州仍降为天章阁待制夏人禹臧苑麻疑边境有谋使人入塞卖马吏执以告延庆曰彼疑故来觇执之是成其疑约马直授之使去疆吏入敌境攘羊马得而戮诸境上且告之曰两境不相侵则相保以安故戮以戒若有之亦当尔也夏人悦服尝得安南行军法读之仿其制部分正兵弓箭手人马团为九将合百队分左右前后四部队有驻战拓战之别步骑器械每将皆同以蕃兵人马为别队各随所近分隶焉诸将之数不及正兵之半乃所以制之处老弱于城寨较其远近而为区别使蕃汉无得相杂以防其变具为书上之时鄜延吕惠卿亦分画兵延庆条其不便神宗善其议召知开封府拜翰林学士以言者罢知滁州历瀛洪州复龙图阁待制帅高阳阅岁复直学士移定武元佑中入为工部吏部侍郎卒年六十二赐钱三十万官庀其葬延庆有学问平居简嘿遇事能别白是非所至有惠政既为伯父齐后齐晚得子乃归其宗籍家所有付之无一毫自予莱人义焉　　潘夙
按宋史本传夙字伯恭郑王美从孙也天圣中上书论时政授仁寿主簿久之知韶州擢江西转运判官提点广西湖北刑狱邵州蛮叛湖南骚动迁转运使专制蛮事亲督兵破其团峒九十徙知滑州改湖北转运使知桂州坐在湖北时匿名书诬判官韩绎谪监随州酒梲起知光化军大臣以将帅才举之易端州刺史再迁徙鄜州召对访交广事称旨还司封郎中直昭文馆复知桂州交人败于占城伪表称贺以为大捷神宗诏之曰智高之难方二十年中人之情燕安忽事直谓山僻蛮獠无可虑之理殊不思祸生于所忽唐六诏为中国患此前事之师也卿本将家子寄要蕃宜体朕意悉心经度夙遂上书陈交址可取状且将发兵未报而徙河北转运使历度支盐铁副使知河中府章惇察访荆湖讨南北江蛮猺陈夙忧边状以知潭州再迁光禄卿知荆南鄂州卒年七十
　节使部名臣列传十九
　　宋三
　　蔡挺
按宋史本传挺字子政宋城人第进士调虔州推官秩满以父希言当官蜀乞民行遂授陵州团练推官王尧臣安抚陕西辟管勾文字富弼使辽奏挺从至雄州誓书有所更易遣挺还白仁宗欲知契丹事召对便殿挺时有父丧听以衫帽入范仲淹宣抚陕西河东奏挺通判泾州徙鄜州河北多盗精择诸郡守以挺知博州申饬属县严保伍得居停奸盗者数人弛其宿负补为吏使之察警盗每发辄得均博平聊城二县税岁衍巨万三司下其法于四方然大抵增赋也为开封府推官提点府界公事部修六漯河用李仲昌议塞北流入于六漯一夕复决兵夫芟揵漂溺不可计降知滁州言者以为轻乃贬秩停官越数岁稍起知南安军提点江西刑狱提举虔州监自大庾岭下南至广驿路荒远室庐稀&#往来无所芘挺兄抗时为广东转运使乃相与谋课民植松夹道以休行者江闽盐贼率十百为州县害挺谕所部与期使首纳器甲原其罪得兵械万计官盐恶而价贵盗盐善而价且下故私贩日滋挺简僚吏至淮转新盐明殿赏以官数之余之于是贼党破散宿弊遂绝岁增卖盐四十万改陕西转运副使进直龙图阁知庆州因上书论攻守大计夏人大入挺尽敛边户入保戒诸寨无出战谅祚亲帅军数万攻大顺挺料城坚不可破而柔远城恶亟遣总管张玉将锐师守之先布铁蒺藜大顺城旁水中骑渡水多踬惊言有神过三日不克谅祚督帐下决战挺伏强弩壕外飞矢贯其铠遂引却移寇柔远玉夜斫营夏人惊扰溃去环州熟羌思顺举族投谅祚倚为乡导挺宣言思顺且复来命葺其旧舍出兵西为迎候之举谅祚果疑思顺毒之死挺筑城马练平为荔原堡分属羌三千人守之神宗即位加天章阁侍制知渭州举籍禁兵悉还府不使有隐占建勤武堂五日一训之偏伍镇鼓之法甚备储劲卒于行间遇用奇则别为一队甲兵整习常若寇至又分义勇为伍番三千人参正兵防秋与春以八月正月集四十五日而罢岁省粟帛钱缗十三万有奇括并边生地冒耕田千八百顷募人佃种以益边储取边民阑市蕃部田八十顷以给弓箭手又筑城定戎军为熙宁寨开地二千顷募卒三千人耕守之谍告夏人侯胡卢河挺出奇兵迎击之夏人溃分诸将蹑而讨之荡其七族进右谏议大夫赐金帛二千夏人复犯诸寨环庆兵不能御挺遣张玉以万人往解其围庆州军变挺讨平之进龙图阁直学士广锐卒徙营众惮迁欲为乱城中震扰挺推斩首恶十九人讫徙营蕃部岁饥以田质于弓箭寺过期辄没挺为资官钱岁息什一后遂推为蕃汉青苗助役法又自以意制渡河大索及兵械镰宁抢皆获其用熙宁五年拜枢密副使帝问挺泾原训兵之法召部将按于崇政殿善之下以为诸郡法河州景思立战死帝开天章阁访执政挺请行帝曰此小事不足烦卿河朔有警卿当行矣契丹议云中地挺请罢沿边戍人示以无事因乞置三十七将皆行其策七年冬奏事殿中疾作而仆帝亲临赐药罢为资政殿学士判南京留司御史台元丰二年薨年六十六赠工部尚书谥曰敏肃挺谲而多知人莫能窥其城府初为富弼范仲淹客颇泄其几事于吕夷简以自售在渭久郁郁不自聊寓意词曲有玉关人老之叹中使至则使优伶歌之以达于禁掖神宗愍焉遂有枢密之拜云　　李师中
按宋史本传师中字诚之楚丘人年十五上封事言时政父纬为泾原都监夏人十余万犯镇戎纬帅兵出战而帅司所遣别将郭志高逗遛不进诸将以众寡不敌不敢复出纬坐责降师中诣宰相辩父无罪时吕夷简为相诘问不屈夷简怒以为非布衣所宜言对曰师中所言父事也由是知名举进士鄜延庞籍辟知洛川县民有罪妨其农时者必遣归令农隙自诣吏令当下者榜于民或召父老谕之租税皆先期而集民负官茶直十万缗追系甚众师中为脱桎梏语之曰公钱无不偿之理宽与汝期可乎皆感泣听命乃令乡置一匮籍其名许日输所负一钱以上辄投之书簿而去比终岁逋者尽足官移诸郡粟于边已而反之盛冬大雪劳且费至贱售予兼并家师中令过县愿输者听躬坐庾门执契以须数日得万斛使下其法于他县尝出乡亭见戎人杂耕皆兵兴时入中国人藉其力往往结为婚姻久而不归师中言若辈不可杂处言之经略使并索旁郡者徙诸绝塞庞籍为枢密副使荐其才召对转太子中允知敷政县权主管经略司文字夏人以岁赐缓移边曰愿勿逾岁暮诏吏报许师中更牒曰如故事枢密院劾为擅改制书师中曰所改者郡牒耳非制也朝廷是之薄其过提点广西刑狱桂州灵渠故通漕岁久石窒舟滞师中即焚石凿而通之邕管有马军五百马不食夏多死师中谓地皆险阻无所事骑奏罢之士人补摄官铨授无法权在吏悉记其名使待除于家初邕州萧注宜州张师正谋启边衅注欲以所管蛮峒酋豪往讨交址云不用朝廷兵食诏下经略使萧固转运使宋咸二人为注所饵合词称便而师中至诏以注奏付之师中邀注来难之曰君以酋豪伐交址能保必胜乎曰不能师中曰既不能保必胜脱有败衄奈何注知不可遂罢议会蛮猺申绍泰入追亡者害巡检宋士尧注又张皇为骇奏仁宗为之旰食师中言无足忧因劾注邀功生事掊敛失众心卒致将率败覆按法当斩于是注责泰州安置并按固咸皆坐贬师中摄帅事交址耀兵于边声言将入寇师中方宴客饮酒自若草六榜揭境上披以其情得不敢动即日贡方物绍泰惧委巢穴遁去侬知高子宗旦保火峒众无所属前将规讨以幸赏遂固守师中檄谕祸福立率其族以地降边人化其德多画像立祠以事称为桂州李大夫不敢名还知济兖二州济水堙塞久师中访故道自兖城西南启凿之功未半而去迁直史馆知凤翔府种谔取绥州师中言西夏方入贡叛状未明恐彼得以借口徒启其衅端也鄜延路觇知西夏驻兵绥银州檄诸路当牵制师中疏论牵制之害时诸将皆请行师中曰不出兵罪独在帅非诸将忧也既而此举卒罢熙宁初拜天章阁待制河东都转运使西人入寇以师中知秦州诏赐以班超传师中亦以持重总大体自处前此多屯重兵于境寇至则战婴其锐锋而内无以遏其入师中简善守者列塞上而使善战者中居令诸城曰即寇至坚壁固守须其去出战士尾袭之约束既熟常以取胜王韶筑渭泾上下两城屯兵以胁武胜军抚纳洮河诸部下师中议遂言今修筑必广发兵大张声势及令蕃部纳土招弓箭手恐西蕃及洮河武胜军部族生疑今不若先招抚青唐武胜及洮河诸族则西蕃族必乞修城寨因其所欲量发兵筑城堡以示断绝夏人钞略之患部人必归心唐于西域每得地则建为州其后皆陷失以清水为界大抵根本之计未实腹心之患未除而勤远略贪土地者未有不如此者诏师中罢师事韶又请置市易募人耕缘边旷土师中奏阻其谋王安石方主韶坐以奏报反复罪削职知舒州徙洪登齐复待制知瀛州又乞召司马光苏轼等置左右师中言时政得失又自称荐曰天生微臣盖为圣世有臣如此陛下其舍诸吕惠卿&#其语以为罔上遂贬和州团练副使安置还右司郎中卒年六十六师中始事州县邸状报包拯参知政事或云朝廷自此多事矣师中曰包公何能为今鄞县王安石者眼多白甚似王敦他日乱天下必斯人也后二十年言乃信其志尚甚高每进见多陈天人之际君臣大节请以进贤退不肖为宰相考课法在官不贵威罚务以信服人至明而恕去之日民拥道遮泣马不得行杜衍范仲淹富弼皆荐其有王佐才然好为大言以故不容于时而屡黜气未尝少衰　　张庄按宋史本传庄应天府人也元丰三年擢进士第历提举司讲议司检讨官出提举荆湖夔州等路香盐事改提举荆湖北路常平本路提点刑狱进龙图阁直学士广南西路转运副使王祖道既请立朱崖诸州县徙万安军诏庄按覆相度实与祖道相表里祖道召为兵部尚书授庄集贤殿修撰知桂州祖道既留以庄知融州已而祖道徙福州庄复知桂州秦安化上三州一镇地土及恩广监洞蒙光明落安知洞程大法都丹团黄光明等纳土共五万一千一百余户二十六万二千余人幅员九千余里寻又奏宽乐州安沙州谱州四州七源等州纳土计二万人一十六州三十三县五十余峒幅员万里蔡京帅百官表贺进庄兼黔南路经略安抚使知靖州王子武者惠恭皇后族子也靖州界接平允从三州子武欲通之因请复元佑所弃渠阳军渠阳既城乃上言湖北至广西繇湖南则迂若弓背自渠阳而往犹弓弦耳因以利诸蛮使纳土立里堠庄忌之且欲蛮之多属广西为己功因诱复水蛮石盛唐毁其烽表桥梁渠阳蛮酋扬惟聪请讨之子武以闻朝议谓其生事罢子武未几安化蛮纳土庄遣黄忱往筑州城忱蛮将也知蛮情伪力言不可庄怒遣忱护筑淡州别遣胡超侬昌等筑安化城果为蛮所揜超等没者几千人中书舍人宇文粹中言祖道及庄擅兴师旅启衅邀功妄言诸蛮效顺纳款得地当时柄臣揽为绥抚四夷之功奏贺行赏张皇其事自昔欺君无大于此朝廷既追贬祖道庄责舒州团练副使永州安置再贬连州移和州起和荆南府徙江宁复进徽猷阁直学士历知渭亳襄州镇江东平府宣和六年坐缮治东平城不加功辄复摧圯降两官提举嵩山崇福宫卒赠宣奉大夫　　仇悆
按宋史本传悆字泰然益都人大观三年进士授邠州司法谳狱详恕多所全活为邓城令满秩耆幼遮泣不得去徙武陟令属朝廷方调兵数十万于燕山悆馈饷毕给时主将纵士卒过市掠物不予直他邑官逃避悆先期趣备申严约束遂以不扰已而悆送军饷于涿值大军溃于卢沟河囊橐往往委以资敌悆间关营护无一毫弃失调高密丞俗尚嚚讼悆摄县事剖决如流事无淹夕民至怀饼饵以俟决遣猾吏杨盖每阴疏令过胁持为奸悆暴其罪黥之无不悦服州阙司录命悆摄事既行邑氓万余邀留至拥归县廨时天寒皆燃火警守布满后先悆由它道得出或追拜马首曰公舍我去我必使公复来它日悆方白事郡牙忽数千人径夺以归守将不能遏剧寇起莱密间素闻悆名戒其党勿犯高密境民赖以安密卒闭关叛掠害官吏几尽独&#曰无惊仇公南迁丁母忧服除知建昌军入为考功员外时仕者宛转兵间亡失告牒十常七八而铨部无案籍诉丐者甚多真伪错乱悆亲为考核其可据者悉责保识因上闻行之迁右司及中书门下检正诸房公事俄为沿海制置使明守与宰相厚善绐言士卒将为变致遣精兵密捕统制官徐文觉之初谋纵军剽略顷之泛海去呼曰我以仇公故不杀人不焚屋庐一城晏然犹坐削两官主管太平观以淮西宣抚知庐州刘豫子麟合金兵大入民情汹惧宣抚司统制张琦者冀乘危为乱驱居民越江南走欲先胁悆出拥甲士数千突入露刃登楼扬白麾左右惊溃迫悆上马悆徐谓曰若&#无守土责吾当以死徇国寇未至而逃人何赖焉坚不为动神色无少异琦等错愕遽散其徒人心遂定时金人出入近境悆求援于宣抚司不报又遣其子自间道赴朝廷告急虽旌其子以官而援卒不至帝方下诏亲征而诏亦不至淮甸喧言将弃两淮为保江计悆录诏语揭之郡县读者至流涕咸思自奋监押阎仅死于贼余众来归州帑匮竭无以为赏悆悉引班坐犒以酒食慰劳之众皆感励募庐寿兵得数百益乡兵二千出奇直抵寿春城下敌三战皆北却走渡淮其后麟复增兵来寇悆复寿春俘馘甚众获旗械数千焚粮船百余艘降渤海首领二人初金人围濠州旬日未下属天寒马多僵死乃悉众向淮东枢密使张浚方视师金陵悆以策说之曰金重兵在淮东师老食匮若以精兵二万一自寿阳一自汉上径趋旧京当不战而退继以大军尾击蔑有不济者昔人谓一日纵敌数世之患愿无失时之悔浚不能用麟复以步骑数千至合肥谍言兀朮为之殿人心怖骇不知所为会西京制置使遣牛皋统兵适至悆顾左右曰召牛观察来击贼皋既至以忠义撼之皋素勇甚以二千余骑驰出短兵相接所向披靡敌稍慑散而复集者三其副徐庆忽坠马敌竞赴之皋掖以上手刜数人因免胄大呼曰我牛皋也尝四败兀朮可来决死寇畏其名遂自溃以悆克复守御功加徽猷阁待制明年宣抚司始遣大将王德来时寇已去德谓其伍曰当事急时吾属无一人渡江击贼今事平方至何面目见仇公耶德麾下多女真渤海归附者见悆像不觉以手加额初宣抚司既不以一卒援诸郡但令焚积聚弃城退保文移不绝于道又请浚督行之浚檄悆度其宜处之悆谓残破之余兵食不给诚不能支敌然帅臣任一路之责誓当死守今若委城使金人有淮西治兵舰于巢湖必贻朝廷忧力陈不可浚韪其言而卒全活数州之众寻诏诣阙军民号送之改浙东宣抚使知明州以挫豪强奖善良为理吏受赇虽一钱不贷奸猾敛迹州罹兵火既毁悆斥厨钱助其费买田行乡饮酒礼岁饥发官储损其直民无死徙朝廷闻之进秩一等再召进对帝亲加褒谕欲留置近密言者以悆在郡多黥胥吏为惨酷请授外藩时峒獠未息乃进直学士为湖南安抚使禁盗铸钱者趣使为农物价既平商贾遂通数月召还加宝文阁学士陕西都转运使时金人无故归侵强诡计叵测悆力陈非策固辞不行秦桧方主和议以为异己落职以左朝奉郎少府少监分司西京全州居住起知河南府未行金人果复陷所归郡邑如悆言乃复待制再知明州改知平江府陛辞言我军已习战非复前日故刘锜能以少击众敌大挫衄若乘已振之势鼓行而前中原可传檄而定上嘉之以言罢提举太平观积官至左朝议大夫爵益都县伯卒赠左通议大夫悆性至孝母没时方崎岖转徙居丧尽礼沿海制置使陈彦文荐于朝起复之悆不就悆端方挺特自初官讫通显无所附丽令邓城时丞相范宗尹方为邑子以文谒悆悆他日语其父是子公辅器也宗尹既当国未尝以私见悆在明州尝欲荐一幕官问曰君日费几何对以十口之家日用二千悆惊曰吾为郡守费不及此属僚所费倍之安得不贪遂止　　赵遹
按宋史本传遹开封人大观初以发运司勾当公事为梓州路转运司判官泸戎诸夷纳土命遹相置以建立纯州县寨劳加直秘阁升转运副使俄授龙图阁直学士为正使政和五年晏州夷酋卜漏反陷梅岭堡知寨高公老遁公老之妻宗女也常出金玉酒器饮卜漏等漏心艳之会泸帅贾宗谅以敛竹木扰夷部且诬致其酋斗个旁等罪夷人咸怨漏遂相结因上元张灯袭破寨掳公老妻及其器物四出剽掠遹行部昌州闻之倍道趋泸州贼分攻乐共城长宁军武宁县宗谅皆遣将拒却之已而乐共城监押潘虎诱杀罗始党族首领五十人其族蛮偾怒合漏等复攻乐共城遹并劾之诏斩虎罢宗谅代以康延鲁而听遹节制遹阴有专讨意兵端益大矣于是诏发陕西军义军上军保甲三万人以遹为泸南招讨使遹与别将马觉张思正分道出期会于晏州思峨州近而固遹遣王育先破之村囤诸落相继而克因其积谷食士卒既抵晏州觉思正各以兵来会漏据轮缚大囤其山崛起数百仞林箐深密夷奔溃者悉赴之乃垒石为城外树木栅当道穿坑阱仆巨&#布渠答夹以守障俯瞰官军矢石所中皆靡碎遹军不能进间从巡检种友直田佑恭按视其旁山崖壁特峭绝贼恃之无守备遹欲袭取命友直佑恭军其下而身当贼冲番军迭攻之未旦鼓而进迨夕则止贼并力拒战不得息友直所部多思黔土丁习山险而山多生猱遹遣土丁捕之伐去蒙密缘崩石挽藤葛而上得猱数十头束麻作炬灌以膏蜡缚于猱背暮夜复遣土丁负绳梯登崖巅乃缒梯引下人人衔枚挈猱蚁附而上比鸡鸣友直佑恭与其众悉登拥刀斧&#箐入及贼栅出火然炬猱热狂跳贼庐舍皆茅竹猱窜其上火辄发贼号呼奔扑猱益惊火益炽官军鼓噪破栅遹望见火麾军蹑云梯攻其前两军相应贼扰乱不复能抗赴火坠崖死者不可计俘斩数千人卜漏突围走至轮多囤追获之晏州平诸夷落皆降拓地环二千里遹为建城寨画疆亩募人耕种且习战守号曰胜兵诏置沿边安抚司以转运副使孙义叟为安抚使高公老妻不辱而死诏赠节义族姬加遹龙图阁直学士熙州兰湟经略安抚使遹以疾请祠不许既入对赐上舍出身拜兵部尚书遹与童贯有隙力请去以提举醴泉观兼详定一司敕令六年出知成德军拜延康殿学士赐其子永裔上舍出身秘书省校书郎涞水人董才得罪亡命因聚众为贼攻败城邑辽人不能制中山帅府阴与才通诱使来归才寻为辽所破遂上书请取全燕以自效王黼童贯大喜将许之遹言不可客或以沮朝廷密谋止遹遹曰帅臣所部封境虽异事无异也且论思献纳侍从之职遹今以侍从备帅臣而真定中山边接隙苟一开吾境得无事乎疏奏上然之又斥还才书才穷蹙转入河东诏以问遹遹复具疏极论其害洎遹徙熙州黼等卒纳才又虑遹过阙入见有所陈趣使便道赴镇诸蕃闻遹至相贺曰吾父来朝廷真欲无事矣争出鉏耨牛价为顿高时议更陕西大铁钱价与铜钱轻重等遹上言曰铜重铁轻自然之理今反其理民谁信之以人夺天虽厉其禁终不可行也居数月以疾乞致仕命提举嵩山崇福宫起知中山顺昌应昌府金人举兵召遹赴阙寻卒永裔历知眉州言者论遹欺罔朝廷以军功永裔遂放罢　　陶节夫
按宋史本传节夫字子礼饶州鄱阳人晋大司马侃之裔也第进士起家为广州录事参军杨元寇暴山谷间捕系狱屡越以逸且不承为盗既累年节夫诘以数语元即吐服将适市与诸囚诀曰陶公长者虽死可无憾知新会县广守章楶重其材楶帅泾原辟入府崇宁初为讲议司检讨官进虞部员外郎迁陕西转运副使徙知延安府以招降羌有功加集贤殿修撰筑石堡等四城石堡以天涧为隍可趋者唯一路夏人窖粟其间以千数既为宋有其酋惊曰汉家取我金窟埚亟发铁骑来争节夫分部将士遮御之斩获统军以下数十百人夏人度不可得敛兵退连擢显谟阁待制龙图阁直学士方议城银州谍告夏人已东节夫料必西趋泾原官属不肯从节夫曰吾计之熟矣乃遣裨将耿端彦疾驱至银州五日城成夏人果从泾原至则城备已固遂遁去进枢密直学士节夫在延安日久蔡京张康国从中助之故唯京意是徇夏人欲款塞拒弗纳放牧者执杀之夏人怨怒大人镇戎军杀卤数万口节夫寻领经制环庆泾原河东边事言今既得石堡又城银州西夏洪宥皆在吾顾盻中横山之地十有七八兴州巢穴浅露直可以计取遂陈取兴灵之策加龙图阁学士会朝廷罢经制司且弃所城地节夫乃求内郡徙洪州改江宁府历青秦二州太原府群盗李勉起辽州北平之间河东河北骚动两路帅臣宪臣皆罪去至出台郎督捕之节夫请悉罢所遣兵卒以计获勉坐上疏乞留本道兵勿移戍降为待制知永兴军数月卒追复龙图阁学士　　张所
按宋史本传所青州人登进士第历官为监察御史高宗即位遣所按视陵寝还上疏言河东河北天下之根本昨者误用奸臣之谋始割三镇继割两河其民怨入骨髓至今无不扼掔若因而用之则可藉以守不则两河兵民无所系望陛下之事去矣且论还京师有五利谓国之安危在乎兵之强弱将相之贤不肖不在乎都之迁不迁又条上两河利害上欲以其事付所会所言黄潜善奸邪不可用恐害新政乃罢所御史改兵部郎中寻责所凤州团练副使江州安置后李纲入相欲荐所经略两河以其尝言潜善故难之一日与潜善从容言曰今河北未有人独一张所可用又以狂言扺罪不得已收拭用之使为招抚冒死立功以赎过不亦善乎潜善许诺乃借所直龙图阁充河北招抚使赐内府钱百万缗给空名告千余道以京西卒三千为卫将佐官属许自辟置一切以便宜从事所入见条上利害上赐五品服遣行命直秘阁王圭为宣抚司参谋官佐之河北转运副使张益谦附黄潜善意奏所置司北京非是且言自置招抚河北盗贼愈炽不若罢之专以其事付帅司李纲言张所今留京师招集将佐尚未及行益谦何以知其扰朝廷以河北民无所归聚而为盗故置司招抚因其力而用之岂由置司乃有盗贼乎今京东西群盗公行攻掠郡县亦岂招抚司过耶时方艰危朝廷欲有所经理益谦小臣乃以非理沮抑此必有使之者上乃命益谦分折命下枢密院汪伯彦犹用其奏诘责招抚司李纲与伯彦争于上前伯彦语塞所方招来豪杰以王彦为都统制岳飞为准备将而李纲已罢相朝廷以王圭代之所落直龙图阁岭南安置卒于贬所子宗本以岳飞奏补官　　吕颐浩
按宋史本传颐浩字元直其先乐陵人徙齐州中进士第父丧家贫躬耕以赡老幼后为密州司户参军以李清臣荐为邠州教授除宗子博士累官入为太府少卿直龙图阁河北转运副使升待制徽猷阁都转运使伐燕之役颐浩以转输随种师道至白沟既得燕山郭药师众二万契丹军万余皆仰给县官诏以颐浩为燕山府路转运使颐浩奏开边极远其势难守虽穷力竭财无以善后又奏燕山河北危急五事愿博议久长之策徽宗怒命褫职贬官而领职如故寻复焉进徽猷阁直学士金人入燕郭药师劫颐浩与蔡靖等以降敌退得归复以为河北都转运使以病辞提举崇福宫高宗即位除知扬州车驾南幸颐浩入见除户部侍郎兼知扬州进户部尚书剧贼张遇众数万屯金山纵兵焚掠颐浩单骑与韩世忠造其垒说之以逆顺遇党释甲降进吏部尚书建炎二年金人逼扬州车驾南渡镇江召从臣问去留颐浩叩头愿且留此为江北声援不然敌乘势渡江事愈急矣驾幸钱塘拜同签书枢密院事江淮两浙制置使还屯京口金人去扬州改江东安抚制置使兼知江宁府时苗傅刘正彦为逆逼高宗避位颐浩至江宁奉明受改元诏赦会监司议皆莫敢对颐浩曰是必有兵变其子抗曰主上春秋鼎盛二帝蒙尘沙漠日望拯救其肯遽逊位于幼冲乎灼知兵变无疑也颐浩即遣人寓书张浚曰时事如此吾侪可但已乎浚亦谓颐浩有威望能断大事书来报起兵状颐浩乃与浚及诸将约会兵讨贼时江宁士民汹惧颐浩乃檄杨惟忠留屯以安人心且恐苗傅等计穷挟帝繇广德渡江戒惟忠先为控扼备俄有旨召颐浩赴院供职上言今金人乘战胜之威群盗有&#起之势兴衰拨乱事属艰难岂容皇帝退享安逸请亟复明辟以图恢复遂以兵发江宁举鞭誓众士皆感厉将至平江张浚乘轻舟迓之相持而泣咨以大计颐浩曰颐浩曩谏开边几死宦臣之手承乏漕挽几陷腥膻之域今事不谐不过赤族为社稷死岂不快乎浚壮其言即舟中草檄进韩世忠为前军张俊翼之刘光世为游击颐浩浚总中军光世分军殿后颐浩发平江傅党托旨请颐浩单骑入朝颐浩奏所统将士忠义所激可合不可离傅等恐惧乃请高宗复辟师次秀州颐浩勉励诸将曰今虽反正而贼犹握兵居内事若不济必反以恶名加我翟义徐敬业可监也次临平苗傅等拒战颐浩被甲立水次出入行阵督世忠等破贼傅正彦引兵遁颐浩等以勤王兵入城都人夹道耸观以手加额朱胜非罢相以颐浩守尚书右仆射中书侍郎兼御营使改同中书门下平章事车驾幸建康闻金人复入召诸将问移跸之地颐浩曰金人谋以陛下所至为边面今当且战且避奉陛下于万全之地臣愿留常润死守上曰朕左右不可以无相乃以韩世忠守镇江刘光世守太平驾至平江闻杜充败绩上曰事迫矣若何颐浩遂进航海之策初建炎御营使本以行幸总齐军政而宰相兼领之遂专兵柄枢府几无所预颐浩在位尤颛恣赵鼎论其过四年移鼎为翰林学士吏部尚书鼎辞且攻颐浩章十数上颐浩求去除镇南军节度开府仪同三司醴泉观使诏以颐浩倡义勤王故从优礼焉奉化贼将琏乘乱为变劫颐浩置军中高宗以颐浩故赦而招之寻除江东安抚制置大使兼知池州颐浩请兵五万屯建康等处又请王巨师古兵自隶将之镇而李成遣将马进围江州乃驻军鄱阳会杨惟忠兵请与俱趋南康遣师古救江州贼众鏖战颐浩惟忠失利师古败奔洪州颐浩乞济师讨李成高宗曰颐浩奋不顾身为国讨贼群臣所不及但轻进其失也诏王以万人速往策应颐浩复军左蠡又得合门舍人崔增之众万余军势复振命增击贼败之乘胜至江州则马进已陷城矣朝廷命张俊为招讨使俊既至遂败马进进遁成以余众降刘豫诏以淮南民未复业须威望大臣措置以颐浩兼宣抚领寿春府除庐和州无为军招降赵延寿于分宁得其精锐五千分隶诸将张琪自徽犯饶州有众五万时颐浩自左蠡班师帐下兵不满万人郡人皇骇颐浩命其将阎皋姚端崔邦弼列阵以待琪犯皋军皋力战端邦弼两军夹击大破之拜少保尚书左仆射同中书门下平章事兼知枢密院事二年上自越州还临安时桑仲在襄阳欲进取京城乞朝廷举兵为声援颐浩乃大议出师而身自督军北向高宗谕颐浩秦桧曰颐浩治军旅桧理庶务如种蠡分职可也二人同秉政桧知颐浩不为公论所与多引知名士为助欲倾之而擅朝权高宗乃下诏以戒朋党除颐浩都督江淮荆浙诸军事开府镇江颐浩辟文武士七十余人以神武后军及御前忠锐崔增赵延寿二军从行百官班送颐浩次常州延寿军叛刘光世歼其众又闻桑仲已死遂不进引疾求罢诏还朝以知绍兴府朱胜非同都督诸军事颐浩既还欲倾秦桧乃引胜非为助给事中胡安国论胜非必误大计胜非复知绍兴府寻以醴泉观使兼侍读安国持录黄不下颐浩持命检正诸房文字黄龟年书行安国以失职求去罢之桧上章乞留安国不报侍御史江跻左司谏吴表臣皆以论救安国罢程瑀胡世将刘一正张寿林待聘楼照亦坐论桧党斥台省一空遂罢桧相颐浩独秉政屡请兴师复中原谓太祖取天下兵不过十万今有兵十六七万矣然自金人南牧莫敢撄其锋比年韩世忠张俊陈思恭张崇屡奏人有战心天将悔祸又金人以中原付刘豫三尺童子知其不能立国愿睿断早定决策北向今之精锐皆中原人恐久而消磨他日难以举事时盗贼稍息颐浩请遣使循行郡国平狱讼宣德意李纲宣抚湖南颐浩言纲纵暴无善状请罢诸路宣抚之名纲止为安抚使时李光在江东与颐浩书言纲有大节四夷畏服颐浩称光结党言者因论光罢之时方审量滥赏颐浩时有纵舍右司郎官王冈持不可曰公秉国钧不平谓何颐浩再秉政凡二年高宗以水旱地震下诏罪己求言颐浩连章待罪高宗一日谓大臣曰国朝四方水旱无不上闻近苏湖地震泉州大水辄不以奏何也侍御史辛炳殿中常同论其罪遂罢颐浩为镇南军节度使开府仪同三司提举洞霄宫改特进观文殿大学士五年诏问宰执以战守方略颐浩条十事以献除湖南安抚制置大使兼知潭州时郴衡桂阳盗起颐浩遣人悉平之帝在建康除颐浩少保浙西安抚制置大使知临安府行宫留守明堂礼成进封成国公八年上将还临安除少傅镇南定江军节度使江东安抚制置大使兼知建康府行宫留守颐浩引疾求去除醴泉观使九年金人归河南地高宗欲以颐浩往陕西命中使召赴行在颐浩以老病辞且条陕西利害谓金人无故归地其必有意召趣赴阙既至以疾不能见乃听归未几卒赠太师封秦国公谥忠穆颐浩有胆略善鞍马弓剑当国步艰难之际人倚之为重自江东再相胡安国以书劝其法韩忠献以至公无我为先报复恩仇为戒颐浩不能用时军用不足颐浩与朱胜非刱立江浙湖南诸路大军月桩钱于是郡邑多横赋大为东南患云　　向子諲按宋史本传子諲字伯恭临江人敏中元孙钦圣宪肃皇后再从侄也元符三年以后复辟恩补假承奉郎三迁知开封府咸平县豪民席势犯法狱具上尹盛章方以狱空觊赏却不受子諲以闻诏许自论决章大怒劾以他事勒停宣和初复官除江淮发运司主管文字淮南仍岁旱漕不通有欲浚河与江淮平者内侍主其议无敢可否发运司檄子諲行子諲言自江至淮数百里河高江淮数丈而欲浚之使平决不可曩有司三日一启闸复作澳储水故水不乏比年行直达之法加以应奉往来启闭无节堰闸率不存今复故制严禁约则无患使者用其言漕复通进秩一等召对除淮南转运判官以户部奏诸路起发上供不及数降一官七年入为右司员外郎不就以直秘阁为京畿转运副使寻兼发运副使建炎元年金人犯亳州子諲自勤王所以书遗金人言兵势逆顺令退保河北金人遽以亳宋等州守御所牒报之约日索战语极不逊诸道兵畏缩不进时康王次济州子諲遣进士李植献金帛及本司钱谷之在济州者以助军费张邦昌僭位遣人持敕书往庐州问其家安否子諲檄郡守冯询提举范仲使拘之以俟王命邦昌又使其甥刘达手书来子諲不启封焚之械系达于狱遣子请康王率诸将渡河出其不意以救二帝遣将王仪统勤王兵至城下迁直龙图阁江淮发运副使子諲言去岁刘顺奉渊圣蜡诏令监司帅守募兵勤王臣即镂板遍檄所部而六路之间漠无应者间有团结起发者类如儿戏姑以避责而已惟淮东一路臣亲率诸司粗成纪律然诸司犹有占吝钱物莫肯供亿殊不念君父幽处围城之中臣当时恨无利刃以加其颈今京城失守二帝播迁傥赏罚不行恐金人再为边患陛下复欲起天下之兵而诸路玩习故常恬不知畏将何恃以济艰难哉愿明诏大臣按劾诸路监司向承蜡诏废格不勤王及名为勤王而稽缓者悉加显黜命诸路提刑司究实以闻九月子諲罢以素为李纲所善故黄潜善斥之明年知袭庆府道梗不能赴初邦昌为平章军国事子諲乞致仕避之坐言者降三官起复知潭州禁卒为乱纵火掠市出浏阳县子諲遣通判孟彦卿等进及攸县平之金人破江西移兵湖南子諲闻警报率军民以死守宗室成中郎聿之隶东壁子諲巡城顾谓曰君宗室不可效此曹苟简聿之感激流涕金人围八日登城纵火子諲率官吏夺南楚门遁城陷坐敌至失守落职罢转运副使贾收言子諲督兵巷战又收溃卒复入治事帝亦以子諲与他守臣望风遁者殊科诏复职绍兴元年移鄂州主管荆湖东路安抚司剧盗曹成据攸县子諲军于安仁遣使招之成听命子諲又遣将西扼衡阳南守宜章成逡巡不敢南向者百余日诸郡遂得割获既而援兵不至成忿子諲扼己拥众而南子諲率亲兵拒之会官军溃度不可遏单骑入贼中谕以国家威灵成不服执子諲归会宣抚司都统制马广遣人持吴敏檄谕成成许受招始释子諲诏提举江州太平观胡安国方避地湖南以书抵秦桧言子諲忠节可以扶持三纲愿怜其无救而陷于贼复加收用起知广州时恐贼度岭故就用子諲守之又以言者罢遂致仕寻起知江州改江东转运使进秘阁修撰江东当饷刘光世军适刘豫入寇光世军合淝以乏饷告亟退师子諲驰至合淝具见粮以闻光世由是得罪进徽猷阁待制徙两浙路为都转运使除户部侍郎入见论京都旧事颇及珍玩起居郎潘良贵故善子諲闻其言甚怒既而子諲奏金国报聘及奠朱震事反复良久良贵径至榻前厉声叱之曰子諲不宜以无益之谈久烦圣听子諲欲退上谓良贵曰是朕问之也又谕子諲款语子諲复语久不止良贵叱之退者再上色变欲抵良贵罪中丞常同言良贵无罪愿许子諲补外上并怒同张九成言士大夫所以嘉子諲者以其能眷眷于善类今以子諲故逐柱史又逐中司非所以爱子諲也上意稍解批谕同同言不已于是三人俱罢子諲以徽猷阁直学士知平江府金使议和将入境子諲不肯拜金诏乃上章言自古人主屈己和戎未闻甚于此时宜却勿受忤秦桧意乃致仕子諲相家子能修饬自见于时友爱诸弟置义庄赡宗族贫者初漕淮南时张邦昌伪诏至虹县令已下迎拜宣读如常式独武尉徐端益不拜而走事定子諲言于朝易端益文资退闲十五年号所居曰芗林卒年六十八　　张守按宋史本传守字子固常州晋陵人家贫无书从人假借过目辄不忘登崇宁元年进士第中词学兼茂科除详定九域图志编修官以省员罢改宣德郎擢为监察御史丁内艰去建炎元年冬召还改官赐五品服上在维扬粘罕将自东平历泗淮以窥行在宰臣汪伯彦黄潜善以为李成余党不足畏上召百官各言所见叶梦得请上南巡阻江为守张浚亦奏敌势方张宜且南渡守独抗疏上防淮渡江利害六事又别疏言金人犯淮甸之路有四宜择四路帅守缮兵储粟以捍御之疏再上又请诏大臣惟以选将治兵为急凡不急之务付之都司六曹二相滋不悦遂建议遣守抚谕京城守闻命即就道三年正月还奏金人必来愿早为图之上恻然除起居郎兼直学士院金人果渡淮上幸临安迁御史中丞苗刘既平诏赦百官表奏皆守与李邴分为之守论宰相朱胜非不能思患预防致贼猖獗乞罢政疏留中不出既而胜非竟罢政吕颐浩初相举行司马光之言欲并合三省诏侍从台谏集议守言光之所奏较然可行若更集众徒为纷纭既而悉无异论竟合三省为一上幸建康吕颐浩张浚&#议将奉上幸武昌为趋陕之计时方拜浚为宣抚处置使身任陕蜀守与谏议大夫滕康皆持不可曰东南今日根本也陛下远适则奸雄生窥伺之心况将士多陕西人以蜀近关陕可图西归自为计耳非为陛下与国家计也守又陈十害至殿庐谓康曰幸蜀之事吾曹当以死争之上曰朕固以为难行议遂寝六月久雨恒阴吕颐浩张浚皆谢罪求去诏郎官以上言阙政初守为副端时尝上疏曰陛下处宫室之安则思二帝母后穹庐毳幕之居享膳羞之奉则思二帝母后膻肉酪桨之味服细暖之衣则思二帝母后穷边绝塞之寒苦操与夺之柄则思二帝母后语言动作受制于人享嫔御之适则思二帝母后谁为之使令对臣下之朝则思二帝母后谁为之尊礼思之又思兢兢栗栗圣心不倦而天不为之助顺者万无是理也至是复申前说曰今罪己之诏数下而天未悔祸实有所未至耳且曰天时人事至此极矣陛下睹今日之势与去年孰愈而朝廷之措置施设与前日未始异也俟其如维扬之变而后言之则虽斥逐大臣无救于祸汉制灾异策免三公今任宰相者虽有勋劳然其器识不足以干旋机务愿更择文武全材海内所共推者亲擢而并用之上书论事或有切直宜加褒擢以来言路先是守尝论吕颐浩不可独任张浚不可西去与上意异乞补外除礼部侍郎不拜上命吕颐浩至政事堂谕以正人端士不宜轻去守始受命殿中侍御史赵鼎入对论守无故下迁上曰以其资浅鼎曰言事官无他过愿陛下毋沮其气于是迁翰林学士知制诰九月拜端明殿学士同签书枢密院事扈从由海道至永嘉回至会稽四年五月除参知政事守尝荐汪伯彦沈与求劾其短以资政殿学士提举洞霄宫未几知绍兴府寻以内祠兼侍读守力辞改知福州时右司员外郎张宗臣请令福建筑城守奏福州城于晋太康三年伪闽增广至六千七百余步国初削平已久公私困敝请俟他年遂止寻以变易度牒钱百万余缗输之行在助国用时刘豫导金人寇淮上次平江诸将献俘者相踵守闻之上疏曰今以献俘诚皆金人或借诸国则戮之可也至如两河山东之民皆陛下赤子驱迫以来岂得已哉且谕以恩信贷之使归愿留者亦听则贼兵可不战而溃金人既遁诏诸将渡江追击守复上疏以敌情难测愿留刘光世控御诸渡上既还临安又诏问守以攻战之利守备之宜绥怀之略措置之方守言明诏四事臣以为莫急于措置措置苟当则余不足为陛下道矣臣请言措置之大略其一措置军旅其二措置粮食神武中军当专卫行在而以余军分戍三路一军驻于淮东一军驻于淮西一军驻鄂岳或荆南择要害之处以处之使北至关辅西抵川陕血&#相通号令相闻有唇齿辅车之势则自江而南可奠枕而卧也然今之大将皆握重兵贵极富溢前无禄利之望退无诛罚之忧故朝廷之势日削兵将之权日重而又为大将者万一有称病而赐罢或卒然不讳则所统之众将安属耶臣谓宜拔擢麾下之将使为统制每将不过五千人&#布四路朝廷号令径达其军分合使令悉由朝廷可以有为也何谓措置军食诸将既分屯诸路则所患者财&#转输也祖宗以来每岁上供六百余万出于东南转输未尝以为病也今宜举两浙之粟以饷淮东江西之粟以饷淮西荆湖之粟以饷鄂岳荆南量所用之数责漕臣将输而归其余于行在钱帛亦然恐未至于不足也钱粮无乏绝之患然后戒饬诸将不得侵扰州县以复业之民户口多寡为诸州殿最岁核实而黜陟之如是措置既定俟至防秋复遣大臣为之统督使诸路之兵首尾相应绥怀之略亦在是矣究其本源则在陛下内修德而外修政耳闽自范汝为之扰公私赤立守在镇四年抚绥雕瘵且请于朝蠲除福州所贷常平缗钱十五万累请去郡以提举万寿观兼侍读召还甫两月复引病丐去知平江府力丐祠以归六年十二月召见即日除参知政事明日兼权枢密院事七年张浚罢刘光世兵柄而欲以吕祉往淮西抚谕诸军守以为不可浚不从守曰必曰改图亦须得闻望素高能服诸将之心者乃可浚不听遂有郦琼之变及台谏交章论浚御批安置岭表赵鼎不即行守力解上曰浚为陛下捍两淮罢刘光世正以其众乌合不为用今其验矣群臣从而媒&#其短臣恐后之继者必以浚为鉴谁肯为陛下任事乎浚谪永州守亦引咎请去弗许八年正月上自建康将还临安守言建康自六朝为帝王都江流险阔气象雄伟且据都会以经理中原依险阻以捍御强敌可为别都以图恢复鼎持不可守力求去以资政殿大学士知婺州寻改洪州兼江南西路安抚使入对时江西盗贼未息上问以弭盗之策守曰莫先德政伺其不悛然后加之以兵因请出师屯要害既至部揭榜郡邑开谕祸福约以期限许之自新不数月盗平后徙知绍兴府会朝廷遣三使者括诸路财赋所至以鞭挞立威韩球在会稽所敛五十余万缗守既视事即求入觐为上言之诏追还三使时秦桧当国不悦守亦不自安复奉祠建康谋帅上曰建康重地用大臣有德望者惟张守可至镇数月薨守尝荐秦桧于时宰张浚及桧为枢密使同朝一日守在省阁执浚手曰守前者误公矣今同班列与之朝夕相处观其趋向有患失之心公宜力陈于上守在江右以郡县供亿科扰上疏请蠲和买罢和籴上欲行之时秦桧方损度支为月进且日忧四方财用之不至见守疏怒曰张帅何损国如是守闻之叹曰彼谓损国乃益国也卒谥文靖孙抑户部侍郎
　节使部名臣列传二十
　　宋四
　　郑刚中
按宋史本传刚中字亨仲婺州金华人登进士甲科累官为监察御史迁殿中侍御史刚中由秦桧荐于朝桧主和议刚中不敢言移宗正少卿请去不许改秘书少监金归侵疆桧遣刚中为宣谕使参谋官及还除礼部侍郎复遣刚中为川陕宣谕使谕诸将罢兵寻充陕西分画地界使金使乌陵赞谟入境欲尽取阶成岷凤秦商六州刚中力争不从又欲姑取商秦于大散关立界刚中又坚不从继除川陕宣抚副使兀朮遣人力求和尚原刚中恐败和好以和尚原自绍兴四年后不系吴玠地分于是割秦商之半弃和尚原以与金朝廷命刚中去陕字为四川宣抚副使刚中治蜀颇有方略宣抚司旧在绵阆间及胡世将代吴玠就居河池馈饷不继刚中奏利州在潭毒关内与兴洋诸关声援相接乞移司利州自是省费百万刚中始至即欲移屯一军大将杨政不从呼政语之曰刚中虽书生不畏死声色俱厉政即听命都统每入谒必庭参然后就坐吴璘升检校少师来谢语阍吏乞讲钧敌之礼刚中曰少师虽尊犹都统制耳傥变常礼是废军容行礼如故奏蠲四川杂征又请减成都府路对籴及宣抚司激赏钱时刚中于阶成二州营田抵秦州界凡三千余顷岁收十八万斛先是川口屯兵十万分隶三大将吴璘屯兴州杨政屯兴元府郭浩屯金州皆建帅节而统制官知成州王彦知阶州姚仲知西和州程俊知凤州杨从仪亦领沿边安抚刚中请分利州为东西路以兴元府利阆洋巴剑州大安军七郡为东路治兴元命政为安抚以兴阶成西和文陇凤七州为西路治兴州命璘为安抚而命浩为金房开达州安抚诸裨将领安抚者皆罢从之弛夔路酒禁复利州钱监为绍兴监时军已罢移屯内郡刚中言逐路各有漕司都漕宜罢从之秦桧怒刚中在蜀专擅令侍御史汪勃奏置四川财赋总领官以赵不弃为之不隶宣抚司不弃牒宣抚司刚中怒由是有隙不弃颇求刚中阴事言于桧桧阳召不弃归因召刚中刚中语人曰孤危之迹独赖上知之耳桧闻愈怒遂罢青桂阳军居住再责濠州团练副使复州安置再徙封州卒　　张焘
按宋史本传焘字子公饶之德兴人宣和八年进士第三人为侍御史和议成范如圭请遣使朝八陵遂命判大宗正士与焘偕行且命修奉令荆湖帅臣岳飞济其役焘与士道武昌出蔡颍河南百姓欢迎夹道以喜以泣曰久隔王化不图今日复为宋民九年五月至永安诸陵朝谒如礼陵前石涧水久涸二使垂至忽涌溢父老惊叹以为中兴之兆焘等入柏城披鉏荆棘随所葺治留二日而还自郑州历汴宋宿泗淮南以归即奏疏曰金人之祸上及山陵虽殄灭之未足以雪此耻复此雠也陛下圣孝天至岂胜痛愤顾以梓宫两宫之故方且与和未可遽言兵也祖宗在天之灵震怒既久岂容但已异时恭行天罚得无望于陛下乎自古戡定祸乱非武不可狼子野心不可保恃久矣伏望修武备俟衅隙起而应之电扫风驱尽俘丑类以告诸陵夫如是然后尽天子之孝而为人子孙之责塞矣上问诸陵寝如何焘不对唯言万世不可忘此贼上黯然焘因请永固陵不用金玉大略谓金玉珍宝聚而藏之固足以动人耳目又其为物自当流布于世理必发露无足怪者上览疏谓秦桧曰前世厚葬之祸如循一轨朕断不用金玉庶先帝神灵有万世之安焘又言顷刘豫初废人情恟恟我斥候不明坐失机会今又闻敌于淮阳作筏造绳索不知安用诸将朝廷戒勿得遣间探遂不复遣我之动息敌无不知敌之情状我则不闻又见黄河船尽拘北岸悉为敌用往来自若无一人敢北渡者愿饬边吏广耳目先事而防又言郦琼部伍皆西陲劲兵今在河南尚可收用新疆租赋已蠲而使命络绎推恩费用犹循兵兴时例愿加裁损非甚不得已勿遣使以宽民力又论陕西诸帅不相下动辄喧争请置一大帅统之庶首尾相应缓急可恃焘所言皆切中时病秦桧方主和惟恐少忤敌意悉置不问成都谋帅上谕桧曰张焘可第道远恐其惮行桧以谕焘焘曰君命也焉敢辞十月以宝文阁学士知成都府兼本路安抚使付以便宜虽安抚一路而四川赋敛无艺者悉得蠲减陛辞奏曰蜀民困矣官吏从而诛剥之去朝廷远无所赴诉俟臣至所部首宣德意使一路咸沾惠泽上曰岂惟一路四川恤民事悉委卿焘因言官吏害民者请先罢后劾上许之又言军兴十余年日不暇给今和议甫定愿汲汲以政刑为先务上曰当书之座右十年三月至成都在蜀四年戢贪吏薄租赋抚雅州蕃部西边不惊岁旱则发粟民得不饥暇则修学校与诸生讲论会有诏令宣抚司纳契丹降人焘为宣抚使胡世将言蜀地狭不能容前朝常胜军可为戒世将奏寝其事焘乞祠以李璆代之焘自蜀归卧家凡十有三年进端明殿学士二十九年提举万寿观兼侍读以衰疾力辞不许除吏部尚书隆兴元年迁参知政事以老病不拜台谏交章留之除资政殿大学士固求致仕后二年卒年七十五谥忠定焘外和内刚帅蜀有惠政民祠之不忘　　王刚中
按宋史本传刚中字时亨饶州乐平人刚中博览强记绍兴十五年进士第二人任某州推官改左宣义郎故事当召试秦桧怒其不诣己授洪州教授桧死召见擢秘书省校书郎迁著作佐郎孝宗为普安郡王刚中兼王府教授每侍讲极陈古今治乱之故君子小人忠佞之辨迁中书舍人言御敌今日先务敌强则犯边弱则请盟今勿计敌人之强弱必先自治择将帅搜战士实边储备器械国势富强将良士勇请盟则为汉文帝犯边则为唐太宗上韪其言会西蜀谋帅上曰无以逾王刚中矣以龙图阁待制知成都府制置四川御便殿临遣锡金带象笏进敷文阁直学士时吴璘累官阀至大帅其下姚仲王彦等亦建节雄一方守帅以文治则玩于柔而号令不行以武竞则窒于暴而下情不通惟刚中检身以法示人以礼不立崖堑驭吏恩威并行羽檄纷沓从容裁决皆中机会敌骑度大散关人情汹恟刚中跨一马夜驰二百里起吴璘于帐中责之曰大将与国义同休戚临敌安得高枕而卧璘大惊又以蜡书抵张正彦济师西师大集金兵败走方议奏捷刚中倍道驰还谓其属李焘曰将帅之功吾何有焉焘唶曰身督战而功成不居过人远矣已乃差择将士众所推者上之朝备统帅选又疏蜀名胜士与幕府之贤备部使者州刺史之佐目使颐指内外响应诸汰遣使臣困绝不能自存刚中以为冒刃于少壮之年不可斥弃于既老之后悉召诣府有善射者复其禄秩以禁军阙额粮给之其罢癃不堪事则给以义仓米成都万岁池广袤十里溉三乡田岁久淤淀刚中集三乡夫共疏之累土为防上植榆柳表以石柱州人指曰王公之甘棠也府学礼殿东汉兴平中建后又建新学遭时多故日就倾圮属九县缮完悉复其旧葺诸葛武侯祠张文定公庙夷黄巢墓表贤殚恶以示民有女巫畜蛇为妖杀蛇黥之孝宗受禅以宫僚进左朝奉大夫召赴阙以足疾请祠提举太平兴国宫归次番阳营圃植竹号竹坞金犯淮有旨趣刚中入见陈战守之策除礼部尚书直学士院兼给事中为卤簿使除端明殿学士签书枢密院事进同知院事刚中曰战守者实事和议者虚名不可恃虚名害实事又奏四事开屯田省浮费选将帅汰冗兵居政府属疾卒年六十三赠资政殿大学士光禄大夫谥恭简建炎间诏阶成岷凤四州刺壮丁为兵众以为忧刚中建言五害罢之免符下民欢呼声震山谷比去蜀父老遮道有追送数百里者繇布衣至公卿无他嗜好公退惟读书着文为乐有易说春秋通义仙源圣纪经史辨汉唐史要览天人修应录东溪集应斋笔录凡百余卷　　张栻
按宋史本传栻字敬夫丞相浚子也以荫补官孝宗即位历迁除左司员外郎出知袁州宰相惮之退而家居累年孝宗念之诏除旧职知静江府经略安抚广南西路所部荒残多盗栻至简州兵汰冗补阙籍诸州黥卒伉健者为效用日习月按申严保伍法谕溪峒酋豪弭怨睦邻毋相杀掠于是群蛮帖服朝廷买马横山岁久弊滋边氓告病而马不时至栻究其利病六十余条奏革之诸蛮感悦争以善马至孝宗闻栻治行诏特进秩直宝文阁因任寻除秘阁修撰荆湖北路转运副使改知江陵府安抚本路一日去贪吏十四人湖北多盗府县往往纵释以病其良民栻首劾大吏之纵贼者捕斩奸民之舍贼者令其党得相捕告以除罪群盗皆遁去郡频边屯主将与帅守每不相下栻以礼遇诸将得其欢心又加恤士伍勉以忠义队长有功辄补官士咸感奋并淮奸民出塞为盗者捕得数人有北方亡奴亦在盗中栻曰朝廷未能正名讨敌无使疆场之事其曲在我命斩之以徇于境而缚其亡奴归之北人叹曰南朝有人信阳守刘大辨怙势希赏广招流民而夺见户熟田以与之栻劾大辨狡诈所招流民不满百而虚增其数十倍请论其罪不报章累上大辨易他郡栻自以不得其职求去诏以右文殿修撰提举武夷山冲佑观　　叶适按宋史本传适字正则温州永嘉人为文藻思英发擢淳熙五年进士第二人授平江节度推官丁母忧改武昌军节度判官少保史浩荐于朝召之不至改浙西提刑司干办公事士多从之游参知政事龚茂良复荐之召为太学正迁博士因轮对奏曰人臣之义当为陛下建明者一大事而已二陵之仇未报故疆之半未复而言者以为当乘其机当待其时然机自我发何彼之乘时自我为何彼之待非真难真不可也正以我自为难自为不可耳于是力屈气索甘为退伏者于此二十六年积今之所谓难者阴阻之所谓不可者默制之也盖其难有四其不可有五置不共戴天之仇而广兼爱之义自为虚弱此国是之难一也国之所是既然士大夫之论亦然为奇谋秘画者止于乘机待时忠义决策者止于亲征迁都深沉虑远者止于固本自治此议论之难二也环视诸臣迭进迭退其知此事本而可以反复论议者谁乎抱此志意而可以策励期望者谁乎此人才之难三也论者徒鉴五代之致乱而不思靖康之得祸今循守旧模而欲驱一世之人以报君雠则形势乖阻诚无展足之地若顺时增损则其所更张动摇关系至重此法度之难四也又有甚不可者兵以多而至于弱财以多而至于乏不信官而信吏不任人而任法不用贤能而用资格此五者举天下以为不可动岂非今之实患欤沿习牵制非一时矣讲利害明虚实断是非决废置在陛下所为耳读未竟帝蹙额曰朕比苦目疾此志已泯谁克任此惟与卿言之耳及再读帝惨然久之除太常博士兼实录院检讨官尝荐陈傅良等三十四人于丞相后皆召用时称得人会朱熹除兵部郎官未就职为侍郎林栗所劾适上疏争曰栗劾熹罪无一实者特发其私意而遂忘其欺矣至于其中谓之道学一语利害所系不独熹盖自昔小人残害忠良率有指名或以为好名或以为立异或以为植党近创为道学之目郑丙倡之陈贾和之居要津者密相付授见士大夫有稍慕洁修者辄以道学之名归之以为善为玷阙以好学为己愆相与指目使不得进于是贤士惴栗中材解体销声灭影秽德垢行以避此名栗为侍从无以达陛下之德意志虑而更袭用郑丙陈贾密相付授之说以道学为大罪文致语言逐去一熹自此善良受祸何所不有伏望摧折暴横以扶善类疏入不报光宗嗣位由秘书郎出知蕲州入为尚书左选郎官是时帝以疾不朝重华宫者七月事无巨细皆废不行适见上力言父子亲爱出于自然浮疑私畏似是而非岂有事实若因是而定省废于上号令愆于下人情离阻其能久乎既而帝两诣重华宫都人欢悦适复奏自今宜于过宫之日令宰执侍从先诣起居异时两宫圣意有难言者自可因此传致则责任有归不可复使近习小人增损语言以生疑惑不报而事复浸异中外汹汹及孝宗不豫群臣至号泣攀裾以请帝竟不往适责宰相留正曰上有疾明甚父子相见当俟疾瘳公不播告使臣下轻议君父可乎未几孝宗崩光宗不能执丧军士籍籍有语变且不测适又告正曰上疾而不执丧将何辞以谢天下今嘉王长若预建参决则疑谤释矣宰执用其言同入奏立嘉王为皇太子帝许之俄得御批有历事岁久念欲退闲之语正惧而去人心愈摇知枢密院赵汝愚忧危不知所出适告知合门事蔡必胜曰国事至此子为近臣庸坐视乎蔡许诺与宣赞舍人傅昌朝知内侍省关礼知合门事韩胄三人定计胄太皇太后甥也会慈福宫提点张宗尹过胄胄觇其意以告必胜适得之即亟白汝愚汝愚请必胜议事遂遣胄因张宗尹关礼以内禅议奏太皇太后且请垂帘许之计遂定翌日禅祭太皇太后临朝嘉王即皇帝位亲行祭礼百官班贺中外晏然凡表奏皆汝愚与适裁定临期取以授仪曹郎人始知其预议焉迁国子司业汝愚既相论功将及适适曰国危效忠职也适何功之有而胄恃功以迁秩不满望怨汝愚适以告汝愚曰胄所望不过节钺宜与之汝愚不从适叹曰祸自此始矣遂力求补外除太府卿总领淮东军马钱粮及汝愚贬衡阳而适亦为御史胡弦所劾降两官罢主管冲佑观差知衢州辞起为湖南转运判官迁知泉州召入对言于宁宗曰陛下初嗣大宝臣尝申绎卷阿之义为献天启圣明销磨党偏人才庶几其复合然治国以和为体处事以平为极臣欲人臣忘己体国息心既往图报方来可也帝嘉纳之初韩胄用事患人不附一时小人在言路者创为伪学之名举海内知名士贬窜殆尽其后胄亦悔故适奏及之且荐楼钥丘黄度三人悉与郡自是禁网渐解矣除权兵部侍郎以父忧去服除召至时有劝胄立盖世功以固位者胄然之将启兵端适因奏曰甘弱而幸安者衰改弱而就强者兴陛下申命大臣先虑预算思报积耻规恢祖业盖欲改弱以就强矣窃谓必先审知强弱之势而定其论论定然后修实政行实德弱可变而为强非有难也今欲改弱以就强为问罪骤兴之举此至大至重事也故必备成而后动守定而后战今或谓金已衰弱姑开先衅不惧后艰求宣和之所不能为绍兴之所不敢此至险至危事也且所谓实政者当经营濒淮沿汉诸郡各为要所牢实自守敌兵至则沮于坚城彼此策应而后进取之计可言至于四处御前大军练之使足以制敌小大之臣试之使足以立事皆实政也所谓实德者当今赋税虽重而国愈贫如和买折帛之类民间至有用田租一半以上输纳者况欲规恢宜有恩泽乞诏有司审度何名之赋害民最甚何等横费裁节宜先减所入之额定所出之费既修实政于上又行实德于下此其所以能屡战而不屈必胜而无败也除权工部侍郎胄欲藉其草诏以动中外改权吏部侍郎兼直学士院以疾力辞兼职会诏诸将四路出师适又告胄宜先防江不听未几诸军皆败胄惧以丘为江淮宣抚使除适宝谟阁待制知建康府兼沿江制置使适谓三国孙氏尝以江北守江自南唐以来始失之建炎绍兴未暇寻绎乃请于朝乞节制江北诸州及金兵大入一日有二骑举旗若将渡者淮民仓皇争斫舟缆覆溺者众建康震动适谓人心一摇不可复制惟劫寨南人所长乃募市井悍少并帐下愿行者得二百人使采石将徐纬统以往夜过半遇金人蔽茅苇中射之应弦而倒矢尽挥刀以前金人皆错愕不进黎明知我军寡来追则已在舟中矣复命石跋定山之人劫敌营得其俘馘以归金解和州围退屯瓜步城中始安又遣石斌贤渡宣化夏侯成等分道而往所向皆捷金自滁州遁去时羽檄旁午而适治事如平时军须皆从官给民以不扰淮民渡江有舟次止有寺给钱饷米其来如归兵退进宝文阁待制兼江淮制置使措置屯田遂上堡坞之议初淮民被兵惊散日不自保适遂于墟落数十里内依山水险要为堡坞使复业以守春夏散耕秋冬入堡凡四十七处又度沿江地创三大堡石跋则屏蔽采石定山则屏蔽靖安瓜步则屏蔽东阳下蜀西护溧阳东连仪真缓急应援首尾联络东西三百里南北三四十里每堡以二千家为率教之习射无事则戍以五百人一将有警则增募新兵及抽摘诸州禁军二千人并堡坞内居民通为四千五百人共相守戍而制司于每岁防秋别募死士千人以为劫寨焚粮之用因言堡坞之成有四利大要谓敌在北岸共长江之险而我有堡坞以为声援则敌不敢窥江而士气自倍战舰亦可以策勋和滁真六合等城或有退遁我以堡坞全力助其袭逐或邀其前或尾其后制胜必矣此所谓用力寡而收功博也三堡就流民渐归而胄适诛中丞雷孝友劾适附胄用兵遂夺职自后奉祠者凡十三年至宝文阁学士通议大夫嘉定十六年卒年七十四赠光禄大夫谥忠定适志意慷慨雅以经济自负方胄之欲开兵端也以适每有大雠未复之言重之而适自召还每奏疏必言当审而后发且力辞草诏第出师之时适能极力谏止晓以利害祸福则胄必不妄为可免南北生灵之祸议者不能不为叹息焉　　张诏按宋史本传诏字君卿成州人少隶张俊帐下积功守和州尝被旨介聘一日金人持所绘佑献二陵像至馆中皆北地服诏向之再拜馆者问之答曰诏虽不识其人但龙凤之姿天日之表疑非北朝祖宗也敢不拜孝宗闻而喜之由是骤用绍熙五年除兴州都统制兼知兴州代吴挺庆元二年赵彦逾帅蜀以关外去兴元远缓急恐失事机复请分东西为二帅诏遂兼西路安抚司公事先是赵汝愚为从官时每奏吴氏世掌蜀兵非国家之利请以张诏代领武兴之军盖汝愚之意欲以吴曦为文臣帅以杜他日握兵之渐而未及行也汝愚既知枢密院力辞不拜白于光宗曰若武兴朝除帅则臣夕拜命上许之乃以诏为成州团练使兴州诸军都统制诏在兴州甚得士心六年卒郭杲代之　　辛弃疾
按宋史本传弃疾字幼安齐之历城人少师蔡伯坚与党怀英同学号辛党始筮仕决以蓍怀英遇坎因留事金弃疾得离遂决意南归金主亮死中原豪杰并起耿京聚兵山东称天平节度使节制山东河北忠义军马弃疾为掌书记即劝京决策南向僧义端者喜谈兵弃疾间与之游及在京军中义端亦聚众千余说下之使隶京义端一夕窃印以逃京大怒欲杀弃疾弃疾曰丐我三日不获就死未晚揣僧必以虚实奔告金帅急追获之义端曰我识君真相乃青兕也力能杀人幸勿杀我弃疾斩其首归报京益壮之绍兴三十二年京令弃疾奉表归宋高宗劳师建康召见嘉纳之授承务郎天平节度掌书记并以节使印告召京会张安国邵进已杀京降金弃疾还至海州与众谋曰我缘主帅来归朝不期事变何以复命乃约统制王世隆及忠义人马全福等径趋金营安国方与金将酣饮即众中缚之以归金将追之不及献俘行在斩安国于市仍授前官改差江阴佥判弃疾时年二十三干道四年通判建康府六年孝宗召对延和殿时虞允文当国帝锐意恢复弃疾因论南北形势及三国晋汉人才持论劲直不为迎合作九议并应问三篇美芹十论献于朝言逆顺之理消长之势技之长短地之要害甚备以讲和方定议不行迁司农寺主簿出知滁州州罹兵烬井邑雕残弃疾宽征薄赋招流散教民兵议屯田乃刱奠枕楼繁雄馆辟江东安抚可参议官留守叶衡雅重之衡入相力荐弃疾慷慨有大略召见迁仓部郎官提点江西刑狱平剧盗赖文政有功加秘阁修撰调京西转运判官差知江陵府兼湖北安抚迁知隆兴府兼江西安抚以大理少卿召出为湖北转运副使改湖南寻知潭州兼湖南安抚盗连起湖湘弃疾悉讨平之遂奏疏曰今朝廷清明比年李全赖文政陈子明李峒相继窃发皆能一呼啸聚千百杀掠吏民死且不顾至烦大兵剪灭良由州以趣办财赋为急吏有残民害物之状而州不敢问县以并缘科敛为急吏有残民害物之状而县不敢问田野之民郡以聚敛害之县以科率害之吏以乞取害之豪民以兼并害之盗贼以剽夺害之民不为盗去将安之夫民为国本而贪吏迫使为盗今年剿除明年&#荡譬之木焉日刻月削不损则折欲望陛下深思致盗之由讲求弭盗之术无徒恃平盗之兵申饬州县以惠养元元为意有违法贪冒者使诸司各扬其职无徒按举小吏以应故事自为文过之地诏奖谕之又以湖南控带二广与溪峒蛮獠接连草窃间作岂惟风俗颓悍抑武备空虚所致乃复奏疏曰军政之弊统率不一差出占破略无已时军人则利于优闲窠坐奔走公门苟图衣食以故教阅废弛逃亡者不追冒名者不举平居则奸民无所忌惮缓急则卒伍不堪征行至调大军千里讨捕胜负未决伤威损重为害非细乞依广东摧锋荆南神劲福建左翼例别刱一军以湖南飞虎为名止拨属二牙密院专听帅臣节制调度庶使夷獠知有军威望风慑服诏委以规画乃度马殷营垒故基起盖寨栅招步军二千人马军五百人傔人在外战马铁甲皆备先以缗钱五万以广西买马五百匹诏广西安抚司岁带买三千匹时枢府有不乐之者数沮挠之弃疾行愈力卒不能夺经度费巨万计弃疾善干旋事皆立办议者以聚敛闻降御前金字牌俾日下住罢弃疾受而藏之出责监办者期一月飞虎营栅成违坐军制如期落成开陈本末绘图缴进上遂释然时秋霖几月所司言造瓦不易问须瓦几何曰二十万弃疾曰勿忧令厢官自官舍神祠外应居民家取沟瓦二不二日皆具僚属叹伏军成雄镇一方为江上诸军之冠加右文殿修撰差知隆兴府兼江西安抚时江右大饥诏任责荒政始至榜通衢曰闭籴者配强籴者斩次令尽出公家官钱银器召官吏儒生商贾市民各举有干实者量借钱物逮其责领运籴不取子钱期终月至城下发粜于是连樯而至其直自减民赖以济时信守谢源明乞米救助幕属不从弃疾曰均为赤子皆王民也即以米舟十之三予信帝嘉之进一秩以言者落职久之主管冲佑观绍熙二年起福建提点刑狱召见迁大理少卿加集英殿修撰知福州兼福建安抚使弃疾为宪时尝摄帅每叹曰福州前枕大海为贼之渊上四郡民顽犷易乱帅臣空竭急缓奈何至是务为镇静未期岁积镪至五十万缗榜曰备安库谓闽中土狭民稠岁俭则籴于广今幸连稔宗室及军人入仓请米出即粜之候秋价贱以备安钱籴二万石则有备无患矣又欲造万铠招强壮补军额严训练则盗贼可以无虞事未行台臣王蔺劾其用钱如泥沙杀人如草芥旦夕望端坐闽王殿遂丐祠归庆元元年落职四年复主管冲佑观久之起知绍兴府兼浙东安抚使四年宁宗召见言盐法加宝谟阁待制提举佑神观奉朝请寻差知镇江府赐金带坐缪举降朝散大夫提举冲佑观差知绍兴府两浙东路安抚使辞免进宝文阁待制又进龙图阁知江陵府令赴行在奏事试兵部侍郎辞免进枢密都承旨未受命而卒赐对衣金带守龙图阁待制致仕特赠四官弃疾豪爽尚气节识拔英俊所交多海内知名士尝跋绍兴间诏书曰使此诏出于绍兴之前可以无事雠之大耻使此诏行于隆兴之后可以卒不世之大功今此诏与雠敌俱存也悲夫人服其警切帅长沙时士人或诉考试官滥取第十七名春秋卷弃疾察之信然索亚榜春秋卷两易之启名则赵鼎也弃疾怒曰佐国元勋忠简一人胡为又一赵鼎掷之地次阅礼记卷弃疾曰观其议论必豪杰士也此不可失启之乃赵方也尝谓人生在勤当以力田为先北方之人养生之具不求于人是以无甚富甚贫之家南方多末作以病农而兼并之患兴贫富斯不侔矣故以稼名轩为大理卿时同僚吴交如死无棺敛弃疾叹曰身为列卿而贫若此是廉介之士也既厚赙之复言于执政诏赐银绢弃疾尝同朱熹游武夷山赋九曲棹歌熹书克己复礼夙兴夜寐题其二斋室熹殁伪学禁方严门生故旧至无送葬者弃疾为文往哭之曰所不朽者垂万世名孰谓公死凛凛犹生弃疾雅善长短句悲壮激烈有稼轩集行世绍定六年赠光禄大夫咸淳间史馆校勘谢枋得过弃疾墓旁僧舍有疾声大呼于堂上若鸣其不平自昏暮至三鼓不绝声枋得秉烛作文旦且祭之文成而声始息德佑初枋得请于朝加赠少师谥忠敏　　丘
按宋史本传字宗卿江阴军人隆兴元年进士为建康府观察推官丞相虞允文奇其才奏除国子博士孝宗谕允文举自代者允文首荐有旨赐对遂言恢复之志不可忘恢复之事未易举宜甄拔实才责以内治遵养十年乃可议北向时方遣范成大使金祈请陵寝言泛使亟遣无益大计徒以骄敌孝宗不乐曰卿家坟墓为人所据亦须理索否对曰臣但能诉之不能请之孝宗怒退待罪孝宗察其忠不谴也迁太常博士出知秀州华亭县捍海堰废且百年咸潮岁大入坏并海田苏湖皆被其害至海口访遗址已沦没乃奏刱筑三月堰成三州舄卤复为良田除直秘阁知平江府入奏内殿因论褚币折阅请公私出内并以钱会各半为定法诏行其言天下便之知吉州召除户部郎中迁枢密院检详文字被命接伴金国贺生辰使金历九月晦与统天历不合接使者以恩意乃徐告以南北历法异同合从会庆节正日随班上寿金使初难之卒屈服孝宗喜谓曰使人听命成礼而还卿之力也先是王抃为枢密不少下之方迓客时抃排定程顿奏上降付接伴令沿途遵执具奏谓不可以此启敌疑心不奉诏抃憾之訾不礼金使予祠起知鄂州移江西转运判官提点浙东刑狱进直徽猷阁知平江府升龙图阁移帅绍兴府改两浙转运副使以忧去光宗即位召对除太常少卿兼权工部侍郎进户部侍郎擢焕章阁直学士四川安抚制置使兼知成都府素以吴氏世掌兵为虑陛辞奏曰臣入蜀后吴挺脱至死亡兵权不可复付其子臣请得便宜抚定诸军以俟朝命挺死即奏乞选他将代之仍置副帅别差兴州守臣并利州西路帅司归兴元以杀其权挺长子曦勿令奔丧起复知和州属总领杨辅就近节制诸军檄利路提刑杨虞仲往摄兴州朝廷命张诏代挺以李仁广副之遂革世将之患其后郭杲继诏复兼利西路安抚杲死韩胄复以兵权付曦曦叛识者乃服先见进焕章阁直学士宁宗即位赴召以中丞谢深甫论罢之居数年复职知庆元府既入奏韩胄招以见出奏疏几二千言示盖北伐议也知平日主复雠冀可与共功名曰中原沦陷且百年在我固不可一日而忘也然兵凶战危言首倡非常之举兵交胜负未可知则首事之祸其谁任之此必有夸诞贪进之人攘臂以侥幸万一宜亟斥绝不然必误国矣进敷文阁学士改知建康府将行胄曰此事姑为迟之因赞曰&#然而改诚社稷生灵之幸惟无摇于异议则善矣胄闻金人置平章宣抚河南奏以为签枢宣抚江淮以应之手书力论金人未必有意败盟中国当示大体宜申警军实使吾常有胜势若衅自彼作我有辞矣宣抚议遂寝胄移书欲除内职宣谕两淮报曰使名虽异其为示敌人以嫌疑之迹则同且伪平章宣抚既寝尤不宜轻举胄滋不悦升宝文阁学士刑部尚书江淮宣抚使时宋师克泗州进图宿寿既而师溃胄遣人来议招收溃卒且求自解之计谓宜明苏师旦周筠等偾师之奸正李汝翼郭倬等丧师之罪欲全淮东兵力为两淮声援奏泗州孤立淮北所屯精兵几二万万一金人南出清河口及犯天长等城则首尾中断堕敌计矣莫若弃之还军盱眙从之金人拥众自涡口犯淮南或劝弃庐和州为守江计曰弃淮则与敌共长江之险矣吾当与淮南俱存亡益增兵为防进端明殿学士侍读寻拜签书枢密院督视江淮军马有自北来者韩元靖自谓琦五世孙诘所以来之故元靖言两国交兵北朝皆谓出韩太师意今相州宗族坟墓皆不可保故来依太师尔使毕其说始露讲解意遣人护送北归俾扣其实其回也得金行省幅纸以闻于朝遂遣王文采持书币以行文采还金帅答书辞顺复以闻遂遣陈璧充小使璧回具言金人诘使介既欲和矣何为出兵真州以袭我然仍露和意也白庙堂请自朝廷移书续前议又谓彼既指胄为元谋若移书宜蹔免系衔胄大怒罢以知枢密院事张岩代之既以台论提举洞霄宫落职胄诛以资政殿学士知建康府寻改江淮制置大使兼知建康府淮南运司招辑边民二万号雄淮军月廪不继公肆剽劫乃随雄淮所屯分隶守臣节制其西路则同转运使张&#拣剌为御前武定军以三万人为额分为六军余汰归农自是月省钱二十八万缗米三万四千石武定既成军伍淮西赖其力以病丐归拜同知枢密院事卒谥忠定仪状魁杰机神英悟尝慷慨谓人曰生无以报国死愿为猛将以灭敌其忠义性然也
　节使部名臣列传二十一
　　宋五
　　吴猎
按宋史本传猎字德夫潭州醴陵人登进士第初主浔州平南簿时张栻经略广西檄摄静江府教授刘焞代栻栻以猎荐辟本司准备差遣盗李接起陷容雷高化贵郁林等州猎请赏劳诛罪焞于是录郁林功诛南流县尉郁林巡检人人惊厉争死斗不逾时盗悉就擒尉宰相王淮甥也猎坐降官久之知常州无锡县用陈傅良荐召试守正字光宗以疾久不觐重华宫猎上疏曰今慈福有八十之大母重华有垂白之二亲陛下宜于此时问安上寿恪共子职辞甚切又白宰相留正乞召朱熹杨万里时陈傅良以言过宫事不行求去猎责之曰今安危之机判然可见未闻有牵裾折槛之士公不于此时有所奋发为士大夫倡第洁身而去于国奚益傅良为改容谢之宁宗即位迁校书郎除监察御史上趣修大内将移御猎言寿皇破汉魏以来之薄俗服高宗三年之丧陛下万一轻去丧次将无以慰在天之灵又言陛下即位未见上皇宜笃厉精诚以俟上皇和豫而祇见焉会伪学禁兴猎言陛下临御未数月今日出一纸去宰相明日出一纸去谏臣昨又闻侍讲朱熹遽以御札祠中外惶骇谓事不出于中书是谓乱政猎既驳史浩谥又请以张浚配享阜陵曰艰难以来首倡大义不以成败利钝异其心精忠茂烈贯日月动天地未有过于张浚也孝宗皇帝规恢之志一饭不忘历考相臣终始此念足以上配孝宗在天之意亦惟浚一人耳议皆不合出为江西转运判官寻劾罢久之党禁弛起为广西转运判官除户部员外郎总领湖广江西京西财赋韩胄议开边猎贻书当路请号召义士以保边场刺子弟以补军实增枣阳信阳之戍以备冲突分屯阳罗五关以扞武昌杜越境诱窃以谨边隙选试良家子以卫府库且谓金人惩绍兴末年之败今其来必出荆襄逾湖乃输湖南米于襄阳凡五十万石又以湖北漕司和籴米三十万石分输荆郢安信四郡蓄银帛百万计以备进讨拔董逵孟宗政柴发等分列要郡厥后皆为名将召除秘书少监首陈边事乞增光鄂江黄四郡戍属江陵告饥除秘阁修撰主管荆湖北路安抚司公事知江陵府陛辞请出大农十万缗以振饥者道武昌遣人招商分籴至郡减价发粜米价为平猎计金攻襄阳则荆为重镇乃修成高氏三海筑金鸾内湖通济保安四匮达于上海而注之中海拱辰长林药山枣林四匮达于下海分高沙东奖之流由寸金堤外历南纪楚望诸门东汇沙市为南海又于赤湖城西南遏走马湖熨斗陂之水西北置李公匮水势四合可限戎马金人围襄阳德安游骑迫竟陵朝廷命猎节制本路兵马猎遣张荣将兵援竟陵又招神马陂溃卒得万人分授襄阳德安加宝谟阁待制京湖宣抚使时金人再犯竟陵张荣死之襄阳德安俱急吴曦俄反于蜀警报至猎请魏了翁摄参议官访以西事募死士入竟陵命其将王宗廉死守调大军及忠义保捷分道夹击金人遂去又督董逵等援德安董世雄孟宗政等解襄阳之围西事方殷猎为讨叛计请于朝以王大才彭辂任西事仍分兵抗均房诸险漕粟归峡以待王师及曦诛除刑部侍郎充四川宣谕使朝廷命旌别淑慝以敷文阁学士四川安抚制置使兼知成都府嘉定六年召还卒家无余资蜀人思其政画像祠之猎初从张栻学干道初朱熹会栻于潭猎又亲炙湖湘之学一出于正猎实表率之有畏斋文集奏议六十卷谥文定　　曹彦约
按宋史本传彦约字简甫都昌人淳熙八年进士尝从朱熹讲学历建平尉桂阳司录辰溪令知乐平县主管江西安抚司机宜文字知澧州未上薛叔似宣抚京湖辟主管机宜文字汉阳阙守檄摄军事时金人大入郡兵素寡弱彦约搜访土豪得许俾总民兵赵观俾防水道党仲升将宣抚司军屯郡城金重兵围安陆游骑闯汉川彦约授观方略结渔户拒守南河观逆击斩其先锋且遣死士焚其战舰昼夜殊死战北渡追击金人大败去又遣仲升劫金人寨杀千余人仲升中流矢死奏观补成忠郎汉川簿尉赠仲升修武郎官其后二人彦约以守御功进秩二等就知汉阳嘉定元年诏求言彦约上封事谓敌岂不以岁币为利为其所向辄应所求辄得以我为易与而纵其欲莫若迟背小使督责边备假以岁月当知真伪设复大举则民固已怨矣欲进而我已戒严欲退而彼有叛兵决胜可期矣寻提举湖北常平权知鄂州兼湖广总领改提点刑狱迁湖南转运判官时盗罗世传李元砺李新等相继窃发桂阳茶陵安仁三县皆破壤地千里莽为盗区彦约至彼督运人心始定迁直秘阁知潭州湖南安抚时江西言欲招安李元砺朝命下湖广议招讨之宜彦约言今不行讨捕曲徇招安失朝廷威重若元砺设疑词以款重兵则兵不可撤戍民不得安业元砺果不可降彦约乃督诸将道贼巢而屯击破李新于酃&#新中创死众推李如松为首如松降遂复桂阳世传素与元砺有隙至是密请图元砺以自效彦约录赏格报之且告于朝又予万缗钱犒其师世传遂禽元砺彦约还长沙未几复出督战余党悉平世传既自以为功迟留以侥重赂彦约谕以不宜格外邀求时池州副都统许俊驻兵吉之龙泉厚赂以结世传超格许转官资世传遂以元砺解江西湖渠为右司欲以世传尽统诸峒而为之帅悉彻江西湖南戍兵彦约固争之渠不悦然世传终桀骜不肯出峒彦约密遣罗九迁为间诱胡夜睦许以重赏友睦遂杀世传江西来争功不与校擢侍右郎官以右正言郑昭先言寝其命久之以为利路转运判官兼知利州关外乏食彦约悉发本司所储减价遣粜劝分免役通商蠲税民赖以济时沔州都统制王大才骄横制置使董居谊既不得其柄反曲意奉之彦约以蜀之边面诸司并列兵权不一微有小警纷然奏议理财者归怨于兵弱握兵者归咎于财寡乃作病夫议献之庙堂曰古之临边求一贤者而尽付之兵权兵权正则事体重兵权寻则号令一今庙堂之上患士大夫不奉行诏令恶士大夫不恪守忠实故虽信而用之又以人参之虽以事权付之又从中御以系维之致使知事者不敢任事畏事者常至失事卒有缓急各持己见兵权财计互相归咎昔秦陇之俗以知兵善战闻天下自吴氏世袭以来握兵者志在于怙势不在于尊上用兵者志在于诛赏不在于息民本原一坏百病间出至有世将已叛而宣威不觉四郡已割而诸将不知更化之后逆党既诛而土俗人心其实未改任军官而领州事者易成藩镇之权起行伍而立微效者渐无阶级之分由皂郊以至宕昌则陇西天水之地其忠义民兵利在战斗缓急之际固易鼓率若其恃勇贪利犯上作乱则又不止于大军而已苟不正其本原磨之以岁月渐之以礼义未见其可也今日之领帅权者必当近边境必当拥亲兵有兵权者必当领经费必当宽用度至于忠义之兵又须有德者以为统率择知书者以为教导如古人所谓教民而后用之也今议不出此乃欲幸胜以为功苟安以求免误天下者必此人也时朝论未以为然差知宁国府又改知隆兴府江西安抚居亡何蜀边被兵内有张福莫简之变彦约之言无一不验迁大理少卿又权户部侍郎以宝谟阁待制知成都彦约乞赴阙奏事不允又申省乞入对不报改知福州又改知潭州彦约力辞提举明道观寻以焕章阁待制提举崇福宫理宗即位擢兵部侍郎兼国史院同修撰宝庆元年入对劝帝讲学防近习次言当以庆历元佑听言为法以绍圣崇观讳言为戒比年以来有以卖直好名之说见于奏对者愿陛下倚忠直如蓍龟去&#佞若蟊贼其有沮挠谠言者必加斥逐会下诏求言彦约上封事曰陛下谨定省以事长乐开王社以笃天伦孝友之行宜足以取信于天下然兄弟至亲犹误于狂妄小人之手道路异说犹袭于尺布不缝之谣臣以为守法者人臣之职也施恩者人主之柄也汉淮南王欲危社稷张苍冯敬等请论如法文帝既赦其罪废徙王不幸而死封其二子于故地此往事之明验本朝太宗皇帝之所已行也今若徇文帝缘情之义法太宗继绝之意明示好恶无隙可指虽不止谤而谤息矣又言陛下求言之诏惟恐不逮然外议致疑以为明言文武似或止于搢绅泛言小大恐不及于韦布引而伸之特在一命令之间耳又荐隆州布衣李心传素精史学乞官以初品置之史馆从之寻兼侍读俄迁礼部侍郎加宝谟阁直学士提举佑神观兼侍读授兵部尚书力辞不拜改宝章阁学士知常德府陛辞言下情未通横敛未革帝曰其病安在对曰台谏专言人主不及时政下情安得通包苴公行于都城则州郡横敛无可疑者提举崇福宫卒以华文阁学士转通议大夫致仕赠宣奉大夫嘉熙初赐谥文简　　杨辅
按宋史本传辅字嗣勋遂宁人干道二年进士甲科召试馆职除秘书省正字迁校书郎出知眉州累迁户部郎中总领四川财赋升太府少卿利西安抚使吴挺病辅以吴氏世帅武兴久恐生变密白二府早择人望以镇方面又贻书四川制置丘崇言统制官李奭乃吴氏腹心缓急不可令权军崇然之挺卒崇檄辅权帅事辅谓职为王人若轻往第疑军心遂索印即益昌领事复数月奏以权兴州事杨虞仲兼权召守秘书监礼部侍郎以显谟阁待制知江陵府移襄阳又移潼川召还除显谟阁直学士奉外祠寻以敷文阁直学士知成都府兼本路安抚使韩胄决意用兵以吴曦为四川宣抚使假以节制财利之权辅知曦有异志贻书大臣言自昔兵帅与计臣不相统摄故总领有报发觉察之权今所在皆受节制内忧不轻因托言他事遣人以矾书告于朝朔日率官属东望拜表如常仪上意辅能诛曦密诏授宝谟阁学士四川制置使许以便宜从事时人望辅倡义刘光祖李道传皆勉之辅自以不习兵事且内郡无兵可用迁延两月但为去计曦移辅知遂宁府辅遂以印授通判韩植而去安丙杨巨源密谋诛曦以辅有人望谓密诏自辅所来闻者皆信曦既诛丙趣辅还成都除四川宣抚使奏言臣以衰病软懦而居建元功者之上徒恐牵制败事安丙才力强济赏罚明果乞以事任付丙又论蜀中三帅惟武兴事权特重故致今日之变乞并置两帅分其营屯隶属安丙奏乞两宣抚分司朝廷察丙与辅异召辅赴阙议者谓蜀乱初平如辅未宜去乃复以为制置使兼知成都府再被召逾年纔扺建康复引咎不进上召辅益坚乃之镇江俟命著作佐郎杨简言辅尝弃成都不当召乃除兵部尚书兼侍读以龙图阁学士知建康府兼江淮制置使卒于官谥曰庄惠　　崔与之
按宋史本传与之字正子广州人父世明试有司连黜每曰不为宰相则为良医遂究心岐黄之书贫者疗之不受直与之少卓荦有奇节不远数千里游太学绍熙四年举进士广之士繇太学取科第自与之始授浔州司法参军常平仓久弗葺虑雨坏米撤居廨瓦覆之郡守欲移兑常平之积坚不可守敬服更荐之调淮西提刑司检法官民有窘于豪民逋负殴死其子诬之者其长欲流之与之曰小民计出仓猝忍使一家转徙乎况故杀子孙罪止徒卒从之知建昌之新城岁适大歉有强发民廪者执其首折手足以徇盗为止劝分有法贫富安之开禧用兵军旅所需天下骚然与之独买以系省钱吏告月解不登曰宁罢去和籴令下与之独以时贾籴令民自概通判邕州守武人苛刻衣赐不时给诸卒大哄漕司檄与之摄守叛者帖然乃密访其首事一人斩之阖郡以宁擢发遣宾州军事郡政清简寻特授广西提点刑狱遍历所部至浮海巡朱崖秋毫无扰州县而停车裁决奖廉劾贪风采凛然朱崖地产苦民或取叶以代茗州郡征之岁五百缗琼人以吉贝织为衣衾工作皆妇人役之有至期年者弃稚违老民尤苦之与之皆为榜免其他利疾罢行甚众琼之人次其事为海上澄清录岭海去天万里用刑惨酷贪吏厉民乃疏为十事申论而痛惩之高惟肖尝刻之号岭海便民榜广右僻县多右选摄事者类多贪黩与之请援广东循梅诸邑减举员赏格以劝选人熙宁免役之法独不及海外四州民破家相望与之议举行未果以语颜戣戣守琼遂行之召为金部员外郎时郎官多养资望不省事与之巨细必亲省决吏为欺者必杖之莫不震栗金南迁于汴朝议疑其进迫特授直宝谟合权发遣扬州事主管淮东安抚司公事宁宗宣引入内亲遣之奏选守将集民兵为边防第一事既至浚濠广十有二丈深二丈西城濠势低因疏塘水以限戎马开月河置钓桥州城与堡寨城不相属旧筑夹土城往来为易以甓因滁有山林之阻创五寨结忠义民兵金人犯淮西沿边之民得附山自固金人亦疑设伏自是不敢深入扬州兵久不练分强勇镇淮两军月以三八日习马射令所部兵皆仿行之淮民多畜马善射欲依万弩手法创万马社募民为之宰相不果行浙东饥流民渡江与之开门抚纳所活万余楚州工役繁伙士卒苦之叛入射阳湖亡命多从之者与之给旗帖招之众闻呼皆至首谋者独迟疑不前禽戮之分其余隶诸军山东李全以众来归与之移书宰相谓自昔召外兵以集事者必有后忧宰相欲图边功诸将皆怀侥幸都统刘&#承密札取泗州兵渡淮而后牒报&#全军覆没与之忧愤驰书宰相言与之乘障五年子养士卒今以万人之命坏于一夫之手敌将乘胜袭我金人人境宰相连遗与之三书俾议和与之答曰彼方得势而我与之和必遭屈辱今山寨相望边民米麦已尽输藏野无可掠诸军与山寨并力剿逐势必不能久驻况东海涟水已为我有山东归顺之徒已为我用一旦议和则涟海二邑若为区处山东诸酋若为措置望别选通才以任和议与之自刘&#败亟修守战备遣精锐布要害金人深入无功而和议亦寝时议将姑阙两淮制置命两淮帅臣互相为援与之启庙堂曰两淮分任其责而无制阃总其权则东淮有警西帅果能疾驰往救乎东帅亦果能疾驰往救西淮乎制阃俯瞰两淮特一水之隔文移往来朝发夕至无制阃则事事&#命朝廷必稽缓误事矣议遂寝召为秘书少监军民遮道垂涕与之力辞召命竟还将度岭趣召不已行次池口闻金人至边乃造朝奏今边声可虑者非一惟山东忠义区处要不容缓前后累疏数千言每叹养虎将自遗患升秘书监兼太子侍讲权工部侍郎未几成都帅董居谊以黩货为叛卒所逐总领杨九鼎遇害蜀大扰与之以选为焕章阁待制知成都府本路安抚使至即帖然时安丙握蜀重兵久每忌蜀帅之自东南来者至是独推诚相与丙卒诏尽护西蜀之师开诚布公兼用吴蜀之士拊循将士人心悦服先是军政不立戎帅多不协和刘昌祖在西和王大才在沔州大才之兵屡衄昌祖不救遂弃皂郊吴政屯凤州张威屯西和金人自白还堡突入黑谷威不尾袭而迂路由七方关上青野原金人遂得入凤州与之戒以同心体国之大义于是戎帅协和而军政始立先是丙尝纳夏人合从之请会师攻秦巩而夏人不至遂有皂郊之败与之至是饬边将不得轻纳逾年夏人复攻金人遣百骑入凤州邀守将求援兵与之使都统李冲来言曰通问当遣介持书不当遣兵径入若边民不相悉或有相伤则失两国之好宜敛兵退屯夏人知不可动不复有言初金人既弊率众南归者所在而有或疑不敢纳与之优加爵赏以来之未几金万户呼延棫等扣洋州以归与之察其诚纳之籍其兵千余人皆精悍善战金人自是不敢窥兴元既复镂榜边关开谕招纳金人谍得之自是上下相疑多所屠戮人无固志以至于亡蜀盛时四戎司马万五千有奇开禧后安丙裁去三之一嘉定损耗过半比与之至马仅五千与之移檄茶马司许戎司自于关外收市如旧严私商之禁给细茶增马价使无为金人所邀总司之给料不足者亦移檄增给之乞移大帅于兴元虽不果行而凡关外林木厚加封殖以防金人突至隔第关盘车岭皆极边号天险因厚间探者赏使觇之动息悉知边防益密总计告匮首拨成都府等钱百五十万缗助籴本又虑关外岁籴不多运米三十万石积沔州仓以备不测初至府库钱仅万余其后至千余万金帛称是蜀知名士若家大酉游似李性传李心传度正之徒皆荐达之其有名浮于实用过其才者亦历历以为言沔帅赵彦吶方有时名与之独察其大言亡实它日误事者必此人移书庙堂欲因乞祠而从之不可付以边藩之寄后果如其言与之以疾丐归朝廷以郑损代既受代金谍知之大入与之再为临边金人乃退召为礼部尚书不拜便道还广蜀人思之肖其像于成都仙游阁以配张咏赵抃名三贤祠理宗即位授充显谟阁直学士知潭州湖南安抚使辞提举西京嵩山崇福宫迁焕章阁学士知隆兴府江西安抚使又辞授徽猷阁学士提举南京鸿庆宫端平初帝既亲政召为吏部尚书数以御笔起之皆力辞金亡朝廷议取三京闻之顿足浩叹继而授端明殿学士提举嵩山崇福宫亦辞俄授广东经略安抚使兼知广州先是广州摧锋军远戍建康留四年比撤戍归未逾岭就留戍江西又四年转战所向皆捷而上功幕府不报求撤戍又不报遂相率倡乱纵火惠阳郡长驱至广州城声言欲得连帅洎幕属甘心焉与之家居肩舆登城叛兵望之俯伏听命晓以逆顺祸福其徒皆释甲而首谋数人惧事定独受祸遂率之遁去入古端州以自固至是与之闻命亟拜即家治事属提刑彭铉讨捕潜移密运人无知者俄而新调诸军毕集贼战败请降桀黠不悛者戮之其余分隶诸州帝于是注想弥切拜参知政事拜右丞相皆力辞乃访以政事之孰当罢行人才之孰当用舍与之力疾奏天生人才自足以供一代之用惟辨其君子小人而已忠实而有才者上也才虽不高而忠实有守者次也用人之道无越于此盖忠实之才谓之有德而有才者也若以君子为无才必欲求有才者用之意向或差名实无别君子小人消长之势基于此矣陛下励精更始擢用老成然以正人为迂阔而疑其难以集事以忠言为矫激而疑其近于好名任之不专信之不笃或谓世数将衰则人才先已雕谢如真德秀洪咨夔魏了翁方此柄用相继而去天意固不可晓至于敢谏之臣忠于为国言未脱口斥逐随之一去而不可复留人才岂易得而轻弃如此陛下悟已往而图方来昨以直言去位者亟加峻擢补外者蚤与召还使天下明知陛下非疏远正人非厌恶忠言一转移力耳陛下收揽大权悉归独断谓之独断者必是非利害胸中卓然有定见而后独断以行之比闻独断以来朝廷之事体愈轻宰相进拟多沮格不行或除命中出而宰相不与知立政造命之原失其要矣大扺独断当以兼听为先傥不兼听而断其势必至于偏听实为乱阶威命虽行于上而权柄潜移于下矣又曰边臣主和朝廷虽知而未尝明有施行忧边之士剀切而言一鸣辄斥得非朝廷亦阴主之乎假使和而可保亦当议而行之可也又曰比年以变故层出盗贼跳梁雷雹震惊星辰乖异皆非细故京城之灾七年而两见岂数万户生灵皆获罪于天者百姓有过在予一人此陛下所当凛凛惟有求直言可以裨助君德感格天心又曰戚畹旧僚凡有丝发夤缘者孰不乘间伺隙以求其所大欲近习之臣朝夕在侧易于亲昵而难于防闲司马光谓内臣不可令其采访外事及问以群臣能否盖干预之门自此始也若谓其所言出于无心岂知爱恶之私因此而入其于圣德宁无玷乎帝览奏嘉叹趣召愈力控辞至十有三疏嘉熙三年乃得致仕以观文殿大学士提举洞霄宫自领卿郡不受廪禄之入凡奉余皆以均亲党薨时年八十有二遗戒不得作佛事累封至南海郡公谥清献　　刘甲
按宋史本传甲字师文其先永静军东光人元佑宰相挚之后也父着为成都漕幕葬龙游因家焉甲淳熙二年进士累官至度支郎中迁枢密院检讨兼国史院编修官实录院检讨官使金至燕山伴宴完颜者名犯仁庙嫌讳甲力辞完颜更名修自绍兴后凡出疆遇忌俱辞设宴皆不得免秦桧所定也九月二十三日金宴甲以宣仁圣烈后忌辞还除司农少卿进太常擢权工部侍郎升同修撰除宝谟阁待制知江陵府湖北安抚使甲谓荆州为吴蜀脊高保融分江流潴之以为北海太祖常令决去之盖保江陵之要害也即因遗址浚筑亘四十里移和庐州程松为四川宣抚使吴曦副之以甲知兴元府利东安抚使时蜀口出师败衄金陷西和成州曦焚河池县先是曦已遣姚淮源献四州于金金铸印立曦为蜀王甲时在汉嘉未至镇也金人破大散关兴元都统制毋思以重兵守关而曦阴彻蓦关之戍金自板岔谷绕出关后思挺身免甲告急于朝乞下两宣抚司协力扞御松谋遁甲固留不可遽以便宜檄甲兼沿边制置曦遣后军统制王钺准备将赵观以书致甲甲援大义拒之因卧疾曦又遣其弟旼邀甲相见甲叱而去之乃援颜真卿河北故事欲自拔归朝先募二兵持帛书遣参知政事李璧告变且曰若遣吴总以右职入川即日可瓦解矣曦僭王位甲遂去官朝廷久乃微闻曦反状韩胄犹不之信甲奏至举朝震骇璧袖帛书进上览之称忠臣者再召甲赴行在命吴总以杂学士知鄂州多赐告身金钱使招谕诸军为入蜀计复命以帛书赐甲曰所乞致仕实难允从已降指挥召赴行在今朝廷已遣使与金通和襄汉近日大捷北兵悉已渡江而去恐蜀远未知更在审度事宜从长区处二兵皆补官甲舟行至重庆闻安丙等诛曦复还汉中上奏待罪诏趣还任甲奏叛臣子孙族属及附伪罪状公论快之会宣抚副使安丙以杨巨源自负倡义之功阴欲除之语在巨源传巨源既死军情叵测除甲宣抚使杨辅亦以为请当国者疑辅避事李璧曰昔吴璘属疾孝宗尝密诏汪应辰权宣抚司事既而璘果死应辰即日领印军情遂安此的例也乃以密札命甲甲鐍藏之未几金自鹘岭关札金崖进屯八里山甲分兵进守诸关截潼川戍兵驻饶风以待之金人知有备乃引去胄谢上念甲精忠拜宝谟阁学士赐衣带鞍马是岁和议成朝廷闻彭辂与丙不协以书问甲又俾谕丙减汰诸军勿过甚及访蜀人才之可用者盖自杨辅召归西边诸事朝论多于甲取决人无知者绍兴中蜀军无见粮刱为科籴孝宗闻其病民命总领李蘩以本所钱招籴惧不给又命劝籴其半劝籴之名自此始久之李昌图总计复奏令金梁守倅任责收籴而劝籴遂罢及是宣总司令金洋兴元三郡劝籴小麦三十万石甲乞下总所照李蘩成法措置从之明年罢宣抚司合利东西为一帅治兴元移甲知潼川府安丙既同知枢密院事董居谊为制置使甲进宝谟阁学士知兴元府利路安抚使节制本路屯驻军马朝廷计居谊犹在道命甲权四川制置司事先是大臣抚蜀者诸将事之有所谓互送礼实贿赂也甲下令首罢之凡丙所立茶盐柴邸悉废之又乞以皂郊博易铺场还隶沔戎司复通吴氏庄岁收租四万斛有奇钱十三万以裨总计从之丙增多田税甲命属吏讨论由一府言之岁减凡百六十万缗米麦万七千石边民感泣嘉定七年卒于官年七十三甲幼孤多难母病刲股以进平生常谓吾无他长惟足履实地昼所为夜必书之名曰自监为文平有奏议十卷理宗诏谥清惠　　陈韡
按宋史本传韡字子华福州候官人父孔硕为朱熹吕祖谦门人韡让父郊恩与弟韔登开禧元年进士第从叶适学嘉定十四年贾涉开淮阃辟京东河北干官韡谓山东河北遗民宜使归耕其土给耕牛农具分配以内郡之贷死者然后三分齐地张林孝全各处其一其一以待有功者河南首领以三两州来归者与节度使一州者守其土忠义人尽还北然后括淮甸闲田仿韩琦河北义勇法募民为兵给田而薄征之择土豪统率盐丁又别廪为一军此第二重藩篱也十五年淮西告捷韡策金人必专向安丰而分兵缀诸郡使卞整张惠李汝舟范成进各以其兵屯庐州以待之金将卢鼓捶新胜于潼关乘锐急战当持久困之不过十日必遁设伏邀击必可胜又使时青夏全候金人深入以轻兵捣其巢穴第一策也其后金人果犯安丰韡如盱眙犒师改淮东制置司干办公事再如盱眙见刘&#调卞整张惠范成进夏全诸军应援捣虚皆行韡之策遂有堂门之捷俘其四驸马者迁将作监丞又迁太府寺丞差知真州淮东提点刑狱加直宝章阁依旧提点刑狱兼知宝应州迁宗正寺丞权工部郎中改仓部员外郎入对言臣所陈夏周汉唐数君之事如布德兆谋任贤使能信赏必罚区处藩镇不事姑息规摹莫大于此又言人主所以御天下者赏罚而已绍定二年冬盗起闽中帅王居安属韡提举四隅保甲韡有亲丧辞之转运使陈汶提举常平史弥忠告急于朝谓非韡莫可平明年以宝章阁直学士起复知南剑州提举汀州邵武军兵甲公事福建路兵马钤辖同共措置招捕盗贼兼福建路招捕使未几加提点刑狱韡籍土民丁壮为一军沙县紫云基告急沙县破贼由间道趋城忠勇军破之于高桥贼乃趋邵武势益炽时有议当招不当捕者韡言始者贼仅百计招而不捕养之至千又养之至万今复养之将至于无算求淮西兵五千人可图万全诏韡兼福建路招捕使贼急攻汀州淮西帅曾式中调精兵三千五百人由泉漳间道入汀击贼于顺昌胜之六月兵大合加福建提点刑狱七月韡亲提兵至沙县顺昌将乐清流宣化督捕所至克捷九月分兵进讨十月进攻五贼营寨平之十一月破潭瓦&#贼起之地夷其巢穴十二月诛汀州叛卒谕降连城七十有二寨汀境皆平四年正月遣将破下瞿张原寨二月躬往邵武督捕余寇贼首晏彪迎降韡以其力屈乃降卒诛之进右文殿修撰依旧提点刑狱招捕使兼知建宁府衢州寇汪徐来二破常山开化势张甚韡命淮将李大声提兵七百出贼不意夜薄其寨贼出迎战见筭子旗惊曰此陈招捕军也皆大哭急击之衢寇悉平六年进宝章阁待制知隆兴府&#寇陈三枪据松梓山寨出没江西广东所至屠残韡遣官吏谕降贼辄杀之乃谓盗贼起于贪吏劾其尤者二人又谓寇盗稽诛以臣下欺诞事权涣散所致若决计荡除数月可毕十一月诏节制江西广东福建三路捕寇军马韡奏遣将刘师直扼梅州齐敏扼循州自提淮西兵及亲兵捣贼巢穴十二月兼知赣州端平元年正月进华文阁待制江西安抚使二月至赣斩将士张皇贼势及掠子女货财者齐敏李大声所至克捷三月分兵守大石堡截贼粮道遂破松梓山三枪与余党缒&#而遁韡亲督诸将乘春瘴未生薄松梓山贼悉精锐下山迎敌旗帜服色甚盛韡军步骑夹击又纵火焚之士皆攀&#上贼巢荡为烟埃贼首张魔王自焚斩千五百级擒贼将十二得所掠妇女牛马及僭伪服物各数百计三枪中箭与敏军遇击败之贼遁翼日追及下黄又败之余众尚千余剃狝略尽三枪仅以数十人遁至兴宁就擒槛车载三枪等六人斩隆兴市初贼跨三路数州六十寨至是悉平诏曰韡忠勤体国计虑精审身任讨捕之责江闽东广讫底宁辑乃进权工部侍郎仍知隆兴兼江西安抚使未几为工部侍郎改江东安抚使知建康府兼行宫留守二年入奏事帝称其平寇功韡顿首言曰臣不佞徒有孤忠仗陛下威灵苟逃旷败耳何功之有迁权工部尚书又权刑部尚书沿江制置大使依旧江东安抚使知建康府往来巡视鄂州江面措置捍御三年加宝谟阁学士十月诏选猛将精兵相视缓急据地利遏要冲以伐奸谋嘉熙元年进焕章阁学士四年拜刑部尚书辞免加徽猷阁学士知潭州荆湖南路安抚使淳佑四年召为兵部尚书迁礼部尚书兼侍读兼同修国史实录院同修撰拜端明殿学士同签书枢密院事兼参知政事寻拜参知政事兼同知枢密院事七年知枢密院事湖南安抚大使兼知潭州九年以观文殿学士福建安抚大使知福州五上章辞以旧职提举洞霄宫开庆元年召赴阙落致仕充醴泉观使兼侍读景定元年授福建安抚大使兼知福州久之提举佑神观力请致仕明年卒年八十有三赠少师谥忠肃　　汪纲
按宋史本传纲字仲举黟县人签书枢密院勃之曾孙也以祖任入官淳熙十四年中铨试调镇江府司户参军马大同镇京口强毅自任纲言论独不诡随议者欲以两淮铁钱交子行于沿江廷议令大同倡率行之纲贻书曰边面行铁钱虑铜宝泄于外耳私铸盛行故钱轻而物重今若场务出纳不以铁钱取息坚守四色请买旧制冶铸定额不求余羡重禁以戢私铸支＄边戍与在军中半者无异不以铁钱准折则淮民将自便之何至以敝内郡邪大同始悟试湖南转运司又中纲笑曰此岂足以用世泽物耶乃刻意问学博通古今精完义理覃思本原调桂阳军平阳县令县连溪峒蛮蜑与居纲一遇以恩信科罚之害既三十年纲下车首白诸台罢之桂阳岁贡银二万九千余两而平阳当三分之二纲谓向者银矿坌发价轻故可勉以应今地宝已竭市于他郡其价倍蓰愿力请痛蠲损之岁饥旁邑有曹伍者群聚恶少入境强贷发廪众至千余挟界头牛桥二寨兵为援地盘踞万山间前后令未尝一涉其境不虞纲之至也相率出迎纲已夙具酒食令之曰汝何敢乱顺者得食乱者就诛夜宿寨中呼寨官诘责不能防守状皆皇恐伏地请死杖其首恶者八人发粟振粜民赖以安改知金坛县亲嫌更弋阳县父义和为侍御史主管佑神观寻丁父丧服除知兰溪县决擿如神岁旱郡倚办劝分纲谓劝分所以助义仓一切行之非所谓安富恤贫也愿假常平钱为籴本使得循环迭济又躬劝富民浚筑塘堰大兴水利饥者得食其力全活甚众郡守张抑及部使者列纲为一道荒政之冠以言去邑人相率投匦直其事纲力止之继知太平县主管两浙转运司文字未赴罹内艰擢监行在左藏西库属金人杀其主允济自立遣使来告袭位议者即欲遣币纲言使名不逊当止之境上姑命左帑视例计办或且留京口总司令盱眙谕之曰纪年名节皆犯先朝避忌岁币乃尔前主所增今既易代当复隆兴大定之旧俟此议定而后正旦生辰之使可遣迟以岁月吾择边将葺城堡简军实储峙糗粮使沿边屹然有不可犯之势听其自相攻击然后以全力制其后庙堂韪之提辖东西库又干办诸司审计司以选知高邮军陛辞言杨楚二州当各屯二万人壮其声势而以高邮为家计寨高邮三面阻水湖泽奥阻戎马所不能骋独西南一路直距天长无险可守乃去城六十里随地经画或浚沟堑或备设伏以扼其冲又虑湖可以入淮招水卒五千人造百艘列三寨以戒非常兴化民田滨海昔范仲淹筑堰以障舄卤守毛泽民置石函管以疏运河水势岁久皆坏纲乃增修之部使者闻于朝增一秩提举淮东常平淮米越江有禁纲念淮民有警则室庐莫保岁凶则转徙无归丰年可以少苏重以苛禁自分畛域岂为民父母意哉请下金陵籴三十万以通淮西之运京口籴五十万以通淮东之运又言两淮之积不可多升润之积不可少平江积米数百万陈陈相因久而红腐宜视其收贮近久取饷辇下百司诸军江上岁餫当至京者贮之京口金陵转漕两淮中都诸仓亦当广籴以补其数制置使访纲备御孰宜先纲言淮地自昔号财赋渊薮西有铁冶东富鱼稻足以自给淮右多山淮左多水足以自固诚能合两淮为一家兵财通融声势合一虽不假江浙之力可也祖宗盛时边郡所储足支十年庆历间中山一镇尚百八十万石今宜上法先朝令商旅入粟近塞而筭请钱货于京师入粟拜爵守之以信则输者必多边储不患不丰州郡禁兵本非供役乃就粮外郡耳今不为战斗用乃使之共力役缓急戍守专倚大军指日待更不安风土岂若十兵生长边地坟墓室家人自为守邪当精择伉壮广其尺籍悉隶御前军额分擘券给以助州郡衣粮之供大率如山阳武锋军制则边面不必抽江上之戍江上不必出禁闱之师生券更番劳费俱息时有献言制司广买荒田开垦以为营田纲以为荒瘠之地不难办而工力水利非久不可弃产欺官良田终不可得耗费公帑开垦难就曷若劝民尽耕闲田甽沟堙塞则官为之助变瘠为沃使民有余蓄晁错入粟之议本朝便籴之法在其中矣制司知其无益乃止淮东煮盐之利本居天下半岁久敝滋盐本日侵帑储空竭负两总司五十余万亭户二十八万借拨于朝廷五十万又会饷所复盐钞旧制不许商人预供铁钞钱盐司坐是窘不能支纲抉擿隐伏凡虚额无实诡为出内飞走移易事制曲防课乃更羡既尽偿所负又赢金三十万缗为桩办库以备盐本之阙添置新五十所诸场悉视干道旧额三百九十万石通二千三百万缗课官吏之殿最纲约己率下辞台郡之互馈独增场官奉以养其廉擢户部员外郎总领淮东军马财赋时边面多生券山东归附月饷钱粮以缗计增三十有三万米以石计增六万真楚诸州又新招万弩手皆仰给总所而浙西盐利积负至七十余万缗诸州漕运不以时至纲核名实警稽慢区画处分饷事赖以不乏移疾乞闲得直秘阁知婺州改提点浙东刑狱皆屡辞不得请虑囚至婺有奴挟欲戕其主不遇而杀其子谰妄牵连纲径出斩之释衢囚之冤者台盗锺百一非共盗尉觊赏躐申制司纲谓治盗虽尚严岂得锻炼傅会以成其罪邪于是得减死祷雨龙瑞宫有物蜿蜒朱色盘旋坛上者三日纲曰吾欲雨而已毋为异以惑众言未竟雷雨大至岁以大熟进直焕章阁知绍兴府主管浙东安抚司公事兼提点刑狱访民瘼罢行尤切萧山有古运河西通钱塘东达台明沙涨三十余里舟行则胶乃开浚八千余丈复创江口使泥淤不得入河水不得泄于涂则尽甃以达城闉十里创一庐名曰施水主以道流于是舟车水陆不问昼夜寒暑意行利涉欢欣忘勚属邑诸县濒海而诸暨十六乡濒湖荡泺灌溉之利甚博势家巨室率私植埂岸围以成田湖流既束水不得去雨稍多则溢入邑居田闾寖荡濒海籍塘为固堤岸易圮咸卤害稼岁损数十万亩蠲租亦万计以纲言诏提举常平司发田园奇援巧请一切峻却而湖田始复郡备缗钱三万专备修筑而海田始固纲谓是邦控临海道密拱都畿而军籍单弱乃招水军剌手教习甚专不令他役创营千余间宽整坚密增置甲兵威声赫然兼权司农卿寻直龙图阁因任理宗即位诏为右文殿修撰加集英殿修撰复因任又加宝谟阁待制宝庆三年大水纲发粟三万八千余缗钱五万振之蠲租六万余石捐瘠顿苏无异常岁越有经总制窠名四十一万其中二十五则绍兴以来虚额也前后帅惧负殿以修奉攒宫之资伪增焉纲谓负殿之责小罔上之罪大摭其实以闻诏免九万五千缗而宿敝因是着明矣绍定元年召赴行在纲入见言臣下先利之心过于徇义为身之计过于谋国偷惰退缩奔竞贪黩相与为欺宜有以转移之帝曰闻卿治行甚美越中民力如何对曰去岁水潦诸暨为甚今岁幸中熟十年之间千里晏然皆朝廷威德所及臣何力之有权户部侍郎越数月上章致仕特二秩守户部侍郎仍赐金带卒越人闻之多堕泪有相率哭于寺观者纲学有本原多闻博记兵农医卜阴阳律历诸书靡不研究机神明锐遇事立决在越佩四印文书山积而能操约御详治事不过二十刻公庭如水卑官下吏一言中理慨然从之为文尤长于论事援据古今辨博雄劲服用不喜奢丽供帐车乘虽敝不更所著有恕斋集左帑志漫存录　节使部名臣列传二十二
　　宋六
　　向士璧
按宋史本传士璧字君玉常州人负才气精悍甚自好绍定五年进士累通判平江府以臣僚言罢起为淮西制置司参议官又以监察御史胡泓言罢起知高邮军制置使丘崇又论罢起知安庆府知黄州迁淮西提点刑狱兼知黄州加直宝章阁仍旧职奉鸿禧祠特授将作监京湖制置参议官进直焕章阁湖北安抚副使兼知峡州兼归峡施黔南平军绍庆府镇抚使迁太府少卿大理卿进直龙图阁合州告急制置使马光祖命士璧赴援数立奇功帝亦语群臣曰士璧不待朝命进师归州且捐家赀百万以供军费其志足嘉进秘阁修撰枢密副都承旨仍旧职开庆元年涪州危又命士璧往援北兵夹江为营长数十里阻舟师不能进至浮桥时朝廷自扬州移贾似道以枢密使宣抚六路进驻峡州檄士璧以军事付吕文德士璧不从以计断桥奏捷具言方略未几文德亦以捷闻士璧还峡州方怀倾夺之疑寻辟为宣抚司参议官迁湖南安抚副使兼知潭州兼京西湖南北路宣抚司参议官加右文殿修撰寻授权兵部侍郎湖南安抚使兼知潭州顷之升湖南制置副使大元将元良哈兵自交址北还前锋至城下攻围急士璧极力守御闻后队且至遣王辅佑率五百人往觇之以易正大监其军遇于南岳市一战有功潭州围遂解事闻赐金带令服系进兵部侍郎兼转运使余依旧职似道入相疾其功非独不加赏反讽监察御史陈寅侍御史孙附凤一再劾罢之送漳州居住又稽守城时所用金谷逮至行部责偿幕属方元善者极意逢迎似道意士璧坐是死复拘其妻妾而征之其后元善改知吉水县俄归得狂疾常呼士璧时辅佑亦远谪及文天祥起兵召辅佑于谪所则死矣德佑元年三月诏追复元官仍还从官恩数立庙潭州明年正月太府卿柳岳乞录用其子孙诏从之　　马光祖按宋史本传光祖字华父婺州金华人宝庆二年进士调新喻主簿已有能名从真德秀学改知余干县差知高邮军迁军器监主簿差充督视行府参议官奉云台祠差知处州监登闻鼓院进太府寺丞兼庄文府教授右曹郎官出知处州乞降僧道牒振济诏从之加直秘阁浙东提举常平移浙西提点刑狱时暂兼权浙西提举常平起复军器监总领淮东军马钱粮兼知镇江进直徽猷阁江西转运副使兼知隆兴府以右正言刘汉弼言罢后九年起直徽猷阁知太平州提领江西茶盐所进直宝文阁迁太府少卿仍知太平州提领江淮茶盐所迁司农卿淮西总领兼权江东转运使拜户部尚书兼知临安府浙西安抚使帝谕丞相谢方叔趣入觐乞严下海米禁历陈京师艰食和籴增价海道致寇三害加宝章阁直学士沿江制置使江东安抚使知建康府兼行宫留守兼节制和州无为军安庆府三郡屯田使加焕章阁寻加宝章阁学士始至官即以常例公用器皿钱二十万缗支犒军民减租税养鳏寡孤疾无告之人招兵置寨给钱助诸军昏嫁属县税折收丝绵绢帛倚阁除免以数万计兴学校礼贤才辟召僚属皆极一时之选拜端明殿学士荆湖制置知江陵府去而建康之民思之不已帝闻命以资政殿学士沿江制置大使江东安抚使再知建康士女相庆光祖益思宽养民力兴废起坏知无不为蠲除前政逋负钱百余万缗鱼利税课悉罢减予民修建明道南轩书院及上元县学撙节费用建平籴仓贮米十五万石又为库贮籴本二百余万缗补其折阅发籴常减于市价以利小民修饬武备防拓要害边赖以安其为政宽猛适宜事存大体公田法行光祖移书贾似道言公田法非便乞不以及江东必欲行之罢光祖乃可进大学士兼淮西总领召赴行在迁提领户部财用兼知临安府浙西安抚使会岁饥荣王府积粟不发廪光祖谒王辞以故明日往亦如之又明日又往卧客次王不得已见焉光祖厉声曰天下孰不知大王子为储君大王不于此时收人心乎王以无粟辞光祖探怀中文书曰某庄某仓若干王无以辞得粟活民甚多进同知枢密院事寻差知福州福建安抚使以侍御史陈尧道言罢以前职提举洞霄宫再以沿江制置江东安抚使知建康郡民为建祠六所乞致仕不许咸淳三年拜参知政事五年拜知枢密院事兼参知政事以监察御史曾渊子言罢给事中卢钺复缴奏新命以金紫光禄大夫致仕卒谥庄敏光祖之在外练兵丰财朝廷以之为京尹则剸治浩穰风绩凛然三至建康终始一纪威惠并行百废无不修举云　　王埜
按宋史本传野字子文宝章阁待制介之子也以父荫补官登嘉定十二年进士第仕潭时帅真德秀一见异之延致幕下遂执弟子礼德秀欲授以词学野曰所以求学者义理之奥也词科惟强记者能之德秀益器重之绍定初汀邵盗作辟议幕参赞摄邵武县后复摄军事盗起唐石亲勒兵讨之后为枢密院编修兼检讨襄蜀事急议遣使讲和时相依违不决史嵩之帅武昌首进和议野言今日之事宜先定规模并力攻守上疏言八事继为副都承旨奏请出师绝和使命淮东西夹攻不然利害将深理宗深然之令枢密院下三阃谕旨嘉熙元年轮对采事系安危者四端而专以司马光仁明武推说复推广前所言八事以孝宗讲军实激发帝意淳佑初自江西赴阙奏祈天永命十事嵩之起复倾国争之野上疏乞听终丧后又言嵩之当显绝而终斥益严君子小人之限拜礼部尚书奏十事终之曰陛下一心十事之纲领也前后奏陈皆明正剀切凿凿可行其为两浙转运判官以察访使出视江防首嘉兴至京口增修官民兵船守险备具为江西转运副使知隆兴府继有他命时以米纲不便就湖口造转般仓请事毕受代知镇江府兼都大提举浙西兵船江面几千里调兵捍御以守江尤重于淮瓜洲一渡甚狭请免镇江水军调发专一守江置游兵如吕蒙所言蒋钦将万人巡江上增创水舰就杨子江习水战登金山指麾之是冬杨子桥有警急调汤孝信所领游兵救之而退淳佑末迁沿江制置使江东安抚使节制和州无为军安庆府兼三郡屯田行宫留守巡江引水军大阅舳舻相衔几三十里高望远考求山川险厄谓要务莫如屯田讲行事宜修饬行宫诸殿室推京口法创游击军万二千蒙冲万艘江上晏然宝佑二年拜端明殿学士签书枢密院事封吴郡侯与宰相不合言者攻之以前职主管洞霄宫卒赠七官位特进野因德秀知朱熹之学凡熹门人高第必加敬礼知建宁府创建安书院祠熹以德秀配有奏议文集若干卷野工于诗书法祖唐欧阳询署书尤清劲　　李曾伯
按宋史本传曾伯字长孺覃怀人后居嘉兴历官通判濠州迁军器监主簿添差通判鄂州兼沿江制置副使司主管机宜文字迁度支郎官授左司郎官淮西总领寻迁右司郎官太府少卿兼左司郎官兼敕令所删修官迁太府卿淮东制置使兼淮西制置使诏军事便宜行之曾伯疏奏三事荅天心重地势&#人谋又言边饷贵于广积将材贵于素储赏与不可以不精战士不可以不恤又条上淮面舟师之所当戒湖面险阻之所当治加华文阁待制又加宝章阁直学士进权兵部尚书淳佑六年正月朔日食曾伯应诏历陈先朝因天象以谨边备图帅材乞早易阃寄放归田里又请修浚泗州西城加焕章阁学士言者相继论罢九年以旧职知静江府广西经略安抚使兼广西转运使陈守边之宜五事进徽猷阁学士京湖安抚制置使知江陵府兼湖广总领兼京湖屯田使进龙图阁学士疏言襄阳新复之地城池虽修浚田野未加辟室庐虽草创市井未阜通请蠲租三年诏从之加端明殿学士兼夔路策应东阁进资政殿学士制置四川边面与执政恩例寻授四川宣抚使特赐同进士出身召赴阙加大学士知福州兼福建安抚使辞免以大学士提举洞霄宫起为湖南安抚大使兼知潭州兼节度广南移治静江开庆元年进观文殿学士以谏议大夫沈炎等论罢景定五年起知庆元府兼沿海制置使咸淳元年殿中侍御史陈宗礼论劾褫职德佑元年追复元官曾伯初与贾似道俱为阃帅边境之事知无不言似道卒嫉之使不竟其用云　　余玠
按宋史本传玠字义夫蕲州人家贫落魄无行喜功名好大言少为白鹿洞诸生尝携客入茶肆殴卖茶翁死脱身走襄淮时赵葵为淮东制置使玠作长短句上谒葵壮之留之幕中未几以功补进义副尉擢将作监主簿权发遣招进军充制置司参议官进工部郎官嘉熙三年与大元兵战于汴城河阴有功授直华文阁淮东提点刑狱兼知淮安州兼淮东制置司参谋官淳佑元年玠提兵应援安丰拜大理少卿升制置副使进对必使国人上下事无不确实然后华夏率孚天人感格又言今世胄之彦场屋之士田里之豪一或即戎即指之为粗人斥之为哙伍愿陛下视文武之士为一勿令偏有所重偏必至于激文武交激非国之福帝曰卿人物议论皆不常可独当一面卿宜少留当有擢用乃授权兵部侍郎四川宣谕使帝从容慰遣之玠亦自许当手挈全蜀还本朝其功日月可冀寻授兵部侍郎四川安抚制置使兼知重庆府兼四川总领兼夔路转运使自宝庆三年至淳佑二年十六年间凡授宣抚三人制置使九人副四人或老或暂或庸或贪或惨或缪或遥领而不至或开隙而各谋终无成绩于是东西川无复统律遣民咸不聊生监司戎帅各专号令擅辟守宰荡无纪纲蜀日益坏及闻玠入蜀人心粗定始有安土之志玠大更敝政遴选守宰筑招贤之馆于府之左供张一如帅所居下令曰集众思广忠益诸葛孔明所以用蜀也欲有谋以告我者近则径诣公府远则自言于郡所在以礼遣之高爵重赏朝廷不吝以报功豪杰之士趋期立事今其时矣士之至者玠不厌礼接咸得其欢心言有可用随其才而任之苟不可用亦厚遗谢之播州冉氏兄弟琎璞有文武才隐居蛮中前后阃帅辟召坚不肯起闻玠贤相谓曰是可与语矣遂诣府上谒玠素闻冉氏兄弟刺入即出见之与分廷抗礼宾馆之奉冉安之若素有居数月无所言玠将谢之乃为设宴玠亲主之酒酣坐客方纷纷竞言所长琎兄弟饮食而已玠以微言挑之卒默然玠曰是观我待士之礼何如耳明日更辟别馆以处之且日使人窥其所为兄弟终日不言惟对踞以垩画地为山川城池之形起则漫去如是又旬日请见玠屏人曰某兄弟辱明公礼遇思有以少裨益非敢同众人也为今日西蜀之计其在徙合州城乎玠不觉跃起执其手曰此玠志也但未得其所耳曰蜀口形胜之地莫若钓鱼山请徙诸此若任得其人积粟以守之贤于十万师远矣巴蜀不足守也玠大喜曰玠固疑先生非浅士先生之谋玠不敢掠以归己遂不谋于众密以其谋闻于朝请不次官之诏以琎为承事郎权发遣合州璞为承务郎权通判州事徙城之事悉以任之命下一府皆喧然同辞以为不可玠怒曰城成则蜀赖以安不成玠独坐之诸君无预也卒筑青居大获钓鱼云顶天生凡十余城皆因山为垒棋布星分为诸郡治所屯兵聚粮为必守计且诛溃将以肃军令又移金戎于大获以护蜀口移沔戎于青居兴戎先驻合州旧城移守钓鱼共备内水移利戎于云顶以备外水于是如臂使指气势联络又属嘉定俞兴开屯田于成都蜀以富实十年冬玠率诸将巡边直捣兴元大元兵与之大战十二年又大战于嘉定初利司都统王夔素残悍号王夜恃功骄恣桀骜不受节度所至劫掠每得富家穴箕加颈四面然箕谓之蟆蚀月以弓弦系鼻下高悬于格谓之错系喉缚人两股以木交压谓之干榨油以至用醋灌鼻恶水灌耳口等毒虐非一以&#取金帛稍不遂意即死其手蜀人患苦之且悉敛部将倅马以自入将战乃高其估卖与之朝廷虽知其不法在远不能诘也大帅处分少不嗛其意则百计挠之使不得有所为玠至嘉定夔帅所部兵迎谒才羸弱二百人玠曰久闻都统兵精今疲敝若此殊不称所望夔对曰夔兵非不精所以不敢即见者恐惊从人耳顷之班声如雷江水如沸声止圆阵即合旗帜精明器械森然沙上之人弥望若林立无一人敢乱行者舟中皆战掉失色而玠自若也徐命吏班赏有差夔退谓人曰儒者中乃有此人玠久欲诛夔独患其握重兵居外恐轻动危蜀谋于亲将杨成成曰夔在蜀久所部兵精前时大帅夔皆势出其右意不止此也视侍郎为文臣必不肯甘心从令今纵弗诛养成其势后一举足西蜀危矣玠曰我欲诛之久矣独患其党与众未发耳成曰侍郎以夔在蜀久有威名孰与吴氏夔固弗若也夫吴氏当中兴危难之时能百战以保蜀传之四世恩威益张根本益固蜀人知有吴氏而不知有朝廷一旦曦为叛逆诸将诛之如取孤豚况夔无吴氏之功而有曦之逆心恃豨突之勇敢慢法度纵兵残民奴视同列非有吴氏得人之固也今诛之一夫力耳待其发而取之难矣玠意遂决夜召夔计事潜以成代领其众夔才离营而新将已单骑入矣将士皆愕眙相顾不知所为成以帅指譬晓之遂相率拜贺夔至斩之成因察其所与为恶者数人稍稍以法诛之乃荐成为文州刺史戎帅欲举统制姚世安为代玠素欲革军中举代之敝以三千骑至云顶山下遣都统金某往代世安世安闭关不纳且有危言然常疑玠图己属丞相谢方叔家子侄自永康避地云顶世安厚结之求方叔为援方叔因倡言玠失利戎之心非我调停且旦夕有变又阴嗾世安密求玠之短陈于帝前于是世安与玠抗玠郁郁不乐宝佑元年闻有召命愈不自安一夕暴下卒或谓仰药死蜀之人莫不悲慕如失父母玠自入蜀进华文阁待制赐金带权兵部尚书进徽猷阁学士升大使又进龙图阁学士端明殿学士及召拜资政殿学士恩例视执政其卒也帝辍朝特赠五官以监察御史陈大方言夺职六年复之玠之治蜀也任都统张实治军旅安抚王惟忠治财赋监簿朱文炳接宾客皆有常度至于修学养士轻徭以宽民力薄征以通商贾蜀既富实乃罢京湖之饷边关无警又撤东南之戍自宝庆以来蜀阃未有能及之者惜其遽以太平自诧进蜀锦蜀笺过于文饰久假便宜之权不顾嫌疑昧于勇退遂来谗贼之口而又置机捕官虽足以廉得事情然寄耳目于群小虚实相半故人多怀疑惧至于世安拒命玠威名顿挫赍志以没有子曰如孙取当如孙仲谋之义遭论改师忠历大理寺丞为贾似道所杀　　贾涉
按宋史本传涉字济川天台人幼好读古书慷慨有大志以父任高邮尉改万安丞宝应择令堂差涉至邑请城之役兴以忧去金人犯光州起涉竟前役通判真州改大理司直知盱眙军淮人季先沈铎说楚州守应纯之以招山东人纯之令铎遣周用和说杨友刘全李全等以其众至先招石珪葛平杨德广通号忠义军珪等反毙铎于涟水纯之罢通判梁丙行守事欲省其粮使自溃珪德广等以涟水诸军度淮屯南渡门焚掠几尽谓朝廷欲和残金置我军何地丙遣李全季先拒之不止事甚危涉时在宝应上书曰降附踵至而金乃请和此正用高澄间侯景遗策恐山东之祸必移于两淮况金人所乏惟财与粮若举数年岁币还之是以肉馁虎尽将反噬至若忠义之人源源而来不立定额自为一军处之北岸则安能以有限之财应无穷之须饥则噬人饱则用命其势然也授淮东提点刑狱兼楚州节制本路京东忠义人兵涉亟遣傅翼谕珪等逆顺祸福自以轻车抵山阳德广等郊迎伏地请死誓以自新金太子及仆散万忠卢国瑞等数十万大入且以计诱珪等涉虑珪等为金用亟遣陈孝忠向滁州珪与夏全时青向濠州先平德广趋滁濠李全李福要其归路以傅翼监军数日孝忠捷至珪屡破金人遂与先及李全趋安丰时金人环百余寨攻具甫毕珪等解其围李全挟仆散万忠以归见李全传金人不敢窥淮东者六七年南渡门之变平德广等实预涉既受降置弗问平等尚怀异志涉密使先以计杀之而先之势亦孤忠义诸军在涟水山阳者既众涉虑其思乱因滁濠之役分珪孝忠夏全为两屯李全军为五寨又用陕西义勇法涅其手合诸军汰者三万有奇涅者不满六万人正军常屯七万余使主胜客朝廷岁省费十三四涉又遣李全以万人取海州复取密潍王琳以宁海州归遂收登莱二州青州守张林以滨棣淄州降又取济沂等州自是恩博景德至邢洺十余州相继请降涉传檄中原以地来归及反戈自效者朝廷裂地封爵无所吝仍厉诸将图未下州郡擢太府少卿制置副使兼京东河北节制金十余万众犯黄州淮西帅赵善湘请援于朝涉遣李全等赴之翟朝宗等为后继丞相史弥远拟升全留后涉曰始全贫窭无聊能轻财与众同甘苦故下乐为之用逮为主帅所为反是积怨既多众皆不平近弃西城免死为幸若无故升迁以骄其志非全之福亦岂国家之福曷若待事定与诸将同升可也金人破黄陷蕲安庆甚危全驰至遂定全至久长镇与京湖制置使赵方二子范葵遇犄角连战俱胜遣彭义斌等追至下湾渡尽掩金人于淮迁权吏部侍郎金人再犯淮西先是蕲州受围余晖往援乃鼓众宵遁金乘间登城一郡为血前帅不敢问涉斩晖以徇诸将畏惧无不用命淮西之势大振初翟朝宗得玉玺献诸朝至是赵珙还又得玉印文与玺同而加大朝廷喜璧之归行庆赏涉遗书弥远谓天意隐而难明人事切而易见当思今日人事尚未有可答天意者昔之患不过亡金今之患又有山东忠义与北边宜亟图之弥远不怿李全卒以玺赏为节度使涉又言盗贼血气正盛官职过分将有后忧弥远不以为然涉曰朝廷但知官爵可以得其心宁知骄则将至于不可劝邪涉时已疾力辞事任值金人大入强起视事金将时全合连孛朮鲁答哥率细军及众军三道渡淮涉以合连善战乃命张惠当之惠金骁将所谓赛张飞者既归宋金人杀其妻所部花帽军有纪律他军不及也惠率诸军出战自辰至酉金人大败答哥溺死陷失大半细军丧者几二千涉既病乃以所获京河版籍及金银牌铜印之属上于朝卒超赠龙图阁学士光禄大夫涉父伟尝守开江贻书丞相赵雄极论武兴守吴挺之横他日陛对又乞裁抑郭棣郭杲兵权孝宗嘉纳后反为所挤以没涉弱冠直父冤不避寒暑泣诉十年至伏书阙下子似道有传　　安丙
按宋史本传丙字子文广安人淳熙间进士调大足县主簿秩满诣阙陈蜀利病十五事言皆剀切丁外艰服除辟利西安抚司干办公事调曲水丞吴挺为帅知其才邀致之改秩知新繁县丁内艰服除知小溪县通判隆庆府嘉泰三年郡大水丙白守张鼎发常平粟赈之寻又凿石徙溪自是无水患知大安军岁旱民艰食丙以家财即下流籴米数万石以赈事闻诏加一秩开禧二年边事方兴程松为四川宣抚使吴曦副之丙陈十可忧于松继而松开府汉中道三泉夜延丙议丙又为松言曦必误国松不省盖丙尝为其父客素知曦既而曦奏丙为随军转运司居河池时梁洋义士方袭取和尚原旋为金人所夺守将弃甲而走十一月戊子金人攻湫池堡破天水繇西河入成州师溃曦置不问金人肆掠关外四州如践虚邑军民莫知死所曦已潜遣其客姚淮源交金人至是曦还兴州留丙鱼关已而檄还武兴十二月丙寅金人持其诏及金印至置口曦密受之宣言使者欲得四州以和驰书讽松去癸酉曦受金诏称蜀王榜谕四川二年正月甲午曦僭号建官称臣于金以其月为元年改兴州为兴德府以丙为中大夫丞相长史权行都省事先是从事郎钱巩之从曦在河池尝梦曦祷神祠以银杯为珓掷之神起立谓曦曰公何疑公何疑后政事已分付安子文矣曦未省神又曰安子文有才足能办此巩之觉心异其事具以语曦事既炽丙不得脱度徒死无益阳与而阴图之遂与杨巨源李好义等谋诛曦语见巨源好义传徐景望在利州逐土人擅财赋丙遣弟焕往约诸将相与拊定及景望伏诛军民无敢哗者于是传檄诸道安堵如故曦僭位凡四十一日三月戊寅陈曦所以反及矫制平贼便宜赏功状自劾待罪函曦首级违制法物与曦所受金人诏印及所匿庚牌附驿朝廷初闻变莫知所为韩胄与曦书亦谓嗣颁茅土之封亟召知镇江府宇文绍节问之绍节曰安丙非附逆者必能讨贼于是密降帛书曰安丙素推才具有志事功今闻曦谋不轨尔为所胁谅以凶焰方张恐重为蜀祸故权且从之尔岂一日忘君父者如能图曦报国以明本心即当不次擢赏虽二府之崇亦无所吝更宜审度机便务在成事以副委属之意帛书未至露布已闻上下动色交庆辛丑加丙端明殿学士中大夫知兴州安抚使兼四川宣抚副使诏奖谕恩数视执政如帛书旨也时都统孙忠锐由凤州进攻大散关不克统领强德等出奇道由松林堡破金寨四月癸丑克之忠锐贪功吝财赏罚迷谬大失军心且速还凤州以关钥付庸将陈显癸酉大散关复陷巨源自请收复丙遣朱邦宁佐之丙深恶忠锐檄赴司议事欲废之巨源至凤斩忠锐及其子揆丙遂以忠锐附伪进表之罪闻于朝先是以诛曦功巨源补朝奉郎与通判差遣巨源遣其亲校傅桧诉功于朝语见巨源传于是丙拜疏&#闲至是金人揭示境上得丙首者与银绢二万匹两即授四川宣抚时方议和丙独戒饬将七恫疑虚喝以攻为守威声甚着诏以蜀平遣吴猎抚谕四川时沿边关隘悉为金毁丙遗时相书谓西和一面已修仇池聚粮积刍使军民可守若敌至则坚壁不战彼欲攻则不可欲越则不敢若西和可守成州之境自不敢犯成州黑谷南谷亦皆顿重兵天水虽不可守距天水十里所见创白环堡与西和相为犄角又增堡鸡头山咸以民卒守之及修黄牛堡筑兴赵原屯千余人凤州秋防原尤为险绝绍兴初州治于此宣抚吴玠尝作家计寨前即马岭堡正扼凤州之后凡此数堡既坚金人决不敢近而河池杀金平鱼关皆大军屯聚其他径路虽关之里如大安亦阴招民卒授以器械为掩击之备矣又云见于关表广结义士月给以粮俾各保田庐坟墓逮事定则系之尺籍而劝之耕庶可经久以丙所见直为守计则精选五万人亦为有余好义守西和谓四州兵后民不聊生请蠲租以惠创痍丙请于朝又以沔州都统司所统十军权太重故自吴璘至挺曦皆有尾大不掉之忧乃请分置副都统制各不相隶以前右中左后五军隶都统司踏白摧锋选锋策锋游变五军隶副司诏皆从之时方信孺使还金人和意未决且欲得首议兴师之人胄大怒上手书赐丙谓金人必再至当激励将士戮力赴功胄既诛赐丙金器百二十两细币二十匹进资政殿学士和议成还大散隔牙关丙分遣僚吏经量洋沔兴元大安民田别定租税右丞相史弥远起复丙移书曰昔仁宗起复富郑公文潞公孝宗起复蒋丞相皆力辞名教所系人言可畏望阁下速辞贼命以息议者之口论者韪之升大学士四川制置大使兼知兴元府谍知金人迁汴关辅豪杰款塞愿降者众丙以为此正冉闵告晋之时乃与宰臣书谓当兴问罪之师朝论忧丙轻举乃诏丙益修守备七年丙使所爱吏安蕃何九龄合官军夜袭秦州败归王大才执九龄等七人斩之而讼丙于朝三月诏丙同知枢密院事兼太子宾客赐手书召之行次广德军进观文殿学士知潭州湖广安抚使至官留意学校请于太常纫大成乐而政尚严酷转运判官章徕劾丙不报御史李安行并徕劾之徕罢丙授崇信军节度使开府仪同三司万寿观使遣合门舍人闻人玙锡命赐旗节金印衣带鞍马三辞还蜀董居谊帅蜀大失士心金人乘之破赤丹黄牛堡入武休关直捣梁泽至大安宋师所至辄溃散入巴山十二年聂子述代之时丙之子癸仲知果州子述即檄兼参议官四月红巾贼张福莫简叛入利州子述遁去总领财赋杨九鼎与贼遇走匿民舍贼追九鼎杀之子述退保剑门檄癸仲兼节制军马任讨贼之责癸仲召戎帅张威等军来会贼自阆趋遂宁所过无不残灭丙欲自持十万缗偕子述往益昌募士子述曰大臣非得上旨未可轻出丙遂如果州时四川大震甚于曦之变张方首奏勋望如丙今犹可用魏了翁移书宰执谓安丙不起则贼未即平蜀未可定虽贼亦曰须安相公作宣抚事乃定耳李璧李篁时并镇潼遂亦皆以国事勉丙五月乙未丙至果州是日贼焚蓬溪县己酉诏起丙为四川宣抚使予便宜寻降制授保宁军节度使兼知兴元府利东安抚使丙奏臣不辞老以报国但事不任怨难以图成将恐腾谤交攻使臣独抱赤心无从上白昔秦使甘茂攻宜阳至质之以息壤在彼魏使乐羊攻中山至示之以谤书一箧君臣之间似不必尔然自古及今谤以疑间而成祸以忌嫉而得况臣己伤弓于既往岂容不惩沸于方来诏曰昔唐太宗以西寇未平诏起李靖靖慷慨请行不以老疾为解代宗有朔方之难图任郭子仪闻命引道亦不以谗惎自疑皆能乘时立功焜耀竹帛朕甚慕之今蜀道俶扰未宽顾忧朕起卿燕间付以方面而卿忠于报国谊不辞难朕之用人庶几于唐宗卿之事朕无愧于李郭矣勉图隽功以济国事寻命丁&#改知兴元府甲申发果州丙戌至遂宁贼犹负固于普州之茗山丙下令诸军合围绝其樵汲之路以困之未几张威李贵俘获张福等十七人以献丙命脔王大才以祭九鼎七月庚子尽俘余党千余人皆斩之庚戌班师乃移治利州赐保宁军节度使印癸仲亦加三秩进直华文阁起复主管宣抚司机宜文字明年进丙少保赐衣带鞍马丙以关表营田多遗利命官括之有文垓者方持母丧以便宜起复干办鱼关粮料院俾之措置且以宣抚副使印假之而冯安世者又即利州置根括局于是了翁遗丙书谓幕府举辟当用经术信厚之士不可用冒丧之人且公八年镇蜀有恩则有怨岂可人人而校事事而理自处甚狭恐贻子孙宾客无穷之累虽今日理财难拘故常然告绝产首白契讦隐田伺富民过失纠盐酒户亏额报怨挟愤招权纳贿者必且纷然而公任其怨丙复书曰关外籴买当用四百万缗而总所见缗止二十五万多方措置非得已而不已傥皆清流何由办事蜀士中如令弟嘉父李成之辈清则清高则高矣其肯办钱谷俗务乎刘德修尝雅责杨嗣勋不能举义诛叛嗣勋云德修特未当局耳丙于华父亦云其后安世不法滋甚近臣有以书抵丙而安世之徒亦发其事丙械送大安穷治之先是夏人来乞师并兵攻金人丙且奏且行分遣将士趋秦巩凤翔委丁&#节制师次于巩夏人以枢密使&#子宁众二十余万约以夏兵野战宋师攻城既而攻巩不克乃已丙卒讣闻以少傅致仕辍视朝二日赠少师赙银绢千计赐沔州祠额为英惠庙理宗亲札赐谥忠定丙所着有晶然集　　高定子
</div>
    <div class="pagination">
<a href="官常典节使部_page5.html">上一页</a><a href="官常典节使部.html">1</a><a href="官常典节使部_page2.html">2</a><a href="官常典节使部_page3.html">3</a><a href="官常典节使部_page4.html">4</a><a href="官常典节使部_page5.html">5</a><span class="current-page">6</span><a href="官常典节使部_page7.html">7</a><a href="官常典节使部_page8.html">8</a><a href="官常典节使部_page9.html">9</a><a href="官常典节使部_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
