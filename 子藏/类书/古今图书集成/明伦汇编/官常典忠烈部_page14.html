<!DOCTYPE html>
<html>
<head>
    <meta charset="UTF-8">
    <title>官常典忠烈部 - 第 14 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典忠烈部 - 第 14 页/共 50 页</h1>
    <div class="content">侄
瓒

按宋史忠义传文龙字君贵福州兴化人丞相俊卿之后也能文章负气节初名子龙咸淳五年廷对第一度宗易其名文龙丞相贾似道爱其文雅礼重之由镇东军节度判官历崇政殿说书秘书省校书郎数年拜监察御史皆出似道力然自十数年似道所制台谏皆阘茸台中相承凡有所建白皆呈槁似道始行至文龙为之独不呈槁已忤似道知临安府洪起畏请行类田似道主其说文龙上疏以为不可似道怒寝其疏襄阳久被围似道日恣淫乐不少加意时阳请督师而阴使其党留己竟失襄阳文龙上疏极言其失范文虎总师无功似道芘之以知安庆又除赵溍知建康黄万石知临安文龙言文虎失襄阳今反见擢用是当罚而赏也溍乳臭小子何以任大阃之寄万石政事怠荒以为京尹何以能治请皆罢之似道大怒黜文龙知抚州旋又使台臣李可劾罢之未几吕文焕导大军东下范文虎首迎降与文焕俱东似道兵溃鲁港溍最先遁以故列城从之皆遁始悔不用文龙之言起为左司谏寻迁侍御史时边事甚急王爚与陈宜中不能画一策而日坐朝堂争私意潜说以平江降台臣请籍其家爚以为可宜中以为不可张世杰诸将分四道出师而大臣不监护台谏论之爚请行边下公卿杂议宜中请出督师又下公卿杂议文龙上疏曰书言三后协心同底于道北兵今日取某城明日筑某堡而我以文相逊以迹相疑譬犹拯溺救焚而为安步徐行之仪也请召大臣同心图治无滋虚议其后宜中与爚终不相能而去至十月始来事已不可为矣是冬累迁文龙至参知政事未几议降文龙乃上章乞归养既出国门而悔之复上疏求还不报乃归五月益王称制于福州复以文龙参知政事漳州畔以文龙为闽广宣抚使讨之文龙以黄恮前守漳有恩信辟为参谋官按兵泉州使恮入招抚之恮至民皆顿首谢罪兴化有石手军者能掷石中人议者以其不足用罢之石手军亦畔复命文龙为知军平之已而降将王世强复导大军入广建宁泉福皆降知福州王刚中遣使徇兴化文龙斩之而纵其副以还使持书责世强刚中负国遂发民兵自守城中兵不满千大兵来攻不克使其姻家持书招降之文龙焚书斩其使有风其纳款者文龙曰诸军特畏死耳未知此生能不死乎乃使其将林华侦伺境上华即降且导兵至城下通判曹澄孙开门降执文龙与其家人至军中欲降之不屈左右凌挫之文龙指其腹曰此皆节义文章也可相逼邪强之卒不屈乃械系送杭州文龙去兴化即不食至杭饿死其母系福州尼寺中病甚无医药左右视之泣下母曰吾与吾儿同死又何恨哉亦死众叹曰有斯母宜有是儿为收葬之蒲寿庚以泉州降告其民曰陈文龙非不忠义如民何闻者笑之大兵既归文龙之侄瓒复举兵杀林华据兴化未几复破瓒死之　　章堉
弟
塈

按金华府志咸淳末都城失守浙东诸郡多陷时衢益二王在福州堉念世受国恩与弟塈捐家赀募忠勇得义兵数千收复婺城制置使李&#以闻授堉直秘阁知婺州塈主管官诰通判衢州与元兵力战于丁鼠山援绝城陷堉与塈皆死之　　张镗
按衡州府志镗仆射浚之后益王即位于福州诏天下勤王镗起兵衡山移檄安化新化诸獠得民兵数千文天祥率兵出岭相与接应既而兵败被执元参政崔斌欲降之镗骂曰今日降而死何以见我祖魏公于地下斌命述其兵本末镗奋臂斥骂千百言斌怒杀之　　刘觡
按永丰县志觡名浚叔登咸淳庚午进士德佑丙子北兵入临安三宫迁北觡抚膺大恸既而闻张世杰等奉二王入闽益王即帝位于福州乃徒步至行在时文丞相兵勤王觡与赞军事以功授军前计议迨后北兵追至方石岭兵溃觡仗剑遮溃兵转斗旁有铁骑突出矢镞贯其两颊扶创志而卒　　黄俊
按广东通志俊南海人沉重有谋为摧锋将军德佑二年元兵陷临安广东经略使徐直谅遣人赴隆兴纳款元酋阿里海牙吕师夔亦来徇广州未几益王即位直谅乃遣权提刑郡人李性道领摧锋军及水军往拒元所遣将黄世雄等俊忠愤赴敌至石门遥望贼骑拥山塞川性道惧俊曰俊观贼众部伍未整分兵为两翼登途绕其后击之可以得志性道不从舣舟岸浒不战既而贼结阵行列鼓噪而前俊奋身大呼率众迎敌力战裨将实贤等退缩不为之援遂败绩奔还直谅闻之宵遁元黄世雄等遂陷广州授以官俊拒不受遂死之　　吴宝信
按宣城县志宝信字叔诚柔胜之后以荫为龙泉令时元阿剌罕入临安宝信从张世杰陈宜中等奉二王如福州复迁泉州港会蒲寿庚乱率淮兵百人力战死之妻饶氏以节称　　吴德洪
按严州府志德洪字长翁淳安人登淳佑九年进士第历官金部员外郎遇时激烈与时多忤元兵入临安德洪抗节而死　　刘士昭　王士敏　赵孟垒　赵孟松
按宋史忠义传士昭太和人尝为针工与乡人同谋复太和县败血指书帛云生为宋民死为宋鬼赤心报国一死而已因以其帛自缢死其党入狱多乞怜苟免有王士敏者独慷慨不挠题其裾此生无复望生还一死都归谈笑间大地尽为腥血污好收吾骨首阳山临刑叹曰恨吾病失声不能大骂耳同时有赵孟垒者合州人登开庆元年第为金华尉临安降与从子由鉴怀太皇太后帛书诣益王擢宗正寺簿监军复明州战败见获不屈磔死方大军驻绍兴福王与芮从子曰孟松谋举兵事泄被执至临安范文虎诘其谋逆孟松诟曰贼臣负国厚恩共危社稷我帝室之胄欲一刷宗庙之耻乃更以为逆乎文虎怒驱出斩之过宋庙呼曰太祖太宗列圣之灵在天何以使孟松至此都人莫不陨泪既死雷电昼晦者久之　　徐副尉
按天台县志徐副尉邑小泾人失其名元兵破临安宋幼主由庆元南奔元兵分经天台趋宁海邀之副尉率乡兵拒险于关岭元兵不能度宋主得浮海而去元兵怒抵台邑徐氏无少长皆被害乡人哀其尸作大墓瘗之徐副尉家无&#类独乳母王氏抱所乳儿归宁父母得免鞠于王因冒王姓生子处士复姓徐三传至善述大显人谓忠节之报云
　忠烈部名臣列传二十四
　　宋八
　　潘维贤
按茂名县志维贤本县乡贡宋咸淳间天下大乱拜本县尹九载无代元兵抵高州幼主渡海至那黎沟维贤奉命守御敌势猖獗人争降附维贤仰天大恸其子斗辅从容劝慰维贤愤然厉声曰忠臣不事二君我为宋臣当为宋鬼及被执愤骂不屈竟为所害　　丰存芳按县志存芳字公茂清敏元孙也为太平州倅景炎元年二月元兵至知州孟知缙谋以城降存芳谏不听詈之知州遂引元兵屠其家同死者十八人卒方义窃其八岁孤礼长于民间传至曾孙淳甫明洪武中以贤良荐仕至监察御史　　陈子全　吴希奭　王梦应
按吴川县志子全本邑人以上舍为庐陵县丞景炎丁丑闻元兵陷临安同主簿吴希奭尉王梦应起兵勤王复袁州后为元兵败走湘部诸县相继陷没子全中流矢死希奭力战死梦应收残卒趋永新力不能支亦死今庐陵称为三忠云　　刘伯文
按吉水县志伯文字致平以武举绝伦赐第仕州县有贤誉从丞相勤王明年义散而归见乡国沦陷居常愤悒景炎二年闻督府驻兴国伯文诣府受文书结约远近七月四日至袁州仰山庙仆醉漏言巡兵执而搜其行李得同督府文书甚多宜差来万户鞫之伯文慷慨自引不以累人独斩于袁市家徙于燕　　张德舆按淮安府志德舆淮人端宗景炎二年与淮西野人原寨刘源等起兵兴复司空山民傅高起兵应之遂复黄州寿昌战于樊口杀元将郑鼎未几元袭破司空山复陷寿昌德舆死之　　傅高
按安庆府志景炎二年四月淮人张德舆与淮西野人原寨刘源等起兵兴复高举兵应之遂复黄州寿昌军用景炎正朔元贾居真使湖北宣慰司郑鼎将兵拒之鼎言鄂之大姓皆与高通请先除之以绝祸本居真不可鼎战败死九月元遣昂吉儿等将兵袭司空山寨破之高变姓名出走欲为再图寻被获遂遇害　　马发
按广东通志发海阳人景炎二年春正月元兵破汀关发知潮州与循州刘兴梅州钱荣之皆降发后独遁归五月张世杰将兵复潮安抚使方兴来抚谕时发为摧锋寨将承命摄州事称安抚使十月元将唆都陷兴化先锋至潮阳遣使谕降发婴城固守元兵至与战却之三年二月海阳贼陈懿导唆都及蒙古反围城发修兵戒备守南门巡检黄虎子与陈懿通潜开纳元兵鼓噪突入城遂发收残卒百余人入保子城力不支令妻子缢死发自鸩时三月一日也　　张镇孙按广东通志镇孙字鼎卿南海人少以博学强记闻咸淳辛未举进士廷对第一胪唱日天阴晦大雨如注识者谓非文明之兆授秘书监正字迁校书郎寻通判婺州迎养其父母德佑元年元兵至镇孙遂奉二亲归广台章劾之诏罢镇孙职端宗航海幸闽广间广州海上溃军奉镇孙为帅镇孙与都统凌震结集分伍分东西二路誓图恢复景炎元年十二月帝舟次于惠州之甲子门诏以镇孙为龙图阁待制广东制置使兼经略安抚使委以军事将校卢震拥众暴横镇孙数其罪戮之由是将士用命兵威稍震元酋帅吕师夔张荣宾已入广州闻镇孙至以军饷不继退走命其将梁雄飞守之二年四月帝舟次于广之官富场镇孙复广州雄飞等走韶州下诏褒赏亲知多启贺镇孙有忧色皆不答十一月元酋右丞塔出会师夔合攻广州镇孙欲为守御计而力不支城陷明年二月师夔还师执镇孙北归死于大庾文天祥作诗悼之时陈仲微者纪海上事书镇孙死节董师谦亦云镇孙死难惜无有暴白之者而史臣以降书毋亦董狐责盾之义乎　　张和孙
按临海县志和孙号哲斋邑之城门人文丞相自通州泛海过其家为题绿漪堂有清风随地到直节与天高之句且约共举义和孙欣然聚海艘移檄召募将取明州不果后张弘范兵至见檄捕之和孙曰吾身为宋民死为宋鬼遂遇害　　张日中
按建昌府志日中南城人宋兴化军通判景炎三年文天祥帅师次汀州日中以兵来会天祥师溃于空坑日中奋力拒战身被数十枪而死　　刘源
按安庆府志源字叔清淮西野人原义兵长也性慷慨负大节勇敢有智略咸淳十年甲戌奉朝廷旨联络山寨以御元师源驭众有方保障生灵十万勒石山巅纪其事德佑元年范文虎以安庆降元端宗景炎二年源与宋安抚使张德舆起兵倡义兴复司空山傅高举兵应之源建寨野人原寨与司空山为掎角力与元抗遂复黄州寿昌军用景炎正朔夏四月元贾居贞使湖北宣慰司郑鼎将兵拒之源从德舆遇鼎于樊口鼎战败被杀九月元昂吉儿将攻原寨源御之不能克遂逆兵袭司空山寨破之杀德舆及傅高源犹固守不下元兵屡攻源出奇多所斩获自景炎丁丑至祥兴己卯拒者三年至是德舆与高俱死黄州寿昌复陷于元源不胜愤元兵复困之力战而死　　彭茂才
按永丰县志茂才字少英户部侍郎思永四世孙也中宝佑乙卯乡举官司农少卿从信国公起兵勤王奋勇前驱至空坑兵溃被箭伤足抱愤而死　　萧资
按宋史忠义传资天祥幕下书吏也天祥起兵资于患难中扶持甚至空坑兵败以全督府印功升合门路钤辖资性和厚临机应变辑穆将士总摄细务任腹心之寄潮阳移屯与元兵遇死之　　缪朝宗
按淮安府志朝宗淮阴人宋环卫官知海州有意义尝为常熟邵氏客后从文天祥于平江天祥归福安自婺间道以从精练干实孜孜奉公军府器械悉出其手空坑之败自经于山间　　杜浒
按临海县志浒德佑初集民兵四千人见文丞相于西湖时奉旨请北军讲和诸人皆散浒独从文丞相至京口以计赂守者脱文山偕走海甸由海道达永嘉益王即位授司农卿空坑之败被执以忧愤卒崇祀乡贤祠　　张汴
按宋史忠义传汴字朝宗一字次山蜀人少客丞相吴潜兄弟门出入荆阃历年明习韬略潜兄弟既失废斥者十余年继文天祥起兵辟为秘阁修撰领广东提举督府参谋左右幕府知无不为空坑兵败为乱兵所杀处置使邹得其尸葬之　　刘沐
按宋史忠义传沐字渊伯庐陵人文天祥邻曲也少相狎昵天祥好奕与沐对奕穷思忘日夜以为常及起兵辟补宣教郎督府机宜暨天祥出使沐领兵还天祥归开府南剑沐收部曲来会改授太府寺簿专将一军为督府亲卫会空坑兵败被执至豫章父子同日死焉仲子死乱兵季子复从天祥死岭南当时江西忠义皆沐所号召沐性沈实而圜机昼夜应酬亹亹不倦云　　赵时赏
按宋史忠义传时赏字宗白和州宗室也居太平州咸淳元年擢进士第累官知宣州旌德县德佑元年北军至境时赏拥民兵捍战有功升直宝章阁军器太监从二王入闽中益王即位擢知邵武军未几言者以弃城论罢之文天祥开都督府于南剑奏辟参议军事江西招讨副使与宗室孟&#提兵趣赣州取道石城复宁都县数以偏师当一面战比有胜时赏风神明俊议论慷慨有策谋尤为天祥所知及空坑之役兵败走吴溪为追兵所执不屈死之时赏在军中时见同列盛辎重饰姬侍叹曰军行如春游其能济乎及被执见系累它僚属至者时赏辄麾去云小小签厅官尔执此何为由是得脱者众　　张&#　王佐　赵广　施择善　史进　上官　　夔　王世昌　包申　赵立　赵酉泰按宋史忠义传&#字君玉陇西凤州人年十八从军钓鱼山以战功累官中军都统制人号为西川虓将宝佑末大兵攻蜀破吉平隘长宁杀守将王佐父子至阆州降安抚杨推官赵广死之至蓬州降守将张大悦运使施择善死之顺庆广安诸郡破竹而下明年合诸道兵围合州凡攻城之具无不精备&#与王坚协力战守攻之九月不能下景定初合守王坚征入朝以马千代守合四年千子馈饷至虎相山为东川兵所得屡以书劝千降朝廷乃以&#代千&#魁雄有谋善用兵出奇设伏算无遗策其治合州士卒必练器械必精御部曲有法虽奴隶有功必优赏之有过虽至亲必罚不贷故人人用命自全汝楫失大食平大兵筑虎相山驻兵两城时出攻梁山忠万开达民不得耕兵不得解甲而卧每饷渠竭数郡兵护送死战两城之下始克入咸淳二年十二月&#遣其将史照王立以死士五十斧西门入大战城中复其城三年四月平章赛典赤提兵入坏重庆夹道出合城下&#碇舟断江中为水城大兵数万攻之不克遂引去合州自余玠用二冉生策徙军钓鱼山城壁甚固然开庆受兵民雕弊甚&#外以兵护耕内教民垦田积粟米再期公私兼足九年叛将刘整复献计欲目青居进筑马鬃虎顶山扼三江口以图合匣剌统军率诸翼兵以筑之左右欲出兵与之争&#不可曰芜菁平毋德彰城汪帅劲兵之所聚也吾出不意而攻之马鬃必顾其后不暇城矣乃张疑兵嘉渠口潜师渡平阳滩攻二城火其资粮器械越寨七十里焚船场统制周虎战死马鬃城卒不就十年加宁江军承宣使德佑元年升四川制置副使知重庆府五月加检校少保征其兵入卫蜀道断不得达六月昝万寿以嘉定及三龟九顶降守将侯都统战死已而泸叙长宁富顺开达巴渠诸郡不一月皆下合兵围重庆作浮梁三江中断援兵自秋徂冬援绝粮尽&#屡以死士间入城许以赴援日为之画守御计二年正月遣其将赵安袭青居执安抚刘才参议马嵩归二月遣张万以巨舰载精兵断内水桥入重庆四月合重庆兵出攻凤顶诸寨&#结泸士刘霖先坤朋为内应六月遣赵安破神臂门执梅应春杀之复泸州重庆兵渐解去围泸州十二月赵定应迎&#入重庆为制置时杨立以涪州降&#遣张万攻走立俘其僚属冯巽午等立复合兵来决战史进张世杰战死万不支俘立妻子及安抚李端以归&#以都统程聪守涪重庆兵尽退&#闻二王立广中遣兵数百人求王所调史训忠赵安等援泸州张万入夔连忠涪兵拔石门及巴巫寨获将士百余人解大宁围攻破十八寨明年六月张德润复破涪州执守将程聪先是聪在重庆力主守城之议&#入不知也使出守涪聪至郡怏怏不设备至是被执德润以肩舆载聪归语之曰若子鹏飞为参政矣早晚可会聚也聪曰我执彼降非吾子也是月梁山军袁世安降十月万州破杀守将上官夔十一月泸州食尽人相食遂破之安抚王世昌自经死大兵会重庆驻佛图关以一军驻南城一军驻朱村坪一军驻江上遣泸州降将李从招降&#不从十二月达州降将鲜汝忠破咸淳皇华城执守将马&#军使包申巷战死至元十五年春&#遣总管李议将兵由广阳一军皆没二月大兵破韶庆府执守将鲜龙湖北提刑赵立与制司幕官赵酉泰皆自杀&#率兵出熏风门与大将也速儿战扶桑坝诸将从其后合击之&#兵大溃城中粮尽赵安以书说&#降不听安乃与帐下韩忠显夜开镇西门降&#率兵巷战不支归索鸩饮左右匿鸩乃以小舟载妻子东走涪中道大憾斧其舟欲自沉舟人夺斧掷江中&#踊跃欲赴水家人挽持不得死明日万户铁木儿追及于涪执之送京师重庆降制机曹琦自经死张万张起岩出降进攻合州破外城三月王立亦降&#至安西赵老庵其友谓之曰公尽忠一世以报所事今至此纵得不死亦何以哉&#乃解弓弦自经厕中从者焚其骨以瓦缶葬之死所赵立字德修重庆人第进士以上书忤贾似道被谪德佑初起为太社令湖北提刑使蜀趣诸将入卫至重庆则昝万寿已降&#方城守为后图立无以复命还至涪沉水死　　曹琦按宋史忠义传琦蜀进士也知南平军亦被执脱身南归制置辟主管机宜文字闻都统赵安以城降就守御地自经死　　刘霖
按重庆府志霖永川人自少负豪俊材隐居不求仕进尝客游泸州与贤士先坤朋友善宋季元兵攻蜀德佑元年六月昝万寿以嘉定降已而长宁开达及巴渠诸郡望风响应泸州安抚使梅应春杀其判官李丁孙推官唐瑞奎以其城降先是合州守张&#知霖及坤朋名乃深相结纳以为内应至是霖不欲辱身于元率乡人起义兵自保乃亟走诣&#献长计乞兵恢复泸州初&#疑其反说未之许也霖恸哭几绝愿以身为质&#知其无他始决策遣所部赵安王世昌等附霖引步卒兼程潜行至铁炉城下夜四鼓遣敢死士数十人梯城而入杀守者破神臂门鼓噪而纵火余乘势悉入霖当先锋督兵巷战获应春数其罪而杀之尽复泸地时二年之六月也&#大喜亟表荐霖于朝以参谋幕府累功升知南平军事于是川东南依以为安堵矣居无何元兵转围泸州霖复以计援之十一月泸城粟尽人相食遂败霖复归于&#所元至元十五年元兵取重庆路&#军溃败霖亦被执不屈同&#死难于舟中适信国公系燕狱为泸州诗以悲之云东南失大将带甲满天地高人忧祸胎感叹亦歔欷霖诚高人之俦哉　　赵良坦
按上虞县志良坦字平甫号平心宋楚王元佐十世孙宝佑二年擢进士知永嘉瑞安福清&#以廉介名会吉广二王走闽中改元景炎以良坦为军器监赞军事于是募兵守御大兵南指力屈就擒帅胁之不肯降拘狱中二年作书付其家曰试令三载无愧于心守节二年不屈于敌只因忠义二字累及老稚一门帅归自南泉诘其不屈之状则曰生为宋臣死为宋鬼速求一死遂欣然就戮人皆壮之祀乡贤　　陈&#兄
逢父

按广东通志&#宁都人父继周以贡得官有军功历州郡后弃官归赣德佑初诏下勤王天祥造门请谒继周为言闾里豪杰及起兵方略甚辩其子长太学生逢父亦从旁赞襄筹画天祥深器之&#即逢父弟也天祥之临安继周以二子从值北使兵散乃率众还至则赣已失守矣后诏以继周知南安军为元总管杨仔所杀并杀逢父惟&#从天祥于江岭间数岁竟死潮阳　　伍隆起
按广东通志隆起新会人高祖高宗朝为岭南第十三将守南恩州卒于官曾祖朝凯以文章名祖之才阳春尉父天麟龙井场提干帝昺舟至&#隆起以世宋臣誓死忠于是贮米七千石率众捍卫时元将张弘范攻陷广州隆起死战累日为其下谢文子斩首以降丞相陆秀夫哀之刻首葬文径山后生募得文子戮以祭墓　　郑采翁
按严州府志采翁字本华寿昌人性刚果好读书屡试不第居家学兵法宋将亡忿然有扶拯之志元人围临安遂倡义勤王郡人朱天锡等应之收集乡兵与宋贵集设部伍习骑射义声感激人皆效死俄而临安失守两宫北去元将唆都陷建德府安抚方回迎降遂犯白沙渡采翁率所部力战兵败被执不屈而死　　高泰祥
按云南通志泰祥升泰之九叶孙也元世祖攻吐蕃穿石门关驻兵谋统举国惶惶咸思蹈海泰祥独率众与元将伯颜不花虎儿郭等相持弥月力不能支被俘不屈予以官不受杀之妻段氏抱孤琼申诉世祖指其儿曰忠臣后也善视养之世其官　　谢明　谢富　冉安国　黄之杰　赵与珞按琼山县志谢明谢富冉安国黄之杰四人俱郡人宋末从赵安抚与珞拒元兵于白沙口俱被执不屈而死　　刘定国
按广东通志定国字靖庵金陵人十龄孝声着于里闾郡长奇之定国尝语人曰士生斯世纵不能出为忠臣亦当入为孝子心同日月身任纲维斯无愧耳及年十六成宝佑四年进士以年少未就官理宗之末出知中都端宗时入为太子宾客南度&#门奉命往惠州及闻难之&#而宝衣云结玉玺西沉矣定国衣冠北面题诗于石上曰君既忧臣当辱君既死臣何复赴江流葬鱼腹名不传心亦足报君恩仰天哭遂赴江流而逝　　陆秀夫
按宋史忠义传秀夫字君实楚州盐城人生三岁其父徙家镇江稍长从其乡人孟先生学孟之徒恒百余独指秀夫曰此非凡儿也景定元年登进士第李庭芝镇淮南闻其名辟至幕中时天下称得士多者以淮南为第一号小朝廷秀夫才思清丽一时文人少能及之性沈静不苟求人知每僚吏至合宾主交欢秀夫独敛焉无一语或时宴集府中坐尊俎间矜庄终日未尝少有希合至察其事皆治庭芝益器之虽改官不使去已就幕三迁至主管机宜文字咸淳十年庭芝制置淮东擢参议官德佑元年边事急诸僚属多亡者惟秀夫数人不去庭芝上其名除司农寺丞累擢至宗正少卿兼权起居舍人二年正月以礼部侍郎使军前请和不就而反二王走温州秀夫与苏刘义追从使人召陈宜中张世杰等皆至遂相与立益王于福州进端明殿学士签书枢密院事宜中以秀夫久在兵间知军务每事咨访始行秀夫亦悉心赞之无不自尽旋与宜中议不合宜中使言者劾罢之张世杰让宜中曰此如何时动以台谏论人宜中皇恐亟召秀夫还时君臣播越海滨庶事&#略杨太妃垂帘与群臣语犹自称奴每时节朝会秀夫俨然正笏立如治朝或时在行中凄然泣下以朝衣拭泪衣尽浥左右无不悲动者属井澳风王以惊疾殂群臣皆欲散去秀夫曰度宗皇帝一子尚在将焉置之古人有以一旅一成中兴者今百官有司皆具士卒数万天若未欲绝宋此岂不可为国邪乃与众共立卫王时陈宜中往占城与世杰不协屡召不至乃以秀夫为左丞相与世杰共秉政时世杰驻兵&#山秀夫外筹军旅内调工役凡有所述作又尽出其手虽匆遽流离中犹日书大学章句以劝讲至元十六年二月&#山破秀夫走卫王舟而世杰刘义各断维去秀夫度不可脱乃杖剑驱妻子入海即负王赴海死年四十四　　刘鼎孙
按宋史陆秀夫传&#山破翰林学士刘鼎孙驱家属并辎重沉海不死被执搒掠无完肤一夕得脱卒蹈海鼎孙字伯镇江陵人进士也　　高贵
按开封府志贵祥符人寓居镇江举进士累官知高邮府扈从之海上擢枢密使与陆秀夫同死&#山　　单公选按赣榆县志公选祥兴二年拜参政帝在&#山元张弘范袭破舟师丞相陆秀夫负帝溺海中公选随之死　　张恂
按嘉兴县志恂字宗厚幼习经史及长试有司得入上选为省元有声复以征广功迁进义校尉值车驾避兵于&#山恂率舟师勤王力战多斩级会风雨大作与枢密陆秀夫同日溺海实祥兴二年也　　罗郭佐
子震　奇
　孙元珪

按广东通志郭佐石城人先世居汴祖廷玉以文学仕宋授石城簿因家焉宋季郭佐平海寇有功授朝列大夫化州路总管寻授广州路总管督运广东粮饷给海北军士海上遇警骂贼而死长子震敦武校尉化州路把总同事死于难次子奇袭化州路判官寻授奉政大夫雷州路同知奉檄讨猺寇挺身杀贼为贼所害奇子元珪救父死之　　张世杰　张应科
按宋史忠义传世杰范阳人少从张柔戍杞有罪遂奔宋隶淮兵中无所知名阮思聪见而奇之言之吕文德文德召为小校累功至黄州武定诸军都统制攻安东州战疾力与高达援鄂州有功转十官寻从贾似道入黄州战蘱草坪夺还所俘加环卫官历知高邮军安东州咸淳四年大兵筑鹿门堡吕文德请益兵于朝调世杰与夏贵赴之及吕文焕以襄阳降命世杰将五千人守鄂州世杰以铁&#锁两城夹以炮弩其要津皆施杙设攻具大军破新城长驱而下世杰力战不得前遣人招之不听丞相伯颜阳攻严山隘潜舟自唐港荡舟入汉东攻鄂鄂降世杰提所部兵入卫道复饶州乃入朝时方危急征诸将勤王多不至独世杰来上下叹异自和州防御使不数月累加至保康军承宣使总都督府兵遣将四出取浙西诸郡复平江安吉广德溧阳诸城兵势颇振此月与刘师勇诸将大出师焦山令以十舟为方碇江中非有号令毋发碇示以必死元帅阿朮载彀士以火矢攻之世杰兵乱无敢发碇赴江死者万余人大败奔圌山上疏请济师不报寻擢龙神卫四厢都指挥使十月进沿江招讨使改制置副使兼知江阴军已而大军至独松关召文天祥入卫以世杰为保康军节度使知平江寻亦召入卫加检校少保二年正月大军迫临安世杰请移三宫入海而与天祥合兵背城一战丞相陈宜中方遣人请和不可白太皇太后止之未几和议亦沮兵至&#亭山世杰乃提兵入定海石国英遣都统卞彪说之使降世杰以为彪来从己俱南也椎牛享之酒半彪从容为言世杰大怒断其舌磔之巾子山四月从二王入福州五月与宜中奉&#为主拜签书枢密院事王世强导大军攻之世杰乃奉益王入海而自将陈吊眼许夫人诸翼兵攻蒲寿庚不下十月元帅唆都将兵来援众遂解去既而唆都遣人招益王又遣经历孙安甫说世杰世杰拘安甫军中不遣招讨刘深攻浅湾世杰兵败移王居井澳深复来攻井澳世杰战却之因徙碙州至元十四年正月遣将王用攻雷州用败绩四月益王殂卫王昺立拜世杰少傅枢密副使五月遣琼州安抚张应科攻雷州三战皆不利六月再决战雷城下应科死之世杰以碙州不可居徙王新会之&#山八月封越国公发琼州粟以给军十月遣凌震王道夫袭广州震败绩明年元帅张弘范等兵至&#山或谓世杰曰北兵以舟师塞海口则我不能进退盍先据海口幸而胜国之福也不胜犹可西走世杰恐久在海上有离心动则必散乃曰频年航海何时已乎今须与决胜负悉焚行朝草市结大舶千余作木寨为死守计人皆危之已而弘范兵至据海口樵汲道绝兵茹干粮十余日渴甚下掬海水饮之海咸饮即呕泄兵大困世杰率苏刘义方兴日大战弘范得世杰甥韩命以官使三至招之世杰历数古忠臣曰吾知降生且富贵但为主死不移耳二月癸未弘范等攻&#山世杰败走卫王舟大军薄中军世杰乃断维以十余舰夺港去后还收兵&#山刘自立击败之降其将方遇龙叶秀荣章文秀等四十余人世杰复欲奉杨太妃求赵氏后而立之俄飓风坏舟溺死平章山下　　李梓发　唐仁　刘渊子按南安府志梓发字材甫上犹人德佑元年以世族举为南安三县巡检二年十二月元丞相塔出及吕师夔统兵围上犹献岁朝廷改元是为景炎元年二月围尚不解梓发随邑令李申巽及邑中诸义士唐仁刘渊子辈坚守不懈塔出亲率兵攻门城上矢炮齐发元兵死者数千人炮几中塔出元人曰此城甚小人心乃坚尔即徙寨水南遂退城围凡七十二日不克解去人皆壮之文丞相之督兵也正在兴国闻之悲且喜表梓发为团练使督府谘议收之幕下少选申巽请梓发往来南赣之间图战守计逾二年焉祥兴己卯三月元参政贾居贞复引兵数万来至城下梓发与邑令及邑诸义士誓众城守益坚士益愤时文丞相兵在岭外败绩行朝于&#山黄桂缓知之又闻元兵残虐所过屠城适自外归拟入城援父母反为贾卒所获贾谓桂缓曰汝能赍榜入城招降乎不惟全汝父母桂缓入城如贾指且传&#山之难梓发大怒谓妖恶言惑众戮桂缓无何城陷是月之十五日也既破梓发犹率众巷战不敌谓吾力尽矣然不可辱于贼归家刺血酾酒别祠寝与子姓四十七人皆自焚烟焰五色北兵望之皆相诧异俄而害刘渊子等遂屠城同刻死者一千三百一十六家年八十以上及襁褓无遗　　苏刘义
按广东通志刘义荆湖人景定初从吕文德鄂州战阵有功转十官四年复以守鄂功为结州刺史刘义虽出吕氏乃心在王室推戴永嘉建植大功景炎新造拜检校少保某军节度使殿前指挥司马兼诸路经制镇抚大使广东西策应大使遇张世杰用事志不得展丁丑七月罢诸使免兼殿司帝在井澳元刘深来袭陈宜中如占城刘义不以为是棹舟追之不及而返夜泊湾头俄有天火飞集刘义舟延烧众舟几尽祥兴嗣立进开府仪同三司殿前都指挥使&#山兵败绩与世杰同断缆去世杰死刘义亦为乱卒所害　　夏师尧
按休宁县志师尧字达德休宁人咸淳进士授谏议郎尝忤权珰被谪后升翰林学士迁承旨羽翼扈从祥兴帝航海元兵袭&#州殁于难　　马南宝
按广东通志南宝香山人世殷富读书好义尤工于诗景炎二年十月端宗自潮州之浅湾航海避贼过邑南宝献粟千石供军端宗下诏奖之召拜权工部侍郎十一月丞相陈宜中少傅兼枢密副使张世杰殿前指挥使苏刘义奉帝幸沙冲暂宫于南宝家南宝竭力保卫帝躬居数日元兵陷广州诸将召募潮居里民数百以行南宝谓诸将曰功成之日当以奉迎孝恭懿圣皇帝为先因饮诸将酒曰痛饮黄龙府在此行也遂歌岳武穆直捣长驱之句以相风励慷慨激烈闻者莫不壮之张世杰奉帝舟退保秀山帝次于井澳丙子飓风大作舟败几溺帝遂得心悸疾旬余诸兵士稍稍集宜中欲奉帝走占城不果遂逃去南宝闻之恸哭曰丞相必不返国事去矣后果然景炎三年春都统凌震复广州南宝赋诗志喜时帝舟次于化之碙洲病大作四月帝崩于碙洲卫王昺即位走&#山张世杰从之而曾渊子充山陵在&#山也宋亡悲愤不食元人籍仕宋者南宝逃匿不以姓名降尝作诗有目击&#门天地改寸心难与夜潮消又曰众星耿耿沧溟底恨不同归一少微闻者哀之已而元兵欲屠潮居里人为南宝危而南宝恬不为动后闻陈宜中奉帝昺犹在占城元主忽必烈下令捕之于是前招讨使德梁起莘与南宝起兵运粮往迎车驾元万户王守信谕起莘归降起莘奔还德觇其有贰心帅众致讨与战大败南宝被执不屈而死　　贾纯孝
按宋史贾子坤传子坤子仲武仲武子纯孝登咸淳七年进士第扬州教授受知帅李庭芝调江淮总幕北兵下江南二王在福州以史馆检阅召辞会丞相文天祥辟佐其幕寻授秘书丞擢吏部郎中丁母忧起复为右司转朝散郎&#山师败纯孝抱二女偕妻牟同蹈海死　　项荣贵
按奉化县志荣贵端平中尚荣王女临川郡主主素攻文翰通古今欲得醇谨有德者尚之时荣贵为州庠生文章甲南服余天锡荐之王奏敕为临川郡马都尉主与相得敬如宾时理宗遣三帅引劲兵乘灭金之威北争河南荣贵惊谓主曰官家得陇望蜀渝盟北伐窃恐蒙古乘胜南下江淮非国家有也宣和之事足为明戒主启王王入奏不听后全子才师溃赵范赵葵弃师走蒙古太弟忽必烈将大众围鄂州似道称臣乞和许输岁帛果如所料明年忽必烈即位遣使寻盟似道恐事泄命幽北使郝经于真州荣贵知其故一日启王王以似道欺君误国入奏于帝帝犹豫似道闻之怒奏帝逐郡主荣贵归乡荣王除俸一年及归与主游雪窦日岭福泉白云诸名胜以自遣主卒停棺报国寺因佯狂丧志悒悒成疾又数年伯颜入临安荣王家属北行强起北向哭临三日复卧病&#山败绩召弟荣达曰吾身为国戚义同存亡吾无子可以寿庆为后一恸而逝时年八十　　徐宗仁　高桂　赵樵　茅湘　张烈良　刘　　应龙　袁天与按广东通志宗仁字求心永丰人淳佑十年进士历官国子监主簿开庆元年伏阙上书曰赏罚者军国之纲纪今通国之所谓佚罚者不过丁大全袁玠沈翥张镇吴衍翁应弼石正则王立爱高铸之徒而首恶则董宋臣也是以廷绅抗疏学校叩阍至有欲借尚方剑为陛下除恶陛下乃释而不问夫误国之罪不诛则用兵之士不勇陛下亦尝一念及此乎累迁太常少卿兼国史编修实录检讨知宁国府监察御史郭阊论罢德佑元年历权礼部尚书兼益王府赞读从端宗海上&#山兵败赴水死同赴水者枢密使高桂吏部侍郎赵樵兵部侍郎茅湘俱死时湖南制置使张烈良提刑刘应龙皆起兵应&#山为阿里海&#所败烈良等举宗及余兵奔恩州乌罗洞元兵袭之俱战死有袁天与者不知何许人第进士丁父忧未仕闻&#山宋亡或劝其退伏草莽为自全计天与不听结义兵誓复州邑奋不顾身兵败骂敌以死先是谢昌元赵孟俯及天与约同死国无何二人并食元禄独天与践其言一门自尽者十七人只遗一子　　方兴按岳州府志兴字毅轩桂英子与张世杰文天祥力图恢复以功加招讨使死&#山之难　　陈存
按浙江通志存安吉人累官兵部尚书端明制置使宋亡元遣使七征不起寻遘疾却衣绝食旬有四日而卒　　吴雄飞
按严州府志雄飞字次翁秀整端重登景定三年进士累官太常寺簿夙与李芾友善以忠义相许国亡募兵赴难时论痛之　　林融
按处州府志融青田人仕宋为提刑融忿宋社沦亡潜归九都牙阳起兵兴复兵败被擒送燕世祖义而释之融归复起兵遣参政高兴来御力屈死之　　赵时栗按仙居县志时栗字宽甫叔宝同年进士授海盐主簿募民与元兵对垒者二旬食尽度不支遂策马突入敌营手刃数骑而死　　龚染
按高邮州志染字深文累官中奉大夫司农卿国亡士大夫居班行者随例北上染行至中道愤惋不食而卒　　王仙
按宋史忠义传仙蜀都统也守涪州北兵攻围无虚日势孤援绝宋亡之二年城始破仙自刎断其吭不殊以两手自摘其首坠死　　文天祥　鞠华叔　颜斯立　颜起岩　罗开　　礼　刘钦　吴文炳　林栋　刘洙　张唐　　熊桂按宋史本传天祥字宋瑞又字履善吉水人体貌丰伟童子时见学宫祠乡先生欧阳修杨邦乂胡铨像皆谥忠即欣然慕曰没不俎豆其间非夫也年二十举进士对策集英殿时理宗在位久政理浸怠天祥以法天不息为对帝拔第一考官王应麟奏曰是卷古谊若龟鉴忠肝如铁石臣为得人贺寻丁父忧归开庆初大元兵伐宋宦官董宋臣说上迁都莫敢议其非者天祥时为宁海军节度判官上书乞斩宋臣以一人心不报即自免归后迁刑部郎宋臣复入为都知天祥又上书极言其罪亦不报出守瑞州改江西提刑迁尚书左司郎累为台臣论罢除军器监兼权直学士院贾似道称病乞致仕以要君有诏不允天祥当制语皆讽似道时内制相承皆呈&#天祥不呈&#似道不乐使台臣张志立劾罢之天祥既数斥援钱若水例致仕时年三十七咸淳九年起为湖南提刑因见故相江万里万里素奇天祥志节语及国事愀然曰吾老矣观天时人事当有变吾阅人多矣世道之责其在君乎君其勉之十年改知赣州德佑初江上报急诏天下勤王天祥捧诏涕泣使陈继周发郡中豪杰并结溪峒蛮使方兴召吉州兵诸豪杰皆应有众万人事闻以江西提刑安抚使召入卫其友止之曰今大兵三道鼓行破郊畿薄内地君以乌合万余赴之是何异驱群羊而搏猛虎天祥曰吾亦知其然也第国家养育臣庶三百余年一旦有急征天下兵无一人一骑入关者吾深恨于此故不自量力而以身徇之庶天下忠臣义士将有闻风而起者义胜者谋立人众者功济如此则社稷犹可保也天祥性豪华平生自奉甚厚声伎满前至是痛自贬损尽以家赀为军费每与宾佐语及时事辄流涕抚儿言曰乐人之乐者忧人之忧食人之食者死人之事八月天祥提兵至临安除知平江府时以丞相宜中未还朝不遣十月宜中至始遣之朝议方擢吕师孟为兵部尚书封吕文德和义郡王欲赖以求好师孟益偃蹇自肆天祥陛辞上疏言朝廷姑息牵制之意多奋发刚断之义少乞斩师孟衅鼓以作将士之气且言宋惩五季之乱削藩镇建郡邑一时虽足以矫尾大之弊然国亦以弱故敌至一州则破一州至一县则破一县中原陆沉痛悔何及今宜分天下为四镇建都督统御于其中以广西益湖南而建阃于长沙以广东益江西而建阃于隆兴以福建益江东而建阃于番阳以淮西益淮东而建阃于扬州责长沙取鄂隆兴取蕲黄番阳取江东扬州取两淮使其地大力众足以抗敌约日齐奋有进无退日夜以图之彼备多力分疲于奔命而吾民之豪杰者又伺间出于其中如此则敌不难却也时议以天祥论阔远书奏不报十月天祥入平江大元兵已发金陵入常州矣天祥遣其将朱华尹玉麻士龙与张全援常至虞桥士龙战死朱华以广军战五牧败绩玉军亦败争渡水挽全军舟全军断其指皆溺死玉以残兵五百人夜战比旦皆没全不发一矢走归大元兵破常州入独松关宜中梦炎召天祥弃平江守余杭明年正月除知临安府未几宋降宜中世杰皆去仍除天祥枢密使寻除右丞相兼枢密使如军中请和与大元丞相伯颜抗论皋亭山丞相怒拘之偕左丞相吴坚右丞相贾余庆知枢密院事谢堂签书枢密院事家铉翁同签书枢密院事刘屺北至镇江天祥与其客杜浒十二人夜亡入真州苗再成出迎喜且泣曰两淮兵足以兴复特二阃小隙不能合从耳天祥问计将安出再成曰今先约淮西兵趋建康彼必悉力以扞吾西兵指挥东诸将以通泰兵攻湾头以高邮宝应淮安兵攻扬子桥以扬兵攻瓜步吾以舟师直捣镇江同日大举湾头扬子桥皆沿江脆兵且日夜望我师之至攻之即下合攻瓜步之三面吾自江中一面薄之虽有智者不能为之谋矣瓜步既举以东兵入京口西兵入金陵要浙归路其大帅可坐致也天祥大称善即以书遗二制置遣使四出约结天祥未至时扬有脱归兵言密遣一丞相入真州说降矣庭芝信之以为天祥来说降也使再成亟杀之再成不忍绐天祥出相城垒以制司文示之闭之门外久之复遣二路分觇天祥果说降者即杀之二路分与天祥语见其忠义亦不忍杀以兵二十人道之扬四鼓抵城下闻候门者谈制置司下令备文丞相甚急众相顾吐舌乃东入海道遇兵伏环堵中得免然亦饥莫能起从樵者乞得余糁羹行入板桥兵又至众走伏丛筱中兵入索之执杜浒金应而去虞候张庆矢中目身被二创天祥偶不见获浒应解所怀金与卒获免募二樵者以蒉荷天祥至高邮泛海至温州闻益王未立乃上表劝进以观文殿学士侍读召至福拜右丞相寻与宜中等议不合七月乃以同都督出江西遂行收兵入汀州十月遣参谋赵时赏谘议赵孟&#将一军取宁都参赞吴浚将一军取雩都刘洙萧明哲陈子敬皆自江西起兵来会邹以招谕副使聚兵宁都大元兵攻之兵败同起事者刘钦鞠华叔颜斯立颜起岩皆死武冈教授罗开礼起兵复永丰县已而兵败被执死于狱天祥闻开礼死制服哭之哀至元十四年正月大元兵入汀州天祥遂移漳州乞入卫时赏孟&#亦提兵归独浚兵不至未几浚降来说天祥天祥缚浚缢杀之四月入梅州都统王福钱汉英跋扈斩以徇五月出江西入会昌六月入兴国县七月遣参谋张汴监军赵时赏赵孟&#等盛兵薄赣城邹以赣诸县兵捣永丰其副贵达以吉诸县兵攻泰和吉八县复其半惟赣不下临洪诸郡皆送款潭赵璠张虎张唐熊桂刘斗元吴希奭陈子全王梦应起兵邵永间复数县抚州何时等皆起兵应天祥分宁武宁建昌三县豪杰皆遣人如军中受约束江西宣慰使李恒遣兵援赣州而自将兵攻天祥于兴国天祥不意恒兵猝至乃引兵走即邹于永丰兵先溃恒穷追天祥方石岭巩信拒战箭被体死之至空坑军士皆溃天祥妻妾子女皆见执时赏坐肩舆后兵问谓谁时赏曰我姓文众以为天祥禽之而归天祥以此得逸去孙彭震龙张汴死于兵缪朝宗自缢死吴文炳林栋刘洙皆被执归隆兴时赏奋骂不屈有系累至者辄麾去云小小签厅官耳执此何为由是得脱者甚众临刑洙颇自辩时赏叱曰死耳何必然于是栋文炳萧敬夫萧焘夫皆不免天祥收残兵奔循州驻南岭黎贵达潜谋降执而杀之至元十五年三月进屯丽江浦六月入船澳益王殂卫王继立天祥上表自劾乞入朝不许八月加天祥少保信国公军中疫且起兵士死者数百人天祥惟一子与其母皆死十一月进屯潮阳县潮州盗陈懿刘兴数叛附为潮人害天祥攻走懿执兴诛之十二月趋南岭邹刘子俊又自江西起兵来再攻懿党懿乃潜遁元帅张弘范兵济潮阳天祥方饭五坡岭张弘范兵突至众不及战皆顿首伏草莽天祥仓皇出走千户王惟义前执之天祥吞脑子不死邹自刭众扶入南岭死官属士卒得脱空坑者至是刘子俊陈龙复萧明哲萧咨皆死杜浒被执以忧死惟赵孟&#遁张唐熊桂吴希奭陈子全兵败被获俱死焉唐广汉张栻后也天祥至潮阳见弘范左右命之拜不拜弘范遂以客礼见之与俱入&#山使为书招张世杰天祥曰吾不能捍父母乃教人叛父母可乎索之固乃书所过零丁洋诗与之其末有云人生自古谁无死留取丹心照汗青弘范笑而置之&#山破军中置酒大会弘范曰国亡丞相忠孝尽矣能改心以事宋者事皇上将不失为宰相也天祥潸然出涕曰国亡不能救为人臣者死有余罪况敢逃其死而二其心乎弘范义之遣使护送天祥至京师天祥在道不食八日不死即复食至燕馆人供张甚盛天祥不寝处坐达旦遂移兵马司设卒以守之时世祖皇帝多求才南官王绩翁言南人无如天祥者遂遣绩翁谕旨天祥曰国亡吾分一死矣倘缘宽假得以黄冠归故乡他日以方外备顾问可也若遽官之非直亡国之大夫不可与图存举其生平而尽弃之将焉用我绩翁欲合宋官谢昌元等十人请释天祥为道士留梦炎不可曰天祥出复号召江南置吾十人于何地事遂已天祥在燕凡三年上知天祥终不屈也与宰相议释之有以天祥起兵江西事为言者不果释至元十九年有闽僧言土星犯帝座疑有变未几中山有狂人自称宋主有兵千人欲取文丞相京城亦有匿名书言某日烧蓑城苇率两翼兵为乱丞相可无忧者时盗新杀左丞相阿合马命撤城苇迁瀛国公及宋宗室开平疑丞相者天祥也召入谕之曰汝何愿天祥对曰天祥受宋恩为宰相安事二姓愿赐之一死足矣然犹不忍遽麾之退言者力赞从天祥之请从之俄有诏使止之天祥死矣天祥临刑殊从容谓吏卒曰吾事毕矣南向拜而死数日其妻欧氏收其尸面如生年四十七其衣带中有赞曰孔曰成仁孟曰取义惟其义尽所以仁至读圣贤书所学何事而今而后庶几无愧按赵弼文信公传公至柴市观者万人公问市人曰孰南面或有指之者公即向南再拜索纸笔书二诗云昔年单舸走维扬万死逃生辅宋皇天地不容兴社稷邦家无主失忠良神归嵩岳风雷变气吐烟云草树荒南望九原何处是尘沙黯淡路茫茫衣冠七载混旃裘憔悴形容似楚囚龙驭两宫崖岭月貔貅万海门秋天荒地老英雄丧国破家亡事业休惟有一灵忠烈气碧空长共暮云愁是日大风扬沙天地昼晦公既死世祖临朝叹曰文丞相好男子不肯为吾用杀之诚可惜也是后连日阴晦宫中白昼或秉烛行适张真人来朝世祖问之对曰此殆杀文丞相所致也乃赠公特进金紫光禄大夫开府仪同三司检校太保中书平章政事庐陵郡公谥忠武令佥枢密院事王绩翁书神主洒扫柴市设坛祀之丞相孛罗初行奠礼狂&#旋地起卷主人云中孛罗等改书前宋少保右丞相信国公天始开霁　　谢枋得
按宋史本传枋得字君直信州弋阳人也为人豪爽每观书五行俱下一览终身不忘性好直言一与人论古今治乱国家事必掀髯抵几跳跃自奋以忠义自任徐霖称其如惊鹤摩霄不可笼絷宝佑中举进士对策极攻丞相董槐与宦官董宋臣意擢高第矣及奏名中乙科除抚州司户参军即弃去明年复出试教官中兼经科除教授建宁府未上吴潜宣抚江东西辟差干办公事团结民兵以扞饶信抚科降钱米以给之枋得说邓傅二社诸大家得民兵万余人守信州暨兵退朝廷核诸军费几至不免五年彗星出东方枋得考试建康擿似道政事为问目言兵必至国必亡漕使陆景思衔之上其&#于似道坐居乡不法起兵时冒破科降钱且讪谤追两官谪居兴国军咸淳三年赦放归德佑元年吕文焕导大元兵东下鄂黄蕲安庆九江凡其亲友部曲皆诱下之遂屯建康枋得与吕师夔善乃应诏上书以一族保师夔可信乞分沿江诸屯兵以之为镇抚使使之行成且愿身至江州见文焕与议从之使以沿江察访使行会文焕北归不及而反以江东提刑江西招谕使知信州明年正月师夔与武万户分定江东地枋得以兵逆之使前锋呼曰谢提刑来吕军驰至射之矢及马前枋得走入安仁调淮士张孝忠逆战团湖坪矢尽孝忠挥双刀击杀百余人前军稍却后军绕出孝忠后众惊溃孝忠中流矢死马奔归枋得坐敌楼见之曰马归孝忠败矣遂奔信州师夔下安仁进攻信州不守枋得乃变姓名入建宁唐石山转茶&#寓逆旅中日麻衣蹑屦东乡而哭人不识之以为被病也已而去卖卜建阳市中有来卜者惟取米屦而已委以钱率谢不取其后人稍稍识之多延至其家使为弟子论学天下既定遂居闽中至元二十三年集贤学士程文海荐宋臣二十二人以枋得为首辞不起又明年行省丞相忙兀台将旨诏之执手相勉劳枋得曰上有尧舜下有巢由枋得名姓不祥不敢赴诏丞相义之不强也二十五年福建行省参政管如德将旨如江南求人材尚书留梦炎以枋得荐枋得遗书梦炎曰江南无人材求一瑕吕饴甥程婴杵臼&#养卒不可得也纣之亡也以八百国之精兵而不敢抗二子之正论武王太公凛凛无所容急以兴灭继绝谢天下殷之后遂与周并立使三监淮夷不叛武庚必不死殷命必不黜夫女真之待二帝亦惨矣而我宋今年遣使祈请明年遣使问安王伦一市井无赖狎邪小人谓梓宫可还太后可归终则二事皆符其言今一王伦且无之则江南无人材可见也今吾年六十余矣所欠一死耳岂复有它志哉终不行郭少师从瀛国公入朝既而南归与枋得道时事曰大元本无意江南屡遣使使顿兵令毋深入待还岁币即议和无枉害生灵张宴然上书乞敛兵从和上即可之兵交二年无一介行李之事乃挈数百年宗社而降因相与痛哭福建行省参政魏天佑见时方以求材为急欲荐枋得为功使其友赵孟来言枋得骂曰天佑仕闽无毫发推广德意反起银冶病民顾以我辈饰好邪及见天佑又傲岸不为礼与之言坐而不对天佑怒强之而北枋得即日食菜果二十六年四月至京师问谢太后攒所及瀛国所在再拜恸哭已而病迁悯忠寺见壁间曹娥碑泣曰小女子犹耳吾岂不汝若哉留梦炎使医持药杂米饮进之枋得怒曰吾欲死汝乃欲生我邪弃之于地终不食而死
　忠烈部名臣列传二十五
　　金一
　　仆忽得　酬斡
按金史忠义传仆忽得宗室子初事国相撒改伐萧海里有功与酬斡俱招降烛偎水部族酬斡为谋克仆忽得领行军千户从破黄龙府战于达鲁古城皆有功宁江州渤海乙塞补叛仆忽得追复之天辅五年九月酬斡仆忽得往&#古河籍军马烛偎水部实里古达等七人杀酬斡仆忽得投其尸水中俱年四十三太祖悼惜遣使吊赙加等六年正月斡鲁伐实里古达于石里罕河追及于合挞剌山杀四人抚定余众诏斡鲁求酬斡仆忽得尸以葬天眷中赠酬斡奉国上将军仆忽得昭义大将军酬斡亦宗室子也年十五隶军从太祖伐辽率涛温路兵招抚三坦石里很跋苦三水&#古城邑皆降之败室韦五百于阿良葛城获其民众至是死焉　　胡沙补　撒八
按金史忠义传胡沙补完颜部人年三十五从军颇见任用太祖使仆刮剌往辽国请阿&#实观其形势仆刮剌还言辽兵不知其数太祖疑之使胡沙补往还报曰辽方调兵尚未大集及见统军使其孙被甲立于傍统军曰人谓汝辈且反故为备耳及行道中遇渤海军渤海军向胡沙补且笑且言曰闻女直欲为乱汝辈是邪具以告太祖又曰今举大事不可后时若俟河冻则辽兵盛集来攻矣乘其未集而蚤伐之可以得志太祖深然之及破宁江州战于达鲁古城皆有功赐以旗鼓并御器械高永昌请和胡沙补往招之取胡突古以归高永昌诈降于斡鲁斡鲁使胡沙补撒八往报会尚祯降言永昌非真降者斡鲁乃进兵永昌怒遂杀胡沙补撒八皆支解之胡沙补就执神色自若骂永昌曰汝叛君逆天今日杀我明日及汝矣骂不绝口至死年五十九天会中与撒八俱赠遥镇节度使　　特虎雅
按金史忠义传特虎雅挞澜水人躯干雄伟敢战斗达鲁古城之役活女陷敌特虎救出之攻照散城辽兵三千来拒特虎先登败之攻卢葛营麻吉堕马特虎独杀辽兵数辈掖而出之赏赉逾渥自临潢班师至辽河余睹来袭娄室已引去特虎独殿马惫乃步斗娄室与数骑来救特虎止之曰我以一死捍敌公勿来俱毙无益遂没于阵皇统间赠明威将军　　双虔按河间府志双申为清池令世宗时自陈父虔天眷中知永安军死节宜正班用荫以劝忠孝世宗从之　　温迪罕移室懑按金史本传温迪罕移室懑速频屯懑欢春人徙上京忽论失懒兄朮辇国初有功授世袭谋克移室满性忠正强毅善骑射膂方过人皇统初袭其兄谋克积战功为洮州刺史谓人曰谋克兄职也兄子斡鲁古今已长矣遂以谋克让还兄子宗弼闻而嘉之曰能让世袭可谓难矣除贵德州刺史改移典&#详稳迁乌古里部族节度使改德昌军正隆四年大征兵南伐秦州猛安定远阿补以所部叛还移室懑以七谋克执定远阿补勒其众付大军契丹反败会宁六猛安于缔母岭屯于信韩二州之境移室懑率数千人杀贼万余于伊改河以功迁临潢尹世宗即位赐手诏曰南征诸路将士及卿子侄安远斡鲁古斜普兄弟具甲仗悉来推戴朕勉即大位卿累世有功耆旧之臣缘边事未宁临潢剧任姑仍旧职闻枢密副使白彦敬南京留守纥石烈志宁来讨契丹今已遣人往招之其家皆在南京恐或遁去兼起异谋若至则已若不至卿当以计执而献之两次遣人招诱招讨都监老和尚去人不知彼之所在久而不还兼老和尚不知朕已即位卿可使人已以朕意如来降悉令复旧边关之事可设耳目是时窝斡已反领兵数万来攻临潢诸路军未至窝斡势益大移室懑领城中军士六百人还击窝斡凡数接战剿杀甚众所乘马中流矢而仆为贼所执贼使移室懑招城中人曰尔生死在顷刻能使城中出降官爵如故不然杀汝矣移室懑怒骂贼曰我受国家爵禄肯从汝叛贼乎贼执之至城下迫胁之使招城中其妻子官属将士皆登城临望移室懑厉声曰我恨军少不能灭贼人生会有一死耳汝辈慎勿降贼一旦开门纳贼城中百姓皆被杀掠毋以我故败国家事贼无能为也贼怒杀之城中人皆为之感激推官麻珪益缮完城郭右监军神土懑辅国上将军阿思懑乘城固守贼不克攻遂引众东行　　讹里也　闰孙　史大　颇荅
按金史忠义传讹里也契丹人为尚厩局直长大定初招谕契丹窝斡叱令讹里也跪见讹里也不从谓曰我朝廷使也岂可屈节于汝汝等早降可保全性命若大军至汝辈悔将何及窝斡怒曰汝本契丹人而不我从敢出是言遂害之从行骁骑军士闰孙史大习马小底颇荅皆被害三年赠讹里也宣武将军录其子阿不沙为外帐小底闰孙史大皆赠修武校尉颇荅赠忠翊校尉　　纳兰绰赤
按金史忠义传绰赤咸平路伊改河猛安人契丹括里使人招之绰赤不从括里兵且至绰赤遂团结旁近村寨为兵出家马百余匹给之教以战阵击刺之法相与拒括里于改渡口由是贼众月余不得进既而括里兵四万人大至绰赤拒战贼兵十倍遂见执脔而杀之诏赠官两阶二子皆得用荫　　粘割韩奴
按金史忠义传韩奴以护卫从宗弼征伐赐铠甲弓矢战马初太祖入居庸关辽林牙耶律大石自古北口亡去以其众来袭奉圣州壁于龙门东二十五里娄室往取之获大石并降其众宗望袭辽主辎重于青冢以大石为乡导诏曰辽赵王习泥烈林牙大石北王喝里质节度使讹里剌孛堇赤狗儿招讨迪六详穗六斤同知海里及诸官民并释其罪复诏斡鲁曰林牙大石虽非降附其为乡导有劳可明谕之时天辅六年也既而亡去不知所往天会二年辽详稳挞不野来降言大石称王于北方署置南北面官僚有战马万匹畜产甚众诏曰追袭辽主必酌事宜而行攻讨大石须俟报下三年都统完颜希尹言闻夏人与耶律大石约曰大金既获辽主诸军皆将归矣宜合兵以取山西诸部诏答曰夏人或与大石合谋为衅不可不察其严备之七年泰州路都统婆卢火奏大石已得北部二营恐后难制且近群牧宜列屯戍诏答曰以二营之故发兵诸部必扰当谨斥候而已八年遣耶律余睹石家奴拔离速追讨大石征兵诸部诸部不从石家奴至兀纳水而还余睹报元帅府曰闻耶律大石在和州之域恐与夏人合当遣使索之夏国报曰小国与和州壤地不相接且不知大石所往也皇统四年回纥遣使入贡言大石与其国相邻大石已死诏遣韩奴与其使俱往因观其国风俗加武义将军奉使大石韩奴去后不复闻问大定中回纥移习览三人至西南招讨司贸易自言本国回纥邹括番部所居城名骨斯讹鲁朵俗无兵器以田为业所获十分之一输官耆老相传先时契丹至不能拒因臣之契丹所居屯营乘马行自旦至日中始周匝近岁契丹使其女&#阿本斯领兵五万北攻叶不辇等部族不克而还至今相攻未已诏曰此人非隶朝廷番部不须发遣可于咸平府旧有回纥人中安置毋令失所是岁粘拔恩君长撒里雅寅特斯率康里部长孛古及户三万余求内附乞纳前大石所降牌印受朝廷牌印诏西南招讨司遣人慰问且观其意秃里余睹通事阿鲁带至其国见撒里雅具言愿归朝廷乞降牌印无他意也因曰往年大国尝遣粘割韩奴自和州往使大石既入其境大石方适野与韩奴相遇问韩奴何人敢不下马韩奴曰我上国使也奉天子之命来招汝降汝当下马听诏大石曰汝单使来欲事口舌邪使人捽下使韩奴跪韩奴骂曰反贼天子不忍于尔加兵遣招汝尔纵不能面缚请罪阙下亦当尽敬天子之使乃敢反加辱乎大石怒乃杀之此时大石林牙已死子孙相继西方诸部仍以大石呼之余睹阿鲁带还奏并奏韩奴事世宗嘉韩奴忠节赠昭毅大将军召其子永和县商酒都监详古汝州巡检娄室谕之曰汝父奉使万里不辱君命能尽死节朕甚闵之以详古为尚辇局直长迁武义将军娄室为武器署直长　　曹珪
子
弼

按金史忠义传珪徐州人大定四年州人江志作乱珪子弼在贼党中珪谋诛志并弼杀之尚书省议当补二官杂班叙诏曰珪赤心为国大义灭亲自古罕闻也法虽如是然未足以当其功更进一官正班用之　　温迪罕蒲睹　徒单赛里　赤盏胡失荅　鹤　　寿　完颜木里骨　完颜辞不失　赤盏胡失　　赖　加古买住　完颜速没葛　高彭祖按金史忠义传蒲睹为兀者群牧使西北路契丹撒八等反诸群牧皆应之蒲睹闻乱作选家奴材勇者数十人给以兵仗阴为之备贼不得发乃绐诸奴曰官阅兵器愿借兵仗以应阅诸奴以为实然遂借与之明旦贼至蒲睹无以御之贼执蒲睹而问之曰今欲反未蒲睹曰吾家世受国厚恩子侄皆仕宦不能从汝反而累吾族也贼怒脔而杀之子与孙皆与害是时迪斡群牧使徒单赛里副使赤盏胡失荅耶鲁瓦群牧使鹤寿欧里不群牧完颜朮里骨副使完颜辞不失卜迪不部副使赤盏胡失赖速木典&#详稳加古买住胡睹&#详稳完颜速没葛辖木&#详稳高彭祖等皆遇害鹤寿郓王昂子本名吾都不五院部人老和尚率众来招鹤寿与俱反鹤寿曰吾宗室子受国厚恩宁杀我不能与贼俱反遂与二子皆被杀　　石抹元毅按金史忠义传元毅本名神思咸平府路酌赤烈猛安莎果歌仙谋克人也以荫补吏部令史再调景州宁津令有剧盗白昼恣为民害元毅以术防捍贼散去入为大理知法除同知亳州防御使事使省檄录陕右五路刑狱无冤人复委受宋岁币故事有私遗物元毅一无所受明昌初驿召为大名等路提刑判官以最迁汾阳军节度副使时石岚间贼党啸聚肆行剽掠朝廷命元毅捕之贼畏而遁元毅追袭尽殪之二境以安迁同知武胜军节度使事别郡有杀人者屡鞫不伏元毅讯不数语即具服河东北路田多山&#硗瘠大比时定为上赋民力久困朝廷命相地更赋元毅以三壤法平之民赖其利改彰德府治中寻以边警授抚州刺史会边将失守刍粮马牛焚剽殆尽元毅率吏卒三十余人出州经画军饷卒与敌遇州倅暨从吏坚请还元毅曰我辈责任边守遇敌而奔其如百姓何纵得自安复何面目朝廷乎遂执弓矢令众众感其忠争为效死元毅力战射无不中敌去而复合元毅气愈厉鏖战久之众寡不敌遂遇害时年四十七事闻上深惊悼赠信武将军召用其子世绩侍仪司承应世绩后登进士第奏名之日上谓宰臣曰此神思子邪叹赏者久之元毅性沈厚武勇过人每读书见古人忠义事未尝不嗟叹赏慕喜动颜色故临难能死所事云　　伯德梅和尚
按金史忠义传梅和尚泰州人也性鲠直尚气节正隆五年收充护卫授曷鲁&#群牧副使未几复召为护卫十人长改尚厩局副使迁本局使转右卫将军拱卫使典尚厩者十余年积劳特迁官二阶除复州刺史明昌初为西北路副招讨改秦州防御使升武胜军节度使六年移镇崇义军时有事北边左丞相夹谷清臣行省于临潢檄为副统会敌入临潢梅和尚暨护卫辟合土等领军逆击之敌积阵以等梅和尚直捣其阵杀伤甚众敌知孤军无继聚兵围之度不能免乃下马相背射复杀百余人矢尽犹以弓提击为流矢所中死辟合土等皆没上闻之震悼诏赠龙虎卫上将军躐迁十阶特赐钱二十万命以礼葬之物皆官给以其子都奴为军前猛安中奴护丧就差权同知临潢府事李达可为敕祭使同知德昌军节度使事石抹和尚为敕葬使承安五年上谕尚书省曰梅和尚死王事其子都奴从军久有功其议所以酬之乃命为典署丞　　魏全　蒲烈古
按金史忠义传全寿州人泰和六年宋季爽围寿州刺史徒单羲尽籍城中兵民及部曲厮役得三千余人随机拒守坚甚羲善抚御得众情虽妇人皆乐为用同知蒲烈古中流矢卒羲益励不衰募人往斫爽营全在选中为爽兵所执爽谓全曰若为我骂金主免若死全至城下反骂宋主爽乃杀之至死骂不绝口仆散揆遣河南统军判官乞住及买哥等以骑二千人救寿州去寿州十余里与爽兵遇乞住分两翼夹击爽兵大破之斩首万余级追奔至城下拔其三栅焚其浮梁羲出兵应之爽兵大溃赴淮死者甚众爽与其副田林仅脱身去余兵脱者十之四诏迁羲防御使乞住同知昌武军节度使事买哥河南路统军判官赠蒲烈古昭勇大将军官其子图剌赠全宣武将军蒙城县令封其妻为乡君赐在州官舍三间钱百万俟其子年至十五岁收充八贯石正班局分承应用所赠官荫仍以全死节送史馆镂板颁谕天下　　韩玉
按金史本传玉字温甫其先相人曾祖锡仕金以济南尹致仕玉明昌五年经义辞赋两科进士入翰林为应奉应制一日百篇文不加点又作元勋传称旨章宗叹曰勋臣何幸得此家作传邪泰和中建言开通州潞水漕渠船运至都升两阶授同知陕西东路转运使事大安三年都城受围夏人连陷邠泾陕西安抚司檄玉以凤翔总管判官为都统府募军旬日得万人与夏人战败之获牛马千余时夏兵五万方围平凉又战于北原夏人疑大军至是夜解去当路者忌其功驿奏玉与夏寇有谋朝廷疑之使使者授玉河平军节度副使且觇其军先是华州李公直以都城隔绝谋举兵入援而玉恃其军为可用亦欲为勤王之举乃传檄州郡云事推其本祸有所基始自贼臣贪容奸赂继缘二帅贪固威权又云裹粮坐费尽膏血于生民弃甲复来竭资储于国计要权力而望形势连岁月而守妻孥又云人谁无死有臣子之当然事至于今忍君亲之弗顾勿谓百年身后虚名一听史臣只如今日目前何颜以居人世公直一军行有日矣将有违约国朝人有不从者辄以军法从事京兆统军便谓公直据华州反遣都统杨珪袭取之遂置极刑公直曾为书约玉玉不预知其书乃为安抚所得及使者觇玉军且疑预公直之谋即实其罪玉道出华州被囚死于郡学临终书二诗壁间士论冤之子不疑字居之以父死非罪誓不禄仕藏其父临终时手书云此去冥路吾心浩然刚直之气必不下沈儿可无虑世乱时艰努力自护幽明虽异宁不见尔读者恻然　　徒单航
按金史忠义传航一名张僧驸马枢密使某之子也父号九驸马卫王有事北边改授都元帅仍权平章殊不允人望张僧时为吏部侍郎力劝其父请辞帅职遂拜平章至宁元年胡沙虎弒逆降航为安州刺史会北兵大至城下声言都城已失守汝可速降航谓其民曰城守虽严万一攻破汝辈无孑遗矣我家两世驸马受国厚恩决不可降汝辈计将安出其民曰太守不屈我辈亦何忍降愿以死守航乃尽出家财以犒军民军民皆尽力备御又五日城危航度不可支谓其妻孥曰今事急矣惟有死尔乃先缢其妻孥谓其家人曰我死即撤屋焚之遂自缢死城破人犹力战曰太守既死我辈不可独降死者甚众　　鄯阳　完颜石古乃按金史忠义传鄯阳宗室子为符宝祗候完颜石古乃为护卫十人长至宁元年八月纥石烈执中作乱入自通元门是日变起仓猝中外不知所为鄯阳石古乃往天王寺召大汉军五百人赴难与执中战于东华门外执中扬言曰大汉军反矣杀一人者赏银一定执中兵众大汉军少二人不胜而死须臾执中兵杀五百人殆尽执中死诏削官爵诏曰宣武将军护卫十人长完颜石古乃修武校尉符宝祗候鄯阳忠孝勇果没于王事石古乃赠镇国上将军顺州刺史鄯阳赠宣武将军顺天军节度副使尝从拒战猛安赏钱五百贯谋克三百贯蒲辇散军二百贯各迁两阶战没者赠赏付其家石古乃子尚幼以八贯石俸给之俟年十五以闻　　夹谷守中
按金史忠义传守中咸平人本名阿土古大定二十二年进士历清池闻喜主簿补尚书省令吏除刑部主事监察御史修起居注转礼部员外郎大名治中历嵩涿北京临洮路按察副使以忧去官起复同知曷懒路兵马都总管府事坐事谪韩州刺史寻复同知平凉府事大安二年为秦州防御使迁通远军节度使至宁末移彰德军未行夏兵数万入巩州守中乘城备守兵少不能支城陷官吏尽降守中独不屈夏人壮之且诱且胁守中益坚遂载而西至平凉要以招降府人守中佯许至城下即大呼曰外兵矢尽且遁矣慎勿降夏人交刃杀之兴定元年监察御史郭着按行秦中得其事以闻诏赠资善大夫东京留守仍收其子兀毋为笔砚承奉　　乌古孙兀屯
按金史忠义传兀屯上京路人大定末袭猛安明昌七年以本兵充万户备边有功除归德军节度副使改盘安军察廉迁同知速频路节度使事以忧去官起复归德府治中迁唐州刺史泰和六年四月宋皇甫斌步骑万人侵唐州兀屯兵甚少遣泌阳尉白撒不巡检蒲闲各以五十人乘城拒守兀屯见宋兵在城东北者可破令军事判官散虎带以精兵百人自西门出绕出东北宋兵营后掩击之杀数千百人宋兵大乱迨夜乃遁去五月皇甫斌复以兵数万来攻行省遣泌阳副巡检纳合军胜救唐州兀屯出兵与军胜合兵城东北设伏兵以待之乃分骑兵为三一出一入以致宋兵宋兵陷于淖伏兵发中冲宋兵为二遂大溃追奔至湖阳斩首万余级获马三百匹宋别将以兵三千来袭遇之竹林寺殪之纳合军胜手杀宋将取其金带印章以献诏迁兀屯同知河南府事军胜迁梁县令各进两阶兀屯赏银三百五十两重彩十端为右副元帅完颜匡右翼都统匡取枣阳遣兀屯袭神马坡宋兵五万人夹水阵以强弩拒岸兀屯分兵夺其三桥自辰至午连拔十三栅遂取神马坡从攻襄至汉江兀屯乱流径度复进一阶号平南虎威将军宋人请和迁河南副统军大安初迁昌武军节度使副统军如故迁西南路招讨使兀屯御下严酷军士多亡杖六十除同知上京留守事大安三年将兵二万入卫中都迁元帅右都监转左都监兼北京留守有功赐金吐鹘重彩十端迁元帅左监军留守如故贞佑元年闰月以兵入卫中都诏以兵万六千人守定兴军败兀屯战没　　高守约
按金史忠义传守约字从简辽阳人大定二十八年进士累官观州刺史大元兵徇地河朔郭邦献已归顺从至城下呼守约曰从简当计全家室守约弗顾至再三守约厉声曰吾不汝识也城破被执使之跪守约不屈遂死诏赠崇义军节度使谥忠敬　　和速嘉安礼
按金史忠义传安礼字子敬本名酌大名路人&#悟博学淹贯经史大定二十八年进士至宁末为泰安州刺史贞佑初山东被兵郡县望风而遁或劝安礼去之安礼曰我去城谁与守且避难负国家之恩乎乃团练缮完为御守计已而大元兵至战旬日不能下谓之曰此孤城耳内无粮储外无兵援不降无遗类矣安礼不听城破被执初不识其为谁或妄以酒监对安礼曰我刺史也何以讳为使之跪安礼不屈遂以戈撞其&#而杀之诏赠泰定军节度使谥坚贞　　王维翰按金史忠义传维翰和州龙山人父庭辽季率县人保县东山后以众降维翰好学不倦中大定二十八年进士调贵德州军事判官察廉迁永霸令县豪欲尝试维翰设事陈诉维翰穷竟之遂伏其诈杖杀之健讼衰息历弘政获嘉令佐胥持国治河决有劳迁一阶改北京转运户籍判官补尚书省令史除同知保静军节度使事检括户籍一郡称平属县有奴杀其主人者诬主人弟杀之刑部疑之维翰审谳乃微行物色之得其状奴遂引服改中都转运副使摄侍御史奏事殿中章宗曰佳御史就除侍御史改左司员外郎转右司郎中仆散揆伐宋维翰行省左右司郎中泰和七年河南旱蝗诏维翰体究田禾分数以闻七月雨复诏维翰曰雨虽沾足秋种过时使多种蔬菜犹愈于荒莱也蝗蝻遗子如何可绝旧有蝗处来岁宜菽麦谕百姓使知之八年宋人受盟还为右司郎中进官一阶上问宋人请和复能背盟否维翰对曰宋主怠于政事南兵佻弱两淮兵后千里萧条其臣惩韩冑苏师旦无复敢执其咎者不足忧也唯北方当劳圣虑耳久之迁大理卿兼潞王傅同知审官院事新格教坊乐工阶至四品换文武正资服金紫维翰奏伶优贱工衣缙绅之服非所以尊朝廷也从之大安初权右谏议大夫三司欲税间架维翰谏不听转御史中丞无何迁工部尚书兼大理卿改刑部尚书拜参知政事贞佑初罢为定海军节度使是时道路不通维翰舟行遇盗呼谓之曰尔辈本良民因乱至此财物不惜勿恐吾家盗感其言而去至镇无兵备邻郡皆望风奔溃维翰谓吏民曰孤城不可守此州阻山浮海当有生地无俱为鱼肉也乃纵百姓避难维翰率吏民愿从者奔东北山结营堡自守力穷被执不肯降妻姚氏亦不肯屈与维翰俱死诏赠中奉大夫姚氏芮国夫人谥贞洁　　乌林荅乞住
按金史忠义传乌林荅乞住大名路猛安人大定二十八年进士累官补尚书省令史阴山东提刑判官英王府司马御史台举前在山东称职改太原府治中签陕西按察司事历汝州沁州刺史北京临潢按察副使迁蒲与路节度使未几以罪夺三官解职降德昌军节度副使崇庆初戍边有功迁一官赏银百两重币十端转利州刺史贞佑初改同知咸平府事迁归德军节度使改兴平军就充东面经略使寻罢经略司改元帅右都监赴援中都战殁赠荣禄大夫参知政事以参政半俸给其家　　移剌古与涅
按金史忠义传古与涅安化军节度使贞佑初大元兵取密州古与涅率兵力战流矢连中其颈既去复中其颊死焉贞佑三年诏赠安远大将军知益都府事　　路铎
按畿辅通志铎字宣叔真定人与弟钧和叙俱有重名而宣叔文最奇尤长于诗章宗时为太定军节度副使改东平府治中尝述十二训以教民历官台谏有古直臣风谏章宗元妃李氏兄弟怙宠纳赂将有杨国忠之祸坐除名宣宗贞佑初起为孟州防御使城陷投沁水死有虚舟居士集若干卷　　傅霖
子
辅之

按畿辅通志霖玉田人第进士累官至崇义军节度副使行部临潢没于兵子辅之亦第进士授荥阳令元兵压境抗节不屈死　　周昂
从子
嗣明

按真定县志昂父伯禄仕至节度使昂年二十四擢第调南和簿有异政迁良乡令拜监察御史路铎以言事被斥昂送以诗语涉谤诎坐停铨久之起为龙州都军以边功复召为三司官大安兵兴权行六部员外郎历台省为人所挤谪东海上十数年始入翰林言事愈切出佐三司从宗室承裕军承裕失利逃走城陷昂与从子嗣明同死于难　　苏椿
按畿辅通志椿大名人以元帅守许州时元兵南下至许节度使石伦遣提控高珪斥堠珪降元引大兵至城下使韩寿孙持檄招降椿斩之既而城陷椿被擒元将怒其不屈杀之　　乌古论仲温
按金史忠义传仲温本名胡剌盖州按春猛安人大定二十五年进士累官太学助教应奉翰林文字河东路提刑判官改河北东路转运副使御史荐前任提刑称职迁同知顺天军节度使事签上京东京等路按察司事改提举肇州漕运兼同知武兴军节度使事东胜州刺史坐前在上京不称职降镇宁军节度副使改滑州刺史河东南路按察副使寿州防御使贞佑初迁镇西军节度使是时中都被围遂至太原移书安抚使贾益谦约以乡兵救中都因驰驿如平阳将与益谦会于绛不能进抵平阳而还仲温尝治平阳吏民争留之仲温曰平阳巨镇易为守御于私计得矣如岚州何遂还镇已而大元兵大至城破不屈而死赠资德大夫婆速路兵马都总管谥忠毅岁时致祭　　刘德基
按金史忠义传德基大兴人贞佑元年特赐同进士出身守官边邑夏兵攻城德基坐厅事积薪其旁谓家人曰城破即焚我及城破其家人不忍纵火遂被执胁使跪降德基不屈同僚故人绐夏人曰此人素病狂故敢如此德基曰为臣子当如此尔吾岂狂邪夏人壮其义乃系诸狱冀其改图已而召问德基大骂终不能从曰吾岂苟生者哉遂害之赠朝列大夫同知通远军节度使事　　李演
按金史忠义传演字巨川任城人泰和六年进士第一除应奉翰林文字再丁父母忧居乡里贞佑初任城被兵演墨衰为济州刺史昼守御策召集州人为兵搏战三日众皆市人不能战逃散演被执大将见其冠服非常且知其名问之曰汝非李应奉乎演答曰我是也使之跪不肯以好语抚之亦不听许之官禄演曰我书生也本朝何负于我而利人之官禄哉大将怒击折其胫遂曳出杀之时年三十余赠济州刺史诏有司为立碑云　　齐鹰扬　杨敏中　张乞驴
按金史忠义传鹰扬淄州军事判官杨敏中屯留县尉致仕张乞驴湢州民贞佑初大元兵取淄州鹰扬等募兵备御城破率众巷战鹰扬等三人创甚被执欲降之鹰扬伺守者稍怠即起夺槊杀数人敏中乞驴皆不屈以死诏赠鹰扬嘉议大夫淄州刺史仍立庙于州以时致祭敏中赠昭勇大将军同知横海军节度使事乞驴特赠宣武将军同知淄州军州事　　王晦　牛斗按金史忠义传晦字子明泽州高平人少负气自&#常慕张咏之为人友妻与人有私晦手刃杀之中明昌二年进士调长葛主簿有能声察廉除辽东路转运司都勾判官提刑司举其能转北京转运户籍判官迁安阳令累除签陕西西路按察司事改平凉治中召为少府少监迁户部郎中贞佑初中都戒严或举晦有将帅才俾募人自将得死士万余统之率所统卫送通州粟入中都有功迁霍王傅以部兵守顺州通州围急晦攻牛栏山以解通州之围赐赉优渥迁翰林侍读学士加劝农使九月顺州受兵晦有别部在沧景遣人突围召之众皆踊跃思奋而主者不肯发王臻晦之故部曲也免冑出见且拜曰事急矣自苦何为苟能相从可不失富贵晦曰朝廷何负汝邪臻曰臻虽负国不忍负公因泣下晦叱曰吾年六十致位三品死则吾分讵从汝邪将射之臻掩泣而去无何将士缒城出降晦被执不肯降遂就死初晦就执谓其爱将牛斗曰若能死乎曰斗蒙公见知安忍独生并见杀诏赠荣禄大夫枢密副使仍命有司立碑岁时致祭录其子汝霖为笔砚承奉　　九住　唐括孛果速
按金史忠义传九住宗室子为武州刺史唐括孛果速为军事判官贞佑二年十一月大元兵取九住子侄抵城下谓之曰山东河北今皆降我汝之家属我亦得已苟不速降且杀之也九住曰当以死报国遑恤家为无何城破力战而死孛果速亦不屈死焉诏赠九住临海军节度使加骠骑卫上将军孛果速建州刺史加镇国上将军仍令树碑岁时致祭　　宋扆
</div>
    <div class="pagination">
<a href="官常典忠烈部_page13.html">上一页</a><span>...</span><a href="官常典忠烈部_page9.html">9</a><a href="官常典忠烈部_page10.html">10</a><a href="官常典忠烈部_page11.html">11</a><a href="官常典忠烈部_page12.html">12</a><a href="官常典忠烈部_page13.html">13</a><span class="current-page">14</span><a href="官常典忠烈部_page15.html">15</a><a href="官常典忠烈部_page16.html">16</a><a href="官常典忠烈部_page17.html">17</a><a href="官常典忠烈部_page18.html">18</a><a href="官常典忠烈部_page19.html">19</a><span>...</span><a href="官常典忠烈部_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
