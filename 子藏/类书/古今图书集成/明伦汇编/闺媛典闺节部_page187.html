<!DOCTYPE html>
<html>
<head>
    <meta charset="UTF-8">
    <title>闺媛典闺节部 - 第 187 页/共 268 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺节部 - 第 187 页/共 268 页</h1>
    <div class="content">氏附

按凤阳府志袁氏白鸥妻孝廉白精衷母鸥少业医多隐德不事家务早死袁安贫抚孤以所居隙地改蔬圃勤苦自给精衷读学庸孝经皆袁口授长领乡荐上其事得旌表乙亥寇陷颍精衷被执衷妻李氏奉姑越城避之袁足损不能行贼至李乞释姑贼害袁并刃李贼退李得苏拮据殓姑苦节抚子终身　　周允升侧室张氏按凤阳府志张氏周允升侧室允升死子球方一岁生母已亡氏坚持苦节抚球如己出与嫡曾氏同心矢志为周氏延如线之脉球长卒业黉序　　郑国产妻周氏
按凤阳府志周氏郑国产妻年二十夫亡矢志养姑终身不二　　柳升母周氏
按凤阳府志周氏柳升母志节卓立有丈夫风寡居教子升登癸酉贤书　　蒋东升妻朱氏
按凤阳府志朱氏蒋东升妻夫亡氏年二十有四抚遗腹子与孀姑同榻事姑饮食必投其好疾病汤药必尝姑病肠涩氏每以手探粪出之积久不倦值岁饥出嫁时衣钏以济诸小叔之困纺绩教其子学颜成立事闻建坊旌表　　朱赟妻徐氏
按凤阳府志徐氏年二十嫁百户朱赟方期月夫以操备殒于京氏茹苦治生育侄昂以袭夫职历苦节六十年终　　柳升妻蔡氏
按凤阳府志蔡氏柳升妻幼通书史孝翁姑年二十五而寡家业中衰不能自给躬纺绩以教诸孤历五十年卒　　陈梡妻柳氏
按凤阳府志柳氏陈梡妻夫丧家贫无以为生鬻豆粉度日苦节三十年翁姑没妾姑所生子不才废产依氏以生年七十而没　　魏民治继室沈氏
按凤阳府志沈氏魏民治继室前妻陈氏为流贼所杀继娶沈治死家贫无子沈年少甘贫苦守先祀终身　　唐尧珍妻盛氏
顾
氏附

按凤阳府志盛氏诸生唐尧珍妻与珍弟诸生尧日妻顾氏相继俱寡妯娌同志励节抚孤成立终其身　　陈所闻继妻冯氏按凤阳府志冯氏陈所闻继妻所闻结发王氏早丧遗三子五女俱幼弱及冯归厚抚其子女一如王氏冯亦生三子一女所闻没氏少年孀苦殚心嫁娶不以生死前后异视冯之子孙多有令名　　王义妻阴氏
按凤阳府志阴氏王义妻阴绶女年二十而寡家贫无子守节终身　　马仍妻解氏
按凤阳府志解氏马仍妻崇祯丁丑流寇猖獗夫死于贼氏年十八日夜哀号既殓自尽未遂誓不二适翁姑抱病汤药无怠三冬衣单贫苦无怨年七十终　　陈海妻李氏按凤阳府志李氏陈海妻夫亡守节姑疾思食蒲笋氏走三十余里采于池骤雨过及氏而止州牧倪诰奏其事　　马立伯妻王氏
按凤阳府志王氏马立伯妻夫死于寇氏事姑训子守节四十余年　　周雨妻韩氏
按凤阳府志韩氏周雨妻年十九夫亡守志父母欲嫁之韩剪发自誓曰言之丑也　　时铨妻李氏
按凤阳府志李氏时铨妻年二十四铨亡遗腹生子用及长娶李氏生孙鲸夫妇相继夭亡李复抚鲸成立历贫苦无怨　　钱之骅妻程氏
按凤阳府志程氏钱之骅妻年二十八夫亡家无寸产辟纫以养孀姑苦节终老　　万尊道妻刘氏
按凤阳府志刘氏典史万尊道妻夫赴选没于京氏年二十一长子五龄次子遗腹家贫如洗苦节四十余年二子并为诸生　　张重妻孙氏
按凤阳府志孙氏张重妻夫亡遗二孤一氏出一妾高氏出俱方两月氏毁形矢志终身不事容饰孝姑抚子每吁天祈两子免生痘疹梦神人曰天怜若苦节如若所祈后果然　　李景钊妻王氏
按凤阳府志王氏李景钊妻夫早亡氏年二十七子珪方四岁避兵淮安凡三十八年守志不移山阳令以事闻旌表氏没子珪载棺葬月明湖侧　　张镇继室陈氏
按凤阳府志陈氏太学生张镇继室年十九归镇前妻遗一女及二子璐瑮俱在襁褓氏抚之如己出镇死氏年少苦守进诸孤诲之曰父赍志以没汝辈尚其成父志毋废坠先业日勤纺绩为之具修脯后子孙果登仕籍　　田家声妻唐氏
按凤阳府志唐氏田家声妻崇祯戊辰夫亡抚孤弘任守志终老　　吴淳妻盛氏
按凤阳府志盛氏吴淳妻早寡守节奏闻旌表　　范通妻丁氏按凤阳府志丁氏范通妻早寡训孤养姑以节孝旌表　　顾信妻朱氏
按凤阳府志朱氏顾信妻夫亡苦节事姑守子成立年六十余终　　曾光妻王氏
按凤阳府志王氏曾光妻夫亡孝继姑守幼子终其身　　关守勤妻徐氏
按凤阳府志徐氏关守勤妻年二十五夫亡矢志抚孤或劝再适即面斥之中年子丧又抚诸孙皆成立　　范锜妻于氏按凤阳府志于氏太学生范锜妻年二十二夫亡断发存孤矢志不易　　王淮妻柏氏
按凤阳府志柏氏王淮妻夫亡苦节终身
　　谢四稳妻郭氏
按五河县志郭氏谢四稳妻夫亡氏年二十抚遗腹子长春不惜艰苦卒成立以延危绪崇祯间旌表　　沈引宏妻邓氏按五河县志邓氏宁河王邓愈后也本虹县人迁五河氏为邓祖铨季女幼闺训及笄适本邑沈引宏生子甫三岁而宏亡氏年二十余悲号绝粒几于就木氏素孝舅姑妯娌咸爱之俱不欲氏死力为劝解因强起听命守节三十余年先姑卒姑时亦抱病&#笫氏临绝犹以为恨　　陈五福妻程氏
按五河县志程氏在三里诸生陈五福妻年二十夫亡欲殉者再念家贫鲜伯叔孀姑莫养两岁孤茕茕在抱遂强视一息茹荼饮蘗抚孤既长而丧又训孤孙成立共历艰辛七十年年九十卒有司旌之　　欧恪妻戴氏按五河县志戴氏永丰里诸生欧恪妻夫亡哀恸绝粒几死戚属力劝之乃强起家贫备历艰苦抚子成立补邑廪生有文行年七十余崇祯间学使旌表　　韦国模妻董氏按定远县志董氏年十六适廪生韦国模崇祯八年流贼入寇国谟先死寇伤董董佯死复截其三指以炭炙其背董终佯死方免苦节五十四年年七十卒　　韦鹏云妻胡氏按定远县志胡氏江淮卫千户胡节宇女武举韦鹏云妻云殁子方周岁氏年十九哀毁誓不欲生翁姑谕以殉夫不若抚孤遂励志守节教子成人本卫以事闻奉敕旌表年七十三卒　　韦自英妻竺氏
按定远县志竺氏江淮卫百户竺文海女适滁庠韦自英英殁氏年二十一无子矢志苦守终其身　　周士贵妻高氏周振
妻附

按虹县志高氏廪生周士贵妻与儒士周振妻并少寡以节自励崇祯间直指表其门振妻亦姓高氏　　陈谟妾李氏按霍丘县志李氏县令陈谟妾年十八归陈甫四年而夫亡一子方岁余谟父欲夺其志李誓不二苦守六十二年年八十卒　　赵玺妻屠氏
按霍丘县志屠氏诸生赵玺妻夫亡无子氏年二十八苦志守节孝养翁姑生死葬祭一身经营悉如礼年六十余卒　　朱之藩妻冯氏
按霍丘县志冯氏郡庠生朱之藩妻藩早夭氏年二十五誓不再嫁抚育遗孤饘粥不饱辛苦备尝年六十五卒有司表其门　　王极中妻戴氏
按霍丘县志戴氏王极中妻夫亡氏年二十七矢志不移抚孤政纯及冠以勇力入武庠氏垂泣教之曰两世孀媪所视惟汝汝乃身习凶危即以此得万户侯非吾意也纯拜泣受命去之习文事为名诸生无何寇至纯与媳汪氏依母侧不去贼欲杀氏纯婉转哀乞愿以夫妇代母贼义而舍之卒免于难氏寝疾纯亲侍汤药潜吁上帝捐躯延母寿其笃孝类如此皆慈节有以成之也崇祯十六年绣衣廉其实疏闻旌表　　王可寿妻张氏
按霍丘县志张氏儒士王可寿妻居卧龙西冈年二十三夫亡遗一女纔及周翁姑皆老病门单族薄无期功之亲薄田数亩不足给饘粥躬勤纺绩艰苦备尝越三年翁没又五年姑丧病时药饵身后棺衾皆氏一身办理姑姊劝改适氏指心自矢一媪乘间为富家子缓颊唾其面叱绝之呕血斗余而绝　　汪一诚妻王氏
按霍丘县志王氏汪一诚妻诚亡氏年二十二子方在孩提氏矢志靡他教之并列庠序茹荼饮蘗历冰霜五十年崇祯元年有司请旨旌表七年建坊于来熏门外　　胡来宁妻王氏
按霍丘县志王氏儒士胡来宁妻生员胡志道母也通书晓大义归四载生志道未周宁忽捐馆氏年二十余投缳绝粒俱不得死或慰之曰&#执&#志如藐孤何氏&#然治殓具抚遗孤强宗日肆陵虐怡然处之不与较也含悲忍痛四十年心枯泪竭教志道为文坛名士严勖诸孙不自暇逸邑之称贤母者首归焉　　高尚德妻李氏
按亳州志李氏儒生高尚德妻克执妇道事祖翁姑糟糠不厌生子抟九以食贫舌耕远方一夕尚德病殆氏与诀曰君不起妾岂能独生德怆然曰若不顾藐孤耶及亡氏恸绝复苏九归谓曰吾非惜死以不忍负若父言遂含恫襄事负土而葬焉亡何饥疫交困家益贫子母相依涕泛澜不可止啮指益励操作一息仅得无死逮老刀尺不去手九工文章会太守京山马呈鼎伟其才拔之冠军迨秋闱仅中副车氏语九曰汝父有隐德岂无食报之日儿幸勉力上达庶不负我一生苦节实历艰辛六十年年九十卒　　穆雍诗妻明氏按亳州志明氏武举穆雍诗妻年十九夫亡子长二岁次遗腹苦节六十八年年八十七州守旌之　　李思孔妻周氏按亳州志周氏李思孔妻孔亡氏抚二孤初终如一长子正立早克成名　　孟登霄妻任氏
按亳州志任氏生员孟泰如母登霄妻霄早亡氏以翁姑在堂不忍弃强视息抚孤茹荼饮蘗终其身　　李永蕃妻贾氏按亳州志贾氏李永蕃妻蕃病亡氏年二十五子之孝甫三龄矢志不嫁抚子娶田氏寻遇寇死遗孙二龄未几殇田氏改适贾孀居二十九年　　郭第妻李氏
按亳州志李氏生员郭第妻第早亡氏年三十一长男继震八岁次继坎五岁荒乱无依励志苦守抚二孤俱成立年六十七卒　　高引良妻李氏
按亳州志李氏生员高引良妻年二十夫亡子方周贞介自守事舅姑无怠教子为诸生崇祯间流寇破城母子避难相继没于濠上时年六十　　杨起凤妻孟氏
按亳州志孟氏杨起凤妻凤幼染疯证数年间手不离药饵及没仅一子在抱祖翁姑及翁姑俱在堂氏矢志守节竭力尽孝三十余年年五十九终　　马鼎铨妻杨氏
按亳州志杨氏马鼎铨妻年二十四夫亡二子贻&#七岁贻谟六岁忍死守节教子终身　　雅义妻董氏
按亳州志董氏雅义妻义亡氏遗腹生子金声守之三十余载声没与媳王氏共抚孤咸美绍美成立历荒乱无恙　　李文明妻史氏
按亳州志史氏李天秩母文明妻明早亡氏年方笄秩在襁褓值兵火播迁勤苦无怨拯人危无德色以寿终　　马化龙妻周氏
薛
氏附

按亳州志周氏武平卫百户马化龙妻夫亡子骠在襁褓次驯遗腹氏年二十三舅姑俱没止一祖姑伶仃孤苦事老抚幼凡六十二年年八十五卒骠妻薛氏生子三骠亡薛年二十四守节如姑年七十四郡守旌其门　　贾绍曾妻陈氏
按亳州志陈氏诸生贾德懋母绍曾妻夫痛亡懋年十一季九岁氏年三十五伶仃孤苦纺绩教子历十四载病没年四十八懋入郡庠举乡耆有声　　杨应俭妻薛氏
按亳州志薛氏诸生杨应俭妻幼通经史俭亡氏抚四孤皆相继补弟子员年七十四苦节三十余年终　　薛炳妻杨氏按亳州志杨氏乡宾杨位女适薛炳年十九炳亡无子氏以翁姑无托苦节奉甘旨四十年如一日翁姑殁寻亦死年六十五郡守表其门　　李文明侧室夏氏
按亳州志夏氏生员李天贵庶母前中书舍人李文明侧室年十七舍人捐馆氏不饮食累日遵主母命共励苦节坐卧一室经五十年如一日　　周应逊妻徐氏
按无为州志徐氏周应逊妻年十九夫亡抚遗腹子尚教及长课以耕织久之家渐丰遇岁饥出米赈其乡人人咸德之州守罗之梅旌表其门卒年八十有二　　李芳嘉妻吕氏
按无为州志吕氏生员李芳嘉妻年二十二夫亡无子立侄希儒承祀辛苦励节五十余年崇祯二年州守旌表　　朱胜魁妻张氏
按无为州志张氏朱胜魁妻年二十八胜魁病笃氏割股救之不起号哭几绝抚二孤备极艰苦敝衣蔬食虽母家不轻一往年七十余卒　　袁廷谟妻邢氏
按无为州志邢氏状元宽之裔孙女袁廷谟妻夫亡氏年二十五家世清贫子自昂仅岁余氏与妾夏氏共抚之矢志靡忒历四十余年州守表其门　　季良部妻陈氏
按无为州志陈氏季良部妻夫亡年二十四子应榜甫二岁继值岁凶歉饔飧不继而程课应榜益笃氏病应榜每夜祝天割胸肉煎汤以进有司旌之　　刘汝庄妻李氏何
氏附

按无为州志李氏刘汝庄妻事孀姑以孝病汤药必亲尝以进夜则解衣抱姑而卧至姑气绝犹抱未释也夫多病寻亡氏恸绝伏地以救苏岁祲摭菇米自啖以女红易谷饭塾师课儿辛苦垂三十年如一日有司旌其门媵妾何氏亦化其德共终老　　齐先修妻杨氏
按无为州志杨氏齐先修妻夫亡氏年十九事孀姑尽孝力支艰苦抚三岁子国位成立郡守旌之　　高应岳妻杨氏按无为州志杨氏高应岳妻年十九夫亡痛哭几绝数日不食指其子日升曰我非此孤有死耳剪发示以靡他苦守五十余年卒　　章廷象妻刘氏
按无为州志刘氏章廷象妻年十九夫亡孀居六十余年独处一室不履中庭子华国以孝闻州守李作舟旌其门　　周大文妻洪氏
按无为州志洪氏周大文妻年十九夫亡子敬宠甫周岁家贫不能自赡胼胝手足训子成人乡里重之崇祯二年州守旌表　　刘廷震妻姚氏
按无为州志姚氏刘廷震妻流贼破州廷震被杀氏年十九闻变触&#死而复苏抱儿号泣徒跣繞城寻得廷震尸而掩之茹荼抚孤以终其身性至孝父病衣不解带数月舅疾吁天愿以身代人称节孝　　曹开颐妻张氏按无为州志张氏庠生曹开颐妻颐于崇祯壬午死难氏年二十八止一幼女无子以弟显之子为后家甚贫誓死不嫁代夫事舅姑昼夜操作以佐甘旨性贞静言笑不出阃外显夫妇亦敬如父母妯娌间数十年无间言　　王亨妻唐氏
按巢县志唐氏王亨妻年二十三亨亡子锡尚在腹事孀姑克尽妇道及锡生抚育成立为邑诸生苦节四十年卒　　周诰妻方氏
按巢县志方氏周诰妻夫丧氏年二十一哀毁几不能生会有巨姓密求娶氏氏闻自缢将绝惊救复苏夫衣在架数年不忍更动虽至亲未轻一面抚孤述成人苦节几四十年卒　　周朝卿妻杜氏
按巢县志杜氏周朝卿妻年二十四夫亡守节待食嗷嗷城中一富民闻其贤乞媒娶之其母弟略以意致氏痛恨绝其往来岁饥馑冻馁人所不堪氏甘之如饴负薪汲水率以为常年七十卒　　黄甲科妻高氏
按英山县志高氏黄甲科妻夫病八载尝汤药调饮食始终不怠及死柏舟自矢三十余年继侄承宗黄氏赖以不绝旌表　　陈燮继妻赵氏
按滁州志赵氏陈总戎燮继妻年十八而寡抚五岁遗孤其伉成名伉早丧偶甫继娶冯氏身亡赵又率媳抚孙冯年十七训前妻子昌事姑尽孝年五十有九终　　吴国宪妻谢氏
按滁州志谢氏吴国宪妻年二十七而寡家赤贫上事老姑下抚子女日尝一食冬无复襦赖女工自给三十余年子女皆成立乃得稍安年七十余卒　　陶珙妻杨氏按全椒县志杨氏字妙清庠生陶珙妻珙亡年三十无子家贫甚父母欲嫁之不可纺绩自给立侄为夫后年八十有司旌其门　　吴铠妻郑氏
按全椒县志郑氏士人吴铠妻铠病郑侍汤药夙夜匪懈及亡郑年二十有三无子不他适或劝之辄泣曰夫死妾之不幸也取夫侄璋鞠之不啻己出稍长就外傅时时课所学爱而能劳璋卒成名儒登进士累官至鹤庆军民府知府氏年九十二终　　何軏继妻吴氏
按全椒县志吴氏邑廪生何軏继妻年十八适軏仅九月軏得危疾虑家贫无出令他去氏断发毁肤誓不从命夫亡不食数日闭户守志纺绩为生抚前室子女无异己出六十余年如一日事闻建坊旌表年八十三终　　吴居易妻杨氏
按全椒县志杨氏江浦沅陵令杨鹏女年十六归邑庠生吴居易未两期夫呕血疾笃氏吁天请代一日吐血数碗氏痛哭饮其血殆尽及亡哀毁成疾遗孤未周继姑谋内强宗夺外氏履冰尝蘗坚矢不回散遗赀以全其子正蒙教之成清白吏直指建坊旌表年八十终　　邵妻胡氏
媳潘
氏附

按全椒县志胡氏庠生邵妻年十六归邵四载丧夫安贫守志抚三岁子希孟舅姑老无以为养人咸觊其易志有巨室走媒求之氏截发以誓不二寒暑不离房闼昼夜不辍针黹以赡其舅姑及幼子恒自冻馁艰苦万状邑令请于台府给以粟帛子甫成立又亡复携幼媳潘氏同苦节抚孙又经二十余载年八十一终　　李妻鲁氏
按全椒县志鲁氏李妻以家贫早没氏方盛年值岁饥茹苦特甚竭力以奉孀姑抚养幼子鹏南朝夕不继恒自枵腹不言邑令旌其节年逾七十子为县令课最封太孺人年九十有二　　晋三命妻李氏
按全椒县志李氏廪生晋三命妻三命五蹶秋闱感愤成疾死氏年二十五矢志终身事闻旌表　　彭光祖继妻杨氏
按全椒县志杨氏庠生彭光祖继妻归未一年而光祖没遗前室子方七岁氏抚之越两月姑亡家贫无以殡氏胼胝营厝或谋夺其志氏怀木主欲自尽乃罢巡方督学交以事闻诏建坊于门年八十五卒　　彭昌运妻费氏按全椒县志费氏庠生彭昌运妻运早亡氏年二十二欲以身殉顾幼女呱呱不忍舍遂兀坐一室抚女成长见兄弟未尝逾阈夫弟昌治仅一子人骅幼孤氏尽力抚之成人邑令旌之年八十有五卒　　盛一携妻刘氏
按全椒县志刘氏盛一携妻年及笄而嫁生六子二十六孀居苦守抚孤六子俱成立诸孙十二人森森膝下年八十一县令旌其门　　秦太妻鲁氏
女善
才附

按全椒县志鲁氏名妙祥归邑人秦太太殁一女善才方三岁家贫家人令诸母谕意妙祥即不食欲死家人惧而止之织组自赡善才长且笄誓不字人曰我与母相依为命吾去母何依卒不字妙祥年八十五善才亦七十五终　　王尚宾妻赵氏
按和州志赵氏州民王尚宾妻年十九夫亡子甫数月矢志守节食贫育子如玉食廪饩年七十二终崇祯中敕赐建坊　　班慈妻汤氏
按和州志汤氏鲁藩纪善班慈妻年二十九夫亡子之升方七岁辟纑课诵画荻教书方及成名又罹寇难仅遗孤孙班枢汤苦节愈坚抚教益力年九十五终事闻敕赐建坊旌表　　汪应泰妻洪氏
按和州志洪氏明经洪一魁女汪应泰妻年二十夫亡苦节以事翁姑太守表其庐　　高海妻刘氏
按和州志刘氏高海妻年二十夫亡守节尝割股以愈姑疾　　王道妻王氏　　　　薛承璧妻耿氏
　　盛世才妻王氏　　　陈常妻王氏
　　张德慎母王氏　　　张德慎妻鲁氏
　　张远母陈氏　　　　万道生妻孟氏
　　鲁天锡妻孙氏　　　鲁懋绩母朱氏
　　成士奇母鲁氏　　　鲁可为妻王氏
</div>
    <div class="pagination">
<a href="闺媛典闺节部_page186.html">上一页</a><span>...</span><a href="闺媛典闺节部_page182.html">182</a><a href="闺媛典闺节部_page183.html">183</a><a href="闺媛典闺节部_page184.html">184</a><a href="闺媛典闺节部_page185.html">185</a><a href="闺媛典闺节部_page186.html">186</a><span class="current-page">187</span><a href="闺媛典闺节部_page188.html">188</a><a href="闺媛典闺节部_page189.html">189</a><a href="闺媛典闺节部_page190.html">190</a><a href="闺媛典闺节部_page191.html">191</a><a href="闺媛典闺节部_page192.html">192</a><span>...</span><a href="闺媛典闺节部_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
