<!DOCTYPE html>
<html>
<head>
    <meta charset="UTF-8">
    <title>官常典州牧部 - 第 3 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典州牧部 - 第 3 页/共 5 页</h1>
    <div class="content">按魏书秦明王翰传翰子仪仪子干干子祯通解诸方之语便骑射世祖时为司卫监高祖初赐爵沛郡公后拜南豫州刺史太胡山蛮时时钞掠前后守牧多羁縻而已祯乃设画召新蔡襄城蛮魁三十余人祯盛武装于州西为置酒使之观射先选左右能射者二十余人祯自发数箭皆中然后命左右以次而射并中先出一囚犯死罪者使服军衣亦参射限命射不中祯即责而斩之蛮魁等伏伎畏威相视股栗又豫教左右取死囚十人皆着蛮衣云是钞贼祯乃临坐伪举目瞻天微有风动祯谓蛮曰风气少暴似有钞贼入境不过十人当在西南五十里许即命骑追掩果缚送十人祯告诸蛮曰尔乡里作贼如此合死以不蛮等皆叩头曰合万死祯即斩之乃遣蛮还并加慰谕诸蛮大服自是境无暴掠淮南之人相率投附者三千余家置之城东汝水之侧名曰归义坊初豫州城豪胡丘生数与外交通及祯为刺史丘生尝有犯怀恨图为不轨诈以婚进城人告云刺史欲迁城中大家送之向代共谋翻城城人石道起以事密告祯速掩丘生并诸预谋者祯曰吾不负人人何以叛但丘生诳误若即收掩众必大惧吾静以待之不久自当悔服语未讫而城中三百人自缚诣州门陈丘生谲诳之罪丘生单骑逃走祯恕而不问后征为都牧尚书薨赠侍中仪同三司谥简公　　崔鉴
按魏书本传鉴字神真博陵安平人颇有文学自中书博士转侍郎延兴中受诏使齐州观省风俗行兖州事以功赐爵桐庐县子出为奋威将军东徐州刺史鉴欲安悦新附民有年老者表求假以守令诏从之又于州内冶铜以为农具兵民获利卒赠冠军将军青州刺史安平侯谥曰康　　李安世
按魏书李孝伯传孝伯兄祥祥子安世出为安平将军相州刺史敦劝农桑禁断淫祀西门豹史起有功于民者为之修饰庙堂表荐广平宋翻阳平路恃庆皆为朝廷善士初广平人李波宗族强盛残掠生民前刺史薛道亲往讨之波率其宗族拒战大破道军遂为逋逃之薮公私成患百姓为之语曰李波小妹字雍容褰裙逐马如卷蓬左射右射必迭双妇女尚如此男子那可逢安世设方略诱波及诸子侄三十余人斩于邺市境内肃然　　李焕
按魏书李顺传顺族人秀林秀林从弟焕字仲文有干用为李彪所知自给事中转治书侍御史景明初迁司空从事中郎萧宝卷豫州刺史裴叔业以寿春归附诏焕以本官为军司与杨大眼奚康生等率众迎接焕至淮西叔业兄子植遣使送质焕等济师入城抚慰民咸忻悦仍行扬州事赐爵容城伯军还行河内郡事拜司徒右长史以荆蛮扰动□焕兼散骑常侍慰劳之降者万余家除辅国将军梁州刺史时武兴氐杨集起举兵作逆令弟集义邀断白马戍敕假焕平西将军督别将石长乐统军王佑等与军司苟金养俱讨之大破集起军会秦州民吕苟儿反焕仍令长乐等由麦积崖赴援属都督元丽至遂共平之时氐王杨定进犹据方山与苟儿影响焕密募氐赵芒路斩定进还朝遇患卒时年四十四赠征卤将军幽州刺史谥曰昭子密武定中襄州刺史　　李韶
按魏书李宝传宝子承承长子韶字元伯延兴中补中书学生袭爵姑臧侯除仪曹令时修改车服及羽仪制度皆令韶典焉迁给事黄门侍郎后例降侯为伯兼大鸿胪卿黄门如故高祖将创迁都之计诏引侍臣访以古事韶对洛阳九鼎旧所七百攸基地则土中实均朝贡惟王建国莫尚于此高祖称善迁太子詹事秦州大中正出为安东将军兖州刺史高祖自邺还洛韶朝于路言及庶人恂事高祖曰卿若不出东宫或未至此世宗初征拜侍中领七兵尚书寻除抚军将军并州刺史以从弟伯尚同元禧之逆在州禁止征还京师虽不知谋犹坐功亲免除官爵久之起兼将作大匠敕参定朝仪律令吕苟儿反于秦州除抚军将军西道都督行秦州事与右卫将军元丽率众讨之事平即真玺书劳勉复其先爵时陇右新经师旅之后百姓多不安业韶善抚纳甚得夷夏之心征还行定州事寻转相州刺史将军如故肃宗初入为殿中尚书行雍州事后除中军大将军吏部尚书加散骑常侍出为冀州刺史清简爱民甚收名誉政绩之美声冠当时肃宗嘉之就加散骑常侍迁车骑大将军赐剑佩貂蝉各一具骝马一匹并衣服寝具韶以年及悬车抗表逊位优旨不许转定州刺史常侍如故及赴中山冀州父老皆送出西境相聚而泣二州境既连接百姓素闻风德州内大治正光五年四月卒于官年七十二诏赠帛七百匹赠侍中持节散骑常侍车骑大将军司空公雍州刺史谥曰文恭既葬之后有冀州兵千余人戍于荆州还经韶墓相率培冢数日方归其遗爱如此长子玙袭武定中骠骑大将军东徐州刺史　　高绰
按魏书高允传允子怀怀子绰字僧裕沈雅有度量博涉经史太和十五年拜奉朝请太尉法曹行参军寻兼尚书祠部郎以母忧去职久之除治书侍御史转洛阳令又诏参议律令迁长兼国子博士行颍川郡事诏假节行泾州刺史肃宗初大乘贼起于冀州都督元遥率众讨之诏绰兼散骑常侍持节以白虎幡军前招慰绰信着州里降者相寻军还除汲郡太守固辞不拜御史中尉元匡奏高聪及绰等朋附高肇诏并原罪俄行荥阳郡事以本将军出除豫州刺史为政清平抑强扶弱百姓爱之流民归附者二千余户迁后将军并州刺史正光三年冬暴疾卒年四十八四年九月诏赠安东将军冀州刺史谥曰简　　崔挺按魏书本传挺字双根博陵安平人也举秀才射策高第拜中书博士转中书侍郎以工书受敕于长安书文明太后父燕宣王碑赐爵泰昌子高祖以挺女为嫔太和十八年大将军宋王刘南镇彭城诏假立义将军为府长史以疾辞免后除昭武将军光州刺史威恩并着风化大行十九年车驾幸兖州召挺赴行在所及见引谕优厚又问挺治边之略因及文章高祖甚悦谓挺曰别卿已来倏焉二载吾所缀文已成一集今当给卿副本时可观之又顾谓侍臣曰拥旄者悉皆如此吾何忧哉复还州及散骑常侍张彝兼侍中巡行风俗见挺政化之美谓挺曰彝受使省方采察谣讼入境观政实愧清使之名州治旧掖城西北数里有斧山峰岭高峻北临沧海南望岱岳一邦游观之地也挺于顶上欲营观宇故老曰此岭秋夏之际常有暴雷迅风岩石尽落相传云是龙道恐此观不可久立挺曰人神相去何远之有□龙倏忽岂惟一路乎遂营之数年间果无风雨之异挺既代即为风雹所毁于后作复寻坏遂莫能立众以为善化所感时以犯罪配边者多有逃越遂立重制一人犯罪逋亡合门充役挺上书以为周书父子罪不相及天下善人少恶人多以一人犯罪延及合门司马牛受桓魋之罚柳下惠婴盗跖之诛岂不哀哉辞甚雅切高祖纳之先是内少铁器用皆求之他境挺表复铁官公私有赖诸州中正本在论人高祖将辨天下氏族仍亦访定乃遥授挺本州大中正掖县有人年逾九十板舆造州自称少曾充使林邑得一美玉方尺四寸甚有光彩藏之海岛垂六十岁忻逢明治今愿奉之挺曰吾虽德谢古人未能以玉为宝遣□随取光润果然竟不肯受仍表送京都世宗即位累表乞还景明初见代老幼泣涕追随缣帛赠送挺悉不纳散骑常侍赵修得幸世宗挺虽同州壤未尝诣门北海王详为司徒录尚书事以挺为司马挺固辞不免世人皆叹其屈而挺处之夷然于后详摄选众人竞称考第以求迁叙挺终独无言详曰崔光州考级并未加授宜投一牒当为申请蘧伯玉耻独为君子亦何故嘿然挺对曰阶级是圣朝大例考课亦国之恒典下官虽□古贤不伐之美至于自衒求进窃以羞之详大相称叹自为司马详未曾呼名常称州号以示优礼四年卒时年五十九其年冬赠辅国将军幽州刺史谥曰景光州故吏闻凶问莫不悲感共铸八尺铜像于城东广因寺起八关斋追奉冥福其遗爱若此　　崔振
按魏书崔挺传挺弟振字延根少有学行居家孝友自中书学生为秘书中散在内谨敕为高祖所知太和二十年转高阳内史高祖南讨征兼尚书左丞留京振既才干被擢当世以为荣后改定职令除太子庶子景明初除长兼廷尉少卿以明察称正始初除龙骧将军肆州刺史在任有政绩还朝除河东太守永平中卒于郡时年五十九赠本将军南兖州刺史谥曰定振历官四十余载考课为称职议者善之　　张彝按魏书本传彝字庆宾清河东武城人曾祖幸慕容超东牟太守后率户归国世祖嘉之赐爵平陆侯拜平远将军青州刺史祖准之袭又为东青州刺史父灵真早卒彝性公强有风气历览经史高祖初袭祖侯爵世宗亲政罢六辅彝与兼尚书邢峦闻处分非常出京奔走为御史中尉甄琛所弹诏书切责之寻除安西将军秦州刺史彝务尚典式考访故事及临陇右弥加讨习于是出入直卫方伯威仪赫然可观羌夏畏伏惮其威整一方肃静号为良牧其年冬太极初就彝与郭祚等俱以勤旧被征及还州进号抚军将军彝表解州任诏不许彝敷政陇右多所制立宣布新风革其旧俗民庶爱仰之为国造佛寺名曰兴皇诸有罪咎者随其轻重谪为土木之功无复鞭杖之罚时陈留公主寡居彝意愿尚主主亦许之仆射高肇亦望尚主主意不可肇怒谮彝于世宗称彝擅立刑法劳役百姓诏遣直后万贰兴驰驿检察贰兴肇所亲爱必欲致彝深罪彝清身奉法求其愆过遂无所得见代还洛停废数年除光禄大夫加金章紫绶　　杨津
按魏书杨播传播弟津字罗汉本名延祚高祖赐名焉少端谨以器度见称时文明太后临朝津久侍左右以敬慎见知景明中除岐州刺史巨细躬亲孜孜不倦有武功民赍绢为贼所劫时有使者到州以状白津津乃下教云有人着某色衣乘某色马在城东被劫若有家人可速收视有一老母行出而哭云是己子于是遣骑追收并绢俱获自是阖境畏服至于守令寮佐有黩货者未曾公言其罪常以私书切责之于是官属感厉莫有犯法以母忧去职延昌末起为华州刺史与兄播前后皆牧本州当世荣之先是受调绢匹度尺特长百姓苦之津乃令依公尺度其输物尤好者赐以杯酒而出所输少劣亦为受之但无酒以示其耻于是人竞相劝官调更胜旧日孝昌初加散骑常侍行定州事既而近镇扰乱侵逼旧京乃加北道大都督始津受命出据灵丘贼帅鲜于修礼起于博陵定州危急遂回师南赴始至城下营垒未立而州军新败津以贼既乘胜士众劳疲贼必夜至欲移军入城刺史元固闭门不内津挥刀欲斩门者军乃入城贼果夜至见栅空而去其后贼攻州城东面已入罗城津欲御贼长史许被守门不听津手剑击被乃开门出战斩贼帅一人杀贼数百贼退人心少安诏加吏部尚书北道行台初津兄椿得罪此州由巨鹿人赵略投书所致及津至略举家逃走津乃下教慰令还业阖州愧服时贼帅薛修礼杜洛周残掠州境孤城独立在两寇之间受围三年朝廷不能拯赴津长史李裔引贼逾城津苦战不敌遂见拘执数日将欲烹之诸贼还相谏止津曾与裔相见对诸贼帅以大义责之辞泪俱发裔大□及葛荣吞洛周复为荣所拘守荣破始得还洛永安初诏除散骑常侍津以前在中山陷寇诣阙固辞竟不之任　　李崇按魏书本传崇字继长顿丘人也文成元皇后第二兄诞之子高祖初为大使巡察冀州寻以本官行梁州刺史时巴氐扰动诏崇以本将军为荆州刺史镇上洛敕发陕秦二州兵送崇至治崇辞曰边人失和本怨刺史奉诏代之自然易帖但须一宣诏旨而已不劳发兵自防使怀惧也高祖从之乃轻将数十骑驰到上洛宣诏绥慰当即帖然寻勒边戍掠得萧赜人者悉令还之南人感德仍送荆州之口二百许人两境交和无复烽燧之警在治四年甚有称绩召还京师赏赐隆厚以本将军除兖州刺史兖土旧多劫盗崇乃村置一楼楼悬一鼓盗发之处双槌乱击四面诸村始闻者挝鼓一通次复闻者以二为节次后闻者以三为节各击数千槌诸村闻鼓皆守要路是以盗发俄顷之间声布百里之内其中险要悉有伏人盗窃始发便尔擒送诸州置楼悬鼓自崇始也后例降为侯改授安东将军车驾南征骠骑大将军咸阳王禧都督左翼诸军事诏崇以本官副焉徐州降人郭陆聚党作逆人多应之搔扰南北崇遣高平人卜冀州诈称犯罪逃亡归陆陆纳之以为谋主数月冀州斩陆送之贼徒溃散入为河南尹后车驾南讨汉阳崇行梁州刺史氐杨灵珍遣弟婆罗与子双领步骑万余袭破武兴与萧鸾相结诏崇为使持节都督陇右诸军事率众数万讨之崇槎山分进出其不意表里以袭群氐皆弃灵珍散归灵珍众减大半崇进据赤土灵珍又遣从弟建率五千人屯龙门躬率精勇一万据鹫硖龙门之北数十里中伐树塞路鹫硖之口积大木聚礌石临崖下之以拒官军崇乃命统军慕容拒率众五千从他路夜袭龙门破之崇乃自攻灵珍灵珍连战败走俘其妻子崇多设疑兵袭□武兴萧鸾梁州刺史阴广宗遣参军郑猷王思考率众援灵珍崇大破之并斩婆罗首杀千余人俘获猷等灵珍走奔汉中高祖在南阳览表大悦曰使朕无西顾之忧者李崇之功也以崇为都督梁秦二州诸军事本将军梁州刺史高祖手诏曰今仇陇□清镇捍以德文人威惠既宣实允远寄故敕受梁州用宁边服便可善思经略去其可除安其可育公私所患悉令芟夷及灵珍偷白水崇击破之灵珍远遁世宗初征为右卫将军兼七兵尚书寻加抚军将军正尚书转左卫将军相州大中正鲁阳蛮柳北喜鲁北燕等聚众反叛诸蛮悉应之围逼湖阳游击将军李晖先镇此城尽力捍御贼势甚盛诏以崇为使持节都督征蛮诸军事以讨之蛮众数万屯据形要以拒官军崇累战破之斩北燕等徙万余户于幽并诸州世宗追赏平氐之功封魏昌县开国伯邑五百户东荆州蛮樊安聚众于龙门僭称大号萧衍共为唇齿遣兵应之诸将击讨不利乃以崇为使持节散骑常侍都督征蛮诸军事进号镇南将军率步骑以讨之崇分遣诸将攻击贼垒连战□捷生擒樊安进讨西荆诸蛮悉降诏以崇为使持节兼侍中东道大使黜陟能否着赏罚之称转中护军出除散骑常侍征南将军扬州刺史诏曰应敌制变算非一途救左击右疾雷均势今朐山蚁寇久结未殄贼衍狡诈或生诡劫宜遣锐兵备其不意崇可都督淮南诸军事坐敦威重遥运声筭延昌初加侍中车骑将军都督江西诸军事刺史如故先是寿春县人苟泰有子三岁遇贼亡失数年不知所在后见在同县人赵奉伯家泰以状告各言己子并有邻证郡县不能断崇曰此易知耳令二父与儿各在别处禁经数旬然后遣人告之曰君儿遇患向已暴死有教解禁可出奔哀也苟泰闻即号咷悲不自胜奉伯咨嗟而已殊无痛意崇察知之乃以儿还泰诘奉伯诈状奉伯乃款引云先亡一子故妄认之又定州流人解庆宾兄弟坐事俱徙扬州弟思安背役亡归庆宾惧后役追责规绝名贯乃认城外死尸诈称其弟为人所杀迎归殡葬颇类思安见者莫辨又有女巫杨氏自云见鬼说思安被善之苦饥渴之意庆宾又诬疑同军兵苏显甫李盖等所杀经州讼之二人不胜楚毒各自款引狱将决竟崇疑而停之密遣二人非州内所识者伪从外来诣庆宾告曰仆住在此州去此三百比有一人见过寄宿夜中共语疑其有异便即诘问迹其由绪乃云是流兵背役逃走姓解字思安时欲送官苦见求及称有兄庆宾今住扬州相国城内嫂姓徐君脱矜□为往报告见申委曲家兄闻此必重相报所有资财当不爱惜今但见质若往不获送官何晚是故相造指申此意君欲见雇几何当放贤弟若其不信可见随看之庆宾怅然失色求其少停当备财物此人具以报崇摄庆宾问曰尔弟逃亡何故妄认他尸庆宾伏引更问盖等乃云自诬数日之间思安亦为人缚送崇召女巫视之鞭笞一百崇断狱精审皆此类也时有泉水涌于八公山顶寿春城中有鱼无数从地涌出野鸭群飞入城与鹊争巢五月大霖雨十有三日大水入城屋宇皆没崇与兵泊于城上水增未已乃乘船附于女墙城不没者二板而已州府劝崇弃寿春保北山崇曰吾受国重恩忝守藩岳德薄招灾致此大水淮南万里系于吾身一旦动脚百姓瓦解扬州之地恐非国物昔王尊慷慨义感黄河吾岂爱一躯取愧千载但怜兹士庶无辜同死可桴筏随高人规自脱吾必死守此城幸诸君勿言时州人裴绚等受萧衍假豫州刺史因乘大水谋欲为乱崇皆击灭之崇以洪水为灾请罪解任诏曰卿居藩累年威怀兼畅资储丰溢足制勍寇然夏雨泛滥斯非人力何得以此辞解今水涸路通公私复业便可缮甲积粮修复城雉劳恤士庶务尽绥怀之略也崇又表请解州诏报不听是时非崇则淮南不守矣崇沈深有将略宽厚善御众在州凡经十年常养壮士数千人寇贼侵边所向摧破号曰卧虎贼甚惮之萧衍恶其久在淮南屡设反间无所不至世宗雅相委重衍无以措其奸谋衍乃授崇车骑大将军开府仪同三司万户郡公诸子皆为县侯欲以构崇崇表言其状世宗屡赐玺书慰勉之赏赐珍异岁至五三亲待无与为比衍每叹息服世宗之能任崇也肃宗践阼褒赐衣马及萧衍遣其游击将军赵祖悦袭据西硖石更筑外城逼徙缘淮之人于城内又遣二将昌义之王神念率水军溯淮而上规取寿春田道龙寇边城路长平寇五门胡兴茂寇开霍扬州诸戍皆被寇逼崇分遣诸将与之相持密装船舰二百余艘教之水战以待台军萧衍霍州司马田休等率众寇建安崇遣统军李神击走之又命边城戍主邵申贤要其走路破之于濡水俘斩三千余人灵太后玺书劳勉许昌县令兼纻麻戍主陈平玉南引衍军以戍归之崇自秋请援表至十余诏遣镇南将军崔亮救硖石镇东将军萧宝夤于衍堰上流决淮东注朝廷以诸将乖角不相顺赴乃以尚书李平兼右仆射持节节度之崇遣李神乘斗舰百余艘沿淮与李平崔亮合攻硖石李神水军克其东北外城祖悦力屈乃降语在平传朝廷嘉之进号骠骑将军仪同三司刺史都督如故衍淮堰未破水势日增崇乃于硖石戍间编舟为桥北更立船楼十各高三丈十步置一篱至两岸蕃板装治四箱解合贼至举用不战解下又于楼船之北连覆大船东西竟水防贼火□又于八公山之东南更起一城以备大水州人号曰魏昌城崇累表解州前后十余上肃宗乃以元志代之寻除都督冀定瀛三州诸军事骠骑大将军冀州刺史仪同如故不行崇上表曰臣闻世室明堂显于周夏二黉两学盛自虞殷所以宗配上帝以着莫大之严宣布下土以彰则天之轨养黄发以询格言育青襟而敷典式用能享国久长风徽万祀者也故孔子称巍巍乎其有成功郁郁乎其有文章此其盛矣爰暨亡秦政失其道坑儒灭学以蔽黔首国无黉序之风野有非时之役故九服分崩祚终二世炎汉勃兴更修儒术文景已降礼乐复彰化致升平治几刑措故西京有六学之美东都有三本之盛莫不纷纶掩蔼响流无已逮自魏晋拨乱相因兵革之中学校不绝遗文灿然方轨前代仰惟高祖孝文皇帝禀圣自天道镜今古徙驭嵩河光宅函洛模唐虞以革轨仪规周汉以新品制列教序于乡党敦诗书于郡国使揖让之礼横被于崎岖歌咏之音声溢于仄陋但经始事殷戎轩屡驾未遑多就弓剑弗追世宗统历聿遵先绪永平之中大兴板筑续以水旱戎马生郊虽逮为山还停一篑窃惟皇迁中县垂二十祀而明堂礼乐之本乃郁荆棘之林胶序德义之基空盈牧竖之迹城隍严固之重阙砖石之工墉堞显望之要少楼榭之饰加以风雨稍侵渐致亏坠又府寺初营颇亦壮美然一造至今更不修缮厅宇雕朽墙垣颓坏皆非所谓追隆堂构仪型万国者也伏闻朝议以高祖大造区夏道侔姬文拟祀明堂式配上帝今若基宇不修仍同丘畎即使高皇神享阙于国阳宗事之典有声无实此臣子所以匪宁亿兆所以失望也臣又闻官方授能所以任事事既任矣酬之以禄如此上无旷官之讥下绝尸素之谤今国子虽有学官之名而无教授之实何异兔丝燕麦南箕北斗哉昔刘向有言王者宜兴辟雍陈礼乐以风化天下夫礼乐所以养人刑法所以杀人而有司勤勤请定刑法至于礼乐则曰未敢是则敢于杀人不敢于养人也臣以为当今四海清平九服宁晏经国要重理应先营脱复稽延则刘向之言征矣但事不两兴须有进退以臣愚量宜罢尚方雕靡之作颇省永宁土木之功并减瑶光材瓦之力兼分石窟镌琢之劳及诸事役非急者三时农隙修此数条使辟雍之礼蔚尔而复兴讽诵之音焕然而更作美榭高墉严壮于外槐宫棘宇显丽于中道发明令重遵乡饮敦进郡学精课经业如此则元凯可得之于上序游夏可致之于下国岂不休欤诚知佛理渊妙含识所宗然比之治要容可小缓苟使魏道熙缉元首唯康尔乃经营未为晚也灵太后令曰省表具悉体国之诚配飨大礼为国之本比以戎马在郊未遑修缮今四表晏宁年和岁稔当敕有司别议经始除中书监骠骑大将军仪同如故又授右光禄大夫出为使持节侍中都督定幽燕瀛四州诸军事本将军定州刺史仪同如故征拜尚书左仆射加散骑常侍骠骑仪同如故迁尚书令加侍中崇在官和厚明于决断受纳辞讼必理在可推始为下笔不徒尔收领也蠕蠕主阿那率众犯塞诏崇以本官都督北讨诸军事以讨之崇辞于显阳殿戎服武饰志气奋扬时年六十九干力如少肃宗目而壮之朝廷莫不称善崇遂出塞三千余里不及贼而还后北镇破落汗拔陵反叛所在响应征北将军临淮王彧大败于五原安北将军李叔仁寻败于白道贼众日盛诏引丞相令仆尚书侍中黄门于显阳殿诏曰朕比以镇入构逆登遣都督临淮王克时除剪军届五原前锋失利二将殒命兵士挫□又武川乖防复陷凶手恐贼势侵淫寇连恒朔金陵在彼夙夜忧惶诸人宜陈良策以副朕怀吏部尚书元修义曰强寇充斥事须得讨臣谓须得重贵镇压恒朔总彼师旅备卫金陵诏曰去岁阿那叛逆遣李崇令北征崇遂长驱塞北返□榆关此亦一时之盛崇乃上表求改镇为州罢削旧贯朕于时以旧典难革不许其请寻李崇此表开诸镇非异之心致有今日之事但既往难追为复略论此耳朕以李崇国戚望重器识英断意欲还遣崇行总督三军扬旌恒朔除彼群盗诸人谓可尔以不仆射萧宝夤等曰陛下以旧都在北忧虑金陵臣等实怀息李崇德位隆重社稷之臣陛下此遣实合群望崇启曰臣实无用猥蒙殊宠位妨贤路遂充北伐徒劳将士无勋而还□负圣朝于今莫已臣以六镇幽垂与贼接对鸣柝声弦弗离旬朔州名差重于镇谓实可悦彼心使声教日扬微尘去塞岂敢导此凶源开生贼意臣之愆负死有余责属陛下慈宽赐全腰领今更遣臣北行正是报恩改过所不敢辞但臣年七十自惟老疾不堪敌场更愿英贤收功盛日于是诏崇以本官加使持节开府北讨大都督抚军将军崔暹镇军将军广陵王渊皆受崇节度又诏崇子光禄大夫神轨假平北将军随崇北讨崇至五原崔暹大败于白道之北贼遂并力攻崇崇与广陵王渊力战累破贼众相持至冬乃引还平城渊表崇长史祖莹诈增功级盗没军资崇坐免官爵征还以后事付渊后徐州刺史元法僧以彭城南叛时除安乐王鉴为徐州刺史以讨法僧为法僧所败单马奔归乃诏复崇官爵为徐州大都督节度诸军事会崇疾笃乃以卫将军安丰王延明代之除改开府相州刺史侍中将军仪同并如故孝昌元年薨于位时年七十一赠侍中骠骑大将军司徒公雍州刺史谥曰武康后重赠太尉公增邑一千户余如故　　刘藻
按魏书本传藻字彦先广平易阳人也太和中以藻为岐州刺史转秦州刺史秦人恃崄拒课输前守宰率皆依州遥领不入郡县藻开示恩信诛戮豪横羌氐惮之守宰于是始得居其旧所车驾南伐以藻为东道都督秦人纷扰诏藻还州人情乃定
　州牧部名臣列传三
　　北魏二
　　司马悦
按魏书司马楚之传楚之子金龙金龙子悦字庆宗自司空司马出为立节将军建兴太守转宁朔将军司州别驾迁太子左卫率河北太守世宗初除镇远将军豫州刺史时有汝南上蔡董毛奴者赍钱五千死在道路郡县疑民张堤为劫又于堤家得钱五千堤惧拷掠自诬言杀狱既至州悦观色察言疑其不实引见毛奴兄灵之谓曰杀人取钱当时狼狈应有所遗此贼竟遗何物灵之云唯得一刀鞘而已悦取鞘视之曰此非里巷所为也乃召州城刀匠示之有郭门者前曰此刀鞘门手所作去岁卖与郭民董及祖悦收及祖诘之曰汝何故杀人取钱而遗刀鞘及祖款引灵之又于及祖身上得毛奴所著皂襦及祖伏法悦之察狱多此类也豫州于今称之悦与镇南将军元英攻义阳克之诏改萧衍司州为郢州以悦为征卤将军郢州刺史萧衍遣其豫州刺史马仙□左军将军永阳戍主陈可等率众一万于三关南六十里因山起城名为竹墩遣其辅国将军济阴太守蓟沛精卒二千以戍之复于关南四十里麻阳旧栅起城仙□轻骑东西为之节度关南之民多怀两望悦令西关统军诸灵凤掩击败之尽燔其城楼储积擒蓟沛及其辅国将军军主刘灵秀寻诏以本将军为豫州刺史论义阳之勋封渔阳县开国子食邑三百户永元元年城人白早生谋为叛逆遂斩悦首送萧衍既而邢峦复悬瓠诏曰司马悦暴罹横酷身首异所国戚勋旧特可悼念主书董绍衔命公行囚漂殊域事可矜愍尚书可量贼将齐苟儿等四人之中分遣二人敕扬州为移以易悦首及绍迎接还本用慰亡存赠平东将军青州刺史赐帛三百匹谥曰庄　　崔休按魏书本传休字惠盛清河人御史中丞逞之元孙也世宗初休以弟亡祖父未葬固求渤海于是除之性严明雅长治体下车先戮豪猾数人广布耳目所在奸盗莫不擒剪百姓畏之寇盗止息清身率下渤海大治除龙骧将军洛州刺史在州数年以母老辞州许之寻行幽州事征拜司徒右长史休聪明强济雅善断决幕府多事辞讼盈几剖判若流殊无疑滞加之公平清洁甚得时谈复除吏部郎中加征卤将军冀州大中正迁光禄大夫行河南尹肃宗初即真加平东将军寻除平北将军幽州刺史进号安北将军迁安东将军青州刺史青州九郡民单李伯徽刘通等一千人上书颂休德政灵太后善之休在幽青州五六年皆清白爱民甚着声绩二州怀其德泽百姓追思之征为安南将军度支尚书寻进号抚军将军七兵尚书又转殿中尚书正光四年卒年五十二赗帛五百匹赠车骑将军尚书仆射冀州刺史谥文贞侯　　席法友
按魏书本传法友安定人也景明初拜冠军将军豫州刺史苞信县开国伯食邑千户始叔业卒后法友与裴植追成叔业志淮南□定法友有力焉寻转冠军将军华州刺史未拜改授并州刺史岁余代还萧衍遣将杨公则寇扬州假法友征卤将军以讨之法友未至而公则败走后假法友前将军持节为别将出淮南欲解朐山之围法友始渡淮而朐山败没遂停散十年恬静自处不竞势利世宗末以本将军除济州刺史在州廉和着称又徙封乘氏肃宗初拜光禄大夫熙平二年卒赠平西将军秦州刺史赠帛三百匹谥襄侯　　刘桃符
按魏书本传桃符中山卢奴人性恭谨好学举孝廉射策甲科历碎职景明中羽林监领主书正始中除征卤将军中书舍人以勤明见知久不迁职世宗谓之曰扬子云为黄门顿历三世卿居此任始十年不足辞也东豫州刺史田益宗居边贪秽世宗频诏桃符为使慰喻之桃符还具称益宗既老耄而诸子非理处物世宗后欲代之恐其背叛拜桃符征卤将军豫州刺史与后军将军李世哲领众袭益宗语在益宗传桃符善恤蛮左为民吏所怀久之征还病卒年五十一赠后将军洛州刺史　　崔楷
按魏书本传楷字季则美风望性刚梗有当世干具孝昌初加楷持节散骑常侍光禄大夫兼尚书北道行台寻转军司未几分定相二州四郡置殷州以楷为刺史加后将军楷至州表曰窃惟殷州地宝四冲居当五裂西通长山东渐巨野顷国路康宁四方有截仍聚奸宄桴鼓时鸣况今天长丧乱妖灾间起定州逆寇趑趣北界邺下凶烬蚕噬腹心两处强敌势足并合城下之战匪暮斯朝臣以不武属此屏捍实思□力以弱敌强析骸煮弩固此忠节但基趾造创庶事茫然升储尺刃聊自未有虽欲竭诚莫知攸济谨列所须兵仗请垂矜许必当虎视一方遏其侵轶肃清境内保全所委诏付外量竟无所给葛荣自破章武广阳二王之后锋不可当初楷将之州人咸劝留家口单身述职楷曰贪人之禄忧人之事如一身独往朝廷谓吾有进退之计将士又谁肯为人固志也遂合家赴州三年春贼势已逼或劝减小弱以避之乃遣第四女第三儿夜出既而召寮属共论之咸曰女郎出嫁之女郎君小未胜兵留之无益去复何损且使君在城家口尚多足固将士之意窃不足为疑楷曰国家岂不知城小力弱也置吾死地令吾死耳一朝送免儿女将谓吾心不固亏忠全爱臧获耻之况吾荷国重寄也遂命追还州既新立了无御备之具及贼来攻楷率力抗拒强弱势悬每勒兵士抚厉之莫不争奋咸称崔公尚不惜百口吾等何爱身速战半旬死者相枕力竭城陷楷执节不屈贼遂害之年五十一　　董绍
按魏书本传绍字兴远新蔡鲖阳人也少好学颇有文义起家四门博士历殿中侍御史国子助教积射将军兼中书舍人辩于对问为世宗所赏肃宗初绍除龙骧将军中散大夫舍人如故加冠军将军出除右将军洛州刺史绍好行小惠颇得民情萧衍将军曹义宗王元真等寇荆州据顺阳马圈裴衍王罴讨之既复顺阳进围马圈城坚裴王粮少绍上书言其必败未几裴衍等果失利顺阳复为义宗所据绍有气病启求解州诏不许萧宝夤反于长安也绍上书求击之云臣当出瞎巴三千生啖蜀子肃宗谓黄门徐纥曰此巴真瞎也纥曰此是绍之壮辞云巴人劲勇见敌无所畏惧非实瞎也帝大笑敕绍速行又加平西将军以拒宝夤之功赏新蔡县开国男食邑二千户永安中代还于是除安西将军梁州刺史假抚军将军兼尚书为山南行台颇有清称　　张普惠
按魏书本传普惠字洪赈常山九门人正光间为左将军东豫州刺史淮南九戍十三郡犹因萧衍前弊别郡异县之民错杂居止普惠乃依次括比省减郡县上表陈状诏许之宰守因此绾摄有方奸盗不起民以为便萧衍遣将胡广来寇安阳军主陈明祖等胁白沙鹿城二戍衍又遣定州刺史田超秀田僧达等窃陷石头戍径据安陂城郢州新塘之贼近在州西数十里普惠前后命将拒战并破之普惠不营财业好有进举敦于故旧冀州人侯坚固少时与其游学早终其子长瑜普惠每于四时请禄无不减赡给其衣食及为豫州启长瑜解褐携其合门拯给之孝昌元年在州卒　　魏兰根
按北齐书本传兰根巨鹿下曲阳人也仪貌奇伟泛览群书孝昌初转岐州刺史从行台萧宝夤破宛州宝夤以美女十人赏兰根兰根辞曰此县界于强邻皇威未接无所适从故成背叛今当寒者衣之饥者食之奈何并充仆隶乎尽以归其父兄部内麦多五穗而邻州田鼠为灾犬牙不入岐境　　城阳王徽
按魏书本传徽字显顺肃宗时除并州刺史先是州界夏霜禾稼不熟民庶逃散安业者少徽辄开仓赈之文武咸共谏止徽曰昔汲长孺郡守耳尚辄开仓救民灾敝况我皇家亲近受委大藩岂有拘法而不救民困也先给后表肃宗嘉之拜安北将军　　范柏年
按陕西通志柏年为州将镏亮使京师见明帝帝因言及广州有贪泉问卿州有此水否对曰梁州惟有廉泉逊水又问卿宅何在对曰臣所居在廉逊之间帝嘉其对拜梁州刺史廉洁刚直不事权贵时太子中庶子胡谐之求佳马柏年谓使曰是将索之于民诚不忍竭百姓膏脂希媚权幸也使者饮恨归谮之陷以死百姓冤之　　杨逸
按魏书杨播传播弟津津子逸字遵道有当世才度起家员外散骑侍郎以功赐爵华阴男寻除吏部郎中出为平西将军南秦州刺史加散骑常侍时年二十九于时方伯之少未有先之者仍以路阻不行改除平东将军光州刺史逸折节绥抚乃心民务或日昃不食夜分不寝至于兵人从役必亲自送之或风日之中雨雪之下人不堪其劳逸曾无倦色又法令严明宽猛相济于是合境肃然莫敢干犯时灾俭连岁人多饿死逸欲以仓粟赈给而所司惧罪不敢逸曰国以人为本人以食为命百姓不足君孰与足假令以此获戾吾所甘心遂出粟然后申表右仆射元罗以下谓公储难阙并执不许尚书令临淮王彧以为宜贷二万诏听二万逸既出粟之后其老小残疾不能自存活者又于州门煮粥饭之将死而得济者以万数帝闻而善之逸为政爱人尢憎豪猾广设耳目其兵吏出使下邑皆自持粮人或为设食者虽在闇室终不进咸言杨使君有千里眼那可欺之在州政绩尤美及其家祸尔朱仲远遣使于州害之时年三十二吏人如丧亲戚城邑村落为营斋供一月之中所在不绝太昌初赠都督豫郢二州诸军事卫将军尚书仆射豫州刺史谥曰贞　　潘永基
按魏书本传永基字绍业长乐广宗人也父灵□中书侍郎永基性通率轻财好施为冀州镇东府法曹行参军迁威烈将军扬州曲阳戍主转西硖石戍主治陈留南梁二郡事颇有威惠永安二年除颍川太守迁镇东将军东徐州刺史时萧衍将曹世宗马洪武等率众来寇永基出讨破之永熙中为征东将军金紫光禄大夫迁车骑将军左光禄大夫寻加卫大将军复除东徐州刺史前后在州为吏民所乐代还京师元象初卒年五十六赠散骑常侍都督冀瀛洲三州诸军事骠骑大将军尚书右仆射司徒公冀州刺史　　李仲琁
按魏书李顺传顺族子肃肃从弟皦皦从弟仲琁奉朝请定雍二州长史弘农太守先是宫牛二姓阻崄为害仲琁示以威惠并即归伏还除卫将军金紫光禄大夫仍除北雍州刺史将军如故转车骑将军左光禄大夫天平初迁都于邺以仲琁为营构将作进号卫大将军出除车骑大将军兖州刺史仲琁以孔子庙墙宇颇有颓毁遂改修焉还除将作大匠所历并清勤有声年六十六卒赠骠骑大将军仪同三司青州刺史　　高植
按魏书外戚传高肇子植自中书侍郎为济州刺史率州军讨破元愉别将有功当蒙封赏不受云家荷重恩为国致效是其常节何足以膺进陟之报恳恻发于至诚历青相朔四州刺史卒植频□五州皆清能着称当时号为良刺史赠安北将军冀州刺史　　韦孝宽按周书本传孝宽杜陵人废帝二年为雍州刺史先是路侧一里置一土候经雨颓毁每须修之自孝宽临州乃勒部内当候处植槐树代之既免修复行旅又得庇荫周文后见怪问知之曰岂得一州独尔当令天下同之于是令诸州夹道一里种一树十里种三树百里种五树焉　　北齐
　　段荣
按北齐书本传荣字子茂姑臧武威人也高祖建义山东荣赞成大策为行台右丞西北道慰喻大使巡方晓喻所在下之高祖南讨邺留荣镇信都仍授镇北将军定州刺史时攻邺未克所须军资荣转输无阙高祖入洛论功封姑臧县侯邑八百户转授瀛洲刺史荣妻皇后姊也荣恐高祖招私亲之议固推诸将竟不之州寻行相州事后为济州刺史天平三年转行秦州事荣性温和所历皆推仁恕民吏爱之初高祖将图关右与荣密谋荣盛称未可及渭曲失利高祖悔之曰吾不用段荣之言以至于此四年除山东大行台大都督甚得物情元象二年五月卒年六十二赠使持节定冀沧瀛四州诸军事定州刺史太尉尚书左仆射谥曰昭景　　赵郡王睿
按北齐书赵郡王琛传琛子睿天保二年出为定州刺史加抚军将军六州大都督时年十七留心庶事纠擿奸非劝课农桑接礼名隽所部大治称为良牧六年诏睿领山东兵数万监筑长城于时盛夏六月睿在途中屏除盖扇亲与军人同其劳苦而定州先有冰室每岁藏冰长史宋钦道以睿冒犯暑热遂遣舆冰倍道追送正直日中停军炎赫尤甚人皆不堪而送冰者至咸谓得冰一时之要睿乃对之叹息云三军之人皆饮温水吾以何义独进寒冰非追古名将实情所不忍遂至消液竟不一尝兵人感悦遐迩称叹先是役徒罢作任其自返丁壮之辈各自先归羸弱之徒弃在山北加以残病多致僵殒睿于是亲帅所部与之俱还配合州乡部分营伍督帅监领强弱相持遇善水草即为停顿分有余赡不足赖以全者十三四焉七年诏以本官都督沧瀛幽安平东燕六州诸军事沧州刺史八年征睿除北朔州刺史都督北燕北蔚北三州及厍推以西黄河以东长城诸镇诸军事睿慰抚新迁量置烽戍内防外御备有条法大为兵民所安有无水之处祷而掘井锸裁下泉源涌出至今号曰赵郡王泉　　平
按北齐书本传字明达燕郡蓟人父胜安州刺史少聪敏颇有志力受学于徐遵明不为章句虽崇儒业而有豪侠气孝昌末盗贼蜂起见天下将乱乃之洛阳与慕容俨骑马为友性巧夜则胡画以供衣食谓其宗亲曰运有污隆乱极则治并州戎马之地尔朱王命世之雄杖义建旗奉辞问罪劳忠竭力今也其时遂相率奔尔朱荣于晋阳因陈静乱安民之策荣大奇之即署参军前锋从平巩密每阵先登除抚军襄州刺史高祖起义信都鉴自归高祖启授征西怀州刺史鉴奏请于州西故轵道筑城以防遏西寇朝廷从之寻而西魏来攻是时新筑之城粮仗未集旧来乏水众情大惧南门内有一井随汲即竭鉴乃具衣冠俯井而祝至旦有井泉涌溢合城取之魏师败还以功进位开府仪同三司时和士开以佞幸势倾朝列令人求鉴爱妾刘氏鉴即送之仍谓人曰老公失阿刘与死何异要自为身作计不得不然由是除齐州刺史鉴历牧八州再临怀州所在为吏所思立碑颂德入为都官尚书令　　张华原
按北齐书循吏传华原字国满代郡人也少明敏有器度高祖开骠骑府引为法曹参军迁大丞相府属仍侍左右从于信都深为高祖所亲待高祖每号令三军常令宣谕意旨周文帝始据雍州也高祖犹欲以逆顺晓之使华原入关说焉周文嘉其亮正乃使东还高祖以华原久而不返每叹惜之及闻其来喜见于色累迁为兖州刺史人怀感附寇盗寝息州狱先有囚千余人华原皆决遣至年暮唯有重罪者数十人华原亦遣归家申贺依期至狱先是州境数有猛兽为暴自华原临州忽有六驳食之咸以化感所致后卒官州人大小莫不号慕　　郑述祖
按北齐书本传述祖字恭文荥阳开封人祖义魏中书令父道昭魏秘书监述祖少聪敏好属文有风检为先达所称誉释褐司空行参军天保初累迁太子少师仪同三司兖州刺史时穆子容为巡省使叹曰古人有言闻伯夷之风贪夫廉懦夫有立今于郑兖州见之矣初述祖父为兖州于城南小山起斋亭刻石为记述祖时年九岁及为刺史往寻旧迹得一破石有铭云中岳先生郑道昭之白云堂述祖对之呜咽悲动群寮有人入市盗布其父怒曰何忍欺人君执之以归首述祖特原之自是之后境内无盗人歌之曰大郑公小郑公相去五十载风教犹尚同及病笃乃自言之且曰吾今老矣一生富贵足矣以清白之名遗子孙死无所恨遂卒于州　　张宴之
按北齐书本传宴之字熙德从尔朱荣平元颢赐爵武成子累迁尚书二千石郎中高岳征颍川复以为都督中兵参军兼记室天保初行北徐州事寻即真为吏人所爱御史崔子武督察州郡至北徐州无所案劾唯得百姓所制清德颂数篇乃叹曰本求罪状遂闻颂声迁兖州刺史未拜卒赠齐州刺史　　刘祎
按北齐书本传祎字彦英彭城人父世明魏兖州刺史祎性弘裕有威重容止可观魏孝昌中释巾太学博士累迁睢州刺史边人服其威信甚得疆场之和世宗辅政降书褒奖云以卿家世忠纯奕代冠冕贤弟贤子并与吾共事怀抱相托亦自依然宜勖心力以副所委莫虑不富贵秩满径归乡里侍父疾竟不入朝　　赫连子悦
按北齐书本传子悦字士欣勃勃之后也高祖起义侯景为刺史景本尔朱心腹子悦劝景起义景从之除林虑守世宗往晋阳路由是郡因问所不便子悦答云临水武安二县去郡遥远山岭重迭车步艰难若东属魏郡则地平路近世宗笑曰卿徒知便民不觉损干子悦答云所言因民疾苦不敢以私润负公心世宗云卿能如此甚善甚善仍敕依事施行在郡满更征为临漳令后除郑州刺史于时新经河清大水民多逃散子悦亲加恤隐户口益增治为天下之最入为都官尚书郑州民八百余请立碑颂德有诏许焉后以本官兼吏部　　卢潜
按北齐书本传潜范阳涿人也祖尚之魏济州刺史父文符通直侍郎潜容貌伟善言谈世宗引为大将军西合祭酒转中外府中兵参军机事强济为世宗所知言其终可大用天保初出为江州刺史所在有治方肃宗作相以潜为扬州道行台左丞除潜扬州刺史领行台尚书潜在淮南十三年任总军民大树风绩甚为陈人所惮陈主与其边将书云卢潜犹在寿阳闻其何当还北此寇不死方为国患卿宜深备之显祖初平淮南给十年优复年满之后逮天统武平中征税烦杂又高元海执政断渔猎人家无以自资诸商胡负官责息者宦者陈德信纵其妄注淮南富家令州县征责又敕送突厥马数千匹于扬州管内令土豪贵买之钱直始入便出敕括江淮间马并送官□由是百姓骚扰切齿嗟怨潜随事抚慰兼行权略故得宁靖武平三年征为五兵尚书扬州吏民以潜戒断酒肉笃信释氏大设僧会以香华缘道流涕送之潜叹曰正恐不久复来耳至邺未几陈将吴明彻渡江侵掠复以潜为扬州道行台尚书五年与王琳等同陷寻死建业年五十七其家购尸归葬赠开府仪同三司尚书左射仆兖州刺史　　李稚廉
按山西通志稚廉赵郡高邑人为南青州刺史州主簿徐干富而暴横历政不能禁稚廉初至因其有犯收系之干密奉黄金百挺婢妓二十人稚廉不受遂杀之罢还邺祖孝征执政求紫石英于稚廉辞无好者固请乃与二两孝征有不平之言或以告稚廉抗声曰李稚廉结发从官誓不曲意求人天生德于予孝征其如予何假欲挫顿不过遣向并州耳时已授并省都官尚书辞而未报遂发敕遣之齐末官至三品以上悉加仪同稚廉独不沾此例语人曰我不作仪同更觉为荣耳卒赠吏部尚书　　独孤永业
按北齐书本传永业字世基中山人干明初迁洛州刺史又转左丞刺史如故宜阳深在敌境周人于黑涧筑城戍以断粮道永业亦筑镇以抗之治边甚有威信迁行台尚书至河清三年周人寇洛州永业恐刺史段思文不能自固驰入金墉助守周人为土山地道晓夕攻战经三旬大军至寇乃退永业久在河南善于招抚归降者万计选其二百人为爪牙每先锋以寡敌众周人惮之　　北周
　　梁御
按周书本传御字善通其先安定人也后因官北边遂家于武川少好学进趋详雅及长更好弓马尔朱天光西讨知御有志略引为左右授宣威将军都将共平关右除镇西将军东益州刺史第一领民酋长封白水县伯邑三百户转征西将军金紫光禄大夫后从贺拔岳镇长安及岳被害御与诸将同谋翊戴太祖从征侯莫陈悦迁武卫将军太祖既平秦陇方欲引兵东下雍州刺史贾显持两端通使于齐神武太祖微知其意以御为大都督雍州刺史领前军先行既与显相见因说显曰魏室陵迟天下鼎沸高欢志在凶逆枭夷非远宇文夏州英姿不世算略无方方欲扶危定倾匡复京洛公不于此时建立功效乃怀犹豫恐祸不旋踵矣显即出迎太祖御遂入镇雍州授车骑大将军仪同三司大统元年从太祖复弘农破沙苑加侍中开府仪同三司进爵广平郡公增邑一千五百户出为东雍州刺史为政举大纲而已民庶称焉四年薨于州赠太尉尚书令雍州刺史谥曰武昭子睿袭爵　　郑孝穆
按周书本传孝穆字道和荥阳开封人幼而谨厚以清约自居魏孝昌初解褐太尉行参军转司徒主簿属盗贼蜂起除假节龙骧将军别将屡有战功大统五年行武功郡事迁使持节本将军行岐州刺史当州都督在任未几有能名就加通直散骑常侍王罴时为雍州刺史钦其善政遣使贻书盛相称述先是所部百姓久遭离乱饥馑相仍逃散殆尽孝穆下车之日户止三千留情绥抚远近咸至数年之内有四万家每岁考绩为天下最太祖嘉之赐书曰知卿□职近畿留心治术雕弊之俗礼教兴行厌乱之民襁负而至昔郭伋政成并部贾琮誉重冀方以古方今彼有□德于是征拜京兆尹十六年大将军达奚武率众经略汉中以孝穆为梁州刺史以疾不之部拜中书令赐姓宇文氏寻以疾免武成二年征拜御伯中大夫徙授御正保定三年出为宜州刺史转华州刺史五年除虞州刺史转陕州刺史频历数州皆有政绩复以疾笃屡乞骸骨入为少司空卒于位时年六十赠本官加郑梁北豫三州剌史谥曰贞子诩嗣历位纳言为聘陈使后至开府仪同三司大将军邵州刺史诩弟译于隋文帝有翊赞功开皇初又追赠孝穆大将军徐兖等六州刺史改谥曰文　　宇文测
按周书本传测字澄镜太祖之族子也大统六年除大都督行汾州事测政存简惠颇得民和地接东魏数相钞窃或有获其为寇者多缚送之测皆命解缚置之宾馆然后引与相见如客礼焉仍设酒肴宴劳放还其国并给粮饩卫送出境自是魏人大□乃不为寇汾晋之间各安其业两界之民遂通庆吊不复仇雠矣时论称之方于羊叔子或有告测与外境交通怀贰心者太祖怒曰测为我安边吾知其无贰志何为间我骨肉生此贝锦乃命斩之仍许测以便宜从事　　薛慎
按周书薛善传善弟慎字佛护好学能属文善草书保定初为湖州刺史州界既杂蛮左恒以劫掠为务慎乃集诸豪帅具宣朝旨仍令首领每月一参或须言事者不限时节慎每引见必殷勤劝诫及赐酒食一年之间翕然从化诸蛮乃相谓曰今日始知刺史真民父母也莫不欣悦自是襁负而至者千有余户蛮俗婚娶之后父母虽在即与别居慎谓守令曰牧守令长是化民者也岂有其子娶妻便与父母离析非唯氓俗之失亦是牧守之罪慎乃亲自诱导示以孝慈并遣守令各谕所部有数户蛮别居数年遂还侍养及行得果膳归奉父母慎感其从善之速具以状闻有诏蠲其赋役于是风化大行有同华俗寻入为蕃部中大夫以疾去职卒于家　　郭彦
按周书本传彦太原阳曲人也孝闵帝践祚出为澧州刺史蛮左生梗未遵朝宪至于赋税违命者多聚散无恒不营农业彦劝以耕稼禁其游猎民皆务本家有余粮亡命之徒咸从赋役先是以澧州粮储乏少每令荆州递送自彦莅职仓庾充实无复转输之劳齐南安城主冯显密遣使归降其众未之知也柱国宇文贵令彦率兵应接齐人先令显率所部送粮南下彦惧其众不从命乃于路邀之显因得自其众果拒战彦纵兵奋击并掳获之以南安无备即引军掩袭显外兵参军邹绍既为彦所获因请为乡导彦遂夜至城下令绍诈称显归门者开门待之彦引兵而入遂有其城俘获三千余人晋公护嘉之进爵怀德县公邑一千户以南安悬远寻令班师及秩满还朝民吏号泣送彦二百余里保定四年护东讨彦从尉迟迥攻洛阳迥复令彦与权景宣南出汝颍及军次豫州彦请攻之景宣以城守既严卒难攻取将欲南辕更图经略彦以奉命出师须与大军相接若向江畔立功更非朝廷本意固执不从兼画攻取之计会其刺史王士良妻弟董远秀密遣送款景宣乃从于是引军围之士良遂出降仍以彦镇豫州增邑六百户寻以洛阳班师亦弃而不守属纯州刺史樊舍卒其地既东接陈境俗兼蛮左初丧州将境内骚然朝议以彦威信着于东南便令镇抚彦至吏人畏而爱之　　李和
按周书本传和本名庆和少敢勇有识度状貌魁伟为州里所推贺拔岳作镇关中乃引和为帐内都督以破诸贼功稍迁征北将军金紫光禄大夫赐爵思阳公寻除汉阳郡守治存宽简百姓称之至大统初加车骑将军左光禄大夫都督累迁使持节车骑大将军仪同三司散骑常侍侍中骠骑大将军开府仪同三司夏州刺史赐姓宇文氏太祖尝谓诸将曰宇文庆和智略明赡立身恭谨累经委任每称吾意遂赐名意焉改封永丰县公邑一千户保定二年除司宪中大夫进爵义城郡公寻又改封德广郡公出为洛州刺史和前在夏州颇留遗惠及有此授商洛父老莫不想望德音和至州以仁恕训物狱讼为之简静天和三年进位大将军拜延绥丹三州武安伏夷安民三防诸军事延州刺史六年进柱国大将军建德元年改授延绥银三州文安伏夷安民周昌梁和五防诸军事以罪免寻复柱国隋开皇元年迁上柱国和立身刚简老而逾励诸子趋事若奉严君以意是太祖赐名市朝已革庆和则父之所命义不可违至是遂以和为名二年薨赠本官加司徒公徐兖邳沂海泗六州刺史谥曰肃子彻嗣　　韩褒
按周书本传褒字弘业大统四年征拜丞相府司马进爵为侯出为北雍州刺史加卫大将军州带北山多有盗贼褒密访之并豪右所为也而阳不之知厚加礼遇谓之曰刺史起自书生安知督盗所赖卿等共分其忧耳乃悉召桀黠少年素为乡里患者署为主帅分其地界有盗发而不获者以故纵论于是诸被署者莫不惶惧皆首伏曰前盗发者□某等为之所有徒侣皆列其姓名或亡命隐匿者亦悉言其所在褒乃取盗名簿藏之因大榜州门曰自知行盗者可急来首即除其罪尽今月不首者显戮其身籍没妻子以赏前首者旬日之间诸盗咸悉首尽褒取名簿勘之一无差异并原其罪许以自新繇是群盗屏息十二年除都督西凉州刺史羌胡之俗轻贫弱尚豪富豪富之家侵渔小民同于仆隶故贫者日削豪者益富褒乃悉募贫民以充兵士优复其家蠲免徭赋又调富人财物以赈给之每西域商货至又先尽贫者市之于是贫富渐均户口殷实武成三年出为汾州刺史州界北接太原当千里径先是齐寇数入民废耕桑前后刺史莫能防捍褒至适寇来褒乃不下属县民既不及设备以故多被抄掠齐人喜相谓曰汾州不觉吾至先未集兵今者之还必莫能追蹑我矣由是益懈不为营垒褒已先勒精锐伏北山中分据险阻邀其归路乘其众怠纵伏击之尽获其众故事获生口者并囚送京师褒因是奏曰所获贼众不足为多俘而辱之但益其忿耳请一切放还以德报怨有诏许焉自此抄兵稍息四年迁河洮封三州诸军事河州总管天和三年转凤州刺史寻以年老请致仕诏许之七年卒赠泾岐燕三州刺史谥曰贞　　申徽按周书本传徽字世仪魏郡人也曾祖爽仕宋位雍州刺史祖隆道宋北兖州刺史父明仁郡功曹徽好经史性审慎不妄交游元颢入洛以元邃为东徐州刺史邃引徽为主簿颢败邃被槛车送洛阳故吏宾客并委去唯徽送之及邃得免乃广集宾友叹徽有古人风寻除太尉府行参军孝武初徽以洛阳兵难未已遂间行入关见文帝文帝与语奇之临夏州以徽为记室参军兼府主簿文帝察徽沉密有度量每事信委之乃为大行台郎中时军国草创幕府务殷四方书檄皆徽之辞也以迎孝武功封博平县子本州大中正大统四年拜中书舍人修起居注十年迁给事黄门侍郎又迁都官尚书十二年瓜州刺史成庆为城人张保所杀都督令狐延等起义逐保启请刺史以徽信洽西土拜假节瓜州刺史徽在州五稔俭约率下边人乐而安之十六年征兼尚书右仆射加侍中骠骑大将军开府仪同三司废帝二年进爵为公正右仆射赐姓宇文氏徽性勤敏凡所居官案牍无大小皆亲自省览以是事无稽滞吏不得为奸后虽历公卿此志不懈出为襄州刺史时南方初附旧俗官人皆通饷遗徽性廉慎乃画杨震像于寝室以自戒及代还人吏送者数十里不绝徽自以无德于人慨然怀愧因赋诗题于清水亭长幼闻之竞来就读递相谓曰此是申使君手迹并写诵之明帝以御正任总丝纶更崇其秩为上大夫员四人号大御正又以徽为之历小司空少保出为荆州刺史入为小司徒小宗伯天和六年上疏乞骸骨诏许之薨赠泗州刺史谥曰章子康嗣位泸州刺史司织下大夫上开府　　李迁哲
按周书本传迁哲字孝彦安康人也魏恭帝初直州人乐炽洋州人田越金州人黄国等结连为乱太祖遣雁门公田弘出梁汉开府贺若敦趣直谷炽闻官军至乃烧绝栈道据守直谷敦众不得前太祖以迁哲信着山南乃令与敦同往经略炽等或降或获寻并平荡仍与敦南出徇地迁哲先至巴州入其郛郭梁巴州刺史牟安民请降自此巴濮之民降款相继加授侍中骠骑大将军开府仪同三司除直州刺史令与田弘同讨信州镇白帝信州先无仓储军粮匮乏迁哲乃收葛根造粉兼米以给之迁哲亦自取供食时有异膳即分赐兵士有疾患者又亲加医药以此军中感之人思效命黔阳蛮田乌度田都唐等每抄掠江中为百姓患迁哲随机出讨杀获甚多由是诸蛮畏威各送粮饩又遣子弟入质者千有余家迁哲乃于白帝城外筑城以处之并置四镇以静峡路自此寇抄颇息军粮赡给焉世宗初授都督信临等七州诸军事信州刺史时蛮酋蒲微为邻州刺史举兵反迁哲将讨之诸将以途路阻远并不欲行迁哲怒曰蒲微蕞尔之贼势何能为擒获之略已在吾度中矣诸君见此小寇便有惮心后遇大敌将何以战遂率兵七千人进击之拔其五城掳获二千余口武成元年朝于京师世宗甚礼之保定中授平州刺史天和五年陈将章昭达攻逼江陵梁主萧岿告急于襄州卫公直令迁哲往救焉迁哲率其所部守江陵外城与陈将程文季交战兵稍却迁哲乃亲自陷陈手杀数人会江陵总管陆腾出助之陈人乃退陈人又因水泛长坏龙川宁朔堤引水灌城城中惊扰迁哲乃先塞北堤以止水又募骁勇出击之频有斩获众心稍定俄而敌入郭内焚烧民家迁哲自率骑出南门又令步兵自北门出两军合势首尾邀之陈人复败多投水而死是夜陈人又窃于城西堞以梯登者已数百人迁哲又率骁勇扞之陈人复溃俄而大风暴起迁哲乘暗出兵击其营陈人大乱杀伤甚众陆腾复破之于西堤陈人乃遁建德三年卒于襄州赠金州总管谥曰壮武
　州牧部名臣列传四
　　隋
　　梁毗
按隋书本传毗字景和安定乌氏人也高祖开皇初毗出宪司复典京邑直道而行无所回避失权贵心由是出为西宁州刺史在州十一年先是蛮夷酋长皆服金冠以金多者为豪□由此皆递相陵夺每寻干戈边境略无宁岁毗患之后因诸酋长相率以金遗毗于是置金坐侧对之恸哭而谓之曰此物饥不可食寒不可衣汝等以此相灭不可胜数今将此来欲杀我耶一无所纳悉以还之于是蛮夷感悟遂不相攻击高祖闻而善之征为散骑常侍　　赵煚
按隋书本传煚字贤通天水西人也深沉有器局略涉书史周太祖引为相府参军事闵帝受禅迁陕州刺史蛮酋向天王聚众作乱以兵攻信陵秭归煚勒所部五百人出其不意袭击破之二郡获全时周人于江南岸置安蜀城以御陈属霖雨数旬城颓者百余步蛮酋郑南乡叛引陈将吴明彻欲掩安蜀议者皆劝煚益修守御煚曰不然吾自有以安之乃遣使说诱江外生蛮向武阳令乘虚掩袭其所居获南乡父母妻子南乡闻之其党各散陈兵遂退明年吴明彻屡为寇患煚勒兵御之前后十六战每挫其锋获陈裨将覃冏王足子吴朗等三人斩首百六十级以功授开府仪同三司迁荆州总管长史入为民部中大夫高祖为丞相加上开府复拜天官都司会俄迁大宗伯及践阼煚授玺绂进位大将军赐爵金城郡公邑二千五百户拜相州刺史朝廷以煚晓习故事征拜尚书右仆射视事未几以忤旨寻出为陕州剌史俄转冀州刺史甚有威德煚尝有疾百姓奔驰争为祈祷其得民情如此冀州俗薄市井多奸诈煚为铜斗铁尺置之于肆百姓便之上闻而嘉焉颁告天下以为常法尝有人盗煚田中蒿者为吏所执煚曰此乃刺史不能宣风化彼何罪也慰谕而遣之令人载蒿一车以赐盗者盗者愧恧过于重刑其以德化民皆此类也上幸洛阳煚来朝上劳之曰冀州大藩民用殷实卿之为政深副朕怀煚开皇九年卒时年六十八　　柳机
按隋书本传机字匡时河东解人也伟仪容有器局颇涉经史周武帝时为鲁公引为记室及帝嗣位自宣纳上士累迁少纳言太子宫尹封平齐县公从帝平齐拜开府转司宗中大夫宣帝时迁御正上大夫机见帝失德屡谏不听恐祸及己托于郑译阴求出外于是拜华州刺史及高祖作相征还京师时周代旧臣皆劝禅让机独义形于色无所陈请俄拜卫州刺史及践阼进爵建安郡公邑二千四百户征为纳言机性宽简有雅望然当近侍无所损益在职数年复出为华州刺史奉诏每月朝见寻转冀州刺史后征入朝以其子述尚兰陵公主礼遇益隆初机在周与族人文成公昂俱历显要及此机昂并为外职未几还州前后作牧俱称宽惠后数年以疾征还京师卒于家时年五十六赠大将军青州刺史谥曰简　　元亨按隋书本传亨字德良一名孝才河南洛阳人也父季海魏司徒冯翊王亨年十二魏恭帝在储宫引为交友释褐千牛备身大统末袭爵冯翊王邑千户俄迁通直散骑常侍历武卫将军勋州刺史改封平凉王周闵帝受禅例降为公明武时历陇州刺史御正大夫小司马宣帝时为洛阳刺史高祖为丞相遇尉迟迥作乱洛阳人梁康邢流水等举兵应迥旬日之间众至万余州治中王文舒潜与梁康相结将图亨亨阴知其谋乃选关中兵得二千人为左右执文舒斩之以兵袭击梁康邢流水皆破之高祖受禅征拜太常卿增邑七百户寻出为卫州刺史加大将军卫土俗薄亨以威严镇之在职八年风化大洽后以老病表乞骸骨吏人诣阙上表请留卧治上嗟叹者久之其年亨以笃疾重请还京岁余卒于家谥曰宣　　高劢按隋书本传劢字敬德渤海蓨人也齐太尉清河王岳之子幼聪敏美风仪以仁孝闻为齐祖所爱年七岁袭爵清河王十四为青州刺史历右卫将军领军大将军祠部尚书开府仪同三司改封乐安王性刚直有才干甚为时人所重迁侍中尚书右仆射及后主为周师所败劢奉太后归邺劢劝后主五品已上家累悉置三台之上因胁之曰若战不捷则烧之此辈惜妻子必当死战可败也后主不从遂弃邺东遁劢恒后殿为周军所得武帝见之与语大悦因问齐亡所由劢发言流涕悲不自胜帝亦为之改容授开府仪同三司高祖为丞相谓劢曰齐所以亡者由任邪佞公父子忠良闻于邻境宜善自爱以劢检校扬州事后拜楚州刺史民安之先是城北有伍子胥庙其俗敬鬼祈祷者必以牛酒至破产业劢叹曰子胥贤者岂宜损百姓乎乃告谕所部自此遂止百姓赖之七年转光州刺史上取陈五策高祖嘉之答以优诏及大举伐陈以劢为行军总管从宜阳公王世积下陈江州以功拜上开府赐物三千段陇右诸羌数为寇乱朝廷以劢有威召拜洮州刺史下车大崇威惠民夷悦附其山谷间生羌相率诣府称谒前后至者数千余户豪猾屏迹路不拾遗在职数年称为治理后遇吐谷浑来寇劢遇疾不能拒战贼遂大掠而去宪司奏劢亡失户口又言受羌馈遗竟坐免官后卒于家时年五十六　　令狐熙
按隋书本传熙字长熙炖煌人也代为西州豪右父整仕周官至大将军始丰二州刺史熙性严重有雅量起家以通经为吏部上士寻授都督辅国将军转夏官府都上士俱有能名及武帝平齐以留守功增邑六百户进位仪同历司勋吏部二曹中大夫甚有当时之誉高祖受禅之际熙以本官行纳言事寻除司徒左长史加上仪同进爵河南郡公会蜀王秀出镇于蜀纲纪之选咸属正人以熙为益州总管长史未之官拜沧州刺史时山东承齐之弊户口簿籍类不以实熙晓谕之令自归首至者一万户在职数年风教大洽称为良二千石开皇四年上幸洛阳熙来朝吏民恐其迁易悲泣于道及熙复还百姓出境迎谒欢叫盈路在州获白乌白□嘉麦甘露降于庭前柳树八年徙为河北道行台度支尚书吏民追思相与立碑颂德及上祠大山还次汴州恶其殷盛多有奸侠于是以熙为汴州刺史下车禁游食抑工商民有向街开门者杜之□客停于郭外星居者勒为聚落侨人逐令归本其有滞狱并决遣之令行禁止称为良政上闻而嘉之顾谓侍臣曰邺都天下难理处也敕相州刺史豆卢通令习熙之法其年来朝考绩为天下之最赐帛三百匹颁告天下　　薛胄
按隋书本传胄字绍元河东汾阴人也父端周蔡州刺史胄性慷慨志立功名周明帝时袭爵文城郡公累迁上仪同寻拜司金大夫后加开府高祖受禅擢拜鲁州刺史未之官检校庐州总管事寻除兖州刺史及到官系囚数百胄剖断旬日便了囹圄空虚有陈州人向道力者伪作高平郡守将之官胄遇诸涂察其有异将留诘之司马王君复固谏乃听诣郡既而悔之即遣主簿追禁道力有部人徐俱罗者尝任海陵郡守先是已为道力伪代之比至秩满公私不□俱罗遂语君馥曰向道力以经代俱罗为郡使君岂容疑之君馥以俱罗所陈又固请胄胄呵君馥曰吾已察知此人诈也司马容奸当连其坐君馥乃止遂往收之道力惧而引伪其发奸摘伏皆此类也时人谓为神明先是兖州城东沂泗二水合而南流泛滥大泽中胄遂积石堰之使决令西注陂泽尽为良田又通转运利尽淮海百姓赖之号为薛公丰兖渠胄以天下太平登封告禅帝王盛烈遂遣博士登太山观古迹撰封禅图及仪上之高祖谦让不许后转郢州刺史前后俱有惠政征拜卫尉卿　　梁彦光
按隋书循吏传彦光字修芝安定乌氏人也祖茂魏秦华二州刺史父显周荆州刺史彦光少岐嶷有至性其父每谓所亲曰此儿有风骨当兴吾宗魏大统末解褐秘书郎周受禅迁舍人上士武帝时累迁小驭下大夫后转小内史下大夫建德中为御正下大夫从帝平齐以功授开府阳城县公邑千户宣帝即位拜华州剌史进封华阳郡公增邑五百户以阳城公转封一子寻进位上大将军迁御正上大夫俄拜柱国青州刺史属帝崩不之官及高祖受禅以为岐州刺史兼领岐州宫监增邑五百户通前二千户甚有惠政嘉禾连理出于州境开皇二年上幸岐州悦其能乃下诏曰赏以劝善义兼训物彦光操履平直识用凝远布政岐下威惠在人廉慎之誉闻于天下三载之后自当迁陟恐其匮乏且宜旌善可赐粟五百斛物三百段御伞一枚庶使有感朕心日增其美四海之内凡曰官人慕高山而仰止闻清风而自励未几又赐钱五万后数岁转相州刺史彦光前在岐州其俗颇质以静镇之合境大化奏课连最为天下第一及居相如部岐州法邺都杂俗人多变诈为之作歌称其不能理化上闻而谴之竟坐免岁余拜赵州刺史彦光言于上曰臣前待罪相州百姓呼为戴帽饧臣自分废黜无复衣冠之望不谓天恩复垂收采请复为相州改弦易调庶有以变其风俗上答隆恩上从之复为相州刺史豪猾者闻彦光自请而来莫不嗤笑彦光下车发摘奸隐有若神明于是狡猾之徒莫不潜窜合境大骇初齐亡后衣冠士人多迁关内唯技巧商贩及乐户之家移实州郭由是人情险诐妄起风谣诉讼官人万端千变彦光欲革其弊乃用秩俸之物招致山东大儒每乡立学非圣哲之书不得教授常以季月召集之亲临策试有勤学异等聪令有闻者升堂设馔其余并坐廊下有好诤讼惰业无成者坐之庭中设以草具及大比当举行宾贡之礼又于郊外祖道并以财物资之于是人皆□励风俗大改有阳人焦通性酗酒事亲礼阙为从弟所讼彦光弗之罪将至州学命观于孔子庙于时庙中有韩伯瑜母杖不痛哀母力弱对母悲泣之像通遂感悟既悲且愧若无自容彦光训谕而遣之后改过励行卒为善士以德化人皆此类也吏人感悦略无诤讼后数岁卒官时年六十赠冀定青瀛四州刺史谥曰襄子文谦嗣文谦弘雅有父风以上柱国嫡子例授仪同开皇十五年拜上州刺史炀帝即位转饶州刺史岁余为鄱阳太守称为天下之最　　樊叔略按隋书循吏传叔略陈留人也父欢仕魏为南兖州刺史阿阳侯属高氏专权将谋兴复之计为高氏所诛叔略时在髫□遂被腐刑给使殿省身长九尺志气不凡颇为高氏所忌遂奔关西周太祖见而器之引置左右寻授都督袭爵为侯大□宰宇文护执政引为中尉叔略多计数晓习时事护渐委信之兼督内外累迁骠骑大将军开府仪同三司护诛后齐王宪引为园苑监建德五年从武帝伐齐叔略部率精锐每战身先士卒以功加上开府进封清乡县公邑千四百户拜汴州刺史号为明决宣帝时于洛阳营建东京以叔略有巧思拜营构监宫室制度皆叔略所定功未就而帝崩尉迥之乱高祖令叔略镇大梁迥将宇文威来寇叔略击走之以功拜大将军复为汴州刺史高祖受禅加位上大将军进爵安定郡公在州数年甚有声誉邺都俗薄号曰难化朝廷以叔略所在着称迁相州刺史政为当时第一上降玺书褒美之赐物三百段粟五百石班示天下百姓为之语曰智无穷清乡公上下正樊安定征拜司农卿吏人莫不流涕相与立碑颂其德政　　赵轨
按隋书循吏传轨河南雒阳人也父肃魏廷尉卿轨少好学有行检周蔡王引为记室以清苦闻迁卫州治中高祖受禅转齐州别驾在州四年考绩连最持节使者合阳公梁子恭状上高祖嘉之时卫王爽为原州总管上见爽年少以轨所在有声授原州总管司马后数年迁硖州刺史抚缉萌夷甚有恩惠寻转寿州总管长史芍陂旧有五门堰芜秽不修轨于是劝课人吏更开三十六门灌田五千余顷人赖其利秩满归乡里卒于家时年六十二　　房恭懿
按隋书循吏传恭懿字慎言河南洛阳人也恭懿性沈深有局量达于从政仕齐释褐开府参军事历平恩令济阴守并有能名会齐亡不得调尉迥之乱恭懿预焉迥败废于家开皇初吏部尚书苏威荐之授新丰令政为三辅之最上闻而嘉之时雍州诸县令每朔朝谒上见恭懿必呼至榻前访以理人之术苏威重荐之超授泽州司马有异绩迁德州司马在职岁余卢恺复奏恭懿政为天下之最上甚异之因谓诸州朝集使曰如房恭懿志存体国爱养我百姓此乃上天宗庙之所佑助岂朕寡薄能致之乎朕即拜为刺史岂止为一州而已当令天下模范之卿等宜师也上又曰房恭懿所在之处百姓视之如父母朕若置之而不赏上天宗庙其当责我内外官人宜知我意于是下诏曰德州司马房恭懿出宰百里毗赞二藩善政能官标映伦伍班条按部实允佥属委以方岳声实俱美可使持节海州诸军事海州刺史未几会国子博士何妥奏恭懿尉迥之党不当仕进威恺二人朋党曲相荐举上大怒恭懿竟得罪配防岭南未几征还京师行至洪州遇患卒论者于今冤之　　公孙景茂
按隋书循吏传景茂字元蔚河间阜城人也容貌魁梧少好学博涉经史在魏察孝廉射策甲科为襄城王长史兼行参军迁太常博士多所损益时人称为书库后历高唐令大理正俱有能名及齐灭周武帝闻而召见与语器之授济北太守以母忧去职开皇初诏征入朝访以政术拜汝南太守郡发转曹州司马在职数年以老病乞骸骨优诏不许俄迁息州刺史法令清静德化大行时属平陈之役征人在路有疾病者景茂撤减俸禄为饘粥汤药分赈济之赖全活者以千数上闻而嘉之诏宣告天下十五年上幸洛阳景茂谒见时年七十七上命升殿坐问其年几景茂以实对上哀其老嗟叹久之景茂再拜曰吕望八十而遇文王臣逾七十而逢陛下上甚悦赐物三百段诏曰景茂修身洁己耆宿不亏作牧化人声绩显着年终考校独为称首宜升戎秩兼进藩条可上仪同三司伊州刺史明年以疾征吏人号泣于道及疾愈复乞骸骨又不许转道州刺史悉以秩俸买牛犊鸡□散惠孤弱不自存者好单骑巡人家至户入阅视百姓产业有修理者于都会时乃褒扬称述如有过恶随即训导而不彰也由是人行义让有无均通男子相助耕耘妇人相从纺绩大村或数百户皆如一家之务其后请致事上优诏听之仁寿中上明公杨纪出使河北见景茂神力不衰还以状奏于是就拜淄州刺史赐以马轝便道之官前后历职皆有德政论者称为良牧大业初卒官年八十七谥曰康身死之日诸州人吏赴丧者数千人或不及葬皆望坟恸哭野祭而去　　辛公义
按隋书循吏传公义陇西狄道人也祖徽魏徐州刺史父季庆青州刺史公义周天和中选良家子任太学生以勤苦着称建德初授宣纳中士从平齐累迁掌治上士扫寇将军高祖作相授内史上士参掌机要开皇元年除主客侍郎摄内史舍人事赐爵安阳县男邑二百户转驾部侍郎使往江陵安辑边境七年从军平陈以功除岷州刺史土俗畏病若一人有疾即合家避之父子夫妻不相看养孝义道绝由是病者多死公义患之欲变其俗因分遣官人巡检部内凡有疾病皆以□舆来安置听事暑月疫时病人或至数百厅廊悉满公义亲设一榻独坐其间终日连夕对之理事所得秩俸尽用市药为迎医疗之躬劝其饮食于是悉差方召其亲戚而谕之曰死生由命不关相着前汝弃之所以死耳今我聚病者坐卧其间若言相染那得不死病儿复差汝等勿复信之诸病家子孙□谢而去后人有遇病者争就使君其家无亲属因留养之始相慈爱此风遂革合境之内呼为慈母后迁牟州剌史下车先至狱中囚露坐牢侧亲自验问十余日间决断咸尽方还大厅受领新讼皆不立文案遣当直佐寮二人侧坐讯问事若不尽应须禁者公义即宿厅事终不还合人或谏之曰此事有程使君何自苦也答曰刺史无德可以导人尚令百姓系于囹圄岂有禁人在狱而心自安乎罪人闻之咸自款服后有欲诤讼者其乡闾父老遽相晓曰此盖小事何忍勤劳使君讼者多两让而止时山东霖雨自陈汝至于沧海皆苦水境内犬牙独无所损山出黄银获之以献诏水部郎娄崱就公义祷焉乃闻空中有金石丝竹之响仁寿元年进充扬州道黜陟大使豫章王暕恐其部内官寮犯法未入州境预令属公义公义答曰奉诏不敢有私及至扬州皆无所纵舍暕衔之及炀帝即位扬州长史王弘入为黄门侍郎因言公义之短竟去官吏人守阙诉冤相继不绝后数岁帝悟除内史侍郎丁母忧未几起为司隶大夫检校右御卫武贲郎将从征至柳城郡卒时年六十二子融　　卫元
按隋书本传元字文升河南洛阳人也少有器识周武帝在藩引为记室武帝亲总万机拜益州总管长史仁寿初山獠作乱出为资州刺史以镇抚之元单骑造其营谓群獠曰我刺史衔天子诏安养汝等勿惊惧也诸贼莫敢动于是说以利害渠帅感悦解兵而去前后归附者十万余口高祖大悦赐缣二千匹除遂州总管仍令剑南安抚炀帝即位复征为卫尉卿诸獠攀恋数百里不绝各挥涕而去　　唐
　　姜
按唐书本传秦州上邽人隋大业末为晋阳长高祖在太原谓所亲曰隋政乱将亡必有圣人受之唐公负王霸资度其必拨乱得天下乃深自结及大将军府建引为司功参军从平霍邑绛郡兵遂度河部勒一夕济高祖叹其略进平长安除相国胄曹参军长道县公薛举寇秦州以山西豪望诏安抚陇外委以便宜乃与窦轨出散关下河池汉阳遇薛举与战轨败召还朝为员外散骑常侍后仁杲平擢秦州刺史帝曰昔人称衣锦故乡今以本州相授所以偿功凉州荒梗宜有以靖之至抚边俗以恩信盗贼衰止人喜曰不意复见太平官府改守陇州以老去职贞观元年卒赠岷州都督谥曰安子确　　韦仁寿按唐书循吏传仁寿京兆万年人隋大业末为蜀郡司法书佐断狱平得罪者皆自以韦君所论死无恨高祖入关遣使者徇定蜀承制擢仁寿嶲州都督府长史南宁州纳款朝廷岁遣使抚接至率贪沓边人苦之多叛去帝素闻仁寿治理诏检校南宁州都督寄治越嶲诏岁一按行慰劳仁寿将兵五百人循西洱河开地数千里称诏置七州十五县酋豪皆来宾见即授以牧宰威令简严人人安悦将还酋长泣曰天子藉公镇抚奈何欲去我仁寿以池壁未立为解诸酋即相率筑城起廨甫旬略具仁寿乃告以实曰吾奉诏第抚循庸敢擅留夷夏父老乃悲啼祖行遣子弟随贡方物天子大悦仁寿请徙治南宁州假兵遂抚定诏可敕益州给兵护送刺史窦轨疾其功訹言山獠方叛未可以远略不时遣岁余卒　　薛大鼎
按唐书循吏传大鼎字重臣蒲州汾阴人父粹为隋介州长史与汉王谅同反诛大鼎贳为官奴流辰州用战功得还高祖兵兴谒见龙门因说帝绝龙门军永丰仓就食传檄远近据天府示豪杰为拊背扼喉计帝奇之时诸将已决策先攻河东故议置授大将军府察非掾出为山南道副大使开屯田以实仓廪赵郡王孝恭讨辅公祏以大鼎为饶州道军师引兵渡彭蠡湖以功迁浩州刺史累徙沧州无棣渠久廞塞大鼎浚治属之海商贾流行里民歌曰新沟通舟楫利属沧海鱼盐至昔徒行今骋驷美哉薛公德滂被又疏长芦漳衡三渠泄污潦水不为害是时郑德本在瀛州贾敦颐为冀州皆有治名故河北称铛脚刺史永徽中迁银青光禄大夫行荆州大都督长史卒谥曰恭　　方亮
按浙江通志亮雉山人初汪华据歙称王睦州已为歙有及武德初杜伏威命王雄诞平歙而复睦州用亮为刺史赐诏曰本司刺史方亮往因丧乱保据邑土识达事机早归朝化亮当唐初尝不因朝命为刺史其后纳土归化免其乡里屠戮之苦诚节彰着是可嘉也唐史逸之　　郭孝恪
按唐书本传孝恪阳翟人隋乱率少年数百附李密使与李绩守黎阳密败绩遣孝恪送款封阳翟郡公拜宋州刺史诏与李绩经略武牢以东窦建德之援洛也孝恪上谒秦王进计曰王世充力竭计穷其面缚可跂足待建德悉众远来粮饷阻绝殆天亡时也若固守武牢以军汜水逐机应变禽殄必矣王然之贼平　　李大亮
按唐书本传大亮京兆泾阳人有文武才略高祖诏大亮安抚樊邓因图之进击下十余城迁安州刺史复使徇广州至九江闻张善安以洪州反设计诱擒之入洪州抚集离散因灌婴旧城置乡以处其众录功赐奴婢百口谓曰而曹皆衣冠子女不幸破亡吾何忍录而为隶乎纵遣之帝闻咨美更赐仆婢二十迁越州都督历西北道安抚大使　　陈君宾
按唐书循吏传君宾陈鄱阳王伯山子也仕隋为襄国通守武德初挈郡听命封东阳郡公迁邢州刺史贞观初徙邓州州承丧乱后百姓流□君宾加意劳来不□月皆还自业明年四方霜潦独君宾所治有年储仓充羡蒲虞二州民就食其境太宗下诏劳之曰去年关内六州谷不登□粮少令析民房逐食闻刺史与百姓识朕此怀务相安养还有赢粮出布帛赠遗行者此知水旱常数更相拯赡礼让兴行海内之人皆为兄弟变浇薄之风朕顾何忧已命有司录刺史以下功最百姓养户免今年调物是岁入为太府少卿转少府少监坐事免起为虔州刺史卒　　长孙顺德按唐书长孙无忌传无忌族叔顺德仕隋为右勋卫征辽当行亡命太原素为高祖亲厚太宗将起兵令与刘弘基募士于外大将军府建授统军从平霍邑临汾绛郡有功与刘文静击屈突通于潼关顺德执通以献遂定陕县以功进左骁卫大将军封薛国公李孝常谋反坐与交削籍为民岁余帝阅功臣图见其像怜之遣宇文士及视顺德顺德方颓然醉遂召为泽州刺史复爵邑顺德素少检侈放自如至是折节为政以严明称先时守长多通饷问顺德绳擿无所容遂为良吏前刺史张长贵赵士达占部中腴田数十顷夺之以给贫单寻坐累还第丧息女感疾甚未几卒遣使吊之赠荆州都督谥曰襄　　李桐客
按唐书张允济传有李桐客者亦以治称贞观初累为通巴二州刺史治尚清平民呼为慈父桐客冀州衡水人　　贾敦颐
弟
敦实

按唐书循吏传敦颐曹州冤句人贞颧时数历州刺史资廉洁入朝常尽室行车一乘敝甚羸马绳羁道上不知其刺史也久之为洛州司马以公累下狱太宗贳之有司执不贳帝曰人孰无过吾去太甚者若悉绳以法虽子不得于父况臣得事其君乎遂获原徙瀛州刺史州濒滹沱滱二水岁湓溢坏室庐洳数百里敦颐为立堰庸水不能暴百姓利之时弟敦实为饶阳令政清静吏民嘉美旧制大功之嫌不连官朝廷以其兄弟治行相高故不徙以示宠永徽中迁洛州洛多豪右占田类逾制敦颐举没者三千余顷以赋贫民发奸擿伏下无能欺卒于官咸亨初敦实为洛州长史亦宽惠人心怀向始洛人为敦颐刻碑大市旁及敦实入为太子右庶子人复为立碑其侧故号常棣碑历怀州刺史有美迹永淳初致仕病笃子孙迎医敦实不肯见曰未闻良医能治老也卒年九十余　　狄仁杰
按唐书本传仁杰字怀英并州太原人高宗时出为宁州刺史抚和戎落得其欢心郡人勒碑以颂入拜冬官侍郎持节江南巡抚使吴楚俗多淫祠仁杰一禁止凡毁千七百房止留夏禹吴太伯季札伍员四祠而已转文昌右丞出豫州刺史时越王兵败支党余二千人论死仁杰释其械密疏曰臣欲有所陈似为逆人申理不言且累陛下钦恤意表成复毁自不能定然此皆非本恶诖误至此有诏悉谪戍边囚出宁州父老迎劳曰狄使君活汝耶出相与哭碑下囚斋三日乃去至流所亦为立碑初宰相张光辅讨越王军中恃功多暴索仁杰拒之光辅怒曰州将轻元帅邪仁杰曰乱河南者一越王公董士三十万以平乱纵使暴横使无辜之人咸坠涂炭是一越王死百越王生也且王师之至民归顺以万计自缒而下四面成蹊奈何纵邀赏之人杀降以为功冤痛彻天愿得上方斩马剑加君颈虽死不恨也光辅还奏仁杰不逊左授复州刺史徙洛州司马万岁通天中契丹陷冀州河北震动擢仁杰为魏州刺史前刺史惧贼至驱民保城修守具仁杰至悉纵就田贼闻亦引去民爱仰之复为立祠　　田仁会
按唐书循吏传仁会雍州长安人祖轨隋幽州刺史封信都郡公父弘袭封至陵州刺史仁会擢制举仕累左武候中郎将太宗征辽东而薛延陀以数万骑掩河内诏仁会与执失思力率兵击败之尾逐数百里延陀几生得玺书嘉慰永徽中为平州剌史岁旱自暴以祈而雨大至谷遂登人歌曰父母育我兮田使君挺精诚兮上天闻中田致雨兮山出云仓廪实兮礼义申愿君常在兮不患贫五迁胜州都督境有夙贼依山剽行人仁会发骑捕格夷之城门夜开道无寇迹入为太府少卿迁右金吾将军所得禄估有赢辄入之官人以为尚名然资强挚疾恶昼夜循行有丝毫奸必发廷中□罚日数百京师无贵贱举惮之有女巫传鬼道惑众自言能活死人市里尊神仁会劾徙于边转右卫将军以年老乞骸骨卒年七十八谥曰威　　许圉师
按唐书许绍传绍次子圉师有器干研涉艺文擢进士第累迁给事中黄门侍郎同中书门下三品龙朔中为左丞久之为虔州刺史稍迁相州专以宽治州人刻石颂美部有受赇者圉师不忍按但赐清白箴其人自愧后修饰更为廉士进户部尚书卒赠幽州都督谥曰简　　权怀恩
按唐书权万纪传怀恩万纪族孙祖弘寿高祖平京师擢太仆卿卢国公怀恩以荫累迁尚乘奉御袭爵驭人安毕罗为高宗所宠见帝戏慢不恭怀恩奏事适见之退杖四十帝嗟赏曰良吏也擢万年令赏罚明见恶辄取时语曰宁饮三斗尘无逢权怀恩更庆莱卫邢宋五州剌史洛州长史所居威名赫然吏重足立尝过汴州时刺史杨德干亦以严称与怀恩名相埒汴桥新城立木中途正过车者怀恩适过之示德干曰民不可止邪焉用此德干□服迁益州大都督府长史卒　　崔义元
按唐书本传义元贝州武城人隋大业乱往见李密密不用河内贼黄君汉为密守柏崖义元说君汉以城归乃拜君汉怀州刺史行军总管以义元为司马王世充将高毗寇河内义元击走之以功封清丘县公太宗讨世充数用其谋东都平转隰州都督府长史贞观初历左司郎中兼韩王府长史永徽中累迁婺州刺史时睦州女子陈硕真举兵反始硕真自言仙去与乡邻辞诀或告其诈已而捕得诏释不问于是姻家章叔引妄言硕真自天还化为男子能役使鬼物转相荧惑用是能幻众自称文佳皇帝以叔引为仆射破睦州攻歙残之分遣其党围婺州义元发兵拒之其徒争言硕真有神灵犯其兵辄灭宗众凶惧不肯用司功参军崔元籍曰仗顺起兵犹无成此乃妖人势不持久义元乃署元籍先锋而自统众继之至下淮戍禽其谍数十人有星坠贼营义元曰贼必亡诘朝奋击左右有以盾鄣者义元曰刺史而有避邪谁肯死敕去之由是众为用斩首数百级降其众万余贼平拜御史大夫终蒲州刺史年七十一赠幽州都督谥曰贞　　倪若水
按唐书本传若水字子泉恒州□城人擢进士第累迁右台监察御史黜陟剑南道绳举严允课第一开元初为中书舍人尚书右丞出为汴州刺史政清净增修孔子庙兴州县学庐劝生徒身为教诲风化兴行元宗遣中人捕鵁鶄溪南方若水上言农方田妇方蚕以此时捕奇禽怪羽为园□之玩自江岭而南达京师水舟陆赍所饲鱼虫稻粱道路之言不以贱人贵鸟望陛下邪帝手诏褒答悉放所玩□使人过取罪而赐若水帛四十段未几入为户部侍郎复拜右丞相卒　　李惠登
按唐书循吏传惠登营州柳城人为平卢军裨将李希烈反属以兵二千使屯隋州惠登挈州以归即拜刺史州数被乱人无处业惠登虽朴素无学术而视人所谓利者行之所谓害者去之率心所安暗与古合政清静居二十年田亩辟户口日增人歌舞之于是节度使于□状其绩诏加御史大夫升隋为上州俄检校国子祭酒卒赠洪州都督　　罗□
按唐书循吏传□越州会稽人宝应初授太常寺太祝曹王皋领江西荆襄节度使常署幕府累迁副使皋卒军乱劫府库□取首恶十余人斩以徇环棘廷中俾投所劫库物一日皆满乃贳余党召为奉天令中官出入系道史缘以犯禁□榜笞之虽死不置自是屏息擢庐州刺史民间病者舍医药祷淫祠□下令止之修学宫政教简易有芝草白雀淮南节度使杜佑上治状赐金紫服再迁京兆尹请减平籴半以常赋充之人赖其利以老病求解徙太子宾客累封襄阳县男卒谥曰夷　　张镐
按唐书本传镐字从周博州人代宗初起为抚州刺史迁洪州刺史袁晁寇东境江介震骚镐遣兵屯上饶斩首二千级又袭舒城贼杨昭枭之沈千载者新安大豪连结椎剽州县不能禽镐遣别将尽殄其众改江西道观察使卒　　萧定
按唐书萧瑀传定字梅臣瑀曾孙以荫起家陕州参军事金城丞莅事清挺历左右司郎中为元载所恶外迁袁润等六州刺史大历中有司差天下刺史治最定与常州萧复豪州张镒为第一而劭桑稼均赋税业徕游口在镒复右迁户部侍郎太常卿朱泚反诡姓名张为诞与蒋沇不浼于贼事平擢太子少师卒年七十七赠太子太师　　柳少安
按福建通志少安建中三年以秋官员外郎来剌州事精天文地理尝按部至龙溪谓本州别驾陈谟曰此地可建州治遂具疏请于朝未允贞元二年观察使卢惎复录前疏上之制曰可遂移州于龙溪今赖之　　高承简
按唐书高崇文传崇文子承简少事忠武军后更隶神策以崇文平蜀功除嘉王傅裴度征蔡奏署牙将蔡平诏析上蔡郾城遂平西平四县为□州拜承简刺史治郾城始开屯田列防庸濒□绵地二百里无复水败皆为腴田先是贼筑武宫以夸战劳承简夷其丘庀家财以葬葺儒宫备俎豆岁时行礼野有荞实民得以食将吏立石颂功迁邢州刺史观察府责赋尢急承简代下户数百输租迁宋州会宣武将李反遣使责财于宋承简囚之前后数辈辄系狱一日并出斩于牙门威震部中悉兵攻之宋有三城南城陷承简保北两城数与贼确会徐州救至为李质所执兵遂溃拜兖海沂密节度使　　崔琮
按陕西通志琮字君济博陵人自长安令擢同州刺史岁歉设里仓三百所赈救俗葬尚奢靡以致久暴骸骨琮戒谕恳至于是薄葬者九百家俗为顿易凡豪夺乡惸阴持吏失朋构讼狱者尽置以法郡自兵后城隍殆尽琮大兴版筑民皆悦使忘劳不旬月城成　　张署
按江西通志署河间人以进士举博学宏词为校书郎累迁刑部员外郎改虔州刺史民俗朋党杀牛又多捕鸟雀鱼鳖期放生为福署一切禁绝之教民以礼一时观听从化偶度支符下折民户租岁征锦六千匹比郡承命惶怖署独疏言岭民不识蚕桑难以供办月余免符下民相扶携守州门噭欢为谢改澧州刺史　　韦武
按唐书韦挺传挺曾孙武荫补右千牛累迁长安丞德宗幸梁州委妻子奔行在除殿中侍御史转刑部员外郎后为绛州刺史凿汾水灌田万三千余顷玺书劳勉宪宗时入为京兆尹卒赠吏部尚书　　崔衍
按唐书本传衍字着深州安平人天宝末擢明经调富平尉寻调清源令劝民力田怀附流亡观察使马燧表其能徙美原历苏虢二州虢居陕华间而赋数倍入衍白太重裴延龄领度支方聚敛私谓衍前刺史无发明公当止衍不听复奏州部多岩田又邮传剧道属岁无秋民举流亡不蠲减租额人无生理臣见长史之患在因循不以闻不患陛下不忧恤也患申请不实不患朝廷不矜贷也陛下拔臣大州宁欲视民困而顾望不言哉德宗公其言为诏度支减赋迁宣歙池观察使简静为百姓所怀幕府奏聘皆有名士后多显于时卒年六十九赠工部尚书先是天下以进奉结主恩州藏耗竭韦皋刘赞裴肃为之倡赞死衍代之旧贡金钖凡十八品皆倍直市于州民匮多逃去衍至蠲革之居十年啬用度府库充衍及穆赞代州以钱四十万缗假民赋故虽旱人不流捐由衍蓄积有素也路应为观察使以衍有惠在民言状元和元年诏书褒美赐一子官云谥曰懿　　陆
按唐书本传字景山苏州吴人元和三年策制科中第补万年丞迁太常博士累迁户部郎中太常少卿历兖蔡虢苏四州刺史浙东观察使徙宣歙太和八年卒年七十一赠礼部尚书文明严重所到以善政称初为兖州对延英具陈节度分兵屯属州刺史不能制故易乱帝因诏屯士得隶刺史温州濒海经贼乱夺官吏半禄代民租后相沿更以为奸还官全禀绳赃罪吏畏而赖之　　范传正
按唐书本传传正字西老邓州顺阳人举进士宏辞皆高第授集贤殿校书郎历歙湖苏三州刺史有殊政进拜宣歙观察使　　杜慆
按唐书杜佑传佑子式方式方子慆咸通中为泗州刺史会庞勋反围城处士辛谠自广陵来见慆劝出家属独以身守慆曰吾出百口求生众心摇矣不如与将士生死共之众闻皆泣下慆之闻难完浚城隍阅器械无不具贼将李圆易慆驰勇士百人欲入封府库慆为好言厚礼迎劳贼不虞慆之谋也明日伏甲士三百宴球场贼皆歼焉圆怒傅城战慆杀数百人圆退壁城西勋闻益其兵而以书射城中促降会夜慆击鼓乘城大呼圆气夺奔还徐州未几贼焚淮口昼夜战不息谠乃请救于戍将郭厚本贼解去浙西节度使杜审权遣将以兵千人来援反为圆军所包一军尽没慆使人间道走京师诏戴可师以沙陀吐浑兵二万招讨淮南节度使令狐绹遣牙将李湘屯淮口与郭厚本合为圆所败湘等并没于是援绝贼乃以铁锁绝淮流梯冲乘城粮尽为薄饘以给懿宗遣使加慆检校右散骑常侍勉以坚守勋遣圆入城见慆约降慆怒杀之勋复遗之书慆答书言安禄山朱泚等终底覆灭者以阴携其党勋累攻不得志会招讨使马举率兵至遂解去围凡十月慆拊循士皆殊死奋而辛谠冒围出入纠辑援师卒完一州时称为难贼平慆迁义成军节度使检校兵部尚书卒　　后晋　　郭延鲁
按五代史本传延鲁沁州绵上人也父饶以骁勇事晋数立军功为沁州刺史者九年为政有惠爱州人思之延鲁以善槊为将累迁神武都知兵马使朱守殷反从攻汴州以先登功为汴州马步军都指挥使累迁复州剌史延鲁叹曰吾先君为沁州者九年民到于今思之吾今幸得为刺史其敢忘吾先君之志由是益以廉平自励民甚赖之秩满州人乞留不许皆遮道攀号天福中拜单州刺史卒于官当是时刺史皆以军功拜言事者多以为言以谓方天下多事民力困敝之时不宜以刺史任武夫恃功纵下为害不细而延鲁父子特以善政着焉　　辽
　　萧文
按辽史本传文字国华寿隆末知易州兼西南安抚使高阳土沃民富吏其邑者每黩于货民甚苦之文始至悉去旧弊务农桑崇礼教民皆化之时大旱百姓忧甚文祷之辄雨属县又蝗议捕除之文曰蝗天灾捕之何益但反躬自责蝗尽飞去遗者亦不食苗散在草莽为乌鹊所食会霪雨不止文复随祷而霁是岁大熟朝廷以文可大用迁唐古部节度使高阳勒石颂之后不知所终
　州牧部名臣列传五
　　宋
　　冯瓒
按宋史本传瓒字礼臣齐州历城人风神俊爽有吏材太祖甚宠之擢拜左谏议大夫出知舒州境内有菇蒲鱼鳖之饶居民采以自给防御使司超尽征之瓒奏夺民利请蠲除从之建隆四年春徙知庐州干德三年以本官充枢密直学土时剑外初平卒有亡命者散匿为盗命瓒知梓州无何蜀军校上官进率亡命三千余人掠民数万夜攻州城瓒曰贼乘夜奄至此乌合之众以棰挺相击必无固志正可持重以镇之旦自溃矣城中止有云骑兵三百令分守城门瓒坐城楼密令促其更筹未夜分击五鼓贼悉遁去因纵兵追之擒上官进斩于市诱其余党千余人并释其罪境内获安　　辛仲甫
按宋史本传仲甫字之翰汾州孝义人少好学长能吏事伟姿仪器局沉厚周广顺中郭崇掌亲军领武定节制署仲甫掌书记太祖受命仲甫又随崇为平卢军节度判官崇卒改郓齐观察判官干德五年入拜右补阙出知光州州有横河与城直会霖潦暴疾水溢溃庐舍仲甫集船数百艘军资民储皆赖以济六年移知彭州州卒诱营兵及诸屯戍谋以长春节宴集日为乱属春初仲甫出城巡视见壕中草深意可藏伏命烧剃之凶党疑谋泄有自首者擒百余人尽斩之先是州少种树暑无所休仲甫课民栽柳荫行路郡人德之名为补阙柳太祖问群臣文武兼资者为谁赵普以仲甫对徙益州兵马都监代还选为三司户部判官　　王济
按宋史本传济字巨川饶阳人父恕开宝中知秀州会盗起城陷为盗所杀将并害济济伏柩号恸谓贼曰吾父已死吾安用生为但恨力不能杀汝以报父雠尔贼义之舍去既而官军大集济脱身谒其帅朱乙陈讨贼之计乙嘉之后知杭州郡城西有钱塘湖溉田千余顷岁久湮塞济命工浚治增置斗门以备溃溢之患仍以白居易旧记刻石湖侧民利之大中祥符三年徙知洪州兼江南西路安抚使属岁旱民饥躬督官吏为糜粥日亲尝而给之录饥民为州兵全活甚众　　宋珰
</div>
    <div class="pagination">
<a href="官常典州牧部_page2.html">上一页</a><a href="官常典州牧部.html">1</a><a href="官常典州牧部_page2.html">2</a><span class="current-page">3</span><a href="官常典州牧部_page4.html">4</a><a href="官常典州牧部_page5.html">5</a><a href="官常典州牧部_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
