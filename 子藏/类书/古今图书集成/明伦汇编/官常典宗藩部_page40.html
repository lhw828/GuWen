<!DOCTYPE html>
<html>
 <head>
  <meta charset="utf-8"/>
  <title>
   官常典宗藩部 - 第 40 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典宗藩部 - 第 40 页/共 57 页
  </h1>
  <div class="content">
   按后汉书本传安城孝侯赐字子琴光武族兄也祖父利苍梧太守赐少孤兄显报怨杀人吏捕显杀之赐与显子信卖田宅同抛财产结客报吏皆亡命逃伏遭赦归会伯升起兵乃随从攻击诸县更始既立以赐为光禄勋封广汉侯及伯升被害代为大司徒将兵讨汝南未及平更始又以信为奋威大将军代赐击汝南赐与更始俱到洛阳更始欲令亲近大将徇河北未知所使赐言诸家子独有文叔可用大司马朱鲔等以为不可更始狐疑赐深劝之乃拜光武行大司马持节过河是日以赐为丞相令先入关修宗庙宫室还迎更始都长安封赐为宛王拜前大司马使持节镇抚关东二年春赐就国于宛典将六部兵后赤眉破更始赐所领六部亦稍散畔乃去宛保育阳闻光武即位乃西之武关迎更始妻子将诣洛阳帝嘉赐忠建武二年封为慎侯十三年更增户邑定封为安城侯奉朝请以赐有恩信故亲厚之数蒙燕私时幸其第恩赐特异赐辄赈与故旧无有遗积帝为营冢堂起祠庙置吏卒如舂陵孝侯二十八年卒子闵嗣三十年帝复封闵弟嵩为白牛侯坐楚事辞语相连国除闵卒子商嗣徙封为白牛侯商卒子昌嗣初信为更始讨平汝南因封为汝阴王信遂将兵平定江南据豫章光武即位桂阳太守张隆击破之信乃诣洛阳降以为汝阳侯永平十三年亦坐楚事国除　　成武孝侯顺
按后汉书本传成武孝侯顺字平仲光武族兄也父庆舂陵侯敞同产弟顺与光武同里闬少相厚更始即位以庆为燕王顺为虎牙将军会更始降赤眉庆为乱兵所杀顺乃间行诣光武拜为南阳太守建武二年封成武侯邑户最大租入倍宗室诸家八年使击破六安贼因拜为六安太守数年帝欲征之吏人上书请留十一年卒帝使使者迎丧亲自临吊子遵嗣坐与诸王交通降为端氏侯遵卒子弇嗣弇卒无嗣国除永平十年显宗幸章陵追念旧恩封顺弟子三人为乡侯　　甘里侯敏　弋阳侯国
按后汉书成武孝侯传成武孝侯顺光武族兄也顺叔父弘娶于樊氏皇妣之从妹也生二子敏国与母随更始在长安建武二年诣洛阳光武封敏为甘里侯国为弋阳侯敏通经有行永平初官至越骑校尉弘弟梁以侠气闻更始元年起兵豫章欲徇江东自号就汉大将军暴病卒　　北海靖王兴
按后汉书齐武王传武王演二子建武二年立长子章为太原王兴为鲁王　按本传北海靖王兴建武二年封为鲁王嗣光武兄仲初南顿君娶同郡樊重女字都都性婉顺自为童女不正容服不出于房宗族敬焉生三男三女长男伯升次仲次光武长女黄次元次伯姬皇妣以初起兵时病卒宗人樊巨公收敛焉建武二年封黄为湖阳长公主伯姬为宁平长公主元与仲俱殁于小长安追爵元为新野长公主十五年追谥仲为鲁哀王兴其岁试守缑氏令为人有明略善听讼甚得名称迁弘农太守亦有善政视事四年上疏乞骸骨征还京师奉朝请二十七年始就国明年以鲁国益东海故徙兴为北海王三十年封兴子复为临邑侯中元二年又封兴二子为县侯显宗器重兴每有异政辄乘驿问焉立三十九年薨子敬王睦嗣　　城阳恭王祉
按后汉书本传城阳恭王祉字巨伯光武族兄舂陵康侯敞之子也敞曾祖父节候买以长沙定王子封于零道之舂陵乡为舂陵侯买卒子戴侯熊渠嗣熊渠卒子考侯仁嗣仁以舂陵地埶下湿山林毒气上书求减邑内徙元帝初元四年徙封南阳之白水乡犹以舂陵为国名遂与从弟巨鹿都尉回及宗族往家焉仁卒子敞嗣敞谦俭好义尽推父时金宝财产与昆弟荆州刺史上其义行拜庐江都尉岁余会族兄安众侯刘崇起兵王莽畏恶刘氏征敞至长安免归国先是平帝时敞与崇俱朝京师助祭明堂崇见莽将危汉室私谓敞曰安汉公擅国权群臣莫不回从社稷倾覆至矣太后春秋高天子幼弱高皇帝所以分封子弟盖为此也敞心然之及崇事败敞惧欲结援树党乃为祉娶高陵侯翟宣女为妻会宣弟义起兵欲攻莽南阳捕杀宣女祉坐系狱敞因上书谢罪愿率子弟宗族为士卒先莽新居摄欲慰安宗室故不被刑诛及莽篡立刘氏为侯者皆降称子食孤卿禄后皆夺爵及敞卒祉遂特见废又不得官为吏祉以故侯嫡子行淳厚宗室皆敬之及光武起兵祉兄弟相率从军前队大夫甄阜尽收其家属系宛狱及汉兵败小长安祉挺身还保棘阳甄阜尽杀其母弟妻子更始立以祉为太常将军绍封舂陵侯从西入关封为定陶王别将击破刘婴于临泾及更始降于赤眉祉乃间行亡奔洛阳是时宗室惟祉先至光武见之欢甚建武二年封为城阳王赐乘舆御物车马衣服追谥敞为康侯十一年祉疾病上城阳王玺绶愿以列侯奉先人祭祀帝自临其疾祉薨年四十三谥曰恭王竟不之国葬于洛阳北芒　　齐哀王章
按后汉书齐武王传建武二年立齐武王攸长子章为太原王章少孤光武感伯升功业不就抚育恩爱甚笃以其少贵欲令亲吏事故使试守平阴令迁梁郡太守立二十一年薨谥曰哀王子殇王石嗣　　宜春侯匡按后汉书泗水王传泗水王歙从父弟茂封穰侯穰侯茂弟匡亦与汉兵俱起建武三年封宜春侯为人谦逊永平中为宗正子浮嗣封朝阳侯浮弟尚永元中为征西将军浮传国至孙护无子封绝　　蔡阳侯平
按后汉书城阳恭王传建武十三年封恭王祉嫡子平为蔡阳侯以奉祉祀平弟坚为高乡侯初建武二年以皇祖皇考墓为昌陵置陵令守视后改为章陵因以舂陵为章陵县十八年立考侯康侯庙比园陵置啬夫诏零陵郡奉祠节侯戴侯庙以四时及腊岁五祠焉置啬夫佐吏各一人平后坐与诸王交通国除永平五年显宗更封平为竟陵侯平卒子真嗣真卒子禹嗣禹卒子嘉嗣　　顺阳怀侯嘉
按后汉书本传顺阳怀侯嘉字孝孙光武族兄也父宪舂陵侯敞同产弟嘉少孤性仁厚南顿君养视如子后与伯升俱学长安习尚书春秋及义兵起嘉随更始征伐汉军之败小长安也嘉妻子遇害更始即位以为偏将军及攻破宛封兴德侯迁大将军击延岑于冠军降之更始既都长安以嘉为汉中王扶威大将军持节就国都于南郑众数十万建武二年延岑复反攻汉中围南郑嘉兵败走岑遂定汉中进兵武都为更始柱功侯李宝所破岑走天水公孙述遣将侯丹取南郑嘉收散卒得数万人以宝为相从武都南击侯丹不利还军河池下辨复与延岑连战岑引北入散关至陈仓嘉追击破之更始邓王廖湛将赤眉十八万攻嘉嘉与战于谷口大破之嘉手杀湛遂到云阳就谷李宝等闻邓禹西征拥兵自守劝嘉且观成败光武闻之告禹曰孝孙素谨善少且亲爱当是长安轻薄儿误之耳禹即宣帝旨嘉乃因来歙诣禹于云阳三年到洛阳从征伐拜为千乘太守六年病上书乞骸骨征诣京师十三年封为顺阳侯秋复封嘉子廧为黄李侯十五年嘉卒子参嗣有罪削为南乡侯永平中参为城门校尉参卒子循嗣循卒子章嗣　　穰侯茂
按后汉书泗水王传泗水王歙光武族父也歙从父弟茂年十八汉兵之起茂自号刘先职亦聚众京密间称厌新将军攻下颍川汝南众十余万人光武既至河内茂率众降封为中山王十三年宗室为王者皆降为侯更封茂为穰候　东海恭王强
按后汉书光武十王列传光武皇帝十一子郭皇后生东海恭王强沛献王辅济南安王康阜陵质王延中山简王焉许美人生楚王英光烈皇后生显宗东平宪王苍广陵思王荆临淮怀公衡琅邪孝王京按本传东海恭王强建武二年立母郭氏为后强为皇太子十七年而郭后废强常戚戚不自安数因左右及诸王陈其恳诚愿备蕃国光武不忍迟回者数岁乃许焉十九年封为东海王二十八年就国帝以强废不以过去就有礼故优以大封兼食鲁郡合二十九县赐虎贲旄头宫殿设钟之县拟于乘舆强临之国数上书让还东海又因皇太子固辞帝不许深嘉叹之以强章宣示公卿初鲁恭王好宫室起灵光殿甚壮丽是时犹存故诏强都鲁中元元年入朝从封岱山因留京师明年春帝崩冬归国永平元年强病显宗遣中常侍钩盾令将太医乘驿视疾诏沛王辅济南王康淮阳王延诣鲁及薨临命上疏谢曰臣蒙恩得备蕃辅特受二国宫室礼乐事事殊异巍巍无量讫无报称而自修不谨连年被疾为朝廷忧念皇太后陛下哀怜臣强感动发中数遣使者太医令丞方伎道术络驿不绝臣伏惟厚恩不知所言臣内自省视气力羸劣日夜浸困终不复望见阙庭奉承帷幄孤负重恩衔恨黄泉身既天命孤弱复为皇太后陛下忧虑诚悲诚&amp;#息政小人也猥当袭臣后必非所以全利之也诚愿还东海郡天恩愍哀以臣无男之故处臣三女小国侯此臣宿昔常计今天下新罹大忧惟陛下加供养皇太后数进御餐臣强困劣言不能尽意愿并谢诸王不意永不复相见也天子览书悲恸从太后出幸津门亭发哀使大司空持节护丧事大鸿胪副宗正将作大匠视丧事赠以殊礼升龙旄头鸾辂龙旗虎贲百人诏楚王英赵王栩北海王兴馆陶公主比阳公主及京师亲戚四姓夫人小候皆会葬帝追惟强深执谦俭不欲厚葬以违其意于是特诏中常侍杜岑及东海傅相曰王恭谦好礼以德自终遣送之物务从约省衣足敛形茅车瓦器物减于制以彰王卓尔独行之志将作大匠留起陵庙强立十八年年三十四子靖王政嗣　　沛献王辅
按后汉书本传沛献王辅建武十五年封右冯翊公十七年郭后废为中山太后故徙辅为中山王并食常山郡二十年复徙封沛王时禁网尚疏诸王皆在京师竞修名誉争理四方宾客寿光侯刘鲤更始子也得幸于辅鲤怨刘盆子害其父因辅结客报杀盆子兄故式侯恭辅坐系诏狱三日乃得出自是后诸王宾客多坐刑罚各循法度二十八年就国中元二年封辅子宝为沛侯永平元年封宝弟嘉为僮侯辅矜严有法度好经书善说京氏易孝经论语传及图谶作五经论时号之曰沛王通论在国谨节终始如一称为贤王显宗敬重数加赏赐立四十六年薨子厘王定嗣　　楚王英
按后汉书本传楚王英以建武十五年封为楚公十七年进爵为王二十八年就国母许氏无宠故英国最贫小三十年以临淮之取虑须昌二县益楚国自显宗为太子时英常独归附太子太子特亲爱之及即位数受赏赐永平元年特封英舅子许昌为龙舒侯英少时好游侠交通宾客晚节更喜黄老学为浮屠斋戒祭祀八年诏令天下死罪皆入缣赎英遣郎中令奉黄缣白纨三十匹诣国相曰托在蕃辅过恶累积欢喜天恩奉送缣帛以赎愆罪国相以闻诏报曰楚王诵黄老之微言尚浮屠之仁祠洁斋三月与神为誓何嫌何疑当有悔吝其还赎以助伊蒲塞桑门之盛馔因以班示诸国中傅英后遂大交通方士作金龟玉鹤刻文字以为符瑞十三年男子燕广告英与渔阳王平颜忠等造作图书有逆谋事下案验有司奏英招聚奸猾造作图谶擅相官秩置诸侯王公将军二千石大逆不道请诛之帝以亲亲不忍乃废英徙丹阳泾县赐汤沐邑五百户遣大鸿胪持节护送使伎人奴婢工技鼓吹悉从得乘辎軿持兵弩行道射猎极意自娱男女为侯主者食邑如故楚太后勿上玺绶留住楚宫明年英至丹阳自杀立三十三年国除诏遣光禄大夫持节吊祠赠赗如法加赐列侯印绶以诸侯礼葬于泾遣中黄门占护其妻子悉出楚官属无辞语者制诏许太后曰国家始闻楚事幸其不然既知审实怀用悼灼庶欲宥全王身令保卒天年而王不念顾太后竟不自免此天命也无可奈何太后其保养幼弱勉强饮食诸许愿王富贵人情也已诏有司出其有谋者令安田宅于是封燕广为折奸侯楚狱遂至累年其辞语相连自京师亲戚诸侯州郡豪杰及考案吏阿附相陷坐死徙者以千数十五年帝幸彭城见许太后及英妻子于内殿悲泣感动左右建初二年肃宗封英子楚侯种五弟皆为列侯并不得置相臣吏人元和三年许太后薨复遣光禄大夫持节吊祠因留护丧事赙钱五百万又遣谒者备王官属迎英丧改葬彭城加王赤绶羽盖华藻如嗣王仪追爵谥曰楚厉侯章和元年帝幸彭城见英夫人及六子厚加赠赐种后徙封陆侯卒子度嗣度卒子拘嗣传国于后　　济南安王康
按后汉书本传济南安王康建武十五年封济南公十七年进爵为王二十八年就国三十年以平原之祝阿安德朝阳平昌隰阴重丘六县益济南国中元二年封康子德为东武城侯康在国不循法度交通宾客其后人上书告康招来州郡奸猾渔阳颜忠刘子产等又多遗其缯帛案图书谋议不轨事下考有司举奏之显宗以亲亲故不忍穷竟其事但削祝阿隰阴东朝阳安德西平昌五县建初八年肃宗复还所削地康遂多殖财货大修宫室奴婢至千四百人&amp;#马千二百匹私田八百顷奢侈恣欲游观无节永元初国傅何敞上疏谏康曰盖闻诸侯之义制节谨度然后能保其社稷和其人民大王以骨肉之亲享食茅土当施张政令明其典法出入进止宜有期度舆马台隶应为科品而今奴婢&amp;#马皆有千余增无用之口以自蚕食宫婢闭隔失其天性感乱和气又多起内第触犯防禁费以巨万而功犹未半夫文繁者质荒木胜者人亡皆非所以奉礼承上传福无穷者也故楚作章华以凶吴兴姑苏而灭景公千驷民无称焉今数游诸第晨夜无节又非所以远防未然临深履薄之法也愿大王修恭俭遵古制省奴婢之口减乘马之数斥私田之富节游观之宴以礼起居则敞乃敢安心自保惟大王深虑愚言康素敬重敞虽无所嫌牾然终不能改立五十九年薨子简王错嗣　　东平宪王苍
按后汉书本传东平宪王苍建武十五年封东平公十七年进爵为王苍少好经书雅有智思为人美须要带十围显宗甚爱重之及即位拜为骠骑将军置长史掾史员四十人位在三公上永平元年封苍子二人为县侯二年以东郡之寿张须昌山阳之南平阳&amp;#湖陵五县益东平国是时中兴三十余年四方无虞苍以天下化平宜修礼乐乃与公卿共议定南北郊冠冕车服制度及光武庙登歌八佾舞数语在礼乐舆服志帝每巡狩苍常留镇侍卫皇太后四年春车驾近出观览城第寻闻当遂校猎河内苍即上书谏曰臣闻时令盛春农事不聚众兴功传曰田猎不宿食饮不享出入不节则木不曲直此失春令者也臣知车驾今出事从约省所过吏人讽诵甘棠之德虽然动不以礼非所以示四方也惟陛下因行田野循视稼穑消摇仿佯弭节而旋至秋冬乃振威灵整法驾备周卫设羽旄诗云抑抑威仪惟德之隅臣不胜愤懑伏自手书乞诣行在所极陈至诚帝览奏即还宫苍在朝数载多所隆益而自以至亲辅政声望日重意不自安上疏归职曰臣苍疲驽特为陛下慈恩覆护在家被教导之仁升朝蒙爵命之首制书褒美班之四海举负薪之才升君子之器凡匹夫一介尚不忘箪食之惠况臣居宰相之位同气之亲哉宜当暴骸膏野为百僚先而愚顽之质加以固疾诚羞负乘辱污辅将之位将被诗人三百赤绂之刺今方域晏然要荒无儆将遵上德无为之时也文官犹可并省武职尤不宜建昔象封有鼻不任以政诚由爱深不忍扬其过恶前事之不忘来事之师也自汉兴以来宗室子弟无得在公卿位者惟陛下审览虞帝优养母弟遵承旧典终卒厚恩乞上骠骑将军印绶退就蕃国愿蒙哀怜帝优诏不听其后数陈乞辞甚恳切五年乃许还国而不听上将军印绶以骠骑长史为东平太傅掾为中大夫令史为王家郎加赐钱五千万布十万匹六年冬帝幸鲁征苍从还京师明年皇太后崩既葬苍乃归国特赐宫人奴婢五百人布二十五万匹及珍宝服御器物十一年苍与诸王朝京师月余还国帝临送归宫凄然怀思乃遣使手诏国中傅曰辞别之后独坐不乐因就车归伏轼而吟瞻望永怀实劳我心诵及采菽以增叹息日者问东平王处家何等最乐王言为善最乐其言甚大副是要腹矣今送列侯印十九枚诸王子年五岁已上能趋拜者皆令带之十五年春行幸东平赐苍钱千五百万布四万匹帝以所作光武本纪示苍苍因上光武受命中兴颂帝甚善之以其文典雅特令校书郎贾逵为之训诂肃宗即位尊重恩礼逾于前世诸王莫与为比建初元年地震苍上便宜其事留中帝报书曰丙寅所上便宜三事朕亲自览读反复数周心开目明旷然发蒙间吏人争事亦有此言但明智浅短或谓傥是复虑为非何者灾异之降缘政而见今改元之后年饥人流此朕之不德感应所致又冬春旱甚所被尤广虽内用克责而不知所定得王深策快然意解诗不云乎未见君子忧心忡忡既见君子我心则降思惟嘉谋以次奉行冀蒙福应彰报至德特赐王钱五百万后帝欲为原陵显节陵起县邑苍闻之遽上疏谏曰伏闻当为二陵起立郭邑臣前颇谓道路之言疑不审实近令从官古霸问涅阳主疾使还乃知诏书已下窃见光武皇帝躬履俭约之行深睹始终之分勤勤恳恳以葬制为言故营建陵地具称古典诏曰无为山陵陂池裁令流水而已孝明皇帝大孝无违奉承贯行至于自所营创尤为俭省谦德之美于斯为盛臣愚以园邑之兴始自强秦古者丘陇且不欲其着明岂况筑郭邑建都郛哉上违先帝圣心下造无益之功虚费国用动摇百姓非所以致和气祈丰年也又以吉凶俗数言之亦不欲无故缮修丘墓有所兴起考之古法则不合稽之时宜则违人求之吉凶复未见其福陛下履有虞之至性追祖祢之深思然惧左右过议以累圣心臣苍诚伤二帝纯德之美不畅于无穷也惟蒙哀览帝从而止自是朝廷每有疑政辄驿使谘问苍悉心以对皆见纳用三年帝飨卫士于南宫因从皇太后周行掖庭池阁乃阅阴太后旧时器服怆然动容乃命留五时衣各一袭及常所御衣合五十箧余悉分布诸王主及子孙在京师者各有差特赐苍及琅邪王京书曰中大夫奉使亲闻动静嘉之何已岁月骛过山陵浸远孤心凄怆如何如何间飨卫士于南宫因阅视旧时衣物闻于师曰其物存其人亡不言哀而哀自至信矣惟王孝友之德亦岂不然今送光烈皇后假紒帛巾各一及衣一箧可时奉瞻以慰凯风寒泉之思又欲令后生子孙得见先后衣服之制今鲁国孔氏尚有仲尼车舆冠履明德盛者光灵远也其光武皇帝器服中元二年已赋诸国故不复送并遗宛马一匹血从前髆上小孔中出尝闻武帝歌天马沾赤污今亲见其然也顷反虏尚屯将帅在外忧念遑遑未有间宁愿王宝精神加供养苦言至戒望之如渴六年冬苍上疏求朝明年正月帝许之特赐装钱千五百万其余诸王各千万帝以苍冒涉寒露遣谒者赐貂裘及大官食物珍果使大鸿胪窦固持节郊迎帝乃亲自循行邸第豫设帷&amp;#其钱帛器物无不充备下诏曰礼云伯父归宁乃国诗云叔父建尔元子敬之至也昔萧相国加以不名优忠贤也况兼亲尊者乎其沛济南东平中山四王赞皆勿名苍既至升殿乃拜天子亲答之其后诸王入宫辄以辇迎至省阁乃下苍以受恩过礼情不自宁上疏辞曰臣闻贵有常尊贱有等威卑高列序上下以理陛下至德广施慈爱骨肉既赐奉朝请咫尺天仪而亲屈至尊降礼下臣每赐燕见辄兴席改容中宫亲拜事过典故臣惶怖战栗诚不自安每会见踧踖无所措置此非所以章示群下安臣子也帝省奏叹息愈褒贵焉旧典诸王女皆封乡主乃独封苍五女为县公主三月大鸿胪奏遣诸王归国帝特留苍赐以秘书列仙图道术秘方至八月饮酎毕有司复奏遣苍乃许之手诏赐苍曰骨肉天性诚不以远近为亲疏然数见颜色情重昔时念王久劳思得还休欲署大鸿胪奏不忍下笔顾授小黄门中心恋恋恻然不能言于是车驾祖送流涕而诀复赐乘舆服御珍宝舆马钱布以亿万计苍还国疾病帝驰遣名医小黄门侍疾使者冠盖不绝于道又置驿马千里传问起居明年正月薨诏告中傅封上苍自建武以来章奏及所作书记赋颂七言别字歌诗并集览焉遣大鸿胪持节五官中郎将副监丧及将作使者凡六人令四姓小侯诸国王主悉会诣东平奔丧赐钱前后一亿布九万匹及葬策曰惟建初八年三月己卯皇帝曰咨王丕显勤劳王室亲受策命昭于前世出作蕃辅克慎明德率礼不越传闻在下昊天不吊不报上仁俾屏余一人夙夜茕茕靡有所终今诏有司加赐鸾辂乘马龙旗九旒虎贲百人奉送王行匪我宪王其孰离之魂而有灵保兹宠荣呜呼哀哉立四十五年子怀王忠嗣明年帝乃分东平国封忠弟尚为任城王余五人为列侯忠立十一年薨子孝王敞嗣元和三年行东巡狩幸东平宫帝追感念苍谓其诸子曰思其人至其乡其处在其人亡因泣下沾襟遂幸苍陵为陈虎贲鸾辂龙旗以章显之祀以太牢亲拜祠坐哭泣尽哀赐御剑于陵前初苍归国骠骑时吏丁牧周栩以苍敬贤下士不忍去之遂为王家大夫数十年事祖及孙帝闻皆引见于前既愍其淹滞且欲扬苍德美即皆擢拜议郎牧至齐相栩至上蔡令永元十年封苍孙梁为矜阳亭侯敞弟六人为列侯敞丧母至孝国相陈珍上其行状永宁元年邓太后增邑五千户又封苍孙二人为亭侯敞立四十八年薨子顷王端嗣立四十七年薨子凯嗣立四十一年魏受禅以为崇德侯按册府元龟东平王苍上疏荐吴良显宗以示公卿曰前以事见良发须皓然衣冠甚伟夫荐贤助国宰相之职萧何举韩信设坛而拜不复考试今以良为议郎苍又上书表荐名士左冯翊桓虞虚己礼下与参政事　　阜陵质王延
按后汉书本传阜陵质王延建武十五年封淮阳公十七年进爵为王二十八年就国三十年以汝南之长平西华新阳扶桑四县益淮阳国延性骄奢而遇下严烈永平中有上书告延与姬兄谢弇及姊馆陶主婿驸马都尉韩光招奸猾作图谶祠祭祝诅事下案验光弇被杀辞所连及死徙者甚众有司奏请诛延显宗以延罪薄于楚王英故特加恩徙为阜陵王食二县延既徙封数怀怨望建初中复有告延与子男鲂造逆谋者有司奏请槛车征诣廷尉诏狱肃宗下诏曰王前犯大逆罪恶尤深有同周之管蔡汉之淮南经有正义律有明刑先帝不忍亲亲之恩枉屈大法为王受愆群下莫不惑焉今王曾莫悔悟悖心不移逆谋内溃自子鲂发诚非本朝之所乐闻朕恻然伤心不忍致王于理今贬爵为阜陵侯食一县获斯辜者侯自取焉于戏诫哉赦鲂等罪勿验使谒者一人监护延国不得与吏人通章和元年行幸九江赐延书与车驾会寿春帝见延及妻子愍然伤之乃下诏曰昔周之爵封千有八百而姬姓居半者所以桢干王室也朕南巡望淮海意在阜陵遂与侯相见侯志意衰落形体非故瞻省怀感以喜以悲今复侯为阜陵王增封四县并前为五县以阜陵下湿徙都寿春加赐钱千万布万匹安车一乘夫人诸子赏赐各有差明年入朝立五十一年薨子殇王冲嗣　　广陵思王荆按后汉书本传广陵思王荆建武十五年封山阳公十七年进爵为王荆性刻急隐害有才能而喜文法光武崩大行在前殿荆哭不哀而作飞书封以方底令苍头诈称东海王强舅大鸿胪郭况书与强曰君王无罪猥被斥废而兄弟至有束缚入牢狱者太后失职别守北宫及至年老远斥居边海内深痛观者鼻酸及太后尸柩在堂洛阳吏以次捕斩宾客至有一家三尸伏堂者痛甚矣今天下有丧弓弩张设甚备间梁松&amp;#虎贲史曰吏有便宜见非勿有所拘封侯难再得也郎官窃悲之为王寒心累息今天下争欲思刻贼王以求功宁有量邪若归并二国之众可聚百万君王为之主鼓行无前功易于太山破鸡子轻于四马载鸿毛此汤武之兵也今年轩辕星有白气星家及喜事者皆云白气者丧轩辕女主之位又太白前出西方至午兵当起又太子星色黑至辰日辄变赤夫黑为病赤为兵王努力卒事高祖起亭长陛下兴白水何况于王陛下长子故副主哉上以求天下事必举下以雪除沉没之耻报死母之雠精诚所加金石为开当为秋霜无为槛羊虽欲为槛羊又何可得乎窃见诸相工言王贵天子法也人主崩亡闾阎之伍尚为盗贼欲有所望何况王邪夫受命之君天之所立不可谋也今新帝人之所置强者为右愿君王为高祖陛下所志无为扶苏将闾叫呼天也强得书惶怖即执其使封书上之显宗以荆母弟秘其事遣荆出止河南宫时西羌反荆不得志冀天下因羌惊动有变私迎能为星者与谋议帝闻之乃徙封荆广陵王遣之国其后荆复呼相工谓曰我貌类先帝先帝三十得天下我今亦三十可起兵未相者诣吏告之荆惶恐自系狱帝复加恩不考极其事下诏不得臣属吏人唯食租如故使相中尉谨宿卫之荆犹不改其后使巫祭祀祝诅有司举奏请诛之荆自杀立二十九年死帝怜伤之赐谥曰思王　按樊宏传宏子倏拜长水校尉封燕侯其后广陵王荆有罪帝以至亲悼伤之诏倏与羽林监南阳任隗杂理其狱事竟奏请诛荆引见宣明殿帝怒曰诸卿以我弟故欲诛之即我子卿等敢尔邪倏仰而对曰天下高帝天下非陛下之天下也春秋之义君亲无将将而诛焉是以周公诛弟季友鸩兄经传大之臣等以荆属托母弟陛下留圣心加恻隐故敢请耳如令陛下子臣等专诛而已帝叹息良久倏益以此知名　　临淮公衡按后汉书本传临淮公衡建武十五年立未及进爵为王而薨无子国除　　中山简王焉
按后汉书本传中山简王焉建武十五年封左冯翊公十七年进爵为王焉以郭太后少子故独留京师三十年徙封中山王永平二年冬诸王来会辟雍事毕归蕃诏焉与俱就国从以虎贲官骑焉上疏辞让显宗报曰凡诸侯出境必备左右故夹谷之会司马以从今五国各官骑百人称娖前行皆北军胡骑便兵善射弓不空发中必决眦夫有文事必有武备所以重蕃职也王其勿辞帝以焉郭太后偏爱特加恩宠独得往来京师十五年焉姬韩序有过焉缢杀之国相举奏坐削安险县元和中肃宗复以安险还中山立五十二年永元二年薨自中兴至和帝时皇子始封薨者皆赙钱三千万布三万匹嗣王薨赙钱千万布万匹是时窦太后临朝窦宪兄弟擅权太后及宪等东海出也故睦于焉而重于礼加赙钱一亿诏济南东海二王皆会太为修冢茔开神道平夷吏人冢墓以千数作者万余人发常山巨鹿涿郡柏黄肠杂木三郡不能备复调余州郡工徒及送致者数千人凡征发摇动六州十八郡制度余国莫及子夷王宪嗣　　琅邪孝王京
按后汉书本传琅邪孝王京建武十五年封琅邪公十七年进爵为王京性恭孝好经学显宗尤爱幸赏赐恩宠殊异莫与为比永平二年以太山之盖南武阳华东莱之昌阳庐乡东牟六县益琅邪五年乃就国光烈皇后崩帝悉以太后遗金宝财物赐京京都莒好修宫室穷极技巧殿馆壁带皆饰以金银数上诗赋颂德帝嘉美下之史官京国中有城阳景王祠吏人奉祠神数下言宫中多不便利京上书愿徙宫开阳以华盖南武阳厚丘赣榆五县易东海之开阳临沂肃宗许之立三十一年薨葬东海即丘广平亭有诏割亭属开阳子夷王宇嗣　　居巢侯般
按后汉书本传居巢侯般字伯兴宣帝之元孙也宣帝封子嚣于楚是为孝王孝王生思王衍衍生王纡纡生般自嚣至般积累仁义世有名节而纡尤慈笃早失母同产弟原乡侯平尚幼纡亲自鞠养常与共卧起饮食及成人未尝离左右平病卒纡哭泣呕血数月亦殁初纡袭王封因值王莽篡位废为庶人因家于彭城般数岁而孤独与母居王莽败天下乱太夫人闻更始即位乃将般俱奔长安会更始败复与般转侧兵革中西行上陇遂流至武威般虽尚少而笃志修行讲诵不怠其母及诸舅以为身寄绝域死生未必不宜苦积若此数以晓般般犹不改其业建武八年隗嚣败河西始通般即将家属东至洛阳修经学于师门明年光武下诏封般为灾丘侯奉孝王祀使就国后以国属楚王徙封杼秋侯十九年行幸沛诏问郡中诸侯行能太守荐言般束修至行为诸侯师帝闻而嘉之乃赐般绶钱百万缯二百匹二十年复与车驾会沛因从还洛阳赐谷什物留为侍祀侯永平元年以国属沛徙封居巢侯复随诸侯就国数年扬州刺史观恂荐般在国口无择言行无怨恶宜蒙旌显显宗嘉之十年征般行执金吾事从至南阳还为朝侯明年兼屯骑校尉时五校官显职闲而府寺宽敞舆服光丽伎巧毕给故多以宗室肺腑居之每行幸郡国般常将长水胡骑从帝尝欲置常平仓公卿议者多以为便般对以常平仓外有利民之名而内实侵&amp;#百姓豪右因缘为奸小民不能得其平置之不便帝乃止先是时下令禁民二业又以郡国牛疫通使区种增耕而吏下检结多失其实百姓患之般上言郡国以官禁二业至有田者不得渔捕今滨江湖郡率少蚕桑民资渔采以助口实且以冬春闲月不妨农事夫渔猎之利为田除害有助谷食无关二业也又郡国以牛疫水旱垦田多减故诏&amp;#区种增进顷亩以为民也而吏举度田欲令多前至于不种之处亦通为租可申&amp;#刺史二千石务令实核其有增加皆使与夺田同罪帝悉从之肃宗即位以为长乐少府建初二年迁宗正般妻卒厚加赗赠及赐葬茔地于显节陵下般在位数言政事其收恤九族行义尤着时人称之年六十建初三年卒子宪嗣位卒子重嗣　　赵节王栩
按后汉书赵孝王传孝王良建武十七年薨于京师子节王栩嗣建武三十年封栩二子为乡侯建初二年复封栩十子为亭侯栩立四十年薨子顷王商嗣　　齐殇王石按后汉书齐武王传武王演子章立二十一年薨谥曰哀王子殇王石嗣封建武二十七年石始就国三十年封石弟张为下博侯永平十四年封石二子为乡侯石立二十四年薨子晃嗣　　下博侯张
按后汉书齐武王传武王演子章谥哀王哀王子殇王石建武三十年封石弟张为下博侯下博侯张以善论议十六年与奉车都尉窦固等并出击匈奴后进者多害其能数被谮诉建初中卒肃宗下诏褒扬之复封张子它人奉其祀　　临邑侯复　平望侯毅
按后汉书北海靖王传建武三十年封靖王兴子复为临邑侯临邑侯复好学能文章永平中每有讲学事辄令复典掌焉与班固贾逵共述汉史傅毅等皆宗事之复子騊駼及从兄平望侯毅并有才学永宁中邓太后召毅及騊駼入东观与谒者仆射刘珍着中兴以下名臣列士传騊駼又造赋颂书论凡四篇按册府元龟平望侯毅北海敬王子也毅少有文辨安帝时上汉德论十二篇时刘珍邓耽尹兑马融共上书称其美安帝嘉之
　宗藩部列传五
　　后汉二
　　千乘哀王建
按后汉书孝明八王传孝明皇帝九子贾贵人生章帝阴贵人生梁节王畅余七王本书不载母氏　按本传千乘哀王建永平三年封明年薨年少无子国除　陈敬王羡
按后汉书本传陈敬王羡永平三年封广平王建初三年有司奏遣羡与巨鹿王恭乐成王党俱就国肃宗性笃爱不忍与诸王乖离遂皆留京师明年案舆地图令诸国户口皆等租入岁各八千万羡&amp;#涉经书有威严与诸儒讲论于白虎殿七年帝以广平在北多有边费乃徙羡为西平王分汝南八县为国及帝崩遗诏徙封为陈王食淮南郡其年就国立三十七年薨子思王钧嗣　　彭城靖王恭
按后汉书本传彭城靖王恭永平九年赐号灵寿王十五年封为巨鹿王建初三年徙封江陵王改南郡为国元和二年三公上言江陵在京师正南不可以封乃徙为六安王以庐江郡为国肃宗崩遗诏徙封彭城王食楚郡其年就国恭敦厚威重举动有节度吏人敬爱之永初六年封恭子阿奴为竹邑侯元初三年恭以事怒子酺酺自杀国相赵牧以状上因诬奏恭祠祀恶言大逆不道有司奏请诛之恭上书自讼朝廷以其素着行义令考实无征牧坐下狱会赦免死恭立四十六年薨子考王道嗣　　乐成靖王党
按后汉书本传乐成靖王党永平九年赐号重熹王十五年封乐成王党聪慧善史书喜正文字与肃宗同年尤相亲爱建初四年以清河之游观津勃海之东光成平涿郡之中水饶阳安平南深泽八县益乐成国及帝崩其年就国党急刻不遵法度旧禁宫人出嫁不得适诸国有故掖庭技人哀置嫁为男子章初妻党召哀置入宫与通初欲上书告之党恐惧乃密赂哀置姊焦使杀初事发觉党乃缢杀内侍三人以绝口语又取故中山简王傅婢李羽生为小妻永元七年国相举奏之和帝诏削东光鄡二县立二十五年薨子哀王崇嗣立二月薨无子国绝　　下邳惠王衍
按后汉书本传下邳惠王衍永平十五年封衍有容貌肃宗即位常在左右建初初冠诏赐衍师傅已下官属金帛各有差四年以临淮郡及九江之锺离当涂东城历阳全椒合十七县益下邳国帝崩其年就国衍后病荒忽而太子卬有罪废诸姬争欲立子为嗣连上书相告言和帝怜之使彭城靖王恭至下邳正其嫡庶立子成为太子衍立五十四年薨子贞王成嗣按东观奏记和帝赐恭诏曰皇帝问彭城王始夏无恙盖闻尧亲九族万国洽和书典之所美也下邳王被病沉滞之疾昏乱不明家用不宁姬妾适庶诸子分争纷纷至今前太子卬顽凶失道陷于大辟是后诸子更相诬告迄今嫡嗣未知所定朕甚伤之惟王与下邳王恩义至亲正此国嗣非王而谁礼重嫡庶之序春秋之义大居正孔子曰惟仁者能好人能恶人贵仁者所好恶得其中也太子国之储嗣可不慎欤王其差次下邳诸子可为太子者名上将及景风拜授印绶焉　　梁节王畅
按后汉书本传梁节王畅永平十五年封为汝南王母阴贵人有宠畅尤被爱幸国土租入倍于诸国肃宗立缘先帝之意赏赐恩宠甚笃建初二年封畅舅阴棠为西陵侯四年徙为梁王以陈留之郾宁陵济阴之薄单父己氏成武凡六县益梁国帝崩其年就国畅性聪慧然少贵骄颇不遵法度归国后数有恶梦从官十忌自言能使六丁善占梦畅数使卜筮又畅乳母王礼等因此自言能见鬼神事遂共占气祠祭求福忌等谄媚云神言王当为天子畅心喜与相应答永元五年豫州刺史梁相举奏畅不道考讯辞不服有司请征畅诣廷尉诏狱和帝不许有司重奏除畅国徙九真帝不忍但削成武单父二县畅惭惧上疏辞谢曰臣天性狂愚生在深宫长养傅母之手信惑左右之言及至归国不知防禁从官侍史利臣财物荧惑臣畅臣畅无所昭见与相然诺不自知陷死罪以至考案肌栗心悸自悔无所复及自谓当即时伏显诛魂魄去身分归黄泉不意陛下圣德枉法曲平不听有司横贷赦臣战栗连月未敢自安上念以负先帝而令陛下为臣收污天下诚无气以息筋骨不相连臣畅知大贷不可再得自誓束身约妻子不敢复出入失绳墨不敢复有所横费租入有余乞裁食睢阳榖孰虞蒙宁陵五县还余所食四县臣畅小妻三十七人其无子者愿还本家自选择谨敕奴婢二百人其余所受虎贲官骑及诸工技鼓吹仓头奴婢兵弩&amp;#马皆上还本署臣畅以骨肉近亲乱圣化污清流既得生活诚无心面目以凶恶复居大宫食大国张官属藏什物愿陛下加大恩开臣自悔之门假臣迁善之路令天下知臣蒙恩得去死就生颇能自悔臣以公卿所奏臣罪恶诏书常置于前昼夜诵读臣小人贪见明时不能即时自引惟陛下哀臣令得喘息漏刻若不听许臣实无颜以久生下入黄泉无以见先帝此诚臣至心臣欲多还所受恐天恩不听许节量所留于臣畅饶足诏报曰朕惟王至亲之属淳淑之美傅相不良不能防邪至令有司纷纷有言今王深思悔过端自克责朕恻然伤之志匪由于咎在彼小子一日克己复礼天下归仁王其安心静意茂率休德易不云乎一谦而四益小有言终吉强食自爱畅固让章数上卒不许立二十七年薨子恭王坚嗣　　淮阳顷王&amp;#
按后汉书本传淮阳顷王&amp;#永平五年封常山王建初四年徙为淮阳王以汝南之新安西华益淮阳国立十六年薨未及立嗣永平二年和帝立&amp;#小子侧复为常山王奉&amp;#后　　济阴悼王长
按后汉书本传济阴悼王长永平十五年封建初四年以东郡之离孤陈留之长垣益济阴国立十三年薨于京师无子国除　　东海靖王政
按后汉书东海恭王传恭王强立十八年子靖王政嗣政淫欲薄行后中山简王薨诣中山会葬私取简王姬徐妃又盗迎掖庭出女豫州刺史鲁相奏请诛政有诏削薛县立四十四年薨子顷王肃嗣　　北海敬王睦
按后汉书北海靖王传靖王兴立三十九年薨子敬王睦嗣睦少好学博通书传光武爱之数被延纳显宗之在东宫尤见幸待入侍讽诵出则执辔中兴初禁网尚阔而睦性谦恭好士千里交结自名儒宿德莫不造门由是声价益广永平中法宪颇峻睦乃谢绝宾客放心音乐然性好读书常为爱玩岁终遣中大夫奉璧朝贺召而谓之曰朝廷设问寡人大夫将何辞以对使者曰大王忠孝慈仁敬贤乐士臣虽蝼蚁敢不以实睦曰吁子危我哉此乃孤幼时进趣之行也大夫其对以孤袭爵以来志意衰惰声色是娱犬马是好使者受命而行其能屈伸若此初靖王薨悉推财产与诸弟虽王车服珍宝非列侯制皆以为分然后随以金帛赎之睦能属文作春秋旨义终始论及赋颂数十篇又善史书当世以为楷则及寝病帝驿马令作草书尺牍十首立十年薨子哀王基嗣　　北海哀王基按后汉书北海靖王传靖王兴子敬王睦睦立十年薨子哀王基嗣永平十八年封基二弟为县侯二弟为乡侯建初二年又封基弟毅为平望侯基立十四年薨无子肃宗怜之不除其国　　琅邪夷王宇
按后汉书琅邪孝王传孝王京立三十一年薨子夷王宇嗣建初七年封宇弟十三人为列侯元和元年封孝王孙二人为列侯宇立二十年薨子恭王寿嗣　　芜湖侯晃　利侯刚按后汉书齐武王传武王演子章谥哀王哀王子殇王石永平十四年封石二子为乡侯石薨子晃嗣晃及弟利侯刚与母太姬宗更相诬告章和元年有司奏请免晃刚爵为庶人徙丹阳帝不忍下诏曰朕闻人君正屏有所不听宗尊为小君宫卫周备出有辎軿之饰入有牖户之固殆不至如谮者之言晃刚愆乎至行浊乎大伦甫刑三千莫大不孝朕不忍置之于理其贬晃爵为芜湖侯削刚户三千于戏小子不勖大道控于法理以堕宗绪其遣谒者收晃及太姬玺绶晃立十七年而降爵晃卒子无忌嗣帝以伯升首创大业而后嗣罪废心常愍之时北海亦绝无后及崩遗诏复二国　　广陵侯元寿
按后汉书广陵思王传十四年封思王荆子元寿为广陵侯服王玺绶食荆故国六县又封元寿弟三人为乡侯明年帝东巡狩征元寿兄弟会东平宫班赐御服器物又取皇子舆马悉以与之建初七年肃宗诏元寿兄弟与诸王俱朝京师元寿卒子商嗣商卒子条嗣传国于后　　清河孝王庆
按后汉书章帝八王传孝章皇帝八子宋贵人生清河孝王庆梁贵人生和帝申贵人生济北惠王寿河间孝王开四王不载母氏　按本传清河孝王庆母宋贵人贵人宋昌八世孙扶风平陵人也父扬以恭孝称于乡闾不应州郡之命扬姑即明德马后之外祖母也马后闻扬二女皆有才色迎而训之永平末选入太子宫甚有宠肃宗即位并为贵人建初三年大贵人生庆明年立为皇太子征扬为议郎褒赐甚渥贵人长于人事供奉长乐宫身执馈馔太后怜之太后崩后窦皇后宠盛以贵人姊妹并幸庆为太子心内恶之与母比阳主谋陷宋氏外令兄弟求其纤过内使御者侦伺得失后于掖庭门邀遮得贵人书云病思生菟令家求之因诬言欲作蛊道祝诅以菟为厌胜之术日夜毁谮贵人母子遂渐见疏庆出居承禄观数月窦后讽掖庭令诬奏前事请加验实七年帝遂废太子庆而立皇太子肇肇梁贵人子也乃下诏曰皇太子有失惑无常之性爰自孩乳至今益章恐袭其母凶恶之风不可以奉宗庙为天下主大义灭亲况降退乎今废庆为清河王皇子肇保育皇后承训怀&amp;#导达善性将成其器盖庶子慈母尚有终身之恩岂若嫡后事正义明哉今以肇为皇太子遂出贵人姊妹置丙舍使小黄门蔡伦考实之皆承风旨傅致其事乃载送暴室二贵人同时饮药自杀帝犹伤之敕掖庭令葬于樊濯聚于是免扬归本郡郡县因事复捕系之扬友人前怀令山阳张峻左冯翊沛国刘均等奔走解释得以免罪扬失志憔悴卒于家庆时虽幼而知避嫌畏祸言不敢及宋氏帝更怜之敕皇后令衣服与太子齐等太子特亲爱庆入则共室出则同舆及太子即位是为和帝待庆尤渥诸王莫得为比常共议私事后庆以长别居丙舍永元四年帝移幸北宫章德殿讲于白虎观庆得入省宿止帝将诛窦氏欲得外戚传惧左右不敢使乃令庆私从千乘王求夜独内之又令庆传语中常侍郑众求索故事及大将军窦宪诛庆出居邸赐奴婢三百人舆马钱帛帷帐珍宝玩好充牣其第又赐中傅以下至左右钱帛各有差庆多被病或时不安帝朝夕问讯进膳药所以垂意甚备庆小心恭孝自以废黜尤畏事慎法每朝谒陵庙常夜分严装衣冠待明约敕官属不得与诸王车骑竞驱常以贵人葬礼有阙每窃感恨至四节伏腊辄祭于私室窦氏诛后始使乳母于城北遥祠及窦太后崩庆求上冢致哀帝许之诏太官四时给祭具庆垂涕曰生虽不获供养终得奉祭祀私愿足矣欲求作祠堂恐有自同恭怀梁后之嫌遂不敢言常泣向左右以为没齿之恨后上言外祖母王年老遭忧病下土无医药愿乞诣洛阳疗疾于是诏宋氏悉归京师除庆舅衍俊盖暹等皆为郎十五年有司以日食阴盛奏遣诸王侯就国诏曰甲子之异责由一人诸王幼稚早离顾复弱冠相育常有蓼莪凯风之哀选懦之恩知非国典且复须留至冬从祠章陵诏假诸王羽林骑各四十人后中傅卫欣私为臧盗千余万诏使案理之并责庆不举之状庆曰欣以师傅之尊选自圣朝臣愚唯知言从事听不甚有所纠察帝嘉其对悉以欣臧财赐庆及帝崩庆号泣前殿呕血数升因以发病明年诸王就国邓太后特听清河王置中尉内史赐什物皆取乘舆上御以宋衍等并为清河中大夫庆到国下令寡人生于深宫长于朝廷仰恃明主垂拱受成既以薄祜早离顾复属遭大忧悲怀感伤蒙恩大国职惟藩辅新去京师忧心茕茕夙夜屏营未知所立盖闻智不独理必须明贤今官属并居爵任失得是均庶望上遵策戒下免悔咎其纠督非枉明察典禁无令孤获怠慢之罪焉邓太后以殇帝襁抱远虑不虞留庆长子佑与嫡母耿姬居清河邸至秋帝崩立佑为嗣是为安帝太后使中黄门送耿姬归国帝所生母左姬字小娥小娥姊字大娥犍为人也初伯父圣坐妖言伏诛家属没官二娥数岁入掖庭及长&amp;#有才色小娥善史书喜辞赋和帝赐诸王宫人因入清河第庆初闻其美赏傅母以求之及后幸爱极盛姬妾莫比姊妹皆卒葬于京师庆立凡二十五年乃归国其年病笃谓宋衍等曰清河埤薄欲乞骸骨于贵人冢傍下棺而已朝廷大恩犹当应有祠室庶母子并食魂灵有所依庇死复何恨乃上书太后曰臣国土下湿愿乞骸骨下从贵人于樊濯虽殁且不朽矣及今口目尚能言视冒昧干请命在呼吸愿蒙哀怜遂薨年二十九遣司空持节与宗正奉吊祭又使长乐谒者仆射中谒者二人副护丧事赐龙旗九旒虎贲百人仪比东海恭王太后使掖庭丞送左姬丧与王合葬广丘子愍王虎威嗣永初元年太后封宋衍为盛乡侯分清河为二国封庆少子常保为广川王子女十一人皆为乡公主食邑奉明年常保薨无子国除虎威立三年薨亦无子邓太后复立乐安王宠子延平为清河王是为恭王　　千乘贞王伉
按后汉书本传千乘贞王伉建初四年封和帝即位以伉长兄甚见尊礼立十五年薨子宠嗣　　平春悼王全
按后汉书本传平春悼王全以建初四年封其年薨葬于京师无子国除　　济北惠王寿
按后汉书本传济北惠王寿母申贵人颍川人也世吏二千石贵人年十三入掖庭寿以永元二年封分太山郡为国和帝遵肃宗故事兄弟皆留京师恩宠笃密有司请遣诸王归藩不忍许之及帝崩乃就国永初元年邓太后封寿舅申转为新亭侯寿立三十一年薨自永初已后戎狄叛乱国用不足始封王薨减赙钱为千万布万匹嗣王薨赙钱五百万布五千匹时惟寿最尊亲特赐赙钱三千万布三万匹子节王登嗣　　河间孝王开
按后汉书本传河间孝王开以永元二年封分乐成勃海涿郡为国延平元年就国奉遵法度吏人敬之永宁元年邓太后封开子翼为平原王奉怀王胜祀子德为安平王奉乐成王党祀开立四十二年薨子惠王政嗣　　城阳怀王淑
按后汉书本传城阳怀王淑以永元二年分济阴为国立五年薨葬于京师无子国除还并济阴　　广宗殇王万岁
按后汉书本传广宗殇王万岁以永元五年封分巨鹿为国其年薨葬于京师无子国除还并巨鹿　　赵顷王商按后汉书赵孝王传孝王良子节王栩栩立四十年薨子顷王商嗣永元三年封商三弟为亭侯五年封商四子为亭侯商立二十三年薨子靖王宏立十二年薨子惠王干嗣　　沛厘王定
按后汉书沛献王传献王辅立四十六年子厘王定嗣元和二年封定弟十二人为乡侯定立十一年薨子节王正嗣　　任城孝王尚
按后汉书本传东平宪王苍子怀王忠忠弟任城孝王尚元和元年封食任城亢父樊三县立十八年薨子贞王安嗣　　阜陵殇王冲
按后汉书阜陵质王传质王延立五十一年薨子殇王冲嗣永元二年下诏尽削除前班下延事冲立二年薨无嗣和帝复封冲兄鲂是为顷王　　琅琊恭王寿
按后汉书琅琊孝王传孝王京子夷王宇宇立二十年薨子恭王寿嗣永初七年封寿弟八人为列侯立十七年薨子贞王尊嗣　　齐惠王无忌
按后汉书齐武王传齐王晃贬爵为芜湖侯卒子无忌嗣帝以伯升首创大业而后嗣罪废心常愍之及崩遗诏复国永元二年乃复封无忌为齐王是为惠王立五十二年薨子顷王喜嗣立五年薨子承嗣建安十一年国除　　北海王威
按后汉书北海靖王传靖王兴子敬王睦睦子哀王基立十四年薨无子肃宗怜之不除其国永元二年和帝封睦庶子斟乡侯威为北海王奉睦后立七年威以非睦子又坐诽谤槛车征诣廷尉道自杀　　阜陵顷王鲂按后汉书阜陵质王传殇王冲立二年薨无嗣和帝复封冲兄鲂是为顷王永元八年封鲂弟十二人为乡亭侯鲂立三十年薨子怀王恢嗣　　中山夷王宪
按后汉书中山简王传简王焉立五十二年永元二年薨子夷王宪嗣永元四年封宪弟十一人为列侯宪立二十二年薨子孝王弘嗣　　乐成厘王巡
按后汉书乐成靖王传靖王党立二十五年子哀王崇嗣立二月薨无子国绝明年和帝立崇兄修侯巡为乐成王是为厘王巡立十五年薨子隐王宾嗣立八年薨无子国绝　　常山殇王侧
按后汉书淮阳顷王传永元二年和帝立顷王&amp;#小子侧复为常山王奉&amp;#后是为殇王侧立十三年薨父子皆未之国并葬京师侧无子其月立兄防子侯章为常山王　　乐安夷王宠
按后汉书千乘贞王传贞王伉立十五年薨子宠嗣一名伏胡永元七年改国名乐安立二十八年薨是为夷王父子薨于京师皆葬洛阳子鸿嗣　　沛节王正
按后汉书沛献王传献王辅子厘王定定立十一年薨子节王正嗣元兴元年封正弟二人为县侯正立十四年薨子孝王广嗣　　陈思王钧
按后汉书陈敬王传敬王羡立三十七年薨子思王钧嗣钧立多不法遂行天子大射礼性隐贼喜文法国相二千石不与相得者辄阴中之憎怨敬王夫人李仪等永元十一年遂使客隗久杀仪家属吏捕得久系长平狱钧欲断绝辞语复使结客篡杀久事发觉有司举奏钧坐削西华项新阳三县十二年封钧六弟为列侯后钓取掖庭出女李娆为小妻复坐削圉宜禄扶沟三县永初七年封敬王孙安国为耕亭侯钧立二十一年薨子怀王嗣立二年薨无子国绝　　济南简王错
按后汉书济南安王传安王康立五十九年薨子简王错嗣错为太子时爱康鼓吹妓女宋闰使医张尊招之不得错怒自以剑刺杀尊国相举奏有诏弗案永元十一年封错弟七人为列侯错立六年薨子孝王香嗣　　梁恭王坚
按后汉书梁节王传节王畅立二十七年薨子恭王坚嗣永元十六年封坚弟二人为乡亭侯坚立二十六年薨子怀王匡嗣　　常山靖王章
按后汉书淮阳顷王传和帝立顷王&amp;#小子侧是为殇王侧薨无子和帝立侧兄防子侯章为常山王和帝怜章早孤数加赏赐延平元年就国立二十五年薨是为靖王子顷王仪嗣　　济南孝王香
按后汉书济南安王传安王康子简王错错立六年薨子孝王香嗣永初二年封香弟四人为列侯香笃行好经书初叔父笃有罪不得封西平昌侯昱坐法失侯香乃上书分爵土封笃子丸昱子皓皆为列侯香立二十年薨无子国绝　　东海顷王肃
按后汉书东海恭王传恭王强子靖王政政立四十四年子顷王肃嗣永元十六年封肃弟二十一人皆为列侯肃性谦俭循恭王法度永初中以西羌未平上钱二千万元初中复上缣万匹以助国费邓太后下诏褒纳焉立二十三年薨子孝王臻嗣　　琅琊贞王尊
按后汉书琅琊孝王传孝王京子夷王宇宇子恭王寿寿立十七年薨子贞王尊嗣延光二年封尊弟四人为乡侯尊立十八年薨子安王据嗣　　乐成王苌
按后汉书乐成靖王传靖王党子哀王崇立二月无子国绝和帝立崇兄巡是为厘王子隐王宾立八年薨无子国绝明年复立济北惠王子苌为乐成王苌到国数月骄淫不法愆过累积冀州刺史与国相举奏苌罪至不道安帝诏曰苌有腼其面而放逸其心知陵庙至重承继有礼不惟致敬之节肃穆之慎乃敢擅损牺牲不备苾芬慢易大姬不震厥教出入颠覆风淫于家娉取人妻馈遗婢妾驱击吏人专己凶暴愆罪莫大甚可耻也朕览八辟之议不忍致之于理其贬苌爵为临湖侯朕无则哲之明致简统失序罔以尉承大姬增怀永叹延光元年以河间孝王子得嗣靖王后以乐成比废绝改国曰安平　　平原怀王胜
按后汉书本传平原怀王胜和帝长子也不载母氏少有痼疾延平元年封立八年薨葬于京师无子邓太后立乐安夷王宠子得为平原王奉胜后是为哀王得立六年薨无子永宁元年太后又立河间王开子都乡侯翼为平原王嗣安帝废之国除　　任城贞王安
按后汉书任城孝王传任城孝王尚立十八年子贞王安嗣永元十四年封母弟福为桃乡侯永初四年封福弟亢为当涂乡侯安性轻易贪吝数微服出入游观国中取官属车马刀剑下至卫士米肉皆不与直元初六年国相行弘奏请废之安帝不忍以一岁租五分之一赎罪安立十九年薨子节王崇嗣　　北海顷王普按后汉书北海靖王传靖王兴子敬王睦睦子哀王基基薨无子和帝封睦庶子威为北海王立七年征诣廷尉道自杀永初元年邓太后复封睦孙寿光侯普为北海王是为顷王延光二年复封睦少子为亭侯普立七年薨子恭王翼嗣立十四年薨子康王嗣无后建安十一年国除　　沛孝王广
按后汉书沛献王传献王辅子厘王定定子节王正正立十四年薨子孝王广立广有固疾安帝诏广祖母周领王家事周明正有法礼汉安中薨顺帝下诏曰沛王祖母太夫人周秉心淑慎导王以仁使光禄大夫赠以妃印绶广立三十五年薨子幽王荣嗣荣立二十年薨子孝王琮嗣琮薨子恭王曜嗣曜薨子契嗣魏受禅以为崇德侯　　清河恭王延平　广川王常保
按后汉书清河孝王传孝王庆立二十五年归国子愍王虎威嗣永初元年太后分清河为二国封庆少子常保为广川王子女十一人皆为乡公主食邑奉明年常保薨无子国除邓太后复立乐安王宠子延平为清河王是为恭王立二十五年薨子蒜嗣　　中山孝王弘按后汉书中山简王传简王焉子夷王宪宪立二十二年薨子孝王弘嗣永宁元年封弘二弟为亭侯弘立二十八年薨子穆王畅嗣　　彭城考王道
按后汉书彭城靖王传靖王恭立四十六年薨子考王道嗣元初五年封道弟三人为乡侯恭孙顺为东安亭侯道立二十八年薨子顷王定嗣　　赵惠王干
按后汉书赵孝王传孝王良子节王栩栩子顷王商商子靖王宏宏立十二年薨子惠王干嗣元初五年封干二弟为亭侯是岁赵相奏干居父丧私娉小妻又白衣出司马门坐削中丘县时郎中南阳程坚素有志行拜为干傅坚辅以礼义干改悔前过坚列上复所削县本初元年封干一子为亭侯干立四十八年薨子怀王豫嗣豫薨子献王赦嗣赦薨子珪嗣建安十八年徙封博陵王立九年魏初以为崇德侯　　阜陵怀王恢按后汉书阜陵质王传质王延子殇王冲无嗣和帝复封冲兄鲂是为顷王立三十年薨子怀王恢嗣延光三年封恢兄弟五人为乡亭侯恢立十年薨子节王代嗣　　济北节王登
按后汉书济北惠王传惠王寿立三十一年薨子节王登嗣封永宁元年封登弟五人为乡侯皆别食太山邑登立十五年薨子哀王多嗣　　勃海孝王鸿
按后汉书千乘贞王传贞王伉薨子宠嗣改国名乐安立二十八年薨是为夷王子鸿嗣安帝崩始就国鸿生质帝质帝立梁太后下诏以乐安国土卑湿租委鲜薄改鸿封勃海王立二十六年薨是为孝王无子太后立桓帝弟蠡吾侯悝为勃海王奉鸿祀　　陈顷王崇按后书汉陈敬王传怀王竦薨无子国绝永宁元年立敬王子安寿亭侯崇为陈王是为顷王崇立五年薨子孝王承嗣承薨子愍王宠嗣　　蠡吾侯翼
按后汉书河间孝王传永宁元年邓太后封孝王开子翼为平原王奉怀王胜祀　蠡吾侯翼元初六年邓太后征济北河间王诸子诣京师奇翼美仪容故以为平原怀王后焉留在京师岁余太后崩安帝乳母王圣与中常侍江京等谮邓骘兄弟及翼云与中大夫赵王谋图不轨窥觎神器怀大逆心贬为都乡侯遣归河间翼于是谢宾客闭门自处永建五年父开上书愿分蠡吾县以封翼顺帝从之翼卒子志嗣为大将军梁冀所立是为桓帝梁太后诏追尊河间孝王为孝穆皇夫人赵氏曰孝穆后庙曰清庙陵曰乐成陵蠡吾先侯曰孝崇皇庙曰烈庙陵曰博陵皆置令丞使司徒持节奉策书玺绶祠以太牢尊翼夫人马氏为孝崇博园贵人以涿郡之良乡固安河间之蠡吾三县为汤沭邑　　琅琊安王据
按后汉书琅琊孝王传孝王京子夷王宇宇子恭王寿寿子贞王尊尊立十八年薨子安王据嗣永和五年封据弟三人为乡侯据立四十七年薨子顺王容嗣　　安平孝王得
按后汉书乐成靖王传安帝诏贬苌爵为临湖侯延光元年以河间孝王子得嗣靖王后以乐成比废绝故改国曰安平是为安平孝王立三十年薨子续立中平元年黄巾贼起为所劫质囚于广宗贼平复国其年秋坐不道被诛立三十四年国除　　任城节王崇
按后汉书任城孝王传孝王尚子贞王安安立十九年子节王崇嗣顺帝时羌虏数反崇辄上钱帛佐边费及帝崩复上钱三百万助山陵用度朝廷嘉而不受立三十一年薨无子国绝　　下邳贞王成
按后汉书下邳惠王传惠王衍立五十四年薨子贞王成嗣永建元年封成兄二人及惠王孙二人皆为列侯成立二年薨子愍王意嗣　　朝阳侯
按后汉书泗水王传泗水王歙从父弟匡封宜春侯子浮嗣封朝阳侯浮孙护无子封绝延光中护从兄与安帝乳母王圣女伯荣私通遂取伯荣为妻得绍护封为朝阳侯位侍中及王圣败贬爵为亭侯　　济南厘王显按后汉书济南安王传安王康子简王错错子孝王香香无子国绝永建元年顺帝立错次子阜阳侯显为嗣是为厘王立三年薨子悼王广嗣　　下邳愍王意
按后汉书下邳惠王传惠王衍子贞王成成立二年薨子愍王意嗣阳嘉元年封意弟八人为乡亭侯中平元年意遭黄巾弃国走贼平复国数月薨立五十七年年九十子哀王宜嗣数月薨无子建安十一年国除　　梁怀王匡
按后汉书梁节王传节王畅子恭王坚坚立二十六年薨子怀王匡嗣永建二年封匡兄弟七人为乡亭侯匡立十一年薨无子顺帝封匡弟孝阳亭侯成为梁王是为夷王立二十九年薨子敬王元嗣立十六年薨子弥嗣立四十年魏受禅以为崇德侯　　常山顷王仪
按后汉书淮阳顷王传顷王&amp;#子殇王侧无子立兄章为常山王二十五年薨是为靖王子顷王仪嗣永建二年封仪兄二人为亭侯仪立十七年薨子节王豹嗣　　解渎亭侯淑
按后汉书河间孝王传解渎亭侯淑以河间孝王子封淑卒子长嗣长卒子宏嗣为大将军窦武所立是为灵帝建宁元年窦太后诏追尊皇祖淑为孝元皇夫人夏氏曰孝元后陵曰敦陵庙曰靖庙皇考长为孝仁皇夫人董氏为慎园贵人陵曰慎陵庙曰奂庙皆置令丞使司徒持节之河间奉策书玺绶祠以太牢常以岁时遣中常侍持节之河间奉祀熹平三年使使拜河间安王利子康为济南王奉孝仁皇祀康薨子赟嗣建安十二年为黄巾贼所害子开嗣立十三年魏受禅以为崇德侯　　东海孝王臻　蒸乡侯俭
按后汉书东海恭王传恭王强子靖王政政子顷王肃肃立二十三年薨子孝王臻嗣永建二年封臻二弟敏俭为乡侯臻及弟蒸乡侯俭并有笃行母卒皆吐血毁眦至服练红兄弟追念初丧父幼小哀礼有阙因复重行丧制臻性敦厚有恩常分租秩赈给诸父昆弟国相籍褒具以状闻顺帝美之制诏大将军三公大鸿胪曰东海王臻以近蕃之尊少袭王爵膺受多福未知艰难而能克己率礼孝敬自然事亲尽爱送终竭哀降仪从士寝苫三年和睦兄弟恤养孤弱至孝纯备仁义兼弘朕甚嘉焉夫劝善厉俗为国所先曩者东平孝王敞兄弟行孝丧母如礼有增户之封诗云永世克孝念兹皇祖今增臻封五千户俭五百户光启土宇以酬厥德立三十一年薨子懿王祗嗣　　济南悼王广
按后汉书济南安王传安王康子简王错错子孝王香香无子立错子显为厘王立三年薨子悼王广嗣永建五年封广弟文为乐成亭侯广立二十五年永兴元年薨无子国除　　阜陵节王代
按后汉书阜陵质王传质王延子殇王冲无嗣和帝复封冲兄鲂是为顷王子怀王恢恢立十年薨子节王代嗣阳嘉二年封代兄便亲为勃遒亭侯代立十四年薨无子国绝　　清河王蒜
按后汉书清河孝王传孝王庆子虎威立三年薨无子邓太后复立乐安王宠子延平为清河王是为恭王立二十五年薨子蒜嗣冲帝崩征蒜诣京师将议为嗣会大将军梁冀与梁太后立质帝罢归国蒜为人严重动止有度朝臣太尉李固等莫不归心焉初中常侍曹腾谒蒜蒜不为礼宦者由此恶之及帝崩公卿皆正义立蒜而曹腾说梁冀不听遂立桓帝语在李固传蒜由此得罪建和元年甘陵人刘文与南郡妖贼刘鲔交通讹言清河王当统天下欲共立蒜事发觉文等遂劫清河相谢皓将至王宫司马门曰当立王为天子皓为公皓不听骂之文因刺杀皓于是捕文鲔诛之有司因劾奏蒜坐贬爵为尉氏侯徙桂阳自杀立三年国绝　　河间惠王政
按后汉书河间孝王传孝王开立四十二年薨子惠王政嗣政&amp;#狠不奉法宪顺帝以侍御史吴郡沈景有强能称故擢为河间相景到国谒王王不正服箕踞殿上侍郎赞拜景峙不为礼问王所在虎贲曰是非王邪景曰王不服常人何别今相谒王岂谒无礼者邪王惭而更服景然后拜出住宫门外请王傅责之曰前发京师陛下见受诏以王不恭使相检督诸君空受爵禄而无训导之义因奏治罪诏书让政而诘责傅景因捕诸奸人上案其罪杀戮尤恶者数十人出冤狱百余人政遂为改节悔过自修阳嘉元年封政弟十三人皆为亭侯政立十年薨子贞王建嗣建立十年薨子安王利嗣利立二十八年薨子陔嗣陔立四十一年魏受禅以为崇德侯　　中山穆王畅
按后汉书中山简王传简王焉子夷王宪宪子孝王弘弘立二十八年薨子穆王畅嗣永和六年封畅弟荆为南乡侯畅立三十四年薨子节王稚嗣无子国除　　济北厘王安国
按后汉书济北惠王传惠王寿子节王登登子哀王多多立三年薨无子永和四年立战乡侯安国为济北王是为厘王立十年薨子孝王次嗣　　彭城顷王定
按后汉书彭城靖王传靖王恭子考王道道立二十八年薨子顷王定嗣本初元年封定兄弟九人皆为亭侯定立四年薨子孝王和嗣　　彭城孝王和
按后汉书彭城靖王传靖王恭子考王道道子顷王定定立四年薨子孝王和嗣和性至孝太夫人薨行丧陵次毁眦过礼傅相以闻桓帝诏使奉牛酒迎王还宫和敬贤乐施国中爱之初平中天下大乱和为贼昌务所攻避奔东阿后得还国立六十四年薨孙祗嗣立七年魏受禅以为崇德侯　　常山节王豹
按后汉书淮阳顷王传顷王&amp;#子殇王侧无子立兄章为常山王是为靖王子顷王仪仪立十七年薨子节王豹嗣永嘉元年封豹兄四人为亭侯豹立八年薨子皓嗣三十二年遭黄巾贼弃国走建安十一年国除　　济北孝王次
按后汉书济北惠王传惠王寿子节王登登子哀王多多立三年薨无子厘王安国立十年薨子孝王次嗣本初元年封次弟猛为亭侯次九岁丧父至孝建和元年梁太后下诏曰济北王次以幼年守藩躬履孝道父没哀恸焦毁过礼草庐土席衰杖在身头不枇沐体生疮肿谅暗以来二十八月自诸国有忧未之闻也朝廷甚嘉焉书不云乎用德章厥善诗云孝子不匮永锡尔类今增次封五千户广其土宇以慰孝子恻隐之劳次立七年薨子鸾嗣鸾薨子政嗣政薨无子建安十一年国除　　阜陵恭王便亲
按后汉书阜陵质王传质王延子鲂是为顷王鲂子怀王恢恢子节王代代立十四年薨无子国绝建和元年桓帝立勃遒亭侯便亲为恢嗣是为恭王立十三年薨子孝王统嗣统立八年薨子王赦立建安中薨无子国除　　平原王硕
按后汉书河间孝王传蠡吾侯翼子志是为桓帝建和二年更封帝兄都乡侯硕为平原王留博陵奉翼后尊夫人马氏为孝崇博园贵人硕嗜酒多过失帝令马贵人领王家事建安十一年国除　　勃海王悝
按后汉书千乘贞王传勃海孝王鸿无子梁太后立桓帝弟蠡吾侯悝奉鸿祀延熹八年悝谋为不道有司请废之帝不忍乃贬为瘿陶王食一县悝后因中常侍王甫求复国许谢钱五千万帝临崩遗诏复为勃海王悝知非甫功不肯还谢钱甫怒阴求其过初迎立灵帝道路流言悝恨不得立欲钞征书而中常侍郑飒中黄门董腾并任侠通剽轻数与悝交通王甫伺察以为有奸密告司隶校尉段颎熹平元年遂收飒送北寺狱使尚书令廉忠诬奏飒等谋迎立悝大逆不道遂诏冀州刺史收悝考实又遣大鸿胪持节与宗正廷尉之勃海追责悝悝自杀妃妾十一人子女七十人伎女二十四人皆死狱中傅相以下以辅导王不忠悉伏诛悝立二十五年国除众庶莫不怜之　按史&amp;#传&amp;#迁北军中候是时桓帝弟勃海王悝素行险辟僭傲多不法&amp;#惧其骄悖为乱乃上封事曰臣闻帝王之于亲戚爱虽隆必示之以威体虽贵必禁之以度如是和睦之道兴骨肉之恩遂昔周襄王恣甘昭公孝景皇帝骄梁孝王而二弟阶宠终用勃慢卒周有播荡之祸汉有爰盎之变窃闻勃海王悝凭至亲之属恃偏私之爱失奉上之节有僭慢之心外聚剽轻不逞之徒内荒酒乐出入无常所与群居皆有口无行或家之子或朝之斥臣必有羊胜伍被之变州司不敢弹纠傅相不能匡辅陛下隆于友于不忍遏绝恐遂滋蔓为害弥大乞露臣奏宣示百僚使臣得于清朝明言其失然后诏公卿平处其法法决罪定乃下不忍之诏臣下固执然后少有所许如是则圣朝无伤亲之讥勃海有享国之庆不然惧大狱将兴使者相望于路矣臣职典禁兵备御非常而妄知藩国干犯至戚罪不容诛不胜愤懑谨冒死以闻帝以至亲不忍下其事后悝竟坐逆谋贬为瘿陶王　　陈愍王宠
按后汉书陈敬王传永宁元年立敬王子崇为陈王是为顷王子孝王承承子愍王宠熹平二年国相师迁追奏前相魏愔与宠共祭天神希幸非冀罪至不道有司奏遣使者案验时新诛勃海王悝灵帝不忍复加法诏槛车传愔迁诣北寺诏狱使中常侍王酺与尚书令侍御史杂考愔辞与王共祭黄老君求长生福而已无它冀幸酺等奏愔职在匡正而所为不端迁诬告其王罔以不道皆诛死有诏赦宠不案宠善弩射十发十中中皆同处中平中黄巾贼起郡县皆弃城走宠有强弩数千张出军都亭国人素闻王善射不敢反叛故陈独得完百姓归之者众十余万人及献帝初义兵起宠率众屯阳夏自称辅汉大将军国相会稽骆俊素有威恩时天下饥荒邻郡人多就之俊倾资赈赡并得全活后袁术求粮于陈而俊拒绝之术忿恚遣客诈杀俊及宠陈由是破败是时诸国无复租禄而数见虏夺并日而食转死沟壑者甚众夫人姬妾多为丹阳兵乌桓所略云按册府元龟宠射其秘法以天覆地载参连为奇又有三微三小三微为经三小为纬经纬相将万胜之方然要在机牙　　甘陵威王理
按后汉书清河孝王传清河王蒜以罪自杀国绝梁冀恶清河名明年乃改为甘陵梁太后立安平孝王子经侯理为甘陵王奉孝德皇祀是为威王立二十五年薨子贞王定嗣立四年薨子献王忠嗣　　东海懿王祗
按后汉书东海恭王传恭王强子靖王政政子顷王肃肃子孝王臻臻立三十一年薨子懿王祇嗣初平四年遣子琬至长安奉章献帝封琬汶阳侯拜为平原相祗立四十四年薨子羡嗣二十年魏受禅以为崇德侯　　任城王博
按后汉书任城孝王传节王崇无子国绝延熹四年桓帝立河间孝王子恭为参户亭侯博为任城王以奉孝王尚祀博有孝行丧母服制如礼增封三千户立十三年薨无子国绝　　琅邪顺王容
按后汉书琅邪孝王传孝王京子夷王宇宇子恭王寿寿子贞王尊尊子安王据据立四十七年薨子顺王容嗣初平元年遣弟邈至长安奉章贡献帝以邈为九江太守封阳都侯容立八年薨国绝初邈至长安盛称东郡太守曹操忠诚于帝操以此德于邈建安十一年复立容子熙为王在位十一年坐谋欲过江被诛国除　　甘陵献王忠
按后汉书清河孝王传甘陵威王理子贞王定定立四年薨子献王忠嗣黄巾贼起忠为国人所执既而释之灵帝以亲亲故诏复忠国忠立十三年薨嗣子为黄巾所害建安十一年以无后国除　　任城王佗
&lt;/div&gt;
    &lt;div class="pagination"&gt;
&lt;a href="官常典宗藩部_page39.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典宗藩部_page35.html"&gt;35&lt;/a&gt;&lt;a href="官常典宗藩部_page36.html"&gt;36&lt;/a&gt;&lt;a href="官常典宗藩部_page37.html"&gt;37&lt;/a&gt;&lt;a href="官常典宗藩部_page38.html"&gt;38&lt;/a&gt;&lt;a href="官常典宗藩部_page39.html"&gt;39&lt;/a&gt;&lt;span class="current-page"&gt;40&lt;/span&gt;&lt;a href="官常典宗藩部_page41.html"&gt;41&lt;/a&gt;&lt;a href="官常典宗藩部_page42.html"&gt;42&lt;/a&gt;&lt;a href="官常典宗藩部_page43.html"&gt;43&lt;/a&gt;&lt;a href="官常典宗藩部_page44.html"&gt;44&lt;/a&gt;&lt;a href="官常典宗藩部_page45.html"&gt;45&lt;/a&gt;&lt;span&gt;...&lt;/span&gt;&lt;a href="官常典宗藩部_page41.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
