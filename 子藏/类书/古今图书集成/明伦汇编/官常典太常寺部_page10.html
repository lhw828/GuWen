<!DOCTYPE html>
<html>
<head>
    <meta charset="UTF-8">
    <title>官常典太常寺部 - 第 10 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典太常寺部 - 第 10 页/共 10 页</h1>
    <div class="content">亲祭之年用厨役一百一十五名
　三皇庙每祭用厨役九十五名
　真武庙每祭用厨役十六名
　东岳庙每祭用厨役三十八名
　城隍庙每祭用厨役三十三名
　关帝庙每祭用厨役四十四名
　火神庙每祭用厨役二十五名
　司土司工神每祭用厨役二十四名
　红衣炮每祭用厨役四十一名
　武壮王祠每祭用厨役九名
　　神乐观
　　提点一员左右知观各一员协律郎五员赞礼　　郎十六员司乐二十六员奉祀五员圜丘方泽　　朝日夕月先农五坛祀丞三员圜丘方泽先农　　三坛乐生一百八十名文舞生一百五十名武　　舞生一百五十名执事乐舞生九十名如有遗　　缺于观内官员家道童及乐舞生家道童选补　　凡乐舞仪节本寺令协律郎等官教习遇有祭　　祀先期于凝禧殿演习　　凡祭日司爵司香捧帛捧爵焚香等事俱用执　　事乐舞生又有乐生武舞生文舞生执旌节乐　　舞生应给净衣行文工部取用天坛大祭共用乐舞生二百五十九名给净衣二百五　　十九套执事乐舞生服蓝镶边青缎袍武舞生　　并执旌节乐舞生服青缎销金花袍文舞生并　　执旌节乐舞生乐生焚香乐舞生服青缎补袍　　俱系绿绸带戴裹金铜顶帽如遇祭告皇上亲诣行礼用乐舞生三十八名遣宫行礼用二　　十八名祈谷大祭共用乐舞生二百三十五名给净衣二百　　三十五套执事乐舞生服蓝镶边青罗袍武舞　　生服红缎销金花袍文舞生乐生焚香乐舞生　　服红缎补袍带顶同前地坛大祭共用乐舞生二百四十七名给净衣二百四　　十七套执事乐舞生服蓝镶边青缎袍武舞生　　服青屯绢销金花袍文舞生乐生焚香乐舞生　　服青屯绢补袍带顶同前如遇祭告用乐舞生　　二十六名太庙每祭共用乐舞生二百六十七名执事乐舞生服　　青袍武舞生服红缎销金花袍文舞生乐生焚　　香乐舞生服红缎补袍带顶同前如遇祭告用　　乐舞生二十六名专祭一殿用十七名或十五　　名社稷坛每祭共用乐舞生二百二十七名执事乐舞　　生服蓝镶边青罗袍武舞生服红罗销金花袍　　文舞生乐生焚香乐舞生服红罗补袍带顶同　　前如遇祭告用乐舞生十八名　朝日坛每祭共用乐舞生二百三十一名执事乐　　舞生服蓝镶边青罗袍武舞生服蓝镶边红罗　　销金花袍文舞生乐生焚香乐舞生服红罗补　　袍带顶同前　夕月坛每祭共用乐舞生二百三十五名执事乐　　舞生服蓝镶边青罗袍武舞生服玉色罗销金　　花袍文舞生乐生焚香乐舞生服玉色罗补袍　　带顶同前　帝王庙每祭共用乐舞生二百八十三名执事乐　　舞生服青绢袍武舞生服红色销金花袍文舞　　生乐生焚香乐舞生服红色补袍带顶同前　文庙每祭共用乐舞生一百四十名执事乐舞生　　服青绢袍文舞生乐生执旌节乐舞生俱服红　　缎补袍带顶同前　太岁坛每祭共用乐舞生二百三十二名执事乐　　舞生服青绢衣武舞生服红色销金花袍文舞　　生乐生焚香乐舞生服红包补袍带顶同前　先农坛每祭用执事乐舞生十八名服月白镶边　　蓝袍焚香乐舞生服红绢补袍带顶同前如遇　　耕藉亲祭之年共用乐舞生二百二十二名执事乐舞生　　服月白镶边青袍武舞生服红绢销金花袍文　　舞生乐生焚香乐舞生服红绢补袍带顶同前　三皇庙每祭用执事乐舞生二十四名服月白镶　　边青袍带顶同前　真武庙每祭用执事乐舞生四名衣带顶同前　东岳庙　城隍庙
　关帝庙
　火神庙
　武壮王祠俱同
　司土司工神用执事乐舞生三名衣带顶同前　红衣炮每祭用执事乐舞生八名衣带顶同前　　凡大祀中祀俱用中和韶乐舞用八佾用文舞　　生六十四人武舞生六十四人惟　文庙舞用六佾止用文舞生三十六人自
　三皇庙以下俱教坊司鼓乐承应本寺预期行文　　拨取　　本观库夫十名行文顺天府佥泒大兴宛平武　　清县霸州各一名涿州顺义宝坻县各二名　　牺牲所　　所牧一员所副一员管所军五十名
　　每年祭祀牲口黑牛一百七十七只北羊三百　　三十六只猪二百四十一口鹿三十五只如有　　告祭等事临期增用以上牛羊猪俱先期自顺　　天府取行户本寺发库银办买发所喂养牛每　　只日给豆八仓升草二束每束重七觔下同羊　　每只日给豆二仓升草一束鹿自　盛京移送发所喂养鹿每只日给豆两碗半草二　　斤俱本寺行文户部支给猪每口日给麸子六　　仓升系本寺支库银照时给买太庙
奉先殿兔二百五十五只本寺行文光禄寺预备其各　　坛庙应用兔一百一十一只除　　盛京移送外本寺支库银给发行户备办　　凡大祀所用牲只于一月前洗涤中祀牲只于　　二十日前洗涤小祀牲只于十日前洗涤　　康熙十一年上谕太常寺祀典关系重大理宜敬慎习近见尔　　衙门典礼俱未谙练又所奏音乐多未合节殊　　非慎重禋祀之义以后着详加练习勿得仍前　　怠忽越祀典特谕康熙十一年正月十八日　　康熙二十九年上谕大学士伊桑阿阿兰泰学士朱都纳迈图西安　　博济布颜图郭世隆王国昌太常寺鸿胪寺等　　衙门鸣赞官原择其声音弘亮者选用论俸升　　为主事若等历年未久乃由捷径反越年久笔　　帖式先升其声音不善者取为鸣赞阅数年并　　未赞礼一次者有之可下旨太常寺鸿胪寺等　　衙门察现任鸣赞等官将声音劣者题参革其　　鸣赞以笔帖式补用如将劣者不行斥革朕察　　出并治罪焉康熙二十九年四月二十四日　太常寺部总论
贾谊新书
　　辅佐
奉常典天以掌宗庙社稷之祭祀天神地祇人鬼凡山川四望国之诸祭吉凶妖祥占相之事序礼乐丧纪国之礼仪毕居其宜以识宗室观民风俗审诗商命禁邪言息淫声于四时之交有事于南郊以报祈天明故历天时不得事鬼神不序经礼仪人伦不正奉常之任也蔡邕独断
　　论祝
大祝掌六祝之辞顺祝顺丰年也年祝求永贞也告祝祈福祥也化祝弭灾兵也瑞祝逆时雨宁风旱也策祝远罪病也
　太常寺部名臣列传
　　有虞氏
　　夔
按书经舜典帝曰夔命汝典乐教胄子直而温宽而栗刚而无虐简而无傲诗言志歌永言声依永律和声八音克谐无相夺伦神人以和夔曰于予击石拊石百兽率舞　　汉
　　叔孙通
按汉书本传通薛人也秦时以文学征待诏博士数岁陈胜起二世召博士诸儒生问曰楚戍卒攻蕲入陈于公何如博士诸生三十余人前曰人臣无将将则反罪死无赦愿陛下急发兵击之二世怒作色通前曰诸生言皆非夫天下为一家毁郡县城铄其兵视天下弗复用且明主在上法令具于下吏人人奉职四方辐辏安有反者此特群盗鼠窃狗盗何足置齿牙间哉郡守尉令捕诛何足忧二世喜尽问诸生诸生或言反或言盗于是二世令御史按诸生言反者下吏非所宜言诸生言盗者皆罢之乃赐通帛二十匹衣一袭拜为博士通已出反舍诸生曰生何言之谀也通曰公不知我几不免虎口乃□去之薛薛已降楚矣及项梁之薛通从之败定陶从怀王怀王为义帝徙长沙通留事项王汉二年汉王从五诸侯入彭城通降汉王通儒服汉王憎之乃变其服服短衣楚制汉王喜通之降汉从弟子百余人然无所进剸言诸故群盗壮士进之弟子皆曰事先生数年幸得从降汉今不进臣等剸言大猾何也通乃谓曰汉王方蒙矢石争天下诸生宁能斗乎故先言斩将搴旗之士诸生且待我我不忘矣汉王拜通为博士号稷嗣君汉王已并天下诸侯共尊为皇帝于定陶通就其仪号高帝悉去秦仪法为简易群臣饮争功醉或妄呼拔剑击柱上患之通知上益餍之说上曰夫儒者难与进取可与守成臣愿征鲁诸生与臣弟子共起朝仪高帝曰得无难乎通曰五帝异乐三王不同礼礼者因时世人情为之节文者也故夏殷周礼所因损益可知者谓不相复也臣愿颇采古礼与秦仪杂就之上曰可试为之令易知度吾所能行为之于是通使征鲁诸生三十余人鲁有两生不肯行曰公所事者且十主皆面谀亲贵今天下初定死者未葬伤者未起又欲起礼乐礼乐所由起百年积德而后可兴也吾不忍为公所为公所为不合古吾不行公往矣毋污我通笑曰若真鄙儒不知时变遂与所征三十人西及上左右为学者与其弟子百余人为□蕞野外习之月余通曰上可试观上使行礼曰吾能为此乃令群臣习肄会十月汉七年长乐宫成诸侯群臣朝十月仪先平明谒者治礼引以次入殿门廷中陈车骑戍卒卫官设兵张旗志传曰趋殿下郎中侠陛陛数百人功臣列侯诸将军军吏以次陈西方东乡文官丞相以下陈东方西乡大行设九宾胪句传于是皇帝辇出房百官执传警引诸侯王以下至吏六百石以次奉贺自诸侯王以下莫不震恐肃敬至礼毕尽伏置法酒诸侍坐殿上皆伏抑首以尊卑次起上寿觞九行谒者言罢酒御史执法举不如仪者辄引去竟朝置酒无敢欢哗失礼者于是高帝曰吾乃今日知为皇帝之贵也拜通为奉常赐金五百斤通因进曰诸弟子儒生随臣久矣与共为仪愿陛下官之高帝悉以为郎通出皆以五百金赐诸生诸生乃喜曰叔孙生圣人知当世务九年徙通为太子太傅十二年高帝欲以赵王如意易太子通谏曰昔者晋献公以骊姬故废太子立奚齐晋国乱者数十年为天下笑秦以不早定扶苏胡亥诈立自使灭祀此陛下所亲见今太子仁孝天下皆闻之吕后与陛下攻苦食淡其可背哉陛下必欲废嫡而立少臣愿先伏诛以血污地高帝曰公罢矣吾特戏耳通曰太子天下本本壹摇天下震动奈何以天下戏高帝曰吾听公及上置酒见留侯所招客从太子入见上遂无易太子志矣高帝崩孝惠即位乃谓通曰先帝园陵寝庙群臣莫习徙通为奉常定宗庙仪法及稍定汉诸仪法皆通所论着也惠帝为东朝长乐宫及间往数跸烦民作复道方筑武库南通奏事因请间曰陛下何自筑复道高帝寝衣冠月出游高庙子孙奈何乘宗庙道上行哉帝惧曰急坏之通曰人主无过举今已作百姓皆知之矣愿陛下为原庙渭北衣冠月出游之益广宗庙大孝之本上乃诏有司立原庙惠帝尝出游离宫通曰古者有春尝果方今樱桃熟可献愿陛下出因取樱桃献宗庙上许之　　后汉　　张奋
按后汉书张纯传奋字通父纯临终□家丞曰司空无功于时猥蒙爵土身死之后勿议传国奋兄根少被病光武诏奋嗣爵奋称纯遗□固不肯受帝以奋违诏敕收下狱奋惶怖乃袭封永平四年随例归国奋少好学节俭行义常分损租奉赡恤宗亲虽至倾匮而施与不怠十年儋耳降附奋来朝上寿引见宣平殿应对合旨显宗异其才以为侍祠侯建初元年拜左中郎将转五官中郎将迁长水校尉七年为将作大匠章和元年免永元元年复拜城门校尉四年迁长乐卫尉明年代桓郁为太常六年代刘方为司空时岁灾旱祈雨不应乃上表曰比年不登民用饥匮今复久旱秋稼未立阳气垂尽岁月迫促夫国以民为本民以谷为命政之急务忧之重者也臣蒙恩尤深受职过任夙夜忧惧章奏不能叙心愿对中常侍疏奏即时引见复口陈时政之宜明日和帝召太尉司徒幸洛阳狱录囚徒收洛阳令陈歆即大雨三日奋在位清白无它异绩九年以疾罢在家上疏曰圣人所美政道至要本在礼乐五经同归而礼乐之用尤急孔子曰安上治民莫善于礼移风易俗莫善于乐又曰揖让而化天下者礼乐之谓也先王之道礼乐可谓盛矣孔子谓子夏曰礼以修外乐以制内丘已矣夫又曰礼乐不兴则刑罚不中刑罚不中则民无所措手足臣以为汉当制作礼乐是以先帝圣德数下诏书愍伤崩缺而众儒不达议多驳异臣累世台辅而大典未定私窃惟忧不忘寝食臣犬马齿尽诚冀先死见礼乐之定十三年更召拜太常复上疏曰汉当改作礼乐图书着明王者化定制礼功成作乐谨条礼乐异议三事愿下有司以时考定昔者光武皇帝封禅告成而礼乐不定事不相副先帝已诏曹褒今陛下但奉而承之犹周公斟酌文武之道非自为制诚无所疑久执谦谦令大汉之业不以时成非所以彰显祖宗功德建太平之基为后世法帝虽善之犹未施行其冬复以病罢明年卒于家子甫嗣官至津城门候甫卒子吉嗣永初三年吉卒无子国除自昭帝封安世至吉传国八世经历篡乱二百年间未尝谴黜封者莫与为比　　魏
　　杜夔
按三国魏志本传夔字公良河南人也以知音为雅乐郎中平五年以疾去官州郡司徒礼辟以世乱奔荆州荆州牧刘表令与孟曜为汉王合雅乐乐备表欲庭观之夔谏曰今将军号不为天子合乐而庭作之毋乃不可乎表纳其言而止后表子琮降太祖太祖以夔为军谋祭酒参大乐事因令创制雅乐夔善锺律聪思过人丝竹八音靡所不能惟歌舞非所长时散郎邓静尹齐善咏雅乐歌师尹胡能歌宗庙郊祀之曲舞师冯肃服养晓知先代诸舞夔总统研精远考诸经近采故事教习讲肄备作乐器绍复先代古乐皆自夔始也黄初中为太乐令协律都尉汉铸锺工柴玉巧有意思形器之中多所造作亦为时贵人见知夔令玉铸铜锺其声韵清浊多不如法数毁改作玉甚猒之谓夔清浊任意颇拒捍夔夔玉更相白于太祖太祖取所铸锺杂错更试然后知夔为精而玉之妄也于是罪玉及诸子皆为养马士文帝爱待玉又尝令夔与左愿等于宾客之中吹笙鼓琴夔有难色由是帝意不悦后因他事系夔使愿等就学夔自谓所习者雅仕宦有本意犹不满遂黜免以卒弟子河南卲登张泰桑馥各至太乐丞下邳陈顽司律中郎将自左延年等虽妙于音咸善郑声其好古存正莫及夔　　晋
　　华恒
按晋书华表传表孙恒字敬则博学以清素为称尚武帝女荥阳长公主拜驸马都尉元康初东宫建恒以选为太子宾友赐爵关内侯食邑百户辟司徒王浑仓曹掾属除散骑侍郎累迁散骑常侍北军中候俄拜领军加散骑常侍愍帝即位以恒为尚书进爵苑陵县公顷之刘聪逼长安诏出恒为镇军将军领颍川太守以为外援恒兴合义军得二千人未及西赴而关中陷没时群贼方盛所在州郡相继奔败恒亦欲弃郡东渡而从兄轶为元帝所诛以此为疑先书与骠骑将军王导导言于帝帝曰兄弟罪不相及况群从乎即召恒补光禄勋恒到未及拜更以为卫将军加散骑常侍本州大中正寻拜太常议立郊祀尚书刁协国子祭酒杜彝议须还洛乃修郊祀恒议汉献帝居许即便郊柴宜于此修立司徒荀组骠骑将军王导同恒议遂定郊祀寻以疾求解诏曰太常职主宗庙烝尝敬重而华恒抱疾不堪亲奉职事夫子称吾不与祭如不祭况宗伯之职任所司邪今转恒为廷尉顷之加特进太宁初迁骠骑将军加散骑常侍督石头水陆诸军事王敦表转恒为护军疾病不拜授金紫光禄大夫又领太子太保成帝即位加散骑常侍领国子祭酒咸和初以愍帝时赐爵进封一皆削除恒更以讨王敦功封苑陵县侯复领太常苏峻之乱恒侍帝左右从至石头备履艰危困悴逾年初恒为州大中正乡人任让轻薄无行为恒所黜及让在峻军中任势多所杀害见恒辄恭敬不肆其虐锺雅刘超之死亦将及恒让尽心救卫故得免及帝加元服又将纳后寇难之后典籍靡遗婚冠之礼无所依据恒推寻旧典撰定礼仪并郊庙辟雍朝廷轨则事并施用迁左光禄大夫开府常侍如故固让未拜会卒时年六十九册赠侍中左光禄大夫开府谥曰敬恒清恪俭素虽居显列常布衣蔬食年老弥笃死之日家无余财惟有书数百卷时人以此贵之子俊嗣为尚书郎　　贺循
按晋书本传循字彦先会稽山阴人也其先庆普汉世传礼世所谓庆氏学族高祖纯博学有重名汉安帝时为侍中避安帝父讳改为贺氏曾祖齐仕吴为名将祖景灭贼校尉父卲中书令为孙□所杀徙家属边郡循少婴家难流放海隅吴平乃还本郡操尚高厉童□不群言行进止必以礼让国相丁乂请为五官掾刺史嵇喜举秀才除阳羡令以宽惠为本不求课最后为武康令俗多厚葬及有拘忌回避岁月停丧不葬者循皆禁焉政教大行邻城宗之然无援于朝久不进序著作郎陆机上疏荐循曰伏见武康令贺循德量邃茂才鉴清远服膺道素风操凝峻历试二城刑政肃穆前蒸阳令郭讷风度简旷器识朗拔通济敏悟才足干事循守下县编名凡悴讷归家巷栖迟有年皆出自新邦朝无知己居在遐外志不自营年时倏忽邈无阶绪实州党愚智所为恨恨臣等伏思台郎所以使州州有人非徒以均分显路惠及外州而已诚以庶土殊风四方异俗壅隔之害远国益甚至于荆扬二州户各数十万今扬州无郎而荆州江南乃无一人为京城职者诚非圣朝待四方之本心至于才望资品循可尚书郎讷可太子洗马舍人此乃众望所积非但企及清涂苟充方选也谨条资品乞蒙简察久之召补太子舍人赵王伦篡位转侍御史辞疾去职后除南中郎长史不就会逆贼李辰起兵江夏征镇不能讨皆望尘奔走辰别帅石冰略有扬州逐会稽相张景以前宁远护军程超代之以其长史宰与领山阴令前南平内史王矩吴兴内史顾秘前秀才周□等唱义传檄州郡以讨之循亦合众应之冰大将抗宠有众数千屯郡讲堂循移檄于宠为陈逆顺宠遂遁走超与皆降一郡悉平循迎景还郡即谢遣兵士杜门不出论功报赏一无豫焉及陈敏之辞诈称诏书以循为丹杨内史循辞以□疾手不制笔又服寒食散露发袒身示不可用敏竟不敢逼是时州内豪杰皆见维絷或有老疾就加秩命惟循与吴郡朱诞不豫其事及敏破征东将军周馥上循领会稽相寻除吴国内史公车征贤良不就元帝为安东将军复上循为吴国内史与循言及吴时事因问曰孙皓尝截一贺头是谁邪循未及言帝悟曰是贺卲也循流涕曰先父遭遇无道循创巨痛深无以上答帝甚愧之三日不出东海王越命为参军征拜博士并不起及帝迁镇东大将军以军司顾荣卒引循代之循称疾笃笺疏十余上帝遗之书曰夫百行不同故出处道殊因性而用各任其真耳当宇宙清泰彝伦攸叙随运所遇动默在己或有遐栖高蹈轻举绝俗逍遥养和恬神自足斯盖道隆人逸势使其然若乃时运屯弊主危国急义士救时驱驰拯世烛之武乘缒以入秦园绮弹冠而臣汉岂非大雅君子卷舒合道乎虚薄寡德忝备近亲谬荷宠位受任方镇□服元风景羡高矩常愿弃结驷之轩轨策柴筚而造门徒有其怀而无从贤之实者何良以寇逆殷扰诸夏分崩皇居失御黎元荼毒是以日夜忧怀慷慨发愤志在竭节耳前者顾公临朝深赖高算元凯既登巢许获逸至于今日所谓道之云亡邦国殄悴群望颙颙实在君侯苟义之所在岂得让劳居逸想达者亦一以贯之也庶禀徽猷以弘远规今上尚书屈德为军司谨遣参军沈祯衔命奉授望必屈临以副倾迟循犹不起及帝承制复以为军谘祭酒循称疾敦逼不得已乃轝疾至帝亲幸其舟谘以政道循羸疾不堪拜谒乃就加朝服赐第一区车马□帐衣褥等物循辞让一无所受廷尉张闿住在小市将夺左右近宅以广其居乃私作都门早闭晏开人多患之讼于州府皆不见省会循出至破冈连名诣循质之循曰见张廷尉当为言及之闿闻而遽毁其门诣循致谢其为世所敬服如此时江东草创盗贼多有帝思所以防之以问于循循答曰江道万里通涉五州朝贡商旅之所来往也今议者欲出宣城以镇江渚或欲使诸县领兵愚谓令长威弱而兼才难备发惮役之人而御之不肃恐未必为用以循所闻江中剧地惟有阖庐一处地势险奥亡逃所聚特宜以重兵备戍随势讨除绝其根蒂沿江诸县各有分界分界之内官长所任自可度土分力多置亭候恒使侥行峻其纲目严其刑赏使越常科勤则有殊荣之报堕则有一身之罪谓于大理不得不肃所给人以时番休役不致困代易有期按汉制十里一亭亦以防禁切密故也当今纵不能尔要宜筹量使力足相周若寇强多不能独制者可指其踪迹言所在都督寻当致讨今不明部分使所在百姓与军家杂其侥备两情俱堕莫适任负故所以徒有备名而不能为益者也帝从之及愍帝即位征为宗正元帝在镇又表为侍中道险不行以讨华轶功将封乡侯循自以卧疾私门固让不受建武初为中书令加散骑常侍又以老疾固辞帝下令曰孤以寡德忝当大位若涉巨川罔知所循言行以礼乃时之望俗之表也实赖其谋猷以康万机疾患有素犹望卧相规辅而固守撝谦自陈恳至此贤履信思顺苟以让为高者也今从其所执于是改拜太常常侍如故循以九卿旧不加官今又疾患不宜兼处此职惟拜太常而已时宗庙始建旧仪多阙或以惠怀二帝应各为世则颍川世数过七宜在迭毁事下太常循议以为礼兄弟不相为后不得以承代为世殷之盘庚不序阳甲汉之光武不继成帝别立庙寝使臣下祭之此前代之明典而承继之着义也惠帝无后怀帝承统弟不后兄则怀帝自上继世祖不继惠帝当同殷之阳甲汉之成帝议者以圣德冲远未便改旧兹如此礼通所未论是以惠帝尚在太庙而怀帝复入数则盈八盈八之理乃由惠帝不出非上祖宜迁也下世既升上世乃迁迁毁对代不得相通未有下升一世而上毁二世者也惠怀二帝俱继世祖兄弟傍亲同为一世而上毁二为一世今以惠帝之崩已毁豫章怀帝之入复毁颍川如此则一世再迁祖位横折求之古义未见此例惠帝宜出尚未轻论况可轻毁一祖而无义例乎颍川既无可毁之理则见神之数居然自八此盖有由而然非谓数之常也既有八神则不得不于七室之外权安一位也至尊于惠怀俱是兄弟自上后世祖不继二帝则二帝之神行应别出不为庙中恒有八室也又武帝初成太庙时正神止七而杨元后之神亦权立一室永熙元年告世祖谥于太庙八室此是苟有八神不拘于七之旧例也又议者以景帝俱已在庙则惠怀一例景帝盛德元功王基之本义着祖宗百世不毁故所以特在本庙且亦世代尚近数得相容安神而已无逼上祖如王氏昭穆既满终应别庙也以今方之既轻重义异又七庙七世之亲昭穆父子位也若当兄弟旁满辄毁上祖则祖位空悬世数不足何足于三昭三穆与太祖之庙然后成七哉今七庙之义出于王氏从祢以上至于高祖亲庙四世高祖以上复有五世六世无服之祖故为三昭三穆并太祖而七也故世祖郊定庙礼京兆颍川曾高之亲豫章五世征西六世以应此义今至尊继统亦宜有五六世之祖豫章六世颍川五世俱不应毁今既云豫章先毁又当重毁颍川此为庙中之亲惟从高祖以下无复高祖以上二世之祖于王氏之义三昭三穆废阙其二甚非宗庙之本所据承又违世祖祭征西豫章之意于一王定礼所阙不少时尚书仆射刁协与循异议循答义深备辞多不载竟从循议焉朝廷疑滞皆谘之于循循辄依经礼而对为当世儒宗其后帝以循清贫下令曰循冰清玉洁行为俗表位处上卿而居身服物盖周形而已屋室财庇风雨孤近造其庐以为慨然其赐六尺□荐席褥并钱二十万以表至德畅孤意焉循又让不许不得已留之初不服用及帝践位有司奏琅邪恭王宜称皇考循又议曰按礼子不敢以己爵加父帝纳之俄以循行太子太傅太常如故循自以枕疾废顿臣节不修上隆降尊之义下替交叙之敬惧非垂典之教也累表固让帝以循体德率物有不言之益敦厉备至期于不许命皇太子亲往拜焉循有羸疾而恭于接对诏断宾客其崇遇如此疾渐笃表乞骸骨上还印绶改授右光禄大夫开府仪同三司帝临轩遣使持节加印绶循虽口不能言指麾左右推去章服车驾亲幸执手流涕太子亲临者三焉往还皆拜儒者以为荣太兴二年卒时年六十帝素服举哀哭之甚恸赠司空谥曰穆将葬帝又出临其柩哭之尽哀遣兼侍御史持节监护皇太子追送近涂望舡流涕循少玩篇籍善属文博览众书尤精礼传雅有知人之鉴拔同郡杨方于卑陋卒成名于世子隰康帝时官至临海太守　　北周
　　长孙绍远
按周书本传绍远字师古河南洛阳人少名仁父稚魏太师录尚书上党王绍远性宽容有大度望之俨然朋侪莫敢狎雅好坟籍聪慧过人时稚作牧寿春绍远幼年甫十三稚管记王硕闻绍远强记心以为不然遂白稚曰伏承世子聪慧之资发于天性目所一见诵之于口此既历世罕有窃愿验之于是命绍远验焉读月令数纸纔一□诵之若流自是硕乃款服魏孝武初累迁司徒右长史及齐神武称兵而帝西迁绍远随稚奔赴又累迁殿中尚书录尚书事太祖每谓群公曰长孙公任使之处令人无反顾忧汉之萧寇何足多也然其容止堂堂足为当今模楷六官建拜大司乐孝闵践阼封上党公初绍远为太常广召工人创造乐器土木丝竹各得其宜为黄锺不调绍远每以为意常因退朝经韩使君佛寺前过浮屠三层之上有鸣铎焉忽闻其音雅合宫调取而配奏方始克谐绍远乃启世宗行之绍远所奏乐以八为数故梁黄门侍郎裴正上书以为昔者大舜欲闻七始下洎周武爰创七音持林锺作黄锺以为正调之首诏与绍远详议往复于是遂定以八为数焉授小司空高祖读史书见武王克殷而作七始又欲废八而悬七并除黄锺之正宫用林锺为调首绍远奏云天子悬八肇自先民百王共轨万世不易下逮周武甫修七始之音详诸经义又无废八之典且黄锺为君天子正位今欲废之未见其可后高祖竟废七音属绍远遘疾未获面陈虑有司遽损乐器乃书与乐部齐树之后疾甚乃上遗表又陈之而卒帝省表涕零深痛惜之　　唐
　　李嗣真
按唐书本传嗣真字承冑赵州柏人人多艺数举明经中之累调许州司功参军贺兰敏之修撰东台表嗣真直弘文馆与学士刘献臣徐昭皆少有名号三少高宗东封还诏赠孔子太师命有司为祝司文郎中雷少□文不称旨更命嗣真成不淹顷帝览称善诏加两阶敏之等倚恩自如嗣真不喜求补义乌令敏之败学士多连坐嗣真独免调露中为始平令风化大行时章怀太子作宝庆曲阅于太清观嗣真谓道人刘概辅俨曰宫不召商君臣乖也角与征戾父子疑也死声多且哀若国家无事太子任其咎俄而太子废概等奏其言擢太常丞知五礼仪封常山县子嗣真常曰隋乐府有堂堂曲明唐再受命比日有侧堂堂挠堂堂之谣侧不正也挠危也皇帝病日侵事皆决中宫持权与人收之不易宗室虽众居中制外势且不敌诸王殆为后所蹂践吾见难作不久矣太常黄钟铸不能成嗣真居崇业里疑土中有之弗得其所道上逢一车有铎声甚厉嗣真曰宫声也市以归振于空地若有应者掘之得钟众乐遂和尝引工展器于廷后奇其风度应对召相王府参军阎元静图之吏部郎中杨志诚为赞秘书郎殷仲容书时以为宠永昌初以右御史中丞知大夫事请周汉为二王后诏可命巡抚河东荐宋温瑾袁嘉祚李日知拔州县职皆至显官来俊臣狱方炽嗣真上书谏以为昔陈平事汉祖谋□楚君臣行反间项羽遂亡今殆有如平者谋陛下君臣恐为社稷祸不纳出为潞州刺史俊臣诬以反流藤州久得还自筮死日豫具棺敛如言卒桂阳有诏州县护丧还乡里赠济州刺史谥曰昭武后尝问嗣真储贰事对曰程婴杵臼存赵氏孤古人嘉之后悟中宗乃安神龙初赠御史大夫所譔述尤多　　裴知古
按唐书李嗣真传雍州人裴知古亦善乐律长安中为太乐令神龙元年正月享太庙乐作知古密语万年令元行冲曰金石谐婉将有大庆在唐室子孙乎是月中宗复位人有乘马者知古闻其嘶乃曰马鸣哀主必坠死见新婚者闻佩声曰终必离访之皆然　　韦绦按唐书韦安石传安石兄叔夏子绦开元时历集贤修撰光禄卿迁太常唐兴礼文虽具然制度时时缪缺不伦至显庆中许敬宗建言豆以多为贵宗庙乃逾于天请大祀十二中祀十小祀八大祀中祀簠簋俎皆一小祀无诏可二十三年赦令以豆之荐未能备物宜诏礼官学士共议以闻绦请宗庙豆皆加十二又言郊奠爵容上一合容小则陋宜增大之兵部侍郎张均职方郎中韦述议曰礼天之所生地之所长苟可荐者莫不咸在圣人知孝子之情深而物类无限故为之节使物有品器有数贵贱差降不得相越周制王食用六谷膳用六牲饮用六清羞用百有二十品珍用八物酱用百有二十瓮而以四四豆供祭祀此祀与宾客丰省不得同旧矣且嗜好燕私之馔与时而迁故圣人一约以礼虽平生所嗜非礼则不荐所恶是礼则不去屈建命去祥祭之芰曰祭典有之不羞珍异不陈庶侈此则礼外之食前古不荐今欲以甘旨肥浓皆充于祭苟逾旧制其何极焉虽豆有加不能备也若曰以今之珍生所嗜爱求神无方是簠簋可去而盘盂杯案当御矣韶濩可抵而箜篌笙笛应奏矣且自汉以来陵有寝宫岁时朔望荐以常馔固可尽孝子之心至宗庙法享不可变古从俗有司所承一升爵五升散礼凡宗庙贵者以爵贱者以散此贵小贱大以示节俭请如故太子宾客崔沔曰古者有所饮食必先严献未火化则有毛血之荐未曲□则有元酒之奠至后王作酒醴用牺牲则有三牲八簋五齐九献然神尚元可存而不可测也祭主敬可备而不可废也盖荐贵新味不尚虽曰备物犹有节制存焉铏俎豆簠簋尊罍周人时馔也其用通于燕享宾客周公乃与毛血元酒共荐晋中郎卢谌家祭皆晋日食则当时之食不可阙于祀已唐家清庙时享礼馔备进周法也园寝上食时膳具陈汉法也职贡助祭致远物也有新必荐顺时令也苑囿躬稼所入搜田亲发所中皆因宜以荐荐而后食则浓腴鲜美尽在矣又敕有司着于令不必加豆之数也大凡祭器视物所宜故大羹古馔也盛以古器也和羹时馔也盛以铏铏时器也有古器而用时器者则毛血于盘元酒于尊未有进时馔用古器者古质而今文有所不称也虽加豆十二未足尽天下之美而措诸庙徒以近侈而见訾抵臣闻墨家者流出于清庙是庙贵俭不尚奢也礼部员外郎杨仲昌户部郎中杨伯成左卫兵曹参军刘秩等请如旧便宰相白奏元宗曰朕承祖宗休德享祀粢盛实贵丰洁有如不应于法亦不敢用乃诏太常择品味可增者稍增加焉绦又请室加豆各六每四时以新果珍饔实之制可又诏献爵视药升所容以合古二十三年诏书服纪所未通者令礼官学士详议绦上言礼丧服舅缌麻三月从母小功五月传曰何以小功以名加也而堂姨舅母恩所不及焉外祖父母小功五月传曰何以小功以尊加也舅缌麻三月皆情亲而属疏也外祖正尊服同从母姨舅一等而有轻重堂姨舅亲未疏不相为服亲舅母不如同其亦古意有所未畅且外祖小功此为正尊请进至大功姨舅侪亲服宜等请进舅至小功堂姨舅以疏降亲舅从母一等亲舅母古未有服请从袒免于是韦述议曰自高祖至元孙并身谓之九族由近及远差其轻重遂为五服传曰外亲服皆缌郑元曰外亲之服异姓正服不过缌外祖父母小功以尊加从母小功以名加舅甥外孙中外昆弟皆缌以匹言之外祖则祖也舅则伯叔也父母之恩不殊而独杀于外者有以也禽兽知母而不知父野人则父母等都邑之士则知尊祢大夫则知尊祖诸侯及太祖天子及始祖圣人究天道厚祖祢系姓族亲子孙则母党之于本族不同明甚家无二尊丧无二斩人之所奉不可二也为人后降其父母丧女子嫁杀其家之丧所存者远抑者私也若外祖及舅加一等而堂舅及姨着服则中外其别几何且五服有上杀之义伯叔父母服大功从父昆弟亦大功以其出于祖服不得过于祖也从祖祖父母从祖父母从祖昆弟皆小功以其出于曾祖服不得过曾祖也族祖祖父母族祖父母族昆弟皆缌以其出于高祖服不得过高祖也堂姨舅出外曾祖若为之服则外曾祖父母外伯叔祖父母亦可制服矣外祖至大功则外曾祖小功外高祖缌推而广之与本族无异弃亲录疏不可谓顺且服皆有报则堂甥外曾孙侄女之子皆当服圣人岂薄其骨肉恩爱哉盖本于公者末于私义有所断不得不然苟可加也则可减也如是礼可隳矣请如古便杨仲昌又言舅服小功魏征尝进之矣今之所请正同征论堂舅堂姨舅母皆升袒免则外祖父母进至大功不加报于外孙乎外孙而报以大功则本宗之庶孙用何等邪帝手敕曰议既为姨舅服小功则舅母于舅有三年之丧不得全降于舅宜服缌堂姨舅古未有服朕思睦厚九族宜袒免古有同爨缌若比堂姨舅于同爨不已厚乎传曰外亲服皆缌是亦不隔堂姨舅也若谓所服不得过本而复为外曾祖父母外伯叔父母制服亦何伤皆亲亲敦本意也侍中裴耀卿中书令张九龄礼部尚书李林甫奏言外服无降甥为舅母服舅母亦报之夫之甥既报则夫之姨舅又当服恐所引益疏臣等愚皆所不及诏曰从服六此其一也降杀于礼无文皆自身率亲为之数姨舅属近以亲言之亦姑伯之匹可曰所引疏邪妇人从夫者也夫于姨舅既服矣从夫而服是谓睦亲卿等宜熟计耀卿等奏言舅母缌堂姨舅袒免请准制旨自我为古罢诸儒议制曰可初帝诏岁率公卿迎气东郊至三时常以孟月读时令于正寝二十六年诏绦奏月令一篇朔日于宣政侧设榻东向置案绦坐读之诸司官长悉升殿坐听岁余罢高宗上元三年将祫享议者以礼纬三年祫五年禘公羊家五年再殷祭二家舛互诸儒莫能决太学博士史元议曰春秋僖公三十三年十二月薨文公之二年八月丁卯大享公羊曰祫也则三年丧毕新君之二年当祫明年当禘群庙又宣公八年禘僖公宣公八年皆有禘则后禘距前禘五年此则新君之二年祫三年禘尔后五年再殷祭则六年当祫八年禘昭公十年齐归薨十三年丧毕当祫为平丘之会冬公如晋至十四年祫十五年禘传曰有事于武宫是也至十八年祫二十年禘二十三年祫二十五年禘昭公二十五年有事于襄宫是也则禘后三年而祫又二年而禘合于礼议遂定后睿宗丧毕祫于庙至开元二十七年禘祭五祫祭七是岁绦奏四月尝已禘孟冬又祫祀礼丛数请以夏禘为大祭之源自是相循五年再祭矣绦终大子少师　　韦万石按唐书韦挺传挺子万石颇涉学善音律上元中累迁太常少卿当时郊庙燕会乐曲皆万石与太史令姚元辩增损之号任职始万石奏太乐博士弟子遭丧者先无他业请以卒哭追集侍御史刘思立劾奏万石曰移风易俗莫善于乐睦亲化人莫善于孝所以三年之礼天下通丧今遣音声人释服为乐带绖治音岂以小人不能执礼遂欲约为非法万石官太常首紊风化请付吏论罪高宗方委任万石罢其奏后知吏部选事卒于官　　崔邠
按唐书本传邠字处仁贝州武城人父倕三世一爨当时治家者推其法至德初献赋行在肃宗异其文位吏部侍郎邠第进士复擢贤良方正授渭南尉迁补阙上疏论裴延龄奸以鲠亮知名由中书舍人再迁吏部侍郎性温裕沈密行已又简俭宪宗器之裴□亦荐邠材可宰相会病遂不拜久乃为太常卿知吏部尚书铨故事太常始视事大阅四部乐都人纵观邠自第去帽亲导母舆公卿见者皆避道都人荣之以母忧解卒于丧年六十赠吏部尚书谥曰文简弟酆郾郇鄯郸　　韦公肃
按唐书本传公肃隋仪同观城公约七世孙元和初为太常博士兼修撰宪宗将耕籍诏公肃草具仪典容家善之太子少傅判太常卿事郑余庆以庙有二祖妣疑于祔祭请诸有司公肃议古诸侯一娶九女故庙无二嫡自秦以来有再娶前娶后继皆嫡也两祔无嫌晋骠骑大将军温峤继室三疑并为夫人以问太学博士陈舒舒曰妻虽先没荣辱并从夫礼祔于祖姑祖姑有三则各祔舅之所生是皆夫人也生以正礼没不可贬于是遂用舒议且嫡继于古有殊制于今无异等祔配之典安得不同卿士之寝祭二妻庙享可异乎古继以媵妾今以嫡妻不宜援一娶为比使子孙荣享不逮也或曰春秋鲁惠公元妃孟子卒继室以声子孟侄娣也不入惠庙宋武公生仲子归于鲁生桓公而惠薨立宫而奉之不合于惠公而别宫者何追父志也然其比奈何曰晋南昌府君庙有荀薛两氏景帝庙有夏侯羊两氏唐家睿宗室则昭成肃明二后故太师颜真卿祖室有殷柳两氏二夫人并祔故事则然诸儒不能异初睿宗祥月太常奏朔望弛朝尚食进蔬具止乐余日御便殿具供奉仗中书门下官得侍它非奏事毋谒前忌与晦三日后三日皆不听事忌晦之明日百官叩侧门通慰后遂为常及至公肃上言礼忌日不乐而无忌月唯晋穆帝将纳后疑康帝忌月下其议有司于是荀纳正洽等引忌时忌岁讥破其言今有司承前所禁在二十五月限有弛朝彻乐事丧除则礼革王者不以私怀逾礼节故禫礼徙月乐渐去其情也不容追远而立礼反重今兹太常虽郊庙乐且停习是谓反重以慢神也有司悉禁中外作乐是谓无故而彻也愿依经谊裁正其违有诏中书门下召礼官学官议咸曰宜如公肃所请制可以官寿卒　　李虞仲
按唐书本传虞仲字见之父端附见文艺传虞仲第进士宏辞累迁太常博士建言谥者所以表德惩恶春秋褒贬法也茆土爵禄僇辱流放皆缘一时非以明示百代然而后之所以知其行者惟谥是观古者将葬请谥今近或二三年远乃数十年然后请谥人殁已久风绩湮歇采诸传闻不可考信诔状虽在言与事浮臣请凡得谥者前葬一月请考功刺太常定议其不请与请而过时者听御史劾举居京既不得过半□居外一□若善恶着而不请许考功察行谥之节行卓异虽无官及官卑者在所以闻诏可宝历初以兵部郎中知制诰进中书舍人出为华州刺史历吏部侍郎简俭寡欲时望归重卒年六十五赠吏部尚书　　殷盈孙
按唐书殷侑传侑孙盈孙广明初为成都诸曹参军僖宗至蜀闻有礼学擢太常博士光启三年帝将还京而七庙焚残告享无所盈孙白宰相始乘舆西有司尽载神主以行至鄠悉为盗夺今天子还宫宜前具其礼宰相建言修复宗庙功费甚广与礼官议时佗博士不在独盈孙从议曰故庙十一室二十三楹楹十一梁垣墉广袤称之今朝廷多难宜少变礼按至德时作神主长安殿飨告如宗庙庙成乃祔今正衙外无它殿伏闻诏旨以少府监寓太庙请因增完为十一室其三太后庙权舍西南夹庑须庙成议迁诏可自是神主乐县皆所创定旧学礼家当其议龙纪元年昭宗郊祠两中尉及枢密皆以宰相服侍上盈孙奏言先世典令无内官朝服侍祠必欲之当随所摄资品虽无援据犹免僭逼诏可时丧乱后制度雕紊追补仪典皆盈孙折衷焉终大理卿赠吏部尚书　　宋
　　和岘
按宋史本传岘字晦仁开封浚仪人父凝晋宰相太子太傅鲁国公岘生之年适会凝入翰林加金紫知贡举凝喜曰我平生美事三者并集此子宜于我也因名之曰三美七岁以门荫为左千牛备身迁著作佐郎丁父忧服阕拜太常丞建隆初授太常博士从祀南郊赞导乘舆进退闲雅太祖谓近侍曰此谁氏之子熟于赞相左右即以岘门阀对俄拜刑部员外郎兼博士仍判太常寺干德元年十一月甲子有事于南郊丁丑冬至有司复请祀昊天上帝诏岘议其礼岘以祭义戒于烦数请罢之二年议孝明孝惠二后神主祔于别庙岘以旧礼有二后同庙之文无各殿异室之说今二后同祔别庙亦宜共殿别室从之三年春初克夔州以内衣库使李光睿权知州岘通判州事代还是岁十二月十四日戊戌腊有司以七日辛卯蜡百神岘献议正之四年南郊岘建议望燎位置爟火又尝言依旧典宗庙殿庭设宫县三十六架加鼓吹熊罴十二案朝会登歌用五瑞郊庙奠献用四瑞回仗至楼前奏采茨之曲御楼奏隆安之曲各用乐章复举唐故事宗庙祭科外别设珍膳用申孝享之意又谓八佾之舞以象文德武功请用元德升闻天下大定二舞并从其议事具礼乐志先是王朴窦俨洞晓音乐前代不协律吕者多所考正朴俨既没未有继其职者会太祖以雅乐声高诏岘讲求其理以均节之自是八音和畅上甚嘉之语具律志乐器中有手笛者上意欲增入雅乐岘即令乐工调品以谐律吕其执持之状如拱揖然请目曰拱辰管诏备于乐府开宝初迁司勋员外郎权知泗州判吏部南曹历夔晋二州通判九年江南平受诏采访太宗即位迁主客郎中太平兴国二年知兖州改京东转运使岘性苛刻鄙吝好殖财复轻侮人尝以官船载私货贩易规利初为判官郑同度论奏既而彰信军节度刘遇亦上言按得实坐削籍配隶汝州六年起为太常丞分司西京复阶勋章服端拱初上躬耕籍田岘奉留司贺表至阙下因以其所著奉常集五卷秘阁集二十卷注释武成王庙赞五卷奏御上甚嘉之复授主客郎中判太常寺兼礼仪院事是秋得暴疾卒年五十六　　李宗谔
按宋史李昉传昉子宗谔字昌武景德二年为翰林学士是秋将郊命判太常大乐鼓吹二署先是乐工率以年劳迁补至有抱其器而不知声者宗谔素晓音律遂加审定奏斥谬滥者五十人因修完器具更署职名条上利病二十事帝省阅而赏叹之事具乐志又着乐纂以献命付史馆自是月再肄习焉时诸神祠坛多阙外壝之制因深堑列树以表之营葺斋室旧典因以振起属契丹遣使来贺承天节诏宗谔为馆伴使自郊劳至饮饯皆刊定其仪　　吕公绰
按宋史吕夷简传夷简子公绰字仲佑荫补将作监丞知陈留县天圣中为馆阁对读召试直集贤院辞改校理迁太子中允夷简罢相复为直集贤院同管勾国子监出知郑州尝问民疾苦父老曰官籍民产第赋役重轻至不敢多畜牛田畴久芜秽公绰为奏之自是牛不入籍还判吏部南曹累迁太常博士同判太常寺请复太医局及请设令丞府史如天官医师钧容直假太常旌纛羽钥为优人戏公绰执不可遂罢之纠察在京刑狱虎翼卒刘庆告变下吏案验乃庆始谋众不从庆反诬众以邀赏因言京师卫兵百万不痛惩之则众心摇遂斩庆以徇迁尚书工部员外郎为史馆修撰时夷简虽谢事犹领国史公绰辞修撰夷简薨还兵部员外郎复为修撰服除复同判太常寺兼提举修祭器公绰以郊庙祭器未完制度多违礼请悉更造故事荐新诸物礼官议定乃荐或后时陈败公绰采月令诸书以四时新物及所当荐者配合为图又以岁大中小祠凡六十一禘祫二祼献兴俯玉帛尊彝菁茆酰醢锺石歌奏集为郊祀总仪上之又言古者天地宗庙日月五方百神之祀咸有尊罍五齐三酒分实其中加明水明酒以达阴阳之气今有司徒设尊罍而酌用一尊非礼神之意宜按周礼实齐酒取火于日取水于月因天地之洁气又言祖宗配郊当正位今侧乡之非所以示尊严也初谥诸后皆系祖宗谥而真宗五后独曰庄公绰曰妇人从夫之谥真宗谥章圣而后曰庄非礼也愿更为章多施行之历知制诰龙图阁直学士集贤殿修撰知永兴军改枢密直学士知秦州安远寨古渭州诸羌来献地公绰顾其属曰天下之大岂利区落尺寸地以为广邪郄之弓箭手马多阙公绰谕诸寨户为三等凡十丁为社至秋成募出金帛市马马少则先后给之祀明堂迁刑部郎中召为龙图阁学士权知开封府岁余愿罢府事进翰林侍读学士知审刑院兼判太常寺初公绰在开封府宰相庞籍外属道士赵清贶受赂杖脊道死至是御史以为公绰受籍旨杖杀清贶以灭口左迁龙图阁学士知徐州方杖清贶时实非公绰所临顷之公绰亦自辨复侍读学士徙河阳留侍经筵时久不雨帝顾问何以致雨曰狱久不决即有冤者故多旱帝亲虑囚已而大雨迁右司郎中未拜卒赠左谏议大夫公绰通敏有才父知政时多涉干请喜名好进者趋之尝漏泄除拜以市恩时人比之窦申　　宋充国
按宋史宋乔年传乔年父充国刻意问学以乡书试礼部既自谓宰相子辄罢举仁宗知之召试学士院赐进士出身签书河南判官判登闻鼓院知太常礼院英宗祔庙议者欲祧禧祖藏夹室充国请配感生帝为宋始祖从之东西府建上二箴以戒大臣大臣不怿会庙享宿斋其妻遣两妾至寺充国自劾罢礼院遂致仕充国性刚介孝于奉亲平居得微物必先荐家庙乃敢尝官至大中大夫卒　　葛胜仲
按宋史本传胜仲字鲁卿丹阳人绍圣四年进士为礼部员外郎权国子司业时朝廷命诸生习雅乐乐成进一官迁太常卿宋自建隆至治平所行典礼欧阳修尝裒集为书凡百篇号太常因革礼诏胜仲续之增为三百卷诏藏太常及建春宫以胜仲兼谕德胜仲为仁孝学三论献之太子复采春秋战国以来历代太子善恶成败之迹日进数事诏嘉之徙太常少卿除国子祭酒寻知汝州　　刘诜
按宋史本传诜字应伯福州福清人中进士第历莆田主簿知庐江县崇宁中为讲议司检讨官进军器大理丞大晟府典乐诜通音律尝上历代雅乐因革及宋制作之音故委以乐事又言周官大司乐禁淫声慢声盖孔子所谓放郑声者今燕乐之音失于高急曲调之词至于鄙俚恐不足以召和气宋火德也音尚征征调不可阙臣按古制旋十二宫以七声得正征一调惟陛下裁取徽宗曰卿言是也五声阙一不可征招角招为君臣相说之乐此朕所欲闻而无言者卿宜为朕典司之他日禁中出古钟二诏执政召诜按于都堂诜曰此与今太蔟大吕声协命取大晟钟扣之果应又曰钟击之无余韵不如石声诗所云依我磬声者言其清而定也复取以合之声益谐历宗正鸿胪卫尉太常寺少卿纂续因革礼卒诜居母丧尽礼有双芝生墓侧人以为孝感　　度正
按宋史本传正字周卿合州人绍熙元年进士历官为国子监丞时士大夫无贤愚皆策李全必反而不敢言正独上疏极言之且献毙全之策有三其言鲠亮激切迁军器少监轮封言陛下推行圣学当自正家始进太常少卿适太庙灾为二说以献其一则用朱熹之议其一则因宋朝庙制而参以熹之议自西徂东为一列每室之后为一室以藏祧庙之主如僖祖庙以次祧主则藏之昭居左穆居右后世穆之祧主藏太祖庙昭之祧主藏太宗庙仁宗为百世不迁之宗后世昭之祧主则藏之高宗为百世不迁之宗后世穆之祧主则藏之室之前为两室三年祫享则帷帐幕之通为一室尽出诸庙主及祧庙主并为一列合食其上往者此庙为一室凡遇祫享合祭于室名为合享而实未尝合享合增此三室后有藏祧主之所前有祖宗合食之地于本庙之制初无更革而颇已得三年大祫之义迁权礼部侍郎兼侍右郎官兼同修国史实录院同修撰迁礼部侍郎转一官守礼部侍郎致仕卒赠四官赙银绢三百　　明
　　洪文衡
按明外史本传文衡字平仲歙人万历十七年进士授户部主事帝将封皇长子为王偕同官贾岩合疏争之寻改礼部与郎中何乔远善乔远坐诖误被谪文衡义不独留时已迁考功主事竟引疾归后帝大斥吏部诸郎文衡亦改南京工部历郎中力按旧章杜中贵横索凡诸冗费节省为多官工部九年始进光禄少卿又三年改太常督四夷馆时中外竞请起废帝率报寝至是特起顾宪成宪成已辞疾而朝贵犹惮其登用御史徐兆魁首疏力攻之文衡虑帝惑兆魁言抗章申雪且曰今两都九列强半无人仁贤空虚识者浩叹所堪选择而使者祗此起废一途今宪成尚在田间已膺罗网俾圣心愈疑连茹无望则是贻祸贤者流毒国家实兆魁一疏基之矣寻进大理少卿以忧去泰昌元年起太常卿时光宗既崩议升祔文衡请祧睿宗曰此肃宗一时崇奉之情不合古谊且睿宗尝为武宗臣矣一旦加诸其上礼既不合情亦未安当时臣子过于将顺因仍至今窃谓情隆于一时礼垂于万世更定之举正在今时疏格不行未几卒赠工部右侍郎文衡天性孝友居丧不饮酒食肉不处内者三年不妄取一介士论许之　太常寺部艺文一
　　太常箴　　　　　　　　　　汉扬雄翼翼太常实为宗伯穆穆灵祇寝庙奕奕称秩元祀班于群神我祀既祗我粢孔蠲匪愆匪忒公尸攸宜弗祈弗求惟德之报不矫不诬庶无罪悔昔在成汤葛为不吊弃礼慢祖夔子不祀楚师是虏鲁人跻僖臧文不悟文隳太室桓纳郜赂灾降二宫用诰不祧故圣人在位无曰我贵慢行繁祭无曰我材轻身恃巫东邻之牺牛不如西邻麦鱼秦殒望夷隐毙锺巫常臣司宗敢告执书　　太常赵咨画赞　　　　　　　晋傅元天下信之如日月仰之如云雨仁风翔于路衢礼让行于士女时亮天工四门顺轨　　故太常任府君画赞　　　　　　潘岳堂堂我君鉴象开庆逸德宣猷含真履素味道无闷守终纯固弓舆爰集抚翼清举翰飞公庭龙升天路初长北方流化千里遂管秘籍辨章旧史入登常伯出作卿士外内惟允庶绩咸理中节日新令闻不已济济儒林翼翼国子初长北方唐类
函作初掌万国

　　为王博士谢表　　　　　　　梁丘迟臣闻抚臆可以言心量能则知所止是故矫亲鲁门简业事亡杂吹齐雅分声遽逝臣才行过污文质无廉疏达谢于谷杜浃洽乖夫刘扬非除部养之勤岂通掌故之业　　为王光禄转太常让表　　　　　陆倕昔者楚德方盛孙叔濯衣汉道克隆王阳结绶故拜命无辞受爵不让况宗卿清重历选所难汉晋以降莫非素范辞爵则桓郁张奋让封则丁鸿刘恺潘尼之文雅深纯华表之从容退默自此迄兹风流继轨以臣况之曾无等杀　　为周弘正让太常表　　　　　陈沈□臣闻玉舄雕楹不取材于蟠木丹朱绣黼岂袭冕于萝薜何则适用各有所宜朝野不可一旨叔孙之分定礼仪倍资典实刁协之躬为唱引岂易其仪宾主阙对封禅失仪责以司存云谁之咎况南史执简转见违才君举必书尤难妄冒　　太常少卿厅壁记　　　　　唐独孤及太常掌玉帛钟鼓等威文物以报本乎天地神祇人鬼集作天
神地祇
凡吉凶宾军嘉之礼唐虞谓之秩宗周谓
之宗伯秦谓之奉常汉谓之太常其掌一也后魏太和十五年始建少卿官少小也用别二卿大小之序亦犹宗伯有小宗伯列国有上卿下卿郡有守丞亦谓亚一等以少参长而佐其成务焉故事自御史中丞给事中中书舍人迁秩为亚卿者必于是司故官因职雄地以人贵余八卿不敢与太常齿广德中上尤审官注意礼乐其选也以才能不以资以恩泽不以劳谓李公卿材也是用超拜公将以忠孝敬慎肃恭神人且懋其官府政令俾无不恪方议酌前贤之遗尘而损益之乃瞻居壁所集
作史
记漫灭于是夏五
月己丑皆姓而名之使如珠之贯盱衡指顾俨若对面曰贤者吾得而师之不贤者吾幸集作
韦是
而弦之贤
远乎哉既进牍然后命博士河南独孤及为之志　　论西汉博士太常得失　　　宋马廷鸾西汉博士隶太常有周成均隶宗伯之意州有博士郡有文学掾五经之师儒宫之官长吏辟置布列郡国亦有党庠遂序之意然有二失乡里学校人不升于太学而补弟子员者自一项人公卿弟子不养于太学而任子尽隶光禄勋自有四科考试殊涂异方下之心术分裂不一上之考察驰骛不精　　太常寺箴　　　　　　　　　明宣宗为国之要事神理民太常典祀式交百神昔予祖考致严祀享厥有纯诚敬恭协相朕承丕绪思用允迪尔祗尔肃以辅以翼仪度必饬粢盛必洁无黩无慢凛乎对越事神之本惟心之虔岂直临事平居有严神之鉴矣来歆来止神之歆矣民之福矣无曰冥寞洋洋有临汝惟懋哉其慎其钦
　太常寺部艺文二
诗
　　赠王太常僧达　　　　　　宋颜延之玉水记方流璇源载圆折蓄宝每希声虽秘犹彰彻聆龙九渊闻凤窥丹穴历听岂多士岿然觏时哲舒文广国华敷言远朝烈德辉灼邦懋芳风被乡耋侧同幽人居郊扉常昼闭林闾时晏开亟回长者辙庭昏见野阴山明望松雪静惟浃群化徂生入穷节豫往诚欢歇悲来非乐阕属羡谢繁翰遥怀具短札岿一作唯时哲一作世哲

　　奉赠太常张卿均二十韵　　　唐杜甫方丈三韩外昆□万国西建标天地阔诣绝古今迷气得神仙迥恩承雨露低相门清议众儒术大名齐轩冕罗天阙琳琅识介珪伶官诗必诵夔乐典犹稽健笔凌鹦鹉铦锋莹鷿鹈友于皆挺拔公望各端倪通籍逾青琐亨衢照紫泥灵虬传夕箭归马散霜蹄能事闻重译嘉谟及远黎弼谐方一展班序更何跻适越空颠踬游梁竟惨凄谬知终画虎微分是酰鸡萍泛无休日桃阴想旧蹊吹嘘人所羡腾跃事仍暌碧海真难涉青云不可梯顾深惭锻炼才小辱提携槛束哀猿巧枝惊夜鹊栖几时陪羽猎应指钓璜溪　　夜宿太常斋宫　　　　　　　明高启鸟散庙堧空清香肃閟宫太常斋禁密列祖享仪崇井叩铜瓶月墀鸣玉佩风听钟候车驾庭燎已□□　太常寺部纪事
史记封禅书高帝立为汉王二年东击项籍而还入关问故秦时上帝祠何帝也对曰四帝有白青黄赤帝之祠高祖曰吾闻天有五帝而有四何也莫知其说于是高祖曰吾知之矣乃待我而具五也乃立黑帝祠命曰北畤有司进祠上不亲往悉召故秦祝官复置太祝太宰如其故仪礼汉书谷永传永为太常丞数上疏言得失建始三年冬日食地震同日俱发诏举方正直言极谏之士太常阳城侯刘庆忌举永待诏公车时对者数十人永与杜钦为上第皆以其书示后宫后汉书桓荣传荣初遭仓卒与族人元卿同饥厄而荣讲诵不息元卿嗤荣曰但自苦气力何时复施用乎荣笑不应及为太常元卿叹曰我农家子岂意学之为利乃若是哉显宗即位尊以师礼甚见亲重年逾八十乘舆尝幸太常府令荣坐东面设几杖会百官骠骑将军东平王苍以下及荣门生数百人天子亲执业每言辄曰太师在是既罢悉以大官供具赐太常家应劭汉官仪北海周泽字雉都恒斋有疾其妻怜其年老被病窥内问之语曰生世不谐作太常妻一岁三百六十日三百五十九日斋一日不斋醉如泥既作事复低迷晋书荀崧传崧转太常时方修学校简省博士置周易王氏尚书郑氏古文尚书孔氏毛诗郑氏周官礼记郑氏春秋左传杜氏服氏论语孝经郑氏博士各一人凡九人其仪礼公羊谷梁及郑易皆省不置崧以为不可乃上疏曰自丧乱以来儒学尤寡今处学则阙朝廷之秀仕朝则废儒学之俊昔咸宁太康永嘉之中侍中常侍黄门通洽古今行为世表者领国子博士一则应对殿堂奉酬顾问二则参训国子以弘儒训三则祠仪二曹及太常之职以得质疑今皇朝中兴美隆往初宜宪章令轨祖述前典世祖武皇帝应运登禅崇儒兴学经始明堂营建辟雍告朔班政乡饮大射西阁东序河图秘书禁籍台省有宗庙太府金墉故事太学有石经古文先儒典训贾马郑杜服孔王和颜尹之徒章句传注众家之学置博士十九人九州之中师徒相传学士如林犹选张华刘实居太常之官以重儒教传称孔子没而微言绝七十二子终而大义乖自顷中夏殄瘁讲诵遏密斯文之道将坠于地陛下圣哲龙飞恢崇道教乐正雅颂于是乎在江扬二州先渐声教学士遗文于今为盛然方畴昔犹千之一臣学不章句才不弘通方之华实儒风殊邈思竭驽骀庶增万分愿斯道隆于百世之上搢绅咏于千载之下伏闻节省之制皆三分置二博士旧置十九人今五经合九人准古计今犹未能半宜及节省之制以时施行今九人以外犹宜增四愿陛下万机余暇时垂省览宜为郑易置博士一人郑仪礼博士一人春秋公羊博士一人谷梁博士一人昔周之衰下陵上替上无天子下无方伯善者谁赏恶者谁罚孔子惧而作春秋诸侯讳妒惧犯时禁是以微辞妙旨义不显明故曰知我者其惟春秋罪我者其惟春秋时左丘明子夏造膝亲受无不精究孔子既没微言将绝于是丘明退撰所闻而为之传其书善礼多膏腴美辞张本继末以发明经意信多奇伟学者好之称公羊高亲受子夏立于汉朝辞义清断决明审董仲舒之所善也谷梁赤师徒相传暂立于汉世向歆汉之硕儒犹父子各执一家莫肯相从其书文清义约诸所发明或是左氏公羊所不载亦足有所订正是以三传并行于先代通才未能孤废今去圣久远其文将堕与其过废宁与过立臣以为三传虽同曰春秋而发端异趣按知三家异同之说此乃义则战争之场辞亦剑戟之锋于理不可得共博士宜各置一人以博其学元帝诏曰崧表如此皆经国之务为政所由息马投戈犹可讲艺今虽日不暇给岂忘本而遗存邪可共博议者许之议者多请从崧所奏诏曰谷梁肤浅不足置博士余如奏会王敦之难不行敦表以崧为尚书左仆射及帝崩群臣议庙号王敦遣使谓曰豺狼当路梓宫未反祖宗之号宜别思详崧议以为礼祖有功宗有德元皇帝天纵圣哲光启中兴德泽侔于太戊功惠迈于汉宣臣敢依前典上号曰中宗既而与敦书曰承以长蛇未剪别详祖宗先帝应天受命以隆中兴中兴之主宁可随世数而迁毁敢率丹直询之朝野上号中宗卜日有期不及重请专辄之愆所不敢辞初敦待崧甚厚欲以为司空于此衔之而止大宁初加散骑常侍后领太子太傅江逌传逌字道载升平末迁太常逌累让不许穆帝崩山陵将用宝器逌谏曰以宣皇顾命终制山陵不设明器以贻后则景帝奉遵遗制迨文明皇后崩武皇帝亦承前制无所施设惟脯糒之奠瓦器而已昔康皇帝元官始用宝剑金舄此盖太妃罔己之情实违先旨累世之法今外欲以为故事臣请述先旨停此二物书奏从之哀帝以天文失度欲依尚书洪祀之制于太极前殿亲执虔肃冀以免咎使太常集博士草其制逌上疏谏曰臣寻史汉旧制艺文志刘向五行传洪祀出于其中然自前代以来莫有用者又其文惟说为祀而不载仪注此盖久远不行之事非常人所参校按汉仪天子所亲之祠惟宗庙而已祭天于云阳祭地于汾阴在别宫遥拜不诣坛所其余群祀之所必在幽静是以圜丘方泽列于郊野今若于承明之庭正殿之前设群神之坐行躬亲之礼准之旧典有乖常式臣闻妖眚之发所以鉴悟时主故寅畏上通则宋灾退度德礼增修则殷道以隆此往代之成验不易之定理顷者星辰颇有变异陛下祗戒之诚达于天人在予之惧忘寝与食仰虔元象俯凝庶政嘉祥之应实在今日而干干夕惕思广兹道诚实圣怀殷勤之至然洪祀有书无仪不行于世询访时学莫识其礼且其文曰洪祀大祀也阳曰神阴曰灵举国相率而行祀顺四时之序无令过差今按文而言皆漫而无适不可得详若不详而修其失不小帝不纳逌又上疏曰臣谨更思寻参之时事今强戎据于关雍桀狄纵于河朔封豕四逸虔刘神州长旗不卷钲鼓日戒兵疲人困岁无休已人事弊于下则七曜错于上灾沴之作固其宜然又顷者以来无乃大异彼月之蚀义见诗人星辰莫同载于五行故洪范不以为沴陛下今以晷度之失同之六沴引其轻变方之重眚求己笃于禹汤忧勤逾乎日昃将修大祀以礼神祇传曰外顺天地时气而祭其鬼神然则神必有号祀必有仪按洪祀之文唯神灵大略而无所祭之名称举国行祀而无贵贱之阻有赤黍之盛而无牲醴之奠仪法所用阙略非一若率文而行则举义皆阂有所施补则不统其源汉侍中卢植时之达学受法不究则不敢厝心诚以五行深远神道幽昧探赜之求难以常思错综之理不可一数臣非至精孰能与此帝犹□撰定逌又陈古义帝乃止逌在职多所匡谏着阮籍序赞逸士箴及诗赋奏议数十篇行于世病卒时年五十八晋中兴书济阳蔡谟拜太常咸宁四年临轩门下奏非祭祀燕享则无设乐谟奏宜有金石显宗纳焉临轩作乐自此始也宋书傅隆传隆转太常元嘉十四年太祖以新撰礼论付隆使下意隆上表曰臣以下愚不涉师训孤陋闾阎面墙靡识谬蒙询逮愧惧流汗原夫礼者三千之本人伦之至道故用之家国君臣以之亲用之婚冠少长以之仁爱夫妻以之义顺用之乡人朋友以之三益宾主以之敬让所谓极乎天播乎地穷高远测深厚莫尚于礼也其乐之五声易之八象诗之风雅书之典诰春秋之微婉劝惩无不本乎礼而后立也其源远流广其体大而义精非夫睿哲大贤孰能明乎此哉况遭暴秦焚亡百不存一汉兴始征召故老搜集残文其体例纰缪首尾脱落难可详论幸高堂生颇识旧义诸儒各为章句之说既明不独达所见不同或师资相传共枝别干故闻人二戴俱事后苍俄已分异卢植郑元偕学马融人各名家又后之学者未逮曩时而问难星繁充斥兼两摛文列锦焕烂可观然而五服之本或差哀敬之制舛杂国典未一于四海家法参驳于缙绅诚宜考详远虑以定皇代之盛礼也伏惟陛下钦明元圣同规唐虞畴咨四岳兴言三礼而伯夷未登微臣窃位所以大惧负乘形神交恶者无忘夙夜矣而复猥充博采之数与闻爰发之求实无以仰酬圣旨万分之一不敢废嘿谨率管穴所见五十二事上呈鄙茫浪伏用竦赧明年致仕拜光禄大夫归老在家手不释卷博学多通特精三礼谨于奉公常手抄书籍二十八年卒时年八十三北齐书袁聿修传聿修在尚书十年未曾受升酒之馈尚书邢卲与聿修旧款每于省中语戏常呼聿修为清郎大宁初聿修以太常少卿出使巡省仍命考校官人得失经历兖州时邢卲为兖州刺史别后遣送白绸为信聿修退绸不受与邢书云今日仰遇有异常行瓜田李下古人所慎多言可畏譬之防川愿得此心不贻厚责邢亦忻然领解报书云一日之赠率尔不思老夫忽忽意不及此敬承来旨吾无间然弟昔为清郎今日复作清卿矣旧唐书窦诞传诞为太常奏用音乐博士皆为大乐鼓吹官僚于后弹胡琵琶胡人白胡达竹伯夷积劳计考并至大官自是以声伎入品流者盖以百数裴守贞传守贞授博士高宗将封嵩山诏礼官议射牲守贞奏曰据周礼国语郊祀天地自射其牲汉武封泰山令侍中儒生射牲至于余祀无射牲之文唐书刘祥道传祥道为司礼太常伯高宗封泰山有司请太常卿亚献光禄卿终献祥道建言三代六卿重故得佐祠汉魏以来权归台省九卿为常伯属官今封岱大礼不以人坐用九卿无乃徇古名忘实事乎帝可其议以司徒徐王元礼亚献祥道终献蒋钦绪传钦绪莱州胶水人颇工文辞擢进士第累迁太常博士中宗始亲郊国子祭酒祝钦明建言皇后应亚献欲以媚韦氏天子疑之诏礼官议众曲意阿徇钦绪独抗言不可诸儒壮其节赵宗儒传宗儒检校右仆射守太常卿太常有五方师子乐非大朝会不作帝嗜声色宦官领教坊者乃移书取之宗儒不敢违以诉宰相宰相以事专有司不应关白以宗儒不职罢为太子少师冯宿传宿弟定迁太常少卿文宗常诏开元霓裳羽衣舞参以云韶肄于廷定部诸工立县间端凝若植帝异之问学士李□□以定对帝喜曰岂非能古章句者耶亲诵定送客西江诗召升殿赐禁中瑞锦诏悉所著以上山堂肆考太宗使少卿祖孝孙以乐律授宫中音乐伎不进数被让王珪与温彦博同谏曰孝孙修谨士陛下使教女乐又责诮之臣窃以为不可唐职林杨师道字景猷太宗时为太常卿赐宴帝曰闻公每酣捉笔赋诗如宿构试为朕为之师道再拜少选辄成一坐嗟伏袁利正高宗时为博士上疏谏以为前殿路门非命妇宴会倡优进御之所帝纳之诏曰卿奕世忠鲠能抗疏规朕之失乃赐物百段元淡字行冲景云中授少卿行冲以系出拓跋恨史无编乃撰魏典二十篇学者向之有人得铜器似琵琶人莫能辨行冲曰此阮咸所作也雅乐家遂谓之阮咸唐语林王瑀为太常卿早起闻永兴里人吹笛问是太常乐人否果是已后因阅乐而挞之问曰何得罪曰卧吹笛又见康昆仑弹琵琶云琵声多琶声少亦未可弹五十四丝大弦也自下而上谓之琵自上而下谓之琶合壁事类陈正节迁太常博士元宗奉昭成皇后祔睿宗室而欲肃明皇后并升焉正节奏言庙必有配一帝一后礼之正也昭成皇后有太姒之德升配睿宗肃明皇后既非子贵宜在别庙于是留主仪坤庙诏隶太庙毋置官山堂肆考崔日知迁太常卿以历年久每朝参常与尚书同判时人号为尚书里行国朝纂异崔日知恨不居八座为太常卿起楼与尚书省相对人谓之崔公望省楼唐国史补长庆初赵相宗儒为太常卿赞郊庙之礼时罢相二十余年年七十六众论伏其精健右常侍李益笑曰是仆东府试官所送进士也职官分纪崔龟从太和初为博士最明礼家沿革时享宗庙敬宗祝版称皇帝孝弟龟从议以兄弟无称孝之义宜去孝弟两字从之又称九宫不过列宿不容为大祠诏皆可其议九宫遂为中祠山堂肆考王涯字广津文宗时拜太常帝以乐府之音郑卫太甚欲闻古乐命涯询于旧工取开元雅乐选乐童按之命曰□园乐上悦唐职林僖宗时商盈孙为博士丧乱之后制度雕紊追补容典皆盈孙折衷又昭宗将谒郊庙有司不知乐县制度盈孙按周法以算数五代史刘岳传岳迁太常卿初郑余庆尝采唐士庶吉凶书疏之式杂以常时家人之礼为书仪两卷唐明宗见其有起复冥昏之制叹曰儒者所以隆孝弟而敦风俗且无金革之事起复可乎婚吉礼也用于死者可乎乃诏岳选文学通知古今之士共删定之岳与太常博士段颙田敏等增损其书而其事出鄙俚皆当时家人女子传习所见往往转失其本然犹时有礼之遗制其后亡失愈不可究其本末其婚礼亲迎有女坐□鞍合髻之说尤为不经公卿之家颇遵用之至其久也又益讹谬可笑其类甚多崔梲传梲拜尚书左丞迁太常卿晋天福八年高祖诏太常复文武二舞详定正冬朝会礼及乐章自唐末之乱礼乐制度亡失已久梲与御史中丞窦贞固刑部侍郎吕琦礼部侍郎张允等草定之其年冬至高祖会朝崇元殿廷设宫县二舞在北登歌在上文舞郎八佾六十有四人冠进贤黄纱袍白中单白练裆白布大口□革带履左执钥右秉翟执纛引者二人武舞郎八佾六十有四人服平巾帻绯丝布大袖绣裆金甲饰白练锦腾蛇起梁带豹文大口□乌靴左执干右执戚执旌引者二人加鼓吹十二按负以熊豹以象百兽率舞按设羽葆鼓一大鼓一金錞一歌箫笳各二人王公上寿天子举爵奏元同三举登歌奏文同举食文舞舞昭德武舞舞成功之曲礼毕高祖大悦赐梲金帛群臣左右睹者皆嗟叹之然礼乐废久而制作简缪又继以龟兹部霓裳法曲参乱雅音其乐工舞郎多教坊伶人百工商贾州县避役之人又无老师良工教习明年正旦复奏于廷而登歌发声悲离烦慝如薤露虞殡之音舞者行列进退皆不应节闻者皆悲愤其年高祖崩梲以风痹改太子宾客分司西京以卒开运二年太常少卿陶谷奏废二舞明年契丹灭晋耶律德光入京师太常请备法驾奉迎乐工教习卤簿鼓吹都人闻者为之流涕焉宋史曾巩传巩弟肇字子开举进士调黄岩簿用荐为郑州教授崇文校书馆阁校勘兼国子监直讲同知太常礼院太常自秦以来礼文残缺先儒各以臆说无所稽据肇在职多所厘正亲祠皇地祇于北郊盖自肇发之异论莫能夺其议章衡传衡字子平判太常寺建言自唐开元纂集礼书以国恤一章为豫凶事删而去之故不幸遇事则捃摭坠残茫无所据今宜为厚陵集礼以贻万世从之颜复传复字长道元佑初召为太常博士建言士民礼制不立下无矜式请令礼官会萃古今典范为五礼书又请考正祀典凡十谶纬曲学污条陋制道流醮谢术家厌胜之法一切芟去俾大小群祀尽合圣人之经为后世法程振传振字伯起少有轶材入太学一时名辈多从之游徽宗幸学以诸生右职除官为辟雍录升博士迁太常博士提举京东西路学事请立庙于邹祀孟轲以公孙丑万章乐正克等配食从之梦溪笔谈江南陈彭年博学书史于礼文尤所详练归朝列于侍从朝廷郊庙礼仪多委彭年裁定援引故事颇为详洽常摄太常卿导驾误行黄道上有司止之彭年正色回顾曰自有典故礼曹素畏其该洽不复敢诘问邻几杂志欧阳叔修唐书求罢三班院乞一闲慢差遣俄除太常礼院因巡厅言朝廷将太常礼院作闲慢差遣耶山堂肆考吕公着嘉佑中同判太常寺数言濮王在殡及请宴北使毋用乐上元辍游幸废温成皇后庙多见施行言行录刘敞判太常兼礼仪事上初即位有疾皇太后临朝疾愈乃归政适有小人言二帝不欢谏者或讦而过直敞谓当以义理感讽两宫时进读史记至尧授舜以天下敞因谏说舜至侧微尧禅以位非有他道惟其孝友之德光于上下上知其以讽谏也慈寿闻之亦大喜东都事略英宗即位中书奏请尊濮安懿王礼诏令礼官检详典礼以闻范镇时判太常寺上言汉宣帝于昭帝为孙光武于平帝为祖则其父容可称皇考而议者犹非之今陛下既考仁宗又考濮王则其失非特汉宣光武之比矣山堂肆考范希纯为太常丞旧制太庙荐享逐室设常食一牙盘元丰四年奏罢之希纯奏请复旧制易其名曰荐羞东都事略熙宁初刘攽知太常礼院会建言讲官愿得坐讲下太常议攽曰侍臣侍见天子应对顾问曰讨论不可安坐自若避席立语乃古今常礼时议者不一卒如攽言山堂肆考司马光知礼院时中官凌允言死诏特给卤簿光论名器不可假人允言近习之臣非有元勋大劳而赠三公给卤簿其为繁缨不亦大乎扫编刘资政□靖康间为太常少卿因检视礼器库见有故祭服甚多将建请以为战士衲衣有老吏谏曰祭器弊则埋之祭服弊则焚之礼也奈何以为战士衣乎刘默然无以应吕东莱集王居正字刚中为太常博士朝廷惩创王氏邪说之祸会故相韩忠彦议谥居正云熙宁初辟近臣坐讲之请有功名教宜谧文礼而韩氏子乃以故事未有以礼为谥者谒宰相求改居正卒不改东都事略太常寺音律官田琮以上所御九弦琴五弦阮并协律以旋宫相生之法画为图献上上善之金史张行简传行简改礼部侍郎转对因论典故之学乞于太常博士之下置检阅官二员通礼学资浅者使为之积资乃迁博士元史徐世隆传世隆为燕京等路宣抚使中统三年宣抚司罢世隆还东平请增宫县大乐文武二舞令旧工教习以备大祀制可除世隆太常卿以掌之兼提举本路学校事四年世祖问尧舜禹汤为君之道世隆取书所载帝王事以对帝喜曰汝为朕直解进读我将听之书成帝命翰林承旨安藏译写以进至元元年迁翰林侍讲学士兼太常卿朝廷大政谘访而后行诏命典册多出其手世隆奏陛下帝中国当行中国事事之大者首惟祭祀祭必有庙因以图上乞□有司以时兴建从之逾年而庙成遂迎祖宗神御奉安太室而大飨礼成帝悦赏赐优渥俄兼户部侍郎承诏议立三省遂定内外官制上之时朝仪未立世隆奏曰今四海一家万国会同朝廷之礼不可不肃宜定百官朝会仪从之七年迁吏部尚书李好文传好文同知太常礼仪院事帝之亲祀也至宁宗室遣阿鲁问曰兄拜弟可乎好文与博士刘闻对曰为人后者为之子也帝遂拜由是每亲祀必命好文摄礼仪使枝山前闻高皇帝以天纵之圣功德广大金匮之策不可胜纪草莽臣何敢僭以入私编然剽闻一二不敢隐默自敬天事神至于礼乐末节罔不究心以乐舞生不娶颛洁特创神乐观居之俾从黄冠之列赡给优厚所辖钱粮例不刷卷曰要他事神明底人不要与他计较常膳之外复益予肉银若干曰无使饥寒乱性诸武舞执干盾之属后易褚甲以绘兵其上防微之意又因以见焉
　太常寺部杂录
</div>
    <div class="pagination">
<a href="官常典太常寺部_page9.html">上一页</a><a href="官常典太常寺部.html">1</a><a href="官常典太常寺部_page2.html">2</a><a href="官常典太常寺部_page3.html">3</a><a href="官常典太常寺部_page4.html">4</a><a href="官常典太常寺部_page5.html">5</a><a href="官常典太常寺部_page6.html">6</a><a href="官常典太常寺部_page7.html">7</a><a href="官常典太常寺部_page8.html">8</a><a href="官常典太常寺部_page9.html">9</a><span class="current-page">10</span>
    </div>
    <div class="pagination"><a href="index.html">返回目录</a></div>
</body>
</html>
