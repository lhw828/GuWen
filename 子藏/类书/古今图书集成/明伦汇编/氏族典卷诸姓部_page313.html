<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 313 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 313 页/共 899 页</h1>
    <div class="content">按隋书卫昭王传爽字师仁小字明达高祖异母弟也周世以太祖军功封同安郡公为内史上士高祖执政拜大将军秦州总管未之官转授蒲州刺史进位柱国及受禅立为卫王寻迁雍州牧领左右将军俄迁右领军大将军岁余进位上柱国转凉州总管爽美风仪有器局治甚有声以爽为行军元帅遇沙&#略可汗于白道接战大破之高祖大悦六年复为元帅出合州突厥遁逃而返明年征为纳言高祖甚重之未几爽寝疾上使巫者薛荣宗视之云众鬼为厉爽令左右驱逐之居数日有鬼物来击荣宗荣宗走下阶而毙其夜爽薨时年二十五赠太尉冀州刺史　　杨弘
按隋书河间王传弘字辟恶高祖从祖弟也祖爱敬早卒父元孙少孤随母郭氏养于舅族及武元皇帝与周太祖建义关中元孙时在邺下惧为齐人所诛因假外家姓为郭氏元孙死齐为周所并弘始入关性明悟有文武干略数从征伐累迁开府仪同三司高祖为丞相委以心腹高祖诣周赵王宅将及于难弘以卫高祖寻加上开府赐爵永康县公及上受禅拜大将军进爵郡公其年立为河间王拜右卫大将军岁余进授柱国出拜宁州总管进位上柱国弘在州治尚清净甚有恩惠后数载征还京师未几拜蒲州刺史在官十余年风教大洽炀帝嗣位征还拜太子太保岁余薨大业六年追封郇王　　杨子崇
按隋书杨子崇传子崇高祖族弟也父盆生赠荆州刺史子崇少好学开皇初拜仪同以车骑将军恒典宿卫后为司门侍郎炀帝嗣位累迁候卫将军坐事免未几复令检校将军事从帝幸汾阳宫出为离石郡太守治有能名朔方梁师都马邑刘武周等各称兵作乱子崇患之将还京师辎重半济遇河西诸县各杀长吏叛归师都道路隔绝子崇退归离石后数日义兵夜至城下城中豪杰复出应之城子崇为雠家所杀　　杨勇
按隋书房陵王传勇字睍地伐高祖长子也周世以太祖军功封博平侯及高祖辅政立为世子拜大将军左司卫封长宁郡公出为雒州总管东京小冢宰总统旧齐之地后征还京师进位上柱国大司马领内史御正高祖受禅立为皇太子勇颇好学解属词赋性宽仁和厚率意任情无矫饰之行勇尝文饰蜀铠上见而不悦恐致奢侈之渐勇多内宠昭训云氏尤称嬖幸勇妃元氏无宠尝遇心疾二日而薨献皇后意有他故甚责望勇自是云昭训专擅内政后弥不平颇遣人伺察求勇罪过晋王知之弥自矫饰皇后由是薄勇愈称晋王德行其后晋王知皇后意移始构夺宗之计因引张衡定策遣褒公宇文述深交杨约令喻旨于越国公素勇颇知其谋忧惧计无所出于后园作庶人村屋宇卑陋时于中寝息布衣草褥冀以当之高祖使杨素观勇素还言勇怨望皇后又遣人伺觇东宫构成其罪高祖惑于邪议遂疏忌勇废为庶人移于内史省立晋王广为皇太子仍以勇付之复囚于东宫高祖寝疾于仁寿宫征皇太子入侍医药而奸乱宫闱事闻于高祖高祖抵&#曰枉废我儿因遣追勇未及发使高祖暴崩秘不发丧伪为高祖敕书赐庶人死追封房陵王不为立嗣勇有十男云昭训生长宁王俨平原王裕安城王筠高良娣生安平王岩襄城王恪王良媛生高阳王该建安王韶成姬生颍川王煚后宫生孝实孝范　　杨俊
按隋书秦孝王传俊字阿祗高祖第三子也开皇元年立为秦王拜上柱国河南道行台尚书令雒州刺史加右武卫大将军三年迁秦州总管俊仁恕慈爱崇敬佛道六年迁山南道行台尚书令伐陈之役以为山南道行军元帅陈将周罗降授扬州总管四十四州诸军事镇广陵岁余转并州总管二十四州诸军事初颇有令问后渐奢侈违犯制度出钱求息民吏苦之遇疾征还京师上以其奢纵免官以王就第俊&#怖疾笃复拜上柱国二十年六月薨于秦邸子浩庶子曰湛炀帝即位立浩为秦王以奉孝王嗣封湛为济北侯后以浩为河阳都尉杨元感作逆之际左翼卫大将军宇文述勒兵讨之至河阳修启于浩浩复诣述营兵相往复有司劾浩以诸侯交通内臣竟坐废免宇文化及杀逆之始立浩为帝化及自僭伪号因而害之湛骁果有胆烈大业初为荥阳太守坐浩免亦为化及所害　　杨秀
按隋书庶人秀传秀高祖第四子也开皇元年立为越王未几徙封于蜀拜柱国益州刺史总管二十四州诸军事二年进位上柱国西南道行台尚书令岁余而罢十二年又为内史令右领军大将军寻复出镇于蜀秀有胆气多武艺甚为朝臣所惮及太子勇以谗毁废晋王广为皇太子秀意甚不平皇太子恐秀终为后变阴令杨素求其罪而谮之仁寿二年征还京师付执法者治之太子阴作偶人书上及汉王字姓缚手钉心令人埋之华山下令杨素发之又作檄文指期问罪置秀集中因以闻于是废为庶人幽内侍省不得与妻子相见后复听与其子同处炀帝即位禁锢如初宇文化及之弒逆也欲立秀为帝群议不许于是害之并其诸子　　杨谅
按隋书庶人谅传谅字德章一名杰开皇元年立为汉王十二年为雍州牧加上柱国右卫大将军岁余转左卫大将军十七年出为并州总管辽东之役以谅为行军元帅遇疾疫不利而还以太子谗废居常怏怏阴有异图王頍者梁将王僧辩之子也少倜傥有奇略为谅咨议参军萧摩诃者陈氏旧将二人俱不得志每郁郁思乱并为谅所亲善及蜀王以罪废谅愈不自安会高祖崩征之不赴遂发兵反杨素击之谅穷蹙降于素百寮奏谅罪当死帝曰朕终鲜兄弟情不忍言欲屈法恕谅一死于是除名为民绝其属籍竟以幽死子颢因而禁锢宇文化及弒逆之际遇害　　杨纶
弟坦　猛
　温　诜

按隋书膝穆王瓒传瓒薨子纶嗣纶字斌籀性弘厚美姿容颇解锺律高祖受禅封邵国公拜邵州刺史纶以穆王之故当高祖之世每不自安炀帝即位尤被猜忌纶忧惧不知所为呼术者王琛而问之有沙门惠恩崛多等颇解占候纶每与交通常令此三人为度星法有人告纶怨望咒诅除名为民徙始安诸弟散徙边郡大业七年复徙朱崖及天下大乱为贼林士弘所逼携妻子窜于儋耳后归大唐为怀化县公纶弟坦字文籀初封竟陵郡公坐纶徙长沙坦弟猛字武籀徙衡山猛弟温字明籀初徙零陵温好学解属文既而作零陵赋以自寄其辞哀思帝见而怒之转徙南海温弟诜字弘籀前亦徙零陵帝以其修谨袭封滕王以奉穆王嗣大业末薨于江都　　杨静
按隋书道悼王传静字贤籀滕穆王瓒之子也出继叔父嵩嵩在周代以太祖军功赐爵兴城公早卒高祖践位追封道王谥曰宣以静袭焉卒无子国除　　杨集按隋书卫昭王爽传爽薨子集嗣集字文会初封遂安王寻袭封卫王炀帝时诸侯王恩礼渐薄猜防日甚集忧惧不知所为乃呼术者俞普明章醮以祈福助有人告集咒诅于是除名为民远徙边郡遇天下大乱不知所终　　杨智积
按隋书蔡王传智积高祖弟整之子也整周明帝时以太祖军功赐爵陈留郡公寻授开府车骑大将军从武帝平齐至并州力战而死及高祖受禅追封蔡王谥曰景以智积袭焉又封其弟智明为高阳郡公智才为开封县公寻拜智积为开府仪同三司授同州刺史以修谨闻开皇二十年征还京第无他职任阖门自守非朝觐不出大业七年授弘农太守委政寮佐清净自居及杨元感作乱军至城下智积登阵詈辱之宇文述等援军至合击破之十二年从驾江都寝疾帝时疏薄骨肉智积每不自安及遇患不呼医临终谓所亲曰吾今日始知得保首领没于地矣时人哀之有子道元　　杨雄
按隋书观德王传雄初名惠高祖族子也父纳仕周历八州刺史傥城县公赐姓叱吕引氏雄美姿仪有器度雍容闲雅进止可观周武帝时为太子司旅下大夫帝幸云阳宫卫王直作乱雄逆拒破之进位上仪同封武阳县公累迁右司卫上大夫大象中进爵邗国公高祖为丞相雍州牧毕王贤谋作难雄知其谋以告高祖贤伏诛以功授柱国雍州牧进位上柱国高祖受禅除左卫将军迁右卫大将军参预朝政进封广平王雄宽容下士朝野倾瞩高祖恶其得众阴忌之不欲其典兵马乃拜为司空雄无职务乃闭门不通宾客寻改封清漳王仁寿初改封安德王大业初授太子太傅怀州刺史寻拜京兆尹帝亲征吐谷浑诏雄总管浇河道诸军及还改封观王辽东之役检校左翊卫大将军出辽东道次泸河镇遘疾而薨时年七十一赐谥曰德赠司徒襄国武安渤海清河上党河间济北高密济阴长平等十郡太守子恭仁位至吏部侍郎恭仁弟綝性和厚颇有文学历义州刺史淮南太守司隶大夫綝弟续仕至散骑侍郎　　杨达按隋书观德王雄传雄弟达字士达少聪敏有学行仕周官至仪同内史下大夫遂宁县男高祖受禅拜给事黄门侍郎进爵为子时吐谷浑寇边诏上柱国元楷为元帅达为司马军还加开府岁余转内史侍郎出为鄯郑赵三州刺史俱有能名平陈之后擢拜工部尚书加位上开府炀帝嗣位转纳言辽东之役领右武卫将军进位左光禄大夫卒于师时年六十二赠吏部尚书始安侯谥曰恭　　杨庆
按隋书河间王弘传弘薨子庆嗣庆倾曲善候时变累迁荥阳太守颇有治绩及李密据洛口仓荥阳诸县多应密庆勒兵拒守岁余城中粮尽兵势日蹙密因遗庆书庆遂降于密改姓郭氏密为王世充所破复归东都更为杨氏越王侗不之责也及侗称制拜宗正卿世充将篡庆首为劝进世充既僭伪号降爵郇国公庆复为郭氏世充以兄女妻之署荥州刺史及世充将败庆欲将其妻同归长安其妻谓之曰国家以妾奉箕于公者欲以申厚意结公心耳今公不顾婚姻孤负付属为全身之计妾愿得送还东都君之惠也庆不许其妻遂仰药而死庆归大唐为宜州刺史郇国公复姓杨氏其嫡母元太妃王世充以庆叛己而斩之　　杨尚希
按隋书杨尚希传尚希弘农人也祖真魏天水太守父承宾商直浙三州刺史尚希入太学周太祖尝亲临释奠令讲孝经奇之赐姓普六茹氏擢为国子博士累转舍人仕明武世历太子宫尹计部中大夫赐爵高都县侯宣帝时令尚希抚慰山东河北至相州而帝崩与相州总管尉迥发丧于馆尚希出谓左右曰蜀公哭不哀而视不安将有他计遂夜遁及迥屯兵武陟遣尚希镇潼关寻授司会中大夫高祖受禅拜度支尚书进爵为公岁余出为河南道行台寻奉诏巡省淮南还除兵部尚书俄转礼部授上仪同尚希素有足疾上谓之曰蒲州出美酒足堪养病于是出拜蒲州刺史开皇十年卒官谥曰平子旻嗣后改封丹水县公官至安定县丞　　杨异
按隋书杨异传异字文殊弘农华阴人也祖钧魏司空父俭侍中异深沈有器局博涉书记周闵帝时为宁都太守甚有能名赐爵昌乐县子后数以军功进为侯高祖践祚拜宗正少卿加上开府寻迁西南道行台兵部刑部尚书出除吴州总管时晋王广镇扬州诏令异每岁一与王相见评论得失数载卒官子虔逊　　杨武通
按隋书刘方传开皇时杨武通为边将名显当时武通弘农华阴人数以行军总管讨西南寇有功封白水郡公拜左武卫大将军时党项羌屡为边患朝廷以其有威名历岷兰二州总管以镇之后与周法尚讨嘉州叛獠为贼断归路武通束马悬车出贼不意频战破之贼知其孤军无援倾部落而至武通轻骑接战堕马为贼所执杀而啖之　　杨庆
按隋书杨庆传庆字伯悦河间人也祖元父刚并以至孝知名庆美姿仪性辩慧颇涉书记郡察孝廉以侍养不行其母有疾不解襟带者七旬及居母忧哀毁骨立负土成坟齐文宣帝表其门闾高祖受禅屡加褒赏擢授仪同三司版授平阳太守年八十五终于家　　杨文思
按隋书杨素传文思字温才素从叔也父宽魏左仆射周小冢宰文思在周拜车骑大将军仪同三司散骑常侍寻以父功封新丰县子天和初治武都太守十姓獠反文思讨平之复治翼州事进授上仪同三司改封永宁县公以军功迁果毅右旅下大夫进授上大将军改封洛川县公寻拜隆州刺史开皇元年进爵正平郡公后为魏州刺史甚有惠政转冀州刺史炀帝嗣位征为民部尚书转纳言改授右光禄大夫从幸江都宫以足疾不堪趋奏复授民部尚书加位左光禄大夫卒官时年七十谥曰定　　杨文纪
按隋书杨素传素从叔文纪字温范少刚正有器局在周袭爵华山郡公自右侍上士累迁车骑大将军仪同三司安州总管长史进授开府入为虞部下大夫高祖为丞相改封汾阴县公从梁睿讨王谦以功进授上大将军拜资州刺史入为宗正少卿坐事除名后数载复其爵位拜熊州刺史改封上明郡公除宗正卿判礼部尚书事仁寿二年迁荆州总管岁余卒官时年五十八谥曰恭　　杨素
按隋书杨素传素字处道弘农华阴人也祖暄魏辅国将军父敷周汾州刺史素少落拓有大志好学善属文工草隶宇文护引为记室后转礼曹加大都督拜车骑大将军仪同三司平齐之役以功封青河县子加上开府改封成安县公宣帝即位袭父爵临贞县公高祖为丞相以素为汴州刺史迁徐州总管进封清河郡公高祖受禅加上柱国开皇四年拜御史大夫先是素数进取陈之计及大举伐陈以素为行军元帅还拜荆州总管进封越国公寻拜纳言岁余转内史令俄而江南人李棱等为乱以素为行军总管帅众讨平之江南大定上遣独孤陀至浚仪迎劳比到京师代苏威为尚书右仆射掌朝政晋王广为灵朔道行军元帅素为长史王卑躬以交素及为太子素之谋也仁寿初代高颎为尚书左仆射素贵宠日隆第宅华侈制拟宫禁上渐疏忌之及上不豫素矫诏追东宫兵士帖上台宿卫又令张衡侍疾上以此日崩由是颇有异论汉王谅反以素为并州道行军总管击破之大业元年迁尚书令明年拜司徒改封楚公卒官谥曰景武赠光禄大夫　　杨约
按隋书杨素传约字惠伯素异母弟也在童儿时尝登树堕地为查所伤由是竟为宦者性好沉静内多谲诈好学强记周末以素军功赐爵安成县公拜上仪同三司高祖受禅授长秋卿久之为邵州刺史入为宗正少卿转大理少卿晋王入东宫引约为左庶子改封修武县公进位大将军及素被高祖所疏出约为伊州刺史炀帝即位拜内史令约有学术兼达时务帝甚任之后数载加位右光禄大夫后帝在东都令约诣京师享庙行至华阴见其兄墓遂枉道拜哭为宪司所劾坐是免官未几拜浙阳太守其兄子元感时为礼部尚书与约恩义甚笃既怆分离形于颜色帝亦思约废立功由是征入朝未几卒以素子元挺后之　　杨汪
按隋书杨汪传汪字元度本弘农华阴人也曾祖顺徙居河东父琛仪同三司汪少凶疏好与人斗拳长更折节勤学解褐周冀王侍读累迁夏官府都上士及高祖居相引知兵事迁掌朝下大夫高祖受禅赐爵平乡县伯历尚书司勋兵部二曹侍郎后历荆洛二州长史每听政之暇必延生徒讲授时人称之数年拜尚书左丞炀帝即位守大理卿岁余拜国子祭酒大业中出为梁郡通守炀帝崩王世充推越王侗为主征拜吏部尚书颇见亲委及世充僭号汪复用事世充平以凶党诛死　　杨义臣
按隋书杨义臣传义臣代人也本姓尉迟氏父崇为仪同大将军封秦兴县公击突厥战死以义臣袭崇官爵赐姓杨氏拜陜州刺史仁寿初拜朔州总管炀帝嗣位汉王谅作乱李景为汉王将乔锺葵所围诏义臣救之与锺葵军战锺葵军大溃纵击破之以功进位上大将军寻授相州刺史后三岁征为宗正卿未几转太仆卿从征辽东为先锋一日七捷后与诸军俱败坐免俄而复位明年以为军副与宇文述趣平壤会杨元感作乱班师进位左光禄大夫时渤海高士达清河张金称并相聚为盗诏义臣击之大破士达斩金称帝恶其威名遽追入朝贼由是复盛义臣以功进拜礼部尚书卒官　　杨思恩
按隋书杨义臣传汉王谅作乱时代州总管李景为汉王将乔锺葵所围诏义臣救之锺葵亚将王拔骁勇善用&#射之者不能中每以数骑陷陈义臣患之募能当拔者车骑将军杨思恩请当之义臣见思恩气貌雄勇赐以&#酒思恩见拔立于陈后投觞于地策马赴之义臣选骑士十余人从思恩遂突击杀数人直至拔麾下短兵方接所从骑士退思恩为拔所杀　　杨伯丑
按隋书杨伯丑传伯丑冯翊武乡人也好读易隐于华山开皇初被征入朝见公卿不为礼高祖召与语竟无所答上赐之衣服至朝堂舍之而去于是被发阳狂游行市里形体垢秽未尝栉沐尝有张永乐者卖卜京师伯丑每从之游分析爻象寻幽入微亦开肆卖卜有就伯丑筮者言悉应以寿终　　杨昭
按隋书元德太子传昭炀帝长子也年十二立为河南王仁寿初徙为晋王拜内史令后三年转雍州牧炀帝即位便幸雒阳宫昭留守京师大业元年帝遣使者立为皇太子昭有武力能引强弩性谦冲言色恂恂未尝忿怒明年朝于雒阳体素肥因致劳疾未几而薨　　杨暕
按隋书齐王暕传暕字世朏小字阿孩美容仪疏眉目开皇中立为豫章王及长颇涉经史尢工骑射初为内史令仁寿中拜扬州总管沿淮以南诸军事炀帝即位进封齐王大业二年转豫州牧明年转雍州牧寻徙河南尹开府仪同三司暕颇骄恣昵近小人所行多不法后从帝幸榆林会帝于汾阳宫大猎诏暕以千骑入围暕大获糜鹿以献而帝未有得也乃怒从官皆言为暕左右所遏兽不得前帝于是发怒求暕罪失御史韦德裕希旨劾暕帝令穷治暕自是恩宠日衰虽为京尹不复关预时政每怀危惧心不自安化及作乱捕暕暕时尚卧未起贼既进暕犹谓帝令捕之因曰诏使且缓儿不负国家贼于是曳至街而斩之及其二子亦遇害时年三十四有遗腹子政道与萧后同入突厥及突厥灭归于大唐授员外散骑侍郎　　杨杲
按隋书赵王杲传杲小字季子年七岁以大业九年封赵王寻授光禄大夫拜河南尹从幸淮南诏行江都太守事杲聪令美容仪性至孝化及反杲在帝侧号恸不已裴虔通使贼斩之于帝前时年十二　　杨俨按隋书房陵王勇传长宁王俨勇长子也六岁封长宁郡王勇败亦坐废黜上表乞宿卫辞情哀切高祖览而悯焉炀帝践极俨常从行卒于道实鸩之也诸弟分徙岭外仍敕在所皆杀焉　　杨倓
按隋书元德太子昭传昭子燕王倓字仁安敏慧美姿仪性好读书尢重儒素宇文化及弒逆之际倓觉变欲入奏恐露其事因与梁公萧巨千牛宇文皛等穿芳林门侧水窦而入至元武门为司宫者所遏俄而难作为贼所害时年十六　　杨侗
按隋书元德太子昭传昭子越王侗字仁谨美姿仪性宽厚大业二年立为越王拜高阳太守十三年帝幸江都令侗与金紫光禄大夫段达太府卿元文都摄民部尚书韦津右武卫将军皇甫无逸等总留台事宇文化及之弒逆也文都等议以侗元德太子之子属最为近于是乃共尊立及王世充破李密众望归之侗不得已逊位于世充遂被幽于含凉殿世充僭伪号封为潞国公月余宇文儒童裴仁基等谋诛世充复尊立侗事泄并见害世充兄世恽因劝世充害侗以绝民望世充遣其侄行本赍鸩诣侗所侗仰药不能时绝更以帛缢之世充伪谥为恭皇帝　　杨善会按隋书杨善会传善会字敬仁弘农华阴人也父初官至毗陵太守善会大业中为鄃令以清正闻俄而山东饥馑百姓相聚为盗贼帅张金称众数万屯于县界屠城剽邑郡县莫能御善会击破之擢拜朝请大夫清河郡丞金称稍更屯聚于时山东思乱从盗如市能抗贼者唯善会而已前后七百余阵未尝负败金称将数百人遁逃后归漳南招集余党善会追捕斩之传首行在所进拜清河通守其年从杨义臣斩漳南贼帅高士达士达所部将窦建德自号长乐王来攻信都临清贼王安阻兵数千与建德相影响建德既下信都复扰清河善会逆拒之反为所败婴城固守贼围之四旬城陷为贼所执建德释而礼之用为贝州刺史善会骂之贼临之以兵辞气不挠建德知终不为己用于是害之　　杨元感
按隋书杨元感传元感素之子也初拜郢州刺史吏民敬服皆称其能后转宋州刺史父忧去职岁余起拜鸿胪卿袭爵楚国公迁礼部尚书性虽骄倨而爱重文学四海知名之士多趋其门见朝纲渐紊帝又猜忌内不自安遂与诸弟潜谋废帝帝征辽东命元感于黎阳督运于时百姓苦役天下思乱元感遂与王仲伯赵怀义等谋议欲令帝所军众饥馁每为逗遛不时进发将军来护儿以舟师自东莱将入海趣平壤城军未发元感遣家奴伪为使者从东方来谬称护儿反元感遂入黎阳县闭城大索男夫以讨护儿为名各令发兵从乱者如市河南赞治裴弘策拒之战败遂进逼都城帝遣武贲郎将陈棱武卫将军屈突通左翊卫大将军宇文述发兵继进护儿复来赴援元感军频北宇文述等诸军蹑之至弘农宫留攻之三日城不下追兵至元感独与十余骑窜林木间至葭芦戍窘迫独与弟积善步行谓积善曰我不能受人戮辱汝可杀我积善抽刀斫杀之因自刺不死为追兵所执与元感首俱送行在所磔其尸于东都市　　杨元成
按万姓统谱隋帝好征伐元成阴求将领帝嘉之曰将门有将故不虚也　　杨益
按万姓统谱益南雄路总管为政安详务禁淫祀兴利剔蠹不受私谒吏民悦之

　张姓部列传九
　　后梁
　　张文蔚
按五代史张文蔚传文蔚字右华河间人也初以文行知名举进士及第唐昭宗时为翰林学士承旨是时天子微弱制度已隳文蔚居翰林制诏四方独守大体昭宗迁洛拜中书侍郎同中书门下平章事柳璨杀裴枢等七人蔓引朝士辄加诛杀缙绅相视以目皆不自保文蔚力讲解之朝士多赖以全活梁太祖立仍以文蔚为相梁初制度皆文蔚所裁定文蔚居家亦孝悌开平二年太祖北巡留文蔚西都以暴疾卒赠右仆射　　张存敬
按五代史张存敬传存敬谯郡人也为人刚直有胆勇少事梁太祖为将善因危窘出奇计李罕之与晋人攻张全义于河阳太祖遣存敬与丁会等救之罕之解围去太祖以存敬为诸军都虞候太祖攻徐兖以存敬为行营都指挥使从葛从周攻沧州败刘仁恭于老&#堤还攻王镕于镇州入其城中取其牛马万计迁宋州刺史复从诸将攻幽州存敬取其瀛漠祁景四州梁攻定州与王处直战怀德驿大败之枕尸十余里梁已下镇定乃遣存敬攻王珂于河中存敬出含山下晋绛二州珂降于梁太祖表存敬护国军留后复徙宋州刺史未至卒于河中赠太傅　　张全义按五代史张全义传全义字国维濮州临汉人也少以田家子役于县县令数困辱之因亡入黄巢贼中巢以为吏书尚书水运使巢败去事诸葛爽于河阳爽死事其子仲方仲方为孙儒所逐全义与李罕之分据河阳洛阳以附于梁二人相得甚欢罕之乏食仰给全义全义不能给因有隙全义袭河阳罕之奔晋晋遣兵助罕之围全义全义乞兵于梁梁遣兵击败罕之以全义为河南尹全义初名言唐昭宗赐名全义唐亡全义请改名太祖赐名宗奭太祖幸全义会节园避暑全义妻女皆迫淫之其子继祚愤耻欲剚刃太祖全义止之曰吾为李罕之兵围河阳死在朝夕而梁兵出之此恩不可忘也累拜中书令兼领忠武陕虢郑滑河阳节度使判六军诸卫事天下兵马副元帅封魏王及梁亡全义因去梁所赐名请复其故名庄宗加拜全义太师尚书令改封齐王同光四年赵在礼反于魏大臣皆言明宗可将庄宗疑之不欲遣也全义力以为言庄宗乃从已而明宗至魏反全义以忧卒年七十五谥曰忠肃　　张源德
按五代史张源德传源德不知其世家或曰本晋人也少事晋无所称从李罕之以潞州叛晋降梁梁太祖时源德自金吾卫将军为蔡州刺史梁贞明三年守贝州晋王以兵五千攻源德源德坚守不下晋军堑而围之当此时晋已先下全燕而镇定皆附于晋自河以北山以东四面千里六镇数十州之地皆归晋独贝一州围之逾年不可下源德守既坚而贝人闻晋已尽有河北城中食且尽乃劝源德出降源德不从遂见杀　　张策
按五代史张策传策字少逸河西炖煌人也父同为唐容管经略使策少聪悟好学通章句父同居洛阳敦化里浚井得古鼎铭曰魏黄初元年春二月匠吉千同以为奇策时年十三居同侧启曰汉建安二十五年曹公薨改元延康是岁十月文帝受禅又改黄初是黄初元年无二月也铭何谬耶同大惊异之梁太祖兼四镇辟郑滑支使以母丧解职服除入唐为膳部员外郎华州韩建辟判官建徙许州遣策聘于太祖太祖见而喜曰张夫子至矣遂留以为掌书记荐之于朝累拜中书舍人翰林学士太祖即位迁工部侍郎开平二年拜刑部侍郎同中书门下平章事迁中书侍郎以风恙致仕卒于洛阳　　张归霸
按五代史张归霸传归霸清河人也末帝娶其女是为德妃归霸少与其弟归厚归弁俱从黄巢巢败东走归霸兄弟乃降梁秦宗权攻汴归霸战数有功张晊军赤冈以骑兵挑战矢中归霸归霸拔之反以射贼一发而毙夺其马而归太祖从高丘望见甚壮之光化二年权知邢州迁莱州曹州刺史开平元年拜左骁卫上将军二年拜河阳节度使以疾卒　　张归厚
按五代史张归霸传归霸弟归厚字德坤为将善用弓槊能以少击众张晊屯赤冈归厚与晊独战阵前晊惫而却遂大败太祖大悦以为骑长太祖与郓兵遇归厚以数十骑卫太祖还马中矢僵持槊步斗体被十余箭归迁右神武统军历洺晋绛三州刺史与晋人屡战未尝屈干化元年拜镇国军节度使以疾卒子汉卿梁亡诛族　　张归弁
按五代史张归霸传归霸弟归弁为将亦善战开平初为滑州长剑指挥使子汉融梁亡族诛　　张汉杰
按五代史张归霸传归霸子汉杰事末帝为显官用事梁亡唐庄宗入汴遂族诛　　张仁愿
兄
仁颍

按五代史张存敬传存敬子仁愿有孝行存敬卒事其兄仁颍出必告反必面如事父之礼仁愿晓法令事梁唐晋常为大理卿卒赠秘书监　　张格
弟
播

按十国春秋前蜀张格字义师或云其小字世为河间人唐左仆射浚之次子也少负才俊迈而尚矫谲有父风干宁三年浚致仕居长水县别墅德王废立之际浚寓书诸蕃图匡复不果梁王全忠将谋篡代乃令杨麟率健卒围其墅杀之格奔成都高祖擢为翰林学士武安元年拜中书侍郎同平章事累加右仆射太傅梁使卢玭等来聘推高祖为兄印文有曰大梁入蜀之印格白高祖曰唐故事奉使四裔其印文类此今梁以兄事陛下奈何以外域卑我高祖欲杀使者格曰梁有司过也不可绝两国欢格由是益见信任居无何太子元膺之变起时后主封郑王年最幼而顺圣太后为贤妃有宠阴令飞龙使唐文扆以金百镒贻格讽格请立郑王为皇太子格心动乃夜为表示功臣王宗侃等诈言受密旨众皆署名后主遂得立是时文扆居中用事格附比于外及后主嗣皇帝位文扆既获罪死王宗弼方柄用贬格茂州刺史顷之再贬维州司户干德六年复以格为中书侍郎同平章事在位无所短长国亡随唐工部尚书任圜入洛格弟播小字兴师长水之难作奔于凤翔唐昭宗赐姓名曰李俨命宣谕淮南　　张崇
按十国春秋吴张崇慎县人也官至庐州观察使天佑十三年光州将王言作乱崇不俟命引兵讨定高祖奖赉有加久之擢德胜军节度使武义改元加安西大将军崇居官好为不法士庶苦之常入觐广陵庐人意其改任皆相幸曰渠伊不复来矣崇归闻之计口征渠伊钱明年再入觐人多钳口不敢言惟捋髭相庆归又征捋髭钱其贪纵多此类会庐江民讼县令受赇侍御史知杂事杨廷式欲并崇按之徐知诰谢之而止未几领武宁军节度使已又仍镇庐州太和三年赐爵清河王崇在庐州厚以货结权要由是常得还镇为民患者二十余年　　张宣
按十国春秋吴张宣字致用少从太祖为军校隶大将柴斐斐爱人戢下诸将化焉惟宣颇肆暴戾部下苦之刘信围虔州虔人乞师于楚信遣宣及高审思分兵御之大败楚师累迁诸军都虞候徙左街使皆以严酷为理最后领武昌军节度使置地室以鞠罪人罪无问大小入之则无全活久之境内大治道不拾遗南唐升元中卒　　张颢
按十国春秋吴张颢蔡人也初以骁勇事秦宗权已而从孙儒儒败又归太祖太祖厚遇之使将兵戍庐州蔡俦叛颢更为之用及太祖攻庐州围急颢又逾城来降太祖复置之亲军署为左牙指挥使烈祖嗣位以颢与徐温专政心颇不平颢与温不自安共谋弒烈祖而颢以左牙兵行逆遂诈称烈祖暴薨颢欲自立严可求以计止之未几温令锺泰章除颢颢伏诛　　张武
按十国春秋吴张武始仕太祖为庐州小将颇以拯济行旅为事常有老僧过其所武止之宿镇将闻而怒曰方今南北交战间谍如林何可轻留人宿邪僧求去武曰师但止此无苦也武室中贮一榻即以奉僧武自席地卧盥濯皆自具焉夜数起视之至漏五下僧起而叹息谓武曰少年乃能如是吾赠汝药一丸可延寿十龄出门忽不见武服其药后为常州团练副使年已百岁宋时犹有见之者　　张瑗
按十国春秋吴越张瑗事武肃王累官至司空出镇华亭普照寺僧某者不识物情以蔬食进焉瑗颔之密启王于寺后凿三河讫为运道而寺用不宁　　后唐　　张承业
按五代史张承业传承业字继元唐僖宗时宦者也本姓康幼阉为内常侍张泰养子晋王兵击王行瑜承业数往来兵间晋王喜其为人及昭宗为李茂贞所迫将出奔太原乃先遣承业使晋以道意因以为河东监军其后崔引诛宦官宦官在外者悉诏所在杀之晋王怜承业不忍杀匿之斛律寺昭宗崩乃出承业复为监军晋王病且革以庄宗属承业曰以亚子累公等承业尽心不懈成庄宗之业天佑十八年庄宗已诺诸将即皇帝位承业方卧病闻之自太原肩舆至魏谏曰不可庄宗不听乃仰天大哭曰吾王&#老奴矣肩舆归太原不食而卒年七十七同光元年赠左武卫上将军谥曰正宪　　张宪
按五代史张宪传宪字允中晋阳人也为人沉静寡欲少好学能鼓琴饮酒庄宗素知其文辞以为天雄军节度使掌书记庄宗即位拜工部侍郎租庸使迁刑部侍郎判吏部铨东都副留守甚有能政郭崇韬荐宪可任为相而宦官伶人不欲宪在朝廷乃以为太原尹北京留守赵在礼作乱宪家在魏州在礼善待其家遣人以书招宪宪斩其使不发其书而上之明宗入京师宪从事张昭远教宪奉表劝进宪涕泣拒之已而北京巡检符彦超麾下兵大噪宪出奔沂州见杀　　张嗣本
按五代史义儿传嗣本本姓张氏雁门人也世为铜冶镇将嗣本少事太祖太祖爱之赐以姓名养为子　　张存信按五代史义儿传存信本姓张氏其父君政回鹘李思忠之部人也存信少善骑射能四裔语通六蕃书从太祖起代北入关破黄巢累以功为马步军都指挥使遂赐姓名以为子　　张居翰
按五代史张居翰传居翰字德卿故唐掖廷令张从玫之养子昭宗时为范阳军监军与节度使刘仁恭相善天复中大诛宦者仁恭匿居翰大安山之北溪以免其后梁兵攻仁恭仁恭遣居翰从晋王攻梁潞州以牵其兵晋遂取潞州以居翰为昭义监军庄宗即位与郭崇韬并为枢密使庄宗灭梁而骄宦官因以用事郭崇韬又专任政居翰默默苟免而已魏王破蜀王衍朝京师行至秦川而明宗军变于魏庄宗东征虑衍有变遣人驰诏魏王杀之诏书已印画而居翰发视之诏书言诛衍一行居翰以为杀降不祥乃以诏傅柱揩去行字改为一家时蜀降人与衍俱东者千余人皆获免庄宗遇弒居翰见明宗于至德宫求归田里天成三年卒于长安年七十一　　张筠
弟
籛

按五代史张筠传筠海州人也事节度使时溥为宿州刺史梁兵攻溥取宿州得筠爱其辩慧以为四镇客将长直军使累拜昭德节度使梁亡事唐从郭崇韬伐蜀为剑南两川安抚使蜀平拜河南尹徙镇兴元入为左骁卫上将军筠弟籛当筠为京兆尹时以为牙内指挥使筠西伐蜀留籛守京兆兄弟赀皆巨万以其富故所至不为聚敛民赖以安而籛嗜酒贪鄙历沂密二州刺史晋出帝时以将军市马于回鹘坐马不中式有司理其价值籛性鄙因郁郁而卒筠居洛阳拥其赀以酒色声妓自娱足者十余年人谓之地仙天福二年卒　　张庑
按十国春秋闽张庑字居仁性孝友谦抑官至殿中侍御史弹劾百僚甚有风采及王氏政衰谢事归田里立宗法建祧庙修祀事乡邦式之　　张武
按十国春秋前蜀张武石照人父雍本合州金&#渡子武其第三子也少时身长七尺面紫黑色不务家人产业里中豪多畏惮之一日有楚僧溯流至金&#渡头顾同舟生曰此间山水绝佳结穴在南山之腹法当出贵子握兵万人受禄八旬武时假寐窃听是夜潜葬父于其处先是天色晦霾忽觉数丈内冉冉有光遂平其土而去人莫之识也及长勇敢善战事高祖为破浪都头大败荆南兵于夔州累官镇江军节度使干德中迁峡路应援招讨使荆南武信王常欲取三峡畏武威名不敢逼及唐兵入寇乃乘势将水军进峡攻施州武作铁断江中流立栅于两端谓之锁峡不可上武信王遣勇士斫之会大风暴起荆南舟絓于&#难为进退武矢石交下荆南兵败衄奔还死者无算既而闻北路陷败遂以夔忠万三州诣魏王继岌降武复仕后蜀加秩侍中统飞棹诸营为峡路行营招收讨伐使进取渝州降唐刺史张环分兵趣黔涪未几卒于渝州年八十余岁　　张士乔
按十国春秋前蜀张士乔干德初官华阳县尉是时立高祖原庙于万岁桥后主帅后妃百官往祭之祭用鼓吹及味士乔以非礼之祭先帝勿飨上疏争之后主大怒欲诛士乔顺圣太后力劝得免夺职流黎州寻赴水死　　张云
按十国春秋前蜀张云唐安人立朝謇谔不为苟容历官右补阙咸康元年彗星见井鬼之次司天言宜修德以弭天灾后主诏于玉局化置道场禳之云上疏言百姓怨气上彻于天故结为彗星彗者除旧布新之义斯乃国亡之兆也岂祈禳所可免后主怒流之秦州云直言不避恒自比朱云权幸多嫉之宣徽使景润澄常谓曰昔朱云请斩马剑以腰斩张禹今尚方惟有断鸡刀卿欲用乎云曰鸡刀虽小亦可斩群狗也润澄憾之至是奏云谤国遂罹贬谪云多病行至临邛卒　　张蠙
按十国春秋前蜀张蠙字象文清河人干宁中进士历任校书郎栎阳县尉迁犀浦令高祖开国拜膳部员外郎已出为金堂令后主践阼奉太后游大慈寺见壁间题云墙头细雨垂纤草水面回风聚落花太后深加欣赏顾问寺僧僧以蠙对乃赐霞光笺五百幅令写所业诗以进蠙&#箧中藏得诗二百章献焉后主善之将召为知制诰内侍宋光嗣以其轻傲沮之正赐白金奖劳而已蠙生而&#秀性喜为诗咸通时与张乔许棠喻坦之剧燕任涛吴宰周繇郑谷李栖远温宪李昌符谓之十哲童年有白日地中出黄河天上来之句盛为当世所称　　张造
按十国春秋前蜀张造龙州人事唐僖宗拜卫将军盖随驾五都之一也已而授神策军使僖宗幸兴元时遣高祖帅兵屯三泉复命造与晋晖领四都兵屯黑衣修栈道以通往来未几为杨复恭所忌斥为万州刺史时秦宗权党常厚屯白帝为成汭将许存所破奔万州造百计拒之厚走绵州万州以是得全后从高祖官茂州刺史无何卒武成元年高祖录旧功敕有司追赠加恩　　张虔裕
按十国春秋前蜀张虔裕从高祖入西川为部将光启时高祖袭阆州逐刺史杨茂实而据之自称防御使军势颇日盛虔裕劝高祖宜遣使奉表天子仗大义以号令西土事蔑不济高祖纳其言由是所向皆捷遂启偏霸之业　　张琳
按十国春秋前蜀张琳许州人也唐末官眉州刺史修通济堰溉田一万五千顷民被其惠歌曰前有章仇后张公疏决水利&#稻丰南阳杜诗不可同何不用之代天工已而事高祖为永平节度使判官大顺初领邛南招安使及邛州杀刺史毛湘来降以琳知留后缮完城隍抚安彝獠经营蜀雅琳之功居多未几奏授节度副使将兵五万人攻东川论平东川功累升武信军节度使无何卒于官武成元年高祖即皇帝位诏赠太尉其嗣子加正官仍赐章绶　　张道古
按十国春秋前蜀张道古沧州蒲台人少有文辞慕朱云梅福之节唐干符时居王镕幕府景福中举进士释褐为著作郎迁右拾遗播迁之后方镇阻兵道古上疏言五危二乱七事谪施州司户参军未几以左补阙征陈田之乱西南路塞复惧为高祖所憾乃变姓名卖卜导江青城市中韦庄习其名荐为节度判官道古又上高祖诗叙五危二乱事为同僚所疾遣茂州安置高祖开国召为武部郎中至玉垒关谓所亲曰吾唐室谏臣终不能拳跽与鸡犬同食虽召必再贬死之日当葬我于关东不毛之地题曰唐左补阙张道古墓入朝果不为时所容复贬茂州武成元年卒于灌州道古深于彖象着易题数卷行于世　　张扶按十国春秋前蜀张扶字子持广都人博学善文辞武成初凡幕府书奏笺檄皆属扶具草官至兵部郎中是时王宗佶恃高祖养子骄纵不法一日高祖宴群臣谓左右曰得一二人如韩信而将之中原不足平也宗佶跪曰臣虽不才自顾可鞭棰取天下扶进曰雄才大略尚不能得岐陇尺寸之土宗佶小子狂妄愿陛下无以中原为意宗佶大惭恨阴令庖人置菫毒杀之后宗佶死赠扶谏议大夫　　张翊
按十国春秋吴张翊其先世为京兆人唐末翊父授任番禺属刘隐将据广南官北还至潭衡间马氏已有潭澧挈家来奔江南过庐陵禾川僦屋居焉翊与弟惟彬善读书克成先业高祖时徐知诰辅国政翊入广陵以射策中第授武骑尉及知诰移镇金陵随波江见知于宋齐丘署府中从事南唐禅代擢虔州观察判官西昌令假道还广陵里人荣之已而恃才褊躁陵暴左右被鸩卒　　张希崇
按五代史张希崇传希崇字德峰幽州蓟人也少好学通左氏春秋刘守光不喜儒士希崇因事军中为偏将将兵戍平州其后契丹攻陷平州得希崇知其儒者也以为卢龙军行军司马明宗时卢文进自平州亡归契丹因以希崇代文进为平州节度使遣其亲将以三百骑监之居岁余亲将喜其为人监兵稍怠希崇因率其麾下南归明宗嘉之拜汝州防御使迁灵武节度使灵州地接戎狄戍兵饷道常苦抄掠希崇乃开屯田教士耕种军以足食而省转馈明宗下诏褒美希崇抚养士卒招辑部落自回鹘瓜沙皆遣使入贡居四岁上书求还内地徙镇邠宁晋高祖入立复拜灵武节度使希崇叹曰吾当老死边侥岂非命邪希崇事母至孝朝夕母食必侍立左右彻馔乃敢退为将不喜声色好读书颇知星历天福三年月掩毕口大星希崇叹曰毕口大星边将也我其当之乎明年正月卒赠太师有子仁谦　　张廷蕴
按五代史张廷蕴传廷蕴开封襄邑人也少为宣武军卒去事晋稍迁军校常从庄宗征伐先登力战金疮满体庄宗壮之以为帐前黄甲二十指挥步军都虞候魏博三城巡检使是时庄宗在魏以刘皇后从行刘氏多纵其下扰人为不法人无敢言者廷蕴辄收而斩之李继韬叛于潞州庄宗遣明宗为招讨使元行钦为都部署廷蕴为马步军都指挥使将兵为前锋廷蕴至潞日已暮即率兵百余逾壕登城城守者不能御遂破潞州明旦明宗与行钦后至明宗心颇慊之廷蕴以功迁羽林都指挥使申怀沂三州刺史金颍陇绛四州防御团练使左监门卫上将军开运中以疾卒　　张敬达
按五代史张敬达传敬达字志通代州人也小字生铁少以骑射事唐庄宗为厅直军使明宗时为河东马步军都指挥使领钦州刺史累迁彰国大同军节度使徙镇武信晋昌清泰二年契丹犯边废帝以河东节度使石敬瑭兼大同彰国振武威塞等军蕃汉马步军都总管屯于忻州疑敬瑭有异志乃以敬达为北面副总管以分其兵明年敬瑭反即以敬达为太原四面招讨使六月兵围太原敬瑭求救于契丹九月契丹自雁门入敬达栅晋安契丹围之穹庐连属如冈阜敬达闭壁不出久之食尽副招讨使杨光远劝敬达降敬达不忍背唐光远促之不已敬达曰诸公何相迫邪何不杀我而降光远即斩敬达降契丹耶律德光闻敬达死哀其忠遣人收葬之　　张延朗
按五代史张延朗传延朗汴州开封人也事梁以租庸使为郓州粮料使明宗克郓州得延朗复以为粮料使明宗即位为忠武军节度使长兴元年拜三司使三司置使自此始延朗号为有心计以三司为己任而天下钱谷亦无所建明明宗常出游幸召延朗共食延朗不至附使者报曰三司事忙无暇闻者笑之历泰宁雄武军节度使废帝以为吏部尚书兼中书门下平章事晋兵入京师高祖得延朗杀之　　张虔钊按十国春秋后蜀张虔钊仕后唐为山南西道节度使虔钊既会护国安彦威等兵攻凤翔凤翔城堑卑浅众心危急潞王从珂登城恸泣曰吾未冠从先帝百战出入生死金创满身以立今日之社稷今朝廷信任谗臣猜忌骨肉我何罪而受诛乎闻者哀之虔钊性褊急以白刃麾士卒上城士卒怒诟反攻之虔钊走免遂奔成都时兴元已为高祖有高祖复虔钊为本军节度使同平章事虔钊固辞不行广政初加兼中书令未几以侯益在凤翔命充北面行营招讨安抚使击凤翔以胁之已而益送款后主及虔钊至宝鸡按兵未进会益复中变附汉拒虔钊军虔钊势孤竟遁还至兴州惭忿而死　　张玫
按十国春秋后蜀张玫成都人玫父故授翰林写貌待诏赐绯玫超父之艺尢精写貌高祖明德元年于大圣慈寺三学院置真堂招集画士玫曾于东川传董璋真高祖恶之乃命阮知诲肖己貌而文武臣僚之象玫笔居多焉授翰林祗候赐紫金鱼袋玫着古君臣象三卷有长门醉客按乐捣衣诸图　　张瀛
按十国春秋南汉张瀛父碧雅有诗名瀛能其学累官至兵曹郎常为长歌赠琴棋僧同列称之曰非其父不生其子　　后晋
　　张彦泽
按五代史张彦泽传彦泽其先突厥部人也后徙居阴山又徙太原彦泽为人骁悍残忍目睛黄而夜有光顾视如猛兽以善射为骑将数从庄宗明宗战伐与晋高祖连&#高祖时已为护圣右厢都指挥使与讨范延光拜镇国军节度使岁中徙镇彰义为政暴虐常怒其子数笞辱之子逃至齐州彦泽上章请杀之其掌书记张式不肯为作章彦泽怒引弓射式式走彦泽得而斩之高祖遣王周代彦泽以为右武卫大将军周奏彦泽所为不法者二十六条式父铎诣阙诉冤高祖召式父铎弟守贞子希范等皆拜以官彦泽止削阶降爵而已出帝时彦泽迁右神武统军自契丹与晋战河北彦泽常在兵间数立战功拜彰国军节度使与契丹战阳城为契丹所围而军中无水凿井辄坏又天大风契丹顺风扬尘奋击甚锐军中大惧彦泽力战契丹奔北二十余里追至卫村又大败之契丹遁去开运三年契丹空国入寇彦泽降耶律德光犯阙遣彦泽与傅住儿以二千骑先入京师彦泽顿兵明德楼前遣傅住儿入传戎王宣语帝脱黄袍素服再拜受命彦泽自以有功于契丹昼夜酣饮自娱纵军士大掠京师耶律德光至闻彦泽劫掠怒锁之而都人争投状疏其恶乃命高勋监杀之彦泽前所杀士大夫子孙皆缞绖杖哭随而诟詈以杖扑之彦泽俯首无一言行至北市断腕出锁然后用刑勋剖其心祭死者市人争破其脑取其髓脔其肉而食之　　张继祚
按五代史张全义传全义子继祚官至上将军晋高祖时与张从宾反于河阳当族诛桑维翰以其父珙尝事全义有恩乞全活之不许诛继祚及其妻子　　张万迪按五代史张万迪传万迪不知其何人也初事唐后事晋为登州刺史杨光远反以骑兵数百胁取至青州万迪听命及光远平曲赦青州虽光远子孙皆见慰释而独不赦万迪暴其罪而斩之　　张允
按五代史张允传允镇州人也少事镇州为张文礼参军唐庄宗讨张文礼允脱身降庄宗系之狱文礼败乃出之为魏州功曹历沧兖二镇掌书记入为监察御史累迁水部员外郎知制诰晋高祖即位屡赦天下允为驳赦论以献是时晋高祖方好臣下有言览之大悦允事汉为吏部侍郎隐帝诛戮大臣京师皆恐允常退朝不敢还家止于相国寺周太祖入京师允匿于佛殿承尘坠而卒年六十五　　张居咏
按十国春秋南唐张居咏仕吴累官至门下侍郎升元元年烈祖以居咏为中书侍郎与张延翰李建勋皆同平章事未几表请烈祖复姓进左仆射兼门下侍郎同平章事居咏淳厚寡言为人长者于朝廷无所表见元宗立罢为镇海军节度使无何卒赐号顺天翼运功臣特赠守太子太傅上柱国清河郡开国公谥曰懿　　张延翰
按十国春秋南唐张延翰字德华宋州睢阳人故唐末仕为陕州司马从父慎思权徐州留后延翰往省之告以北方将乱欲避地江淮以全宗祀慎思是其言慨然遣之入吴为盐城令有治绩迁楚州行军司马烈祖以平章事领江州表延翰为观察巡官通判军府事烈祖受禅入为侍御史判台事张宣为左街使恃功骄暴延翰廷劾之强豪屏迹进礼部侍郎自以起疏远遭时被知得尽己才感慨自奋时未设贡举士有献书论事者第其优劣选用烈祖悉以委延翰号为精核称职兼知选事务进孤贫不附权势吏畏之如神明不敢为奸利元宗辅政谓人曰张君议论公正处事有条理至于簿领无不明析吾得倾心听之由是六司综领殆遍时望归重拜中书侍郎同平章事时年裁五十余人犹以谓柄用晚属疾甚不复能治事烈祖方一意任之不许其去遣使劳问赐良药相望于道卒年五十七赠太傅　　张义方
按十国春秋南唐张义方不知其所以进烈祖受吴禅用为侍御史义方既就职即上疏曰古之任御史者非止平狱讼肃班列也有怙威侮法弃忠贼义树朋党蔽聪明者得以纠弹至于人主好游畋声色说奢侈佞媚赏非功罚非罪得以论争使诸侯不敢乱法百司不得盗权则御史为不失职今文武材行之士固不为乏而贪墨陵犯伤风教弃仁义者犹未革心臣欲奉陛下德音先举忠孝洁廉请颁爵赏然后绳纠乖戾以正典刑小则上疏论刑大则对仗弹奏臣每痛国家之败非独人君不明盖官卑者畏罪而不言位尊者持禄而不谏上下苟且至于沦亡今臣诚不忍忘君亲之义有所不尽惟陛下幸赦之疏奏烈祖大加称赏制曰孤始任义方以风宪乃能力振朝纲辞皆谠切可宣示朝野赐义方衣一袭以旌直言义方始名元达烈祖方倚以肃正邪慝取前朝王义方名以易之故义方得尽忠焉义方常令道士陈友合丹于牛头山未成会遘疾命子弟发丹取一丸饵之遂病喑而卒　　张业
按十国春秋后蜀张业李仁罕之甥也初名知业后避高祖偏讳遂单名业为人骁勇善战与仁罕同从高祖入蜀分讨诸盗悉平之天成中官右厢马步军都指挥使金紫光禄大夫检校司空守兰州刺史上柱国长兴元年充先锋都指挥使将兵三千攻遂州有功久之拜宁江军留后已而高祖以墨制署为节度使唐明宗赐高祖爵蜀王即诏业领宁江军节度使及高祖称尊号命业充右匡圣步军都指挥使仍管宁江节镇如故后主时加检校太尉仁罕既伏罪业是时方掌禁兵后主惧其反侧乃用为相以安之命同平章事广政元年进左仆射兼中书侍郎同平章事未几加司空兼判度支业性豪侈强市人田宅藏匿亡命又于私第置狱系负责者或历年至于瘐死蜀人大怨之而业子继昭官检校左仆射复好击剑常与僧归信访善剑者左匡圣都指挥使孙汉韶宿与业不和密告业父子谋反后主大怒兼得其专恣状乃与李昊安思谦谋俟其入朝执杀之下诏暴业罪恶籍其家时广政十一年也业后仁罕死凡十五年　　张元
按十国春秋后蜀张元江原县人母死负土成坟有白兔驯绕其庐及群鸟衔土置坟上县令异之奏其事于朝明德二年后主赐金帛酒米以旌其孝仍付史馆编录　　张立
按十国春秋后蜀张立雅善吟咏性朴直无忌讳后主常于罗城上遍植芙蓉每至秋间四十里尽铺锦绣高下相照立作诗以豳风七月为刺及广政末朝政已乱立又作诗规讽国人称为诗谏　　张公铎
按十国春秋后蜀张公铎太原平乐人高祖初置义胜定远诸军以公铎为都知兵马使长兴三年高祖与东川兵战于弥牟镇指挥使毛重威李瑭皆为所杀而赵廷隐等复失利不前时公铎居陈后高祖扬马棰指之公铎麾兵而进帅众大呼所部兵无不一以当百东川兵殊出不意蹂躏披靡死者数千人是役也董璋之败实以公铎一战决胜焉顷之迁捧圣控鹤都指挥使明德元年与五臣同受顾命后主践阼加检校太尉与李仁罕争权不相协仁罕之死公铎亦与有力未几领保宁军节度使兼同平章事广政四年罢军使八年卒公铎少涉猎文史为政清严所至民受其赐卒之日后主哭曰严而不猛清而不隘惟张公而已　　张遇贤
按十国春秋南汉张遇贤祯州博罗县小吏也县之刻杉镇有神降于民家所言祸福辄验遇贤往祷之因留奉事甚谨会群盗大起莫相统一共祈于神神大言曰张遇贤是第十六罗汉当为汝主于是推遇贤为中天八国王攻陷循州改元末乐署置百官皆衣绛衣遇贤年少无它方略贼帅各以便宜剽掠州县告其进退而已殇帝遣越王弘昌循王弘杲讨之战不利为遇贤围于钱帛馆裨将万景忻陈道庠力战挟二王溃围而走时光天元年也未几遇贤屡为州兵所窘复告于神神曰可过岭取虔州当成大事遇贤遂袭南康唐百胜军节度使贾浩始轻之不为备已而连陷诸州县浩戒严守城遇贤据白云洞造宫室营署命他盗四出攻劫久之唐通事中书舍人边镐洪州屯营都虞候严思帅师出援遇贤遂大败复告于神神不复语因弃营潜遁贼将李台知其无神也执遇贤及其副黄伯雄谋主僧景全送唐并斩建康市　　张少敌
按十国春秋楚张少敌永顺节度使佶之子也文昭王时官都指挥使与袁友恭同为王所亲密安州李金全襄州安从进叛晋高祖诏王出兵王遣少敌以舟兵趋汉阳漕米五万斛馈军金全等败少敌乃旋居无何文昭王即世将吏议所立时恭孝王知永州事于诸弟齿为差长少敌请迎之而刘彦&#李弘皋等固欲立天策府都尉希广且言都尉为嫡嗣当袭位少敌曰国家大事非一途可拘也变而能通斯能持久何嫡庶足云乎永州齿长而性刚必不为都尉之下明矣且与武陵九溪蛮往来相得甚欢必引蛮军为乱若奉都尉当思长策以制永州使帖然不动不然社稷危矣彦&#等不能从少敌退曰祸其始此乎称疾不出　　张谊
按万姓统谱谊襄阳人幼孤好学诸父使督耕陇上谊阅书树下举后唐进士仕晋累官中书舍人初和凝拜端明殿学士署门不接宾客谊即致书以为四方利害所宜询访若不接宾客聋瞽耳目坐亏职业凝大奇之　　张仁谦
按万姓统谱仁谦汝州人仕晋为北面行营兵马都监匈奴不敢犯塞汉祖即位授西上合门副使入宋平李继筠以功授象州刺史　　后汉
　　张仿
</div>
    <div class="pagination">
<a href="氏族典卷诸姓部_page312.html">上一页</a><span>...</span><a href="氏族典卷诸姓部_page308.html">308</a><a href="氏族典卷诸姓部_page309.html">309</a><a href="氏族典卷诸姓部_page310.html">310</a><a href="氏族典卷诸姓部_page311.html">311</a><a href="氏族典卷诸姓部_page312.html">312</a><span class="current-page">313</span><a href="氏族典卷诸姓部_page314.html">314</a><a href="氏族典卷诸姓部_page315.html">315</a><a href="氏族典卷诸姓部_page316.html">316</a><a href="氏族典卷诸姓部_page317.html">317</a><a href="氏族典卷诸姓部_page318.html">318</a><span>...</span><a href="氏族典卷诸姓部_page314.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
