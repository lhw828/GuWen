<!DOCTYPE html>
<html>
 <head>
  <meta charset="utf-8"/>
  <title>
   宫闱典太上皇部 - 第 1 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宫闱典太上皇部 - 第 1 页/共 3 页
  </h1>
  <div class="content">
   太上皇部汇考一
　　汉
高祖六年尊太公为太上皇
按汉书高祖本纪高祖沛丰邑中阳里人也姓刘氏母媪尝息大泽之陂梦与神遇是时雷电晦冥父太公往视则见交龙于上已而有娠汉元年二月项羽立沛公为汉王五月汉王定雍地九月遣将军薛欧王吸出武关因王陵兵从南阳迎太公吕后于沛羽闻之发兵距之阳夏不得前二年三月汉王入彭城项羽击汉军睢水上大破汉军审食其从太公吕后间行反遇楚军羽常置军中以为质四年七月项羽自知少助食尽汉遣陆贾说羽请太公羽弗听汉复使侯公说羽羽乃与汉约中分天下割鸿沟以西为汉以东为楚九月归太公吕后军皆称万岁乃封侯公为平国君五年二月汉王即皇帝位六年三月上归栎阳五日一朝太公太公家令说太公曰天亡二日土亡二王皇帝虽子人主也太公虽父人臣也柰何令人主拜人臣如此则威重不行后上朝太公拥篲迎门却行上大惊下扶太公太公曰帝人主奈何以我乱天下法于是上心善家令言赐黄金五百斤夏五月丙午诏曰人之至亲莫亲于父子故父有天下传归于子子有天下尊归于父此人道之极也前日天下大乱兵革并起万民苦殃朕亲被坚执锐自帅士卒犯危难平暴乱立诸侯偃兵息民天下大安此皆太公之教训也诸王通侯将军群卿大夫已尊朕为皇帝而太公未有号今上尊太公曰太上皇注
师古曰太上极尊之称也皇君也天子之父故　号曰皇不预治国故不言帝也九年诸王朝太上皇于未央宫上置酒为寿
按汉书高祖本纪九年冬十月淮南王梁王赵王楚王朝未央宫置酒前殿上奉玉卮为太上皇寿曰始大人常以臣亡赖不能治产业不如仲力今某之业所就孰与仲多殿上群臣皆称万岁大笑为乐十年秋七月癸卯太上皇崩葬万年赦栎阳囚死罪以下八月令诸侯王皆立太上皇庙于国都按汉书高祖本纪云云
　　北魏
献文帝皇兴五年册命皇太子为皇帝群臣上尊号曰太上皇帝按魏书献文帝本纪皇兴五年六月行幸河西秋七月遂至阴山八月丁亥车驾还宫帝雅薄时务常有遗世之心欲禅位于叔父京兆王子推语在任城王云传群臣固请帝乃止丙午册命太子曰昔尧舜之禅天下也皆由其子不肖若丹朱商均能负荷者岂搜扬侧陋而授之哉尔虽冲弱有君人之表必能恢隆王道以济兆民今使太保建安王陆太尉源贺持节奉皇帝玺绶致位于尔躬其践升帝位克广洪业以光祖宗之烈使朕优游履道颐神养性可不善欤丁未诏曰朕承洪业运属太平淮岱率从四海清晏是以希心太古志存淡泊躬览万务则损颐神之和一日或旷政有淹滞之失但子有天下归尊于父父有天下传之于子今稽□灵运考会群心爰命储宫践升大位朕方优游恭己栖心浩然社稷乂安克广其业不亦善乎百官有司其祗奉嗣子以答天休宣布宇内咸使闻悉于是群公奏曰昔三皇之世泊无为故称皇是以汉高祖既称皇帝尊其父为太上皇明不统天下今皇帝幼冲万机大政犹宜陛下总之谨上尊号太上皇帝乃从之己酉太上皇帝徙御崇光宫彩椽不斫土阶而已国之大事咸以闻孝文帝延兴二年太上皇诏诸将袭击蠕蠕帝每月一朝崇光宫按魏书孝文帝本纪延兴二年二月蠕蠕犯塞太上皇帝次于北郊诏诸将讨之虏遁走其别帅阿大千率千余落来降东部敕勒叛奔蠕蠕太上皇帝追之至石碛不及而还壬子高丽国遣使朝贡三月太上皇帝至自北讨冬十月蠕蠕犯塞及于五原十有一月太上皇帝亲讨之将度漠袭击蠕蠕闻军至大惧北走数千里以穷寇远遁不可追乃止帝每月一朝崇光宫延兴三年改崇光为宁光宫太上皇帝归自北讨寻复南巡按魏书孝文帝本纪延兴三年春正月丁亥改崇光宫为宁光宫戊戌太上皇帝还至云中二月戊午太上皇帝至自北讨饮至策勋告于宗庙死王事者复其家秋八月庚申帝从太上皇帝幸河西拾寅谢罪请降许之冬十月太上皇帝亲将南讨诏州郡之民十丁取一以充行户收租五十石以备军粮十一月癸巳太上皇帝南巡至于怀州所过问民疾苦赐高年孝悌力田布帛延兴四年二月甲辰太上皇帝至自南巡
按魏书孝文帝本纪云云
延兴五年冬十月太上皇帝大阅于北郊
按魏书孝文帝本纪云云
承明元年太上皇帝崩
按魏书孝文帝本纪云云
　　北齐
武成帝河清四年诏传位于皇太子群公上尊号为太上皇帝按北齐书武成帝本纪河清四年四月乙亥太史奏天文有变其占当有易王景子乃使太宰段韶兼太尉持节奉皇帝玺绶传位于皇太子大赦改元为天统元年百官进级降罪各有差又诏太子妃斛律氏为皇后于是群公上尊号为太上皇帝军国大事咸以奉闻始将传政使内参政子尚乘驿送诏书于邺子尚出晋阳城见人骑随后忽失之尚未至邺而其言已布矣后主天统元年太上皇帝遣使于陈诏增置官属及改高祖庙号按北齐书后主本纪天统元年六月己巳太上皇帝诏兼散骑常侍王季高使于陈秋七月乙未太上皇帝诏增置都水使者一人冬十一月癸未太上皇帝至自晋阳己丑太上皇帝诏改太祖献武皇帝为神武皇帝庙号高祖献明皇后为武明皇后其文宣谥号委有司议定十二月庚戌太上皇帝狩于北郊壬子狩于南郊乙卯狩于西郊壬戌太上皇帝幸晋阳天统二年太上皇以三台施兴圣寺封太上皇诸子于藩按北齐书后主本纪天统二年二月庚戌太上皇帝至自晋阳三月乙巳太上皇帝诏以三台施兴圣寺以旱故降禁囚五月己亥封太上皇帝子俨为东平王仁弘为齐安王仁固为北平王仁英为高平王仁光为淮南王六月太上皇帝诏兼散骑常侍韦道儒聘于陈秋八月太上皇帝幸晋阳天统三年太上皇亲厘庶政
按北齐书后主本纪天统三年春正月壬辰太上皇帝至自晋阳戊戌太上皇帝诏京官执事散官三品已上各举三人五品以上各举二人称事七品已上及殿中侍御史尚书都检校御史主书及门下录事各举一人夏四月癸丑太上皇帝诏兼散骑常侍司马幼之使于陈五月甲午太上皇帝诏以领军大将军东平王俨为尚书令六月己未太上皇帝诏封皇子仁机为西河王仁约为乐浪王仁俭为颍川王仁雅为安乐王仁统为丹阳王仁谦为东海王闰六月壬午太上皇帝诏尚书令东平王俨录尚书事以尚书左仆射赵彦深为尚书令并省尚书左仆射娄定远为尚书左仆射中书监徐之才为右仆射秋八月辛未太上皇帝诏以太保任城王湝为太师太尉冯翊王润为大司马太宰段韶为左丞相太师贺拔仁为右丞相太傅侯莫陈相为太宰大司马娄睿为太傅大将军斛律光为太保司徒韩祖念为大将军司空赵郡王睿为太尉尚书令东平王俨为司徒九月己酉太上皇帝诏诸寺署所绾杂保户姓高者天保之初虽有优敕权假力用未免者今可悉蠲杂户任属郡县一准平人丁巳太上皇帝幸晋阳十一月癸未太上皇帝至自晋阳十二月己巳太上皇帝诏以故左丞相赵郡王琛配享神武庙庭天统四年太上皇仍临朝政寻崩
按北齐书后主本纪天统四年正月癸亥太上皇帝诏兼散骑常侍郑大护使于陈三月乙巳太上皇帝诏以司徒东平王俨为大将军南阳王绰为司徒开府仪同三司徐显秀为司空开府仪同三司广宁王孝珩为尚书令夏四月辛巳太上皇帝幸晋阳五月壬戌太上皇帝至自晋阳秋九月景申周人来通和太上皇帝诏侍中斛斯文略报聘于周冬十一月壬辰太上皇帝诏兼散骑常侍李翥使于陈十二月辛未太上皇帝崩隆化元年后主禅位皇太子称太上皇帝又称为无上皇按北齐书后主本纪隆化元年高元海宋士素卢思道李德林等欲议禅位皇太子先是望气者言当有革易于是依天统故事授位幼主幼主名恒帝之长子也春正月乙亥即皇帝位时八岁改元为承光元年大赦尊皇太后为太皇太后帝为太上皇帝后为太上皇后于是黄门侍郎颜之推中书侍郎薛道衡侍中陈德胜等劝太上皇帝往河外募兵更为经略若不济南投陈国从之丁丑太皇太后太上皇自邺先趋济州周师渐逼癸未幼主又自邺东走乙丑周师至紫陌桥癸巳烧城西门太上皇将百余骑东走乙亥渡河入济州其日幼主禅位于大丞相任城王湝令侍中斛律孝卿送禅文及玺绂于瀛州孝卿乃以之归周又为任城王诏尊太上皇为无上皇幼主为守国天王留太皇太后济州遣高阿那肱留守太上皇并皇后携幼主走青州韩长鸾邓颙等数十人从太上皇既至青州即为入陈之计而高阿那肱召周军约生致齐主而屡使人告言贼军在远已令人烧断桥路太上所以停缓周军奄至青州太上窘急将逊于陈置金囊于鞍后与长鸾淑妃等十数骑至青州南邓村为周将尉迟纲所获送邺周武帝与抗宾主礼并太后幼主诸王俱送长安封帝温国公　　北周宣帝大象元年诏传位于皇太子自称天元皇帝按周书宣帝本纪大象元年春二月辛巳诏曰有圣大宝实惟重器元天表命人事与能幽显同谋确乎不易域中之大实悬定于杳冥天下为公盖不避于内举我大周感苍昊之精受河洛之锡武功文德光格区宇创业垂统永光无穷朕以寡薄祗承鸿绪上赖先朝得一之迹下藉群后不贰之心职贡与云雨俱通宪章共光华并圆首方足咸登仁寿思隆国本用弘天历皇太子衍地居上嗣正统所归远凭积德之休允□无疆之祚帝王之量未肃而成天禄之期不谋已至朕今传位于衍乃眷四海深合讴歌之望俾予一人高蹈风尘之表万方兆庶知朕意焉可大赦天下改大成元年为大象元年帝于是自称天元皇帝所居称天台冕有二十四旒室服旗鼓皆以二十四为节内史御正皆置上大夫皇帝衍称正阳宫置纳言御正诸卫等官皆准天台尊皇太后为天元皇太后大象二年帝自称为天元皇帝凡制敕称谓概以天大为号按周书宣帝本纪大象二年二月乙丑改制诏为天制诏敕为天敕壬午尊天元皇太后为天元上皇太后天皇太后李氏曰天元圣皇太后癸未立天元皇后杨氏为天元太皇后天皇后朱氏为天大皇后天右皇后元氏为天右大皇后天左皇后陈氏为天左大皇后正阳宫皇后直称皇后三月庚子诏天台侍卫之官皆着五色及红紫绿衣以杂色为缘名曰品色衣有大事与公服间服之壬寅诏内外命妇皆执笏其拜宗庙及天台皆俯伏甲辰初置天中大皇后立天左大皇后陈氏为天中大皇后立妃尉迟氏为天左大皇后每对臣下自称为天以五色土涂所御天德殿各随方色又于后宫与皇后等列坐用宗庙礼器□彝珪瓒之属以饮食焉又令群臣朝天台者皆致斋三日清身一日车旗章服倍于前王之数既自比上帝不欲令人同己尝自带绶及冠通天冠加金附蝉顾见侍臣武弁上有金蝉及王公有绶者并令去之又不听人有高大之称诸姓高者改为姜九族称高祖者为长祖曾祖为次长祖官名凡称上及大者改为长有天者亦改之又令天下车皆以浑成木为轮禁天下妇人皆不得施粉黛之饰唯宫人得乘有辐车加粉黛焉每笞捶人皆以百二十为度名曰天杖宫人内职亦如之　　隋
炀帝大业十三年遥尊帝为太上皇
按隋书炀帝本纪大业十三年十一月景辰唐公入京师辛酉遥尊帝为太上皇立代王侑为帝　按恭帝本纪炀帝亲征辽东令代王于京师总留事十一年从幸晋阳拜太原太守寻镇京师义兵入长安尊炀帝为太上皇奉帝纂业恭帝义宁元年代王以奉太上皇明诏即皇帝位按隋书恭帝本纪义宁元年十一月壬戌上即皇帝位于大兴殿诏曰王道丧乱天步不康古往今来代有其事属之于朕逢此百罹彼苍者天胡宁斯忍襁褓之岁夙遭悯凶孺子之辰太上播越兴言感动实疚于怀太尉唐公膺期作宰时称舟楫大拯横流纠合义兵翼戴皇室与国休戚再匡区夏爰奉明诏弼予幼冲显命光临天威咫尺对扬尊号悼心失图一人在远三让不遂俯南面厝身无所苟利社稷莫敢或违俯从群议奉遵圣旨可大赦天下改大业十三年为义宁元年义宁二年太上皇被□江都
按隋书恭帝本纪义宁二年三月右屯卫将军宇文化及杀太上皇于江都宫五月诏曰天祸隋国大行太上皇遇盗江都酷甚望夷衅深骊北悯予小子奄逮丕哀号承感心情靡溃仰惟荼毒仇复靡申形影相吊罔知启处相国唐王膺期命世扶危拯溺自北徂南东征西怨总九合于一匡决百胜于千里纠率夷夏大庇氓黎保乂朕躬繄王是赖德侔造化功格苍旻兆庶归心历数斯在屈为人臣载违天命在昔虞夏揖让相推苟非重华谁堪命禹当今九服崩离三灵改卜大运去矣请避贤路兆谋布德顾己莫能私僮命驾须归藩国予本代王及予而代天之所废岂期如是庶凭稽古之圣以诛四凶聿值惟新之恩预充三恪雪冤耻于皇祖守禋祀为孝孙朝闻夕殒及泉无恨今遵故事逊于旧邸庶官群辟改事唐朝宜依前典趣上尊号若释重负感泰兼怀假手真人俾除丑逆济济多士明知朕意　　唐
高祖武德九年八月诏传位于皇太子太宗即位尊帝为太上皇按旧唐书高祖本纪武德九年六月庚申秦王以皇太子建成与齐王元吉同谋害己率兵诛之诏立秦王为皇太子总统万机大赦天下八月癸亥诏传位于皇太子尊帝为太上皇太宗贞观三年四月乙亥太上皇徙居于大安宫按唐书太宗本纪云云贞观四年七月甲戌太上皇不豫废朝十月辛卯猎于贵泉谷甲辰猎于鱼龙川献获于大安宫按唐书太宗本纪云云
贞观七年帝奉太上皇置酒未央宫
按唐书太宗本纪不载　按通鉴纲目贞观七年十二月帝从上皇宴汉未央宫上皇命颉利可汗起舞冯智戴咏诗既而笑曰胡越一家古未有也帝捧觞上寿曰此皆陛下教诲非臣智力所及昔汉高祖亦从太上皇宴此宫妄自矜大臣不取也上皇大悦（智戴南蛮酋长冯盎之子也先盎遣入侍故入侍宴）贞观八年十二月丁卯从太上皇阅武于城西按唐书太宗本纪云云贞观九年五月庚子太上皇崩
按唐书太宗本纪云云
按文献通考上皇居大安宫上屡请上皇避暑九成宫上皇以隋文帝终于彼恶之乃营大明宫以为上皇清暑之所未成而上皇寝疾不果居九年崩睿宗延和元年八月庚子立皇太子为皇帝以听小事自尊为太上皇以听大事按唐书睿宗本纪云云　按元宗本纪睿宗即位立为皇太子景云二年监国听除六品以下官延和元年星官言帝座有变睿宗曰传德避灾吾意决矣七月壬辰制皇太子宜即皇帝位太子惶惧入请睿宗曰此吾所以答天戒也皇太子乃御武德殿除三品以下官八月庚子即皇帝位十月庚子享于太庙大赦按文献通考睿宗在位二年制传位于太子太子上表固辞太平公主劝上虽传位犹宜总大政上乃谓太子曰汝以为天下事重欲朕兼理之耶昔舜禅禹犹亲巡狩朕虽传位岂忘国家其军国大事当兼省之八月庚子元宗即位尊睿宗为太上皇上皇自称曰朕命曰诰五日一受朝于太极殿皇帝自称曰予命曰制敕日受朝于武德殿三品以上除授及大刑政决于上皇余皆决于皇帝先天二年七月乙丑诰归政于皇帝
按唐书睿宗本纪云云
按文献通考七月上诛太平公主及其党上皇诰自今军国政刑一皆取皇帝处分朕方无为养志以遂素心是月徙居百福殿元宗开元二年六月甲子以太上皇避暑徙御大明宫按唐书元宗本纪云云
开元四年正月朝太上皇于西宫六月甲子太上皇崩按唐书元宗本纪云云
天宝十五载八月肃宗即位于灵武尊皇帝为上皇天帝按唐书元宗本纪天宝十五载八月癸巳皇太子即皇帝位于灵武以闻庚子上皇天帝诰遣韦见素房管崔涣奉皇帝册于灵武　按肃宗本纪天宝三载安禄山来朝太子识其有反相请以罪诛之元宗不听禄山反十五载元宗避贼行至马嵬父老遮道请留太子讨贼元宗许之遣寿王瑁及内侍高力士谕太子太子乃还六月丁酉至渭北便桥己亥次保定庚戌次丰宁见大河之险将保之会天大风回趋灵武七月辛酉至于灵武壬戌裴冕等请皇太子即皇帝位甲子即皇帝位于灵武尊皇帝曰上皇天帝十月遣永王璘朝上皇天帝于蜀郡按文献通考肃宗至德元年即位于灵武尊元宗曰上皇天帝灵武使者至蜀上皇喜曰吾儿应天顺人吾复何忧制自今改制敕为诰表疏称太上皇四海军国事皆先取皇帝进止仍奏朕知俟克复上京朕不复预事命韦见素房管崔涣奉传国宝玉册诣灵武传位肃宗至德二载克复两京迎上皇于蜀居兴庆宫按唐书肃宗本纪至德二载十月癸亥遣太子太师韦见素迎上皇天帝于蜀郡丁卯至自灵武飨于太庙哭三日十二月丙子上皇天帝至自蜀郡按文献通考至德二载克复两京使韦见素入蜀奉迎上皇上皇至凤翔从兵六百余人上皇命悉以甲兵输郡库上发精骑三千奉迎十二月丙午上皇至咸阳上备法驾迎于望贤宫上皇在宫南楼上释黄袍着紫袍望楼下马趍进拜舞于楼下上皇降楼抚上而泣上捧上皇足呜咽不自胜上皇索黄袍自为上着之上伏地顿首固辞上皇曰天数人心皆归于汝使朕得保养余齿汝之孝也上不得已受之父老在仗外欢呼且拜上令开仗纵千余人入谒上皇曰臣等今日复睹二圣死无恨矣上皇不肯居正殿曰此天子之位也上固请自扶上皇登殿尚食进食上品尝而荐之丁未将发行宫上亲为上皇习马而进之上皇上马上亲执鞚行数步上皇止之上乘马前引不敢当驰道上皇谓左右曰吾为天子五十年未为贵今为天子父乃贵耳左右皆呼万岁上皇自开远门入大明宫御舍元殿慰抚百官乃诣长乐殿九庙主恸哭久之即日幸兴庆宫遂居之干元元年上皇授皇帝传国宝帝上上皇册号按唐书肃宗本纪干元元年正月戊寅上皇天帝御宣政殿授皇帝传国受命宝符册号曰光天文武大圣孝感皇帝乙巳上上皇天帝册号曰圣皇天帝上元元年七月丁未圣皇天帝迁于西内按唐书肃宗本纪云云　按李辅国传太上皇居兴庆宫帝自复道来起居太上皇亦间至大明宫或相逢道中帝命陈元礼高力士王承恩魏悦玉真公主常在太上皇左右梨园弟子日奏声伎为娱乐辅国素微贱虽暴贵力士等犹不为礼怨之欲立奇功自固初太上皇每置酒长庆楼南俯大道因徘徊观览或父老过之皆拜舞乃去上元中剑南奏事吏过楼下因上谒太上皇赐之酒诏公主及如仙媛主之又召郭英乂王铣等饮赉予颇厚辅国因妄言于帝曰太上皇居近市交通外人元礼力士等将不利陛下六军功臣反侧不自安愿徙太上皇入禁中帝不寤先时兴庆宫有马三百辅国矫诏取之裁留十马太上皇谓力士曰吾儿用辅国谋不得终孝矣会帝属疾辅国即诈言皇帝请太上皇按行宫中至睿武门射生官五百遮道太上皇惊几坠马问何为者辅国以甲骑数十驰奏曰陛下以兴庆宫湫陋奉迎乘舆还宫中力士厉声曰五十年太平天子辅国欲何事叱使下马辅国失辔骂力士曰翁不解事斩一从者力士呼曰太上皇问将士各好在否将士纳刀呼万岁皆再拜力士复曰辅国可御太上皇马辅国而走与力士对执辔还西内居甘露殿侍卫才数十皆尪老太上皇执力士手曰微将军朕且为兵死鬼左右皆流涕又曰兴庆吾王地数以让皇帝帝不受今之徙自吾志也俄而流承恩播州魏悦溱州如仙媛归州公主居玉真观更料后宫声乐百余更侍太上皇备洒扫诏万安咸宜二公主视服膳自是太上皇怏怏不豫至弃天下上元二年建子月己亥朝圣皇天帝于西内
按唐书肃宗本纪云云
宝应元年建巳月甲寅圣皇天帝崩
按唐书肃宗本纪云云
按文献通考李辅国既矫诏迁上皇居甘露殿流力士等于远方辅国诣上请罪上曰卿防微杜渐以安社稷何惧也自是上皇日以不怿辟谷成疾上初犹往问安既而但遣人起居宝应元年上皇崩顺宗永贞元年立皇太子为皇帝自称太上皇按唐书顺宗本纪永贞元年八月庚子立皇太子为皇帝自称曰太上皇辛丑改元降死罪以下立良娣王氏为太上皇后宪宗元和元年正月皇帝率群臣上尊号曰应干圣寿太上皇是月崩于咸宁殿按唐书宪宗本纪云云

　太上皇部汇考二
　　宋
徽宗宣和七年诏内禅太子即位尊为教主道君太上皇帝按宋史钦宗本纪宣和七年十二月庚申徽宗诏皇太子嗣位自称曰道君皇帝趣太子入禁中被以御服泣涕固辞因得疾又固辞不许辛酉即皇帝位御垂拱殿见群臣乃引道君皇帝出居龙德宫皇帝出居撷景园以少宰李邦彦为龙德宫使太保领枢密院事蔡攸门下侍郎吴敏副之丙寅上道君皇帝尊号曰教主道君太上皇帝皇后曰道君太上皇后钦宗靖康元年正旦帝诣龙德宫行庆贺礼金人入寇道君皇帝东巡寻还朝按宋史钦宗本纪靖康元年春正月丁卯朔受朝臣朝贺退诣龙德宫贺道君皇帝己巳金人济河诏亲征道君皇帝东巡以领枢密院事蔡攸为行宫使尚书左丞宇文粹中副之诏罢内外官司局所一百五处留后苑以奉龙德宫庚午道君皇帝如亳州百姓多潜遁辛巳道君皇帝幸镇江三月丁卯朔遣徽猷阁待制宋焕奉表道君皇帝行宫癸酉命赵野为道君皇帝行宫奉迎使癸未遣李纲迎道君皇帝于南京乙酉迎道君皇帝于宜春苑夏四月己亥迎太上皇帝入都门壬寅朝于龙德宫五月丙寅朔朝于龙德宫令提举官日具太上皇帝起居平安以闻六月丙申朔以道君皇帝还朝御紫宸殿受群臣朝贺壬寅诏今日政令惟遵奉上皇诏书修复祖宗故事群臣庶士亦当讲孔孟之正道察安石旧说之不当者羽翼朕志以济中兴冬十月壬寅天宁节率群臣诣龙德宫上寿十一月丙辰京城陷丁巳奉道君皇帝宁德皇后入居延福宫命何及济王栩使金军戊午何入言金人邀上皇出郊帝曰上皇惊忧而疾必欲之出朕当亲往　按礼志靖康元年正月朔朝贺毕车驾诣龙德宫贺百官班门外宰执进见如仪靖康二年上皇北狩按宋史钦宗本纪靖康二年二月丁卯金人要上皇如青城辛未金人逼上皇召皇后皇太子入青城三月丁巳金人挟上皇北行高宗绍兴七年上皇崩闻至诏终三年之丧
按宋史高宗本纪绍兴七年春正月丁亥何鲜范宁之至自金国始闻上皇及宁德皇后崩己丑帝成服二月癸巳百官七上表请遵以日易月之制徽猷阁待制知严州胡寅请服丧三年衣墨临戎以化天下帝欲遂终服而张浚连疏论丧服不可即戎遂诏外朝勉从所请宫中仍行三年之丧庚子遣王伦等使金国迎奉梓宫九月甲子上太上皇帝谥曰圣文仁德显孝皇帝庙号徽宗皇后曰显肃皇后冬十月甲戌始作徽宗皇帝显肃皇后神主十二月丁卯祔徽宗皇帝显肃皇后神主于太庙癸未王伦等使还入见言金国许还梓宫及皇太后丁亥复遣王伦等奉迎梓宫绍兴八年遣使奉迎上皇梓宫
按宋史高宗本纪绍兴八年五月丁未金国使乌陵思谋石庆充与王伦等偕来秋七月乙酉朔复命王伦及蓝公佐奉迎梓宫八月戊午诏日者遣使报聘邻国期还梓宫尚虑边臣未谕遂弛戎备以疑众心其各严饬属城明告部曲临事必戒无忘捍御冬十月丁丑金国使张通古萧哲与王伦偕来十一月戊戌王伦入见己亥复以伦为国信计议使中书舍人苏符副之符辞以疾十二月乙卯以宗正少卿冯□为国信计议副使丁丑诏金国使来尽割河南陕西故地通好于我许还梓宫及母兄亲族余无需索庚辰帝不御殿以方居谅阴难行吉礼命秦桧摄冢宰受书以进绍兴三十二年诏皇太子即皇帝位自称太上皇帝礼官详内禅仪注及正旦冬至朔望称贺上寿之礼又诏议上德寿宫尊号册宝之制以内禅绍统集为中兴礼书按宋史孝宗本纪帝讳□字元永太祖七世孙也初太祖少子秦王德芳生英国公惟宪惟宪生新兴侯从郁从郁生华阴侯世将世将生庆国公令令生子称是为秀王王夫人张氏梦人拥一羊遗之曰以此为识已而有娠以建炎元年十月戊寅生帝于秀州青杉之官舍红光满室如日正中少长名伯琮及元懿太子薨高宗未有后而昭慈圣献皇后亦自江西还行在后尝感异梦密为高宗言之高宗大悟会右仆射范宗尹亦造膝以请高宗曰太祖以神武定天下子孙不得享之遭时多艰仪落可悯朕若不法仁宗为天下计何以慰在天之灵于是诏选太祖之后同知枢密院事李回曰艺祖不以大位私其子发于至诚陛下为天下远虑合于艺祖可以昭格天命参知政事张守曰艺祖诸子不闻失德而传位太宗过尧舜远甚高宗曰此事不难行朕于伯字行中选择庶几昭穆顺序而上虞丞娄寅亮亦上书言昌陵之后寂寥无闻仅同民庶艺祖在上莫肯顾歆此金人所以未悔祸也望陛下于伯字行内选太祖诸孙有贤德者高宗读之大感叹绍兴二年五月选帝育于禁中三年二月除和州防御使赐名瑗壬寅改贵州五年五月用左仆射赵鼎议立书院宫中教之既成遂以为资善堂读书强记天资特异己亥制授保庆军节度使封建国公六月己酉听读资善堂以徽猷阁待制范兼翊善起居郎朱震兼赞读高宗命帝见震皆拜十二年正月丁酉加检校少保封普安郡王三月壬寅出阁就外第十三年九月秀王殁于秀州十四年正月庚辰用廷臣议听解官行服十六年四月乙巳免丧还旧官十七年六月戊午改常德军节度使二十四年衡州盗起秦桧遣殿前司将官辛立将千人捕之不以闻帝入侍言之高宗大惊明日以问桧桧谓不足烦圣虑故不敢闻俟朝夕盗平则奏矣桧退知为帝言忌之及桧疾笃其家秘不以闻谋以子□代相帝又密启高宗破其奸三十年二月癸酉立为皇子更名玮甲戌诏下丙子制授宁国军节度使开府仪同三司进封建王制出中外大悦四月赐字元三十一年十月壬子以明堂恩改镇南军节度使先是金人犯边高宗下诏亲征而两淮失守朝臣多陈退避之计帝不胜其愤请率师为前驱直讲史浩以疾在告闻之亟入为帝言太子不宜将兵乃为草奏因中官以进请卫从以共子职高宗因亦欲帝遍识诸将十二月遂扈跸如金陵三十二年五月甲子立为皇太子改名□初高宗久有禅位之意尝以谕帝帝流涕固辞会有边事不果及归自金陵陈康伯求去高宗复以倦勤谕之中书舍人唐文若闻而请对言不宜急遽故先下建储之诏赐名煜监察御史周必大密与康伯言与唐昭宗名同音不可诏别拟进乃定今名既又命学士承旨洪遵为太子择字遵拟四字以进皆不称旨甲戌御笔赐字元永乙亥内降御札皇太子可即皇帝位朕称太上皇帝退处德寿宫皇后称太上皇后丙子遣中使召帝入禁中面谕之帝又推逊不受即趋侧殿门欲还东宫高宗勉谕再三乃止于是高宗出御紫宸殿辅臣奏事毕高宗还宫百官移班殿门外拜诏毕复入班殿庭顷之内侍掖帝至御榻前侧立不坐内侍扶掖至七八乃略就坐宰相率百僚称贺帝遽兴辅臣升殿固请帝愀然曰君父之命出于独断然此大位惧不克当班退太上皇帝即驾之德寿宫帝服袍履步出祥曦殿门冒雨掖辇以行及宫门弗止上皇麾谢再三且令左右扶掖以还顾曰吾付托得人吾无憾矣左右皆呼万岁是日诏有司议太上皇帝太上皇后尊号以闻在内诸司日轮官吏应奉德寿宫增置德寿宫提点干办等官德寿宫宿卫依皇城及宫门法丁丑朝德寿宫戊寅大赦诏宰相率百官月两朝德寿宫己卯以即位告于天地宗庙社稷庚辰诏五日一朝德寿宫丁亥诏以太上皇不许五日一朝自今月四朝己丑诏有司月奉德寿宫缗钱十万甲午上太上皇帝尊号曰光尧寿圣太上皇帝太上皇后曰寿圣太上皇后八月戊寅率群臣诣德寿宫奉上太上皇帝太上皇后尊号册宝　按礼志绍兴三十二年六月十日御札皇太子可即皇帝位朕称太上皇帝退处德寿宫皇后称太上皇后应军国事并听嗣君处分十一日行内禅之礼有司设仗紫宸殿宰臣文武百僚立班皇帝出宫鸣鞭禁卫诸班直亲从仪仗并内侍省执骨朵使臣等并迎驾自赞常起居皇帝升御坐知合门官以下并内侍都知御带以下一班起居次管库一班起居次宰执以下常起居讫左仆射陈康伯知枢密院事叶义问参知政事汪澈同知枢密院事黄祖舜升殿奏曰臣等不才辅政累年罪戾山积乃蒙容贷不赐诛责今陛下超然独断高蹈尧舜之举臣等心实钦仰但自此不获日望清光犬马之情不胜依恋因再拜辞相与泣下几至号恸帝亦为之流涕曰朕在位三十六年今老且病久欲闲退此事断自朕心非由臣下开陈卿等当悉力以辅嗣君康伯等复奏曰皇太子仁圣天下所共知似闻谦退太过未肯便御正殿帝曰朕前此固尝与之言早来禁中又面谕之即步行径趋侧殿门欲还东宫已再三敦勉邀留今在殿后矣宰执降阶皇帝降坐鸣鞭还内宰臣文武百僚并退立班听宣诏讫再拜舞蹈三称万岁再拜讫班权退复追班入诣殿下立班少顷新皇帝服履袍涕泣出宫禁卫诸班直亲从仪仗等迎驾起居鸣鞭内侍扶掖皇帝至御榻涕泣再三不坐内侍传太上皇帝圣旨请皇帝升御坐东侧坐知合门官以下一班起居称贺次管军官一班起居称贺次文武百僚横行北向立舍人当殿文武百僚宰臣陈康伯以下起居称贺皇帝降御坐侧身西向不坐俟宰臣以下再拜舞蹈三称万岁起居称贺毕康伯等升殿奏臣等言愿陛下即御坐以正南面上副太上皇帝传授之意帝愀然曰君父之命出于独断此大位惧不敢当尚容辞避康伯等再奏兹者伏遇皇帝陛下应天顺人龙飞宝位第以驽下之材恐不足以仰辅新政然依乘风云千载之遇实与四海苍生不胜幸庆再拜贺毕奏事而退宰执下殿皇帝还内鸣鞭宰执文武百僚赴祥曦殿候太上皇帝登辇扈从至德寿宫而退翌日诣德寿宫朝见前期仪鸾司设大次于德寿宫门内小次于殿东廊西向其日俟皇帝出即御坐从驾臣僚禁卫等起居如常仪皇帝降御坐乘辇至德寿宫文武百僚诣宫门外迎驾起居讫前导官太常卿合门官太常博士礼直官先入诣大次前分左右立定俟皇帝降辇入次御史台合门太常寺报文武百僚入诣殿庭北向立定前导官导皇帝入小次帘降俟太上皇帝即御坐小次帘卷前导官导皇帝升殿东阶诣殿上折槛前奏请拜皇帝再拜讫前导官导皇帝稍前躬奏圣躬万福讫复位再拜讫导皇帝诣太上皇帝御坐之东西向立殿下在位官皆再拜搢笏三舞蹈三叩头出笏就拜又再拜班首不离位奏圣躬万福又再拜班退前导官以次退从驾官归幕次以俟从驾太上皇帝驾兴皇帝从入见太上皇后如宫中之仪皇帝还内如来仪每遇正旦冬至及朔望并依上仪十二日帝诣德寿宫以雨百僚免入见上就宫中行礼自后诣宫若行宫中礼即不集百官陪位十三日诏令宰臣率百官于初一日十六日诣德寿宫起居又诏朕欲每日一朝德寿宫修晨昏之礼面奉慈训恐废万机劳烦群下不蒙赐许礼官宜重定其期如前代朝朔望甚为□阔朕不敢取于是礼部太常寺言汉书高皇帝五日一朝太上皇乞依此故事每五日一次诣德寿宫朝见如宫中礼帝始御后殿宰臣陈康伯等奏臣等朝德寿宫太上皇宣谕车驾每至宫必于门外降辇已再三勉谕既行家人之礼自宜至殿上降辇帝曰太上有旨不须五日一朝只朝朔望朕心未安宜令有司详议如宫门降辇臣子礼所当然于是礼部太常言除朝朔望外乞于每月初八二十三日诣德寿宫起居如宫中仪自后皆遵此制如值雨盛暑祁寒临期承太上特旨乃免十一月冬至上诣德寿宫称贺上寿礼毕入见太后如宫中礼自后冬至并同　又诏上太上皇帝太上皇后尊号集议以闻左仆射陈康伯等言五帝之寿惟尧最高百王之典惟尧独冠今兹高世之举视尧有光恭请上太上皇帝尊号曰光尧寿圣太上皇帝太上皇后尊号曰寿圣太上皇后诏恭依仍令礼部太常讨论礼仪以闻左仆射陈康伯撰太上皇帝册文兼礼仪使参政汪澈书册文并篆宝知枢密院叶义问撰太上皇后册文同知枢密院事黄祖舜书册文八月十四日奉上册宝是日陪位文武百僚太傅以下行事官并朝服入诣大庆殿下立班皇帝自内服履袍入御幄服通天冠绛纱袍出至大庆殿诣册宝褥位前再拜在位官皆再拜讫皇帝行发册宝授太傅之礼如仪礼毕皇帝还幄服履袍还内文武百僚退仪仗鼓吹备而不作护卫册宝太傅以下行事官导从册宝至德寿宫皇帝自祥曦殿服履袍乘辇至德寿宫大次降辇陪位文武官入殿庭立班定太傅以下行事官从册宝入殿皇帝服通天冠绛纱袍升殿诣西向褥位立太上皇帝自宫服履袍即坐皇帝北向四拜起居讫次太傅以下皆四拜起居次行奉册之礼中书令参知政事史浩读册摄侍中叶义问读宝读讫退复位皇帝再拜称贺曰皇帝臣某稽首言伏惟光尧寿圣太上皇帝陛下册宝告成鸿名肇正与天同寿率土均欢皇帝再拜次侍中承旨宣答曰皇帝孝通天地礼备古今勉受鸿名良深感慰皇帝再拜讫西向立次太傅以下再拜称贺致词曰摄太傅尚书左仆射臣康伯等稽首言伏惟光尧寿圣太上皇帝陛下肃临宝位诞受丕称独推天父之尊普慰帝臣之愿奏讫再拜舞蹈次侍中承旨宣答曰光尧寿圣太上皇帝圣旨倦勤滋久佚老是图勉受嘉名但增感慰又再拜舞蹈次太上皇帝降座入宫皇帝后从寿圣太上皇后册宝入宫皇帝诣太上皇后座前北向立太上皇后升座皇帝四拜起居行奉上册宝之礼读册官陈子常读册读宝官梁康民读宝读讫复位皇帝再拜称贺致词曰皇帝臣某稽首言伏惟寿圣太上皇后殿下德茂坤元礼崇大号宝书翕受欢忭无疆皇帝再拜次宣答官承旨宣答曰寿圣太上皇后教旨皇帝祲容载藏显号来膺诚孝通天但深感惕皇帝再拜讫太上皇后降座入宫次太傅以下文武百僚就德寿殿下拜笺称贺以俟皇帝服履袍承辇还内十六日宰臣率文武百僚诣文德殿拜表称贺祲容祲字
原本疑讹

按玉海绍兴三十二年三月二十七日权礼部侍郎史弥大言太上再造讲明典礼陛下绍统如内禅庆寿之类亘古所无宜宣取以进略经一览付之有司俾常遵守不必备仪卫施爵赏诏礼部太常寺缴进四月十七日上之凡三百卷赐名中兴礼书总六百八十门孝宗隆兴元年帝朝德寿宫又以天申节上寿如仪诏礼官讨论德寿宫舆辇仪卫之制按宋史孝宗本纪隆兴元年春正月壬辰朔群臣朝于文德殿帝朝德寿宫三月丁未诏修太上皇帝圣政五月辛亥诣德寿宫贺天申节　按礼志隆兴元年太上皇帝天申节皇帝及宰臣文武百僚诣德寿宫上寿是日以钦宗大祥前一日皇帝起居如宫中仪百僚拜表称贺　按仪卫志太上皇仪卫隆兴元年孝宗嗣位诏有司讨论德寿宫舆辇仪卫先是绍兴三十二年六月诏上皇日常朝殿差御龙直四十三人执仗排立并设伞扇鸣鞭宰执退朝仍赴德寿宫起居如遇行幸令禁卫所随以祗应两奉上皇旨却而不受故复有是诏寻有司上言汉之未央唐之兴庆其车辇仪卫不载今父尧子舜事亲典礼凡往古来今所未备者当以义起极其尊崇为万世法遂定宰执百官诣德寿宫起居则禁卫所依后殿坐仪排列禁卫二百九十七人祗应行幸则禁卫所差行门禁卫诸班直天武亲从官及伞扇鸣鞭烛罩等合五百人随行扈从前引七十人内行宫殿前崇政殿亲从一十人都下亲从二十人快行亲从二十人殿前指挥使二十人中道六十人编排禁卫行子一十人执从物御龙直三十人执伞扇天武一十人从政殿亲从拦前一十人禁卫围子四重四百人第一崇政殿亲从一百人第二御龙直骨朵直弓箭直三十人东西班七十人第三执烛罩都下亲从一百人第四内殿直一十人散员散指挥散都头散祗候金枪银枪班各一十人后从殿前指挥二十人隆兴二年春正月辛卯诏增德寿宫车辇仪卫乙未及皇后朝德寿宫三月庚戌芝生德寿宫五月乙巳率群臣诣德寿宫贺天申节始用乐按宋史孝宗本纪云云
干道元年置德寿宫使从太上皇游幸又定护从环卫之官按宋史孝宗本纪干道元年春正月以钱端礼兼德寿宫使二月庚辰朔朝德寿宫从太上皇太上皇后幸四圣观冬十月壬辰御大庆殿册皇太子癸巳诣德寿宫称谢　按礼志干道元年二月朔帝诣德寿宫恭请太上太后至延祥观烧香太上与帝乘马太后于后乘舆次幸聚景园次幸玉津园自后帝诣德寿宫恭请太上太后至南内或幸延祥观灵隐寺天竺寺恭进太上圣政册命皇太子起居称谢遇游幸则宰执以下从驾至游幸所除管军环卫官等俟驾还护从还内宰执以下并免护从先退干道二年九月己巳魏杞等上太上皇圣政冬十月癸酉上太上皇圣政于德寿宫按宋史孝宗本纪云云
干道三年二月丙申从太上皇太上皇后幸玉津园甲辰从太上皇太上皇后幸聚景园辛亥诣德寿宫恭请裁定医官员额按宋史孝宗本纪云云
干道四年九月庚午从太上皇幸天竺寺
按宋史孝宗本纪云云
干道六年帝从太上皇行幸加上太上皇尊号按宋史孝宗本纪干道六年三月庚申从太上皇太上皇后幸聚景园辛未又从太上皇太上皇后幸聚景园五月己未陈俊卿虞允文等上太上皇玉牒十一月丁酉加上光尧寿圣太上皇帝尊号曰光尧寿圣宪天体道太上皇帝寿圣太上皇后尊号曰寿圣明慈太上皇后干道七年上太上皇册宝
按宋史孝宗本纪干道七年春正月丙子率群臣奉上太上皇太上皇后册宝于德寿宫夏四月壬戌从太上皇太上皇后幸聚景园九月甲申从太上皇太上皇后幸东园干道八年立皇太子诣德寿宫上寿
按宋史孝宗本纪不载　按礼志干道八年立皇太子皇帝率皇太子及文武百寮诣德寿宫上寿前期仪鸾司陈设德寿宫殿门之内外设御坐于殿上当中南向设大次于德寿宫门内南向小次于殿东廊西向设皇帝褥位二一于御坐东南西向一于御坐之南北向尚酝设御酒尊酒器于御坐之东有司又设御茶□于御坐之西俱稍北其日文武百寮内不系从驾者并先赴德寿宫门外以俟迎驾起居质明皇帝服袍出即御坐从驾臣僚禁卫起居如常仪皇帝降坐乘辇将至德寿宫文武百僚迎驾再拜起居讫前导官太常卿合门官太常博士礼直官先入诣大次前分左右立定皇帝降辇入次御史台合门太常寺分引皇太子并文武百僚入诣殿庭东西相向立定前导官导皇帝入小次帘降皇太子并文武百僚并横行北向立太上皇帝出宫升御坐鸣鞭小次帘卷前导官导皇帝升殿东阶诣殿折槛前北向褥位再拜躬奏圣躬万福再拜皇帝诣太上皇帝御坐之东褥位西向立前导官于殿上随地之宜立次舍人揖皇太子并文武百僚躬典仪曰再拜赞者承传在位官皆再拜搢笏舞蹈又再拜皇太子不离位奏圣躬万福各再拜直身分东西相向立礼直官引奉盘盏官受盘盏宣承旨宣答官奏礼毕殿中监少监升殿内侍进御茶□尚酝典御以盘盏酒注授殿中监少监次礼直官引奉盘盏官诣尊所北向殿中监启盏殿中少监注酒奉盘盏官奉酒诣皇帝前北向礼直官引受盘盏官诣太上皇帝御坐前西向立皇太子并文武百僚横行北向立奉盘盏官躬进皇帝皇帝奉酒前导官导皇帝诣太上皇帝御坐前躬进讫少后以盘授盘盏官前导官导皇帝诣太上御坐前褥位北向俛伏跪殿下皇太子并百僚皆躬身皇帝奏臣某谨率文武百僚稽首言天申令节臣某与百僚等不胜大庆谨上千万岁寿奏讫伏兴再拜在位官皆再拜承旨宣答官宣曰得皇帝寿酒与皇帝并百僚内外同庆皇帝再拜在位官皆再拜讫分东西相向立皇帝诣御坐东西向立奉盘盏官以盘北向恭进皇帝奉盘乐作俟太上皇帝饮酒皇帝躬接盏讫皇帝少后以盘盏授受盘盏官以授殿中监各复位立皇太子并文武百僚横行北向皇帝诣褥位北向再拜在位官皆再拜皇帝诣太上御坐东褥位西向立皇太子文武百僚再拜搢笏舞蹈又再拜讫内侍举茶□奏礼毕官北向俯伏跪奏具官臣某言礼毕在位官再拜太上皇帝驾兴皇帝从入文武百僚以次退干道九年群臣上中兴会要及上皇玉牒金使来贺正旦旨听仍旧按宋史孝宗本纪干道九年三月戊申从太上皇太上皇后幸聚景园九月丙申梁克家等上中兴会要太上皇及皇帝玉牒十二月乙酉金遣完颜璋等来贺明年正旦以议受书礼不合诏俟改日以太上有旨姑听仍旧淳熙二年太上皇寿七十诏上尊号册宝礼官又上庆寿之礼按宋史孝宗本纪淳熙二年三月丙申以太上皇寿七十诏礼官讨论庆寿典礼十月壬午诣德寿宫加上光尧寿圣宪天体道太上皇帝尊号曰光尧寿圣宪天体道性仁诚德经武纬文太上皇帝寿圣明慈太上皇后尊号曰寿圣齐明广慈太上皇后十一月戊申朔奉上太上皇太上皇后册宝于德寿宫十二月甲午朝德寿宫行庆寿礼大赦文武官封父母赏诸军议放天下苗税三之一大臣言国用不足乃止　按礼志淳熙二年十一月诏太上皇帝圣寿无疆新岁七十以十一日冬至加上尊号册宝十二月十七日立春行庆寿礼是日早文武百僚并簪花赴文德殿立班听宣庆寿赦宣赦讫从驾至德寿宫行庆寿礼致词曰皇帝臣某言天佑君亲锡兹难老惟春之吉年德加新臣某与群臣等不胜大庆谨上千万岁寿余与前上寿仪注同礼毕从驾官应奉官禁卫等并簪花从驾还内文武百僚文德殿拜表称贺淳熙三年三月辛亥上太上皇日历于德寿宫秋七月庚辰太上皇诏立贵妃谢氏为皇后按宋史孝宗本纪云云
淳熙七年三月庚午迎太上皇太上皇后宴翠寒堂按宋史孝宗本纪云云淳熙十二年太上皇寿八十诏议行庆寿礼上尊号册宝推恩如绍兴故事按宋史孝宗本纪淳熙十二年八月癸亥诏太上皇寿八十令有司议庆寿礼冬十月辛亥加上太上皇尊号曰光尧寿圣宪天体道性仁诚德经武纬文绍业兴统明谟盛烈太上皇帝太上皇后曰圣寿齐明广慈备德太上皇后十二月甲戌朔帅群臣奉上太上皇太上皇后册宝于德寿宫推恩如绍兴三十二年故事淳熙十三年春正月庚辰率群臣诣德寿宫行庆寿礼按宋史孝宗本纪云云　按礼志十三年春正月朔以太上皇帝圣寿八十帝率群臣诣德寿宫行礼其仪注恩赦并如淳熙二年典故淳熙十四年太上皇不豫帝尽祷祀侍问之礼及崩终三年之丧按宋史孝宗本纪淳熙十四年九月癸卯太上皇不豫乙巳诣德寿宫问疾冬十月辛未以太上皇不豫赦壬申诣德寿宫问疾癸酉分遣群臣祷于天地宗庙社稷甲戌以太上皇未御常膳自来日不视朝宰执奏事内殿乙亥诣德寿宫侍疾太上皇崩于德寿殿遗诰太上皇后改称皇太后奉皇太后旨以奉国军承宣使甘升主管太上皇丧事丙子以韦璞等为金告哀使戊寅以荣阳郡王伯圭为攒宫总护使翰林学士洪迈言大行皇帝庙号当称祖诏有司集议以闻己卯诏尊皇太后辛巳诏曰大行太上皇帝奄弃至养朕当衰服三年群臣自遵易月之令可令有司讨论仪制以闻甲申用礼官颜师鲁等言大行太上皇帝上继徽宗正统庙号称宗乙酉百官五上表请帝还内听政丙戌诏俟过小祥勉从所请戊子帝衰绖御素辇还内甲午诣德寿宫自是七日皆如之十一月戊戌朔诣德寿宫自是朔望皆如之己亥大行太上皇帝大祥自是帝以白布巾袍御延和殿诣德寿宫衰绖而杖如初诏皇太子惇参决庶务庚子皇太子三辞参决庶务不许辛丑诣德寿宫禫祭百官释服甲辰群臣三上表请御殿听政诏俟过祔庙辛亥诣德寿宫已未诏三日一朝德寿宫淳熙十五年以德寿宫丧免诸州军进奉金遣使来吊丧上上皇庙号册宝及配飨祔庙之礼按宋史孝宗本纪淳熙十五年春正月丁酉朔诣德寿宫几筵行礼乙巳诏免诸州军会庆节进奉二年二月丁亥金遣蒲察克忠等来吊祭行礼于德寿殿次见帝于东楹之素幄癸巳遣京镗等使金报谢三月庚子王淮等上大行太上皇谥曰圣神武文宪孝皇帝庙号高宗乙巳上高宗谥册宝于德寿殿丁未右丞相周必大摄太傅持节导梓宫癸丑用洪迈议以吕颐浩赵鼎韩世忠张浚配飨高宗庙庭吏部侍郎章森乞用张俊岳飞秘书少监杨万里乞用浚皆不报丙寅权攒高宗于永思陵夏四月壬申帝亲行奉迎虞主之礼自是七虞八虞九虞卒哭奉辞皆如之丙戌祔高宗神主于太庙诏曰朕比下令欲衰绖三年群臣屡请御殿易服故以布素视事内殿虽诏俟过祔庙勉从所请然稽之典礼心实未安行之终制乃为近古宜体至意勿复有请己丑皇太后有旨车驾一月四诣德寿宫如旧礼秋七月戊戌上高宗庙乐曰大勋舞曰大德十一月庚子建焕章阁藏高宗御集淳熙十六年帝御紫宸殿行内禅礼光宗受禅上尊号曰至尊寿皇圣帝居重华宫按宋史光宗本纪淳熙十四年十月乙亥高宗崩十一月己亥百官大祥毕孝宗手诏皇太子可令参决庶务以内东门司为议事堂十五年二月戊戌帝始赴议事堂自是间日与辅臣公裳系鞋相见内外除擢自馆职部刺史以上乃以闻九月乙巳又诏每遇朝殿令皇太子侍立十一月丞相周必大乞去孝宗谕曰朕比年病倦欲传位太子卿须少留会陈康伯家以绍兴传位御札来上十二月壬申孝宗遣中使密持赐必大因令讨论典礼既又密以禅意谕参知政事留正十六年正月辛亥两府奏事孝宗谕以倦勤欲禅位皇太子退休养以毕高宗三年之制因令必大进呈诏草二月壬戌孝宗吉服御紫宸殿行内禅礼应奉官以次称贺内侍固请帝坐帝固辞内侍扶掖至七八乃微坐复兴次丞相率百僚称贺礼毕枢密院官升殿奏事帝立听班退孝宗反丧服御后殿帝侍立寻登辇同诣重华宫帝还内即上尊号曰至尊寿皇圣帝皇后曰寿成皇后甲子帝率群臣朝重华宫大赦百官进秩一级优赏诸军蠲公私逋负及郡县淳熙十四年以前税役丙寅帝率群臣诣重华宫上尊号册宝庚午诏五日一朝重华宫三月戊申以寿皇却五日之朝诏自今月四朝重华宫五月丁酉诏丞相以下月一朝重华宫光宗绍熙元年帝诣重华宫上寿皇册宝及玉牒日历按宋史光宗本纪绍熙元年春正月丙辰朔帝率群臣诣重华宫奉上寿圣皇太后至尊寿皇圣帝寿成皇后册宝八月己亥帝率群臣上寿皇圣帝玉牒日历于重华宫绍熙二年四月寿皇幸聚景园十一月寿皇圣帝及寿成皇后来视疾按宋史光宗本纪绍熙二年夏四月乙酉从寿皇圣帝寿成皇后幸聚景园十一月辛未有事于太庙皇后李氏杀皇贵妃以暴卒闻壬申合祭天地于圜丘以太祖太宗配大风雨不成礼而罢帝既闻贵妃薨又值此变震惧感疾罢称贺肆赦不御楼寿皇圣帝及寿成皇后来视疾绍熙三年群臣请帝诣重华宫帝朝重华宫都人大说按宋史光宗本纪绍熙三年四月戊午帝朝重华宫十月辛亥帝诣重华宫进香庚申会庆节丞相率百官诣重华宫拜表称贺十一月丙戌日南至丞相率百官诣重华宫拜表称贺兵部尚书罗点给事中尢袤中书舍人黄裳皆上疏请帝朝重华宫吏部尚书赵汝愚亦因面对以请帝开纳辛卯帝朝重华宫皇后继至都人大说十二月癸卯帝率群臣上寿皇圣帝玉牒圣政会要于重华宫　按慈懿李皇后传后为皇太子妃尝诉太子左右于高孝二宫高宗不怿谓吴后曰是妇将种吾为皇甫坦所误孝宗亦屡训后宜以皇太后为法不然行当废汝后疑其说出于太后及太子即位册为皇后光宗欲诛宦者近习皆惧遂谋离间三宫会帝得心疾孝宗购得良药欲因帝至宫授之宦者遂诉于后曰太上合药一大丸俟宫车过即投药万一有不虞其奈宗社何后觇药实有心□之顷之内宴后请立嘉王为太子孝宗不许后曰妾六礼所聘嘉王妾亲生也何为不可孝宗大怒后退持嘉王泣诉于帝谓寿皇有废立意帝惑之遂不朝太上绍熙四年帝以后言不朝重华宫群臣固请乃从按宋史光宗本纪绍熙四年春正月己巳朔帝朝重华宫三月丙子帝朝重华宫皇后从癸巳帝从寿皇圣帝寿成皇后幸聚景园九月己巳金遣董师中等来贺重明节庚午重明节百官上寿侍从两省请帝朝重华宫不听甲申帝将朝重华宫皇后止帝中书舍人陈傅良引裾力谏不听戊子著作郎沈有开秘书郎彭龟年礼部侍郎倪思等咸上疏请朝重华宫壬子秘书省官请朝重华宫疏三上不报甲寅工部尚书赵彦逾等上疏重华宫乞会庆圣节勿降旨免朝寿皇曰朕自秋凉以来思与皇帝相见卿等奏疏已令进御前矣明日会庆节帝以疾不果朝丞相葛邲率百官贺于重华宫侍从上章居家待罪诏不许嘉王府翊善黄裳上疏请诛内侍杨舜卿台谏张叔椿章颖上疏乞罢黜戊午太学生汪安仁等二百一十八人上书请朝重华皆不报己未丞相以下奏事重华宫庚申帝将朝重华宫复以疾不果丞相以下上疏自劾请罢政彭龟年请逐陈源以谢天下皆不报十一月戊寅帝朝重华宫都人大说　按慈懿李皇后传帝久不朝太上中外疑骇绍熙四年九月重明节宰执侍从台谏连章请帝过宫给事中谢深甫言父子至亲天理昭然太上之爱陛下亦犹陛下之爱嘉王太上春秋高千秋万岁后陛下何以见天下帝感悟趣命驾朝重华宫是日百官班列俟帝出至御屏后挽留帝入曰天寒官家且饮酒百僚侍卫相顾莫敢言中书舍人陈傅良引帝裾请毋入因至屏后后叱曰此何地尔秀才欲斫头耶傅良下殿恸哭后复使人问曰此何理也傅良曰子谏父不听则号泣而随之后益怒遂传旨罢还宫绍熙五年寿皇不豫群臣请诣重华宫问疾寻崩帝不能执丧太皇太后吴氏定策立嘉王又尊帝为太上皇按宋史光宗本纪绍熙五年春正月癸亥朔帝御大庆殿受群臣朝遂朝重华宫次诣慈福宫行庆寿礼推恩如淳熙十年故事癸酉寿皇圣帝不豫三月己巳寿成皇后生辰免过宫上寿夏四月乙未寿皇圣帝幸东园甲辰侍从入对请朝重华宫己酉太学生程肖说等以帝未朝移书大臣事闻帝将以癸丑日朝至期丞相以下入宫门以俟日昃帝复以疾不果出侍从馆学官上疏乞罢黜居家待罪职事官请去待罪者百余人诏不许丙辰侍讲黄裳秘书少监孙逢吉等再上疏以请丁巳起居郎兼权中书舍人陈傅良请以亲王执政或近上宗戚一人充重华宫使台谏交章劾内侍陈源杨舜卿林亿年离间两宫请罢逐之五月甲子侍从入对未得见宰执诣重华宫问疾不及引陈傅良缴上告敕出城待罪丁卯以寿皇圣帝疾棘命丞相以下分祷天地宗庙社稷戊辰丞相留正等请帝侍疾正引裾随帝至福宁殿久之乃泣而出辛未丞相以下以所请不从求退帝命皆退于是丞相以下遂出城待罪知合门事韩胄请宣押入城许之乙亥帝将朝重华宫复不果戊寅以寿皇圣帝疾赦权刑部尚书京镗入对请朝重华宫庚辰丞相以下诣重华宫问疾癸未起居舍人彭龟年叩头请奏事诏令上殿乃请朝重华宫甲申从官列奏以请嘉王府翊善黄裳讲读官沈有开彭龟年奏乞令嘉王诣重华宫问疾许之王至重华宫寿皇为之感动丙戌权户部侍郎袁说友入对请朝重华宫六月戊戌夜寿皇圣帝崩遗诰改重华宫为慈福宫建寿成皇后殿于宫后以便定省以重华宫钱银一百万缗赐内外军先是丞相留正知枢密院事赵汝愚参知政事陈骙同知枢密院事余端礼闻寿皇圣帝大渐见帝于后殿力请帝朝重华宫皇子嘉王亦泣以请不听至是丞相正闻寿皇圣帝崩乃率百官听遗诰于重华宫己亥丞相以下上疏请诣重华成礼庚子遣薛叔似等使金告哀辛丑率百官拜表请就丧次成服壬寅寿皇大敛皇子嘉王复入奏事诏俟疾愈过宫行礼丞相以下请皇太后垂帘听政不许请代行祭奠礼许之仍有旨皇帝有疾听就内中成服　按宁宗本纪绍熙五年六月戊戌孝宗崩光宗以疾不能出壬寅宰臣请太皇太后垂帘听政不许请代行祭奠之礼从之丁未宰臣奏云皇子嘉王仁孝夙成宜正储位以安人心越六日奏三上从之明日遂拟旨以进是夕御批付丞相云历事岁久念欲退闲七月辛酉留正以疾辞去知枢密院事赵汝愚见正去乃遣韩胄因内侍张宗尹以禅位嘉王之意请于太皇太后不获遇提举重华宫关礼胄因其问告之礼继入内泣请于太皇太后太皇太后乃悟令谕胄曰好为之胄出告汝愚命殿帅郭杲夜分兵卫南北翌日禫祭汝愚率百官诣大行柩前太皇太后垂帘汝愚率同列再拜奏皇帝疾不能执丧臣等乞立皇子嘉王为太子以安人心乃奉御批八字以奏太皇太后曰既有御笔卿当奉行汝愚曰内禅事重须议一指挥太皇太后允诺汝愚袖出所拟以进云皇帝以疾未能执丧曾有御笔欲自退闲皇子嘉王扩可即皇帝位尊帝为太上皇皇后为太上皇后太皇太后览毕曰甚善汝愚出以旨谕帝帝固辞曰恐负不孝名汝愚曰天子当以安社稷定国家为孝今中外忧乱万一变生置太上皇何地众扶入素幄披黄袍方却立未坐汝愚率同列再拜帝诣几筵殿哭尽哀须臾立仗讫催百官班帝衰服出就重华殿东庑素幄立内侍扶掖乃坐百官起居讫乃入行禫祭礼诏建泰安宫以奉太上皇太上皇后诏车驾五日一朝泰安宫百官月两朝壬申建泰安宫戊寅诏秋暑太上皇帝未须移御即以寝殿为泰安宫庚辰率群臣拜表于泰安宫八月己亥率群臣朝泰安宫冬十月庚寅更泰安宫为寿康宫宁宗庆元元年十一月戊戌加上太上皇曰圣安寿仁太上皇太上皇后曰寿仁太上皇后按宋史宁宗本纪云云
庆元四年八月丙戌诏以太上皇圣躬清复率群臣上寿寻不克行按宋史宁宗本纪云云
庆元五年帝始见太上皇上寿礼成中外称贺备乐行礼一用干道旧制按宋史宁宗本纪庆元五年八月辛巳率群臣诣寿康宫上寿始见太上皇成礼而还甲申以过宫上寿礼成中外奉表称贺丙戌诏减诸路流囚释杖以下推恩如庆寿故事　按乐志臣僚言皇帝因重明圣节诣寿康宫上寿举乐仰体圣主事亲尽孝之志俯遂臣子尊君亲上之忱此国家典礼之大者也检照典故天申节赐御筵在上寿次日今乃于前一日赐文武百僚宴重明上寿用乐攸始而臣下听乐乃在君父之先义有未安遂命改用次曰凡奉上册宝于慈福寿康宫者再备乐行礼一用干道旧制庆元六年寿仁太上皇崩行上谥祔庙之典
按宋史宁宗本纪庆元六年春二月己卯率群臣奉上圣安寿仁太上皇玉牒圣政日历会要于寿康宫八月庚寅以太上皇违豫赦辛卯太上皇崩甲午遣李寅仲使金告哀十一月丙寅上大行太上皇谥曰宪仁圣哲慈孝皇帝庙号光宗十二月癸卯祔光宗皇帝神主于太庙嘉泰二年八月十七日礼部尚书费士寅等言礼寺以孝宗一朝典礼续纂中兴礼书八十卷诏令缴进按宋史宁宗本纪不载　按玉海云云　　明
英宗正统十四年郕王即位遥尊帝为太上皇帝按大政纪正统十四年九月癸未郕王即皇帝位遥尊帝为太上皇帝诏赦天下十月丁未朔也先以送上皇还京为名与可汗脱不花入寇紫荆关京师戒严乙卯也先长驱至京城西北关外命石亨等军于城北兵部尚书于谦督其军都督孙镗军于城西刑部侍郎江渊参其军皆背城而阵谦率先士卒躬擐甲胄出营德胜门以示必死泣以忠义谕三军感奋勇气自倍敌兵气阻喜宁嗾也先遣使者来请和索大臣出迎驾以通政司参议王复为礼部侍郎中书舍人赵荣为鸿胪寺卿使也先营朝上皇于土城复等见上皇及也先也先谓尔等皆小官可令胡王直于谦石亨杨善等来复辞归上皇谕二人曰彼无善意尔等宜急去十二月上皇在迤北北至小黄河苏武庙老营伯颜帖木儿设帐迎驾寻直圣节也先来上寿进蟒衣貂裘筵宴代宗景泰元年上皇在北庭右都御史杨善力说也先迎归上皇敕不允百官朝见按大政纪景泰元年正月上皇在迤北帝受朝免贺上皇书至索大臣来迎命公卿集议廷臣因奏请遣官使北进冬衣有旨欲能识上皇者行群臣惧谢罪缴纳原奏事遂寝三月戊辰叛臣喜宁怀二心教也先扰边且不欲送上皇还京上皇深恶之谓不诛宁还京未有期也宁又忌袁彬诱彬出营将杀之上皇急救之乃免及彬与上皇谋遣宁传命入京令军士高盘与俱密书系盘髀间令至宣府与总兵等官计擒之既至城下宣府参将杨俊出与宁领书盘抱领大呼俊纵兵遂縳宁送京师诛之自宁既诛敌失其向导稍稍厌兵矣五月辛未也先阴使阿剌知院遣其参政完者脱欢等贡马请和边将留于怀来以闻是时鞑靼政事也先专之其兵最多脱脱不花虽为可汗兵稍少知院阿剌兵又少君臣鼎立外亲内忌其合兵南侵利多归也先而弊则均受及也先欲和耻屈意而阴使阿剌等来言于是礼部会议奏命太常寺卿许彬锦衣卫都指挥同知马政往审之敌使言欲朝廷差大头目去阿剌及也先脱脱不花处讲和退军如欲迎上皇就奉还京若不讲和我三家尽起人马来围大都彼时无悔且言此非特阿剌意凡我下人皆欲讲和如朝廷不信留我一人为质奏至召户部尚书兼翰林学士陈循等于文华殿谕之曰也先背逆天道邀留上皇不共戴天之仇如何可和循等请敕谕阿剌并赏来使令回以缓其谲诈之请仍敕在京各营各边关整搠军马以备从之六月癸酉六科都察院等衙门太子太保吏部尚书王直等言也先遣使请上皇还京盖上下神祇阴佑其衷使之悔悟伏望皇上许其自新俯就敌情亦遣使臣前去审察诚伪如果至诚特赐俯纳奉迎上皇以归不复事天临民陛下但当尽崇奉之礼庶天伦厚而天眷益隆上曰卿所言理当然此大位非我所欲盖天地祖宗及宗室文武群臣之所为也自大兄蒙尘朕累遣内外官员五次赍金帛使也先地方迎请不肯听从若今又使人往恐假以送驾为名羁留我使乃率众来犯京畿愈加苍生之患朕意如此卿等更加详之勿遗后患乙酉上皇驾至大同先是也先北入既深又议选战马奉上皇南归是日至大同声言送驾守将郭登设计于城月门里具朝服以候潜令人伏城上俟上皇入即下城闸板既及门觉之遂拥上皇退去戊子宣府总兵朱谦等遇也先于南门教场击却之获马四匹也先遣使请和帝御文华殿召文武群臣谕曰朝廷因通和坏事欲与也先绝而卿等屡以为言何也吏部尚书王直对曰上皇在北庭理宜迎复必乞遣使勿使有他日之悔帝不檡曰当时大位是卿等要朕为之非出朕心于谦对曰大位已定孰敢有议但答使尽礼纾边患耳帝意始释曰从汝从汝言巳即退群臣出太监兴安呼群臣尔等固欲答使孰为文天祥富□其人耶王直面发赤大言曰今日群臣皆在此皆朝廷人孰敢有不行者兴安语塞及礼部以三品以上官具名封进上命兴安召都给事李实罗绮问其乡贯传旨曰恁累进章朝廷素知忠节上欲遣使也先军中如何实曰某虽才识不同适朝廷多事之秋安敢辞谅亦不辱君命兴安忻然入内命实为礼部侍郎绮为大理寺右少卿充正副使以行敕书既下则惟言报礼不及迎复实讶诣内阁白之遇兴安被诟曰尔奉黄纸干他事何与焉实等遂偕使北行七月丙申朔侍郎李实等启行丙午侍郎李实等至也先所营失八儿秃之地也先曰兵端皆因通事陈友等小人缔构以致小事成大及我送太上还京遣大臣来议又杀所遣使臣张关保等我回北后遣使者盈不花等亦不生还其故何也实答太师虽名送驾兵行不戢攻关掠野朝廷岂信张关保死于阵者盈不花未至京皆以将士不以为来和而以为战故也也先曰喜宁是朝廷内臣我遣来何为亦见杀实等答曰喜宁蒙上皇厚恩却乃导引太师兵马杀之宜矣也先曰太上在此我令伯颜帖木儿早晚恭敬未尝失礼因以酪酒饮食实等丁未也先遣人引侍郎李实等伯颜贴木儿营见太上皇进纻丝四匹粳米鱼肉□烧酒等物十二日实见上皇所居者皮帐布帏席地而寝牛车一辆马一匹以为移营之具而已上皇谓实等曰当初朕非以游畋而出乃为生灵计不意被留皆王振辈所致及也先实意送朕回又被喜宁屡次阻住因问圣母及今上安好上皇泫然泪下既又问旧臣数人又曰在此逾年始见卿等实因奏曰陛下锦衣玉食今服食粗陋不堪因极言王振宠之太过以致倾危国家陛下蒙尘之祸上曰振未败时无人肯言此亦朕不能烛奸今悔何及也先宰马置酒以宴实等实因言来迎之意也先曰大明皇帝敕书内只说讲和不曾说接驾大明皇帝留在这里又做不得我每的皇帝是一个闲人我还们千载之后只图个好名儿们回去奏知务要差太监及大臣来迎我便差人送去如今送去呵轻易了复再三言之戊申脱脱不花普化可汗遣其平章皮儿马黑麻来议和复遣右都御史杨善侍郎赵荣使北庭时上皇在敌音问不通者一载余有自北庭脱回者方知无恙也先亦遣使来通但谲诈不可信未可以使往报善闻议和慨然欲往上从之人皆危惧善曰上皇在北庭食君禄者于心何安此为臣者效命之秋遂请行己酉侍郎李实等辞上皇归也先遣其右丞把秃同赴京复遣人同罗绮往大同调回山西大同一带扰边人马壬子都御史杨善等启行甲寅至怀来遇李实等回实将与也先应答之词及一应事情并奉迎上皇之意备细说知使彼无讹以全终始丙辰侍郎李实等至京上问李实也先讲和之意虚实如何实对曰臣入番境彼处人皆忻悦夹道讴歌沿途乳酪劝臣饮之咸愿和好皆因彼处人马相继病死又因离家驻边上日久论其和意似有实情帝曰待杨善回来再定夺文武群臣上章恳请遣使奉迎上皇不许庚申侍郎李实言先差臣等未尝为迎上皇专为讲和今已事完其欲差人迎复定约日期出也先之口臣特传说敌情伏望陛下如群臣之请另差有能大臣奉迎上皇虽敌情变诈不测亦可塞彼无词倘不差人去则直在彼而曲在我臣若不言恐日后复差人佥必曰臣实可差臣自揣违期失约自不敢去若另行差人亦不敢去臣固不敢去人亦不敢去则彼此猜疑猜疑则和议不成则上皇终不可复干戈终不可息边鄙终不宁臣颇悉敌情故不惧斧钺昧死为陛下备陈乞早赐干断天下幸甚八月丁卯右都御史杨善至北庭也先见善等甚喜问曰汝是何官答曰都御史曰两家和好许多年今番如何拘留我使臣减了我马价与的匹一匹剪为两匹将我使臣闭在馆中不放出这等计较关防如何答曰比先汝父差使臣到我太宗宣宗皇帝前进马不过三十余人所讨物件十与二三也无计较一向和好汝今差来使臣多至三千余人一见皇帝每人便赏织金衣一套虽十岁孩儿也是一般赏赐殿上筵宴为何只是要官人面上好看临回时又加宴赏差人送去何曾拘留或是带来的小厮到中国为奸为盗惧怕使臣知道从小路逃去或遇虎狼或寓别处中国留他何用若减了马价一节亦有缘故先次官人寄书一封差使臣玉喜送与中国某人会喜不在着吴良收了进与朝廷后某人怕朝廷疑□乃绐权臣因说曰这番进马不系正经头目如何一般赏他以此减了马价匹及某人送使臣去反说是良诡计减了意欲官人杀害吴良不想果中其计也先答曰者北音云者然辞也又说买锅一节此铁锅出在广东到京师万余里一锅卖绢二匹使臣去买止与一匹以此争斗而卖锅者闭门不卖皇上如何知得譬如南朝人问使臣买马价少便不肯卖岂是官人分付他来也先答曰者又说剪开匹是回回人所为他将一匹剪断两匹送与官人充作课程若不信去搜他行李好的都在也先曰者者都御史说的皆实如今事已往都是小人说坏善见说的意思和了又曰官人为北方将帅掌领军马却听小人言语忘了大明皇帝厚恩便来杀掳人民上天好生官人好杀将无罪人民掳去有想父母妻子脱逃者拿住便剜心摘胆高声叫苦上天岂不闻之答曰我不曾着他杀是下头人自杀又曰今日两家和好如初早出号令收回人马免得上天发怒降灾也先答曰者者问皇帝回去还做否答曰天位已定难再更换也先曰尧舜当初如何来答曰尧让位于舜今日兄让位于弟正与尧舜一般有知院伯颜帖木儿说将这使臣留下再差人去问来还着这皇帝做然后放去不然不要放去也先曰当初问他要大臣来迎既差来又去问是我失信了着他迎皇帝去罢有平章昂克说汝来取皇帝将何财物来答曰若将财物来后人说官人要钱了若空手迎去见官人有仁义能顺天道自古无这等好男子我监史书备细写上着万代称赞也先曰者者都御史写的好者戊辰都御史杨善等见上皇于伯颜帖木儿营己巳也先设宴请上皇至其营饯行杨善等侍饮也先曰都御史坐上皇曰太师着坐便坐对曰虽居草野不敢失君臣礼也先顾善曰好礼数庚午伯颜设宴与上皇饯行并宴使臣癸酉上皇驾启行也先率众头目罗拜而别伯颜率兵护送乙亥上皇过野狐岭丙子上皇至万全右卫演武亭驻跸丁丑上皇至宣府南城东驻上皇已入塞朝廷犹以敌情多诈为疑礼部连日会奏议奉迎礼未定千户龚遂荣寓书于学士高谷言奉迎当从厚大略谓上皇之出非游畋无益为宗社计耳今都人一闻驾旋无不喜跃则人心尚未厌上皇也今奉迎礼当从厚主上当避位恳辞而后受命乃可不然恐千载史书难洗谷袖其书入朝以示廷臣曰武夫尚知此礼况儒臣乎王直曰此礼失而求之野耳胡欲封进庶见朝野同情以感动上心都御史王文曰匿名文书不得言之于谦言进封亦无妨及礼科奏上得旨缴进王文曰诸公勿累小子吃牢饭也陈循见之恚甚言遂荣非分请治其罪遂下锦衣卫狱寻会赦得释己卯上皇至怀来将抵居庸礼部始得旨群臣同礼部议迎复仪注兵部总戎议防变方略朝退多官集会议所都御史王文忽厉声曰来就以为来耶黠寇岂诚真彼不索金帛必索土地有许多事在就以为来耶众素畏文闻此皆相顾莫敢言武弁有趋出门去者矣既而少保于谦言防变方略则在我与总戎如是而退给事中等造礼部问尚书胡从容言仪注已送内阁看矣王一人言岂可凭但彼欲如是言且姑任其言何必与辨当时会奏多吏部王直笔皆六部都察院通政司大理寺六科掌科官连署然主意皆出王胡会奏外惟翰林检讨邢让一奏首有前次敕书不具迎复上皇之意一言真为实录户科给事中李侃等奏内亦有尧舜孝弟之说报旨以为讥朕者也庚辰上皇至唐家岭遣使回京诏谕避位免群臣迎丙戌百官迎上皇于安定门上皇自东安门入上迎拜上皇答拜各述授受之意推逊良久乃送上皇至南宫升座群臣就见而退大赦天下十一月上皇在南宫万寿圣节礼部尚书胡等请群臣朝诏免朝十二月上皇在南宫礼部尚书胡请明年正旦百官朝上皇于延安门不许荆王瞻堈请朝上皇不许按明昭代典则八月丙戌上皇入居南宫礼部尚书胡等言奉迎礼不可简稍益故仪注请备法驾候安定门外内批敌诈未可信备礼远迓辄中其计奈何大兄入城事在朕躬朕迎东安门内同百官随至南城卿等勿再纷更甲申遣翰林侍读商辂候上皇于居庸关上皇劳辂谕曰朕还京愿居闲卿为朕写书皇帝知朕意并诏文武群臣丙戌上皇至京师自东安门入上迎拜上皇答拜上皇入南宫百官随至南城请朝见敕曰先帝遗命祖宗鸿业付畀于朕深为负荷之重朝夕惶惧以图法天去年秋丑寇傲虐背恩负德拘我信使率众临边有窃窥神器之意朕不得已亲率六师往问其罪不意天示谴罚被留北庭屡蒙圣母上圣皇太后皇帝贤弟念亲亲之恩数遣人迎取上赖天地大恩祖宗洪福幸得还京尔文武群臣欲请朝见重以眇躬辱国丧师有玷宗庙又何颜见尔群臣乎所请不允故谕癸巳上宴瓦剌使人于奉天门明日上皇宴之南宫乙未升赏瓦剌使人有差景泰四年大理少卿廖庄疏请朝上皇于南宫不报礼部郎中章纶继请诏置极刑以天变而止按明昭代典则景泰四年四月值灾异下诏求言大理少卿廖庄上疏仰惟上皇被留北庭皇上抚有万方屡降诏书以大兄皇帝銮舆未复寇雠未报为意皇上之心即尧亲九族舜徽五典之心也赖郊庙神灵皇上胜筭迎归上皇于南宫臣远臣未知皇上于万几之暇曾时朝见以叙天伦之乐敦友爱之情否也臣自为翰林庶吉士刑科给事中大理寺丞时伏睹上皇即位之初遣太师英国公张辅吏部尚书郭琎为正副使册封皇上奄有大国每遇正旦冬至令群臣见皇上于东庑百官感上皇兄弟友爱如此天下其有不治乎今幸上皇迎归伏望笃亲亲之恩万几之暇时时朝见上皇于南宫或讲明家法或商确治道仍令群臣时令亦得朝见以慰上皇之心如此则孝弟刑于国家恩义通于神明灾可弭而祥可召矣词意悲恳留中不报五月怀献太子卒人心危惧监察御史锺同讽礼部遂上疏陈时政阙失疏入縳下诏狱械系极苦杖之不死仍禁狱中礼部郎中章纶发愤亦即具疏陈修德弭灾等事疏曰唐元宗初即位为长枕大被与兄弟同寝殿中或设五幄与诸王更处其中或置花楼召诸王同宴是友爱之可法如此臣恭惟太上皇帝君临天下十四年是为天下之父也与皇上同气异胞是为至亲之兄也皇上曾亲受上皇之册封是为上皇之臣子也上皇亲征戎敌被留北庭尝诏旨传位于陛下是以天下授陛下也陛下尊之为太上皇帝是为天下之至尊幸而奉迎还宫是皇上之至愿亦天下之至望也上皇为陛下同气之亲兄陛下为上皇同气之亲弟形虽为二其实一人况上皇天性谦冲意无彼此伏望皇上于朔望日或节旦幸南宫率群臣朝见上皇于延安门以叙连枝同气之情以极尊隆崇奉之道则国家天下之福万世帝王之法也语极激切上大怒下纶诏狱炮烙煅炼逼纶引大臣及通南城状体无完肤竟不承以锺同先尝上言并欲杀二人会天大风雨黄雾四塞乃止英宗天顺元年上皇复辟
按大政纪天顺元年正月景帝不豫内外忧惧图富贵者起异谋大学士王文与太监王诚谋欲取襄王子立为东宫共事渐泄既而景帝病亟佥谓上皇子宜复立惟王文之意不然陈循辈亦知之吏部侍郎李贤因会议问学士萧镃镃曰既退矣不可再也文对众曰今只请立东宫安知朝廷之意在谁众始觉其有异谋矣十一日早文武群臣集于左掖门佥奏乞早建元良以安人心左都御史萧维祯举笔曰更建字为择字如何众从之奏上不允且云待十七日视朝咸谓奏词择之一字非复立之意于是京师竞传王文于谦已遣人赍金符取襄王世子矣既礼部复会百官议复旧太子正位东宫推学士商辂草疏大略曰天下者太祖太宗之天下传之于宣宗陛下宣宗之子见深宣宗之孙以祖宗之天下传之于孙此万古不易之常法稿成拟十七日合辞恳请先是石亨知帝病甚必不起乃与掌兵都督张軏张輗左都御史杨善副都御史徐有贞谋迎上皇复位遂阴结中官曹吉祥蒋冕白于皇太后许焉十六日既暮軏輗等会于有贞宅时有边报北寇欲侵京师有贞以为宜乘此为名纳兵入内谁曰不可軏首肯之有贞复乘屋览步干象亟下曰时在今夕不可失矣将出有贞焚香祝天与家人诀曰事成社稷之福不成灭族之祸遂往会亨收掌门钥开门纳兵时已漏下四鼓天色晦冥亨軏等惶惑谓有贞曰事当济否有贞大言曰时至矣勿退遂薄南城毁墙坏门而入亨等入见上皇问曰汝等为何皆俯伏合词请陛下即位遂共掖登舆有贞前导忽星月开朗上皇顾问卿等为谁各以姓名对遂升奉天殿登御座初文武群臣约是日入候景帝出视朝顷之南城呼噪震地群臣失色须臾钟鼓大鸣上皇复位矣群臣遂入贺　太上皇部总论
朱子大全集
　　经筵留身面陈四事札子
臣迂愚衰贱无以逾人仰荷圣明召从远外置之近侍之列处以劝诵之官此岂私于小臣者哉意者必以其粗尝讲学稍有思虑不肯随众默默或有以仰裨圣治万分之一也而臣伏自到阙三获进对狂妄之言时蒙采纳如增添讲日看详封事不受贺表之属皆得施行臣窃不自知以为庶几可以披沥肝胆毕义愿忠而无负于陛下所以收录使令之意又窃惟念服在内朝实以从容讽议为职故虽被求言之诏亦不敢辄同外臣撰述文字以致宣泄但尝面奏一二意望陛下自以圣意施行而累日以来窃观天意雷霆之后继以阴雨沉郁不解夜明昼昏此必政事设施大有未厌人望以至阴邪敢于阳德者而臣前日所尝言之大者尚亦未蒙省察若但碌碌随群解释文义时时陈说一二细微以应故事则不唯非陛下所以召用愚臣之意亦岂愚臣所以服事陛下之志哉今有微诚须至倾竭臣之所言其最大者则劝陛下凡百自奉深务抑损自宫闱之私居处服用且如潜邸之旧以至外庭礼数仆御恩泽亦未可遽然全享万乘之尊庶几有以感格亲心早遂晨昏定省之愿以为陛下必垂开纳而数日来乃闻有旨修葺旧日东宫为屋三数百间外议皆谓陛下意欲速成早遂移跸以为便安之计不惟未能抑损乃是过有增加臣不知此果出于陛下之心大臣之议军民之愿耶抑亦左右近习倡为此说以误陛下而欲因以遂其奸心也臣恐不惟上帝震怒灾异数出正当恐惧修省之时不当兴此大役以咈谴告警动之意亦恐畿甸百姓饥饿流离阽于死亡之际忽见朝廷正用此时大兴土木修造宫室但以适己自奉为事而无矜恻悯怜之心或多怨望忿切以生他变不唯无以感格太上皇帝之心以致未有进见之期亦恐寿皇在殡因山未卜几筵之奉不容少弛太皇太后皇太后皆以尊老之年茕然在忧苦之中晨昏之养尤不可阙而四方之人但见陛下亟欲大治宫室速得成就一旦翩然委而去之以就安便六军万民之心必又将有扼腕而不平者矣前鉴未远甚可惧也至于一离尊亲之侧轻去倚庐之次深宫永巷园囿池台耳目之娱杂然而进臣又窃恐陛下之心未易当此纷华盛丽之荧惑感移虽欲日亲儒士讲求经训以正厥事而进德修业亦将有所不暇矣此又臣之所大惧也至于寿康定省之礼则臣□言之矣而其意有未尽也今闻迩日一再过宫亦未得见而不亟为之虑如臣所谓下诏自责频日继往者顾乃逶迤舒缓无异寻常之时泛然而往泛然而归太上皇帝闻之必以为此徒备礼而来实无必求见我之意其深闭固拒而不肯见固亦宜矣又闻太上皇后惧忤太上皇帝之意不欲其闻太上之称又不欲其闻内禅之说此又虑之过者殊不知若但一向如此而不为宛转方便使太上皇帝灼知陛下所以不得已而即位者但欲上安宗社下慰军民姑以代己之劳而非敢遽享至尊之奉则父子之间上怨怒而下忧惧将何时而已乎父子天伦三纲所系不惟陛下之心深所未安而四方观听殊为不美久而不图亦将有借其名以造谤生事者此又臣之所大惧也至于朝廷纪纲尤所当严上自人主以下至于百执事各有职业不可相侵盖君虽以制命为职然必谋之大臣参之给舍使之熟识以求公议之所在然后扬于王庭明出命令而公行之是以朝廷尊严命令详审虽有不当天下亦皆晓然知其谬之出于某人而人主不至独任其责臣下欲议之者亦得以极意尽言而无所惮此古今之常理亦祖宗之家法也今者陛下即位未能旬月而进退宰执移易台谏甚者方骤进而忽退之皆出于陛下之独断而大臣不与谋给舍不及议正使实出于陛下之独断而其事悉当于理亦非为治之体以启将来之弊况中外传闻无不疑惑皆谓左右或窃其柄而其所行又未能尽允于公议乎此弊不革臣恐名为独断而主威不免于下移欲以求治而反不免于致乱盖自隆兴以来已有此失臣尝再三深为寿皇论之非独今日之忧也尚赖寿皇圣性聪明更练世事故于此辈虽以驱使之故稍有假借实亦阴有以制之未至全堕其计然积习成风贻患于后其害已有不可胜言者如陈源袁佐之流皆陛下所亲见也柰何又欲袭其迹而蹈之乎且陛下自视聪明刚断孰与寿皇更练通达孰与寿皇寿皇尚不能制之于前而陛下乃欲制之于后臣恐其为患之益深非但前日而已此又臣之所大惧也至于攒宫之卜偏听台史胶固谬妄之言堕其交结眩惑之计而不复广询术人以求吉地但欲于佑思诸陵之傍攒那迁就苟且了当既不为寿皇体魄安宁之虑又不为宗社血食久远之图则自宰执侍从以至军民皆知其非而不敢力争夫以寿皇之丰功盛烈百世不忘而所以葬之如此其草草也此岂不又大咈天人之心以致变异之频仍而贻患于无穷乎此又臣之所大惧也凡此四惧皆非小故臣愿陛下深察愚言而反之于心明诏大臣首罢修葺东宫之役而以其工料回就慈福重华之间草创寝殿一二十间使粗可居又于宫门之外草创供奉宿卫之庐数十间勿使其有逼仄暴露之苦如是则上有以感格太上皇帝之心而速南内进见之期又有以致寿皇几筵之奉而尽两宫晨昏之礼下有以塞群下窥观眩惑之奸而慰斯民饥饿流离之叹此一事也若夫过宫之计则臣又愿陛下下诏自责减省舆卫入宫之后暂变服色如唐肃宗之改服紫袍执控马前者预诏近属尊行之贤使之先入首白太上皇后以臣前所陈宛转方便之说然后随之而入望见太上皇帝即当流涕伏地抱膝吮乳以伸负罪引慝之诚而太上皇后宗戚贵臣左右环拥更进譬谕解释之词则太上皇帝虽有忿怒之情亦且霍然云消雾散而欢意浃洽矣此二事也若夫朝廷之纪纲则臣又愿陛下深诏左右勿预朝政但使朝廷尊严纪纲振肃而国家有泰山之安则此等自然不失富贵长久之计其实有勋庸而所得褒赏未惬众论者亦诏大臣公议其事稽考令典厚报其劳而凡号令之弛张人才之进退则一委之二三大臣使之反复较量勿徇己见酌取公论奏而行之批旨宣行不须奏覆但未令尚书省施行先送后省审复有不当者限以当日便行缴驳如更有疑则诏大臣与缴驳之官当晚入朝面议于前互相论难择其善者称制临决则不惟近习不得干预朝权大臣不得专任己私而陛下亦得以益明习天下之事而无所疑于得失之筭矣此三事也若夫山陵之卜则臣前日常以议状进呈近日又与同列连名具奏今更不敢频烦圣听亦望特宣大臣使详臣等前后所论而决其可否于立谈之间先宽七月之期次黜台史之说别求草泽以营新宫使寿皇之遗体得安于内则宗社生灵皆蒙福于外矣此四事也凡此四事皆今日最急之务切乞留神反复思虑断而行之以答天变以慰人心上以彰圣主用人求谏之实下以伸小臣爱君忧国之忠则臣不胜千万大幸又窃念臣老病之余寒斋独宿终夜不寐忧虑万端而进对之时率多遗忘言语精神又不能以自达是以前日一再面奏所陈数事有未蒙深察者今因入侍敢复冒昧辄形纸墨伏惟圣明独赐详览而择其中至于孤危之踪不敢自保窃恐自今以往不获久侍清闲之燕矣臣无任瞻恋恳切惶恐俟罪之至　　甲寅拟上封事
五月二十六日朝散郎秘阁修撰权发遣潭州军州事兼管内劝农营田事主管荆湖南路安抚司公事马步军都总管借紫臣朱熹谨昧死百拜上疏皇帝陛下臣近者窃闻陛下过宫一事多有论谏未蒙采纳屡降指挥寻复寝罢观听惶惑传闻骇异如臣孤贱□远窃伏草茅不闻外廷末议初不敢妄有开说尘渎圣聪特以今此蒙恩起当藩屏之任静思所职上关国体若朝廷正纲纪立主德修人心悦则守土之臣虽极驽钝尚可凭借威灵勉自驱策以称任使傥根本动摇腹心蛊坏大势倾压无复可为则中外之臣虽有奇才远略亦无所施况如迂愚虽欲捐躯报国亦何所用其力哉是以不能自已有不能不为陛下言者然臣所读者不过孝经语孟六经之书所学者不过尧舜周孔之道所知者不过三代两汉以来治乱得失之故所讲明者不过仁义礼乐天理人欲之辨所遵守者又不过国家之条法考其归趋无非欲为臣者忠为子者孝而已今者取此以为言则在廷之臣言之悉矣陛下听之亦熟矣舍此以为言则自古天下国家未有可以外此而为治者臣今亦不敢广引前言备礼上疏以钓敢言之名而归过于陛下请独以父子天性之说为陛下流涕而陈之臣闻人之所以有此身者受形于母而资始于父虽有强暴之人见子则怜至于襁褓之儿见父则笑果何为而然哉初无所为而然此父子之道所以为天性而不可解也然父子之间或有不尽其道者是岂为父而天性有不足于慈亦岂为子而天性有不足于孝者哉人心本明天理素具但为物欲所昏利害所蔽故小则伤恩害义而不可开大则灭天乱伦而不可救假如或好饮酒或好货财或好声色或好便安如此之类皆物欲也清明之地物欲昏之则父或忘其为慈子或忘其为孝然后造为谗慝者指疑似以为真实指毫发以为丘山谮之于其父则使施之于其子者不无少过谮之于其子则使施之于其父者寖失其常然后巧为利害之说以劫之盖谓如此则必受其利不如此则必蹈其害利害既有以蔽其心此心日益猜疑今日猜疑明日猜疑猜疑不已子一举足而得罪于其父父一出言而取怨于其子父子之情坏而祸乱作矣试于暇时或于中夜或于观书之际或于静坐之顷捐去物欲之私尽祛利害之蔽默观此心之本然则父子之间固未尝不慈且孝也臣窃观陛下天资仁孝初政清明进退人才动合公论一言之善天下诵之岂独于天性至亲反用其薄况备物之养无大亏缺政事之间无大更革过宫定省本非难行犹豫迟回动逾时月亦独何也无乃事起于纤微情阻于疏阔方闲隙之将萌群臣不能救之于早及形迹既着又不能察陛下事亲之本心且无以和陛下父子之情往往语言拙直援引过当其心虽忠于陛下而不足以感悟陛下之听徒以激怒陛下故近日临欲过宫而复辍者陛下未必不曰身为万乘之主乃不得一事自由乎故不肯屈独断之权为群论所迫耳而陛下父子之情所以至此者臣窃料陛下即位之初便有奸人造为邪说离间陛下之父子如一饮宴之失寿皇虑陛下或怠于为政一言动之愆寿皇忧陛下或至于成疾此皆爱陛下之至切故或形于言而不自以为嫌其意惟欲陛下迁善改过正心修身以奉天地以承祖宗为有宋万年无疆之休而已曷尝有纤芥忿恨如浚并涂廪之意哉而奸人因之造为危语往来间谍以误圣听不唯使陛下之身常怀疑惧而使陛下之宫中亦皆严惮重华而不敢亲近日远月疏闲隙愈大天下之人但见寿皇慈覆天下而于陛下为尢笃陛下所以事寿皇者乃不以孝闻而以失礼闻又不知其为群小之奸而直以为陛下之失街谈巷议偶语族谈至有臣子所不敢听者臣恐不惟如此一旦上帝震怒匹夫流言草野僭乱将仗义而起敌国外侮兴问罪之师当是时六军之情能使之亲附乎万姓之心能使之固结而不解乎谗邪之人虽复脔而食之其能有及于国家之败乎如臣之愚虽百千辈咸欲分身赤族为陛下死其能有补于社稷之存亡乎又闻寿皇圣躬比者小愆和豫虽未必因此而天下后世宁不曰意念郁郁而至此乎夫事固有失于毫厘之间而遂至于不胜悔者臣子之所不忍言而忠于事君者亦不敢隐也昔汉文帝徙淮南王少失思虑而尺布斗粟之谣终身病之夫以兄而不能容其弟虽贤主不敢自恕其过也况以天下之大而不能容其父乎为今之计先遣大臣谢罪于重华次发明诏告谕在廷言前日之所以不能无疑者以谗邪惑乱之故诛此奸人以谢天下屏斥余党还始初之清明即日驾过重华问安侍膳以尽父子之欢如此则天下歌舞四方尊仰书之信史以为美谈反危而安特在陛下反覆手之间耳今爱陛下之切者中宫也嘉邸也忠陛下之至者二三大臣也愿出臣章与之参订必有以知臣之惓惓于君父而其言虽陋实宗社之至计也限守远郡无由请对而忠愤所激不能自已是以冒死拜疏痛哭流涕而极言之唯陛下恕其狂瞽臣冒犯天威无任震惧殒越之至臣熹昧死再拜　　甲寅行宫便殿奏札一
臣窃闻之天下之事有常有变而其所以处事之术有经有权君臣父子定位不易事之常也君令臣行父传子继道之经也事有不幸而至于不得尽如其常则谓之变而所以处之之术不得全出于经矣是则所谓权也当事之常而守其经虽圣贤不外乎此而众人亦可能焉至于遭事之变而处之以权则唯大圣大贤为能不失其正而非众人之所及也故孔子曰可与立未可与权盖言其难如此而夷齐季札之徒所以轻千乘之国以求即乎吾心之所安宁陨其身亡其国而不敢失其区区之节者亦为此也乃者天运艰难国有大咎天变为之见于上地变为之作于下人情为之哀恫拂郁而皆有离叛散乱之心方此之时宗庙社稷危于缀旒是则所谓天下之大变而不可以常理处焉者也是以太皇太后躬定大策皇帝陛下寅绍丕图未及号令之间不越须臾之顷而乡之危者安离者合天下之势翕然而大定此亦可谓处之以权而庶几乎有以不失其正者矣然自顷至今亦既三月而天变未尽消地变未尽弭君亲之心未尽欢学士大夫群黎百姓或反不能无疑于逆顺名实之际至于祸乱之本又已伏于冥冥之中特待时而发耳臣虽至愚亦知窃为陛下忧之而未知其计之所出故尝反复以思而参以所闻则尚犹有可诿者亦曰陛下之心前日未尝有求位之计今日未尝忘思亲之怀而已尔呜呼此则所谓道心微妙之全体天理发用之本然而所以行权而不失其正之根本也诚即是心以充之则孔子所谓求仁得仁而无怨孟子所谓终身欣然乐而忘天下者臣有以知陛下之不难矣借曰天命神器不可以无传宗庙社稷不可以无奉则转祸为福易危为安亦岂可以舍此而他求哉充吾未尝求位之心则可以尽吾负罪引慝之诚充吾未尝忘亲之心则可以致吾温凊定省之礼始终不越乎此而大伦可正大本可立矣陛下诚能动心忍性深自抑损所以自处常如前日未□有位之时内自宫掖燕私之奉服食器用之须不敢一毫有所加于潜邸之旧外至百辟多仪之享恩泽匪颁之式不敢一旦而全享乎万乘之尊专务积其诚意期以格乎亲心然后浚发德音痛自克责严饬羽卫益勤问安视膳之行十日一至而不得见则继以五日五日一至而不得见则继以三日三日而不得见则二日而一至以至于无一日而不一至焉俯伏寝门怨慕号泣虽劳且辱有所不惮然而亲心犹未底豫慈爱犹未复初逆顺名实之疑不涣然而冰释则臣不信也若夫灾异之变祸乱之几有未尽去则又在乎陛下凝神恭默深监古先日与大臣讲求政理可否相济惟是之从必使发号施令无一不出乎朝廷进退人材无一不合乎公论不为偏听以启私门则圣德日新圣治日起而天人之应不得违衅孽之萌不得作矣今日之计莫大于此惟陛下深留圣意而亟图之若复因循日复一日所以行权者遂失其正则臣恐祸变之来不但礼乐不兴刑罚不中而已也人心易离天命难保厥监不远深可畏惧臣山野□愚不识忌讳罪当万死唯陛下宽之取进止日知录
　　太上皇
秦始皇本纪追尊庄襄王为太上皇是死而追尊之号犹周曰太王也汉则以为生号而后代并因之矣曲礼已孤暴贵不为父作谥或举武王为难郑康成答赵商曰周道之基隆于二王功德繇之王迹兴焉不可以一概论也若夏禹殷汤则不然矣据此则汉高帝于太上皇尊而不谥乃为得礼其追尊先媪为昭灵夫人当亦号而非谥也　　汉人追尊之礼
太上皇高帝父也皇而不帝（
师古曰皇君也天子之父故号曰皇不预治国故不言帝也又引蔡邕曰不言帝非天子也）戾太子悼皇考孝宣之祖若父也太子皇考而不帝舂陵节侯郁林太守巨鹿都尉南顿令光武之高曾若祖父也侯而不帝太守都尉而不帝君而不帝此皆汉人近古而作俑者定陶共皇一议也
　太上皇部艺文一
　　家令说太公论　　　　　　　汉荀悦孝经云故虽天子必有尊也言有父也王者必父事三老以示天下所以明有孝也无父犹设三老之礼况其存者乎孝莫大于严父故后稷配天尊之至也禹不先鲧汤不先契文王不先不窋古之道子尊不加于父母家令之言于是过矣　　至德颂
有
序
　　　　　北魏高闾
　闾进爵为侯加昭武将军显祖传位徙御崇光宫　闾上表颂曰臣闻刑制改物者应天之圣君龌龊　顺常者守文之庸主故五帝异规而化兴三王殊　礼而致治用能宪章万祀垂范百王历叶所以挹　其遗风后君所以酌其轨度伏惟太上皇帝道光　二仪明齐日月至德潜通武功四畅霜威南被则　淮徐来同齐斧北断则猃狁覆毙西摧三危之酋　东引肃慎之贡荒遐款塞九有宅心于是从容闲　览希心元奥尚鼎湖之奇风崇巢由之高洁畴咨　熙载亮采群后爰挹大位传祚圣人开古之高范　爰萃于一朝旷叶之希事载见于今日昔唐尧禅　舜前典大其成功太伯让季孔子称其至德苟位　以圣传臣子一也谨上至德颂一篇其词曰茫茫太极悠悠遐古三皇刑制五帝垂祜仰察璇玑俯鉴后土雍容端拱惟德是与夏殷世传周汉纂烈道风虽邈仍诞明哲爰暨三季下凌上替九服三分礼乐四缺上灵降鉴思皇反正乃眷有魏配天承命功冠前王德侔往圣移风革俗天保载定于穆太皇克广圣度元化外畅惠鉴内悟遗此崇高挹彼素道映当今庆流后祚明明我皇承干绍焕比诵熙周方文隆汉重光丽天晨晖迭旦六府孔修三辰贞观功均干造云覆雨润养之以仁敦之以信绥之斯和动之斯震自东徂西无思不顺祯候□应福禄来格嘉□秀町素文表石元鸟呈皓醴泉流液黄龙蜿蜿游鳞奕奕冲训既布率土咸宁穆穆四门灼灼典刑胜残岂远□月有成翘翘东岳庶见翠旌先民有言千载一泰昔难其运今易其会沐浴淳泽被服冠带饮和陶润载欣载赖文以写意功由颂宣吉甫作歌式昭永年唐政缉熙康哉垂篇仰述徽烈被之管弦　　淳熙内禅颂　　　　　　　宋王才臣惟皇上帝简在宋德诞集大命于我艺祖厥初造草昧相时之黔沦胥于虐浮颐沈颠靡所底定其孰跻之繄我是恃宁濡我躬俾即于夷涂匪位之怀我图我民匪天我私惟我有仁八圣嗣厥理益以厚厥泽动植是洽堪舆是塞□气兹有羡以溢于罔极计其攸锺是必有甚盛德使之横绝古今焜煌典册而后天之报施乃不爽厥则惟我高宗克灵承于兹属时阳九天步用艰犬羊外陵狗鼠内讧民罔奠居皇纲就沦惟我高宗克宏济于兹左秉招摇右提干将洒扫函夏复寿炎箓兹惟难能哉典时神天历载三纪民生春熙治象日舒曾靡是居俾圣嗣是荷兹惟难能哉惟我寿皇绍大历服圣谟无所事改虑我则阐之俾益光圣治无所事改为我则熙之俾益昌志靡一不继事靡一不述我兴问寝明星在天我往视膳丽日在户起敬起爱用家人礼祀越二十八曾靡间厥肇思笃于亲爰释大位高宗神孙伊我圣子我是用禅先后惟一轨皇乎休哉邃古之茫赫胥天鸿橧庥绳书不可考也已羲图炳文民用有识孔删自唐登载益焕惟尧圣神谈者稽焉荡荡巍巍匪天弗则逊于虞妫首出帝典重华是仍亦以授禹由姒以降莫返于古初或以为承尧舜禹之事懿矣揆之于令其可俪欤臣曰奚直俪之耳尧陟元后七十载遭时不易洚水滋儆才者十六未宣乃庸凶族有四未丽于辟日丛万微以悴于厥衷式时元德历试罔不绩主祭宾门天人交归焉于庙受终夫岂其艰舜生登庸越其在位历载各三十宅帝即真又三十有三稽图揆龄九秩式有衍脱□万乘兹非其时哉惟我高宗春秋五十有六惟我寿皇春秋六十有三黄屋赤霄委而弗留从容退居靡俟大耄以今准昔其决孰需焉以虞易唐妫变而姒惟械于位□□释厥负乃若为天子父以天下养后世无传焉惟我寿皇圣孝孔时力靡遗余爱敬既究熙以鸿号锡类湛恩燕及人老巨典盛仪辉赫万世惟我皇上聿骏前躅日肃舆卫来觐来省翼翼如也愉愉如也以昔视今其孝孰隆焉故曰奚直俪之耳臣惟昔者封禅典引正符等篇其事至末矣侈于丽藻以掞不朽矧今宏休轶于古始颂声弗宣不其缺欤作宋一经以驾帝典顾瞻朝着将有人焉臣贱不敢与兹事尧极立民康衢有谣载在万世不以贱废臣诚不佞请试效之谨拜手稽首而作颂曰太初冥冥孰究孰营我仪图之靡丽于成有圣惟勋疏之瀹之斧其不条而荒度之匪世不阜匪穹不佑可燕可守而勋以不有乃逊于华与世为公何以告之曰允执其中华述厥志亦以畀文命率克念厥绍以供阐厥盛皇皇惟天而勋则之绝德与功绍者克之我瞻我稽阅世惟千泯泯棼棼曾莫闯厥藩天将开之必固培之厥培以丰古尚克回之岂惟回之视培浅深轶而蹸之视我斯今粤岁己酉二月壬戌天仗宵严彤庭晓跸穆穆寿皇如天斯临群后在位奉承玉音曰予一人实倦于勤退处北宫以笃于亲赫是大宝畀我圣子圣子惟睿天命夙以启不吝于权盍居乃功释焉不居惟寿皇之公寿皇之公其孰发之念我高宗中心怛之始时春秋五十有六向用康宁以燕遐福亟其与子于密退藏其子为谁繄我寿皇寿皇承之匪亟匪徐二十八年四方于于国是益孚生齿益蕃于野于朝肃肃闲闲圣子重晖如帝之初于千万年曾靡或渝孰条不根孰委弗源念我高宗允逊孔艰匪高宗是怀艺祖之思洗时之腥仁涵于肌灵旗焰焰平国惟九其酋既贷矧彼群丑吾子吾孙吾士大夫毋刻尔刑顾质之书尔有嘉言尔则我告我赏我劝如彼害何悼不以干戈而置诗书维彼槐庭谓匪儒弗居列圣一心讳兵与刑维鲠言是听惟大猷是经锺我高宗启我寿皇爰及圣上笃其明昌惟是四条式克至今艺祖高宗寿皇之心匪时匪今振古之式式勿替厥度亦以燕罔极帝开明堂百辟来贺四夷攸同莫敢或讹不肃不厉不震不焯其旧章贻我垂拱勋迫大耄乃禅于华华逮陟方俾夏建厥家孰如高宗及我寿皇与龄方昌而遽晦厥光帝降而王功弗德之逮庸不列五帝而祖三代孰如我皇惟德崇崇显号鸿休蔚其□隆维时寿皇万寿无疆日三受朝衮冕煌煌维时皇上治益底厥极亲心载宁万邦以无斁万姓讴歌于室于涂微臣作颂以对于康衢　　乞迎奉上皇笃其孝心疏
靖康
元年
陈公辅
臣恭闻道君太上皇帝圣驾将还臣不胜鼓舞欣跃之至此陛下孝诚所感而宗庙社稷之福天下之幸也然议者皆谓皇上左右有怀奸之臣离间陛下父子致有疑心臣窃怪之窃惟太上皇帝临御日久去冬缘寇祸忽作深厌万机欲行逊禅陛下至诚笃孝感泣退避以至慈谕再三方即大宝此与唐睿宗因星变答天戒遂欲传位太子惶惧入请其事类矣岂比明皇幸蜀肃宗自即位灵武哉是宜父子欢好之情虽数千百年不复有疑矣若乃陛下更改诸事进退大臣赏善罚恶兴利除害皆以宗庙社稷为念合天下公议所以奉承上皇罪己之诏岂有异志耶纵使奸臣离间百端而上皇慈仁陛下孝爱二十余年人无间言岂一旦能入之哉且父子天性上皇于陛下亲耶于群臣亲耶臣谓上皇之亲无亲于陛下也臣恐臣僚未悉此意或因道路相传之言致陛下于上皇有所疑此大不可也况上皇聪明睿智宽厚豁达不防奸邪浸以疑或今既自感悔断然不疑以神器授之陛下方未逊位前已下哀痛之诏追悟宿愆尽革弊事虽禹汤罪己周公改过无以复加陛下今日所行皆奉行上皇去年十二月诏书也臣深恐前日所遣如赵野辈不能为陛下感激敷陈以解上皇之疑臣愚欲望更择一二重臣前路迎候仍赍陛下亲书为开具上皇罪己手诏与今日奉行之意使释然无疑然后迎奉上皇备加礼数内自后妃诸王帝姬外至公卿百官士庶皆出国门使圣意知前日之去匆遽如彼今日之还光艳如此非陛下承付托之重贼兵远遁京师复安政事修举人心欢快能若是乎以此慰悦上皇之心方知此时为天子父尊之至也若夫还宫之后一切供奉之物陛下过为俭约上皇务加隆厚着于令式风示四方以劝天下之孝仍乞于宰执侍从台谏中选有学术行义明忠孝大节者分日请见上皇以备顾问开谕圣意庶几究性命之至理以适其优游无事之乐顾不韪哉夫尧舜之道孝悌而已矣孝悌之至通于神明光于四海陛下贵为天子有父可尊此人间莫大之乐伏惟笃其孝心使诚意昭感无纤介自疑则天地神明保佑圣德靡所不至臣将见陛下全万年人子之孝而上皇享万年天子之养国祚延长生灵蒙福自今以始岂有穷哉臣一介微臣不任言责妄意论及陛下父子之间死有余责惟圣慈裁之不胜幸甚　　太上皇置酒未央宫论　　　　尹起莘事有不美而美在其中者如太宗宴丹霄殿之类是也亦有至美而不美在其中者如奉太上皇置酒未央宫之类是也丹霄之宴前固已论之矣未央置酒之义可得闻乎夫人主一日万几若责以昏定晨省之礼朝夕娱侍之乐诚有未易然者至于以时侍奉如五日一朝之类独不可举而行之乎太宗自正位以来至于终上皇之身未闻有所谓奉亲之乐孝养之事独此一书于册则夫武德九年之后贞观九年之前首尾十载所谓为天子父以天下养者仅有是耳中间徒闻欲幸九成宫避暑而上皇留于宫中见诸马周之疏而亦不闻为之少柅其行后虽欲营大明宫为上皇清暑之所然亦不果居之臣故因置酒未央之事而知太宗之简于事亲正所谓至美之中有不美存者此也我朝孝宗皇帝恭奉上皇垂三十载孝养之诚始终如一七日一朝有加无已是岂唐之太宗所可同日语哉尊谥曰孝真无愧矣然则君子观纲目所书太宗置酒之事安得不于我孝宗而三叹三咏　　天申节贺表　　　　　　　　　陆游化国之日舒以长运启千龄之盛天子有父尊之至心均万之欢敢即昌期虔申祝寿中
贺
恭惟太上
皇帝陛下宅心清静受命溥将协气熏为太年寰区衔莫报之德孙谋以燕翼子宗社侈无疆之休诞敷锡于下民丕灵承于上帝臣方驰使传阻缀朝班望睟表于云霄敢恨微踪之远被颂声于金石尚希薄技之陈　　立皇后丞相率文武百僚称贺寿皇表
　　　　　　　　　　　　　　　　前人北宫移仗方瞻与子之明中禁正名复奉齐家之训化行绵宇欢动群心中
贺
恭惟至尊寿皇圣帝陛下
盛德日新圣图天广虽名持守躬创业垂统之不惮忧勤示贻谋燕翼之法乃者独观道妙将就葆颐犹崇朝亲发于德音谓初政莫先于内治茂建壸则所以垂万世之典常大明人伦所以移四方之风俗臣等获尘朝着亲奉睿谟发册昕庭共仰光华之典称觞广殿益深抃舞之情　　会庆节明庆寺丞相率百僚启建道场疏文　　　　　　　　　　　　　　　　前人有开必先天地肇兴于景运无远弗届华夷毕效于贡琛况在周行敢稽祝寿至尊寿皇圣帝陛下伏愿道超古昔化洽黔黎端居无黄屋之心既高揖逊万乘致彩衣之养弥极尊荣　　会庆节丞相率百僚贺寿皇表　　前人锡羡无疆丕显生商之旦成功不处适当命禹之时熙运亲逢群情胥庆中
贺
恭惟至尊寿皇圣帝陛下
仁涵动植道配堪舆诗书所称何有加卓尔规模之大唐虞之际斯为盛超然揖逊之风积勤致王业之成端拱视天民之阜岂特极高而蟠厚固已勒崇而垂鸿臣等误置周行久陶圣化蓬莱隔弱水三万里获进谒于殊庭上古有大椿八千秋冀默符于睿算　　丞相率文武百僚贺寿皇冬至表　前人化国之日舒以长一阳初复天子之父尊之至万寿维祺亚岁肇新群心胥悦中
贺
恭惟至尊寿皇圣帝
陛下道兼伦制化极范围刚长而亨周测土圭之景功成则退尧无黄屋之心熏然慈孝之兼隆允矣古今之莫及方且内享视膳问安之大养外腾重熙累洽之颂声风动寰区光昭竹帛臣等幸逢盛际获造昕庭斗建子以定时是为嘉会星拱辰而在列同罄丹诚　　丞相率文武百僚贺寿皇正旦表　前人道妙混成太极着两仪之本天端更始三朝受万国之归庆集有邦欢腾率土中
贺
恭惟至尊寿皇圣帝
陛下浚哲稽古清明在躬握干符阐坤珍难名荡荡之德系唐统接汉绪诞受丕丕之基以海宇之富而蹈巢由高世之风以父子之亲而行尧舜旷代之事迨此献岁发春之日实繄考图数贡之时史册增华搢绅太息臣等幸承睿奖获睹昌期鹓行毕集于大庭共喜威颜之近龙衮恪趋于小次更知荣养之尊　　上殿札子　　　　　　　　　　前人臣恭惟陛下躬圣人之资履天子之位而致养三宫承颜左右盛事赫奕冠映千古尚何待尘露之增山海哉顾臣窃抱惓惓之愚不敢辄默伏惟陛下圣孝纯至禀于天性昔在潜邸及登储宫以来夙夜孜孜何尝顷刻不以寿皇为心寿皇罢朝而悦进膳而美则陛下欣然喜动于色寿皇罢朝而不悦进膳而少味则陛下愀然忧见于色方是时徒能喜之忧之而已今则致亲之悦者责在陛下其可以不深念乎所谓悦亲之道非荐旨甘奉轻暖也非晨昏定省冬夏温凊也非千门万户之宫钧天箫韶之乐也在陛下得天下之爱戴以宁寿皇之心而已鸡鸣而揽衣辨色而视朝必曰此昔者问安之时也今以万机之繁不能日朝重华歉然于怀岂有限极然阙问安之常　　壶中天慢车驾过宫
侍宴聚景园
张抡
洞天深处赏娇红轻玉高张云幕国艳天香相竞秀琼苑风光如昨露洗妖娆风传馥郁云雨巫山约如春浓酒五云台榭楼阁　圣主道洽功成一尘不动四境无鸣柝屡有丰年天助顺基业增隆山岳两世明君千秋万岁永享升平乐东皇呈瑞更无一片花落　　临江仙
侍宴
喜晴
　　　　　前人
闻道彤庭森宝仗霜风逐雨驱云六龙扶辇下青冥香随鸾扇远日映赭袍明　帘卷天街人顶戴满城喜气氤氲等闲散作八荒春欲知天意好昨夜月华新　　柳梢青
侍宴
登舟
  </div>
  <div class="pagination">
   <span class="current-page">
    1
   </span>
   <a href="宫闱典太上皇部_page2.html">
    2
   </a>
   <a href="宫闱典太上皇部_page3.html">
    3
   </a>
   <a href="宫闱典太上皇部_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
