<!DOCTYPE html>
<html>
<head>
    <meta charset="UTF-8">
    <title>官常典宗藩部 - 第 34 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典宗藩部 - 第 34 页/共 57 页</h1>
    <div class="content">　宗藩部汇考四十三
　　周二十六
　　燕二
赧王三年燕人立太子平为君楚韩齐赵燕五国连衡以事秦未几复合从按战国策张仪为秦破从连横谓燕王曰大王之所亲莫如赵昔赵王以其姊为代王妻欲并代约与代王遇于句注之塞乃令工人作为金斗长其尾令之可以击人与代王饮而阴告厨人曰即酒酣乐进热歠即因反斗击之于是酒酣乐进取热歠厨人进斟羹因反斗而击代王杀之王脑涂地其姊闻之摩笄以自刺也故至今有摩笄之山天下莫不闻夫赵王之狼戾无亲大王之所明见知也且以赵王为可亲耶赵兴兵而攻燕再围燕都而劫大王大王割十城乃却以谢赵王已入朝渑池效河间以事秦今大王不事秦秦下甲云中九原驱赵而攻燕则易水长城非王之有也且今时赵之于秦犹郡县也不敢妄兴师以征伐今大王事秦秦王必喜而赵不敢妄动矣是西有强秦之援而南无齐赵之患是故愿大王之熟计之也燕王曰寡人蛮夷僻处虽大男子裁如婴儿言不足以求正谋不足以决事今上客幸而教之请奉社稷西面而事秦献常山之尾五城　秦召燕王燕王欲往苏代约燕王曰楚得枳而国亡齐得宋而国亡齐楚不得以有枳宋事秦者何也是则有功者秦之深雠也秦取天下非行义也暴也秦之行暴正告天下告楚曰蜀地之甲轻舟浮于汶乘夏水下江五日而至郢汉中之甲轻舟出于巴乘夏水下汉四日而至五渚寡人积甲宛东下随智者不及谋勇者不及怒寡人如射隼矣王乃待天下之攻函谷不亦远乎楚王为是之故十七年事秦秦正告韩曰我起乎少曲一日而断太行我起乎宜阳而触平阳二日而莫不尽繇我离两周而触郑五日而国举韩氏以为然故事秦秦正告魏曰我举安邑塞女戟韩氏太原卷下轵道道南阳封冀兼包两周乘夏水浮轻舟强弩在前铦戟在后决荥口魏无大梁决白马之口魏无济阳决宿胥之口魏无虚顿丘陆攻则击河内水攻则灭大梁魏以为然故事秦秦欲攻安邑恐齐据之则以宋委于齐曰宋王无道为木人以象寡人射其面寡人地绝兵远不能攻也王苟能破宋有之寡人如自得之已得安邑塞女戟因以破宋为齐罪秦欲攻韩恐天下救之则以齐委于天下曰齐人四与寡人约四欺寡人必率天下以攻寡人者三有齐无秦无齐有秦必伐之必亡之已得宜阳少曲致蔺离石因以破齐为天下罪秦欲攻魏重楚则以南阳委于楚曰寡人固与韩且绝矣残均陵塞黾隘苟利于楚寡人如自有之魏弃与国而合于秦因以塞黾隘为楚罪兵困于林中重燕赵以胶东委于燕以济西委于赵已得讲于魏质公子延因犀首攻赵兵伤于离石遇败于马陵而重魏则以叶蔡委于魏已得讲于赵则劫魏魏不为割困则使太后穰侯为和赢则兼欺舅与母适燕者曰以胶东适赵者曰以济西适魏者曰以叶蔡适楚者曰以塞鄳厄适齐者曰以宋必令其言如循环用兵如刺蜚母不能知舅不能约龙贾之战岸门之战封陵之战高商之战赵庄之战秦之所杀三晋之民数百万今其生者皆死秦之孤也西河之外上雒之地三川晋国之祸三晋之半秦祸如此其大而燕赵之秦者皆以争事秦说其主此臣之所大患燕昭王不行苏代复重于燕燕反约诸侯从亲如苏秦时或从或否而天下由此宗苏氏之从约代厉皆以寿死名显诸侯　燕饥赵将伐之楚使将军之燕过魏见赵恢赵恢曰使除患无至易于救患伍子胥宫之奇不用烛之武张孟谈受大赏是故谋者皆从事于除患之遗者而无使除患无至者今与以百金送公也不如以言公听吾言而说赵王曰昔者吴伐齐为其饥也伐齐未必胜也而弱越乘其敝以霸今王之伐燕也亦为其饥也伐之未必胜而强秦将以兵乘王之西是使弱赵居强吴之处而使强秦处弱越之所以霸也愿王之熟计之也使者乃以说赵王赵王大说乃止燕昭王闻之乃封之以地　赵且伐燕苏代为燕谓惠王曰今者臣来过易水蚌方出曝而鹬啄其肉蚌合而箝其喙鹬曰今日不雨明日不雨即有死蚌蚌亦谓鹬曰今日不出明日不出即有死鹬两者不肯相舍渔者得而并擒之今赵且伐燕燕赵久相攻以敝大众臣恐强秦之为渔父也愿王熟计之也惠王曰善乃止　宫他为燕使魏魏不听留之数月客谓魏王曰不听燕使何也曰以其乱也对曰汤之伐桀欲其乱也故大乱者可得其地小乱者可得其宝今燕客之言曰事苟可听虽尽宝地犹为之也王何为不见魏王说因见燕客而遣之此二条疑合从
时事故附于此

按史记燕召公世家子之亡二年而燕人共立太子平是为燕昭王按通鉴纲目赧王三年燕人立太子平为君秦使张仪说楚韩齐赵燕连衡以事秦秦君卒诸侯复合从赧王二十年赵主父以燕齐之师灭中山按通鉴纲目云云
赧王三十年燕使亚卿乐毅如赵
按通鉴纲目齐杀狐咺陈举燕使亚卿乐毅如赵目
齐愍王灭宋而骄乃侵楚及三晋欲并二周为　天子狐咺正议斫之檀衢陈举直言杀之东闾燕　昭王日夜抚循其人益以富贵乃谋伐齐乐毅曰　齐霸国之余业地大人众未易独攻也王必欲伐　之莫若约赵及楚魏于是使乐毅约赵嚪秦连楚　及魏诸侯害齐王之骄暴皆许之赧王三十一年燕乐毅以秦魏韩赵之师伐齐入临灾下齐七十余城封毅为昌国君按战国策燕昭王收破燕后即位卑身厚币以招贤者欲将报雠故往见郭隗先生曰齐因孤国之乱而袭破燕孤极知燕小力不足以报然得贤士与共国以雪先王之耻孤之愿也敢问以国报雠者奈何郭隗先生对曰帝者与师处王者与友处霸者与臣处亡国与役处诎指而事之北面而受学则百己者至先趋而后息先问而后嘿则什己者至人趋则若己者至冯几据杖眄视指使则厮役之人至若恣睢奋击呴藉叱咄则徒隶之人至矣此古服道致士之法也王诚博选国中之贤者而朝其门下天下闻王朝其贤臣天下之士必趋于燕矣昭王曰寡人将谁朝而可郭隗先生曰臣闻古之君人有以千金求千里马者三年不能得涓人言于君曰请求之君遣之三月得千里马马已死买其骨五百金反以报君君大怒曰所求者生马安事死马而捐五百金涓人对曰死马且买之五百金况生马乎天下必以王为能市马马今至矣于是不能期年千里马之至者三今王诚欲致士先从隗始隗且见事况贤于隗者乎岂远千里哉于是昭王为隗筑宫而师之乐毅自魏往邹衍自齐往剧辛自赵往士争凑燕燕王吊死问生与百姓同其甘苦二十八年国殷富士卒乐佚轻战于是遂以乐毅为上将军与秦楚三晋合谋以伐齐齐兵败闵王出走于外燕兵独追北入至临淄尽取齐宝烧其宫室宗庙齐城之不下者唯独莒即墨　客谓燕王曰齐南破楚西屈秦用韩魏之兵燕赵之众犹鞭策也使齐北面伐燕即虽五燕弗能当王何不阴出使散游士顿齐兵敝其众使世世无患燕王曰假寡人五年寡人得其志矣苏子曰请假王十年燕王说奉苏子车十五乘南使于齐谓齐王曰齐南破楚西屈秦用韩魏之兵燕赵之众犹鞭策也臣闻当世之举王必诛暴正乱举无道攻不义今宋王射天笞地铸诸侯之象使侍屏匽展其臂弹其鼻此天下之无道不义而王不伐王名终不成且夫宋中国膏腴之地邻民之所处也与其得百里于燕不如得十里于宋伐之名则义实则利王何为弗为齐王曰善遂兴兵伐宋三覆宋宋遂举燕王闻之绝交于齐率天下之兵以伐齐大战一小战再顿齐国成其名故曰因其强而强之乃可折也因其广而广之乃可缺也　齐伐宋宋急苏代乃遗燕昭王书曰夫列在万乘而寄质于齐名卑而权轻奉齐助之伐宋民劳而实费破宋残楚淮北肥大齐雠强而国弱也此三者皆国之大败也而足下行之将欲以除害取信于齐也而齐未加信于足下而忌燕也愈甚矣然则足下之事齐也失所为矣夫民劳而实费又无寸尺之功破宋肥雠而世负其祸矣足下以宋加淮北强万乘之国也而齐并之是益一齐也北夷方七百里加之以鲁卫此所谓强万乘之国也而齐并之是益二齐也夫一齐之强而燕犹不能支也今乃以三齐临燕其祸必大矣虽然臣闻智者之举事也转祸而为福因败而成功者也齐人紫败素也而贾十倍越王句践栖于会稽而后残吴霸天下此皆转祸而为福因败而为功者也今王若欲转祸而为福因败而为功乎则莫如遥霸齐而厚尊之使之盟于周室尽焚天下之秦符约曰夫上计破秦其次长宾客秦秦挟宾客以待破秦王必患之秦五世以结诸侯今为齐下秦王之志苟得穷齐不惮以一国都为功然而王何不使布衣之人以穷齐之说说秦谓秦王曰燕赵破宋肥齐尊齐而为之下者燕赵非利之也弗利而势为之者何也以不信秦王也今王何不使可以信者接收燕赵令泾阳君若高陵君先于燕赵秦有变因以为质则燕赵信秦矣秦为西帝赵为中帝燕为北帝立为三帝而令诸侯韩魏不听则秦伐之齐不听则燕赵伐之天下孰敢不听天下服听因驱韩魏以攻齐曰必反宋地而归楚之淮北夫反宋地而归楚之淮北燕赵之所同利也&#立三帝燕赵之所同愿也夫实得所利名得所愿则燕赵之弃齐也犹释敝&#今王之不收燕赵则齐霸必成矣诸侯戴齐而王独弗从也是国危也诸侯戴齐而王从之是名卑也王不收燕赵名卑而国危王收燕赵名尊而国宁夫去尊宁而就卑危智者不为也秦王闻若说也必如刺心然则王何不务使智士以若此言说秦破齐必矣夫取秦上交也伐齐正利也尊上交务正利圣王之事也燕昭王善其书曰先人尝有德苏氏子之之乱而苏氏去燕燕欲报雠仇于齐非苏氏莫可乃召苏氏复善待之与谋伐齐竟破齐闵王出走　苏代谓燕昭王曰今有人于此孝如曾参孝己信如尾生高廉如鲍焦史兼此三行以事王奚如王曰如是足矣对曰足下以为足则臣不事足下矣臣且处无为之事归耕乎周之上地耕而食之织而衣之王曰何故也对曰孝如曾参孝己则不过养其亲耳信如尾生高则不过不欺人耳廉如鲍焦史则不过不窃人之财耳今臣为进取者也臣以为廉不与身俱达义不与生俱立仁义者自完之道也非进取之术也王曰自忧不足乎对曰以自忧为足则秦不出殽塞齐不出营丘楚不出疏章三王代位五伯改政皆以不自忧故也若自忧而足则臣亦周之负笼耳何为烦大王之廷耶昔者楚取章武诸侯北面而朝秦取西山诸侯西面而朝曩者使燕毋去周室之上则诸侯不为别驾而朝矣臣闻之善为事者先量其国之大小而揆其兵之强弱故功可成而名可立也不能为事者不先量其国之大小不揆其兵之强弱故功不可成而名不可立也今王有东向伐齐之心而愚臣知之王曰子何以知之对曰矜戟砥剑登丘东向而叹是以愚臣知之今夫乌获举千钧之重行年八十而求扶持故齐虽强国也西劳于宋南罢于楚则齐军可败而河间可取燕王曰善吾请拜子为上卿奉子车百乘子以此为寡人东游于齐何如对曰足下以爱之故与何不与爱子与诸舅叔父负&#之孙不得而乃以与无能之臣何也王之论臣何如人哉今臣之所以事足下者忠信也恐以忠信之故见罪于左右王曰安有为人臣尽其力竭其能而得罪者乎对曰臣请为王譬昔周之上地尝有之其丈夫宦三年不归其妻爱人其所爱者曰子之丈夫来则且奈何乎其妻曰勿忧也吾已为药酒而待其来矣已而其丈夫果来于是因令其妾酌药酒而进之其妾知之半道而立虑曰吾以此饮吾主父则杀吾主父以此事告吾主父则逐吾主母与杀吾主父逐吾主母者宁佯踬而覆之于是佯僵而仆之其妻曰为子之远行来之故为美酒今妾奉而仆之其丈夫不知缚其妾而笞之故妾所以笞者忠信也今臣为足下使于齐恐忠信不谕于左右也臣闻之曰万乘之主不制于人臣十乘之家不制于众人匹夫徒步之士不制于妻妾而又况于当时之贤主乎臣请行矣愿足下之无制于群臣也　燕王谓苏代曰寡人甚不喜訑者言也苏代对曰周地贱媒为其两誉也之男家曰女美之女家曰男美然而周之俗不自为取妻且夫处女无媒老且不嫁舍媒而自衒敝而不售顺而无败售而不敝者唯媒而已矣且事非权不立非势不成夫使人坐受成事者唯訑者耳王曰善矣注
敝犹败无成事也
苏代为奉阳君说燕于赵以伐齐奉阳君不听乃入齐恶赵令齐绝于赵齐已绝于赵因之燕谓昭王曰韩为谓臣曰人告奉阳君曰使齐不信赵者苏子也令齐王召蜀子使不伐宋者苏子也使齐王谋遁取秦以谋赵者苏子也令齐守赵之质子以甲者又苏子也请告子以请齐果以守赵之质子以甲吾必守子以甲其言恶矣虽然王勿患也臣故知入齐之有赵累也出为之以成所欲臣死而齐大恶于赵臣犹生也今齐赵绝可大纷已特臣非张孟谈也使臣也如张孟谈也齐赵必有为智伯者矣奉阳君告朱欢与赵足曰齐王使公玉曰命说曰必不反韩今召之矣必不任苏子以事今封而相之必不合燕今以燕为上交吾所恃者顺也今其言变有甚于其父顺始与苏子为雠见之如无厉今贤之两之已矣吾无齐矣奉阳君之怒甚矣如齐王之不信赵而小人奉阳君也因是而倍之不以今时大纷之解而复合则后不可奈何也故齐赵之合苟可循也死不足以为臣患逃不足以为臣耻为诸侯不足以为臣荣被发自漆为厉不足以为臣辱然而臣有患也臣死而齐赵不循恶交分于臣也而后相效是臣之患也若臣死而必相攻也臣必勉之而求死焉尧舜之贤而死禹汤之智而死孟贲之勇而死乌获之力而死生之物固有不死者乎在必然之物以成所欲王何疑焉臣以不若逃而去之臣以韩魏循自齐而为之取秦深结赵以勤之如是则近于相攻也臣虽为之不累燕奉阳君告朱欢曰苏子怒于燕王之不以吾故弗予相又不予卿也殆无燕矣其疑至于此故臣虽为之不累燕又不欲王伊尹再逃桀而之汤果与鸣条之战而以汤为天子伍子胥逃楚而之吴果与柏举之战而报其父之雠今臣逃而纷齐赵始可着于春秋且举大事孰不逃桓公之难管仲逃于鲁阳货之难孔子逃于卫张仪逃于楚白圭逃于秦望诸相中山也使赵赵劫之求地望诸攻关而出外孙之难薛公释载逃出于关三晋称以为好士故举大事逃不足以为辱矣卒绝齐于赵赵合于燕以攻齐败之燕昭王且与天下伐齐而有齐人仕于燕者昭王召而谓之曰寡人且与天下伐齐旦暮出令矣子必争之争之而不听子因去而之齐寡人有时复合且以因子而事齐当此之时也燕齐不两立然而常独欲有复收之之志若此也　齐魏争燕齐谓燕王曰吾得赵矣魏亦谓燕王曰吾得赵矣燕无以决之而未有适予也苏代谓燕相曰臣闻辞卑而币重者失天下者也辞倨而币薄者得天下者也今魏之辞倨而币薄燕因合于魏魏得燕齐遂北矣　苏代自齐使人谓燕昭王曰臣间离齐赵齐赵已孤矣王何不出兵以攻齐臣请为王弱之燕乃伐齐攻晋令人谓闵王曰燕之攻齐欲以复振故地也燕兵在晋而不进则是兵弱而计疑也王何不令苏子将而应燕乎夫以苏子之贤将而应弱燕燕破必矣燕破则赵不敢不听是王破燕而服赵也闵王曰善乃谓苏子曰燕兵在晋今寡人发兵应之愿子为寡人为之将对曰臣之于兵何足以当之王其改举王使臣也是败王之兵而以臣遗燕也战不胜不可振也王曰行寡人知子矣苏子遂将而与燕人战于晋下齐军败燕得甲首二万人苏子以其余兵以守阳城而报于闵王曰王过举令臣应燕今军败亡二万人臣有斧质之罪请自归于吏以戮闵王曰此寡人之过也子无以为罪明日又使燕攻阳城及狸又使人谓闵王曰日者齐不胜于晋下此非兵之过齐不幸而燕有天幸也今燕又攻阳城及狸是以天幸自为功也王复使苏子应之苏子先败王之兵其后必务以胜报王矣王曰善乃复使苏子苏子固辞王不听遂将与燕战于阳城燕人大胜斩首三万齐君臣不亲百姓离心燕因使乐毅大起兵伐齐破之　苏代自齐献书于燕王曰臣之行也固知将有口事故献御书而行曰臣贵于齐燕大夫将不信臣臣贱将轻臣臣用将多望于臣齐有不善将归罪于臣天下不攻齐将曰善为齐谋天下攻齐将与齐兼贸臣臣之所处重卵也王谓臣曰吾必不听众口与谗言吾信汝也犹列眉也上可以得用于齐次可以得信于下苟无死汝无不为也以女自信可也与之言曰去燕之齐可也期于成事而已臣受令以任齐及五年齐数出兵未尝谋燕齐赵之交一合一离燕不与齐谋赵则与赵谋齐齐之信燕也至于虚北地行其兵今王信田伐与参去疾之言且攻齐使齐犬马而不言燕今王又使庆令臣曰吾欲用所善王苟欲用之则臣请为王事之王欲醳臣专任所善则臣请归醳事臣苟得见则盈愿按史记燕召公世家燕昭王于破燕之后即位卑身厚币以招贤者谓郭隗曰齐因孤之国乱而袭破燕孤极知燕小力少不足以报然诚得贤士以共国以雪先王之耻孤之愿也先生视可者得身事之郭隗曰王必欲致士先从隗始况贤于隗者岂远千里哉于是昭王为隗改筑宫而师事之乐毅自魏往邹衍自齐往剧辛自赵往士争趋燕燕王吊死问孤与百姓同甘苦二十八年燕国殷富士卒乐轶轻战于是遂以乐毅为上将军与秦楚三晋合谋以伐齐齐兵败愍王出亡于外燕兵独追北入至临淄尽取齐宝烧其宫室宗庙齐城之不下者独唯聊莒即墨其余皆属燕按通鉴纲目赧王三十一年燕上将军乐毅以秦魏韩赵之师伐齐入临灾齐君地出走其相淖齿杀之毅下齐七十余城燕封毅为昌国君
目
燕悉起兵使乐毅为上将军并将秦魏韩赵之　师以伐齐战于济西齐师大败毅还秦魏之师分　韩师以略宋地部赵师以收河间身率燕师长驱　逐北剧辛曰齐大燕小赖诸侯之助以破其军宜　及时收取其边城以自益此长久之利也今过而　不攻以深入为名无损于齐无益于我而结深怨　后必悔之毅曰齐王伐功矜能谋不逮下废黜贤　良信任谄谀政令戾虐百姓怨怼今因其军破而　乘之则其民必叛而齐可图也若不遂乘之待彼　悔前之非改过而抚其民则难虑矣遂进军齐果　大乱愍王出走毅入临灾取宝物祭器输之于燕　燕王亲至济上劳军行赏封毅为昌国君留徇齐　城未下者齐王之卫卫君辟宫舍之称臣共具王　不逊卫人侵之去奔邹鲁又有骄色邹鲁不纳遂　走莒楚使淖齿将兵救齐因为齐相齿欲与燕分　齐地乃执愍王而数之曰千乘博昌之间方数百　里雨血沾衣王知之乎曰知之嬴博之间地坼及　泉王知之乎曰知之有人当阙而哭者求之不得　去则闻其声王知之乎曰知之齿曰雨血者天以　告也地坼者地以告也当阙而哭者人以告也而　王不戒焉何得无诛遂擢王筋悬之庙梁宿昔而　死乐毅闻昼邑人王蠋贤令军中环画三十里无　入使人请蠋蠋不往燕人曰不来吾且屠画蠋曰　吾闻忠臣不事二君烈女不更二夫齐王不用吾　谏吾退耕于野国破君亡吾不能存而又欲劫之　以兵与其不义而生不若死遂自经死毅整军禁　侵掠礼逸民宽赋敛除暴令修旧政齐民喜悦乃　遣左军渡胶东东莱前军循太山东至海略琅邪　右军循河济屯阿鄄以连魏师后军旁北海而抚　千乘以中军据临灾而镇齐都祀桓公管仲于郊　封王蠋之墓六月之间下齐七十余城皆为郡县赧王三十六年燕君平卒子惠王立乐毅奔赵齐袭破燕军尽复其地按战国策昌国君乐毅为燕昭王合五国之兵而攻齐下七十余城尽郡县之以属燕三城未下而燕昭王死惠王即位用齐人反间疑乐毅而使骑劫代之将乐毅奔赵赵封以为望诸君齐田单诈骑劫卒败燕军复收七十余城以复齐燕王悔惧赵用乐毅乘燕之敝以伐燕燕王乃使人让乐毅且谢之曰先王举国而委将军将军为燕破齐报先王之雠天下莫不振动寡人岂敢一日而忘将军之功哉会先王弃群臣寡人新即位左右误寡人寡人之使骑劫代将军为将军久暴露于外故召将军且休计事将军过听以与寡人有隙遂捐燕而归赵将军自为计则可矣而亦何以报先王之所以遇将军之意乎望诸君乃使人献书报燕王曰臣不佞不能奉承先王之教以顺左右之心恐抵斧质之罪以伤先王之明而又害于足下之义故遁逃奔赵自负以不肖之罪故不敢为辞说今王使使者数之罪臣恐侍御者之不察先王之所以畜幸臣之理而又不白于臣之所以事先王之心故敢以书对臣闻贤圣之君不以禄私其亲功多者授之不以官随其爱能当者处之故察能而授官者成功之君也论行而结交者立名之士也臣以所学者观之先王之举错有高世之心故假节于魏王而以身得察于燕先王过举擢之乎宾客之中而立之乎群臣之上不谋于父兄而使臣为亚卿臣自以为奉令承教可以幸无罪矣故受命而不辞先王命之曰我有积怨深怒于齐不量轻弱而欲以齐为事臣对曰夫齐霸国之余教而骤胜之遗事也闲于兵甲习于战攻王若欲伐之则必举天下而图之举天下而图之莫径于结赵矣且又淮北宋地楚魏之所同愿也赵若许约楚赵宋尽力四国攻之齐可大破也先王曰善臣乃口受令具符节南使臣于赵顾反命起兵随而攻齐以天之道先王之灵河北之地随先王举而有之于济上济上之军奉令击齐大胜之轻卒锐兵长驱至国齐王逃遁走莒仅以身免珠玉财宝车甲珍器尽收入燕大吕陈于元英故鼎反乎历室齐器设于宁台蓟丘之植植于汶篁自五伯以来功未有及先王者也先王以为顺于其志以臣为不顿命故裂地而封之使之得比乎小国诸侯臣不佞自以为奉令承教可以幸无罪矣故受命而弗辞臣闻贤明之君功立而不废故着于春秋蚤知之士名成而不毁故称于后世若先王之报怨雪耻夷万乘之强国收八百岁之蓄积及至弃群臣之日遗令诏后嗣之余义执政任事之臣所以能循法令顺庶孽者施及萌隶皆可以教于后世臣闻善作者不必善成善始者不必善终昔者伍子胥说听乎阖闾故吴王远迹至于郢夫差弗是也赐之鸱夷而浮之江故吴王夫差不悟先论之可以立功故沈子胥而弗悔子胥不蚤见主之不同量故入江而不改夫免身全功以明先王之迹者臣之上计也离毁辱之非堕先王之名者臣之所大恐也临不测之罪以幸为利者义之所不敢出也臣闻古之君子交绝不出恶声忠臣之去国不洁其名臣虽不佞数奉教于君子矣恐侍御者之亲左右之说而不察疏远之行也故敢以书报惟君之留意焉　张丑为质于燕燕王欲杀之走且出境境吏得丑丑曰燕王所为将杀我者人有言我有宝珠也王欲得之今我已亡之矣而燕王不我信今子且致我我且言子之夺我珠而吞之燕王必当杀子刳子腹及子之肠矣夫欲得之君不可说以利害吾要且死子肠亦且寸绝境吏恐而赦之按国策以为惠
王事故附载于此

按史记燕召公世家惠王为太子时与乐毅有隙及即位疑毅使骑劫代将乐毅亡走赵齐田单以即墨击败燕军骑劫死燕兵引归齐悉复得其败城愍王死于莒乃立其子为襄王按通鉴纲目赧王三十六年燕君平卒乐毅奔赵齐田单袭破燕军尽复齐地齐君入临灾封单为安平君赵封乐毅为望诸君
目
初燕人攻安平临灾市掾田单使其宗人以铁　笼傅车及城溃人争门出皆以轴折被擒独单　宗人得免遂奔即墨时齐地皆已属燕独莒即墨　未下乐毅并军围之即墨大夫战死即墨人曰安　平之战田单宗人以铁笼得全是多智习兵立以　为将乐毅围二邑期年不&#乃解围去城九里而　为垒令曰城中民出者勿获困者赈之使即旧业　三年而犹未下或谗之于昭王曰乐毅智谋过人　呼吸之间&#七十余城今不下者两城耳非其力　不能拔所以三年不攻者欲久仗兵威以服齐人　遂南面而王耳昭王于是置酒大会引言者让之　曰先王不贪土地而举国以礼贤者遭所传德薄　不能堪命国人不顺齐为无道以害先王寡人统　位痛之入骨故延群臣招宾客以求报雠有成功　者尚欲与共燕国今乐君亲为寡人破齐夷其宗　庙报塞先仇齐固乐君之有非燕所得也汝何敢　言若此乃斩之遣国相立毅为齐王毅皇恐不受　拜书以死自誓由是齐人服其义诸侯畏其信莫　敢复有谋者顷之昭王薨惠王自为太子时不快　于乐毅田单乃纵反间曰乐毅与燕新王有隙畏　诛欲连兵王齐齐人未附故且缓攻即墨以待其　事齐人所惧惟恐他将之来即墨残矣惠王闻之　即使骑劫代将毅遂奔赵将士由是愤惋不和田　单乃令城中人食必祭先祖于庭飞鸟皆翔舞而　下燕人怪之单因宣言曰当有神师下教俄有一　卒曰臣可以为师乎单遂师之每有约束必称神　师又宣言曰吾惟惧燕人劓所得齐卒置之前行　即墨败矣燕人如其言城中皆怒坚守唯恐见得　单又言吾惧燕人掘吾城外冢墓可为寒心燕军　掘烧之齐人望见皆涕泣其欲出战怒自十倍单　知其可用乃身操版锸与士卒分功妻妾编于行　伍之间尽散饮食飨士令甲卒皆伏使老弱女子　乘城遣使约降燕军益懈单收城中得牛千余为　绛缯衣画以五采龙文束兵刃于其角灌脂束苇　于其尾凿城数十穴夜纵牛烧苇端壮士五千人　随之牛热怒奔燕军所触尽死伤燕军大惊而城　中鼓噪从之燕军败走齐人杀骑劫追亡逐北至　河上七十余城皆复为齐乃迎王自莒入临灾赧王四十三年燕惠王卒韩魏楚伐燕燕武成王立按史记燕召公世家惠王七年卒韩魏楚共伐燕燕武成王立赧王五十年秦以赵师伐燕取中阳
按史记燕召公世家武成王七年齐田单伐我拔中阳按通鉴纲目赧王五十年秦伐赵取三城齐救却之遂以赵师伐燕取中阳伐韩取注人赧王五十七年燕武成王卒子孝王立
按史记燕召公世家武成王十四年卒子孝王立东周君元年燕孝王卒子喜立按史记燕召公世家孝王三年卒子今王喜立东周君五年燕伐赵败绩赵遂围燕按战国策燕王喜使栗腹以百金为赵孝成王寿酒三日反报曰赵民其壮者皆死于长平其孤未壮可伐也王乃召昌国君乐闲而问曰何如对曰赵四达之国也其民皆习于兵不可与战王曰吾以倍攻之可乎曰不可曰以三可乎曰不可王大怒左右皆以为赵可伐遽起六十万以攻赵令栗腹以四十万攻鄗使庆秦以二十万攻代赵使廉颇以八万遇栗腹于鄗使乐乘以五万遇庆秦于代燕人大败乐闲入赵燕王以书且谢焉曰寡人不佞不能奉顺君意故君捐国而去则寡人之不肖明矣敢端其愿而君不肯听故使使者陈愚意君试论之语曰仁不轻绝智不轻怨君之于先王也世之所明知也寡人望有非则君掩盖之不虞君之明罪之也望有过则君教诲之不虞君之明弃之也且寡人之罪国人莫不知天下莫不闻君微出明怨以弃寡人寡人必有罪矣虽然恐君之未尽厚也谚曰厚者不毁人以自益也仁者不危人以要名也故掩人之邪者厚人之行也救人之过者仁者之道也世有掩寡人之邪救寡人之过非君孰望之今君厚受任于先王以成尊轻弃寡人以快心则掩邪救过难得于君矣且世有薄而故厚施行有失而故惠用今使寡人任不肖之罪而君有失厚之累请为君择之也无所取之国之有封疆家之有垣墙所以合好掩恶也室不能相和出语邻家未为通计也怨恶未见而明弃之未为尽厚也寡人虽不肖乎未如殷纣之乱也君虽不得意乎未如商容箕子之累也然则不内盖寡人而明怨于外恐其适足以伤于高而薄于行也非然也苟可以明君之义成君之高虽任恶名不难受也本欲以为明寡人之薄而君不得厚扬寡人之辱而君不得荣此一举而两失也义者不亏人以自益况伤人以自损乎君无以寡人不肖累往事之美昔者柳下惠吏于鲁三黜而不去或谓之曰可以去柳下惠曰苟与人之异恶往而不黜乎犹且黜乎宁于故国尔柳下惠不以三黜自累故前业不忘不以去为心故远近无议今寡人之罪国人未知而议寡人者遍天下语曰论不修心议不累物仁不轻绝智不简功简弃大功者辍也轻绝厚利者怨也辍而弃之怨而累之宜在远者不望之于君也今以寡人无罪君岂怨之乎愿君捐怨追惟先王复以教寡人意君曰余且慝心以成而过不顾先王以明而恶使寡人进不得修功退不得改过君之所揣也唯君图之此寡人之愚意也敬以书谒之乐闲乘怨不用其计二人卒留赵不报按史记燕召公世家今王喜四年秦昭王卒燕王命相栗腹约欢赵以五百金为赵王酒还报燕王曰赵王壮者皆死长平其孤未壮可伐也王召昌国君乐闲问之对曰赵四战之国其民习兵不可伐王曰吾以五而伐一对曰不可燕王怒群臣皆以为可卒起二军车二千乘栗腹将而攻鄗卿秦攻代唯独大夫将渠谓燕王曰与人通关约交以五百金饮人之王使者报而反攻之不祥兵无成功燕王不听自将偏军随之将渠引燕王绶止之曰王必无自往往无成功王&#之以足将渠泣曰臣非以自为为王也燕军至宋子赵使廉颇将击破栗腹于鄗破卿秦乐乘于代乐闲奔赵廉颇逐之五百余里围其国燕人请和赵人不许必令将渠处和燕相将渠以处和赵听将渠解燕围东周君六年燕伐齐拔聊城齐伐取之
按战国策燕攻齐取七十余城唯莒即墨未下齐田单以即墨破燕杀骑劫初燕将攻聊城人或谗之燕将惧诛遂保守聊城不敢归田单攻之岁余士卒多死而聊城不下鲁连乃为书约之矢以射城中遗燕将曰吾闻之智者不倍时而弃利勇士不怯死而灭名忠臣不先身而后君今公行一朝之忿不顾燕王之无臣非忠也杀身亡聊城而威不信于齐非勇也功废名灭后世无称非智也故智者不再计勇士不怯死今死生荣辱尊卑贵贱此其一时也愿公之详计而无与俗同也且楚攻南阳魏攻平陆齐无南面之心以为亡南阳之害不若得济北之利故定计而坚守之今秦人下兵魏不敢东面横秦之势合则楚国之形危且弃南阳断右壤存济北计必为之今楚魏交退燕救不至齐无天下之规与聊城共据&#年之敝即臣见公之不能得也齐必决之于聊城公无再计彼燕国大乱君臣过计上下迷惑栗腹以十万之众五折于外万乘之国被围于赵壤削主困为天下戮公闻之乎今燕王方寒心独立大臣不足恃国敝祸多民心无所归今公又以聊城之民距全齐之兵&#年不解是墨翟之守也食人炊骨士无反北之心是孙膑吴起之兵也能已见于天下矣故为公计不如罢兵休士全车甲归报燕王燕王必喜士民见公如见父母交游攘臂而议于世功业可明矣上辅孤主以制群臣下养百姓以资说士矫国革俗于天下功名可立也意者亦捐燕弃世东游于齐乎请裂地定封富比陶卫世世称寡与齐久处此亦一计也二者显名厚实也愿公熟计而审处也且吾闻效小节者不能行大威恶小耻者不能立荣名昔管仲射桓公中钩篡也遗公子纠而不能死怯也束缚桎梏辱身也此三行者乡里不通也世主不臣也使管仲终穷抑幽囚而不出惭耻而不见穷年没寿不免为辱人贱行矣然管子并三行之过据齐国之政一匡天下九合诸侯为五霸首名高天下光照邻国曹沫为鲁君将三战三北而丧地千里使曹子之足不离陈计不顾后出必死而不生则不免为败军禽将曹子以败军禽将非勇也功废名灭后世无称非智也故去三北之耻退而与鲁君计也曹子以为遭齐桓公有天下朝诸侯曹子以一剑之任劫桓公于坛位之上颜色不变而辞气不悖三战之所丧一朝而反之天下震动惊骇威信吴楚传名后世若此二公者非不能行小节死小耻也以为杀身绝世功名不立非智也故去忿恚之心而成终身之名除感忿之耻而立累世之功故业与三王争流名与天壤相敝也公其图之燕将曰敬闻命矣因罢兵倒韣而去故解齐国之围救百姓之死仲连之说也按通鉴纲目燕王喜五年燕伐齐拔聊城齐伐取之戊午年赵李牧攻燕拔武遂方城（是年为秦王政四年赵王偃二年燕
　王喜十二年无正统故依通鉴纪于支于首而分注各国于下）按史记燕召公世家王喜九年秦王政初即位十年赵使廉颇将攻繁阳拔之赵孝成王卒悼襄王立使乐乘代廉颇廉颇不听攻乐乘乐乘走廉颇奔大梁十二年赵使李牧攻燕拔武遂方城剧辛故居赵与庞暖善已而亡走燕燕见赵数困于秦而廉颇去令庞暖将也欲因赵弊攻之问剧辛辛曰庞暖易与耳燕使剧辛将击赵赵使庞暖击之取燕军二万杀剧辛乙丑年赵伐燕秦伐赵救燕（
是年为秦王政十一年赵王偃九年燕王喜十　九年）
按战国策秦并赵北向迎燕燕王闻之使人贺秦王使者过赵赵王系之使者曰秦赵为一而天下服矣燕之所以受命于赵者为秦也今臣使秦而赵系之是秦赵有隙秦赵有隙天下必不服而燕不受命矣且臣之使秦无妨于赵之伐燕也赵王以为然而遣之使者见秦王曰燕王窃闻秦并赵燕王使使者贺千金秦王曰夫燕无道吾使赵有之子何贺使者曰臣闻全赵之时南邻为秦北下曲阳为燕赵广三百里而与秦相距五十余年矣所以不能反胜秦者国小而地无所取今王使赵北并燕燕赵同力必不复受命于秦矣臣窃为王患之秦王以为然起兵而救燕按通鉴纲目王喜十九年赵伐燕取狸阳秦伐赵取九城己巳年燕太子丹自秦亡归
是年为秦王政十五
年燕王喜二十三年

按史记燕召公世家王喜二十三年太子丹质于秦亡归燕癸酉年秦军屯中山以临燕赵公子嘉与燕合兵军上谷是年为秦王政十九年赵
王迁八年燕王喜二十七年

按史记燕召公世家王喜二十七年秦虏赵王迁灭赵赵公子嘉自立为代王按通鉴纲目燕王喜二十七年秦灭赵虏王迁秦王如邯郸秦军屯中山以临燕赵公子嘉自立为代王与燕合兵军上谷甲戌年燕太子丹使盗劫秦王不克秦遂击破燕兵进围蓟是年为秦王政二十
年燕王喜二十八年

按史记燕召公世家燕见秦且灭六国秦兵临易水祸且至燕太子丹阴养壮士二十人使荆轲献督亢地图于秦因袭刺秦王秦王觉杀轲使将军王剪击燕　按刺客传荆轲者卫人也其先乃齐人徙于卫卫人谓之庆卿而之燕燕人谓之荆卿荆卿好读书击剑以术说卫元君卫元君不用其后秦伐魏置东郡徙卫元君之支属于野王荆轲尝游过榆次与盖聂论剑盖聂怒而目之荆轲出人或言复召荆卿盖聂曰曩者吾与论剑有不称者吾目之试往是宜去不敢留使使往之主人荆卿则已驾而去榆次矣使者还报盖聂曰固去也吾曩者目摄之荆轲游于邯郸鲁句践与荆轲争道鲁句践怒而叱之荆轲嘿而逃去遂不复会荆轲既至燕爱燕之狗屠及善击筑者高渐离荆轲嗜酒日与狗屠及高渐离饮于燕市酒酣以往高渐离击筑荆轲和而歌于市中相乐也已而相泣旁若无人者荆轲虽游于酒人乎然其为人沉深好书其所游诸侯尽与其贤豪长者相结其之燕燕之处士田光先生亦善待之知其非庸人也居顷之会燕太子丹质秦亡归燕燕太子丹者故尝质于赵而秦王政生于赵其少时与丹欢及政立为秦王而丹质于秦秦王之遇燕太子丹不善故丹怨而亡归归而求为报秦王者国小力不能其后秦日出兵山东以伐齐楚三晋稍蚕食诸侯且至于燕燕君臣皆恐祸之至太子丹患之问其傅鞠武武对曰秦地遍天下威胁韩魏赵氏北有甘泉谷口之固南有泾渭之沃擅巴汉之饶右陇蜀之山左关殽之险民众而士厉兵革有余意有所出则长城之南易水以北未有所定也奈何以见陵之怨欲批其逆鳞哉丹曰然则何由对曰请入图之居有间秦将樊于期得罪于秦王亡之燕太子受而舍之鞠武谏曰不可夫以秦王之暴而积怒于燕足为寒心又况闻樊将军之所在乎是谓委肉当饿虎之蹊也祸必不振矣虽有管晏不能为之谋也愿太子疾遣樊将军入匈奴以灭口请西约三晋南连齐楚北购于单于其后乃可图也太子曰太傅之计旷日弥久心&#然恐不能须臾且非独于此也夫樊将军穷困于天下归身于丹丹终不以迫于强秦而弃所哀怜之交置之匈奴是固丹命卒之时也愿太傅更虑之鞠武曰夫行危欲求安造祸而求福计浅而怨深连结一人之后交不顾国家之大害此谓资怨而助祸矣夫以鸿毛燎于炉炭之土必无事矣且以雕鸷之秦行怨暴之怒岂足道哉燕有田光先生其为人智深而勇沉可与谋太子曰愿因太傅而得交于田先生可乎鞠武曰敬诺出见田先生道太子愿图国事于先生也田光曰敬奉教乃造焉太子逢迎却行为导跪而蔽席田光坐定左右无人太子避席而请曰燕秦不两立愿先生留意也田光曰臣闻骐骥盛壮之时一日而驰千里至其衰老驽马先之今太子闻光盛壮之时不知臣精已消亡矣虽然光不敢以图国事所善荆卿可使也太子曰愿因先生得结交于荆卿可乎田光曰敬诺即起趋出太子送至门戒曰丹所报先生所言者国之大事也愿先生勿泄也田光俯而笑曰诺偻行见荆卿曰光与子相善燕国莫不知今太子闻光壮盛之时不知吾形已不逮也幸而教之曰燕秦不两立愿先生留意也光窃不自外言足下于太子也愿足下过太子于宫荆轲曰谨奉教田光曰吾闻之长者为行不使人疑之今太子告光曰所言者国之大事也愿先生勿泄是太子疑光也夫为行而使人疑之非节侠也欲自杀以激荆卿曰愿足下急过太子言光已死明不言也因遂自刎而死荆轲遂见太子言田光已死致光之言太子再拜而跪膝行流涕有顷而后言曰丹所以诫田先生毋言者欲以成大事之谋也今田先生以死明不言岂丹之心哉荆轲坐定太子避席顿首曰田先生不知丹之不肖使得至前敢有所道此天之所以哀燕而不弃其孤也今秦有贪利之心而欲不可足也非尽天下之地臣海内之王者其意不厌今秦已虏韩王尽纳其地又举兵南伐楚北临赵王剪将数十万之众距漳邺而李信出太原云中赵不能支秦必入臣入臣则祸至燕燕小弱数困于兵今计举国不足以当秦诸侯服秦莫敢合从丹之私计愚以为诚得天下之勇士使于秦窥以重利秦王贪其势必得所愿矣诚得劫秦王使悉反诸侯侵地若曹泳之与齐桓公则大善矣则不可因而刺杀之彼秦大将擅兵于外而内有乱则君臣相疑以其间诸侯得合从其破秦必矣此丹之上愿而不知所委命唯荆卿留意焉久之荆轲曰此国之大事也臣驽下恐不足任使太子前顿首固请毋让然后许诺于是尊荆卿为上卿舍上舍太子日造门下供太牢具异物间进车骑美女恣荆卿所欲以顺适其意久之荆轲未有行意秦将王剪破赵虏赵王尽收入其地进兵北略地至燕南界太子丹恐惧乃请荆轲曰秦兵旦暮渡易水则虽欲长侍足下岂可得哉荆轲曰微太子言臣愿谒之今行而毋信则秦未可亲也夫樊将军秦王购之金千斤邑万家诚得樊将军首与燕督亢之地图奉献秦王秦王必说见臣臣乃得有以报太子曰樊将军穷困来归丹丹不忍以己之私而伤长者之意愿足下更虑之荆轲知太子不忍乃遂私见樊于期曰秦之遇将军可谓深矣父母宗族皆为戮没今闻购将军首金千斤邑万家将奈何于期仰天太息流涕曰于期每念之常痛于骨髓顾计不知所出耳荆轲曰今有一言可以解燕国之患报将军之仇者何如于期乃前曰为之奈何荆轲曰愿得将军之首以献秦王秦王必喜而见臣臣左手把其袖右手揕其胸然则将军之仇报而燕见陵之愧除矣将军岂有意乎樊于期偏袒搤捥而进曰此臣之日夜切齿腐心也乃今得闻教遂自刭太子闻之驰往伏尸而哭极哀既已不可奈何乃遂盛樊于期首函封之于是太子豫求天下之利匕首得赵人徐夫人匕首取之百金使工荆卿燕国有勇士秦舞阳年十三杀人人不敢忤视乃令秦舞阳为副荆轲有所待欲无俱其人居远未来而为治行顷之未发太子迟之疑其改悔乃复请曰日已尽矣荆卿岂有意哉丹请得先遣秦舞阳荆轲怒叱太子曰何太子之遣往而不反者竖子也且提一匕首入不测之强秦仆所以留者待吾客与俱今太子迟之请辞决矣遂发太子及宾客知其事者皆白衣冠以送之至易水之上既祖取道高渐离击筑荆轲和而歌为变征之声士皆垂泪涕泣又前而歌曰风萧萧兮易水寒壮士一去兮不复还复为羽声慨士皆瞋目发尽上指冠于是荆轲就车而去终已不顾遂至秦持千金之资币物厚遗秦王宠臣中庶子蒙嘉嘉为先言于秦王曰燕王诚振怖大王之威不敢举兵以逆军吏愿举国为内臣比诸侯之列给贡职如郡县而得奉守先王之宗庙恐惧不敢自陈谨斩樊于期之头及献燕督亢之地图函封燕王拜送于庭使使以闻大王唯大王命之秦王闻之大喜乃朝服设九宾见燕使者咸阳宫荆轲奉樊于期头函而秦舞阳奉地图匣以次进至陛秦舞阳色变振恐群臣怪之荆轲顾笑舞阳前谢曰北蕃蛮夷之鄙人未尝见天子故振慑愿大王少假借之使得毕使于前秦王谓轲曰取舞阳所持地图轲既取图奏之秦王发图图穷而匕首见因左手把秦王之袖而右手持匕首揕之未至身秦王惊自引而起袖绝拔剑剑长操其室时惶急剑坚故不可立拔荆轲逐秦王秦王环柱而走群臣皆愕卒起不意尽失其度而秦法群臣侍殿上者不得持尺寸之兵诸郎中执兵皆陈殿下非有诏召不得上方急时不及召下兵以故荆轲乃逐秦王而卒惶急无以击轲而以手共搏之是时侍医夏无且以其所奉药囊提荆轲也秦王方环柱走卒惶急不知所为左右乃曰王负剑负剑遂拔以击荆轲断其左股荆轲废乃引其匕首以擿秦王不中中铜柱秦王复击轲轲被八创轲自知事不就倚柱而笑箕踞以骂曰事所以不成者以欲生劫之必得约契以报太子也于是左右既前杀轲秦王不怡者良久已而论功赏群臣及当坐者各有差而赐夏无且黄金二百镒曰无且爱我乃以药囊提荆轲也于是秦王大怒益发兵诣赵诏王剪军以伐燕十月而拔蓟城燕王喜太子丹等尽率其精兵东保于辽东秦将李信追击燕王急代王嘉乃遗燕王喜书曰秦所以尤追燕急者以太子丹故也今王诚杀丹献之秦王秦王必解而社稷幸得血食其后李信追丹丹匿衍水中燕王乃使使斩太子丹欲献之秦秦复进兵攻之后五年秦卒灭燕虏燕王喜其明年秦并天下立号为皇帝于是秦逐太子丹荆轲之客皆亡高渐离变名姓为人庸保匿作于宋子久之作苦闻其家堂上客击筑傍偟不能去每出言曰彼有善有不善从者以告其主曰彼庸乃知音窃言是非家丈人召使前击筑一坐称善赐酒而高渐离念久隐畏约无穷时乃退出其装匣中筑与其善衣更容貌而前举坐客皆惊下与抗礼以为上客使击筑而歌客无不流涕而去者宋子传客之闻于秦始皇秦始皇召见人有识者乃曰高渐离也秦皇帝惜其善击筑重赦之乃矐其目使击筑未尝不称善稍益近之高渐离乃以铅置筑中复进得近举筑扑秦皇帝不中于是遂诛高渐离终身不复近诸侯之人鲁勾践已闻荆轲之刺秦王私曰嗟乎惜哉其不讲于刺剑之术也甚矣吾不知人也曩者吾叱之彼乃以我为非人也按通鉴纲目燕王喜二十八年燕太子丹使盗劫秦王不克秦遂击破燕代兵进围蓟乙亥年秦拔蓟王喜走辽东斩太子丹以献于秦（是年为秦王政二十一年燕王喜二十九年）

按史记燕召公世家王喜二十九年秦攻拔我蓟燕王亡徙居辽东斩丹以献秦己卯年秦灭燕虏王喜
是年为秦王政二十
五年燕王喜三十三年

按史记燕召公世家王喜三十三年秦拔辽东虏燕王喜卒灭燕是岁秦将王贲亦虏代王嘉按通鉴纲目燕王喜三十三年秦王贲灭燕虏王喜还灭代虏王嘉
　宗藩部汇考四十四
　　周二十七
　　凡
周封周公之子于凡
按左传僖公二十四年富辰曰昔周公吊二叔之不咸故封建亲戚以蕃屏周凡蒋邢茅胙祭周公之裔也按路史周公之祚七长鲁禽父次凡伯次伯龄封蒋男爵后以功侯二十二世并于楚次靖渊封邢侯爵灭于卫次祭事文王受商之命次胙次茅桓王三年冬天王使凡伯聘于鲁戎伐凡伯于楚丘以归按春秋隐公七年　按左传初戎朝于周发币于公卿凡伯弗宾七年冬王使凡伯来聘还戎伐之于楚丘以归
注
凡伯周卿士凡国伯爵也汲郡共县东南有凡　城　　蒋
周封周公之子于蒋
按左传僖公二十四年富辰曰昔周公吊二叔之不咸故封建亲戚以蕃屏周凡蒋邢茅胙祭周公之裔也
注
蒋在弋阳期思县
按路史周公之祚七长鲁禽父次凡伯次伯龄封蒋男爵后以功侯二十二世并于楚次靖渊封邢侯爵灭于卫次祭事文王受商之命次胙次茅　　邢
周封周公之子于邢
按左传僖公二十四年富辰曰昔周公吊二叔之不咸故封建亲戚以蕃屏周凡蒋邢茅胙祭周公之裔也
注
邢国在广平襄国县
按路史周公之祚七长鲁禽父次凡伯次伯龄封蒋男爵后以功侯二十二世并于楚次靖渊封邢侯爵灭于卫次祭事文王受商之命次胙次茅桓王元年冬十二月卫人逆公子晋于邢
按春秋隐公四年　按左传四年秋卫人逆公子晋于邢冬十二月宣公即位桓王二年春曲沃伯以郑人邢人伐翼
按春秋不书　按左传隐公五年春曲沃庄伯以郑人邢人伐翼王使尹氏助之翼侯奔随惠王十五年冬十月狄伐邢
按春秋庄公三十二年
惠王十六年春正月齐人救邢
按春秋闵公元年　按左传元年春狄人伐邢管敬仲言于齐侯曰戎狄豺狼不可厌也诸夏亲昵不可弃也宴安鸩毒不可怀也诗云岂不怀归畏此简书简书同恶相恤之谓也请救邢以从简书齐人救邢惠王十八年春正月齐师宋师曹伯次于聂北救邢夏六月邢迁于夷仪齐师宋师曹师城邢按春秋僖公元年　按左传元年春诸侯救邢邢人溃出奔师师遂逐狄人具邢器用而迁之师无私焉夏邢迁于夷仪诸侯城之救患也凡侯伯救患分灾讨罪礼也襄王八年冬十二月齐侯宋公陈侯鲁侯卫侯郑伯许男邢侯曹伯会于淮按春秋僖公十六年　按左传十六年冬十二月会于淮谋鄫且东略也襄王十年冬邢人狄人伐卫
按春秋僖公十八年　按左传十八年冬邢人狄人伐卫围菟圃卫侯以国让父兄子弟及朝众曰苟能治之毁请从焉众不可而从师干訾娄狄师还襄王十一年秋卫人伐邢按春秋僖公十九年　按左传十九年秋卫人伐邢以报菟圃之役于是卫大旱卜有事于山川不吉&#庄子曰昔周饥克殷而年丰今邢方无道诸侯无伯天其或者欲使卫讨邢乎从之师兴而雨襄王十二年秋齐人狄人盟于邢
按春秋僖公二十年　按左传二十年秋齐狄盟于邢为邢谋卫难也于是卫方病邢襄王十七年春正月丙午卫侯毁灭邢
按春秋僖公二十五年　按左传二十四年卫人将伐邢礼至曰不得其守国不可得也我请昆弟仕焉乃往得仕二十五年春卫人伐邢二礼从国子巡城掖以赴外杀之正月丙午卫侯毁灭邢同姓也故名礼至为铭曰余掖杀国子莫余敢止　　茅
周封周公之子于茅
按左传僖公二十四年富辰曰昔周公吊二叔之不咸故封建亲戚以蕃屏周凡蒋邢茅胙祭周公之裔也
注
高平昌邑县西有茅乡
按路史周公之祚七长鲁禽父次凡伯次伯龄封蒋男爵后以功侯二十二世并于楚次靖渊封邢侯爵灭于卫次祭事文王受商之命次胙次茅　　胙
周封周公之子于胙
按左传僖公二十四年富辰曰昔周公吊二叔之不咸故封建亲戚以蕃屏周凡蒋邢茅胙祭周公之裔也
注
东郡燕县西南有胙亭
按路史周公之祚七长鲁禽父次凡伯次伯龄封蒋男爵后以功侯二十二世并于楚次靖渊封邢侯爵灭于卫次祭事文王受商之命次胙次茅胙入南燕　　祭周封周公之子于祭
按左传僖公二十四年富辰曰昔周公吊二叔之不咸故封建亲戚以蕃屏周凡蒋邢茅胙祭周公之裔也
疏
正义曰伯仲叔季长幼之次也故通谓国衰为　叔世将亡为季世昔周公伤彼夏殷二国叔世疏　其亲戚令使宗族之不同心以相匡辅至于灭亡　故封立亲戚为诸侯之君以为蕃篱屏蔽周室言　封此以下文武周公之子孙为二十六国也此二　十六国武王克商之后下及成康之世乃可封建　毕矣非是一时封建非尽周公所为富辰尽以其　事属周公者盖以武王克殷周公为辅又摄政制　礼成一代大法虽非悉周公所为皆是周公之法　故归之于周公耳昭二十八年传曰昔武王克商　光有天下兄弟之国十有五人姬姓之国四十人　彼言由其克商乃得封建兄弟归功于武王耳亦　非武王之时已建五十五国其后不复封人也昭　二十六年传曰昔武王克殷成王靖四方康王息　民&#建母弟以蕃屏周昭九年传曰武王成康之　建母弟以蕃屏周则康王之世尚有封国非独周　公时也且见于经传者管叔蔡叔霍叔周公摄政　之初以流言见黜则三叔之国已是武王封矣尚　书康诰之篇周公营洛之时始封康叔于卫洛诰　之篇周公致政之月始封伯禽于鲁书传称成王　削桐叶为珪以封唐叔如此之类不得为武王封　也凡蒋邢茅胙祭周公之裔也岂周公自封哉周　当成王即政之后或至康王之时始封之耳按路史周公之祚七长鲁禽父次凡伯次伯龄封蒋男爵后以功侯二十二世并于楚次靖渊封邢侯爵灭于卫次祭事文王受商之命次胙次茅穆王十一年命卿士祭公谋父
按竹书纪年云云
穆王十三年春祭公谋父谏征犬戎
按国语穆王将征犬戎祭公谋父谏曰不可先王耀德不观兵夫兵戢而时动动则威观则玩玩则无震是故周文公之颂曰载戢干戈载櫜弓矢我求懿德肆于时夏允王保之先王之于民也茂正其德而厚其性阜其财求而利其器用明利害之乡以文修之使务利而避害怀德而威畏故能保世以滋大昔我先世后稷以服事虞夏及夏之衰也弃稷弗务我先王不窋用失其官而自窜于戎翟之间不敢怠业时序其德纂修其绪修其训典朝夕恪勤守以惇笃奉以忠信奕世载德不忝前人至于武王昭前之光明而加之以慈和事神保民莫不欣喜商王帝辛大恶于民庶民弗忍欣戴武王以致戎于商牧是先王非务武也勤恤民隐而除其害也夫先王之制邦内甸服邦外侯服侯卫宾服蛮夷要服戎翟荒服甸服者祭侯服者祀宾服者享要服者贡荒服者王日祭月祀时享岁贡终王先王之训也有不祭则修意有不祀则修言有不享则修文有不贡则修名有不王则修德序成而有不至则修刑于是乎有刑不祭伐不祀征不享让不贡告不王于是乎有刑罚之辟有攻伐之兵有征讨之备有威让之令有文告之辞布令陈辞而又不至则又增修于德无勤民于远是以近无不听远无不服今自大毕伯仕之终也犬戎氏以其职来王天子曰予必以不享征之且观之兵其无乃废先王之训而王几顿乎吾闻夫犬戎树惇能帅旧德而守终纯固其有以御我矣王不听遂征之得四白狼四白鹿以归自是荒服者不至按竹书纪年穆王十三年春祭公帅师从王西征次于阳纡穆王　　　年王视祭公疾拜受党言
按汲冢周书王若曰祖祭公次予小子虔虔在位昊天疾威予多时溥愆我闻祖不豫有加予维敬省不吊天降疾病予畏之威公其告予懿德祭公拜手稽首曰天子谋父疾维不瘳朕身尚在兹朕魂在于天昭王之所勖宅天命王曰呜呼公朕皇祖文王烈祖武王度下国作陈周维皇皇上帝度其心置之明德付俾于四方用应受天命敷文在下我亦维有若文祖周公暨列祖召公兹申予小子追学于文武之蔑周克龛绍成康之业以将天命用夷居之大商之众我亦维有若祖祭公之执和周国保乂王家王曰公称丕显之德以予小子扬文武大勋弘成康昭考之烈王曰公无困我哉俾百僚乃心率辅弼予一人祭公拜手稽首曰允乃诏毕桓于黎民般公曰天子谋父疾维不瘳敢告天子皇天改大殷之命维文王受之维武王大&#之咸茂厥功维天贞文王之重用威亦尚宽壮厥心康受乂之式用休亦先王茂绥厥心敬恭承之维武王申大命戡厥敌公曰天子自三公上下辟于文武文武之子孙大开方封于下土天之所锡武王时疆土丕维周之阙
三字
后稷之受命是
永宅之维我后嗣旁建宗子丕维周之始并呜呼天子三公监于夏商之既败丕则无遗后难至于万亿年守序终之既毕丕乃有利宗丕维文王由之公曰呜呼天子我不则寅哉寅哉汝无以戾阙
罪疾丧时
二王大功汝无以嬖御固庄后汝无以小谋败大作汝无以嬖御士疾大夫卿士汝无以家相乱王室而莫恤其外尚皆以时中乂万国呜呼三公汝念哉汝无泯泯劳芬厚颜忍丑时维大不吊哉昔在先王亦维丕以我辟险于难不失于正我亦以免没我世呜呼三公予维不起朕疾汝其皇敬哉兹皆保之曰康子之攸保勖教诲之世祀无绝不我周有常刑王拜手稽首党言平王四十九年冬十二月祭伯如鲁
按春秋隐公元年　按左传元年冬十二月祭伯来非王命也桓王十六年冬祭伯至鲁遂逆王后于纪
按春秋桓公八年　按左传八年冬祭公来遂逆王后于纪礼也惠王六年春祭叔聘于鲁
按春秋庄公二十三年　按谷梁传二十三年春祭叔来聘其不言使何也天子之内臣也不正其外交故不与使也　　芮
周同姓有芮国
按左传桓公三年疏正义曰地理志云冯翊临晋县芮乡故芮国也河东郡河北县诗魏国也世本芮魏皆姬姓尚书顾命成王将崩有芮伯为卿士名谥不见魏之初封不知何人闵元年晋献公灭魏芮则不知谁灭之成王三十七年召芮伯入受顾命辅太子钊
按书经顾命惟四月哉生魄王不怿甲子乃洮&#水相被冕服凭玉几乃同召太保奭芮伯彤伯毕公卫侯毛公师氏虎臣百尹御事受命　按康王之诰王出在应门之内太保率西方诸侯入应门左毕公率东方诸侯入应门右皆布乘黄朱宾称奉圭兼币曰一二臣卫敢执壤奠皆再拜稽首王义嗣德答拜太保暨芮伯咸进相揖皆再拜稽首厉王三十年芮良夫谏王用荣夷公
按诗经大雅菀彼桑柔其下侯旬捋采其刘瘼此下民不殄心忧仓兄填兮倬彼昊天宁不我矜四牡骙骙旟旐有翩乱生不夷靡国不泯民靡有黎具祸以烬于乎有哀国步斯频国步蔑资天不我将靡所止疑云徂何往君子实维秉心无竞谁生厉阶至今为梗忧心殷殷念我土宇我生不辰逢天僤怒自西徂东靡所定处多我觏孔棘我圉为谋为毖乱况斯削告尔忧恤诲尔序爵谁能执热逝不以濯其何能淑载胥及溺如彼&#风亦孔之僾民有肃心荓云不逮好是稼穑力民代食稼穑维宝代食维好天降丧乱灭我立王降此蟊贼稼穑卒痒哀恫中国具赘卒荒靡有旅力以念穹苍维此惠君民人所瞻秉心宣犹考慎其相维彼不顺自独俾臧自有肺肠俾民卒狂瞻彼中林甡甡其鹿朋友已谮不胥以谷人亦有言进退维谷维此圣人瞻言百里维彼愚人覆狂以喜匪言不能胡斯畏忌维此良人弗求弗迪维彼忍心是顾是复民之贪乱宁为荼毒大风有隧有空大谷维此良人作为式谷维彼不顺征以中垢大风有隧贪人败类听言则对诵言如醉匪用其良覆俾我悖嗟尔朋友予岂不知而作如彼飞虫时亦弋获既之阴女反予来赫民之罔极职凉善背为民不利如云不克民之回遹职竞用力民之未戾职盗为寇凉曰不可覆背善詈虽曰匪予既作尔歌
朱
注
此为芮伯刺厉王而作
按汲冢周书芮伯若曰予小臣良夫稽道谋告子惟民父母致厥道无远不服无道左右臣妾乃违民归于德德则民戴否则民雠兹言允效于前不远商纣不道夏桀之虐肆我有家呜呼惟尔天子嗣文武业惟尔执政小子同先王之臣昏行阙
顾道王不若专
</div>
    <div class="pagination">
<a href="官常典宗藩部_page33.html">上一页</a><span>...</span><a href="官常典宗藩部_page29.html">29</a><a href="官常典宗藩部_page30.html">30</a><a href="官常典宗藩部_page31.html">31</a><a href="官常典宗藩部_page32.html">32</a><a href="官常典宗藩部_page33.html">33</a><span class="current-page">34</span><a href="官常典宗藩部_page35.html">35</a><a href="官常典宗藩部_page36.html">36</a><a href="官常典宗藩部_page37.html">37</a><a href="官常典宗藩部_page38.html">38</a><a href="官常典宗藩部_page39.html">39</a><span>...</span><a href="官常典宗藩部_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
