<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 268 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 268 页/共 899 页</h1>
    <div class="content">廖用贤尚友录
　　饶姓
饶平阳羽音又望出临川
　饶姓部列传
　　汉
　　饶斌
按姓氏急就篇汉有饶斌为渔阳太守
　　饶喜
按姓氏急就篇汉有中黄门饶喜
　　饶威
按万姓统谱威鲁阴太守有惠政得吏民心
　　吴
　　饶助
按万姓统谱助永安人吴襄安长
　　唐
　　饶廷直
按尚友录廷直南城人第进士尝过武昌游黄鹤楼忽遇异人授以秘诀自是不通妻妾萧然端居后为邓州通判卒其柩还乡舁者觉其轻盖尸解去云　　饶景按十国春秋吴越饶景青州淄水人唐广明时杭州建八都景为唐山都将事武肃王为镇海军紫溪镇遏使累有防御功十四年卒王奏闻于梁赠太保遂葬金昌县之金山乡　　宋
　　饶竦
按万姓统谱竦熙宁中举进士下第以诗投荆公云又还垂翅下青霄归指临川去路遥二亩荒田多卖却要钱准备纳青苗　　饶子仪
按尚友录子仪字元礼临川人九岁能诗力学不倦王安石多所论荐子仪独不为屈崇宁中以经明行修锡命于朝司谏陈瓘阅其所著编年史要为之序又有周易论语解及诗文甚多　　饶干
按尚友录干字廷老邵武人淳熙二年第进士调长沙县适朱熹为守干夙兴治事暇即听讲后知怀安军卒有为之铭曰能磨琢而器吾之玉乎则心皇皇如不足能烜赫而丹我之毂乎则足缩缩如不欲故乐也不加其性穷也不惧其辱是欲善学朱氏者盖不惟其名而实之笃　　饶鲁
按尚友录鲁字伯与饶州人初从黄干游性行端谨学术精明累荐不起号双峰及卒门人私谥文元先生所著有五经讲义语孟纪闻春秋节传学庸纂述等集行于世　　饶虎臣
按宋史饶虎臣传虎臣字宗召宁国人嘉定七年进士历官将作监主簿差知徽州迁秘书郎升著作郎兼权右司郎官迁兵部郎官兼权左司郎官特授左司郎中迁司农少卿兼左司兼国史编修实录检讨迁司农卿直龙图阁福建转运判官浙东提点刑狱拜太府卿兼中书门下检正诸房公事以秘阁修撰两浙转运使权礼部侍郎寻为真时暂兼权侍右侍郎宝佑六年兼同修国史实录院同修撰暂通摄吏部尚书拜端明殿学士同签书枢密院事开庆元年同知枢密院事兼权参知政事景定元年拜参知政事殿中侍御史何梦然论罢以资政殿学士提举洞霄宫梦然再劾之褫职罢祠四年仍复原官提举太平兴国宫卒德佑元年礼部侍郎王应麟右史徐宗仁乞追复原官守资政殿学士致仕　　饶延年
按万姓统谱延年字伯永崇仁人魁岸倜傥以经学称隐居不仕轻财好义绍定三年值寇乱趋金陵两月微疾屏药静怡一夕明烛焚香趺坐而逝年八十有一子应龙登进士　　饶应子
按万姓统谱应子字定先崇仁人绍定进士官至监察御史兼崇政殿说书累疏丁大全及董宋臣等罪　　饶应龙按万姓统谱应龙字翔夫端平进士知德化县归丁大全欲处以要官拒不出在台端风力甚劲有劝其婉笔者答曰言官岂可婉耶竟不答而归　　饶敏学
按万姓统谱敏学理宗时知黔阳器量弘深廉慎自守长于治民爱慕之　　饶应孙
按万姓统谱应孙景定初知建康军庶政毕举时称其能　　饶祖尧
按万姓统谱祖尧字述古临川人以恩授靖江司理后转儒林郎诰词云饬身修廉老而益壮改调建宁察推致仕卒　　饶烈
按万姓统谱烈字丕承临川人世业春秋潜心经学晚迁居父墓之侧时与门人子弟徜徉原野间班荆剖论缓步行歌翛然自得号巢云有巢云稿存于家　　饶节按尚友录节字德操工诗宗山谷与陈无已等二十五人为法嗣节始婚宦之意未绝尝令其仆如琳守舍归见其占对异常怪问之仆曰守舍无所用心闻邻寺长老有道仆往请一转语忽尔觉悟身心泰然无他也德操慨然曰汝能是我乃不能邪径往白崖问道八日而悟尽废囊&#祝发为浮屠&#参诸方至浙乐灵隐山川因挂锡焉德操号倚松道人诗文皆高迈名倚松集　　饶松
按延平府志松沙县人少不乐婚娶尝入山采樵遇异人自是落魄不羁为人佣工田间时亢旱主家谓曰闻汝素有术能令水溢此乎松以锄掘地水逆流而上须臾涨溢后于六月六日坐化于毗山乡人塑像祀之宋末文天祥帅师道经其处士卒饥渴松显化持壶浆劳之事闻封都天法主饶公佑正天师　　元　　饶宗鲁
按万姓统谱宗鲁字心道临川人性孝友生五岁母没恒以不逮养为恨事继母孝养备至天历二年大旱乡人乏食为粥以食之所活甚众家故饶富自奉无异贫士号六有　　明
　　饶仕荣
按常德府志仕荣洪武间贡士历官按察司佥事　　饶安按江西通志安字用中崇仁人永乐十年进士由庶吉士出为陕西佥事三秦故艰于水安为开河导水至城下民德之势豪占军田夺以还屯厥功尤着所着有中庵集　　饶政
按安庆府志政字文质登永乐乙未进士明年奉敕运江西粮三年竣役还朝授御史佥事性高淡不乐仕进上章自陈愿授教职先后四任寿昌肃藩罗山德安学博年八十归里　　饶礼
按万姓统谱礼字景节南城人永乐中为国子生授浙江道监察御史秉道疾邪得风宪体累迁河南左布政使为政宽恕惠泽及人一方黎庶咸爱戴之　　饶伯纯按万姓统谱伯纯永乐中任巴县丞廉干勤慎民怀其德邑民谣曰井井乡乡绝叫嚣桑麻盈野黍盈郊如何百姓相安好县有清官说姓饶　　饶伯员
按顺昌县志伯员仁寿人正统十三年贼掠其村落伯员出觇贼被获贼欲胁其从不听令剔其肉忿骂不顾以火炙之犹骂不绝口而死　　饶秉鉴
按万姓统谱秉鉴字宪华广昌人由举人景泰间任广州府同知公正廉明升知府　　饶钦
按万姓统谱钦字克恭祁门人天顺庚辰进士授户部陜西司主事尝差监收通州等粮储平量料时出纳军民便之钦以刚介清谨见称迁云南澄江府知府兴学薄赋与民休息士风民俗为之丕变秩满请归作书舍茅山下万松间自号万松散人　　饶凤翔
按万姓统谱凤翔安陆人为郡诸生事父母竭力逮丧昼夜号寝柩侧三年既葬庐于墓六年始归朔望犹徒步参泣虽雨雪不废不赴宴会服衰麻终身有司以孝行奖　　饶泗
按万姓统谱泗进贤人成化进士
　　饶瑄
按万姓统谱瑄字文璧临川人中正德癸酉乡试南宫不第不复仕进以所学授徒于家文璧少时好驰马试剑弱冠委己于学习星历算数山经地志九流百家之书横驱直骛无所不通已乃觉其泛而不统初善横渠以礼为先之教中慕邵子静坐百原之学最后独深信象山而遵体之盖文璧之学凡屡变而卒归于道其文亦俊洁有程法自号行斋学者称为行斋先生　　饶相
按万姓统谱相大浦人嘉靖进士历副使
　　饶之初
按广济县志之初字子复嘉靖丙午乡举尝游南雍买舟行未及一舍许念父州判继学老遽感异梦心动归其父果病相持哭极哀父殁守礼服阕选河南孟县令问民疾苦计画远利会有齮龁左迁岷府审理归　　饶敬承
按蒲圻县志敬承字象贤祖士亨中嘉靖乙卯乡试官海丰知县敬承以嘉靖丙午乡贡令蒙城南部二邑升宾州时八寨猺贼阻险攻掠敬承亲冒矢石督率兵将奋战歼其渠魁捷奏升平乐府同知旋解任归　　饶天民
按崇阳县志天民字明先登乙未韩应龙榜少&#敏不群首冠省试初授中书舍人选河南道御史疏请祀薛瑄增楚榜额劾郭勋议河套廷杖寻按苏松奏表节义祀文天祥泰伯治淀山吴淞诸水为名御史守凤阳谪判合州　　饶仁侃
按崇阳县志仁侃字近刚登壬戌申时行榜初任饶州府推官谳狱平恕入为刑部主事改御史巡按山西巡南京畿道升大理寺少卿以右佥都抚滇南洞豁爽朗和易近人所至有去后之思滇归不逾年而卒　　饶伸
兄
位

按明外史饶伸传伸字抑之进贤人万历十一年进士授工部主事十六年庶子黄洪宪典顺天试大学士王锡爵子衡为举首申时行婿李鸿亦预选礼部主事于孔兼疑举人屠大壮及鸿有私礼部郎中高桂遂摘可疑者八人并及衡请得覆试衡实有才名锡爵大愤上疏极诋桂伸乃抗疏言之锡爵时行并杜门求去帝乃削伸籍伸既斥朝士多咎锡爵锡爵不自安屡请叙用起伸南京工部主事改南京吏部引疾归熹宗即位起南京光禄少卿至天启四年累官刑部左侍郎魏忠贤乱政请告归兄位累官工部右侍郎母年百岁与伸先后以侍养归时以为荣　　饶景晖兄景旸
　弟景暐

按江西通志景晖与兄景旸弟景暐同举时有三饶之称　　饶若蒙
按蒲圻县志若蒙字完白父敬承广西平乐府同知若蒙中万历丙午乡试初授清河县知县时飞蝗蔽野民多流窜若蒙缓赋宽徭多方赈贷考最进户部主事转本部员外忤权贵左迁长芦盐运司知事旋升福建兴化府仙游县令邑密迩莆田其土田多为豪族侵占若蒙力为清核不避权势获戾左迁绍兴府经历摄新昌余姚萧山三县所至皆有惠政后升应天府六合县令路当孔道供亿为烦遂解任归　　饶可久按应城县志可久字瓯宁琮之仲子也万历乡举崇祯初任大兴令时阉宦祸炽以疏谏改三朝要典贬光禄典簿阉党除寻迁江宁司理擢刑部郎升太守丁艰在籍丙子献贼围城率众坚守及城陷被执不屈贼怒杀之　　饶承教
按蒲圻县志承教万历中人母病奉药物不愈乃刲股作羹以进母啖之愈后承教妻病子若骥若騽亦刲股作羹以进母病亦瘳　　饶琮
按应城县志琮字荆璧万历乡举居家孝友初任宜宾令有惠政考最升全州刺史百姓为之立祠　　饶寅按城步县志寅由贡任教谕时值瘟疫死无告者备棺收殓当事旌之　　饶瑗
按城步县志瑗质敏好学博通经史箪瓢屡空潜心著述卒年八十有二　　饶世淳
按光泽县志世淳字景熙年十六补邑弟子员性气激昂贼寇杉关守将偕士卒宵遁贼遂长驱薄城世淳荷戈励众死战众溃被擒不屈遂推出罹锋刃而死　谯姓部考
郑樵通志
　　以邑为氏
诸
国邑

谯氏曹大夫食采于谯因氏焉汉谯隆为上林令以忠谏拜侍中望出巴西谯国宋朝登科谯南熏
　要姓部列传
　　周
　　要离
按吴越春秋吴公子光殛杀王僚忧其子庆忌在邻国问计于子胥子胥进要离离曰吾诈负罪出奔杀妻子且出怨言庆忌必信光乃戮其妻子于市怨言闻于诸侯离见庆忌于卫言计而喜与之俱渡江中流欲刺庆忌庆忌顾而挥之三淬其头于水中左右欲杀之庆忌止之曰莫杀之令还吴以旌其忠离至江陵伏剑而死　　后汉
　　要兢
按姓氏急就篇后汉有河南令要兢
　　唐
　　要珍
按奇姓通珍朔方大将军
　　明
　　要聚刚
按万姓统谱聚刚崞县人永乐贡士
　　要绣
按奇姓通绣成安人成化中女为宪庙妃拜光禄丞　　要毅按万姓统谱毅南和人正德中泾阳县知县
　　要定
按福山县志定山西宣府万全都司人由监生嘉靖二十七年任主簿　　要德
按博平县志德榆次贡士嘉靖间任训导以忧去
　尧姓部汇考
郑樵通志
　　以名为氏
帝
王名

尧氏帝尧之后也支孙以为氏望出河间上党　臣谨按谥义起于周后人不知而作谥法以尧舜　禹汤为谥误矣此皆名也廖用贤尚友录
　　尧姓
尧上党角音


　乔姓部纪事
鸡肋编朱希亮隶州人为邓州教官有乔世贤者恃力轻忽偶与朱相值遽问之曰君心希何亮朱报云何世无贤今日未问君姓出于何世乔愕然不能答盖古惟有桥姓而省木莫知其由至唐始有彝及知之或云匈奴贵姓也

　阏姓部列传
　　汉
　　阏典
</div>
    <div class="pagination">
<a href="氏族典卷诸姓部_page267.html">上一页</a><span>...</span><a href="氏族典卷诸姓部_page263.html">263</a><a href="氏族典卷诸姓部_page264.html">264</a><a href="氏族典卷诸姓部_page265.html">265</a><a href="氏族典卷诸姓部_page266.html">266</a><a href="氏族典卷诸姓部_page267.html">267</a><span class="current-page">268</span><a href="氏族典卷诸姓部_page269.html">269</a><a href="氏族典卷诸姓部_page270.html">270</a><a href="氏族典卷诸姓部_page271.html">271</a><a href="氏族典卷诸姓部_page272.html">272</a><a href="氏族典卷诸姓部_page273.html">273</a><span>...</span><a href="氏族典卷诸姓部_page269.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
