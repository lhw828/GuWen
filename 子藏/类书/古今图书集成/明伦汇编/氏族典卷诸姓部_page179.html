<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 179 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 179 页/共 899 页</h1>
    <div class="content">按明外史高倬传大兵入南京是时殉难者有陈士达士达南京布衣投水死　　陈邦彦
按明外史陈邦彦传邦彦字令斌顺德人为诸生意气豪迈福王时诣阙上政要三十二事格不用唐王聿键读而伟之既自立即其家授监纪推官未任举于乡以苏观生荐改职方主事监广东狼兵援赣州至岭闻汀州变劝观生东保惠潮不听会丁魁楚等已立永明王监国于肇庆观生遣邦彦入贺擢兵科给事中永明王兵败邦彦遂变姓名入高明起兵与陈子壮攻广州大溃奔三水清远指挥白常灿以城迎邦彦乃入清远与诸生朱学熙婴城固守邦彦自起兵日一食夜则坐而假寐与其下同劳苦故兵最强至是精锐尽丧外无援军越数日城破常灿死邦彦率数十人巷战肩受三刃不死走朱氏园见学熙缢拜哭之旋被执馈之食不食系狱五日被戮永明王赠邦彦兵部尚书谥忠愍荫子锦衣指挥　　陈理
按浙江通志理源之子萧山人遇乱携二子孤侄贼追之急曰不可使亡弟无后遂弃其幼子时人义之　　陈参生按浙江通志参生台郡人寇乱火延于邻参生负母&#母曰汝速去俱死无益参生不忍舍遂遇害　　陈绂按江阴县志绂字廷章垂髫随父训任荣县幕父告归泊舟岷江月下失足堕水绂即奋身投江扪救善泅者继下见父子相抱水底&#水深数十丈次第出之并生还　　陈邦釴
按永州府志邦釴省祭思性子也思性谒选携妻妾幼子同往卒于京师妻妾与邦釴扶柩归中流舟覆别舟拯邦釴起柩犹浮沈邦釴乃复赴水扳柩镮号泣众怜其幼并援柩登岸邦釴年十四为县庠生五岁而知孝尤为异也　　陈可达
按靖江县志可达窭户细民也与父佾渡江有估客同舟而多赀舟人利之故纵帆覆其舟可达善水先登觅父不得遂操橹溯流往得之连声曰急附橹时寒风凛洌父冻痿不支因复溺可达复挟橹赴中流竟溺死三日后抱其父尸出面色如生　　陈应魁
按广东通志应魁海康人为诸生自幼以孝友着值内监赵兰镇守珠池觅民间产业时魁父陈亨家颇饶被逮笞榜不堪应魁痛父将亡往救其父兰脱亨留应魁加以炮烙之刑时士大夫诗章哀挽之　　陈敬按浙江通志敬奉化人年十三随父入山樵采虎攫其父敬即攘臂奋击之虎舍其父衔敬而去　　陈大位
按福安县志大位夜奉母出城避乱遇贼欲刃其母大位以身蔽伤左臂因奋死搏贼贼堕于濠始得奔脱闻二弟掳至罗源奉母命入贼营诱出之　　陈蟾
按浙江通志蟾字怀明父国华南宁知府部使者诬奏其淹禁罪囚律应死蟾闻之悲号不胜乃诣登闻鼓下乞以身代御史以闻上佯怒试之蟾辞色不变而执益坚遂赦之　　陈致中
按黄陂县志致中字正吾隐居桑田兰山间足不入城市致中长子娶刘女聋瞶痿蹶女父母请别娶致中曰弃疾毁盟伤信不仁何以示我子孙迎归父八旬遇寇见执致中突翼父伤左股得免　　陈庸
按泉州府志庸永春善化里西溪人其先自南宋以来兄弟同居至其孙福十二世庭无间言乡党尊之寇入境过门不犯曰此十二世同居陈氏也世笃忠朴不近名县官屡招不至　　陈伦
按尤溪县志伦四十八都人自始祖寿山曾祖通山祖名山父永至伦凡六世同居共爨无私蓄长幼雍睦敦尚孝义　　陈邦宠
按河南通志邦宠密县人岁贡任武城县丞天性孝友四世同居

　陈姓部列传十三
　　明五
　　陈景行
按名山藏勋封记固安伯陈景行通州人以穆宗孝庄皇后父隆庆元年自锦衣指挥佥事进封　　陈于陛
按明外史陈于陛传于陛字元忠大学士以勤子也举隆庆二年进士选庶吉士授编修万历初预修世穆两朝实录充日讲官累迁侍讲学士擢詹事掌翰林院疏请早建东宫十九年拜礼部右侍郎领詹事府事明年改吏部进左侍郎教习庶吉士进礼部尚书于陛少从父以勤习国家故实为史官益究经世学以前代皆修国史而本朝独无疏言我朝正史阙焉未讲伏睹朝野所撰次可备采择者无虑数百种倘不及时网罗岁月浸邈卷帙散脱耆旧渐雕事迹罕据欲成信史将不可得惟陛下立下明诏设局编辑使一代经制典章&#然可考鸿谟伟烈光炳天壤岂非万世不朽盛事哉诏从之二十二年正月遂以于陛为副总裁其年夏兼东阁大学士入参机务以甘肃破贼功加太子少保三年满改文渊阁进太子太保时帝拒谏益甚上下否隔乱政亟行于陛忧形于色二十四年病卒于位史亦竟罢赠少保谥文宪　　陈寿麓按长沙县志寿麓隆庆恩选仕兰阳丞冰蘗有声工诗赋不以五斗折腰挂冠归隐着有春秋悬旨左传旁训唐诗玉林听雨堂选颐年艹家礼简要诸集　　陈堂按广东通志堂字明佐南海人登隆庆戊辰进士初仕严州司理以治行最征拜南京湖广道御史屡奉&#巡视京营巡上下江监兑漕粮督修孝陵两监应天棘闱所至激浊扬清厘奸剔蠹万历丁丑以星变上疏论河套贡市漕河段匹诸宜兴革状及请斥权珰退不法宥谏臣纚纚数万言皆切中时弊时元辅张居正闻丧夺情欲堂附会保留堂不可复劾大臣之党庇者益与张忤出为四川参议竟用大计贬堂归遂家居奉母绝意仕进凡九膺荐剡不起母终起复广西佥事大征岑凑奏捷晋光禄寺少卿疏裁冗费又请皇太子冠婚危言劲气不减居南台时未几奉使册封以疾不允遂拜南京尚宝司卿疏再上乃许致仕　　陈荐
按永州府志荐字君庸隆庆丁卯冠楚闱辛未捷南宫授松江司理选御史中涓冯保忌之家居三载复起两差巡方万历壬午按陕时秦地荒旱上疏捐振全活甚众补河南宪副历江西大参四川廉使晋云南大中丞为留都操江都御史戊戌升左佥都御史陟大司徒总督漕运进大冢宰寿八十余着古今衷辨百余卷藏于家　　陈履
按广东通志履字德基原名天泽东莞人隆庆辛未进士授蒲圻县移繁休宁俗靡轻侠健讼履一以长厚约俭化之补浙江崇德县升苏州府海防同知奉命浙江监兑升户部郎中司饷苏州课绩为督储第一擢广西副使备兵苍梧以病致仕归杜门谢客结社浮丘日以吟咏为事着有悬榻斋稿　　陈邦杰
按广东通志邦杰徐闻人素威武隆庆六年倭寇逼城邦杰挺身出战遇害　　陈升
按武进县志升字省涵父望轩隆庆间论戍者例佥里民防送会有巨恶遣戍黔县掾某举望轩防送望轩窘将自尽升愿代行得如请或语远行无资可株连某某资之升曰吾为父死何忍累人遂往后卒归　　陈国桢按延平府志国桢号调梅南平人由举人授太宁谕升长宁令值山寇陈万锺等巨万据九连山国桢率乡勇计捣其穴斩贼级七百贼奔溃万历癸酉行取考选值内艰归服阕改户部主事税芜湖归十年而卒时年七十七国桢性仁厚恕以接物幼洽群书老而不倦　　陈中渐
子与郊
　与相

按浙江通志中渐号风山海宁人为名诸生喜周人之急所贷予常焚券不责偿某氏女坐怨家诬蔑不能自明中渐挺身白其冤长子与郊万历甲戌进士仕至太常少卿次子与相仕至贵州按察副使两受貤赠子孙登科名仕籍者三十余人人谓中渐阴德世食其报云　　陈泰来
按明外史于孔兼传陈泰来字伯孚平湖人年十九举万历五年进士授顺天教授进国子博士见执政与言路相水火上书规之坐是五年不调引疾归久之起礼部主事进员外郎疏请建储不报逾年遂卒年三十六天启中赠光禄少卿　　陈禹谟
按浙江通志禹谟字孟文万历五年进士擢监察御史巡两淮盐政改巡江西还京给事中孟养浩以争国本杖阙下禹谟疏力谏上怒并杖乞终养天启元年迁左侍郎得代还里俄闻警遽命促装冒暑陆行得陛见以劳瘁下血遂卒于邸赠刑部尚书予祭葬所著有奏议十卷　　陈登云
按明外史陈登云传登云字从龙唐山人万历五年进士除鄢陵知县政最征授御史出按辽东改巡山西还朝会廷臣方争建储谓议不早决由贵妃家阴沮之十六年六月遂因灾异抗疏劾妃父郑承宪疏入贵妃承宪皆怒同列亦为登云危帝竟留中不下朝右皆惮之出按河南风裁峻厉以久次当擢京卿累寝不下遂移疾归寻卒　　陈璧
按福州府志璧字道良福清人万历丁丑进士璧初为归德推官以风裁着入为刑礼二科给事中为执政所忌出知太平府迁广东提学副使秉公衡文士咸仰之寻转湖广参政山东按察使寻以右布政备兵淮扬与珰忤遂乞终养归卒　　陈尚象
按明外史李献可传万历二十年六科诸臣疏请豫教疏入帝怒被旨谯让吏科右给事中陈尚象复争之坐斥为民尚象万历八年进士都匀人以中书舍人为给事中尝劾罢尚书李鲤为士论所非后以直言去国人始称焉天启中赠光禄少卿　　陈惟芝
按河南通志惟芝字德祯孟津人万历庚辰进士官御史历掌河南道时郑贵妃宠幸东宫久不决惟芝疏请速立东宫以定国本后巡抚应天卒　　陈所学
按景陵县志所学字正甫号志寰万历庚辰进士初授刑部主事旋升工部虞衡典试滇南再转司榷武林谨饬关政升守新安郡政清刑简擢三晋提学分巡冀北复辖福建右司升浙江右司奉抚山西提督雁门等关时值旱蝗边警拮据兵饷昕夕靡宁旋总督南京粮储户部右侍郎转北京户部左侍郎陪侍经筵加工部转户部尚书到任日值给谏杨琏纠劾逆珰事上怒不测所学上书力救不报遂归　　陈汝璧
按沔阳州志汝璧字立甫烛之嗣子也万历癸未进士授绍兴司理拜礼曹所著有兰省集隐园诗行于世　　陈增
按明外史陈增传增神宗朝矿税大监也帝心颇好利左右数以利尝之万历十二年房山县民史锦奏请开矿十六年中使祠五台山还言紫荆关外广昌灵丘有矿税可作银冶帝闻之心喜大学士申时行等执不可至二十年宁夏用兵费帑金二百余万二十七年播州用兵又费帑金二三百万国用大匮计臣蒿目矿税由此大兴其后言矿者争走阙下中使四出增奉敕开采山东增始至山东即劾福山知县韦国贤帝为逮问削职益都知县吴宗尧抗增被陷几死巡抚尹应元奏增二十大罪亦罚俸已复命增兼征山东店税与临清税监马堂相争帝为和解使增税东昌增势益横肆恶山东十年至三十三年始死　　陈所志
按蕲水县志所志号见衡风流倜傥逸才天授凡为文无论古今词体皆倚马立就中万历乙酉乡试着有易经心解　　陈陛
按河南通志陛夏邑人父世恩万历丙戌进士历户科给事中有声望陛登癸丑进士授南户部主事吏部考功郎中历西宁兵备转天津粮储道山东右参政天启初津门同官为珰逆建坊遂引疾归继父世德隆庆丁卯举人博文敦行兄升辛丑进士户部郎中并有直声政绩　　陈大道
按襄阳府志大道号苏岭光化人万历己卯举人丙戌进士由知县官至户部尚书历阶一十七转效忠四十余年肃清纲纪人畏其严赈恤灾伤民怀其惠正直忠厚无愧名臣赐祭葬　　陈道亨
按明外史陈道亨传道亨字孟起新建人万历十四年进士除刑部主事历南京吏部郎中遭母丧由湖广参政迁山东按察使右布政使转福建为左所至不私一钱以右副都御史提督操江光宗立进工部右侍郎总理河道天启二年妖贼徐鸿儒作乱道亨守济宁扼诸要害以卫漕舟事平拜南京兵部尚书参赞机务杨涟等群击魏忠贤被谯责道亨愤偕九卿上言不纳遂连疏求去诏许乘传归逾年卒道亨贞亮有守自参政至尚书不以家累自随一苍头执爨而已崇祯初赠太子少保谥清襄子弘绪字士业为晋州知州以文名　　陈辅尧
按扬州府志辅尧字九室江都人万历戊子举于乡屡上春官不第谒选授长宁令数月邑大治调归善县声望益着考最以廉为天下第一入觐授胶州守州濒海多盗骄横难治辅尧宽严并济民皆帖服委往沈阳查马事未竣而辽陷辅尧拔佩刀自刎而死两台上其事赠按察司佥事谥忠烈　　陈基虞
按同安县志基虞字志华号宾门万历己丑进士性孝友&#直寡谐初除萧山令以忤津要左迁后移南雄司李晋南刑曹郎有大贵欲轧一异己者基虞坚持不可历守三郡人多去思刺彰德时畿辅猝警中丞范景文戴星入援基虞措置军需咄嗟立办擢粤东兵宪以不媚权贵得调拂衣归　　陈幼学
按明外史陈幼学传幼学字志行无锡人万历十七年进士授确山知县政务惠民调繁中牟政绩茂着以不通权贵当考察拾遗掌道御史拟斥之其子争乃已稍迁刑部主事以员外郎恤刑畿辅出矜疑三百余人进郎中迁湖州知府幼学疾恶严其于细民务安全之诸孝子节妇善人无所不旌扬一郡大治御史将荐之征其治行推官阎世科列上三十六事御史以闻诏加按察副使仍视郡事久之以副使督九江兵备幼学年已七十其母尚在遂以终养归母卒不复出天启三年起南京光禄少卿改太常少卿俱不赴明年卒年八十四中牟湖州并祠祀之　　陈则采按同安县志则采号对墀年十二冠童子军万历辛卯举人初令应城以终养告归后任揭阳有惠爱迁王府长史不赴卒　　陈奇可
按漳浦县志奇可字仲卿慷慨鲠直常赴人急万历十九年以岁荐授饶州通判兼理&#捕时中贵人潘相方横诸奸多盘据奇可以正持之为中贵人所衔会入郡署郡事数月中贵人鞭挞镇民不胜毒楚遂众噪焚中贵人厂奇可偶于是日抵镇噪者复大呼曰毋惊动厂东陈通判也中贵人愧且忿遂中以鼓乱奏入被逮死锦衣狱海内闻而哀之　　陈民志
按河南通志民志泌阳人万历壬辰进士初授中书擢吏部考功司主事后以河患特简工部郎中有明文粹行世　　陈梦珠
按茶陵州志梦珠字文卿由神庙甲午起家乡荐筮仕谯南剿白莲之氛继佐郡闽泉适海上红彝震荡复区画擒之致仕遭献氛骂贼不绝口贼系其妾贯其子以惧梦珠梦珠神色不变遂遇害时妾死于夫子死于父皆不辱　　陈尧言
按浙江通志尧言字汝则永嘉人万历乙未进士辛酉丁卯两次分较北闱所得皆名士壬戌授行人持节使赵楚二藩馈遗悉无所受崇祯初擢南户科给事中值南储告匮京军数十万众噪正阳门尧言以陵寝重地飞章奏请得给各卫旗船漕米南畿以定寻为忌者所出补陕西参议至中途婴疾归卒　　陈万言按浙江通志万言字居一嘉善人生而&#慧弱冠领浙解中万历乙未进士读中秘书性孝友为文精思攻苦下逮临池篆籀奇壬数学蔑不呕心抉秘未授官所著有文在堂集钘园集谦九堂续集　　陈于廷
按明外史陈于廷传于廷字孟谔宜兴人万历二十三年进士历知光山唐山秀水三县征授御史视鹾河东劾税使张忠挠盐政正阳门灾极陈时政父丧归服除起按江西改按山东光宗立擢太仆少卿徙太常议红丸事极言崔文升李可灼当斩再进大理卿户部右侍郎改吏部进左侍郎尚书赵南星既逐于廷署事大学士魏广微传魏忠贤意欲用其私人代南星于廷不可以乔允升冯从吾汪应蛟名上忠贤大怒谓所推仍南星遗党矫旨切责并杨涟左光斗尽斥为民自是清流尽逐小人日用事矣崇祯初起南京右都御史典京察尽去诸不肖者召拜左都御史秩满加太子少保两浙巡盐御史祝徽广西巡按御史毕佐周并擅挞指挥非故事事闻帝以指挥秩崇非御史得杖令会兵部稽典制以闻典制无杖指挥事乃引巡抚敕书提问四品武职以对帝以比拟不伦责令再核于廷等所援引悉不当帝意疏三上三却竟削籍归家居二年卒福王时赠少保于廷端亮有守无所附丽与温体仁不合故卒获重谴云　　陈锡爵按广东通志锡爵字儒修南海人高祖斌监察御史父嗣光为通道令锡爵生有慧质幼读左氏史记能以己意置解弱冠领万历丁酉亚魁授河南光州知州中丞直指监司交相引誉转滇南永昌府同知时值土寇狰狞乃首募乡勇历巡关隘严斥堠侦探缮火攻摩厉以须逆寇闻风胆落又云龙土知州段进忠负险不驯锡爵密陈方略缚进忠得其地御史杨春茂疏上请擢锡爵佥宪锡爵遂飘然挂冠所著有微观阁等集　　陈邦瞻
按明外史陈邦瞻传邦瞻字德远高安人万历二十六年进士授南京大理寺评事历南京吏部郎中出为浙江参政进福建按察使迁右布政改补河南分理彰德诸府就改左布政使以右副都御史巡抚陕西上林土官黄德勋弟德林及子祚引叛德勋投田州土酋岑茂仁茂仁纳之袭破上林杀德勋掠妻子金帛邦瞻请讨于朝会光宗嗣位即擢邦瞻兵部右侍郎总督两广军务兼巡抚广东遂移师讨擒之召拜工部右侍郎未上改兵部进左天启二年疏陈四事中言客氏复入罪谪言者疏入忤旨谯让寻兼户工二部侍郎专理军需明年卒官诏赠尚书　　陈矩
按明外史陈矩传矩安肃人万历中为司礼秉笔太监二十六年提督东厂为人平恕识大体尝奉诏收书籍中有侍郎吕坤所著闺范图说帝以赐郑贵妃时国本未定或作闺范图说跋名曰忧危竑议语极妄诞逾三年皇太子立及三十一年十一月甲子昧爽自朝房至勋戚大臣门各有匿名书一帖名曰续忧危竑议言郑妃谋易太子矩获之以闻帝大怒敕矩大索必得造妖书者时大狱猝发缉校交错所株连甚众王之桢欲陷锦衣指挥周嘉庆沈一贯欲陷次辅沈鲤侍郎郭正域俱使人属矩矩正色拒之鲤正域嘉庆及株连者皆赖矩得全时论称之三十三年掌司礼监督厂如故帝欲杖建言参政姜士昌赖矩谏止云南民杀税监杨荣帝欲尽捕乱者亦以矩言获免明年奉诏虑囚平反多又明年卒赐祠额曰清忠　　陈奉
按明外史陈奉传奉御马监奉御也万历二十七年命征荆州店税兼采兴国州矿洞丹砂及钱厂鼓铸事奉兼领数使恣行威虐每托巡历鞭笞官吏剽劫行旅商民恨刺骨兴国州奸人漆有光讦居民徐鼎等掘唐相李林甫妻杨氏墓得金巨万腾骧卫百户仇世亨奏之帝命奉括进内库奉因毒拷责偿且悉发境内诸墓复使人开谷城矿不获胁其库金为县民所逐武昌兵备冯应京劾奉十大罪奉随奏疏诬之即降应京杂职奉又开枣阳矿知县王之翰以显陵近执不可奉劾之缇骑逮讯并追逮应京民号哭往送切齿恨奉众相聚万余围奉公署誓必杀奉奉逃匿楚王府众乃投奉党耿文登等十六人于江沈一贯等请撤奉不报而御马监监丞李道亦奏奉病国剥民帝始召奉归奉在湖广二年惨毒备至及去金宝财物巨万计奉至京师给事中陈维春郭如星复极言其罪帝不怿降二人杂职三十二年始释应京归之翰卒瘐死　　陈英
按明外史吴宝秀传宝秀为南康知府湖口税监李道横甚宝秀不与通会漕舟南还乘北风扬帆直入湖口道欲榷其货遣卒急追之舟覆有死者道即遣爪牙吏持牒捕漕卒宝秀拒不发道大怒飞章劾宝秀星子知县吴一元青山巡检程资阻挠税务诏俱逮治星子民陈英者方庐墓约儒士熊应凤等走京师伏阙讼冤乞以身代　　陈伯友
按明外史陈伯友传伯友字仲怡济宁人万历二十九年进士授行人擢刑科给事中以艰去及服除廷议多排东林遂不出至四十六年以年例即家除河南副使天启四年屡迁太常寺卿治少卿事杨涟劾魏忠贤伯友亦抗疏极论明年十二月御史张枢劾其依附东林遂削夺庄烈帝即位诏复官未及用而卒　　陈所养
按陕西通志所养洋县人以万历庚子科举人官户部主事致仕归崇祯年间流贼压境捐资捐粮倡众守城贼七次攻围赖以保全邑人德之　　陈阳长
按福清县志阳长字道成西塘人由太学生登万历癸卯应天乡荐筮仕广州府龙门县利兴害去五年政成以失当事意竟迁东瓯府佐瓯负海多寇阳长亲冒矢石御贼海上生擒十余人斩首百级卒以耿介取忌慨然解组归　　陈所行
按山西通志所行字力如武乡人万历丁未进士豁达英伟筮仕永宁升工部主事出为大名府知府后补苏州大盗叶朗生谋不轨捕首恶反侧悉安着有令永纪略芝应轩草等集　　陈元藻
按莆田县志元藻字尔鉴万历庚戌进士官行人升礼部祠祭主事会日食疏言阳掩于阴魏珰见之恚甚欲置之死首辅叶向高力救得免寻出为江西参政大司农檄征南粮抵浙值水涝元藻以为病民欲挂冠归民遮道留之相率输将恐后元藻又出其俸余补加耗躬督以行径达长淮时宁远告警漕抚复令督至天津厉众而往军储获济晋广东雷琼廉分守擢贵州布政使以父老疏乞终养归所著有颐吟诗集　　陈睿谟
按武进县志睿谟字常采万历甲戌进士初授建安县令再迁息县令擢御史按蜀魏忠贤建祠遍天下巡抚尹同皋讽睿谟睿谟曰留一块干净土还朝廷卒不建乃密疏恶珰炽焰未几珰伏诛诏敕褒嘉再按畿辅以蓟门一疏忤执政出为福建督粮道历江泉楚藩禹州兵备土寇杨四披猖计擒之湖南北峒蛮瓠彝蠢动朝议复设偏沅镇更置巡抚诏睿谟往睿谟屡战皆捷贼平而献闯逼荆势急移镇荆州护藩方至而惠藩已微服出邸强睿谟保驾至岳州卒　　陈之淯按江夏县志之淯字淡夫万历庚戌进士授晋江知县历官山西副使所至卓有政声魏阉柄政之淯念家有双白此身未可以许国也乃拜疏归养　　陈孔教
按浙江通志孔教字鲁生会稽人万历壬子举于乡崇祯癸未出为四川佥事献贼破省城被执不屈死先是以匕首赠妻孔氏曰贼势急我必以身殉尔为命妇藉此可以却贼孔教死孔氏即断喉死　　陈必谦
按苏州府志必谦字益吾常熟人万历癸丑进士选辉县令擢南御史削官里居崇祯初复职擢河南巡抚解任归怀宗尝书天下清官四人于御屏首文震孟次即必谦次刘宗周次黄道周久之以少司空召督修永陵未几而三月十九之难作必谦被执不屈得间亡归卒　　陈六奇
按江宁县志六奇字鸣惊龙江卫人事亲尽孝砺志攻苦中万历戊午乡试以亲老谒选景陵令饮冰而治兼多惠政补任曲靖府南宁县献贼破城知府焦润生死之六奇被杀于东门一家皆害　　陈山毓
按浙江通志山毓字贲闻嘉善人万历中解元为人敦伦好善恬怀雅度居必扫室焚香左图右史务在洗涤嗜欲不愧衾影尤善骚赋为世所宗　　陈儒
按江西通志儒号鉴韦高安人万历进士令嘉兴入任刑曹时东林名高儒虑标榜成风草疏弹之后果激党祸论者服其先见升山西宪副大计入觐值魏珰窃权知直道难容力请归抚按交荐者八终不起　　陈以闻按麻城县志以闻字寄生号石泓万历进士初任吴县调无锡考绩迁仪曹郎升符卿清刚不挠魏珰以为领袖清流削其籍崇祯己巳间诏迁秩升少司寇被论归家　　陈奇瑜
按明外史陈奇瑜传奇瑜字玉铉保德州人万历四十四年进士除洛阳知县天启二年擢礼科给事中杨涟劾魏忠贤奇瑜亦抗疏力诋六年由户科左给事中出为陕西副使寻迁右参政分守南阳崇祯改元加按察使历陕西左右布政使五年擢右佥都御史巡抚延绥歼贼略尽威名着关陜明年陕西贼尽入山西河南延蔓畿辅湖广乃擢奇瑜兵部右侍郎兼右佥都御史总督陕西山西河南湖广四川军务专办流贼奇瑜檄诸将会兵分道杀贼贼惧悉遁入兴安之车厢峡诸渠魁李自成张献忠咸在焉峡四山巉立中亘四十里易入难出贼&#入其中山上居民下石击或投以炬火且用石塞其口路绝无所得食困甚是时官军蹙之可尽歼自成等见势绌用其党顾君恩谋以重宝贿奇瑜左右及诸将帅伪请降奇瑜无大计遽许之先后籍三万六千余人悉劳遣归农每百人以安抚官护之贼本无降意既出栈道遂不受约束尽杀安抚官五十余人攻掠州县关中大震巡按御史傅永淳以闻帝怒下诏切责奇瑜亦悔失计委罪他人以自解给事中顾国宝劾奇瑜&#封疆诏解任候勘御史傅永淳复劾奇瑜解陇州围报首功不实诏除名锦衣官逮讯罪当死有庇之者九年六月谪戍边初奇瑜官南阳唐王杀其世子欲并废世子子聿键赖奇瑜力聿键得为世孙后聿键自立于闽召奇瑜为东阁大学士道远未闻命卒于家　　陈第
按明外史汤引绩传万历中连江陈第字季立为诸生谭纶荐起家京营裨将出守古北口历蓟镇游击将军善诗深于经学　　陈洄
按明外史杨恒传时有陈洄者义乌人幼治经长通百家言初欲以功名显既而隐居戴青霞冠披白鹿裘不复与尘事所居近太溪多修竹自号竹溪逸民　　陈继儒按明外史陈继儒传继儒字仲醇松江华亭人幼颖异能文章三吴名下士争欲得为师友继儒通明高迈年甫二十九取儒衣冠焚弃之隐居昆山之阳杜门著述有终焉之志工诗善文短翰小词皆极风致兼能绘事御史吴性给事中吴永顺侍郎沈演等先后论荐屡奉诏征用皆以疾辞卒年八十二　　陈元旦
按郴州志元旦选贡万历间以所撰孝经章句敬一箴注抚世皇猷闽道臆解理学管窥五书进呈任善化训升赣榆令转渖府长史归修邑乘著述甚富　　陈效按明外史陈演传演祖效万历间以御史监征倭军卒于朝鲜赠光禄卿　　陈子壮
按明外史陈子壮传子壮字集生南海人万历四十七年以进士第三人授翰林编修天启四年典浙江乡试发策刺阉竖魏忠贤怒假他事削子壮及其父吏科都给事中熙昌籍崇祯初起子壮故官累迁礼部右侍郎时周唐二王奏逮治巡按御史及监司守令数人子壮虑诸王势重有司不能举职抗疏争不纳帝以海内多故思广罗贤才下诏援祖训郡王子孙文武堪任用者得考验授职子壮虑为民患力陈五不可会唐王上疏历引前代故事诋子壮遂除名下狱坐赎徒归久之群臣交荐起故官协理詹事府未上而京师陷福王立起礼部尚书至芜湖南京亦失守乃归唐王立于福建召相子壮以前议宗室事有宿憾辞不行桂王子永明王由榔为丁魁楚等拥立于肇庆授子壮东阁大学士兼兵部尚书总督广东福建江西湖广军务子壮起兵攻广州结故指挥使杨可观等为内应事泄可观等死子壮败走长子上庸阵殁会故御史麦而炫破高明迎子壮以故主事朱实运摄县事兵克高明实运战死子壮而炫俱执至广州不降被戮子壮母自缢永明王赠子壮番禺侯谥文忠荫子上图锦衣卫指挥使　　陈振豪
按无锡县志振豪字子出万历四十七年进士除萧山知县迁刑部主事以审刘铎事忤魏珰左迁后起户部员外郎出守南阳始至击土贼白石鲁和尚于舞叶间歼之宗室永寿王府典仗吕调阳奸部军妻而杀其夫振豪杖调阳正其罪王遂以是衔振豪是时河北贼警日亟振豪时摄道事募兵协守南阳十三城皆完王以振豪数违令旨有功益憾之既讦振豪干没修城工银按治不实得旨镌级又奏杖吕调阳事诏逮振豪系狱久之王以他不法事夺爵锢高墙振豪乃得释归　　陈策
按明外史童仲揆传仲揆历官都指挥万历末辽东告警与同官陈策并充援剿总兵官经略袁应泰招蒙古数万人仲揆力谏不听天启元年正月应泰欲城清河抚顺议三路出师用大将十人各将兵万策仲揆当其二未行大兵已逼沈阳两人驰救次浑河闻贺世贤尢世功战殁欲旋师游击周敦吉固请石硅都司秦邦屏先渡河营桥北策等营桥南垒未就大兵力攻策战死事闻赠少保左都督增世荫三级再荫本卫指挥佥事世袭赐祭葬建祠曰愍忠　　陈仁锡按明外史陈仁锡传仁锡字明卿长洲人父允坚进士历知诸暨崇德二县仁锡年十九举万历二十五年乡试天启二年以殿试第三人授翰林编修明年丁内艰庐墓次服阕起故官寻直经筵典诰敕魏忠贤冒边功锡上公爵给世券仁锡当视草持不可忠贤怒不数日里人孙文豸以诵步天歌见捕坐妖言锻炼成狱词连仁锡削籍归崇祯改元召复故官旋进右中允署国子司业事再直经筵每进讲多指陈时弊以预修神光二朝实录进右谕德乞假归越三年即家起南京国子祭酒甫拜命得疾卒福王时赠詹事谥文庄仁锡讲求经济有志天下事性好学喜着书一时馆阁中博洽者鲜其俦云　　陈演
按明外史陈演传演井研人举天启二年进士改庶吉士授编修崇祯时历官少詹事掌翰林院直经筵十三年正月擢礼部右侍郎协理詹事府演庸才寡学工结纳初入馆即与内侍通庄烈帝简用阁臣每亲发策观所条对觇能否其年四月中官探得帝所欲问数事密授演条对独称旨即擢礼部左侍郎兼东阁大学士入阁明年进礼部尚书改文渊阁十五年以山东平盗功加太子少保改户部尚书武英殿被劾乞罢优旨慰留明年周延儒去位遂为首辅寻以守城功加太子太保十七年正月三载考绩加少保改吏部尚书建极殿逾月罢再逾月都城陷遂及于难演为人沉深忌刻自延儒罢后帝最倚信演台省附延儒者尽趋演门是时国势翼卵中外举知其不支演无所筹画反以贿闻及自成逼山西廷议撤宁远吴三桂兵入守山海关策应京师演持不可后帝决计行之演不自安引疾求罢演既谢事蓟辽总督王永吉力诋其罪给事中汪惟效孙承泽亦极论之演入辞谓佐理无状罪当死帝怒斥曰汝一死不足蔽辜叱之去演赀多不能遽行贼已陷京师被执系贼将刘宗敏营中其日献银四万贼喜不加刑四月八曰获释十二日自成将东御吴三桂虑诸大臣为后患尽杀之演亦遇害　　陈赞化
按聊城县志赞化字金铉朝城人居郡城登天启壬戌进士授太湖县知县调繁桐城时魏珰籍左光斗家赞化调停阴护桐人德之擢给事中清正不阿发宜兴藐视上语称为羲皇上人直声动中外宜兴罢去赞化升太常寺少卿再进太仆通政协理院事左副都御史劳瘁呕血请假归至恩县卒上伤悼予祭葬赠左都御史　　陈昌文
按同安县志昌文字伯武天启壬戌进士授平乐司李治尚蒲鞭历署诸篆人诵为九印杜召擢南刑科转北吏垣疏请备赈未几卒于官　　陈济民
按贵州通志济民参将天启三年从征水西死事闻赐祭赠都督佥事袭升三级　　陈富
按贵州通志富游击天启三年征水西死事闻赠二级袭升二级　　陈我谋
按贵州通志我谋守备天启三年征水西死事闻赠二级袭升二级　　陈璸
按明外史陈璸传璸漳浦人天启五年进士授慈溪知县被劾议调崇祯十年为袁州推官拒楚贼有功屡迁湖广右参议分守湖南讨平八排贼十六年张献忠陷长沙璸督兵往救全军败殁被执欲降之奋骂不屈断手剖肝而死　　陈文瑞
按同安县志文瑞字应萃号同凡天启乙丑登第筮仕吴令洁己字民时周顺昌罗珰祸义民颜佩韦等以激愤捽缇校文瑞护周出境复捐俸倡助为输诬赃仍抚恤其家至佩韦等首事被诛为葬而立之石曰五丈夫墓前后疏荐卓异者三竟以不乐逢迎致仕　　陈震亨
按江阴县志震亨字百里少能诗奕苦心为制义不售弃去天启乙丑武进士练兵浙江崇祯丁丑流氛逼泗陵奉旨以都指挥调守七月寇大集盱眙按臣梁云构征师剿御震亨率浙兵五百以当方张之寇矢尽弓折被执骂贼至断舌不绝口死诏赠昭勇将军　　陈士奇
按明外史陈士奇传士奇字平人漳浦人也好学有文名举天启五年进士授中书舍人崇祯四年授礼部主事擢广西提学佥事父忧归服阕起重庆兵备寻改贵州复督学政母忧阕起赣州兵备参议进副使督四川学政兵事益棘廷臣交章荐士奇知兵十五年七月擢右佥都御史巡抚四川士奇本文人初督学政好与诸生谈兵故朝议推之及秉节钺反以文墨为事军政废弛朝议知其不足任命龙文光代之文光受代士奇将行张献忠已陷夔州全蜀震动士奇遂留驻重庆誓死固守城陷士奇被执大骂而死　　陈来学
按攸县志来学字开之中天启丁卯乡试丁丑临蓝贼破攸来学住居为贼来路取白绒带裹额率家丁力御不克死之　　陈万策
按明外史陈万策传万策江陵人天启中举于乡有时名崇祯十六年正月李自成据襄阳设伪官遣使具书币征之万策隐龙湾市去城百余里使至叹曰我为名&#既不能奋身灭贼尚可惜踵顶邪夜自经死　　陈衎
按明诗选小传衎字盘生闽县人有大江集
　　陈衷脉
按明诗选小传衷脉号雁湖学使允升孙以贡官京卫经历有适适草　　陈士鹄
按明诗选小传士鹄字季方秀水人有锻斋集　　陈汀按明外史琴彭传陈汀者古雷县千夫长也数从方政击贼有功政信任之王通弃地汀愤恨北行为贼所得汀誓不臣贼从间道出走帝嘉其义以为指挥佥事　　陈爵
按南靖县志爵字良贵天启丁丑进士初知揭阳县时岭南山海盗起爵亲诣贼舸谕之盗不从乃筑城凿池为守备计未几寇大至爵躬擐甲胄冒矢石为士卒先贼退爵招抚善良抑强扶弱劝农桑兴学校守臣上其事擢知韶州府以忧改高州府未一载而卒　　陈居恭
按畿辅通志居恭字元礼安肃人以武举承伯父荫官左军都督府都督佥事掌锦衣卫都指挥使事时魏珰擅权用私人假锦衣官榷矿税多不法事居恭疏纠之并劾魏珰三大罪罢归崇祯初廷推掌金吾不起　　陈宗契
按衡州府志宗契字禖生进士以庶常选补福建道监察御史毅然以弹击自任直声震辇下未几遣视漕运已而奉诏按浙晋通政司参议拜北通政司左通政升太常寺正卿时逆珰魏忠贤擅政三疏乞终养崇祯三年诏以兵部右侍郎起用未闻命卒　　陈轾按池州府志轾青阳人由进士任南京刑部主事决狱详允廷中称平为闽宪劳心公务力弭民患随节所驻有声时漳南宿寇窃发帅兵讨之凯旋卒于瘴疫归榇惟图书数卷而已　　陈昂
按莆田县志昂字云仲为诸生时倭寇郡城奔豫章织草屦自给继之以卜复由楚入蜀皆佣于僧后寓江陵松滋公安巴陵诸处俱以诗纪胜至金陵自榜于扉为人佣作诗文居数年竟&#以死手书五言近体一帙自为序金陵锺惺尝刻其白云集虞山钱谦益称昂吮笔含毫研思覃精其诗入于选者甚多
　陈姓部列传十二
　　明四
　　陈万言
按名山藏勋封记泰和伯陈万言元城人以世宗孝洁皇后父嘉靖元年自都督同知封除　　陈邦治
按应城县志邦治字司衡南户部员外大经之孙梧州府推官辅之子也性方严秉礼蹈规嘉靖壬午乡荐授凤阳通判迁知涿州值世宗南巡中官恣横乃挺身执法不为屈历瑞州同知南户部郎中南宁知府以母老上书乞归　　陈儒
按畿辅通志儒字懋学锦衣卫人登嘉靖癸未进士授户部主事出守东昌府擢宁绍海道久之改提督浙江学政以道德实行为先擢分守庆阳道敌入原州儒督战却之擒斩无算升山东布政使为乡试提调官叶御史以试录序文犯忌上怒并逮儒降宜君尉逾年量移佐真定寻复佥宪累迁刑部侍郎奉敕巡视漕运感病乞休得致仕寻卒　　陈玑
按连城县志玑南顺里隔川人嘉靖初杨廷兰劫掠乡落玑征捕至陈屋坪手刃贼数十辈贼纵火烧其庐玑死之　　陈京
按福州府志京字世周怀安人嘉靖丙戌进士由大理寺正出知金华府政持大体不事烦苛严禁溺女所活者以千百计当道有议其不事事者遂解组归　　陈祥麟按莆田县志祥麟嘉靖丙戌进士授东安知县以廉能调麻城改湖州教授主江西文衡所得多名士迁南京刑部主事历员外郎中出守姚安祥麟约以威信靡不辑服母丧服阕补南安廉慎仁爱擢山东提学副使崇礼教作士气以积劳卒于官　　陈仲录
按常德府志仲录字子载嘉靖丙戌进士授新奉令有廖氏兄弟家讼十年仲录取手足共械出入与俱数月兄弟情好如初除刑曹恤刑关中益多平反守兖州副山东臬使未老告归　　陈侃
按万姓统谱侃字应和鄞人嘉靖丙戌进士授行人进刑科给事中光禄少卿南京太仆寺少卿尝为权贵计陷使琉球濒死复生　　陈棐
按万姓统谱棐鄢陵人由进士任礼科给事中直谏敢言不避权贵因忤旨谪大名长垣丞升本县知县莅政宽平吏民畏服仅期年百废俱举政事日新历升宁夏巡抚都御史卒于官　　陈璋
</div>
    <div class="pagination">
<a href="氏族典卷诸姓部_page178.html">上一页</a><span>...</span><a href="氏族典卷诸姓部_page174.html">174</a><a href="氏族典卷诸姓部_page175.html">175</a><a href="氏族典卷诸姓部_page176.html">176</a><a href="氏族典卷诸姓部_page177.html">177</a><a href="氏族典卷诸姓部_page178.html">178</a><span class="current-page">179</span><a href="氏族典卷诸姓部_page180.html">180</a><a href="氏族典卷诸姓部_page181.html">181</a><a href="氏族典卷诸姓部_page182.html">182</a><a href="氏族典卷诸姓部_page183.html">183</a><a href="氏族典卷诸姓部_page184.html">184</a><span>...</span><a href="氏族典卷诸姓部_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
