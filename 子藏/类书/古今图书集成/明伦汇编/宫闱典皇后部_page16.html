<!DOCTYPE html>
<html>
 <head>
  <meta charset="utf-8"/>
  <title>
   宫闱典皇后部 - 第 16 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宫闱典皇后部 - 第 16 页/共 16 页
  </h1>
  <div class="content">
   窈窕其容淑其姿烂其如云瞻我母仪曰天之妹作合惟宜粲然舞抃畴不肃祗　　皇后降坐徽安
宝字煌煌册书粲粲副笄加饰袆褕有烂祗若帝休委蛇乐衎亿万斯年永膺宸翰　　皇后归合泰安
太任徽音太姒是嗣则百斯男周室以炽天子万年受兹女士如姒事任从以孙子　　淳熙三年发皇后册宝十三首　　同前　　皇帝升坐干安赫赫惟皇如日之光肃肃惟后如月之常礼行一时明照无疆天子□止畴敢不庄　　册宝入门正安
卜月惟良练辰斯臧臣工在庭剑佩玱玱来汝凝丞明命是将有淑其仪无或怠遑　　册宝出门正安
刻简以铸宝以金持节伊谁时惟四邻自我文德达之穆清委蛇委蛇往迄于成　　皇帝降坐干安
册行何向于门东偏礼备乐成合扇鸣鞭皇举玉趾如天之旋燕及家邦亿万斯年　　皇后出合坤安
椒涂兰驭河润山容副笄在首袆衣被躬静女其姝实翼实从自彼西合聿来殿中　　册宝入门宜安
德隆位尊礼厚文缛乃篆斯金乃镂斯玉群公盈门执事有肃愿言保之永镇坤轴　　皇后降殿承安
规殿沉沉吐气旼旼明章妇顺表正人伦蹑是左暨于中庭尚宫显相罔有弗钦　　皇后受册宝成安
备物典册乐之鼓钟拜而受之极其肃雍司言司宝各以职从行地有庆与天无穷　　皇后升坐和安
容典既膺壸仪既正羽卫外列扬颜中映如帝如天以庄以靓六宫承式二南流咏　　内命妇入门惠安
葛覃节用樛木逮下形为嫔则夙己心化兹临长秋遂正诸夏以庆以祈百祥来迓　　外命妇入门咸安
硕人其颀公侯之妻翟茀以朝象服是宜如星之共□月之辉母仪既瞻群心则夷　　皇后降坐徽安
窈窕淑女备六服兮陟降多仪耸群目兮内治允备阴教肃兮宜君宜王绥有福兮　　皇后归合泰安
天监有周是生大任亦有太姒嗣其徽音孰如两宫慈爱相承思齐之盛复见于今　　淳熙十六年皇后册宝二十六　　同前　　皇帝升坐干安干位既正坤斯顺承日丽于天月斯□明惟帝受命惟帝并登黼扆尊临典册是行　　册宝入门正安
乃协良辰维春之宜乃诏近弼来汝相仪九门洞开文物华辉声诗载歌于以侑之　　册宝出门正安
有玺范金有册镂琼汝使汝介持节以行礼始文德达于穆清是恪是虔依我和声　　皇帝降坐干安
鼓钟喤喤磬管锵锵剑佩充庭济济洋洋礼典告备皇心乐康于万斯年受福无疆　　穆清殿受册宝皇后出合坤安
懿范柔容如月斯辉驾厥翟辂被以袆衣九御从之如云祁祁典册是承心焉肃祗　　册宝入门宜安
华榱璧珰有馨椒殿备物来陈多仪式焕曰册曰宝是刻是瑑并举以行皇矣懿典　　皇后降殿承安
袆褕盛服有恪其容是陟是降相以尚宫金殿玉阶聿来于中展诗应律载咏肃雍　　皇后受册宝成安
帝有显命禀于亲慈后德克承拜而受之人伦既正王化是基亿载万年永祚坤仪　　皇后升坐和安
帝庆三宫膺受宝册御于中闱载欣载惕乃敷阴教乃明内则翼翼鱼贯罔不承式　　内命妇入门惠安
掖庭颁官于位有四嘒彼小星抚以德惠熙焉如春育焉如地庆礼聿成靡弗咸喜　　外命妇入门咸安
鱼轩鼎来象服是宜班于内庭率礼惟祗化以妇道时惟母仪是庆是类于胥乐兮　　皇后降坐徽安
正位长秋容典备矣王假有家人伦至矣俪极俔天多受祉矣蛰蛰螽斯宜孙子矣　　皇后归合泰安
维天佑宋盛事相仍崇号三宫甫兹浃辰肇正中闱缛礼载陈邦家之庆旷古无伦　　皇帝升坐干安
干健坤顺群生首资日常月升四时□熙帝嗣天历后崇母仪黼黻承晖王化是基　　使副入门正安
熛阙蟺蜎璧门云龙烈文维辅翊奉有容典章辉明彝度肃雍蒇时褥仪登于璇宫　　册宝出门正安
金晶丽辉璧叶含春赞夏之翼绎虞之嫔乐序韶亮礼文藻新辟公相成物采彬彬　　皇帝降坐干安
帟旒云舒金秀充庭璇卫銮华蒨佩垂皇容熙备柔仪顺承三宫齐欢万福昭膺　　皇后出合坤安
骖翟崇容袆鞠陈衣戾止兰殿夙兴椒闱淑正宣华粹明腾辉钦若有承嗣音之徽　　册宝入门宜安
袆帟流光庆祥增衍编玉镂德螭金溢篆粹猷藻黻徽文华显二南声诗于时昭阐　　皇后降殿承安
翚珩焕采趋节风韶陟降□陛奉将英瑶辟道承熏嫔仪扬翘是敬是祗德音孔昭　　皇后受册宝成安
帝奉太室后仪成之帝养三宫后志承之德如关雎盛如螽斯宜君宜王百世本支　　皇后升坐和安
肃肃壸彝雍雍阴教险诐自防警戒是效中闱端委列御胥告其思辅顺永翼帝孝　　内命妇入门惠安
天子九嫔王宫六寝有煜令仪载秩华品福履绥将节用躬俭矢其德音于以来谂　　外命妇入门咸安
象服之文鹊巢之风化以妇道觐于内宫采苹涧滨采藻涧中夙夜在公赞彼累功　　皇后降坐和安
光佑晏宁惠慈燕喜寿仁并崇家邦均祉懿文交举壸册嗣美维亿万年爱敬惟似　　皇后归合泰安
天心仁佑坤德世昭灼有慈范着于累朝俭以赞虞勤以承尧是用则效共励夙宵　　嘉泰三年皇后册宝十三首　　　同前　　皇帝升坐坤安茂建坤极容典聿新天命所赞慈训是遵肃涓谷旦躬御紫宸鸿禧累福骈赉翕臻　　使副入门正安
端门晓辟瑞气云凝有俨良辅踵武造廷肃肃王命是将是承登册穆清万岁永膺　　册宝出门正安
瑶册玉宝烂然瑞辉旁翼绛节上承紫微璆鸣朝佩徐出兽扉登进坤极益彰典徽　　皇帝降坐干安
天临黼扆云集弁缨金石递奏典礼备成玉趾缓步龙驾翼行言旋北极永燕西清　　皇后出合干安
日熏椒屋云霭璧门有华瑞节来自帝阍统天惟干合德者坤我龙受之福禄永繁　　册宝入门宜安
虹辉灿烂云篆绸缪绛节前导瑞光上浮瑶阶玉扉既集长秋钦承天宠永荷帝休　　皇后降殿承安
瑶殿清閟玉□坦夷袆衣副珈陟降不迟宝册聿至载肃载祗礼仪昭备福履永绥　　皇后受册宝成安
日月临烛乾坤覆持明并二曜德合两仪光媲宸极共恢化基膺受茂典亿载永宜　　皇后升坐和安
宝玺瑶册既祗既承绣裀藻席载跻载升柔仪肃穆瑞命端凝永膺多福如川方增　　内命妇入门惠安
服焕盛仪班分华致九嫔妇职六寝内治参差荇菜求勤寤寐烝然来思相礼赞祭　　外命妇入门咸安
妇荣于室通籍禁中班列有次车服有容佐我关雎鹊巢之风被之僮僮曷不肃雍　　皇后降坐徽安
金石具举典礼茂明淑慎其止遹观厥成琼琚微动凤辇翼行仪光媲极德迈嫔京　　皇后归合泰安
宝坐既兴凤舆戒行奏解严办归燕邃清问安寿慈奉齍宗祊弥千万年内助圣明　　纳后夕侍宴　　　　　　　　　徐铉天上轩星正云间湛露垂礼容过渭水宴喜胜瑶池彩雾笼花烛升龙肃羽仪君臣欢乐日文物盛明时帘卷银河转香凝玉漏迟华封倾祝意觞酒与声诗　　纳后侍宴三首　　　　　　　　前人时平物茂岁功成重翟排云到玉京四海未知春色至今宵先入九重城银烛金炉禁漏移月轮初照万年枝造舟已似文王事卜世应同八百期汉主承干帝道光天家花烛宴昭阳六衣盛礼如金屋彩笔分题似柏梁　　皇后合春帖子　　　　　　　欧阳修蔼蔼珠帘日溶溶碧瓦烟漪涟采荇水和暖浴蚕天　　皇后合端午帖子　　　　　　　前人茧馆覆柔桑新丝引更长纫为五色缕续寿献君王　　又烟含玉树风生细日永宫花漏出迟深殿未尝知暑气水晶帘拂砌琉璃　　皇后合春帖子　　　　　　　司马光春衣不用蕙兰熏缘领无加刺绣纹曾在蚕宫亲织就方知缕缕是辛勤　　天德二年十月册立中宫五首　　金史　　皇帝将升御座宫县奏干宁之曲降
座同

人道大伦王道所基明圣稽古阴教欲施临轩发册备举彝仪麟趾关雎宜播声诗　　册宝入门奏昌宁之曲
出
门同
羽卫充庭淑旗徽章礼仪具举涓辰以良相我内训来仪椒房亿万斯年邦家之光　　将受册宝以册宝入门宫县奏肃宁之曲（命妇升降　　同）

涂山兴夏关雎美周坤仪之尊母临九州瑶册袆衣光配凝旒地久天长福禄是遒　　后出合奏顺宁之曲
升降
座同

天立厥配任姒比隆母仪四海化行六宫日月并明乾坤合德于万斯年作俪宸极　　受册奏坤宁之曲
风化之始由于壸闱礼文斯备爰正坤仪维顺以慈俪圣同德则百斯男垂统无极　　西宫怨　　　　　　　　　明王世贞点点莲花漏未央乍寒如水透罗裳谁怜金井梧桐露一夜鸳鸯瓦上霜
　皇后部纪事
太平御览东汉马皇后美于色厚于德帝用嘉之尝从观虞舜画像见娥皇女英帝指之戏谓后曰恨不得如此人为妃又前观陶唐像后指尧曰嗟夫群臣百姓恨不得为君如是帝顾而笑后汉书胡广传顺帝欲立皇后而贵人有宠者四人莫知所建议欲探筹以神定选广与尚书郭虔史敞上疏谏曰窃见诏书以立后事大谦不自专欲假之筹策决疑灵神篇籍所记祖宗典故未尝有也恃神任筮既不必当贤就值其人犹非德选夫岐嶷形于自然俔天必有异表宜参良家简求有德德同以年年均以貌稽之典经断之圣虑政令犹汗往而不返诏文一下形之四方臣职在拾遗忧深责重是以冒昧陈闻帝从之应奉传奉拜从事中郎邓皇后败而田贵人见幸桓帝有建立之议奉以田氏微贱不宜超登后位上书谏曰臣闻周纳狄女襄王出居于郑汉立飞燕成帝裔嗣泯绝母后之重兴废所因宜思关雎之所求远五禁之所忌帝纳其言竟立窦皇后拾遗记献帝伏皇后聪慧仁明有闻于内则及乘舆为李傕所败昼夜逃走宫人奔窜万无一生至河无舟楫后乃负帝以济河河流迅急惟觉脚下如有乘践则神物之助焉兵戈逼岸后乃以身拥遏于帝帝伤趾后以绣绂拭血刮玉钗以覆于疮应手而愈以泪湔帝衣及面净洁如浣车人叹服虽乱犹有明智妇人精诚之至幽祇之所感矣烟花记吴主亮临池观竹既枯后每思其响夜不能寝帝为作薄玉龙数十枚以缕线悬于檐外夜中因风相击听之与竹无异民间效之不敢用龙以什骏代晋书载记刘聪如中护军靳准第纳其二女为左右贵嫔大曰月光小曰月华皆国色也数月立月光为皇后寻以皇后靳氏为上皇后立贵妃刘氏为左皇后右贵嫔刘氏为右皇后前赵录刘聪立左贵嫔刘娥为皇后为之起鷃仪楼于后庭廷尉陈元达谏曰臣闻古之圣王爱国如家故皇天亦佑之如子夫天生蒸民而树之君使司牧之非以兆民之命穷一人之欲也晋氏暗虐视百姓如草芥故上天剿绝其祚眷佑皇汉苍生引领庶几息肩怀更生之望有日矣我高祖光文皇帝靖言惟兹痛心疾首故身衣大布居不重茵先皇后嫔服无绮彩重逆群臣之请乃建南北二宫今光极之前足以朝群臣飨万国矣昭德温明已后足以容六宫列十二等矣陛下龙兴以来外殄二京不世之寇内兴殿观四十余所加之军旅数兴馈运不息饥馑疾疫死亡相继兵疲于外民怨于内为之父母固若是乎伏闻诏旨将营鷃仪中宫新立诚臣等乐为子来者也窃以大难未夷宫宇粗给今之新营尤实非宜况有晋遗类西据关中南擅江表李雄奄有巴蜀王浚刘琨窥窬肘腋石勒曹嶷贡禀渐□陛下释此不忧乃更为中宫作殿岂目前之所急乎昔太宗承高祖之业惠吕息役之后四海之富天下之殷粟帛流衍尚惜百金之费辍露台之役历代比美迹垂不朽故能断狱四百拟于成康陛下承荒乱之余所有之地不过太宗之二郡战守之备非特匈奴南越而已孝文之广思费如此陛下之狭欲损如此愚臣所以敢昧死犯颜色冒不测之祸也聪大怒曰朕为万几主将营一殿何问汝鼠子乃敢妄言沮众不杀此鼠子朕殿何当得成命左右曳出斩之并其妻子枭首东市使群鼠共穴时聪在逍遥园李中堂元达先锁腰而入即以锁锁堂下树呼曰臣所言者社稷之计而陛下杀臣若死者有知臣当上诉陛下于天下诉陛下于先帝朱云有言臣得与龙逢比干游于地下足矣未审陛下何如主耳左右曳之不能动聪怒甚大司徒任顗光禄大夫朱纪左仆射范隆骠骑大将军河间王易等叩头流血曰元达为先帝所知受命之初即引置门下尽忠竭虑知无不言臣等窃禄苟安每见之未尝不发愧今所言虽狂直愿陛下容之因谏诤而斩列卿其如后世何聪默然刘后在后堂闻之密遣中常侍私敕左右停刑手疏切谏聪怒乃解具蜀后传

中常侍王沈养女年十四有妙色聪立以为左皇后尚书令王鉴中书监崔懿之中书令曹恂等谏曰臣闻王者立后将以上配乾坤之性象二仪敷育之义生承宗庙母临天下匹配后土执馈皇姑必择世德名宗幽闲令淑乃副四海之望称神祇之心是故周文造周姒氏以兴关雎之化行则百世之祚永孝成帝任心纵欲以赵飞燕为后使皇统绝灭社稷为倾有周之隆若彼大汉之祸如此自麟嘉以来乱淫于色中宫之位不以德举纵沈之女弟刑余小丑犹不可以污清庙而尘琼寝况其家婢耶六宫妃嫔皆公子公孙奈何一旦以婢主之何异象榱玉篑而对腐木朽楹哉臣恐非国家之福也聪览之大怒使中常侍宣怀谓太子粲曰鉴等小子慢侮国家狂言自口无君臣上下之礼其速考竟于是收鉴等送狱金紫光禄大夫王延驰将入谏门者弗通鉴等临刑王沈以杖叩之曰庸奴复能为恶乎乃公何与汝事鉴瞋目叱之曰竖子灭皇汉者正坐汝鼠辈与靳准耳要当诉汝于先帝取汝于地下治之准谓鉴曰吾受诏收君有何不善君言汉灭由吾何也鉴曰汝杀皇太弟使主上获不友之名国家畜养汝辈何得不灭懿之谓准曰汝枭声獍形必为国患汝既食人人亦当食汝皆斩于东市五月聪立中常侍宣怀养女为中皇后刘聪后呼延氏武元皇后匈奴中人渊后之从父妹也有美色恭孝称于宗族渊后爱聪姿色故以配焉遂以光兴元年立为皇后先是聪以弟乂为帝太弟后每谓聪曰父终子绍古今之大典陛下自承高祖之嗣太弟何为者哉陛下百年后粲兄弟必无种也愿陛下深思之聪亦信之曰然吾当徐为之计后曰事久变生太弟见粲兄弟并大必有不安之志矣或有小人构间其中未必不祸发于今日也妾闻陛下说隐公一何相似窃为陛下寒心聪心然之后至嘉平二年春正月卒谥曰武元皇后刘聪后刘氏武宣皇后新兴人伪太保刘殷小女名娥字丽华童齿聪慧肤发异常昼营女工夜诵书传母恒止之敦玩弥厉每与诸兄弟辨论经义理致超然兄弟深叹之性孝友美风仪进止如珪璋焉聪既僣立纳为右贵妃未几立为皇后聪将起鷃仪殿于后庭廷尉陈元达锁腰切谏聪大怒曰朕将营二宫岂问汝鼠子乎命左右将斩之时后在后堂闻之密遣中常侍敕左右停刑于是手疏启曰伏闻敕旨将为营殿今宫室已备无烦更营且四海未一祸难犹繁宜爱民力廷尉之言社稷之计也陛下当加爵赏而反欲诛之四海谓陛下何如哉夫忠臣进谏者固不顾其身也而人君拒谏者亦不顾其身也陛下为妾营殿而杀谏臣使忠良结舌者由妾远近怨怒者由妾公私困弊者由妾社稷阽危者由妾天下之罪皆萃于妾妾何以当之妾观自古败国丧家未始不由妇人每览古事忿之不已何意今日妾自为之使后人视妾犹妾之视前人也妾复何面目仰侍巾栉请归死此堂以塞陛下误惑之过聪览之变色大司徒任顗等复叩头流血固请不已乃徐曰朕比来微得风患喜怒过差不复自制元达忠臣也朕未之察诸公乃能破首明之诚得辅弼之义也朕愧戢于心何敢忘之命顗等冠履就坐引元达而谢之以后表示之曰外辅如公等内辅如后朕复何忧后聪明善几谏聪所为不道多规正之及死伪谥武宣皇后其姊英字丽芳亦聪敏涉学而文词机辩晓达政事尤过于娥初与娥同召拜左贵嫔寻卒伪追谥武德皇后刘曜献文皇后羊氏即晋惠帝后也名献容太山南城人祖瑾父元之以晋太安元年立为皇后后初入宫衣中忽有火光众咸怪之洛阳之陷遂没于曜曜僣伪位立为皇后因问之曰吾何如司马家儿羊后曰陛下开基之圣主彼亡国之暗夫何可并言彼贵为帝王有一妇一子及身三耳曾不能庇之使妻子辱于庶人之手妾于尔时实不欲生何图复有今日妾生于高门意谓世间男子皆然自奉巾栉已来始知天下自有丈夫耳曜甚宠爱之遂干预政事生三子以曜光初五年卒伪谥献文皇后献烈皇后刘氏少孤为叔父侍中大司徒刘昶所养曜光初八年立为皇后明年寝疾及笃曜亲省临之问其所欲言刘氏泣曰妾叔父昶无子妾少养于叔父恩抚甚隆无以报德愿陛下贵之妾叔皑女芳有德色愿以备后宫曜许之言终而卒伪谥献烈皇后刘氏名芳侍中刘皑女年十三长七尺八寸垂手过膝发与身齐先皇后刘氏死曜追念之遂以光初十年立为皇后姿德才色迈于别宫后赵录石虎建武二年治皇后浴室三间徘徊侧宇栌□隐起雕彩刻镂极尽粲丽室中临池上有石□别为浴台有四时浴室皆用瑜石□□为堤岸或以琥珀车渠为瓶杓夏则引外沟水以纳于池池中皆以纱縠为囊盛百杂香渍于水底或用葛为囊严冰之时作铜屈龙数千枚各重数十斤烧如火色投于水中则池水恒温引浴室中名曰燋龙温池又用文锦步障萦蔽浴所与宫人宠嬖者解媟服宴戏弥于日夜名曰清嬉浴室浴罢泄水于宫外水流之所名温香渠渠外之人争来汲取得升合以归其家人莫不怡悦驾有金银辇云母辇数百乘皇后出乘嵩辂或乘文武玉辂或乘朱漆卧辇以云母代纱中外四梁皆通彻明亮又以胡粉和椒涂壁名曰椒房张豺获刘曜幼女安定公主年十二有殊色纳于虎虎嬖之生子世封齐公豺以虎年长多疾欲立世为嗣冀刘氏为太后己得辅政乃说虎曰陛下再立储宫其母皆出自娼贱故祸乱相等今宜择母贵子孝者立之虎曰卿且勿言吾知太子处矣虎再与群臣议于东堂曰吾欲以纯灰三斛自涤其肠何为专生恶子儿年二十余辄欲杀公今世方十岁比其二十吾已老矣乃与张举李农定议敕公卿上疏请立世为太子大司农曹莫不肯署名虎使张豺问其故莫顿首曰天下重器不宜立少故不敢署虎曰莫忠臣也然未达朕意张举李农知吾意矣可令谕之遂立世为皇太子以昭仪为皇后前秦录苻生后梁氏略阳人左仆射梁安之女也初为淮南王妃生嗣伪位遂以寿光元年立为皇后会有客星孛大角荧惑入东井占曰不出三年国有大丧生曰朕与皇后对临天下遂杀梁后以应之苻丕后杨氏仇池氐人征东左司马杨膺之妹也初为长乐公妃太安初立为皇后慕容永杀丕据长子即皇帝位改元中兴将以杨氏为上夫人杨氏不从引剑刺永为永所杀登既嗣位追谥曰哀平皇后苻登后毛氏武都人河州牧毛兴之女也美而勇壮善骑射太初二年立为皇后其四年登留毛氏及辎重于大界营姚苌率兵袭之营垒既陷苌入其营毛氏犹弯弓跨马率壮士数百与苌交战杀贼七百余人众寡不敌为苌所执毛氏有姿色苌欲纳之毛氏骂曰天子皇后安肯为贼羌所辱何不速杀我因仰天大哭曰姚苌无道汝先已害天子今又欲辱皇后皇天后土宁容汝乎苌怒杀之后燕录慕容垂后段氏辽西鲜卑段末柸之女也垂为吴王时立为王妃生子令宝段氏才高性烈自以贵姓不尊事太后可足浑氏浑氏衔之又素不平于垂中常侍涅皓因希旨告段氏及吴国典书令辽东高弼为巫蛊欲以连污垂遂收段氏及弼下大长秋及廷尉考治一
作验
段氏及弼志气确然终无挠
辞拷掠甚急垂愍之私使人谓段氏曰人生会当一死何堪楚毒如此不若引服段氏叹曰吾岂爱死者耶若自诬以恶逆上辱祖宗下累于王故不为也辨答益明故垂得以免祸而段氏竟死于狱中垂出为平州刺史还镇辽东垂以段氏女弟为继室可足浑氏黜之以其妹长安君妻垂垂不悦由是浑氏益恶之密谋杀垂垂遂奔秦及即位追谥段氏曰成昭皇后垂后后段氏字元妃辽西鲜卑光禄大夫段仪之女也少而婉慧有节操尝谓其妹季妃曰我终不作凡人妻季妃曰妹亦不为庸夫妇邻人闻而笑之内黄人张定善相见仪二女大惊曰君家大兴当由二女仪深异之至年二十余而不嫁仪子伦谓仪曰张定何知而拒求者仪曰吾女辈志气不凡故且踟蹰以择良配既而垂纳元妃为继室遂有殊宠及僣即帝位册拜为皇后范阳王亦聘季妃姊妹皆为皇后卒如其言先段氏生子令宝元妃生子朗鉴爱诸姬生子麟农隆柔熙宝初为太子有美称已而荒怠中外失望元妃尝言于垂曰太子资质雍容柔而不断遭承平之世足为神明之主今国步艰难恐非济世之雄陛下托之以大业妾未见克昌之美辽西高阳二王陛下之贤子宜择一人付之赵王麟奸诈强愎陛下一旦不讳必为国家之患此陛下之家事宜早图之垂不悦宝善事垂左右左右多誉之故垂以为贤其后元妃又言之垂谓之曰汝欲使我为晋献公乎元妃泣而退告其妹季妃曰太子不才天下所知吾为社稷计言之主上乃比吾为骊戎之女何其苦哉主上百年之后太子必丧社稷范阳王有非常器度若燕祚未尽其在王乎宝及麟闻之深以为恨及垂死宝嗣立使麟谓元妃曰后尝谓主上不能嗣守大业今竟能否宜早自裁以全段宗元妃怒曰汝兄弟尚逼杀其母况能保守先业乎吾岂爱死但念国亡不久耳遂自杀宝议以元妃谋废嫡统无母后之道不宜成丧群臣咸以为然中书令眭邃扬言于朝曰子无废母之义汉世安思阎后亲废顺帝犹得配享太庙况先后暧昧之言虚实尚未可知宜依阎后故事宝从之乃成丧追尊谥曰成哀皇后其后麟果作乱宝亦被杀德复僣称尊号终如元妃之言后燕录熙后小苻氏故中山尹谟之幼女也名曰训英纳为贵嫔宠爱逾于其姊寻立为皇后后好游田熙从之北登白鹿山东过青岭南临沧海百姓苦之士卒为豺狼所害及冻死者五千余人及熙伐高句骊以苻氏从至于辽东为冲车地道以攻之城且陷熙曰待□平寇城朕当与后乘辇而入不听将士先登由是城内严备攻之不克熙乃引还又为苻后起承华殿高承光一部负土于北门土与谷同价宿卫兴军杜静载棺诣阙上书极谏熙大怒斩之苻后尝季夏思冻鱼脍仲冬思生地黄皆下有司切责之不得则加之以大辟其虐也如此未几苻后死熙悲号□踊若丧考妣拥其尸而哭之曰体已就冷命遂断矣于是僵仆气绝久而复苏大殓既讫复启其棺而与之交接服斩缞衣食粥制百僚于宫内设位哭临令沙门素服使有司案检哭者有泪以为忠孝如其无也则加以罪群臣震惧莫不含辛以为泪高阳王隆妃张氏熙之嫂也美姿容有巧思熙将以为苻氏之殉欲以罪杀之乃毁其襚中得敝毡诬以蛊□遂赐死三女叩头求哀熙不许制公卿以下至兵民户率营墓费殚竭府库下锢三泉周轮数里内则图画尚书八座之象熙谓监作者曰汝等善为之朕将随后入此陵矣识者以为不祥右仆射韦璆一
作玲
等
并惧为殉沐浴俟命号苻氏墓曰徽平陵及葬熙被发徒跣步从苻后丧軨车高大毁北门而出长老窃相谓曰慕容氏自毁其门将不久也会中卫将军冯跋等闭门作乱熙置后柩于南苑收发贯甲驰还赴难攻其北门不克寻为跋等所杀及云僭立熙与苻后共葬之于徽平陵后凉录吕纂妻杨氏弘农人尚书右仆射杨桓之女也咸宁元年立为皇后杨氏美艳有义烈纂为超所刺杨氏命禁兵讨之殿中皆其党与莫有应者将军魏益多入斩纂首杨氏泣曰人已死如土石无所复知何忍复残其形骸乎益多骂之杨氏与婢十数人殡纂于城西将出宫超恐其挟珍宝出外使人搜索之杨氏厉声责曰尔兄弟不能和睦手刃相屠我旦夕死人用金宝何为超惭而退又问杨氏玉玺所在杨氏怒曰已毁之矣超见其有色欲纳之谓其父桓曰后若自杀祸及卿族桓以言告杨氏杨氏曰大人本卖女与氐以图富贵一之已甚其可复使女辱于二氐乎桓不能强遂自杀谥曰穆后南齐书陆澄传澄字彦渊吴郡吴人也宋泰始初为尚书殿中郎议皇后讳及下外皆依旧称姓左丞徐爰案司马孚议皇后不称姓春秋逆王后于齐澄不引典据明而以意立议坐免官白衣领职笋谱齐孝宣陈皇后性嗜笋鸭卵永明九年诏太庙祭后荐笋鸭卵云诚斋杂记沈后者望蔡侯君理女也以张贵妃权宠动经半年不得御陈主当御沈后处暂入即还谓后曰留人不留人不留人也去此处不留人自有留人处后答云谁言不相忆见罢倒成羞情知不肯住教我若为留隋书何妥传周武帝授妥太学博士宣帝初欲立五后以问儒者辛彦之对曰后与天子匹体齐尊不宜有五妥驳曰帝喾四妃舜又二妃亦何常数由是封襄城县伯大业杂记大业元年九月车驾顿自漕渠口下乘小朱航行次洛口御龙舟皇后御翔螭舟皇后御次水殿名翔螭舟其殿角有九百人又有小水殿九名浮景舟并三重珠丝网络已下殿角为两番一艘一番一百人大唐新语太宗尝罢朝自言杀却此田舍汉文德皇后问谁触忤陛下太宗曰魏征每廷辱我使我常不得自由皇后退朝服立于庭太宗惊曰何为若是对曰妾闻主圣臣忠今陛下圣明故魏征得尽直言妾备后宫焉敢不贺于是太宗意乃释酉阳杂俎则天初诞之夕雌雉皆雊右手中指有黑毫左旋如黑子引之尺余骆宾王为徐敬业作檄极疏大周过恶则天览及蛾眉不肯让人狐媚偏能惑主微笑而已至一坯之土未干六尺之孤安在不悦曰宰相何得失如此人旧唐书中宗本纪景龙二年皇后言衣箱中裙上有五色云起帝令画工图其状以示百僚内外五品已上官母妻各加邑号一等无妻者听授女天下妇人八十已上版授乡县郡等君桓彦范传中宗复位以彦范为侍中封谯郡公赐实封五百户上书戒帝曰诗以关雎为始言后妃者人伦之本治乱之端也故舜之兴以皇英而周之兴以任姒桀奔南巢祸阶末喜鲁桓灭国惑始齐姜伏见陛下临朝视政皇后必施帷殿上预闻政事臣愚谓古王者谋及妇人皆破国□身倾辀继路且以阴乘阳违天也以妇陵夫违人也违天不祥违人不义故书曰牝□之晨惟家之索易曰无攸遂在中馈言妇人不得预外政也伏愿上以社稷为重令皇后无居正殿于外朝深居宫掖修阴教以辅佐天子又道路籍籍皆云妖僧慧范托浮屠法诡惑后妃出入禁奥渎挠朝政陛下尝轻骑微服数幸其居上下污漫君臣亏替臣谓兴化致治以康乂国家者繇进善而弃恶孔子曰执左道以乱政者杀假鬼神以危人者杀今慧范乱政危人者也不急诛且有变除恶务本愿早裁之帝孱昏狃左右不能有所省纳明皇十七事元献皇后得幸方娠元宗惧太平之忌欲令服药除之而无可语者张说以侍读得进太子宫中元宗从容谋及说说赞其事他日说又有事入侍因怀去胎药三剂以献元宗得其药喜尽出左右独构火殿中煮未及熟怠而假寐影响之际有神人长丈余身披金甲操戈绕药三匝药尽覆而无遗焉元宗起视异之复增火又投一剂煮于鼎中因就榻瞬目以候之而神复见覆药如初凡三煮皆覆乃止明日说又至因告其详说降阶拜贺曰天所命也不可去之厥后元献皇后思食酸元宗以告说说因进经辄袖木瓜以献故开元中恩泽莫能及肃宗之与说子均□若亲戚兄弟云旧唐书肃宗本纪上元二年建巳月壬子楚州刺史崔侁献定国宝玉十三枚十一曰皇后采桑钩长五六寸细如筋屈其末似真金又似银十国春秋前蜀皇后金氏名飞山成都人也父业农家颇饶无子与媪相敬如宾媪怀孕十余月娩身时忽大风雨见赤龙绕庭而生后是日有山飞至后家因名焉年十六姿容绝世兼擅绘事干德初选入掖庭及高后废册立为皇后寻亦坐废贵妃钱氏为力辨复正位中宫咸康元年随后主降唐死之南唐元敬皇后宋氏小名福金江夏人烈祖受禅立为后左右裨赞多所弘益烈祖常曰吾思有未达后已悟矣升元末烈祖服金石药多暴怒赖后以免谴者甚众及晏驾中书侍郎孙晟惧东宫旧僚用事欲奉后临朝听政后不许曰此武后故事吾岂为之光穆皇后锺氏父泰章初配元宗义祖见而叹曰非此儿不敌此女元宗即位立为皇后后少长富贵不事玩好副笄大练淡如也既居大位岁时赐予必先诸娣姒然后及宫中淮上兵起后为损常膳不举乐者数月后主昭惠国后周氏小字娥皇司徒宗之女十九岁归皇宫通书史善歌舞尤工琵琶尝为寿元宗前元宗叹其工以烧槽琵琶赐之盖元宗宝惜之器也后于采戏奕棋靡不妙绝经籍志周后有击
蒙小叶手格一卷
元宗幸南
都诏音存问以令妇称后主嗣位册立为国后宠嬖专房创为高髻纤裳及首翘鬓朵之妆人皆效之常雪夜酣宴举杯请后主起舞后主曰汝能创为新声则可矣后即命笺缀谱喉无滞音笔无停思俄顷谱成所谓邀醉舞破也毛氏填辞名解云
邀醉舞破调今不传
又有恨来
迟破亦后所制故唐盛时霓裳羽衣最为大曲乱离之后绝不复传后得残谱以琵琶奏之于是开元天宝之遗音复传于世内史舍人徐铉闻之于国工曹生铉亦知音问曰法曲终则缓此声乃反急何也曹生曰旧谱实缓宫中有人易之非吉征也后主以后好音律因亦□嗜废政事监察御史张宪切谏赐帛三十匹以旌敢言然不为辍也未几后卧疾后主朝暮视食药非亲尝不进服不解体者累夕后疾已革犹不乱谓后主曰婢子多幸托质君门窃冒华宠十载矣女子之荣莫过于此所不足者子殇身殁无以报德亲取元宗所赐琵琶及平时约臂玉环为后主别又作书请薄葬越三日沐浴妆泽自内含玉殂于瑶光殿之西室时干德二年十一月甲戌也年二十有九葬懿陵谥曰昭惠后主哀苦伤神扶杖而起自制诔刻之石与后所爱金屑檀槽琵琶同葬又作书燔之自称鳏夫煜其辞数千言皆极酸楚诔曰天长地久嗟嗟蒸民嗜欲既胜悲叹纠纷缘情攸宅触事来津赀盈世逸乐□愁殷沈乌逞兔茂夏雕春年弥念旷得故忘新阙景颓岸世阅川奔外物交感犹伤昔人诡梦高唐诞夸洛浦构屈平虚亦悯终古况我心摧兴哀有地苍苍何辜歼予伉俪窈窕难追不禄于世玉润珠融殒然破碎柔仪俊德孤映鲜双纤秾挺秀婉娈开扬艳不至冶慧或无伤盘绅奚戒慎肃惟常环佩爰节造次有章含颦发笑擢秀腾芳鬓云留眼彩飞光情澜春媚爱语风香姿禀异金冶昭祥婉容无犯均教多方茫茫独逝舍我何乡昔我新昏燕尔情好媒无劳辞筮无违报归妹邀终咸爻协兆俯仰同心绸缪是道执子之手与子偕老今也如何不终往告呜呼哀哉志心既达孝爱克全殷勤柔握力折危言遗精眄眄哀泪涟涟何为忍心览此哀编绝艳易雕连城易脆实曰能容壮心是醉信美堪餐朝饥是慰如何一旦同心旷世呜呼哀哉丰才富艺女也克肖采戏传能奕棋逞妙媚动占相歌萦柔调咨爰质奇器传华翠□一举红袖飞花情驰天降思栖云涯发扬掩抑纤紧洪奢穷幽极致莫得微瑕审音者仰止达乐者兴嗟曲演来迟破传邀舞利拨迅手吟商逞羽制革常调法移往度剪遏繁态蔼成新矩霓裳旧曲韬音沦世失味齐音犹伤孔氏故国遗声忍乎湮坠我稽其美甫扬其秘程度余律重新雅制非子而谁诚吾有类今也则亡永从遐逝呜呼哀哉该兹硕美郁此芳风事传遐□人难与同式瞻虚馆空寻所踪追悼良时心存目忆景旭雕甍风和绣额燕燕交音洋洋接色蝶乱落花雨晴寒食接辇穷欢是宴是息含桃荐实畏日流空林雕晚箨莲舞□红烟轻丽服雪莹修容纤眉范月高髻凌风辑柔尔颜何乐靡从蝉响吟愁槐雕落怨四气穷哀萃此秋晏我心无忧物莫能乱弦尔清商艳尔醉盼情如何其式歌且宴寒生蕙幄雪舞兰堂珠笼暮卷金炉夕香丽尔渥丹婉尔清扬厌厌夜饮予何尔忘年去年来殊欢逸赏不足光阴先怀怅怏如何倏然已为畴曩呜呼哀哉孰谓逝者荏苒弥□我思姝子永念犹初爱而不见我心毁如寒暑斯疚吾宁御诸呜呼哀哉万物无心风烟若故唯日唯月以阴以雨事则依然人乎何所悄悄房栊孰堪其处呜呼哀哉佳名镇在望月伤娥双眸永隔见镜无波皇皇望绝心如之何草树苍苍哀摧无际历历前欢多多遗致丝竹声悄绮罗香杳想涣乎忉怛恍越乎憔悴呜呼哀哉岁云莫兮无相见期情瞀乱兮谁将因依维昔之时兮亦如此维今之心兮不如斯呜呼哀哉神之不仁兮敛怨为德既取我子兮又毁我室镜重轮兮何年兰袭香兮何日呜呼哀哉天漫漫兮愁云曀空暧暧兮愁烟起娥眉寂寞兮闭佳城哀寝悲氛兮竟徒尔呜呼哀哉日月有时兮龟蓍既许箫笳凄咽兮旗常是举龙輀一驾兮无来辕金屋千秋兮永无主呜呼哀哉木交枸兮风索索鸟相鸣兮飞翼翼吊孤影兮孰我哀私自怜兮痛无极呜呼哀哉应寤皆感兮何响不哀穷求弗获兮此心隳摧号无声兮何续神永逝兮长乖呜呼哀哉杳杳香魂茫茫天步抆血抚榇邀子何所苟云路之可穷冀传情于方士呜呼哀哉或谓后寝疾小周后已入宫中后因褰幔见之惊曰汝何日来小周后尚幼未知嫌疑对曰既数日矣后恚至死面不外向故后主过哀以掩其迹云继国后周氏昭惠后女弟也警敏有才思神彩端静昭惠后殁后未胜礼服待年宫中明年后主居尊圣后丧故中宫久虚开宝元年始议立后为继室命太常博士陈致雍考古今沿革草具婚礼又命学士徐铉知制诰潘佑参定铉曰婚礼吉不用乐佑以为今古不相沿袭请用乐铉曰案古房中乐无钟鼓佑引诗窈窕淑女钟鼓乐之则房中乐宜有钟鼓后初见君后魏书有先拜后起帝后拜先起之文铉举此以为夫妇之礼人伦之本请答拜佑以为王者婚礼不与庶人同请无答拜议久不决后主令文安郡公徐游评其异同游多是佑议遂施用之逾月游病疽铉怼其不主已议戏语人曰周孔亦能为厉乎将纳采后主命校鹅代白雁被以文绣使衔书特举亲迎之礼民庶观者盈数万人马氏南唐书云或登
屋极至有坠瓦而毙者
后少
以戚里间入宫掖圣尊后绝怜爱之后主制乐府艳其事有袜金镂□之句辞甚狎昵颇传于外至纳后乃成礼而已翼日大燕群臣韩熙载以下皆作诗讽焉而后主不之谴也（古今风谣载后主时江南童谣曰索得娘来忘却家后园桃李不生花猪儿狗儿都死尽养得猫儿患赤瘕娘来谓再娶周后也猪狗死谓尽戌亥年也赤瘕目病猫有目病则不能捕鼠谓不见丙子之年也）后被宠过于昭惠后时后主尝于群花中作亭羃以红罗押以玳牙雕镂华丽而极迫小仅容二人每与后酣饮其间又柔仪殿设玉太古容华鼎金凤口罂诸器皆金玉为之璀璨夺目（清异录云李煜长秋周后居柔仪殿有主香宫女其焚香之器曰把子莲三云凤折腰狮子小三神山互字金凤口罂玉太古容华鼎凡数十种）贮后于中国亡随后主北迁封
郑国夫人例随命妇入宋宫为燕乐进辄数日裁出出必大泣詈后主声闻于外后主多宛转避之太平兴国二年后主暴殒后悲哀不自胜亦薨南汉武皇后韦氏唐丞相韦宙从女也宙出镇南海代祖时为小校气宇殊异宙欲以后妻之宙夫人以贵贱非偶讽幕僚谏止宙曰若人状貌非常他日吾子孙或当依之卒以后归代祖后既生烈宗隐而圣武皇帝侧室段氏复生高祖龑于外舍后素妒闻之怒仗剑于中门使取儿至杀之家人不敢匿乃持去及见而悸剑辄墯地良久曰此我家之宝也遂杀段氏而养高祖为己子后先封阙
国夫人干亨初追尊
为武皇后
高祖刘龑皇后马氏楚武穆王女也贞明初高祖迎后于楚楚使王弟存送之优礼有加后既归岭南高祖改元干亨称越帝封后为越国夫人明年更国号曰汉三年册为皇后大有七年殂闻见前录河南节度使李守正子妇符彦卿女也相者谓贵不可言守正曰有妇如此吾可知矣乃决意叛周高祖为枢密使讨之城破举家自焚符氏坐堂上不动兵入叱之曰吾父与郭公有旧汝辈不可以无礼见加或白公命柴世宗纳之后为皇后闻见后录东坡在翰苑薄暮中使宣召入对宣仁后曰神宗看文字每曰奇才未及进用学士须尽心事官家以报先帝东坡下拜撤御前金莲烛送归院东轩笔录真宗晚年欲策后时王旦为宰相赵安仁参知政事将问执政会王旦告病去遂独问安仁曰朕欲以贤妃刘氏为后卿意何如赵对曰刘氏出于侧微恐不可母仪天下真宗不怿翊日以赵之语告王冀公钦若冀公曰陛下姑问安仁意欲以何人为后异时上果以冀公之言问赵对曰德妃沈氏乃先朝宰相沈伦之家宜可以作配圣主真宗翊日以语冀公冀公曰臣固知如此盖赵安仁尝为沈伦门客真宗深以为然未几罢安仁参知政事转一官为天书扶持使刘氏竟立即明肃太后也冀公权宠自此愈固龙川别志章献垂箔有方仲弓者上书乞依武氏故事立刘氏庙章献览其疏曰吾不作此负祖宗事裂而掷之于地仁宗在侧曰此亦出于忠孝宜有以旌之乃以为开封司录及章献崩黜为汀州司马程琳亦尝有此请而人莫之知也仁宗一日在迩英谓讲官曰程琳心行不忠在章献朝尝请立刘氏庙且献七庙图时王洙侍读闻之仁宗性宽厚琳竟至宰相盖无宿怒也王沂公为相兼玉清昭应宫使宫焚而罢吕许公当国是时太后临朝仁宗尚幼公能以智辑睦二宫无纤毫之隙及许公薨仁宗方视朝恸哭久之顾左右大臣曰吕夷简死谁复能办大事者及举哀哭之甚恸遂以祭奠器皿尽赐其家张公安道时摄太常卿亲见其事其后奉敕撰许公神道碑其家欲言和协二宫事安道于上前质其虚实上不喜曰吾不能复记此事良久乃曰明肃章献尝自言梦周王佑（真宗长子早夭）
来告将脱生荆王宫中时允初始生
允初荆
王少子
所谓
五相公者二后欲取入宫养之吕夷简争之乃止上所言如此则许公信有力矣章献既殁或疑章懿之丧仁皇遣李用和发其葬视之容貌如生使者驰入奏仁皇于章献神御前焚香泣告曰自今大娘娘平生分明矣仁宗谓刘氏大娘娘杨氏小娘娘闻见前录熙宁间梁丞相适薨闻光献后有旨于相国寺饭僧资荐神宗问曰岂以梁适为仁宗旧相耶后曰微梁适吾无今日矣帝问其故曰吾初册后仁宗一日对宰辅言朕居中宫左右前后皆皇后之党宰相陈执中请付外施行梁适进曰闾巷之人今日出一妻明日又出一妻犹为不可况天子乎执中之言非是仁宗不语久之曰梁适忠言也默记京兆李植字化先观察使士衡之孙自少年好道不乐婚宦初为侍禁约婚慈圣娶迎入门见鬼神千万在前惊走逾墙避之后即时还父母家俄选为后焉避暑漫抄慈圣光献曹后在父母家时与群女共为捻钱之戏而后一钱辄独旋转盘中凡三日方止及晚岁疾病急顾左右问此为何日左右对以十月二十日实太祖大忌日也后颔之乃自语曰只此日去只此日去免烦他百官盖谓不欲别日立忌使百官有司有奉慰行香之劳也遂以是日崩石林燕语元佑初哲宗将纳后得狄谘女宣仁意向之而庶出过房以问宰执或曰勋臣门阀可成王彦霖为签枢密院曰在礼问名女家答曰臣女夫妇所生及列外氏官讳今以狄氏为可将使何辞以对宣仁默然遂罢议闻见后录先人在元符年奏书直宣仁后事刑部有罪籍者三十三不赦晚着辨诬犹三十年奏书也国有诬谍岂可直先人疾病抚其书曰但俱吾藏山中耳上圣明元年之二日诏扬宣仁后之功削诬谍下有司索先人辨诬先人既薨予兄弟追怀迟虑未敢上有司急以复命则奏曰与其藏诸名山为百世未见之书曷若上于公朝补一代不刊之史诏以辨诬秘著作之庭谍按新史亦作辨诬一书着得于先人辨诬者每曰河南郡某云初无先人斥一时用事者之言也用事者之家意予兄弟近拟一书以附国论又诬矣故具列上元年二日诏哲宗实录曾丞相以下文字以明今日正论不独自先人辨诬出云建炎元年五月二日门下中书省枢密院同奉圣旨宣仁圣烈皇后保佑哲宗有安社稷大功奸臣怀私诬蔑圣德着在国史以欺后世可令国史院别差官摭实刊修播告天下其蔡确蔡卞邢恕蔡懋三省取旨行遣仍不得引用建炎元年五月一日敕挥麈三录外祖曾空青任知信州日尝辩宣仁圣烈诬谤以进于高宗皇帝首尾甚详今备录之切伏惟念宣仁圣烈皇后遭无根之谤四十余年陛下践阼之初首降德音昭示四方明文母保佑之功除奸臣贪天之慝赫然威断风动天下薄海内外鼓舞欢呼小臣□微尝冒万死于建炎元年八月内备录先臣遗记扣阍以陈盖自绍圣以来大臣报复元佑私怨造为滔天之谤上及宣仁先臣某方位枢管论议为多臣于家庭之间固已与闻其略而先臣亲书记录尤为详尽其后蔡渭缴文及甫等伪造之书附会废立之谤当时用事之臣至以谓神考非宣仁所生以实倾摇废立之迹欲以激怒哲宗赖哲宗皇帝天姿仁孝洞照谬妄而又先臣每事极论痛伐贼谋故于宣仁终不能遂其奸计是时蔡京撰造仁宗欲以庶人之礼改葬章献意在施之宣仁先臣所陈乃以谓天命何可移易宣仁必无此心乞宣谕三省于诏命之中推明太母德意时哲宗圣谕云宣仁乃妇人之尧舜又蔡京以谓不诛楚邸则天下根本未正先臣所陈乃以谓就令楚邸有谋亦当涵容阔略岂唯伤先帝笃爱兄弟之恩亦恐形迹宣仁上累圣德时哲宗又有他必不知之语虽追贬王珪力不能回而于珪责词中犹用先臣之言增四句云昭考与子之意素已着明太母爱孙之慈初无间隙哲宗至再三称善元符之末太上皇帝践祚钦圣献肃垂帘之初先臣又尝陈三省言元佑废立之事钦圣云□他娘娘岂有此意又云无此事又云当时不闻谁敢说及此事盖钦圣受遗神宗同定大策禁中论议无不与闻叹息惊嗟形于圣语诬罔之状明白可知逮崇宁之后蔡京用事首逐先臣极力倾挤置之死地一时忠良相继贬窜方遂其指鹿为马之计岂复以投鼠忌器为嫌颠倒是非甘心快意至与蔡懋等撰造宫禁语言事迹加诬钦圣欺罔上皇以诳惑众听国史所载臣虽不得而见然以绍圣不得伸之奸谋施于崇宁擅权自肆之后其变乱是非巧肆诬诋亦不待言而后知也然彼不知者公论所在判若黑白于陛下圣德亦已久矣又况二圣玉音如在先臣记录甚详乃欲以一二奸人之言欺天罔地成其私意今日之败必至之理也本末事实尽载先臣三朝正论伏望圣慈万机之暇特赐省览付之外廷宣之史官播告中外使天下后世晓然皆知哲宗仁孝之德初无疑似钦圣叹息之语深切着明而四十余年间止缘二三奸臣贼子兴讹造讪以报帘帏之怨贪天之力以掩巍巍之功使宣仁圣烈皇后保佑大德返遭诬蔑今者考正是非诛鉏谤讟阴霾蔽蚀之际然后赫然日月之光旁烛四海焜耀万世与天地合德于无穷也先臣不昧亦鼓舞于九泉之下矣此绍兴三年五月也三朝正论士大夫家往往有之闻见前录元符末上皇即位皇太后垂帘同听政有旨复哲宗元佑皇后孟氏位号自瑶华宫入居禁中时有论其不可者曰上于元佑后叔嫂也叔无复嫂之理程伊川先生谓伯温曰元佑皇后之言固也论者之言亦未为无理伯温曰不然礼曰子甚宜其妻父母不说出子不宜其妻父母曰是善事我子行夫妇之礼焉皇太后于哲宗母也于元佑后姑也母之命姑之命何为不可非上以叔复嫂也伊川喜曰子之言得之矣相继奸臣曾布蔡京用事朋党之祸再作元佑后竟出居旧宫者二十年靖康初金陷京师逼上皇北狩宗族尽徙独元佑后以在道宫不预寇退群臣请入禁中垂帘听政以安反侧至上即位于宋幸维扬寇再犯幸余杭后于艰难中辅成上圣德为多后崩上哀悼甚不能视朝者累日下诏服齐衰谥曰昭慈圣献乌乎后逮事宣仁圣烈太后其贤有自矣至于废兴则天也元史祭祀志国俗旧礼每岁十二月十六日以后选日用白黑羊毛为线帝后及太子自顶至手足皆用羊毛线缠系之坐于寝殿蒙古巫觋念□语奉银槽贮火置米糠于其中沃以酥油以其烟熏帝之身断所系毛线纳诸槽内又以红帛长数寸帝手裂碎之唾之者三并投火中即解所服衣帽付巫觋谓之脱旧灾迎新福云顺帝本纪至正八年十一月监察御史李泌言世祖誓不与高丽共事陛下践世祖之位何忍忘世祖之言乃以高丽奇氏亦位皇后今灾异屡起河决地震盗贼滋蔓皆阴盛阳微之象乞仍降为妃庶几三辰奠位灾异可息不听汇苑详注明太祖孝慈皇后马氏孝敬慈惠恒以不逮事舅姑为恨尝谓帝曰方今豪杰争雄虽未知天命所归以妾观之惟以不杀人为本人心所归即天命所在也椒宫旧事孝慈常幸太学遂赐监生家人浆粉钱后以孝慈崩诸妇不哭临诏除之后见秀才巾服与胥吏同乃更制儒巾蓝衫令上着之上曰此真儒服也遂颁天下大政纪洪武四年正月戊戌制玉图记二赐中宫文曰厚载之记洪武五年五月上忧天久不雨命皇后妃而下皆蔬食是夜大雨皇后具冠服贺曰妾侍陛下二十年每见爱民之心拳拳于念虑之间今兹天旱陛下诚言所孚天心感格遂致雨泽之应民得足食妾敢进贺上曰人君所以养民也民与君为一体民食有缺吾心何安幸天垂念获兹甘雨吾何德以堪皇后能同心忧勤天下国家所赖也碧里杂存圣母仁孝文皇后武宁王之女也精通内典在燕邸时尝梦白衣大士授以经一卷谓之曰汝他日当正位中宫诵此可以御难梦中诵之一遍觉而书之凡数千言不遗一字遂命之曰观音梦感经自制序文宣入大藏余尝得而伏读之洁净精微深入三昧不减圆觉诸经信非神圣不能为也后圣母端坐而逝献陵尝有御制记之云明外史詹仰庇传仰庇安溪人由南海县授御史隆庆三年帝颇□声色陈皇后微谏帝怒出之别宫外庭皆忧之莫敢言仰庇入朝遇医禁中出询之知后寝疾危笃即上疏言先帝慎择贤淑作配陛下为宗庙社稷内主陛下宜遵先帝命笃宫闱之好近闻皇后移居别宫已近一载抑郁成疾陛下略不省视万一不讳如圣德何臣下莫不忧惶徒以事涉宫禁不敢颂言臣谓人臣之义知而不言当死言而触讳亦当死臣今日固不惜死愿陛下采听臣言立复皇后中宫时加慰问臣虽死贤于生帝手批答曰后无子多病移居别宫聊自适以冀却疾尔何知内庭事顾妄言仰庇自分得重谴同列亦危之及旨下惊喜过望仰庇益感奋
　皇后部杂录
晋书五行志惠帝元康中妇人之饰有五兵佩又以金银□瑁之属为斧钺戈戟以当笄干宝以为男女之别国之大节故服物异等贽币不同今妇人而以兵器为饰此妇人妖之甚者于是遂有贾后之事终亡天下元康三年四月荥阳雨雹六月弘农湖城阴华又雨雹深三尺是年贾后凶淫专恣与春秋鲁桓夫人同事阴气盛也元康九年三月旬有八日河南荥阳颍川陨霜伤禾五月雨雹是时后贾凶躁滋甚及冬遂废愍怀永康元年帝纳皇后羊氏后将入宫衣中忽有火众咸怪之永兴元年成都王遂废后处之金墉城是后还立立而复废者四又诏赐死荀藩表全之虽后来还在位然忧逼折辱终古未闻此孽火之应也穆帝升平元年八月丁未策立皇后何氏是日疾风后桓元篡位乃降后为零陵县君不睿之罚也魏志文昭甄皇后传注魏书曰有司奏建长秋宫帝玺书迎后诣行在后上表曰妾闻先代之兴所以享国久长垂祚后嗣无不由后妃焉故必审选其人以兴内教今践阼之初诚宜登进贤淑统理六宫妾自省愚陋不任粢盛之事加以寝疾敢守微志玺书三至而后三让言甚恳切时盛暑帝欲须秋凉乃更迎后会疾遂笃夏六月丁卯崩于邺帝哀痛咨嗟册赠皇后玺绶臣松之以为春秋之义内大恶讳小恶不书文帝之不立甄氏及加杀害事有明审魏史若以为大恶耶则宜隐而不言若谓为小恶耶则不应假为之辞而崇饰虚文乃至于是异乎所闻于旧史推此而言其称卞甄诸后言行之善皆难以实论陈氏删落良有以也兼明书大中年间毛诗博士沈朗进新添毛诗四篇表云关雎后妃之德不可为三百篇之首盖先儒编次不当耳今别撰二篇为尧舜诗取虞人之箴为禹诗取大雅文王之篇为文王诗请以此四诗置关雎之前所以先帝王而后后妃尊卑之义也朝廷嘉之明曰沈朗论诗一何狂谬虽诗之篇次今古或殊其以关睢居先不可易也古人为文语事莫不从微至着自家刑国故序曰关雎后妃之德也风之始也所以风天下而正夫妇也故用之乡人焉用之邦国焉经曰刑于寡妻至于兄弟以御于家邦由此而论则关雎居三百篇之首不亦宜乎语曰师摰之始关雎之乱洋洋乎盈耳哉则孔子以关雎为首训子曰人而不为周南召南其犹正墙面而立也欤则关雎居周南先矣且诗有四始一曰风二曰小雅三曰大雅四曰颂周南实国风而以帝王之事冠之则失四始之伦也甚矣不知沈朗自谓新添四篇为风乎为雅乎为风也则不宜歌帝王之道为雅也则不可置关雎之前非惟首尾乖张实谓自相矛楯其为妄作无乃甚乎鼠璞应劭汉官仪曰皇后称椒房取其实蔓盈升予考之江充传先治甘泉宫转至未央椒房上官桀传将军有椒房中宫之重刘辅传于是减省椒房掖庭用度及马援以椒房不预云台之次椒房殿为后所居固分明师古注椒房谓以椒和泥涂取其温而芳却有此理诗曰贻我握椒注椒芬香也男女相说交情好也其义恐出此离骚经云播椒房兮成堂与石崇涂屋以椒不过取其芬香于蔓衍盈升初无关涉成帝宠赵昭仪复建椒风殿以居之今例以椒风为皇后事非是演繁露山谦之丹阳记曰皇后正殿曰显阳东曰含章西曰徽音皆洛阳宫旧名也名起后汉清波杂志元佑大昏吕正献公当国执议不用乐宣仁云寻常人家娶个新妇尚要几个乐人如何官家却不得用钦圣云更休与他懑宰执理会但自安排着遂令教坊钧容伏宣德门里皇后乘翟车甫入两部阑门众乐具举久之伶官辇出赏物语人曰不可似得这个科第相公却不教用实录具书纳后典礼但言婚礼不贺不及用乐一节王彦霖系年录载六礼特详亦不书此宰臣吕大防等言昨奉圣旨宣谕皇帝纳后有期已令入内侍省检举施行者伏以涂山启夏渭涘兴周于娶度土之辰亲迎造舟之地若稽盛典适契亨期将开前寝之模宜谨曲台之议恭惟皇帝陛下天锡仁孝日新光明躬亲万几虽禀东朝之训表帅九御尚虚中壸之尊伊欲迓于家邦必先正其服位太皇太后殿下念宗祊之奉笃风教之先历询庆门咨求淑媛将协定祥之兆当陈备物之严嘉命惟行体二仪之判合旧章可举在六礼之亲成自纳采至于告期繇命使讫乎上礼车服有等币贽有常古今相沿方册具载臣等不胜大愿伏望诞颁明诏豫敕奉常考沿革于前王参节文于通礼制为成式付在有司衮冕谷珪益重谨婚之义金根騩马悉全象物之宜足以彰有命之自天知得贤之配圣善承亿载流化万方凡在怀生率同大庆太皇亦降答诏前辈谓元佑纳后礼制视天圣景佑讨论特为详备天佑皇家母仪得昭慈之贤其后拨乱返正翊戴中兴之主功参十乱兹谨具着焉石林燕语汉凡王宫皆曰禁中后以元后父名禁遂改禁为省唐以前天子之命通称诏武后名照遂改诏为制愧郯录国初追册后始于孝惠建隆三年四月追册为皇后干德二年三月谥曰孝惠太常上议摄太尉皇弟开封尹奉册继之者淑德懿德章怀章穆温成明达明节成穆凡八行焉母后又不与也惟明道二年十月三十日追册美人张氏为皇后十一月三十日诏追册皇后官告焚黄进入内是时郭后正位中宫仁宗追念遗徽特崇位号故不尽用后制然以俪体宸极乃舍册用告下侪妃嫔虽曰欲从杀礼然予名损实订礼者要失所据矣其后温成卒奉册孙威敏沔以枢密副使力争不肯行事亦可见当时之公议焉东坡集陈皇后废处长门宫闻司马相如工为文奉百金为相如文君取酒相如为作长门赋以悟主上皇后复得幸予观汉武雄猜忍暴而相如乃敢以微词慢及宫闱间太史公一说李陵事以为意沮贰师遂下蚕室陈皇后得罪止坐卫子夫子夫之爱不减李夫人岂区区贰师所能比乎而于相如之赋独不疑其间于子夫者岂非幸与不幸固自有命欤世以祸福论工拙而以太史公不能保身于明哲者皆非通论也古今考王后市社考内宰凡建国佐后立市设其次置其叙正其肆陈其货贿出其度量淳制祭之以阴礼郑司农云祭之以礼礼者言市中之社先后所立社也郑元谓阴礼者妇人祭礼正义
候考
此礼他无所见
惟周礼有之前朝后市王宫之北王后主市古亦难考又有先后所立之社不知为谁岂亦立社稷而以妇人往祭欤于古不见此礼后世未尝有之偶书王莽篡汉其女为孝平后称疾不起守志终身曹丕篡汉其妹为孝献后以玺抵轩涕泣横流杨坚篡周其女为天元后愤惋不平形于辞色徐诰篡吴其女为太子琏妃闻呼公主则涕泣而辞四妇人者不韪其至亲所为如此可以见天理人心之不泯矣文献通考唐自肃宗张后之后未尝有正位长秋者史所载皇后皆所生子为帝而奉上尊号者也宪宗以郭汾阳孙女为妃既为令族又有淑德可以正位矣乃以其宗强恐既立之后后宫不得进遂终身为妃自后人主皆不立后然文宗以至宣宗既有太子宦官辄废之而他立虽中人专横今古所无然亦因椒房虚位宫闱无主所谓皇子者皆无宠无威之人故上躬弥留之际宰辅既隔于外庭中人遂得以肆行无忌显违诏旨私立所厚而莫由禁止也鲁元婿其弟而不知帝之为人主也惠帝妻其甥而不知妻之为主后也太上者民之父母如此岂可以奉神灵之统哉续文献通考金代后不娶别族必甥舅之家有周姬齐姜之义辽太宗天显八年七月行纳后礼此时靖安后犹在不知所纳者何人将纪载有误也
　皇后部外编
  </div>
  <div class="pagination">
   <a href="宫闱典皇后部_page15.html">
    上一页
   </a>
   <span>
    ...
   </span>
   <a href="宫闱典皇后部_page11.html">
    11
   </a>
   <a href="宫闱典皇后部_page12.html">
    12
   </a>
   <a href="宫闱典皇后部_page13.html">
    13
   </a>
   <a href="宫闱典皇后部_page14.html">
    14
   </a>
   <a href="宫闱典皇后部_page15.html">
    15
   </a>
   <span class="current-page">
    16
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
