<!DOCTYPE html>
<html>
<head>
    <meta charset="UTF-8">
    <title>官常典忠烈部 - 第 43 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典忠烈部 - 第 43 页/共 50 页</h1>
    <div class="content">景曜　景星　子绣

按济南府志肇祚号苍垣长清人以恩贡筮仕香河甫莅任兴学课士嗣是而破天荒登科者二人后甲第联绵皆其所首拔者有邑蠹结交近侍官吏畏之如虎肇祚独毅然逐去之荐剡称其兴学剔奸循良为最洵不诬矣致政家居六子皆为诸生癸未邑城寇警肇祚父子祖孙守护东城昼夜不懈者五月余城陷被执不屈一时父其廉弟肇佑景曜景星子绣同殉难子缤重伤复苏识者谓天不绝善人焉　　苏兆斗按济南府志兆斗莱芜庠生慷慨仗义督乡兵剿史东明力战不胜贼执而焚之　　王中道
按山西通志中道崇祯间大宁教谕训诲有方流寇陷城死之　　侯鼎禄
按山西通志鼎禄良乡人崇祯间霍州判质直勇略署州事闯贼兵过坚志守御城陷被执不屈而死　　史掌文按山西通志掌文崇祯间大宁典史督修城池捕巡不扰流寇陷城不屈而死　　吴用极
按山西通志用极字心铭清源人垂髫时即以圣贤自期孝友笃至父戴先丁酉举人任元氏知县用极随任邸问业于高邑赵冢宰冢宰甚器重之复随任徽州州故多矿贼数年未平用极出奇策于父擒其渠魁一方安堵年十九捷戊午乡试第一时有边警慨然曰吾辈得绾半绶不为国呕血不休也居乡恭谨谦和接人以诚至人有一艺一善极力扬励不令掩抑邑中士子问字接踵崇祯间流寇猖獗用极居南关率众为固圉计日夕经营保守年余后中夜贼至用极仗剑登陴鼓励群众以身先之力战而死　　焦鳌按山西通志鳌遗其籍贡士崇祯间任沁水城陷死之　　曾淑尼
按山西通志淑尼江南吏员崇祯间辽州吏目流贼陷城死之　　李之清
按吉州府志之清字白汀庐陵人万历戊午登贤书任宁乡教谕升广西左州知州转山西太原府同知会闯寇逼潼关围太原攻三日城破之清被执大骂曰朝廷何负于汝汝乃破州郡掠子女玉帛贼怒遂杀之　　赵希壮
按山西通志希壮崇祯间文水典史流贼犯境率乡兵往侦猝与贼遇力战死之　　范志太
按归德府志志太虞城人为山西晋府长史署阳曲令崇祯十六年流寇逼晋志太分守东城城陷志太被执骂贼甚厉三日不食死　　张国贤
按畿辅通志国贤宛平人崇祯丙子科举人官太原宁武关同知姜瓖叛城破死之事平予恤荫　　陈嘉言
按宜春县志嘉言字允臣郡廪生笃志经史行谊端庄崇祯癸未逆贼张献忠破城潜遁安邑明月山下随被搜获见其姿品魁伟知为名士欲执献伪主授以官厉声叱曰死则死耳岂肯受非义之荣不屈而死有同被执获脱者悉备述不置云　　甘逢泰
按宜春县志逢泰贡生居家孝友待人雍和遇岁饥荒每有推解之恩以及人时值寇至胁顺不从辄遭戮死可称临难有不屈之节者　　谢赞
子孕绣
　侄孕斗

按赣县志赞字谦吾诏胞弟天启癸亥以明经任南康府教授寻升马平知县辞不赴归林下十有余年值城溃与子孕绣侄孕斗具衣冠北向拜哭阖室俱殉　　刘曰佺
按赣县志曰佺字勿仙廷尉思诲长子少年澄心学道家居一亭周以竹柏晨夕定省外读书亭上为文高奇幽折居大理丧三年不脱衰绖崇祯壬午乡试第一明年京师归会有季弟之丧痛哭为文曰弟殁犹有老母弱子诸兄环哭视殓他日埋文璀璨松楸郁结过而吊之犹不失有明文学之阡正不知尔兄热血当洒何地随奉母避兵于雩之需岩随携妻子归城被执不屈阖室死存长子良靖以文学世其家　　周光世按赣县志光世字九照家贫力学万历间荐授万州判官不欲以五斗折腰遂弃官归东门外居焉经年不入城与诸子课艺恒困乏家徒四壁洒如也郡邑重之因避乱入城城溃阖室殉光世扶幼孙趋卢观象宅同赴池死时年九十有二　　王纯
兄
统

按赣县志纯字不已行端方性嗜学诸生时见知于督学使侯峒曾选贡兄统郡庠生城溃同赴孔子庙死　　杨万言
按赣县志万言字献可贡士贫而好学恒拾道间遗苋以为蔬城溃率妻王氏子三人同赴池死　　孙经世
弟纬世
　纮世

按赣县志经世字九云骁骑将军兰之长子也崇祯癸未贡因母丧不授官仲弟纬世克敦孝弟季弟纮世邑庠生善文时兵事急绅士家有逸去者经世与纬世纮世曰吾家自亳以簪缨世受国恩若窜伏乡落岂荫冑所宜时母张宜人柩在庭乃环哭曰安得厝吾母于吾父穴中俾儿辈后死者得相见一处耶及围急率家人泣拜先灵长幼次第拜讫举火自焚纬世妻蔡氏触于姑张宜人之柩者三不死遂与纮世妻王氏率男妇尽殁于莲花塘止遗男日广一人登乡试　　吴时珍
按赣县志时珍字席之郡学生事亲孝人无间言子祚弘能读父书邑庠生城溃母柩在庭时珍衰绖执杖与子侍于柩前兵曰此孝子也不忍杀汝可随入营时珍曰吾所以衰绖在此不忍离吾母耳遂接刀自刎妻刘氏媳孙氏缢于家舍之东楼　　郭其昌
按赣县志其昌字文钦三岁母丧及就傅自伤不识母面塑母像置塾中晨夕拜跪自是敦行力学补郡庠生屡踬棘闱键户课儿所著有史评易解图说又雅好施与计每岁入悉以周急值岁饥出廪糈赈乡里不给妻范氏以簪珥广市&#稻佐之藉以存活者甚众避乱山中闻事急具衣冠北向拜遂不食吟有溅血忠魂洒一城之句捧所祀母像而逝妻范氏号泣三日夜抚棺殉　　聂邦晟
子士
　士焕

按赣县志邦晟字时卿少韬略善骑射崇祯六年办事吏部八年冬授河南汤阴主簿时流寇纵横以本职从经略卢象升军前赞画有功加州判以父母丧归虔抚万元吉用邦晟为监纪军务城溃同次子士死妻刘氏幼子士焕及阖门殉者百余人长子士煌游学粤东后归应贡　　董缵卿
子鳞兆
正宸　正朝

按赣县志缵卿邑庠生廷尉天锡嫡孙以文学世其家城陷同子麟兆游击正宸荐举正朝庠生俱死之　　谢明登子
佛生

按赣县志明登字君禄邑庠生诏从侄死国难妻罗氏曰我名门儿媳义不受辱遂率子佛生俱赴池死之　　冯复京
按赣县志复京邑学生城陷同妻张氏盥洗毕焚香拜祖从容同登楼对缢而死焉　　赵光裕
弟连城
　子雄飞

按赣县志光裕受职经历城陷与弟连城子雄飞俱庠生同赴火而死　　张大诰
子元鉴
　元钥

按赣县志大诰字合浦邑庠生守城为飞炮重伤死男元鉴元钥俱殉难　　黄甲
按赣县志甲字升衢部民城陷赴火死
　　徐余庆
按赣县志余庆部民城陷率男妇十余人赴应祥坊塘死　　郭以和
按赣县志以和部民城陷携妻巫氏赴宅后塘死后浮水上犹握手不散　　陈必昱
按赣县志必昱西大街人城陷合族三百余尽殁止余士凤一人登乡荐　　金之杰
按赣县志之杰字元超赣卫生城陷潜立宅曲巷中手刃多人力疲携妻陈氏赴塘死　　周葵
按赣县志葵赣卫军城陷偕弟及妻儿十余人闭门自举火焚死　　陈君猷
按赣县志君猷隶卒城陷聚妻儿酣饮积薪自焚　　郭民励按南康县志民励字不息崇义籍本邑人崇祯十二年以明经入太学居常绘忠孝居朝图悬于斋室十六年任德化训导拜先师庙以忠孝节义自许日游庐山白鹿洞谒本邑先贤刘子嘉先生偕诸生究探奥义讲解性理诸书履任一载余会左良玉兵变即冠带升堂骂不绝口良玉恚甚杀之时上其事额以忠烈二字旌之　　黄榜
按南康县志榜字飞子太平里人邑廪生家贫舌耕素仗义值张贼扰乱率众统父子兵以固地方贼至芦源坑拒之贼佯走次早复来势汹涌莫及众溃而榜独奋前竟以身殉　　刘家升
按吉水县志家升状元同升从弟礼部儒士为张贼所执不屈骂不绝口贼手刃之　　徐士骧
按吉水县志士骧字公让崇祯癸未献孽躏吉州士骧携妻子避邑之东山贼获之士骧以死自矢嘱其妻谨守名节执至伪营贼将欲官之士骧厉声曰我天朝臣子肯同尔作贼耶不屈见一井急投下贼缒出劓其鼻披断一臂士骧骂不绝口贼怒甚乃刳心剥肤备极痛楚而卒　　周国柱
按安福县志国柱字汝楩邑庠生崇祯癸未冬张献忠寇县国柱率诸族人部署壮勇御贼贼至国柱身先赴斗厉声大叱贼为辟易已而窥其从者二十人乃反斗被三创死　　邵梦何
按高州府志梦何电白人任江西吉安通判署安福县事崇祯十六年逆贼张献忠犯安福直逼县城矢石交下势不可支乃嘱左右曰吾毕命封疆不负圣主将印交仆身效死守及贼登陴获梦何至营以长者礼敬之欲其降服梦何曰城破身亡有死而已贼屡以温语导之竟不屈后以土兵动疑梦何内应是夜杀于安福城外吉安通府绅衿请建祠举入名宦　　王之爵　王参天　王选宝按安福县志之爵字以天崇祯丙子举于乡尝刲股疗父疾癸未张寇掠其乡之爵遇贼大骂贼逼之入水死又有庠生王参天王选宝皆以被执不屈遇害邑人嘉其义与周国柱并祠忠节配食邵公梦何焉　　刘芳远按安福县志芳远知澄迈县有惠政能将兵歼敌以卫民归数年海南寇乱郡莫能制县民追思趋其家迎之家人泣阻不可得芳远奋而起曰民吾故民也忍见横死而不顾耶遂往御之以援寡弗克死　　陈之祯按高州府志之祯广文嘉谟子南昌府通判城破殉难　　卢宝
按高州府志宝癸未殉难
　　张中标
按平阴县志中标字赤城才性高洁读书刻苦有济世之志为文淡旷沉微自成一家时邑中豪贵以雄赀奔走诸士中标挺然自立不屑与交及为孝廉益敦行谊庚午岁饥饘粥不继闭户吟诵一字不干公府人服其品癸未城陷殉难　　梁应辅　于应震　赵民敬　刘弘勋　赵民　　法　赵方曙　赵方昕　孙抡按平阴县志梁应辅于应震俱贡士赵民敬任江西奉新丞刘弘勋赵民法俱任鸿胪寺序班赵方曙庠生援例工书翰赵方昕孙抡俱庠生崇祯癸未守城同殉难　　徐庆余
按杭州府志庆余字兆谷崇祯间以贡生授四川珙县知县居官清慎吏民怀之会流贼张献忠陷蜀所过州县望风披靡庆余坚守孤城城陷不屈为贼所害　　章赞元
按绍兴府志赞元字素完会稽人由吏员任四川江油县典史县治无城崇祯十六年流寇入境县尹避入山赞元以礼服坐县廨家僮促之走乃拔刀欲刃其仆且曰我食君禄守此土何以偷生焉及贼之向导至乃县民也素知赞元廉正不忍害劝使去不从贼大至胁以降终不屈遂奔浮桥跃水而死民为立庙祀之　　詹嘉言
按处州府志嘉言字心声松阳人以宾荐授象山训导海寇洊警嘉言登陴与邑令同守转教谕苍溪入川闱拟元视梓潼篆忽流贼雨集城圯难守策令子瑗怀印同吏粮出间道贼至不屈正辞詈骂六日毙于贼刃两台亲奠庙食归葬赠国子助教所著书有柳西台坚忠节录　　沈希圣
按资县志希圣云南人岁贡崇祯十六年在任未几城陷张贼执之索印希圣曰印受之朝廷不可得也贼百胁之卒不与乃解赴成都竟不降骂不绝口举身殉难贼怒剐于东市　　奇男子
按通江县志奇男子不知何许人崇祯癸未二月猺将袭城男子牧于城西贼执之为乡导男子佯应之及至城门大呼曰贼至矣贼怒杀之城遂获登陴固守一时安全知县李存性具棺葬之题墓曰奇男子　　李豫新
按番禺县志豫新番禺人由官生为灌阳令劳心抚字吏民安之流贼郝永忠犯灌城豫新率兵民坚守七日援饷两绝为贼所陷被执不屈死之
　忠烈部名臣列传四十九
　　明二十
　　南居益
按明外史本传居益字思受渭南人尚书企仲族子师仲从子也曾祖从吉与曾伯祖大吉皆进士两人子姓科第相继企仲大吉孙万历八年进士以祖母年高请终养为张居正所恶下抚按勘问祖母既没授刑部主事客寓赀其家夫妇并没企仲呼其子还之吏部尚书孙丕扬以为贤调为己属历文选郎擢太仆少卿进太仆卿三十年帝以疾诏免矿税释系囚录建言贬斥诸臣既而悔之命矿税如故余所司议行吏刑二部尚书李戴萧大亨迟数日未奏企仲请亟罢二人而敕二部亟如诏奉行帝大恚传谕亟停二事落企仲一官给事中萧近高御史李培余懋衡亦请信明诏帝益怒并夺其俸且命益重前贬谪官邹元标等罚欲以钳言者诸阁臣力争乃止而给事中张凤翔迎帝意劾企仲为吏部时尝挤同官武之望故假建言博名遂削籍天启初起太常卿累迁南京吏部尚书以老致仕师仲父轩吏部郎中尝着通鉴纲目前编师仲至南京礼部尚书居益少厉操行举万历二十九年进士授刑部主事御史曹学程系狱十年居益提牢言学程有母年九十余陛下方以圣母徽号推恩海内奈何独靳此一人不报三迁广平知府擢山西提学副使雁门参政缮治亭障省费万计历按察使左右布政使并在山西天启二年入为太仆卿明年擢右副都御史巡抚福建海外红毛夷者国名和兰自昔不通中土由大泥咬吧二国通闽商万历中奸民引其人据彭湖求市巡抚徐学聚令转贩之二国二国险远商舍而之吕宋夷人疑吕宋邀商舶攻之又寇广东香山澳皆败不敢归国复入彭湖求市且筑城焉巡抚商周祚拒之乃屡肆侵犯会居益代周祚贼方犯漳泉招日本大泥咬吧及海寇李旦等为助居益使人招旦说携大泥咬吧贼帅高文律惧遣使求款斩之决策进讨筑城镇海港贼退保风柜将士逼之相持二旬贼穷蹙泛舟去文律拒守攻擒之海患乃息五年迁工部右侍郎总督河道魏忠贤衔居益叙功不及已格其赏给事中黄承昊复论居益倚傍门户躐跻通显遂削籍去闽人诣阙讼之不听乃立祠以祀勒碑于彭湖及平远台崇祯元年起户部右侍郎总督仓场陕西镇缺饷至三十余月居益请以陕赋当输关门者留三十万纾其急报可畿辅戒严居益在通州为城守计甚备会工部尚书张凤翔坐军械不具下吏四司郎中瘐死者三遂召居益代凤翔未几试&#而炸兵部尚书梁廷栋劾郎中王守履失职守履惧诋兵部郎中王建侯诬己廷议不如守履言遂下狱居益疏救帝以为徇私削籍归廷杖守履六十斥为民寻叙城守功复居益冠带十六年李自成陷渭南责南氏饷一百六十万企仲年八十三遇害贼诱降居益及企仲子礼部主事居业皆不从明年正月贼遣兵拥之去加炮烙二人终不屈绝食七日而死　　王继谟　朱家仕　李倬
按明外史卫景瑗传继谟府谷人万历三十八年进士天启中历官蓟州兵备参议魏忠贤党倪文焕劾之削籍崇祯时起易州兵备调遵化屡迁右佥都御史巡抚密云为给事中方士亮御史宁承勋劾罢蓟镇总兵官唐通言臣从军二十年未见正直清廉忧国奉公若继谟者帝怒切责通而士亮亦言恐代者未能胜继谟帝遂留之旋以久劳加兵部右侍郎十六年九月移抚顺天十二月代孙晋总督宣大山西军务劾罢宣府总兵官唐钰明年正月山西告警命继谟发兵援未至而太原已陷及贼逼阳和继谟知不能守遁入山中寻为贼所得拷掠死分巡副使朱家仕尽驱妻妾子女入井而己从之一家死者十六人山阴知县李倬亦死之家仕河州人　　阮泰　杨汝经
按明外史张维世传洛阳阮泰睢州杨汝经皆以国变死泰官广＄知县解职归十七年闻京师陷不食死妻朱氏从之汝经崇祯十年进士授户部主事着廉能声擢井陉兵备佥事十七年正月朝中闻甘肃陷巡抚林日瑞殉难超拜汝经右佥都御史代之行次林县闻京师陷将赴南京至东明率壮士百余骑还讨林县伪官抵屯子遇贼战败被执伪官释其缚说之降不从又遣一乡官说降汝经正色责之其人惭而去嗾伪官毙之狱　　程良筹　程道寿
按明外史忠义传良筹字持卿孝感人工部尚书注子也举天启五年进士时注为太常少卿不附魏忠贤御史王士英劾其为赵南星李三才私党忠贤遂矫旨并良筹除名永不录叙未出仕而除名前此未有也崇祯元年起官行人擢吏部稽勋主事历文选员外郎掌选事麻城李长庚为尚书良筹以同乡附之甚为所倚正郎久缺不推补同列多忌朝论亦少之长庚用推举失当削籍良筹亦下吏遣戍久之释归十六年李自成陷德安承天旁近州县悉空城逃孝感亦陷良筹以白云山险峻与同邑参政夏时亨筑垒聚众守贼以地要害说使降良筹毁其书贼怒设长围攻之相持四十余日解去时汉阳武昌亦为张献忠所陷四面皆贼独白云孤处其间贼颇患之已武昌为官军所复良筹号召远近诸寨掎角进兵其冬遂复孝感云梦十二月进薄德安兵败退保白莲寨寨中人素通贼为内应良筹遂被执说降不屈羁之密室明年正月左良玉遣将攻德安贼惧拥良筹令止外兵不从贼弃城去逼良筹偕行又不从遂被杀赠太常少卿程道寿者良筹里人也尝为来安知县贼陷孝感置掌旅守之道寿结里中壮士击杀掌旅贼至问谁杀者道寿曰我也贼杖之系狱令为书招良筹道寿骂曰我不能助白云灭汝肯助汝邪遂见杀　　蔡懋德　应时盛　赵建极　毛文炳　蔺刚　　中　毕拱辰　孙康周按明外史本传懋德字维立昆山人幼受书即志圣学笃好王守仁书举万历四十七年进士授杭州推官山东白莲贼起浙中奸人亦杀长兴知县而是时调浙兵援辽兵不乐行谋为变皆赖懋德筹画事乃定天启五年行取入都里人顾秉谦柄国欲用为吏部懋德不与通秉谦怒部拟给事中而旨改礼部仪制主事吏部尚书崔景荣请仍用懋德等为言官旨复不许进祠祭员外郎都城建魏忠贤祠尚书率诸司谒贺独懋德与同官翁鸿业中道托疾归崇祯改元由主客郎中出为江西提学副使颁守仁本塞源论于诸生自着管见臆说数千言发明良知之学士多兴起迁浙江右参政分守嘉兴湖州剧盗屠阿丑众千余出没太湖当事议剿之懋德曰此可计擒也悉召濒河豪家把其罪简壮士与同发遂擒阿丑当事以懋德为知兵寻遭内艰去服除起井陉兵备久旱懋德祷即雨他邑争迎以祷又辄雨甫三月以辽东巡抚方一藻荐调官宁远祖大寿久镇辽部下颇不戢懋德讽之大寿为申约束中官高起潜倨甚懋德导以谦恭亦稍折节以守松山及修台堡功数叙赉会灾异求言懋德上省过治平二疏规切君相一时咸笑为迂被旨切责杨嗣昌亦恶懋德言其清修弱质不宜边地乃改济南道济南新残破大吏多缺人懋德摄两司及三道印招流移安反侧恤雕瘵诸废毕兴迁山东按察使河南右布政司田荒谷贵吏日急催科而贼流言先服者不输租民日望其至懋德亟檄州县停征上疏自劾诏镌七级仍视事十四年十二月擢右佥都御史巡抚山西召对称旨赐酒馔银币明年春抵任大盗王冕等为乱讨平之总兵许定国援河南溃而归懋德定其乱十月京师戒严即统兵入卫诏扼守龙泉固关二关而贼已陷河南将犯平阳境懋德亟驰河上御之数月至十六年冬贼入潼关陕西尽陷自蒲州北抵保德二千余里悉与贼邻恃黄河为限穷冬冰合贼骑得长驱懋德连章告急请禁旅及保定宣府大同兵驰赴河干合拒中朝亦以山西为忧廷臣请防河者甚众然无兵可援总兵周遇吉镇宁武仅得自顾宣大总督王继谟奉命防河亦不至懋德以疲卒三千当数十万强寇日奔走平阳汾州间犹屡挫之大庆风陵吉乡诸渡十二月岢岚保德俱告警太原汹汹晋王手书趣懋德还懋德不得已分兵守二郡以十八日去平阳越三日贼即渡河副使李士焜知府张嶙然等弃城先遁俄复还越二日李自成至嶙然迎降平阳遂陷十七年正月巡按御史汪宗友劾懋德不待冰泮遽还太原致名城沦覆诏夺官候勘以郭景昌代之懋德先遣兵御贼而属城尽陷反拒官军懋德乃与布政使赵建极诸监司毛文炳蔺刚中毕拱辰太原知府孙康周署阳曲县事长史范志泰等大集城中人誓以死守懋德哭众皆哭声震原野罢官命适至或请出城候代懋德不可曰吾已办一死矣景昌即至吾亦与俱死是月晦贼游骑抵近郊自成知懋德贤遣使招谕曰抚军若降吾且大用懋德愤立火其檄斩使人头悬城上二月五日贼悉众薄城遣部将牛勇朱孔训王永魁出战俱败殁明日自成具卤簿督众力攻城上发炮击之贼多死又明日昼晦大风拔木&#瓦终夜不息守者皆仆懋德知不能支预草遗表时懋德调阳和兵三千协守刚中虑其内应移之南关外果叛降贼而部将张雄者守新南门与贼通懋德召中军副总兵应时盛谋将调雄守大南门未几雄缒城出降语其党曰城东南角楼贮火器火药我下即焚楼楼焚守者悉走贼乘势登城懋德北向再拜出遣表付友人拔刀自刭为麾下所夺时盛请下城巷战遂扶懋德上马时盛持矛突杀杀数十人至炭市口贼骑充斥时盛呼曰且拥公出西门懋德遽下马曰我当死封疆汝辈可自去众复拥懋德上马至水西门懋德叱曰汝辈欲陷我不忠耶复下马据地坐时盛已出城还顾不见复斫门入语懋德曰请与公俱死遂偕至三立祠懋德就缢未绝时盛释甲加诸肩乃绝时盛再拜讫即取弓弦自勒死建极危坐公堂贼拥至晋王府见自成欲授以官叱曰我天朝方伯乃仕贼耶自成令曳出斩之下&#连呼万岁曰臣失守封疆死有余罪自成以为呼己也曳还问曰既呼万岁何不受官建极厉声曰我呼当朝皇帝宁呼贼耶大骂自成立杀之文炳被执诱以官不从抗骂数日被杀妻赵妾李亦投井死子兆梦甫数岁被掠去士民以忠臣子赎而归之刚中被执说之降大骂曰岂有蔺坦生屈膝求活者乎贼杀之首既堕复跃起丈余贼皆辟易拱辰被执贼适得新刀拱辰睨视之问何睨曰欲得此斫头耳贼遂取斩之康周率死士巷战被执说降不从乃见杀福王时议懋德不守河为失策乃谥忠襄赐祭葬建祠不予赠荫余赐恤有差建极河南永宁人万历四十七年进士贼掠永宁时建极五子皆死后生三子又皆夭至是赵氏一门竟绝文炳字梦石郑州人由进士历知寿阳榆次擢吏科给事忧归与有司御贼以全城起故官会杨嗣昌督师议调民兵讨贼文炳言民兵不若官军乘快马善避贼可守不可调帝从之当大计文炳言主计者喜奔竞抑廉静宜令吏部科道抚按得互纠不公者帝亦纳之出为山西兵备副使竟死刚中字坦生陵县人崇祯四年进士由太常博士擢南京给事中奏保护留都六事已劾罢宁夏巡抚樊一蘅劾削河南解任巡抚常道立籍漕事大坏疏陈救弊之要山东荐饥上疏言民死而丁存田荒而赋在安得不为盗急宜清户口并里甲帝多纳其言迁山西副使甫抵任即殉城死拱辰字星伯掖县人举进士知朝邑盐城二县数迁数贬历淮徐兵备佥事督漕侍郎史可法谓拱辰才不任乃移之冀宁康周字晋侯安丘人起家乡举时盛辽阳人起家小校至都督佥事慷慨仗义懋德深倚之迄与同死　　房之屏　杨家龙　侯君昭　刘必达　范奇　　芳　阎梦夔　王孕懋按明外史蔡懋德传时李贼大破山西郡邑安邑知县房之屏宛平人起家乡举城陷北向拜天子入署拜母命妻子各自尽遂投井未死贼曳出斩之忻州知州杨家龙字惕若曲阳人由岁贡生为宁乡知县民遭兵亡徙过半抚之七年皆复业以荐迁官受事甫数旬贼即至召士民语曰此城必不守吾出若辈可全也挺身出城骂贼而死士民祠祀之汾州知州侯君昭城破不屈死汾阳知县刘必达当城破袖出骂贼文被杀邑中义勇范奇芳竟刺杀伪都尉自刭死代州参将阎梦夔鹿邑人城破抗节死宁武兵备副使王孕懋字有怀霸州人第进士由太原知府迁自成既陷太原遣使说降孕懋斩之与总兵官周遇吉固守城陷自刎死妻杨投井殉之宁武既失三关皆陷贼遂长驱犯大同　　高倬
按明外史本传倬忠州人天启五年进士除德清知县调金华崇祯四年征授御史镇守蓟镇中官邓希诏与总督曹文衡相讦奏倬言文衡骯脏成性必不能仰鼻息于中官希诏睚&#未忘又何能化戈矛为同气封疆事重宜撤希诏安文衡心若文衡果不足用亦宜速为更置勿使中官参之诸边镇臣如希诏者不少使人人效希诏将督抚之展布益难即诸边督抚如文衡者亦不少使人人效文衡将边事之废坏愈甚惟圣明早计毋以封疆为戏疏入忤旨贬一秩视事巡视草场失火与给事中马思理监督主事王瀹初江之远&#褫职下吏廷臣屡疏申救俱不纳逾年热审给事中吴甘来等复以为言始释归起上林署丞稍迁大理右寺副十一年五月火星逆行诏修省倬以近年刑狱滋繁而法官务停阁请敕诸司&#期奏报大者一旬小者五日其奉旨覆谳者或五日三日务俾积案尽疏囹圄衰减帝为采纳屡迁南京太仆卿太仆故驻滁州倬以大盗日扰江北而滁为南都西北门户请即募州人为兵俾保障乡土从之十六年二月擢右佥都御史提督操江其秋帝欲专任武臣刘孔昭汰操江文臣召倬别用未赴而京师陷福王立于南京用为工部右侍郎御用监内官请给工料钱置龙凤几榻诸器物及宫殿陈设金玉诸宝计赀数十万倬及尚书何应瑞力请裁省光禄寺请办御用器至一万五千七百有奇倬又以为言皆不纳明年二月由左侍郎拜刑部尚书南京失守倬投缳死是时大臣殉难者惟倬与张捷杨维垣而庶僚则有黄端伯刘成治吴嘉引龚廷祥以及杂流诸生陈于阶吴可箕黄金玺陈士达之属　　黄端伯　刘成治　吴嘉引　龚廷祥　陈于　　阶　吴可箕　黄金玺　陈士达按明外史高倬传端伯字元公建昌新城人崇祯元年进士历宁波杭州二府推官行取赴都以母忧归益王居建昌不法端伯服阕入都疏陈其状王亦劾端伯离间亲藩及出妻酗酒诸事有诏候勘端伯避居庐山福王立大学士姜曰广荐起之明年三月授仪制主事五月南都受逼百官皆迎降端伯不出遣使捕系之阅四月屡谕之降不动卒就戮成治字广如汉阳人崇祯七年进士历官户部郎中警至忻城伯赵之龙将出降先入户部封府库成治愤拳击之之龙亟走免已闻百官皆降自经于堂上嘉引字绳如松江华亭人天启四年举于乡历官户部主事为人方正不苟时已奉使出都闻变亟还谒方孝孺祠从容投缳死廷祥字伯兴无锡人马世奇门人也崇祯十六年举进士为中书舍人知国祚必移寄书其子预以死自誓及南都破与友人约偕死其友背之廷祥肃衣冠步至武定桥投水死于阶上海人为钦天监博士自缢于公署可箕徽州人为国子监生题诗于衣衿上缢死鸡鸣山关壮缪祠金玺江宁人闻大臣皆迎降大书于壁曰大明武举黄金玺一死以愧人臣而怀二心者遂自经士达南京布衣投水死　　王征俊　宋之&#　史可观　朱慎镂按明外史忠义传征俊字梦卜阳城人天启五年进士授韩城知县崇祯初流贼来犯御却之坐大计谪归德照磨巡按御史李日宣荐于朝给事中吕黄钟请用天下必不可少之人亦及征俊乃量移滕县知县累官右参政分守宁前丁忧归十七年二月贼陷阳城被执不屈系之狱士民争颂其德贼乃释之抵家北面再拜投缳卒其时士大夫居家尽节者灵石宋之&#翼城史可观阳曲朱慎镂之&#举进士历官登莱监军副使忤巡按谢三宾互讦于朝落职归三宾亦贬秩及遇变之&#受刑死妻乔詈贼撞&#死女敛尸毕拔簪刺喉死可观太常少卿学迁子官文华殿中书舍人加鸿胪少卿城陷自缢死慎镂晋府宗室摄灵丘郡王府事贼陷太原冠带祀家庙驱家人入庙中焚之己亦投火死　　丁泰运　尚大伦　王&#征
按明外史忠义传泰运字孟尚泽州人崇祯十三年进士除武陟知县调河内着廉直声十七年二月朔贼将刘方亮自蒲&#渡河东窥怀庆巡按御史苏京托言塞太行道先遁去与陕西巡抚李化熙同抵宁郭驿俄兵变化熙被伤走兵执殴京褫其衣披以妇人服令插花行稍违辄抶之一市大笑叛将陈永福引贼至京即迎降贼遂逼怀庆监司以下皆窜泰运独守南城力不支被执贼拥见方亮使跪不屈烧铁锁炙之亦不从乃遇害贼既陷怀庆寻陷彰德安阳人尚大伦字崇雅由进士历官刑部郎中有国学生白梦谦以救黄道周系狱大伦议宽之忤尚书意遂罢归城陷抗节死又有王&#征由乡举历官蒲州知州忤豪宗谢事归为贼所执传诣李自成道愤恨不食死　　何复　邵宗元　方正化
按明外史忠义传何复字见元平度人邵宗元字景康砀山人复举崇祯七年进士授高县知县有却贼功忤上官被劾谪戍后廷臣多论荐起英山知县迁工部主事进员外郎十七年二月擢保定知府宗元由恩贡生历保定同知有治行时李自成陷山西遣伪副将军刘方亮由固关东犯畿辅震动及真定游击谢嘉福杀巡抚徐标反遣使迎贼人情益汹汹宗元时摄府事亟集通判王宗周推官许曰可清苑知县朱永康后卫指挥刘忠嗣及乡官张罗彦尹洗等议城守复闻之兼程而驰或沮以寇迫不顾既入城宗元即授以印复曰公部署已定印仍佩之我相与僇力可也乃谒文庙与诸生讲见危致命章词气激烈讲毕即登城分门守三月十九日都城陷明日薄暮贼使投书诱降宗元手裂之明日贼大至络绎三百里有数十骑服妇人衣言所过百余城皆开门远迓不降即虀粉且曰京师已破若等为谁守城上人闻之发竖眦裂贼环攻云梯墙排且攻且骂宗元等固守不出巷树栅老悉持梃道上非持符者不敢行贼知守坚稍稍引却会督师大学士李建泰率残卒数百辇饷银十余辆叩城求入宗元等不许建泰恚大呼我朝廷重臣讨贼至此安敢不纳举敕印示之宗元等曰荷天子厚恩御门赐剑酌酒饯别今不仗钺西征乃叩关避贼耶建泰怒厉声叱呼欲举尚方剑恐之有欲启门者宗元曰倘贼诈为之若何或言金御史毓峒监督师军当识之亟推出视信乃纳之建泰入贼攻益厉掘城西南隅守者以火罐掷之不敢近驱难民哭城下冀乱众心城上击以石亦却去建泰乃倡言曰势不支矣姑与议降得一印信文牒可矣出纸迫宗元用印宗元抵印厉声曰我为朝廷守此一块土义不降贼欲降者任为之大哭引刀将自刎左右急止之皆雨泣罗彦前曰邪说勿听速击贼复自起爇西洋巨炮火发被燎几死贼攻无遗力雉堞尽倾弹丸雨下城中皆负板走二十四日贼火箭中城西北楼复焚死南郭门又火守者多散南城守将王登洲缒城出降贼蜂拥而上建泰中军副将郭中杰等为内应城遂陷宗元及中官方正化不屈死建泰即率曰可永康出降　　刘忠嗣
按明外史何复传忠嗣性忠勇为侪辈所服分守东城城将陷召女弟适杨千户者归令与妻毛子妇王同处一室俱以弓弦勒杀之复登城拒守城破被执忠嗣怒詈夺贼刀杀二贼贼&#至剜目劓鼻支解死　　张大同子
之坦

按明外史何复传复同时武臣死事者又有守备张大同与子之坦力战死　　文运昌　刘洪恩　戴世爵　刘元靖　吕九　　章　吕一照　李一广　杨儒秀　管民治按明外史何复传复同时武臣死事者又有指挥文运昌刘洪恩戴世爵刘元靖吕九章吕一照李一广中军则杨儒秀镇抚则管民治皆殉城死　　杨仁政　李尚忠　赵世贵　刘本源　侯继　　先　张守道　纪动　刘朝卿　刘悦　田守　　正　王好善　强忠武　王尔祉　郝国忠　　申锡　吕应蛟按明外史何复传复同时武臣死事者又有千户杨仁政李尚忠赵世贵刘本源侯继先张守道纪动百户则刘朝卿刘悦田守正王好善强忠武王尔祉把总则郝国忠申锡皆殉城死有吕应蛟者保定右卫人历官密云副总兵谢事归贼至总监正化知其能延与共守昼夜戮力城破短兵斗杀十余贼而死　　张罗俊子伸　弟罗彦　罗善　罗
辅　从子晋　再从子震　巽

按明外史忠义传罗俊字元美清苑人父纯臣由武进士历官署都督佥事神机营左副将生六子罗俊罗彦罗士罗善罗&#罗辅罗俊娶瞽女终身不置妾罗彦字仲美举崇祯二年进士授行人擢吏部稽勋主事屡迁文选郎中执政杨嗣昌数借封疆事荐用匪人罗彦多驳正帝疑吏部行私厂卒常充其庭曹郎多罹重谴罗彦独无所污染秩满迁光禄少卿被诬镌一官同邑少卿史坐脏瘐死忌者诬其私遂落职罗彦既归罗俊始以十六年秋举进士罗辅亦以是年举武进士&#需次还籍十七年二月闻贼渐逼京师众议城守罗彦少从父塞上习兵事及官行人奉使旋里乡郡被兵佐当事守御有功后三被兵皆里居三着守御功给事中时敏奉命过其地夜半欲入城罗彦不许敏劾其擅司锁钥罗彦援郅恽事疏辨帝不问及是兄弟倡义捍城与同知邵宗元等歃血盟誓总兵官马岱谒罗彦曰贼分两道一出固关一趋河间吾当出屯蠡县扼其冲先杀妻子而后往其城守悉属公罗彦曰诺诘旦岱果杀妻孥十一人率师去罗彦等纠乡兵二千分陴守罗俊守东城罗彦西北罗辅为游兵公廪不足出私财佐之贼遣骑呼降罗俊顾其下曰欲降者取我首去后卫指挥刘忠嗣挺剑曰有不从张氏兄弟死守者齿此剑怒目发上指闻者咸愤厉守益坚贼为引却已闻京师陷众皆哭北向拜又罗拜相盟誓而贼攻益急城中多异议罗彦谓宗元曰小民无知非鼓以大义气不壮乃下令人缀崇祯钱一于项以示戴主之意贼谓罗彦主谋呼其名大诟且射书说降罗彦不顾贼死伤多攻愈力李建泰亲军为内应城遂陷罗俊犹持刀斫贼刀脱两手抱贼啮其耳血淋漓口吻间贼至益众大呼我进士张罗俊也遂遇害罗彦见贼入急还家大书官阶姓名于壁投缳死子晋与罗俊子伸并赴井死罗善字舜卿为诸生佐两兄城守城将陷两兄戒勿死罗善曰有死节之臣不可无死节之士妻高携三女投井死罗善亦投他井死罗辅多力善射昼夜乘城射必杀贼城破与罗俊&#围走罗俊不可罗辅连射杀数人矢尽持短兵杀数人乃死张氏兄弟六人罗士早卒其妻高守节十七年至是自经死惟罗&#从水门走免其妻王亦缢死罗俊伯母李骂贼死罗彦妻赵二妾宋氏钱氏及晋妻师当围急时并坐井旁以待贼入皆先罗彦投井死独赵不沈家人出之再投又不沈乃免罗辅妻白在母家闻变欲死侍者止之绐以汲井推幼女先入而从之罗俊再从子震妻徐巽妻刘亦投井死一门死者凡二十三人　　金毓峒
从子肖
孙　振孙
韩东明　陈国政　张维
　　纲　张尔翚　孙从范　高经　郭鸣世　王　　之珽　韩枫　何一中　王法　刘宗向　田　　仰名　刘自重　尹洗　刘会昌　王联芳按明外史忠义传毓峒字鹤保定卫人父铨户部员外郎毓峒举崇祯七年进士授中书舍人十四年面陈漕务称旨特授御史疏论兵部尚书陈新甲庸才&#国户部尚书李待问积病妨贤又请涣发德音自十五年始蠲除繁苛与海内更新因言复社一案其人尽缝掖不可以一夫私怨开祸端帝多采纳明年出按陕西承兵荒后谕属吏拯恤秦人赖之云栈七百余里悉盗薮为建堡立驿设官分戍行旅无虞孙传庭治兵关中吏民苦征缮日夜望出关天子亦屡诏督趣毓峒独谓将骄卒悍未可轻战抗疏争之帝不纳师果覆败十六年冬期满得代甫出境而贼入关复还至朝邑核上将吏功罪而后行明年二月召对命赐食往监李建泰军驰赴山西甫抵保定而贼骑已逼遂偕邵宗元张罗彦等共守毓峒分守西城散家赀千余金犒士其妻王亦出簪珥佐之京师变闻贼射书说降众颇懈毓峒厉声曰果尔正当为君父复雠敢异议者斩悬银牌令击贼者自取众争奋毙贼多城陷一贼挽毓峒往谒其帅毓峒且骂且行遇井推贼仆地堕井死妻闻之即自经其从子振孙有勇力以武举人佐城守贼众皆散独立城上大呼曰我金振孙前日杀数贼魁者我也贼群至支解之振孙兄肖孙子妇陈与侍儿桂春亦投井死肖孙匿毓峒二子为贼搒掠无完肤终不言二孤获免同时守城殉难者邠州知州韩东明武进士陈国政赴井死平凉通判张维纲举人张尔翚孙从范不屈死举人高经负母避难遇贼求释母母获释而经被执绐以至家取赀乘间赴水死贡生郭鸣世寝疾闻城陷整衣端坐贼至持棒奋击而死诸生王之珽先城陷一日置酒会家人欢饮达旦城破偕妻齐及三子二女入井死诸生韩枫何一中王法等二十九人布衣刘宗向田仰名刘自重等二十人或自经或自溺或受刃皆不屈于贼而妇女尽节者乃至一百十五人他若都给事中尹洗举人刘会昌贡生王联芳以城陷之次日为贼收获亦不屈死贼揭其首于竿书曰据城抗师恶官逆子见者为饮泣　　倪元璐
按明外史本传元璐字玉汝上虞人父涷历知抚州淮安荆州琼州四府有当官称天启二年元璐成进士改庶吉士授编修册封德府移疾归还朝出典江西乡试暨复命则庄烈帝践阼魏忠贤已伏诛遗党杨维垣辈护持旧局力扼东林维垣上疏&#诋东林崔魏元璐愤崇祯元年正月抗疏曰臣顷阅章奏见攻崔魏者必与东林&#称邪党夫以东林为邪党将以何者名崔魏崔魏既邪党矣击忠贤呈秀者又邪党乎哉东林天下才薮也其所宗主者大都树高明之帜而或绳人过刻持论太深谓之非中行则可谓之非狂狷不可且天下议论宁假借必不可失名义士人行己宁矫激必不可忘廉隅自以假借矫激为大咎于是彪虎之徒公然背畔名义决裂廉隅连篇颂德匝地建祠颂德不已必将劝进建祠不已必且呼嵩而人犹宽之曰无可奈何不得不然耳充此无可奈何不得不然之心又将何所不至乃议者以忠厚之心曲原此辈而独持已甚之论苛责吾徒所谓舛也今大狱之后汤火仅存屡奉明纶俾之酌用而当事者犹以道学封疆持为铁案毋亦深防其报复乎然臣以为过矣年来借东林媚崔魏者其人自败何待东林报复若不附崔魏又能攻去之其人已乔岳矣虽百东林乌能报复哉旧辅臣韩爌陛下已鉴其清忠旧词臣文震孟陛下已许其起用乃朝论犹扼之何也至逆奄所毁书院宜并修复盖书院生祠相为胜负生祠毁书院岂不当复时柄国者悉忠贤余党疏入以论奏不当责之于是维垣复上疏驳元璐为谬元璐再疏曰臣前疏原为维垣发也陛下明旨曰分别门户已非治征曰化异为同曰天下为公而维垣则倡为孙党赵党熊党邹党之说是陛下于方隅无不化而维垣实未化陛下于正气无不伸而维垣不肯伸臣冒昧有言盖为维垣效忠告不图以臣为谬也维垣怪臣盛称东林以东林尝推李三才而护熊廷弼也抑知东林中有力击魏忠贤之杨涟首劾崔呈秀之高攀龙乎忠贤穷凶极恶维垣犹尊称之曰厂臣公厂臣不爱钱厂臣知为国为民而何责乎三才五虎五彪之罪刑官仅拟削夺维垣不驳正又何诛乎廷弼维垣又怪臣盛称韩爌夫舍爌昭然忤珰之大节而加以说情罔利莫须有之事已为失平至廷弼行贿之说乃忠贤借以诬陷清流天下谁不知而维垣犹守是说乎维垣又怪臣盛称文震孟夫震孟忤珰削夺其破帽策蹇傲蟒玉驰驿语何可非维垣试观数年来破帽策蹇之辈较超阶躐级之俦孰为荣辱自此义不明畏破帽策蹇者相率而颂德建祠希蟒玉驰驿者至呼父呼九千岁而不怍可胜叹哉维垣又怪臣盛称邹元标夫谓都门聚讲为非则可谓元标讲学有他肠则不可当日忠贤驱逐诸人毁废书院者正欲箝学士大夫之口恣行不义耳自元标以伪学见驱而逆珰遂以真儒自命学宫之内俨然揖先圣为平交使元标诸人在岂遂至此维垣又驳臣假借矫激四字夫当崔魏之世人皆任真率性颂德建祠使有一人假借矫激而不颂不建岂不犹赖是人哉维垣以为真小人待其满贯可攻去之臣以为非计也必待其满贯其败坏天下事已不可胜言虽攻去之不亦晚乎即如崔魏满贯久矣不遇圣明谁攻去之维垣终以无可奈何为颂德建祠者解臣以为非训也假令呈秀一人舞蹈称臣于逆珰诸臣亦以为无可奈何而从之乎又令逆珰以兵劫诸臣使从叛逆诸臣亦靡然从之以为无可奈何而然乎维垣又言今日之忠直不当以崔魏为对案臣谓正当以崔魏为对案也夫人品试之崔魏而定矣以崔魏定邪正犹以明镜别妍媸维垣不取证于此将谓此中尚有人物乎总之东林之取憎于逆珰独深其得祸独酷在今日当曲原其被抑之苦不当毛举其尺寸之瑕乃归逆珰以首功代逆珰而分谤斯亦不善立论者矣疏入柄国者以互相诋訾两解之当是时元凶虽殛其徒党犹盛无敢颂言东林者自元璐疏出清议渐明而善类亦稍登进矣元璐寻进侍讲其年四月请毁三朝要典言梃击红丸移宫三议哄于清流而三朝要典一书成于逆竖其议可兼行其书必当速毁盖当事起议兴盈庭互讼主梃击者力护东宫争梃击者计安神祖主红丸者仗义之言争红丸者原情之论主移宫者弭变于几先争移宫者持平于事后数者各有其是不可偏非总在逆珰未用之先虽甚水火不害埙篪此一局也既而杨涟二十四罪之疏发魏广微此辈门户之说兴于是逆珰杀人则借三案群小求富贵则借三案经此二借而三案之面目全非矣故凡推慈归孝于先皇正其颂德称功于义父又一局也网已密而犹疑有遗鳞势已重而或忧其翻局崔魏诸奸始创立私编标题要典以之批根今日则众正之党碑以之免死他年即上公之铁券又一局也由此而观三案者天下之公议要典者魏氏之私书三案自三案要典自要典今为金石不刊之论者诚未深思臣谓翻即纷嚣改亦多事惟有毁之而已夫以阉竖之权而役史臣之笔亘古未闻当毁一未易代而有编年不直书而加论断若云仿佛明伦规模大典则是魏忠贤欲与肃皇帝争圣崔呈秀可与张孚敬比贤悖逆非伦当毁二矫诬先帝伪撰宸篇既不可比司马光资治通鉴之书亦不得援宋神宗手制序文为例假窃诬妄当毁三况史局将开馆抄具备七载非难稽之世实录有本等之书何事留此骈枝供人唾詈当毁四帝纳其言命礼部会词臣详议议上遂焚其板侍讲孙之獬忠贤党也典顺天乡试中呈秀子铎闻要典将毁诣阁力争且恸哭天下笑之元璐历迁南京司业右中允四年帝特重武科始命行殿试有举子以技勇闻会试被黜帝疑主考官庶子杨世芳中允刘必达及监试御史余文缙马如蛟有意抑之悉逮下狱命元璐副谕德方逢年再试事竣白四人无弊请宽贷不纳黄道周贬官元璐称为第一词臣乞留之史局以己代贬并荐旧府尹刘宗周曰迩来中使四出动以上官体加于庶司臣惧士大夫之气化为绕指柔陛下当式怒蛙不当重摧折乃宗周既以骯脏投闲道周又以蹇谔被贬天下本无人得其人又不能用岂不深可惜哉亦不纳三疏乞省亲不允进右谕德充日讲官进右庶子两疏乞归养复不允乃上制实八策曰间插部曰缮京邑曰优守兵曰靖降人曰益寇饷曰储边才曰奠辇毂曰严教育又上制虚八策曰端政本曰伸公议曰宣义问曰一条教曰虑久远曰昭激劝曰励名节曰假体貌其端政本悉规切温体仁其伸公议则诋张捷荐吕纯如谋翻逆案事捷大怒上疏力攻且讦其干预考选元璐疏辨乞与同罢帝俱不问八年春流贼毁皇陵上疏乞下罪己诏蠲除七年以前逋租时不能用复两疏乞归养不许俄迁国子祭酒先后列上十四事皆援祖制作人才帝为采纳元璐雅负时望位渐通显帝意向之深为体仁所忌一日帝手书其名下阁令以履历进体仁益恐会诚意伯刘孔昭谋掌戎政体仁饵孔昭使攻元璐言其妻陈尚存而妾王冒继配复封败礼乱法诏下吏部核奏其同里尚书姜逢元侍郎王业浩刘宗周及其从兄御史元珙咸言陈氏以过被出继娶王非妾体仁意沮会部议行抚按勘奏即拟旨云登科录二氏&#列罪迹显然何待行勘遂落职闲住十五年九月廷臣交荐诏起兵部右侍郎兼侍读学士以母老固辞俄闻畿辅被兵遂冒锋镝北上明年春抵都及入见陈制敌机宜帝甚喜五月即超拜户部尚书兼翰林院学士仍充日讲官以祖制浙人不得官户部辞不许帝眷元璐甚五日三赐对因奏陛下诚用臣臣请以三说进一则与枢部同心计画准饷以权兵准兵以权饷被兵之区饷多亏折败兵之垒兵亦销亡彼此相权则数清而用足一小生小节无益于数必求一举得数十百万又必有利于国无害于司农又臣本儒臣诸所设施岂可权宜苟且臣必以仁义为根本政苟厉民必为民请命奏未毕帝曰卿真学问之言本原之论元璐又奏臣请得参兵部谋帝曰已谕枢臣令与卿协计当是时冯元&#为兵部与元璐同志钩考兵食颇有所裨益中外想望其丰采惟帝亦以用两人晚而时事益不可为左支右诎元璐亦无如何故事诸边饷司悉中差元璐请改为大差兼兵部衔令清核军伍不称职者即遣人代之先屡遣科臣出督四方租赋元璐以为扰民无益乞罢之而专责抚按户部侍郎庄祖诲督剿寇饷忧饷为盗劫远避之长沙衡州元璐请令督抚自催毋烦朝使自军兴以来正供之外有边饷有新饷有练饷款目多黠吏易为奸元璐请合为一帝皆报可时国用益诎而灾伤蠲免者又多元璐计无所出请开赎罪之例且令到官满岁者得输赀给封诰帝亦从之十月命兼摄吏部事陈演忌元璐风魏藻德言于帝曰元璐书生不习钱＄元璐亦数请解职十七年二月命以原官专直日讲逾月李自成陷京师元璐整衣冠北向拜父南向拜母书几上曰南都尚可为死吾分也勿以衣衾敛暴我尸聊志吾痛遂南向坐取帛自缢而绝福王时赠少保吏部尚书谥文正　　李邦华
按明外史本传邦华字孟暗吉水人受业同里邹元标以名节自励举万历三十二年进士授泾县知县有异政行取拟授御史值党论初起朝士多诋顾宪成邦华与相拄遂指目为东林越二年始拜命陈法祖用人十事一曰内阁不当专用词臣二曰词臣不当专守馆局三曰祠臣不当教习内书堂四曰六科都给事中不当内外间阻五曰御史升迁不当概论考满六曰吏部乞假不当积至正郎七曰关仓诸差不当专用举贡任子八曰调简推知不当骤迁京秩九曰进士改教不当概从内转十曰边方州县不当尽用乡贡疏上不报四十一年廷臣争请福王之藩已有期忽传旨庄田务足四万顷廷臣相顾愕眙谓田数必不足则期将复更而竟无敢争者邦华乃抗疏切谏中刺郑贵妃郑国泰末规切阁臣叶向高廷臣乃相继争期得毋易寻上剖别邪正疏历诋故相申时行王锡爵赵志皋张位沈一贯李廷机而极论汤宾尹王绍徽徐兆魁罪兆魁出揭自明邦华又特疏论列兆魁迄引去吏部尚书赵焕逐左都御史孙玮诚意伯刘荩臣疏诋御史周起元翟凤翀邦华&#请罢斥巡视银库见老库贮银止八万两大骇列上祛弊十事多中贵所不便格不行熊廷弼听勘议起其乡人黄彦士吴亮嗣官应震力庇之攻击持勘议者不已邦华知泾县深悉其本末出疏质言之其党咸缩舌彦士犹为辩邦华再疏尽发其隐诸人乃不敢复言然疾之弥甚事具孙振基传中巡按浙江澄清吏治部内肃然织造中官刘成卒命归其事于有司而别遣中官吕贵录成遗赀贵遂嗾奸民纪光诡称机户诣阙保贵代成督造邦华极论二人交关作奸罪而光疏不由通政亦不下内阁以中旨行之邦华愤复三疏力争语极切至皆不报是时神宗好货中官有所进奉名为孝顺邦华疏中刺及之并劾左右大奄之党贵者皆人所不敢言直声动朝野期满久不得代四十四年引疾归明年尚书郑继之等力排东林出为山东参议其父廷谏为南京刑部郎中亦罢归邦华乃辞疾不赴天启元年起故官饬易州兵备明年迁光禄少卿即还家省父四月擢右佥都御史代毕自严巡抚天津时军府新立庶务草创邦华极力振饬戎伍器甲皆修备津门一军遂为诸镇冠廷臣共推毂推兵部右侍郎疏辞不允复还家省父四月夏抵京枢辅孙承宗因万寿节请入觐魏忠贤党谓承宗将清君侧恶邦华实召之忠贤立勒承宗还镇邦华即引疾去五年七月为奄党倪文焕所劾削其官崇祯元年四月起工部右侍郎总督河道五月改兵部协理戎政还朝帝即召见旋知武会试事竣入营故事冬至郊列队扈跸用军八万五千人至是增至十万有奇时方郊总督勋臣缺邦华兼摄其事所设云辇龙旌宝纛以及金鼓旗帜甲冑剑戟焕然一新帝顾之甚悦明年春幸学亦如之命加兵部尚书力辞不允时戎政大坏邦华锐意清厘先陈更操法慎拣选改战车精火药专器械责典守节金钱酌兑马练大炮九事帝优旨褒勉京营弊多端而占役虚冒尤甚占役者其人为诸将所役一小营至四五百人且有卖闲包操诸弊虚冒者无其人而诸将及勋戚奄寺豪强以苍头冒选锋壮丁月支厚饷邦华核还占役万计清虚冒千余人三大营军十余万强半皆老弱故事军缺听人告补皆以贿得邦华必亲试非年壮力强者不收自是军鲜冒滥三营选锋一万壮丁七千饷厚他军而疲弱不与邦华下令每把总兵五百月自简五人年必二十五以下力必二百五十斤以上技必兼弓矢火炮月一解送以补选锋壮丁之缺壮士咸踊跃三大营领六副将又分三十六营官以三百六十七人计所用掾吏皆积猾邦华按罪十余人又行一岁二考察之令诸奸为戢营马额二万六千至是止万五千而他官例得借用总督协理及巡视科道又例有坐班马邦华首减己班马他官借马者不许发滥借为希营将三百六十听用者称是每一官缺请托纷至邦华悉杜绝行计日省成法每小营各置一簿月上事状于协理以定殿最旧制三大营外复设三备兵营营三千人饷视正军而不习技击无所事事邦华核去四千余人又汰老弱千疏请归并三大营不复另设由是戎政大厘会仓场总督南居益言京营岁支米一百六十六万四千余石视万历四十六年增五万七千余石宜减省邦华因上议军以十二万为额饷以百四十四万石为额岁省二十二万有奇帝亦报可着为令帝知邦华忠奏无不从邦华亦感帝知不顾后患诸失利者衔次骨怨谤纷然至十月畿辅被兵即简精卒三千守通州二千援蓟州而身督诸军出营城外军容甚壮帝数召对温语慰藉俄惑于群议命撤还守陴侦者不敢远出声息遂断乃上防寇贼缉间谍散奸宄禁言数事即命饬行邦华自闻警衣不解带捐赀造炮车及诸火器又以外城单薄自请出守而诸不逞构蜚语入大内帝不能无动襄城伯李守锜督京营衔邦华扼己亦乘间诋諆邦华自危上疏陈情归命于帝帝犹温旨慰谕然是时帝心焦劳甚谓大臣皆不足倚下兵部尚书王洽工部尚书张凤翔狱会满桂兵拒于德胜门外城上发大炮助之&#伤桂兵甚众都察院都事张道泽遂疏劾邦华言官亦廷论其罪帝乃落邦华职闲住自是代者以邦华为戒率因循姑息戎政不可问矣邦华归廷臣屡荐执政多忌之扼不用十二年四月始起南京兵部尚书参赞机务首定营制汰不急之将并分设之营尝言守江南不若守江北防下流不若防上流乃由浦口历滁州全椒和州相形势绘图以献于浦口建沿江敌台于滁州设戍卒池河无城则城之藕塘为滁椒咽喉筑堡联络和州遭屠戮人民无几请隶之太平又请开府采石之山置哨太平港大垦当涂闲田数万顷以资军储皆下所司未及行以父忧去十五年冬起故官掌南京都察院事俄代刘宗周为左都御史两疏恳辞未得命闻都城被兵乃疏请督东南援兵入卫力疾上道明年三月抵九江左良玉溃兵数十万声言乏饷蔽江东下劫漕舟邦华急移书责以大义良玉气沮答书语颇恭邦华用便宜发安庆库银十五万饷之而身入其军开诚慰劳良玉及其下皆感激誓刻期灭贼一军遂安帝大悦降旨优奖还朝召见嘉劳备至首陈勿欺之疏请与廷臣共勉乃申职掌振宪纪更定巡城巡方诸令风采凛然御史出巡有回道考核例邦华谓回道而后黜害政已多论罢巡按巡盐御史各一人奉命考试御史黜冒滥者一人有御史无显过而先任推官着贪声者追黜之台中始畏法十七年二月李自成陷山西邦华密疏请帝固守京师仿永乐朝故事命太子监国南都居数日未得命又请定永二王分封太平宁国二府拱护两京帝得疏意动绕殿行且读且叹将行其言会帝召廷臣对庶子项煜疏言当南迁帝曰国君死社稷正也朕志决矣范景文与邦华拟申前请给事中光时亨大声曰往江南欲为唐肃宗灵武故事乎二人乃不敢言而帝心亦不怡甚遂罢邦华策不议未几贼逼都城亟诣内阁言事魏藻德漫应曰姑待之邦华乃太息出已率诸御史登城群奄拒之不得上恸哭而返十八日外城陷走宿文信国祠明日内城亦陷北向再拜三揖信国作绝命词投缳卒福王时赠太保吏部尚书谥忠文　　王家彦
按明外史本传家彦字开美莆田人天启二年进士授开化知县调兰溪擢刑科给事中崇祯四年大学士钱龙锡久系狱家彦因热审力请宽之获减死狱囚多淹帝定按月奏报例家彦请推行于四方时方用兵而文臣知兵者少家彦陈储才法甚备流贼扰山西巡抚宋统殷不能御日事招抚且纵兵剽掠家彦请急易之刘香乱福建家彦以海防尽弛力请修复旧制奉命巡青论救前巡视科道马思理高倬及监督主事王瀹初江之远事多议行班军十六万后减为七万及是止二万有奇有建议免其番上者家彦巡京营力陈不可帝纳之总河尚书刘荣嗣凿河渠无功因家彦言获谴遵化铁冶久废奸民请复开家彦极言有害无利请自今言利章奏一切报罢事亦止其后奸民请开开化云雾山以兴屯亦以家彦言而止时行保举法家彦请养之成均试之六部且上言近日会推吏部袖出一纸与会者止两揖而退大失会推意报闻屡迁户科都给事中总督卢象升有因粮加饷之议户部尚书侯恂请未被寇之地士大夫赋一两者加二钱民间五两以上者每两一钱已得旨行家彦言民赋五两上者大率百十家而成一户本非富民不可计锱铢帝亦采纳九年言近以军食不足令畿辅山东河南江北召买米豆输天津至九十余万石民不堪命而吏胥侵耗数十万计不可不严治帝为饬行七月昌平失守陵寝震惊劾兵部尚书张凤翼坐视凤翼既出督师复劾其调度无法威令不行帝以敌未退不问家彦寻以亲丧归十二年起吏科都给事中帝屡诏起废而所司不奉行家彦请敕部速奏且召入陛见亲验其才吏部两侍郎旧制必用翰林一人自薛国观执政四年不补家彦以为言成祖有捕蝗令宣德五年定为永制垂二百年吏部岁以九月颁勘合于有司无举行者家彦请实修旧典帝皆纳之擢大理丞进本寺少卿十五年迁太仆卿家彦居言路时尝请复国初种马及西番茶马制帝下兵部檄陕西督抚未能行至是家彦复陈四疏备言马耗之故请行官牧及金牌差发遗制且言课马改折旧增至二十四万两民已重困杨嗣昌不恤民复增三十七万致旧额反逋不可不厘正帝手其疏语执政曰家彦所奏皆可行急下部议军兴方亟不能尽行也顷之擢户部右侍郎甫拜命都城被兵帝择协理戎政大臣召见四人即以命家彦受敕即日登陴阅视内城九门明日阅外城七门布列守具雪夜携一灯步巡城堞守卒无知者翊日奖戒勤惰将士争自励初分守阜城门后移安定门凡半岁寝处城楼劳勚为最解严赐宴午门增秩一等十七年二月廷推户部尚书帝以戎政非家彦不可特留任李自成逼京师襄城伯李国祯督京营帝又命中官王德化尽督内外军务二人皆不知兵悉发三大营军出营城外家彦争不得由是守陴者少诸军既出城见贼辄降贼即驱攻城城上人皆其侪益无固志廷臣分门守家彦守安定门号令进止悉由中官沮诸臣不使登城又缒叛贼杜勋上与密约而去兵部尚书张缙彦疑有异急上闻帝手敕缙彦登城察视家彦从之中官犹固拒示以手敕乃许问勋安在曰去矣又言秦晋二王亦欲上城家彦曰二王既降贼即贼也安得上见势不支顿足哭偕缙彦诣宫门请对不得见十九日黎明城陷家彦望阙叩头投城下不死缢于民舍而绝福王时赠太子太保兵部尚书谥忠端　　孟兆祥
子
章明

按明外史本传兆祥字允吉交河人举于乡九赴会试天启二年始擢第除大理左评事崇祯初迁吏部稽勋主事历文选员外郎门生谒选请善地兆祥正色责之其人悚然退进稽勋郎中谒假归起考功郎中忤要人意贬行人司副稍迁光禄丞进少卿历左通政太仆卿旋进通政使十七年二月拜刑部右侍郎三月宣府陷贼薄都城诏大臣登陴分守兆祥驻正阳门防卫严固时城守惟中官为政襄城伯李国祯统京营军稽月饷不予士卒咸怒无固志未几城或劝兆祥还邸厉声曰社稷已覆吾将安之仰天号恸冠带望阙拜曰臣力止此矣谋国无能死有余憾遂自经长子章明字纲宜甫成进士兆祥语之曰我大臣义当死汝未受职可去对曰人生大节惟君与父君父死臣子何生为亦投缳死兆祥妻吕章明妻王相向哭既而曰彼父子死忠矣我二人可不死节乎亦同曰&#缢死福王时赠兆祥刑部尚书谥忠贞章明河南道御史谥节愍　　施邦曜
按明外史本传邦曜字尔韬余姚人万历四十一年进士不乐为吏改顺天武学教授历国子博士工部营缮主事进员外郎魏忠贤兴三殿工诸曹郎悉奔走其门邦曜独不往忠贤欲困之令仿嘉靖旧制作兽吻其制莫可考梦神告之发地得吻嘉靖中所余也忠贤遂不能难迁屯田郎中稍迁漳州知府尽知属县奸盗主名每发辄得阖郡惊为神盗刘香李魁奇横海上邦曜絷香母诱之香就擒魁奇援郑芝龙事请抚邦曜言于巡抚邹维琏卒讨平之迁福建副使左参政四川按察使福建左布政使所至洁己爱民声籍甚历两京光禄寺卿改通政使少詹事黄道周谪官复逮下诏狱国子生涂仲吉上书讼之邦曜不为封进而大署其副封曰书不必上论不可不存仲吉劾邦曜阻抑言路邦曜遂以副封上帝见其署语怒夺职归逾年言官交荐起南京通政使入都陛见陈学术吏治用兵财赋四事帝改容纳焉出都三日命中使召还曰南京无事留此为朕效力吏部推为刑部右侍郎帝曰邦曜清执可左副都御史时崇祯十六年十二月也初浙江有许都之乱绍兴推官陈子龙平之其余党犹未靖子龙遽迁去邦曜请改子龙兵科给事中留浙抚御涂仲吉之上书也帝下之诏狱掌锦衣者谓左通政马思理庇仲吉致赴狱愆期帝怒并思理下吏罪遣戍至是邦曜为思理讼冤请召用帝以两浙供亿久不至遣中官王坤及给事中三人往督邦曜请停遣中官未报会贼薄近郊邦曜语兵部尚书张缙彦急厉士卒固守檄天下兵勤王缙彦不为意邦曜太息而去城急趋长安门闻帝崩恸哭曰君殉社稷矣臣子可偷生哉即解带自缢其仆趋救稍苏厉声曰若辈不知大义毋误我贼满衢巷不获还邸舍望门求缢辄为居民所麾乃命家人市信石杂烧酒即途中服之血迸裂而卒邦曜少好王守仁学以理学文章经济三分其书读之刘宗周讲学蕺山邦曜往复叩击宗周深契焉鲁时生者里同年生也官庶吉士没京师邦曜手治含敛以女妻其子尝买一婢命±埽至东隅捧簪凝视而泣怪问之曰此先人御史宅也时堕环兹地不觉＄怆耳邦曜即分嫁女资择士人归之福王时赠太子少保左都御史谥忠介　　凌义渠
</div>
    <div class="pagination">
<a href="官常典忠烈部_page42.html">上一页</a><span>...</span><a href="官常典忠烈部_page38.html">38</a><a href="官常典忠烈部_page39.html">39</a><a href="官常典忠烈部_page40.html">40</a><a href="官常典忠烈部_page41.html">41</a><a href="官常典忠烈部_page42.html">42</a><span class="current-page">43</span><a href="官常典忠烈部_page44.html">44</a><a href="官常典忠烈部_page45.html">45</a><a href="官常典忠烈部_page46.html">46</a><a href="官常典忠烈部_page47.html">47</a><a href="官常典忠烈部_page48.html">48</a><span>...</span><a href="官常典忠烈部_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
