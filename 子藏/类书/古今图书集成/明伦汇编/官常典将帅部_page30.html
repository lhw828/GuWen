<!DOCTYPE html>
<html>
<head>
    <meta charset="UTF-8">
    <title>官常典将帅部 - 第 30 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典将帅部 - 第 30 页/共 48 页</h1>
    <div class="content">按吴志本传盖字公覆零陵泉陵人也初为郡吏察孝廉辟公府孙坚举义兵盖从之坚南破山贼北走董卓拜盖别部司马坚薨盖随策及权擐甲周旋蹈刃屠城诸山越不宾有寇难之县辄用盖为守长石城县吏特难检御盖乃署两掾分主诸曹教曰令长不德徒以武功为官不以文吏为称今贼寇未平有军旅之务一以文书委付两掾当检摄诸曹纠擿谬误两掾所署事入诺出若有奸欺终不加以鞭杖宜各尽心无为众先初皆怖威夙夜恭职久之吏以盖不视文书渐容人事盖亦嫌外懈怠时有所省各得两掾不奉法数事乃悉请诸掾吏赐酒食因出事诘问两掾辞屈皆叩头谢罪盖曰前已相&#终不以&#杖相加非相欺也遂杀之县中震栗后转春谷长寻阳令凡守九县所在平定迁丹阳都尉抑强扶弱山越怀附盖姿貌严毅善于养众每所征讨士卒皆争为先建安中随周瑜拒曹公于赤壁建策火攻语在瑜传拜武锋中郎将武陵蛮夷反乱攻守城邑乃以盖领太守时郡兵才五百人自以不敌因开城门贼半入乃击之斩首数百余皆奔走尽归邑落诛讨魁帅附从者赦之自春讫夏寇乱尽平诸幽邃巴醴由诞邑侯君长皆改操易节奉礼请见郡境遂清后长沙益阳县为山贼所攻盖又平讨加偏将军病卒于官盖当官决断事无留滞国人思之及权践祚追论其功赐子柄爵关内侯　　韩当
按吴志本传当字义公辽西令支人也以便弓马有膂力幸于孙坚从征伐周旋数犯危难陷敌禽卤为别部司马及孙策东渡从讨三郡迁先登校尉授兵二千骑五十匹从征刘勋破黄祖还讨鄱阳领乐安长山越畏服后以中郎将与周瑜等拒破曹公又与吕蒙袭取南郡迁偏将军领永昌太守宜都之役与陆逊朱然等共攻蜀军于涿乡大破之徙威烈将军封都亭侯曹真攻南郡当保东南在外为帅厉将士同心固守又敬望督司奉遵法令权善之黄武二年封石城侯迁昭武将军领冠军太守后又加都督之号将敢死及解烦兵万人讨丹阳贼破之会病卒子综袭侯领兵其年权征石阳以综有忧使守武昌而综淫乱不轨权虽以父故不问综内怀惧载父丧将母家属部曲男女数千人奔魏魏以为将军封广阳侯数犯边境杀害人民权常切齿东兴之役综为前锋军败身死诸葛恪斩送其首以白权庙　　董袭
按吴志本传袭字元代会稽余姚人长八尺武力过人孙策入郡袭迎于高迁亭策见而伟之到署门下贼曹时山阴宿贼黄龙罗周勃聚党数千人策自出讨袭身斩罗勃首还拜别部司马授兵数千迁扬武都尉从策攻皖又讨刘勋于寻阳伐黄祖于江夏策薨权年少初统事太妃忧之引见张昭及袭等问江东可保安不袭对曰江东地势有山川之固而讨逆明府恩德在民讨卤承基大小用命张昭秉众事袭等为爪牙此地利人和之时也万无所忧众皆壮其言鄱阳贼彭虎等众数万人袭与凌统步骘蒋钦各别分讨袭所向辄破虎等望见旌旗便散走旬日尽平拜威越校尉迁偏将军建安十三年权讨黄祖祖横两蒙冲挟守沔口以栟闾大绁系石为&#上有千人以弩交射飞矢雨下军不得前袭与凌统俱为前部各将敢死百人人被两铠乘大舸船突入蒙冲里袭身以刀断两绁蒙冲乃横流大兵遂进祖便开门走兵追斩之明日大会权举觞属袭曰今日之会断绁之功也曹公出濡须袭从权赴之使袭督五楼船住濡须口夜卒暴风五楼船倾覆左右散走舸乞使袭出袭怒曰受将军任在此备贼何等委去也敢复言此者斩于是莫敢干其夜船败袭死权改服临丧供给甚厚　　徐盛
按吴志本传盛字文向琅邪莒人也遭乱客居吴以勇气闻孙权统事以为别部司马授兵五百人守柴桑长拒黄祖祖子射尝率数千人下攻盛盛时吏士不满二百与相拒击伤射吏士千余人已乃开门出战大破之射遂绝迹不复为寇权以为校尉芜湖令复讨临城南阿山贼有功徙中郎将督校兵曹公出濡须从权御之魏尝大出横江盛与诸将俱赴讨时乘蒙冲遇迅风船落敌岸下诸将恐惧未有出者盛独将兵上突斫敌敌披退走有所伤杀风止便还权大壮之及权为魏称藩魏使邢贞拜权为吴王权出都亭候贞贞有骄色张昭既怒而盛忿愤顾谓同列曰盛等不能奋身出命为国家并许洛吞巴蜀而令吾君与贞盟不亦辱乎因涕泣横流贞闻之谓其旅曰江东将相如此非久下人者也后迁建武将军封都亭侯领庐江太守赐临城县为奉邑刘备次西陵盛攻取诸屯所向有功曹休出洞口盛与吕范全琮渡江拒守遭大风船人多丧盛收余兵与休夹江休使兵将就船攻盛盛以少御多敌不能克各引军退迁安东将军封芜湖侯后魏文帝大出有渡江之志盛建计从建业筑围作薄落围上设假楼江中浮船诸将以为无益盛不听固立之文帝到广陵望围愕然弥漫数百里而江水盛长便引军退诸将乃伏黄武中卒子楷袭爵领兵　　甘宁
按吴志本传宁字兴霸巴郡临江人也少有气力好游侠招合轻薄少年为之渠帅群聚相随挟持弓弩负眊带铃民闻铃声即知是宁人与相逢及属城长吏接待隆厚者乃与交欢不尔即放所将夺其资货于长吏界中有所贼害作其发负四字原
本恐讹
至二十余
年止不攻劫颇读诸子乃往依刘表因居南阳不见进用后转托黄祖祖又以凡人畜之于是归吴周瑜吕蒙皆共荐达孙权加异同于旧臣宁陈计曰今汉祚日微曹操弥骄终为篡盗南荆之地山陵形便江川流通诚是国之西势也宁已观刘表虑既不远儿子又劣非能承业传基者也至尊当早规之不可后操图之图之之计宜先取黄祖祖今年老昏耄已甚财谷并乏左右欺弄务于货利侵求吏士吏士心怨舟船战具顿废不修怠于耕农军无法伍至尊今往其破可必一破祖军鼓行而西西据楚关大势弥广即可渐规巴蜀权深纳之张昭时在坐难曰吴下业业若军果行恐必致乱宁谓昭曰国家以萧何之任付君君居守而忧乱奚以希慕古人乎权举酒属宁曰兴霸今年行讨如此酒矣决以付卿卿但当勉建方略令必克祖则卿之功何嫌张长史之言乎权遂西果禽祖尽获其士众遂授宁兵屯当口后随周瑜拒破曹公于乌林攻曹仁于南郡未拔宁建计先径进取夷陵往即得其城因入守之时手下有数百兵并所新得仅满千人曹仁乃令五六千人围宁宁受攻累日敌设高楼雨射城中士众皆惧惟宁谈笑自若遣使报瑜瑜用吕蒙计帅诸将解围后随鲁肃镇益阳拒关羽羽号有三万人自择选锐士五千人投县上流十余里浅濑云欲夜涉渡肃与诸将议宁时有三百兵乃曰可复以五百人益吾吾往对之保羽闻吾咳唾不敢涉水涉水即是吾禽肃便选千兵益宁宁乃夜往羽闻之住不渡而结柴营今遂名此处为关羽&#权嘉宁功拜西陵太守领阳新下雉两县后从攻皖为升城督宁手持练身缘城为吏士先卒破获朱光计功吕蒙为最宁次之拜折冲将军后曹公出濡须宁为前部督受&#出斫敌前营权特赐米酒众殽宁乃料赐手下百余人食食毕宁先以银酌酒自饮两乃酌与其都督都督伏不肯时持宁引白削置膝上呵谓之曰卿见知于至尊孰与甘宁甘宁尚不惜死卿何以独惜死乎都督见宁色厉即起拜时酒通酌兵各一银至二更时衔枚出斫敌敌惊动遂退宁益贵重增兵二千人宁虽粗猛好杀然开爽有计略轻财敬士能厚养健儿健儿亦乐为用命建安二十年从攻合肥会疫疾军旅皆已引出唯车下虎士千余人并吕蒙蒋钦凌统及宁从权逍遥津北张辽觇望知之即将步骑奄至宁引弓射敌与统等死战宁厉声问鼓吹何以不作壮气毅然权尤嘉之宁厨下儿曾有过走投吕蒙蒙恐宁杀之故不即还后宁赍礼礼蒙母临当与升堂乃出厨下儿还宁宁许蒙不杀斯须还船缚置桑树自挽弓射杀之毕&#船人更增舸缆解衣卧船中蒙大怒击鼓会兵欲就船攻宁宁闻之故卧不起蒙母徒跣出谏蒙曰至尊待汝如骨肉属汝以大事何有以私怒而欲攻杀甘宁宁死之日纵至尊不问汝是为臣下非法蒙素至孝闻母言即豁然意释自至宁船笑呼之曰兴霸老母待卿食急上宁涕泣歔欷曰负卿与蒙俱还见母欢宴竟日宁卒权痛惜之子瓖以罪徙会稽无几死　　凌统
按吴志本传统字公绩吴郡余杭人也父操轻侠有胆气孙策初兴每从征伐常冠军履锋守永平长平治山越奸猾敛手迁破贼校尉及权统军从讨江夏入夏口先登破其前锋轻舟独进中流矢死统年十五左右多称述者权亦以操死国事拜统别部司马行破贼都尉使摄父兵后从击山贼权破保屯先还余麻屯万人统与督张异等留攻围之克日当攻先期统与督陈勤会饮酒勤刚勇任气因督祭酒陵轹一坐举罚不以其道统疾其侮慢面折不为用勤怒詈统及其父操统流涕不答众因罢出勤乘酒凶悖又于道路辱统统不忍引刀斫勤数日乃死及当攻屯统曰非死无以谢罪乃率厉士卒身当矢石所攻一面应时披坏诸将乘胜遂大破之还自拘于军正权壮其果毅使得以功赎罪后权复征江夏统为前锋与所厚健儿数十人共乘一船常去大兵数十里行入右江斩黄祖将张硕尽复船人还以白权引军兼道水陆并集时吕蒙败其水军而统先搏其城于是大获权以统为承烈都尉与周瑜等拒破曹公于乌林遂攻曹仁迁为校尉虽在军旅亲贤接士轻财重义有国士之风又从破皖拜荡寇中郎将领沛相与吕蒙等西取三郡反自益阳从往合肥为右部督时权彻军前部已发魏将张辽等奄至津北权使追还前兵兵去已远势不相及统率亲近二百人陷围扶扞权出敌已毁桥桥之属者两版权策马驱驰统复还战左右尽死身亦被创所杀数十人度权已免乃还桥败路绝统被甲潜行权既御船见之惊喜统痛亲近无反者悲不自胜权引袂拭之谓曰公绩亡者已矣苟使卿在何患无人拜偏将军倍给本兵时有荐同郡盛暹于权者以为梗&#大节有过于统权曰且令如统足矣后召暹夜至时统已卧闻之摄衣出门执其手以入其爱善不害如此统以山中人尚多壮悍可以威恩诱也权令东占且讨之命&#属城凡统所求皆先给后闻统素爱士士亦慕焉得精兵万余人过本县步入寺门见长吏怀三版恭敬尽礼亲旧故人恩意益隆事毕当出会病卒时年四十九权闻之拊&#起坐哀不能自止数日减膳言及流涕使张承为作铭诔二子烈封　　潘璋
按吴志本传璋字文珪东郡发干人也孙权为阳羡长始往随权性博荡嗜酒居贫好赊酤债家至门辄言后豪富当相还权奇爱之因使召募得百余人遂以为将讨内贼有功署别部司马后为吴大市刺奸盗贼断绝由是知名迁豫章西安长刘表在荆州民数被寇自璋在事寇不入境比县建昌起为贼乱转领建昌加武猛校尉讨治恶民旬月尽平召合遗散得八百人将还建业合肥之役张辽奄至诸将不备陈武斗死宋谦徐盛皆披走璋身次在后便驰进横马斩谦盛兵走者二人兵皆还战权甚壮之拜偏将军遂领百校屯半州权征关羽璋与朱然断羽走道到临沮住夹石璋部下司马马忠禽羽并羽子平都督赵累等权即分宜都至秭归二县为固陵郡拜璋为太守振威将军封溧阳侯甘宁卒又并其军刘备出夷陵璋与陆逊并力拒之璋部下斩备护军冯习等所杀伤甚众拜平北将军襄阳太守魏将夏侯尚等围南郡分前部三万人作浮桥渡百里洲上诸葛瑾杨粲并会兵赴救未知何出而魏兵日渡不绝璋曰魏势始盛江水又浅未可与战便将所领到魏上流五十里伐苇数百万束缚作大筏欲顺流放火烧败浮桥作筏适毕伺水长当下尚便引退璋下备陆口权称尊号拜右将军璋为人&#猛禁令肃然好立功夫所领兵马不过数千而其所在常如万人征伐止顿便立军市他军所无皆仰取足然性奢泰末年弥甚服物僭拟吏兵富者或杀取其财物数不奉法监司举奏权惜其功而辄原不问嘉禾三年卒子平以无行徙会稽璋妻居建业赐田宅复客五十家　　朱桓按吴志本传桓字休穆吴郡吴人也孙权为将军桓给事幕府除余姚长往遇疫疠谷食荒贵桓分部良吏隐亲医药飧粥相继士民感戴之迁荡寇校尉授兵二千人使部伍吴会二郡鸠合遗散期年之间得万余人后丹阳鄱阳山贼蜂起攻没城郭杀略长吏处处屯聚桓督领诸将周旋赴讨应皆平定稍迁裨将军封新城亭侯后代周泰为濡须督黄武元年魏使大司马曹仁步骑数万向濡须仁欲以兵袭取州上伪先扬声欲东攻羡溪桓分兵将赴羡溪既发卒得仁进军拒濡须七十里间桓遣使追还羡溪兵兵未到而仁奄至时桓手下及所部兵在者五千人诸将业业各有惧心桓喻之曰凡两军交对胜负在将不在众寡诸君闻曹仁用兵行师孰与桓邪兵法所以称客倍而主人半者谓俱在平原无城池之守又谓士众勇怯齐等故耳今仁既非智勇加其士卒甚怯又千里步涉人马罢困桓与诸军共高城南临大江北背山陵以逸待劳为主制客此百战百胜之势也虽曹丕自来尚不足忧况仁等邪桓因偃旗鼓外示虚弱以诱致仁仁果遣其子泰攻濡须城分遣将军常雕督诸葛虔王双等乘油船别袭中洲中洲者部曲妻子所在也仁自将万人留橐皋复为泰等后拒桓部兵将攻取油船或别击雕等桓等身自拒泰泰烧营而退遂枭雕生掳双送武昌临阵斩溺死者千余权嘉桓功封嘉兴侯迁奋武将军领彭城相黄武七年鄱阳太守周鲂谲诱魏大司马曹休休将步骑十万至皖城以迎鲂时陆逊为元帅全琮与桓为左右督各督三万人击休休知见欺当引军还自负众盛邀于一战桓进计曰休本以亲戚见任非智勇名将也今战必败败必走走当由夹石挂车此两道皆险厄若以万兵柴路则彼众可尽而休可生掳臣请将所部以断之若蒙天威得以休自效便可乘胜长驱进取寿春割有淮南以规许洛此万世一时不可失也权先与陆逊议逊以为不可故计不施行黄龙元年拜桓前将军领青州牧假节嘉禾六年魏庐江主簿吕习请大兵自迎欲开门为应桓与卫将军全琮俱以师迎既至事露军当引还城外有溪水去城一里所广三十余丈深者八九尺浅者半之诸军勒兵渡去桓自断后时庐江太守李膺整严兵骑欲须诸军半渡因迫击之及见桓节盖在后卒不敢出其见惮如此是时全琮为督权又令偏将军胡综宣传诏命参与军事琮以军出无获议欲部分诸将有所掩袭桓素气高耻见部伍乃往见琮问行意感激发怒与琮校计琮欲自解因曰上自令胡综为督综意以为宜尔桓愈恚恨还乃使人呼综综至军门桓出迎之顾谓左右曰我纵手汝等各自去有一人旁出语综使还桓出不见综知左右所为因斫杀之桓佐军进谏刺杀佐军遂托狂发诣建业治病权惜其功能故不罪使子异摄领部曲令医视护数月复遣还中洲权自出祖送谓曰今寇卤尚存王涂未一孤当与君共定天下欲令君督五万人专当一面以图进取想君疾未复发也桓曰天授陛下圣姿当君临四海猥重任臣以除奸逆臣疾当自愈桓性护前耻为人下每临敌交战节度不得自由辄嗔恚愤激然轻财贵义兼以强识与人一面数十年不忘部曲万口妻子尽识之爱养吏士赡护六亲俸禄产业皆与共分及桓疾困举营忧戚年六十二赤乌元年卒吏士男女无不号慕又家无余财权赐盐五千斛以周丧事子异嗣　　陆逊
按吴志本传逊字伯言吴郡吴人也本名议世江东大族逊少孤随从祖庐江太守康在官袁术与康有隙将攻康康遣逊及亲戚还吴逊年长于康子绩数岁为之纲纪门户孙权为将军逊年二十一始仕幕府历东西曹令史出为海昌屯田都尉并领县事县连年亢旱逊开仓谷以赈贫民劝督农桑百姓蒙赖时吴会稽丹阳多有伏匿逊陈便宜乞与募焉会稽山贼大帅潘临旧为所在毒害历年不禽逊以手下召兵讨治深险所向皆服部曲已有二千余人鄱阳贼帅尤突作乱复往讨之拜定威校尉军屯利浦权以兄策女配逊数访世务逊建议曰方今英雄棋跱豺狼窥望克敌宁乱非众不济而山寇旧恶依阻深地夫腹心未平难以图远可大部伍取其精锐权纳其策以为帐下右部督会丹阳贼帅费栈受曹公印绶扇动山越为作内应权遣逊讨栈栈支党多而主兵少逊乃益施牙幢分布鼓角夜潜山谷间鼓噪而前应时破散遂部伍东三郡强者为兵羸者补户得精卒数万人宿恶荡除所过肃清还屯芜湖会稽太守淳于式表逊枉取民人愁扰所在逊后诣都言次称式隹吏权曰式白君而君荐之何也逊对曰式意欲养民是以白逊若逊复毁式以乱圣听不可长也权曰此诚长者之事顾人不能为耳吕蒙称疾诣建业逊往见之谓曰关羽接境如何远下后不当可忧也蒙曰诚如来言然我病笃逊曰羽矜其骁气陵轹于人始有大功意骄志逸得务北进未嫌于我有相闻病必益无备今出其不意自可禽制不见至尊宜好为计蒙曰羽素勇猛既难为敌且已荆州恩信大行兼始有功胆势益盛未易图也蒙至都权问谁可代卿者蒙对曰陆逊意思深长才堪负重观其规虑终可大任而未有远名非羽所忌无复是过若用之当令外自韬隐内察形便然后可克权乃召逊拜偏将军右部督代蒙逊至陆口书与羽曰前承观衅而动以律行师小举大克一何巍巍敌国败绩利在同盟闻庆拊节想遂席卷共奖王纲近以不敏受任来西延慕光尘思禀良规又曰于禁等见获遐迩欣叹以为将军之勋足以长世虽昔晋文城濮之师淮阴拔赵之略蔑以尚兹闻徐晃等步骑驻旌窥望麾葆操猾卤也忿不思难恐潜增众以逞其心虽云师老犹有骁悍且战捷之后常苦轻敌古人杖术军胜弥警愿将军广为方计以全独克仆书生疏迟所不堪喜邻威德乐自倾尽虽未合策犹可怀也傥明注仰有以察之羽览逊书有谦下自托之意意大安无复所嫌逊具启形状陈其可禽之要权乃潜军而上使逊与吕蒙为前部至即克公安南郡逊径进领宜都太守拜抚边将军封华亭侯备宜都太守樊友委郡走诸城长吏及蛮夷君长皆降逊请金银铜印以假授初附是岁建安二十四年十一月也逊遣将军李异谢旌等将三千人攻蜀将詹晏陈凤异将水军旌将步兵断绝险要即破晏等生降得凤又攻房陵太守邓辅南乡太守郭睦大破之秭归大姓艾布邓凯等合夷兵数千人首尾西方逊复部旌讨破布凯布凯脱走蜀以为将逊令人诱之布率众还降前后斩获招纳凡数万计权以逊为右护军镇西将军进封娄侯时荆州士人新还仕进或未得所逊上疏曰昔汉高受命招延英异光武中兴群俊毕至苟可以熙隆道教者未必远近今荆州始定人物未达臣愚慺慺乞普加覆载抽拔之恩令并获自进然后四海延颈思归大化权敬纳其言黄武元年刘备率大众来向西界权命逊为大都督假节督朱然潘璋宋谦韩当徐盛鲜于丹孙桓等五万人拒之备从巫峡建平连围至夷陵界立数十屯以金锦爵赏诱动诸夷使将军冯习为大督张南为前部辅匡赵融廖淳傅肜等各为别督先遣吴班将数千人于平地立营欲以挑战诸将皆欲击之逊曰此必有谲且观之备知其计不可乃引伏兵八千从谷中出逊曰所以不听诸君击班者揣之必有巧故也逊上疏曰夷陵要害国之关限虽为易得亦复易失失之非徒损一郡之地荆州可忧今日争之当令必谐备干天常不守窟穴而敢自送臣虽不材凭奉威灵以顺讨逆破坏在近寻备前后行军多败少成推此论之不足为戚臣初嫌其水陆俱进今反舍船就步处处结营察其布置必无他变伏愿至尊高枕不以为念也诸将并曰攻备当在初今乃令入五六百里相衔持经七八月其诸要害皆以固守击之必无利矣逊曰备是猾卤更尝事多其军始集思虑精专未可干也今住已久不得我便兵疲意沮计不复生掎角此寇正在今日乃先攻一营不利诸将皆曰空杀兵耳逊曰吾已晓破之之术乃&#各持一把茅以火攻拔之一尔势成通率诸军同时俱攻斩张南冯习及胡王沙摩柯等首破其四十余营备将杜路刘宁等穷逼请降备升马鞍山陈兵自绕逊督促诸军四面蹙之土崩瓦解死者万数备因夜遁驿人自担烧铙铠断后仅得入白帝城其舟船器械水步军资一时略尽尸骸漂流塞江而下备大惭恚曰吾乃为逊所折辱岂非天邪初孙桓别讨备前锋于夷道为备所围求救于逊逊曰未可诸将曰孙安东公族见围已困奈何不救逊曰安东得士众心城牢粮足无可忧也待吾计展欲不救安东安东自解及才略大施备果奔溃桓后见逊曰前实怨不见救定至今日乃知调度自有方耳当御备时诸将军或是孙策时旧将或公室贵戚各自矜恃不相听从逊案&#曰刘备天下知名曹操所惮今在境界此强对也诸君并荷国恩当相辑睦共剪此卤上报所受而不相顺非所谓也仆虽书生受命主上国家所以屈诸君使相承望者以仆有尺寸可称能忍辱负重故也各任其事岂复得辞军令有常不可犯矣及至破备计多出逊诸将乃服权闻之曰君何以初不启诸将违节度者邪逊对曰受恩深重任过其才又此诸将或任腹心或堪爪牙或是功臣皆国家所当与共克定大事者臣虽驽懦窃慕相如寇恂相下之义以济国事权大笑称善加拜逊辅国将军领荆州牧即改封江陵侯又备既往白帝徐盛潘璋宋谦等各竞表言备必可禽乞复攻之权以问逊逊与朱然骆统以为曹丕大合士众外托助国讨备内实有奸心谨决计辄还无几魏军果出三方受敌也备寻病亡子禅袭位诸葛亮秉政与权连和时事所宜权辄令逊语亮并刻权印以置逊所权每与禅亮书常过示逊轻重可否有所不安便令改定以印封行之七年权使鄱阳太守周鲂谲魏大司马曹休休果举众入皖乃召逊假黄钺为大都督逆休休既觉知耻见欺诱自恃兵马精多遂交战逊自为中部令朱桓全琮为左右翼三道俱进果冲休伏兵因驱走之追亡逐北径至夹石斩获万余牛马驴骡车乘万两军资器械略尽休还疽发背死诸军振旅过武昌权令左右以御盖覆逊入出殿门凡所赐逊皆御物上珍于时莫与为比遣还西陵黄龙元年拜上大将军右都护是岁权东巡建业留太子皇子及尚书九官征逊辅太子并掌荆州及豫章三郡事董督军国时建昌侯虑于堂前作斗鸭栏颇施小巧逊正色曰君侯宜勤览经典以自新益用此何为虑即时毁彻之射声校尉松于公子中最亲戏兵不整逊对之髡其职吏南阳谢景善刘廙之先刑后礼之论逊呵景曰礼之长于刑久矣廙以细辩而诡先圣之教皆非也君今侍东宫宜遵仁义以彰德音若彼之谈不须讲也逊虽身在外乃心于国上疏陈时事曰臣以为科法严峻下犯者多顷年以来将吏罹罪虽不慎可责然天下未一当图进取小宜恩贷以安下情且世务日兴良能为先自不奸秽入身难忍之过乞复显用展其力效此乃圣王忘过记功以成王业昔汉高舍陈平之愆用其奇略终建勋祚功垂千载夫峻法严刑非帝王之隆业有罚无恕非怀远之弘规也权欲遣偏师取夷州及珠崖皆以谘逊逊上疏曰臣愚以为四海未定当须民力以济时务今兵兴历年见众损减陛下忧劳圣虑忘寝与食将远规夷州以定大事臣反复思惟未见其利万里袭取风波难测民易水土必致疾疫今驱见众经涉不毛欲益更损欲利反害又珠崖绝险民犹禽兽得其民不足济事无其兵不足亏众今江东见众自足图事但当畜力而后动耳昔桓王创基兵不一旅而开大业陛下承运拓定江表臣闻治乱讨逆须兵为威农桑衣食乃民本业而干戈未戢民有饥寒臣愚以为宜育养士民宽其租赋众克在和义以劝勇则河渭可平九有一统矣权遂征夷州得不补失及公孙渊背盟权欲往征逊上疏曰渊冯险恃固拘留大使名马不献实可雠忿蛮夷猾夏未染王化鸟窜荒裔拒逆王师至令陛下爰赫斯怒欲劳万乘泛轻越海不虑其危而涉不测方今天下云扰群雄虎争英豪踊跃张声大视陛下以神武之姿诞膺期运破操乌林败备西陵禽羽荆州斯三人者当世雄杰皆摧其锋圣化所绥万里草偃方荡平华夏总一大猷今不忍小忿而发雷霆之怒违垂堂之戒轻万乘之重此臣之所惑也臣闻志行万里者不中道而辍足图四海者匪怀细以害大强寇在境荒服未庭陛下乘桴远征必致窥戚至而忧悔之无及若使大事时捷则渊不讨自服今乃远惜辽东众之与马柰何独欲捐江东万安之本业而不惜乎乞息六师以威大寇早定中夏垂曜将来权用纳焉嘉禾五年权北征使逊与诸葛瑾攻襄阳逊遣亲人韩扁赍表奉报还遇敌于沔中钞逻得扁瑾闻之甚惧书与逊云大驾已旋贼得韩扁具知吾阔狭且水干宜当急去逊未答方催人种葑豆与诸将奕棋射戏如常瑾曰伯言多智略其当有以自来见逊逊曰贼知大驾已旋无所复戚得专力于吾又已守要害之处兵将意动且当自定以安之施设变术然后出耳今便示退贼当谓吾怖仍来相蹙必败之势也乃密与瑾立计令瑾督舟船逊悉上兵马以向襄阳城敌素惮逊遽还赴城瑾便引船出逊徐整部伍张拓声势步趋船敌不敢于军到白围托言住猎潜遣将军周峻张梁等击江夏新市安陆石阳石阳市盛峻等奄至人皆捐物入城城门噎不得关敌乃自斫杀己民然后得阖斩首获生凡千余人其所生得皆加营护不令吴士干扰侵侮将家属来者使就料视若亡其妻子者即给衣粮厚加慰劳发遣令还或有感慕相携而归者邻境怀之江夏功曹赵濯弋阳备将裴生及夷王梅颐等并帅支党来附逊逊倾财帛周赡经恤又魏江夏太守逯式兼领兵马颇作边害而与北旧将文聘子休宿不协逊闻其然即假作答式书云得报恳恻知与休久结嫌隙势不两存欲来归附辄以密呈来书表闻撰众相迎宜潜速严更示定期以书置界上式兵得书以见式式惶惧遂自送妻子还洛由是吏士不复亲附遂以免罢六年中郎将周祗乞于鄱阳召募事下问逊逊以为此郡民易动难安不可与召恐致贼寇而祗固陈取之郡民吴遽等果作贼杀祗攻没诸县豫章庐陵宿恶民并应遽为寇逊自闻辄讨即破遽等相率降逊料得精兵八千余人三郡平时中书典校吕壹窃弄权柄擅作威福逊与太常潘浚同心忧之言至流涕后权诛壹深以自责语在权传时谢渊谢&#等各陈便宜欲兴利改作以事下逊逊议曰国以民为本强由民力财由民出夫民殷国弱民瘠国强者未之有也故为国者得民则治失之则乱若不受利而令尽用立效亦为难也是以诗叹宜民宜人受禄于天乞垂圣恩宁济百姓数年之间国用少丰然后更图赤乌七年代顾雍为丞相诏曰朕以不德应期践运王涂未一奸宄充路夙夜战惧不遑鉴寐惟君天资聪睿明德显融统任上将匡国弭难夫有超世之功者必膺光大之宠怀文武之才者必荷社稷之重昔伊尹隆汤吕尚翼周内外之任君实兼之今以君为丞相使使持节守太常傅常授印绶君其茂昭明德修乃懿绩敬服王命绥靖四方于乎总司三事以训群寮可不敬与君其勖之其州牧都护领武昌事如故先是二宫并阙中外职司多遣子弟给侍全琮报逊逊以为子弟苟有才不忧不用不宜私出以要荣利若其不佳终为取祸且闻二宫势敌必有彼此此古人之厚忌也琮子寄果阿附鲁王轻为交构逊书与琮曰卿不师日磾而宿留阿寄终为足下门户致祸矣琮既不纳更以致隙及太子有不安之议逊上疏陈太子正统宜有盘石之固鲁王藩臣当使宠秩有差彼此得所上下获安谨叩头流血以闻书三四上及求诣都欲口论适庶之分以匡得失既不听许而逊外生顾谭顾承姚信并以亲附太子枉见流徙太子太傅吾粲坐数与逊交书下狱死权累遣中使责让逊逊愤恚致卒时年六十三家无余财初暨艳造营府之论逊谏戒之以为必祸又谓诸葛恪曰在我前者吾必奉之同升在我下者则扶持之今观君气陵其上意蔑乎下非安德之基也又广陵杨竺少获声名而逊谓之终败劝竺兄穆令与别族其先&#如此长子延早夭次子抗袭爵孙休时追谥逊曰昭侯　　陆抗
按吴志陆逊傅逊子抗字幼节孙策外孙也逊卒时年二十拜建武校尉领逊众五千人送葬东还诣都谢恩孙权以杨竺所白逊二十事问抗禁绝宾客中使临诘抗无所顾问事事条答权意渐解赤乌九年迁立节中郎将与诸葛恪换屯柴桑抗临去皆更缮完城围葺其墙屋居庐桑果不得妄败恪入屯俨然若新而恪柴桑故屯颇有毁坏深以为惭太元元年就都治病病差当还权涕泣与别谓曰吾前听用谗言与汝父大义不笃以此负汝前后所问一焚灭之莫令人见也建兴元年拜奋威将军太平二年魏将诸葛诞举寿春降拜抗为柴桑督赴寿春破魏牙门将偏将军迁征北将军永安二年拜镇军将军都督西陵自关羽原本
有讹
至白帝三年假节孙&#即位加镇
军大将军领益州牧建衡二年大司马施绩卒拜抗都督信陵西陵夷道乐乡公安诸军事冶乐乡抗闻都下政令多阙忧深虑远乃上疏曰臣闻德均则众者胜寡力侔则安者制危盖六国所以兼并于强秦西楚所以北面于汉高也今敌跨制九服非徒关右之地割据九州岂但鸿沟以西而已国家外无连国之援内非西楚之强庶政陵迟黎民未乂而议者所恃徒以长川峻山限带封域此乃守国之末事非智者之所先也臣每远惟战国存亡之符近览刘氏倾覆之衅考之典籍验之行事中夜抚枕临忘食昔匈奴未灭去病辞馆汉道未纯贾生哀泣况臣王室之出世荷光宠身名否泰与国同戚死生契阔义无苟且夙夜忧怛念至情惨夫事君之义犯而勿欺人臣之节匪躬是殉谨陈时宜十七条如左十七条失本故不载时何定弄权阉官预政抗上疏曰臣闻开国承家小人勿用靖谮庸回唐书攸戒是雅人所以怨刺仲尼所以叹息也春秋巳来爰及秦汉倾覆之衅未有不由斯者也小人不明理道所见既浅虽使竭情尽节犹不足任况其奸心素笃而憎爱移易哉苟患失之无所不至今委以聪明之任假以专制之威而冀雍熙之声作肃清之化立不可得也方今见吏殊才虽少然或冠冕之胄少渐道教或清苦自立资能足用自可随才授职抑黜群小然后俗化可清庶政无秽也凤皇元年西陵督步阐城以叛遣使降晋抗闻之日部分诸军令将军左奕吾彦蔡贡等径赴西陵敕军营更筑严围自赤溪至故市内以围阐外以御寇昼夜催切如敌已至众甚苦之诸将咸谏曰今及三军之锐亟以攻阐比晋救至阐必可拔何事于围而以弊士民之力乎抗曰此城处势既固粮谷又足且所缮修备御之具皆抗所宿规今反身攻之既非可卒克且北救必至至而无备表里受难何以御之诸将咸欲攻阐抗每不许宜都太守雷谭言至恳切抗欲服众听令一攻攻果无利围备始合晋车骑将军羊祜率师向江陵诸将咸以抗不宜上抗曰江陵城固兵足无所忧患假令敌没江陵必不能守所损者小如使西陵盘结则南山群夷皆当扰动则所忧虑难可而言也吾宁弃江陵而赴西陵况江陵牢固乎初江陵平衍道路通利抗敕江陵督张咸作大堰遏水渐渍平中以绝寇叛祜欲因所遏水浮船运粮扬声将破堰以通步军抗闻使咸亟破之诸将皆惑屡谏不听祜至当阳闻堰败乃改船以车运大费损功力晋巴东监军徐引率水军诣建平荆州刺史杨肇至西陵抗令张咸固守其城公安督孙遵巡南岸御祜水军督留虑镇西将军朱琬拒引身率三军凭围对肇将军朱乔营都督俞赞亡诣肇抗曰赞军中旧吏知吾虚实者吾常虑夷兵素不简练若敌攻围必先此处即夜易夷民皆以旧将充之明日肇果攻故夷兵处抗命旋军击之矢石雨下肇众伤死者相属肇至经月计屈夜遁抗欲追之而虑阐畜力项领伺视间隙兵不足分于是但鸣鼓戒众若将追者肇众凶惧悉解甲挺走抗使轻兵蹑之肇大破败祜等皆引军还抗遂陷西陵城诛夷阐族及其大将吏自此以下所请赦者数万口修治城围东还乐乡貌无矜色谦冲如常故得将士欢心加拜都护闻武昌左部督薛莹征下狱抗上疏曰夫俊乂者国家之良宝社稷之贵资庶政所以伦叙四门所以穆清也故大司农楼元散骑中常侍王蕃少府李勖皆当世秀&#一时显器既蒙初宠从容列位而并旋受诛殛或圮族替祀或投弃荒裔盖周礼有赦贤之辟春秋有宥善之义书曰与其杀不辜宁失不经而蕃等罪名未定大辟以加心经忠义身被极刑岂不痛哉且已死之刑固无所识至乃焚烁流漂弃之水滨惧非先王之正典或甫侯之所戒也是以百姓哀耸士民同戚蕃勖永已悔亦靡及诚望陛下赦召元出而顷闻薛莹卒见逮录莹父综纳言先帝傅弼文皇及莹承基内厉名行今之所坐罪在可宥臣惧有司未详其事如复诛戮益失民望乞垂天恩原赦莹罪哀矜庶狱清澄刑网则天下幸甚时师旅仍动百姓疲弊抗上疏曰臣闻易贵随时传美观衅故有夏多罪而殷汤用师纣作淫虐而周武授钺苟无其时玉台有忧伤之虑孟津有反&#之军今不务富国强兵力农畜谷使文武之才效展其用百揆之署无旷厥职明黜陟以厉庶尹审刑罚以示劝沮训诸司以德而抚百姓以仁然后顺天乘运席卷宇内而听诸将徇名穷兵黩武动费万计士卒雕瘁寇不为衰而我已大病矣今争帝王之资而昧十百之利此人臣之奸便非国家之良策也昔齐鲁三战鲁人再克而亡不旋踵何则大小之势异也况今师所克获不补所丧哉且阻兵无众古之明诚宜蹔息进取小规以畜士民之力观衅伺隙庶无悔吝二年春就拜大司马荆州牧三年夏疾病上疏曰西陵建平国之蕃表既处下流受敌二境若敌泛舟顺流舳舻千里星奔电迈俄然行至非可恃援他部以救倒悬也此乃社稷安危之机非徒封疆侵陵小害也臣父逊昔在西垂陈言以为西陵国之西门虽云易守亦复易失若有不守非但失一郡则荆州非吴有也如其有虞当倾国争之臣往在西陵得涉逊迹前乞精兵三万而至者循常未肯差赴自步阐以后益更损耗今臣所统千里受敌四处外御强对内怀百蛮而上下见兵财有数万羸弊日久难以待变臣愚以为诸王幼冲未统国事可且立傅相辅导贤姿无用兵马以妨要务又黄门竖官开立占募兵民怨役逋逃入占乞特诏简阅一切料出以补疆场受敌常处使臣所部足满八万省息众务信其赏罚虽韩白复生无所展巧若兵不增此制不改而欲克谐大事此臣之所深戚也若臣死之后乞以西方为属愿陛下思览臣言则臣死且不朽秋遂卒子晏嗣　　贺齐
按吴志本传齐字公苗会稽山阴人也少为郡吏守剡长县吏斯从轻侠为奸齐欲治之主簿谏曰从县大族山越所附今日治之明日寇至齐闻大怒便立斩从从族党遂相纠合众千余人举兵攻县齐率吏民开城门突击大破之威震山越后太末丰浦民反转守太末长诛恶养善&#月尽平建安元年孙策临郡察齐孝廉时王朗奔东冶候官长商升为朗起兵策遣永宁长韩晏领南部都尉将兵讨升以齐为永宁长晏为升所败齐又代晏领都尉事升畏齐威名遣使乞盟齐因告喻为陈祸福升遂送上印绶出舍求降贼帅张雅詹强等不愿升降反共杀升雅称无上将军强称会稽太守贼盛兵少未足以讨齐住军息兵雅与女&#何雄争势两乖齐令越人因事交构遂致疑隙阻兵相图齐乃进讨一战大破雅强党震惧率众出降候官既平而建安汉兴南平复乱齐进兵建安立都尉府是岁八年也郡发属县五千兵各使本县长将之皆受齐节度贼洪明洪进苑御吴免华当等五人率各万户连屯汉兴吴五六千户别屯大潭邹临六千户别屯盖竹大潭同出余汗军讨汉兴经余汗齐以为贼众兵少深入无继恐为所断令杨松长丁蕃留备余汗蕃本与齐邻城耻见部伍辞不肯留齐乃斩蕃于是军中震栗无不用命遂分兵留备进讨明等连大破之临阵斩明其免当进御皆降转击盖竹军向大潭二将又降凡讨治斩首六千级名帅尽禽复立县邑料出兵万人拜为平东校尉十年转讨上饶分以为建平县十三年迁威武中郎将讨丹阳黟歙时武强叶乡东阳丰浦四乡先降齐表言以叶乡为始新县而歙贼帅金奇万户屯安勤山毛甘万户屯乌聊山黟帅陈仆祖山等二万户屯林历山林历山四面壁立高数十丈径路危狭不容刀楯贼临高下石不可得攻军住经日将吏患之齐身出周行观视形便阴募轻捷士为作铁戈密于隐险贼所不备处以戈拓斩山为缘道夜令潜上乃多县布以援下人得上百数人四面流布俱鸣鼓角齐勒兵待之贼夜闻鼓声四合谓大军悉已得上惊惧惑乱不知所为守路备险者皆走还依众大军因是直上大破仆等余皆降凡斩首七千齐复表分歙为新定黎阳休阳并黟歙凡六县权遂割为新都郡齐为太守立府于始新加偏将军十六年吴郡余杭民郎稚合宗起贼复数千人齐出讨之即复破稚表言分余杭为临水县被命诣所在及当还郡权出祖道作乐舞象赐齐軿车骏马罢坐住驾使齐就车齐辞不敢权使左右扶齐上车令导吏卒兵骑如在郡仪权望之笑曰人当努力非积行累勤此不可得去百余步乃旋十八年豫章东部民彭材李玉王海等起为贼乱众万余人齐讨平之诛其首恶余皆降服拣其精健为兵次为县户迁奋武将军二十年从权征合肥时城中出战徐盛被创失矛齐引兵拒击得盛所失二十一年鄱阳民尤突受曹公印绶化民为贼陵阳始安泾县皆与突相应齐与陆逊讨破突斩首数千余党震服丹阳三县皆降料得精兵八千人拜安东将军封山阴侯出镇江上督扶州以上至皖黄武初魏使曹休来伐齐以道远后至因往新市为拒会洞口诸军遭风流溺所亡中分将士失色赖齐未济偏军独全诸将倚以为势齐性奢绮尤好军事兵甲器械极为精好所乘船雕刻丹镂青盖绛襜干橹戈矛葩瓜文画弓弩矢箭咸取上材蒙冲斗舰之属望之若山休等惮之遂引军还迁后将军假节领徐州牧初晋宗为戏口将以众叛如魏还为蕲春太守图袭安乐取其保质权以为耻忿因军初罢六月盛夏出其不意诏齐督麋芳鲜于丹等袭蕲春遂生掳宗后四年卒子逵及弟景皆有令名为佳将　　全琮
按吴志本传琮字子璜吴郡钱塘人也父柔汉灵帝时举孝廉补尚书郎右丞董卓之乱弃官归州辟别驾从事诏书就拜会稽东部都尉孙策到吴柔举兵先附策表柔为丹阳都尉孙权为车骑将军以柔为长史徙桂阳太守柔尝使琮赍米数千斛到吴有所市易琮至皆散用空船而还柔大怒琮顿首曰愚以所市非急而士大夫方有倒悬之患故便赈赡不及启报柔更以奇之是时中州士人避乱而南依琮居者以百数琮倾家给济与共有无遂显名远近后权以为奋威校尉授兵数千人使讨山越因开募召得精兵万余人出屯牛渚稍迁偏将军建安二十四年刘备将关羽围樊襄阳琮上疏陈羽可讨之计权时已与吕蒙阴议袭之恐事泄故寝琮表不答及禽羽权置酒公安顾谓琮曰君前陈此孤虽不相答今日之捷抑亦君之功也于是封阳华亭侯黄武元年魏以舟军大出洞口权使吕范督诸将拒之军营相望敌数以轻船钞击琮常带甲仗兵伺候不休顷之敌数千人出江中琮击破之枭其将军尹卢迁琮绥南将军进封钱唐侯四年假节领九江太守七年权到皖使琮与辅国将军陆逊击曹休破之于石亭是时丹阳吴会山民复为寇贼攻没属县权分三郡险地为东安郡琮领太守至明赏罚招诱降附数年中得万余人权召琮还牛渚罢东安郡黄龙元年迁卫将军左护军徐州牧尚公主嘉禾二年督少骑五万征六安六安民皆散走诸将欲分兵捕之琮曰夫乘危侥幸举不百全者非国家大体也今分兵捕民得失相半岂可谓全哉纵有所获犹不足以弱敌而副国望也如或邂逅亏损非小与其获罪琮宁以身受之不敢侥功以负国也赤乌九年迁右大司马左军师为人恭顺善于承颜纳规言辞未尝切迕初权将围珠崖及夷州皆先问琮琮曰以圣朝之威何向而不克然殊方异域隔绝障海水土气毒自古有之兵入民出必生疾病转相污染往者惧不能反所获何可多致猥亏江岸之兵以冀万一之利愚臣犹所不安权不听军行经岁士众疾疫死者十有八九权深悔之后言次及之琮对曰当是时群臣有不谏者臣以为不忠琮既亲重家族子弟并蒙宠贵赐累千金然犹谦虚接士貌无骄色十二年卒子怿嗣　　吕岱
按吴志本传岱字定公广陵海陵人也为郡县吏避乱南渡孙权统事岱诣幕府出守吴丞权亲断诸县仓库及囚系长丞皆见岱处法应问甚称权意召署录事出补余姚长召募精健得千余人会稽东冶五县贼吕合秦狼等为乱权以岱为督军校尉与将军蒋钦等将兵讨之遂禽合狼五县平定拜昭信中郎将建安二十年督孙茂等十将从取长沙三郡又安成攸永新茶陵四县吏共入阴山城合众拒岱岱攻围即降三郡克定权留岱镇长沙安成长吴砀及中郎将袁龙等首尾关羽复为反乱砀据攸县龙在醴陵权遣横江将军鲁肃攻攸砀得突走岱攻醴陵遂禽斩龙迁庐陵太守延康元年代步骘为交州刺史到州高凉贼帅钱博乞降岱因承制以博为高凉西郡都尉又郁林夷贼攻围郡县岱讨破之是时桂阳浈阳贼王金合众于南海界上首乱为害权又诏岱讨之生缚金传送诣都斩首获生凡万余人迁安南将军假节封都乡侯交址太守士燮卒权以燮子徽为安远将军领九真太守以校尉陈时代燮岱表分海南三郡为交州以将军戴良为刺史海东四郡为广州岱自为刺史遣良与时南入而徽不承命举兵戍海口以拒良等岱于是上疏请讨徽罪督兵三千人晨夜浮海或谓岱曰徽藉累世之恩为一州所附未易轻也岱曰今徽虽怀逆计未虞吾之卒至若我潜军轻举掩其无备破之必也稽留不速使得生心婴城固守七郡百蛮云合响应虽有智者谁能图之遂行过合浦与良俱进徽闻岱至果大震怖不知所出即率兄弟六人肉袒迎岱岱皆斩送其首徽大将甘醴桓治等率吏民攻岱岱奋击大破之进封番禺侯于是除广州复为交州如故岱既定交州复进讨九真斩获以万数又遣从事南宣国化暨侥外扶南林邑堂明诸王各遣使奉贡权嘉其功进拜镇南将军黄龙三年以南土清定召岱还屯长沙沤口会武陵蛮夷蠢动岱与太常潘浚共讨定之嘉禾三年权令岱领潘璋士众屯陆口后徙蒲圻四年庐陵贼李桓路合会稽东冶贼随春南海贼罗厉等一时并起权复诏岱督刘纂唐咨等分部讨击春即时首降岱拜春偏将军使领其众遂为列将桓厉等皆见斩获传首诣都权诏岱曰厉负险作乱自致枭首桓凶狡反复已降复叛前后讨伐历年不禽非君规略谁能枭之忠武之节于是益着元恶既除大小震慑其余细类埽地族矣自今已去国家永无南顾之虞三郡晏然无怵惕之惊又得恶民以供贼役重用叹息赏不逾月国之常典制度所宜君其裁之潘浚卒岱代浚领荆州文书与陆逊并在武昌故督蒲圻顷之廖式作乱攻围城邑零陵苍梧郁林诸郡骚扰岱自表辄行星夜兼路权遣使追拜岱交州牧及遣诸将唐咨等骆驿相继攻讨一年破之斩式及遣诸所伪署临贺太守费杨等并其支党郡县悉平复还武昌时年已八十然体素精勤躬亲王事奋威将军张承与岱书曰昔旦奭翼周二南作歌今则足下与陆子也忠勤相先劳谦相让功以权成化与道合君子叹其德小人悦其美加以文书鞅掌宾客终日罢不舍事劳不言倦又知上马辄自超乘不由跨蹑如此足下过廉颇也何其事事快也周易有之礼言恭德言盛足下何其尽此美邪及陆逊卒诸葛恪代逊权乃分武昌为两部岱督右部自武昌上至蒲圻迁上大将军拜子凯副军校尉监兵蒲圻孙亮即位拜大司马岱清身奉公所在可述初在交州历年不饷家妻子饥乏权闻之叹息以让群臣曰吕岱出身万里为国勤事家门内困而孤不早知股肱耳目其责安在于是加赐钱米布绢岁有常限始岱亲近吴郡徐原慷慨有才志岱知其可成赐巾&#与共言论后遂荐拔官至侍御史原性忠壮好直言岱时有得失原辄谏诤又公论之人或以告岱岱叹曰是我所以贵德渊者也及原死岱哭之甚哀曰德渊吕岱之益友今不幸岱复于何闻过谈者美之太平元年年九十六卒子凯嗣遗令殡以素棺疏巾布&#葬送之制务从约俭凯皆奉行之　　陈表
按吴志陈武传表字文奥武庶子也少知名与诸葛恪顾谭张休等并侍东宫皆共亲友尚书暨艳亦与表善后艳遇罪时人咸自营护信厚言薄表独不然士以此重之徙太子中庶子拜翼正都尉兄修亡后表母不肯事修母表谓其母曰兄不幸早亡表统家事当奉嫡母母若能为表屈情承顺嫡母者是至愿也若母不能直当出别居耳表于大义公正如此由是二母感寤雍穆表以父死敌场求用为将领兵五百人表欲得战士之力倾意接待士皆爱附乐为用命时有盗官物者疑无难士施明明素壮悍收考极毒惟死无辞廷尉以闻权以表能得健儿之心诏以明付表使自以意求其情实表便破械沐浴易其衣服厚设酒食欢以诱之明乃首服具列支党表以状闻权奇之欲全其名特为赦明诛戮其党迁表为无难右部督封都亭侯以继旧爵表皆陈让乞以传修子延权不许嘉禾三年诸葛恪领丹阳太守讨平山越以表领新安都尉与恪参势初表所受赐复人得二百家在会稽新安县表简视其人皆堪好兵乃上疏陈让乞以还官充足精锐诏曰先将军有功于国国家以此报之卿何得辞焉表乃称曰今除国贼报父之雠以人为本空枉此劲锐以为僮仆非表志也皆辄料取以充部伍所在以闻权甚嘉之下郡县料正户羸民以补其处表在官三年广开降纳得兵万余人事捷当出会鄱阳民吴遽等为乱攻没城郭属县摇动表便越界赴讨遽以破败遂降陆逊拜表偏将军进封都乡侯北屯章坑年三十四卒家财尽于养士死之日妻子露立太子登为起屋宅子敖年十七拜别部司马授兵四百人敖卒修子延复为司马代敖延弟永将军封侯始施明感表自变行为善遂成健将致位将军　　朱异
按吴志朱桓传桓子异字季文以父任除郎后拜骑都尉代桓领兵赤乌四年随朱然攻魏樊城建计破其外围还拜偏将军魏庐江太守文钦营住六安多设屯寨置诸道要以招诱亡叛为边寇害异乃身率其手下二千人掩破钦七屯斩首数百迁扬武将军权与论攻战辞对称意权谓异从父骠骑将军据曰本知季文&#定二字原
本恐讹
见之复过所闻十三年文钦
诈降密书与异欲令自迎异表呈钦书因陈其伪不可便迎权诏曰方今北土未一钦云欲归命宜且迎之若嫌其有谲者但当设计网以罗之盛重兵以防之耳乃遣吕据督二万人与异并力至北界钦果不降建兴元年迁镇南将军是岁魏遣胡遵诸葛诞等出东兴异督水军攻浮梁坏之魏军大破太平二年假节为大都督救寿春围不解还军为孙綝所枉害　　留赞按吴志孙峻传注吴书曰赞字正明会稽长山人少为郡吏与黄巾贼帅吴桓战手斩得桓赞一足被创遂屈不伸然性烈好读兵书及三史每览古良将战攻之势辄对书独叹因呼诸近亲谓曰今天下扰乱英豪并起历观前世富贵非有常人而我屈&#在闾巷之间存亡无以异今欲割引吾足幸不死而足伸几复见用死则已矣亲戚皆难之有间赞乃以刀自割其筋血流滂沱气绝良久家人惊怖亦以既尔遂引伸其足足伸创愈以得差步凌统闻之请与相见甚奇之乃表荐赞遂被试用有战功稍迁屯骑校尉时事得失每常规谏好直言不阿旨权以此惮之诸葛恪征东兴赞为前部合战先陷阵大败魏师迁左将军孙峻征淮南授赞节拜左护军未至寿春道路病发峻令赞将车重先还魏将蒋班以步骑四千追赞赞病困不能整阵知必败乃解曲盖印绶付弟子以归曰吾自为将破敌搴旗未尝负败今病困兵羸众寡不敌汝速去矣俱死无益于国适所以快敌耳弟子不肯受拔刀欲斫之乃去初赞为将临敌必先被发叫天因抗音而歌左右应之毕乃进战战无不克及败叹曰吾战有常术今病困若此固命也遂被害时年七十三众庶痛惜焉二子略平并为大将　　顾承按吴志顾雍传雍孙承字子直嘉禾中与舅陆瑁俱以礼征权赐丞相雍书曰贵孙子直令问休休至与相见过于所闻为君嘉之拜骑都尉领羽林兵后为吴郡西部都尉与诸葛恪等共平山越别得精兵八千人还屯军章阮拜昭义中郎将入为侍中芍陂之役拜奋威将军出领京下督数年与兄谭张休等俱徙交州年三十七卒
　将帅部名臣列传十六
　　晋一
　　羊祜
按晋书本传祜字叔子泰山南城人也世吏二千石至祜九世并以清德闻祖续仕汉南阳太守父&#上党太守祜蔡邕外孙景献皇后同产弟祜年十二丧父孝思过礼事叔父耽甚谨尝游汶木之滨遇父老谓之曰孺子有好相年未六十必建大功于天下既而去莫知所在及长博学能属文身长七尺二寸美须眉善谈论郡将夏侯威异之以兄霸之子妻之举上计吏州四辟从事秀才五府交命皆不就太原郭奕见之曰此今日之颜子也与王沉俱被曹爽辟沉劝就征祜曰委质事人复何容易及爽败沉以故吏免因谓祜曰常识卿前语祜曰此非始虑所及其先识不伐如此夏侯霸之降蜀也姻亲多告绝祜独安其室恩礼有加焉寻遭母忧长兄发又卒毁慕寝顿十余年以道素自居恂恂若儒者文帝为大将军辟祜未就公车征拜中书侍郎俄迁给事中黄门郎时高贵乡公好属文在位者多献诗赋汝南和逌以忤意见斥祜在其间不得而亲疏有识尚焉陈留王立赐爵关中侯邑百户以少帝不愿为侍臣求出补吏徙秘书监及五等建封巨平子邑六百户锺会有宠而忌祜亦惮之及会诛拜相国从事中郎与荀勖共掌机密迁中领军悉统宿卫入直殿中执兵之要事兼内外武帝受禅以佐命之勋进号中军将军加散骑常侍改封郡公邑三千户固让封不受乃进本爵为侯置郎中令备九官之职加夫人印绶泰始初诏曰夫总齐机衡允厘六职朝政之本也祜执德清劭忠亮纯茂经纬文武謇謇正直虽处腹心之任而不总枢机之重非垂拱无为委任责成之意也其以祜为尚书右仆射卫将军给本营兵时王佑贾充裴秀皆前朝名望祜每让不处其右帝将有灭吴之志以祜为都督荆州诸军事假节散骑常侍卫将军如故祜率营兵出镇南夏开设庠序绥怀远近甚得江汉之心与吴人开布大信降者欲去皆听之时长吏丧官后人恶之多毁坏旧府祜以死生有命非由居室书下征镇普加禁断吴石城守去襄阳七百余里每为边害祜患之竟以诡计令吴罢守于是戍逻减半分以垦田八百余顷大获其利祜之始至也军无百日之粮及至季年有十年之积诏罢江北都督置南中郎将以所统诸军在汉东江夏者皆以益祜在军常轻裘缓带身不被甲铃合之下侍卫者不过十数人而颇以畋渔废政尝欲夜出军司徐引执棨当营门曰将军都督万里安可轻脱将军之安危亦国家之安危也引今日若死此门乃开耳祜改容谢之此后稀出矣后加车骑将军开府如三司之仪祜上表固让曰臣伏闻恩诏拔臣使同台司臣自出身以来适十数年受任外内每极显重之任常以智力不可顿进恩宠不可久谬夙夜战悚以荣为忧臣闻古人之言德未为人所服而受高爵则使才臣不进功未为人所归而荷厚禄则使劳臣不劝今臣身托外戚事连运会诫在过宠不患见遗而猥降发中之诏加非次之荣臣有何功可以堪之何心可以安之身辱高位倾覆寻至愿守先人弊庐岂可得哉违命诚忤天威曲从即复若此盖闻古人申于见知大臣之节不可则止臣虽小人敢缘所蒙念存斯义今天下自服化以来方渐八年虽侧席求贤不遗幽贱然臣不能推有德达有功使圣听知胜臣者多未达者不少假令有遗德于版筑之下有隐才于屠钓之间而朝议用臣不以为非臣处之不以为愧所失岂不大哉臣窃虽久未若今日兼文武之极宠等宰辅之高位也且臣虽所见者狭据今光禄大夫李&#执节高亮在公正色光禄大夫鲁芝洁身寡欲和而不同光禄大夫李引清亮简素立身在朝皆服事华发以礼终始虽历位外内之宠不异寒贱之家而犹未蒙此选臣更越之何以塞天下之望少益日月是以誓心守节无苟进之志今道路行通方隅多事乞留前恩使臣得速还屯不尔留连必于外虞有阙匹夫之志有不可夺不听及还镇吴西陵督步阐举城来降吴将陆抗攻之甚急诏祜迎阐祜率兵五万出江陵遣荆州刺史杨肇攻抗不&#阐竟为抗所擒有司奏祜所统八万余人贼众不过三万祜顿兵江陵使贼备得设乃遣杨肇偏军入险兵少粮悬军人挫&#背违诏命无大臣节可免官以侯就第竟坐贬为平南将军而免杨肇为庶人祜以孟献营武牢而郑人惧晏弱城东阳而莱子服乃进据险要开建五城收膏腴之地夺吴人之资石城以西尽为晋有自是前后降者不绝乃增修德信以怀柔初附慨然有吞并之心每与吴人交兵&#日方战不为掩袭之计将帅有欲进谲诈之策者辄饮以醇酒使不得言人有略吴二儿为俘者祜遣送还其家后吴将夏详邵顗等来降二儿之父亦率其属与俱吴将陈尚潘景来寇祜追斩之美其死节而厚加殡敛景尚子弟迎丧祜以礼遣还吴将邓香掠夏口祜募生缚香既至宥之香感其恩甚率部曲而降祜出军行吴境刈谷为粮皆计所侵送绢偿之每会众江沔游猎常止晋地若禽兽先为吴人所伤而为晋兵所得者皆封还之于是吴人翕然悦服称为羊公不之名也祜与陆抗相对使命交通抗称祜之德量虽乐毅诸葛孔明不能过也抗尝病祜馈之药抗服之无疑心人多谏抗抗曰羊祜岂鸩人者时谈以为华元子反复见于今日抗每告其戍曰彼专为德我专为暴是不战而自服也各保分界而已无求细利孙&#闻二境交和以诘抗抗曰一邑一乡不可以无信义况大国乎臣不如此正足彰其德于祜无&#也祜贞&#无私疾恶邪佞荀勖冯紞之徒甚忌之从甥王衍尝诣祜陈事辞甚俊辩祜不然之衍拂衣而起祜顾谓宾客曰王夷甫方以盛名处大位然败俗伤化必此人也步阐之役祜以军法将斩王戎故戎衍并憾之每言论多毁祜时人为之语曰二王当国羊公无德咸宁初除征南大将军开府仪同三司得专辟召初祜以伐吴必藉上流之势又时吴有童谣曰阿童复阿童衔刀浮渡江不畏岸上兽但畏水中龙祜闻之曰此必水军有功但当思应其名者耳会益州刺史王浚征为大司农祜知其可任浚又小字阿童因表留浚监益州诸军事加龙骧将军密令修舟&#为顺流之计祜缮甲训卒广为戎备至是上疏曰先帝顺天应时西平巴蜀南和吴会海内得以休息兆庶有乐安之心而吴复背信使边事更兴夫期运虽天所授而功业必由人而成不一大举扫灭则众役无时得安亦所以隆先帝之勋成无为之化也故尧有丹水之伐舜有三苗之征咸以宁静宇宙戢兵和众者也蜀平之时天下皆谓吴当并亡自此来十三年是谓一周平定之期复在今日矣议者常言吴楚有道后服无礼先强此乃诸侯之时耳今当一统不得与古同谕夫适道之论皆未应权是故谋之虽多而决之欲独凡以险阻得存者谓所敌者同力足自固苟其轻重不齐强弱异势则智士不能谋而险阻不可保也蜀之为国非不险也高山寻云霓深谷肆无景束马悬车然后得济皆言一夫荷戟千人莫当及进兵之日曾无藩篱之限斩将搴旗伏尸数万乘胜席卷径至成都汉中诸城皆鸟栖而不敢出非皆无战心诚力不足相抗至刘禅降服诸营堡者索然俱散今江淮之难不过剑阁山川之险不过岷汉孙皓之暴侈于刘禅吴人之困甚于巴蜀而大晋兵众多于前世资储器械盛于往时今不于此平吴而更阻兵相守征夫苦役日寻干戈经历盛衰不可长久宜当时定以一四海今若引梁益之兵水陆俱下荆楚之众进临江陵平南豫州直指夏口徐扬青兖并向秣陵鼓&#以疑之多方以误之以一隅之吴当天下之众势分形散所备皆急巴汉奇兵出其空虚一处倾坏则上下震荡吴缘江为国无有内外东西数千里以藩篱自持所敌者大无有宁息孙&#恣情任意与下多忌名臣重将不复自信是以孙秀之徒皆畏逼而至将疑于朝士困于野无有保世之计一定之心平常之日犹怀去就兵临之际必有应者终不能齐力致死已可知也其俗急速不能持久弓弩戟楯不如中国唯有水战是其所便一入其境则长江非复所固还保城池则去长入短而官军悬进人有致节之志吴人战于其内有凭城之心如此军不逾时&#可必矣帝深纳之会秦凉屡败祜复表曰吴平则胡自定但当速济大功耳而议者多不同祜叹曰天下不如意恒十居七八故有当断不断天与不取岂非更事者恨于后时哉其后诏以泰山之南武阳牟南城梁父平阳五县为南城郡封祜为南城侯置相与郡公同祜让曰昔张良请受留万户汉祖不夺其志臣受巨平于先帝敢辱重爵以速官谤固执不拜帝许之祜每被登进常守冲退至心素着故特见申于分列之外是以名德远播朝野具瞻搢绅佥议当居台辅帝方有兼并之志仗祜以东南之任故寝之祜历职二朝任典枢要政事损益皆谘访焉势利之求无所关与其嘉谋谠议皆焚其草故世莫闻凡所进达人皆不知所由或谓祜慎密太过者祜曰是何言欤夫入则造膝出则诡辞君臣不密之诫吾惟惧其不及不能举贤取异岂得不愧知人之难哉且拜爵公朝谢恩私门吾所不取祜女夫尝劝祜有所营置令有归戴者可不美乎祜默然不应退告诸子曰此可谓知其一不知其二人臣树私则背公是大惑也汝宜识吾此意尝与从弟琇书曰既定边事当角巾东路归故里为容棺之墟以白士而居重位何能不以盛满受责乎疏广是吾师也祜乐山水每风景必造岘山置酒言咏终日不倦尝慨然叹息顾谓从事中郎邹湛等曰自有宇宙便有此山由来贤达胜士登此远望如我与卿者多矣皆湮灭无闻使人悲伤如百岁后有知魂魄犹应登此也湛曰公德冠四海道嗣前哲令闻令望必与此山俱传至若湛辈乃当如公言耳祜当讨吴贼有功将进爵土乞以赐舅子蔡袭诏封袭关内侯邑三百户会吴人寇弋阳江夏略户口诏遣侍臣移书诘祜不追讨之意并欲移州复旧之宜祜曰江夏去襄阳八百里比知贼问贼去亦已经日矣步军方往安能救之哉劳师以免责恐非事宜也昔魏武帝置都督类皆与州相近以兵势好合恶离疆场之间一彼一此慎守而已古之善教也若辄徙州贼出无常亦未知州之所宜据也使者不能诘祜寝疾求入朝既至洛阳会景献宫车在殡哀恸至笃中诏申谕扶疾引见命乘辇入殿无下拜甚见优礼及侍坐面陈伐吴之计帝以其病不宜常入遣中书令张华问其筹策祜曰今主上有禅代之美而功德未着吴人虐政已甚可不战而&#混一六合以兴文教则主齐尧舜臣同稷契为百代之盛孰如舍之若孙&#不幸而没吴人更立令主虽百万之众长江未可而越也将为后患乎华深赞成其计祜谓华曰成吾志者子也帝欲使祜卧护诸将祜曰取吴不必须臣自行但既平之后当劳圣虑耳功名之际臣所不敢居若事了当有所付授愿审择其人疾渐笃乃举杜预自代寻卒时年五十八帝素服哭之甚哀是日大寒帝涕泪沾须鬓皆为冰焉南州人征市日闻祜丧莫不号恸罢市巷哭者声相接吴守边将士亦为之泣其仁德所感如此赐以东园秘器朝服一袭钱三十万布百匹诏曰征南大将军南城侯祜蹈德冲素思心清远始在内职值登大命乃心笃诚左右王事入综机密出统方岳当终显烈永辅朕躬而奄忽殂陨悼之伤怀其追赠侍中太傅持节如故祜立身清俭被服率素禄俸所资皆以赡给九族赏赐军士家无余财遗令不得以南城侯入柩从弟琇等述祜素志求葬于先人墓次帝不许赐去城十里外近陵葬地一顷谥曰成祜丧既引帝于大司马门南临送祜甥齐王攸表祜妻不以侯敛之意帝乃诏曰祜固让历年志不可夺身没让存遗操益厉此夷叔所以称贤季子所以全节也今听复本封以彰高美初文帝崩祜谓傅元曰三年之丧虽贵遂服自天子达而汉文除之毁礼伤义常以叹息今主上天纵至孝有曾闵之性虽夺其服实行丧礼丧礼实行除服何为邪若因此革汉魏之薄而兴先王之法以敦风俗垂美百代不亦善乎元曰汉文以末世浅薄不能行国君之丧故因而除之除之数百年一旦复古难行也祜曰不能使天下如礼且使主上遂服不犹善乎元曰主上不除而天下除此为但有父子无复君臣三纲之道亏矣祜乃止祜所著文章及为老子传并行于世襄阳百姓于岘山祜平生游憩之所建碑立庙岁时飨祭焉望其碑者莫不流涕杜预因名为堕泪碑荆州人为祜讳名屋室皆以门为称改户曹为辞曹焉祜开府累年谦让不辟士始有所命会卒不得除署故参佐刘僧赵寅刘弥孙勃等笺诣预曰昔以谬选备官属各得与前征南大将军祜参同庶事祜执德冲虚操尚清远德高而体卑位优而行恭前膺显命来抚南夏既有三司之仪复加大将军之号虽居其位不行其制至今海内渴伫群俊望风涉其门者贪夫反廉懦夫立志虽夷惠之操无以尚也自镇此境政化被乎江汉潜谋远计辟国开疆诸所规模皆有轨量志存公家以死勤事始辟四掾未至而陨夫举贤报国台辅之远任也搜扬侧陋亦台辅之宿心也中道而废亦台辅之私恨也履谦积稔晚节不遂此远近所以为之感痛者也昔召伯所憩爱流甘棠宣子所游封殖其树夫思其人尚及其树况生存所辟之士便当随例放弃者乎乞蒙列上得依已至掾属预表曰祜虽开府而不备僚属引谦之至宜见显明及扶疾辟士未到而没家无子嗣官无命士此方之望隐忧载怀夫笃终追远人德归厚汉祖不惜四千户之封以慰赵子弟心请议之诏不许祜卒二岁而吴平群臣上寿帝执爵流涕曰此羊太傅之功也因以&#定之功策告祜庙仍依萧何故事封其夫人策曰皇帝使谒者杜宏告故侍中太傅巨平成侯祜昔吴为不恭负险称号郊境不辟多历年所祜受任南夏思静其难外扬王化内经庙略着德推诚江汉归心举有成资谋有全策昊天不吊所志不卒朕用悼恨于厥心乃班命群帅致天之讨兵不逾时一征而灭畴昔之规若合符契夫赏不失劳国有彝典宜增启土宇以崇前命而重违公高让之素今封夫人夏侯氏万岁乡君食邑五千户又赐帛万匹谷万斛祜年五岁时令乳母取所弄金环乳母曰汝先无此物祜即诣邻人李氏东垣桑树中探得之主人惊曰此吾亡儿所失物也云何持去乳母具言之李氏悲惋时人异之谓李氏子则祜之前身也又有善相墓者言祜祖墓所有帝王气若凿之则无后祜遂凿之相者见曰犹出折臂三公而祜竟堕马折臂位至公而无子帝以祜兄子暨为嗣　　杜预
按晋书本传预字元凯京兆杜陵人也祖畿魏尚书仆射父恕幽州刺史预博学多通明于兴废之道常言德不可以企及立功立言可庶几也初其父与宣帝不相能遂以幽死故预久不得调文帝嗣立预尚帝妺高陆公主起家拜尚书郎袭祖爵丰乐亭侯在职四年转参相府军事锺会伐蜀以预为镇西长史及会反寮佐并遇害唯预以智获免增邑千一百三十户与车骑将军贾充等定律令既成预为之注解乃奏之曰法者盖绳墨之断例非穷理尽性之书也故文约而例直听省而禁简例直易见禁简难犯易见则人知所避难犯则几于刑措刑之本在于简直故必审名分审名分者必忍小理古之刑书铭之钟鼎铸之金石所以远塞异端使无淫巧也今所注皆网罗法意格之以名分使用之者执名例以审趣舍伸绳墨之直去析薪之理也诏班于天下泰始中守河南尹预以京师王化之始自近及远凡所施论务崇大体受诏为黜陟之课其略曰臣闻上古之政因循自然虚己委诚而信顺之道应神感心通而天下之理得逮至淳朴渐散彰美显恶设官分职以颁爵禄弘宣六典以详考察然犹倚明哲之辅建忠贞之司使名不得越功而独美功不得后名而独隐皆畴咨博询敷纳以言及至末世不能纪远而求于密微疑诸心而信耳目疑耳目而信简书简书愈繁官方愈伪法令滋章巧饰弥多昔汉之刺史亦岁终奏事不制筭课而清浊粗举魏氏考课即京房之遗意其文可谓至密然由于累细以违其体故历代不能通也岂若申唐尧之旧去密就简则简而易从也夫宣尽物理神而明之存乎其人去人而任法则以伤理今科举优劣莫若委任达官各考所统在官一年以后每岁言优者一人为上第劣者一人为下第因计偕以名闻如此六载主者总集采案其六岁处优举者超用之六岁处劣举者奏免之其优多劣少者叙用之劣多优少者左迁之今考课之品所对不钧诚有难易若以难取优以易而否主者固当准量轻重微加降杀不足复曲以法尽也己丑诏书以考课难成听通荐例荐例之理即亦取于风声六年顿荐黜陟无渐又非古者三考之意也今每岁一考则积优以成陟累劣以取黜以士君子之心相处未有官故六年六黜清能六进否劣者也监司将亦随而弹之若令上下公相容过此为清议大颓亦无取于黜陟也司隶校尉石以宿憾奏预免职时卤寇陇右以预为安西军司给兵三百人骑百匹到长安更除秦州刺史领东羌校尉轻车将军假节属卤兵强盛石鉴时为安西将军使预出兵击之预以卤乘胜马肥而官军悬乏宜并力大运须春进讨陈五不可四不须鉴大怒复奏预擅饰城门官舍稽乏军兴遣御史槛车征诣廷尉以预尚主在八议以侯赎论其后陇右之事卒如预策是时朝廷皆以预明于筹略会匈奴帅刘猛举兵反自并州西及河东平阳诏预以散侯定计省闼俄拜度支尚书预乃奏立籍田建安边论处军国之要又作人排新器兴常平仓定谷价较盐运制课调内以利国外以救边者五十余条皆纳焉石鉴自军还论功不实为预所纠遂相雠恨言论喧哗并坐免官以侯兼本职数年复拜度支尚书元皇后梓宫将迁于峻阳陵旧制既葬帝及群臣即吉尚书奏皇太子亦宜释服预议皇太子宜复古典以谅暗终制从之预以时历差舛不应晷度奏上二元干度历行于世预又以孟津渡险有覆没之患请建河桥于富平津议者以为殷周所都历圣贤而不作者必不可立故也预曰造舟为梁则河桥之谓也及河桥成帝从百僚临会举觞属预曰非君此桥不立也预对曰非陛下之明臣亦不得施其微巧周庙欹器至汉东京犹在御坐汉末丧乱不复存形制遂绝预创意造成奏上之帝甚嘉叹焉咸宁四年秋大霖雨蝗虫起预上疏多陈农要事在食货志预在内七年损益万机不可胜数朝野称美号曰杜武库言其无所不有也时帝密有灭吴之计而朝议多违唯预羊祜张华与帝意合祜病举预自代因以本官假节行平东将军领征南军司及祜卒拜预镇南大将军都督荆州诸军事给追锋车第二一
作一
驸马预既至
镇缮兵甲耀威武乃简精锐袭吴西陵督张政大破之以功增封三百六十五户政吴之名将也据要害之地耻以无备取败不以所丧之实告于孙皓预欲间吴边将乃表还其所获之众于&#&#果召政还遣武昌监刘宪代之故大军临至使其将帅移易以成倾荡之势预处分既定乃启请伐吴之期帝报待明年方欲大举预表陈至计曰自闰月以来贼但&#严下无兵上以理势推之贼之穷计力不两完必先认上流勤保夏口以东以延视息无缘多兵西上空其国都而陛下过听便用委弃大计纵敌患生此诚国之远图使举而有败勿举可也事为之制务从完牢若或有成则开太平之基不成不过费损日月之间何惜而不一试之若当须后年天时人事不得如常臣恐其更难也陛下宿议分命臣等随界分进其所禁持东西同符万安之举未有倾败之虑臣心实了不敢以暧昧之见自取后累惟陛下察之预旬月之中又上表曰羊祜与朝臣多不同不先博画而密与陛下共施此计故益令多异凡事当以利害相较今此举十有八九利其一二止于无功耳其言破败之形亦不可得直是计不出已功不在身各耻其前言故守之也自顷朝廷事无大小异意蜂起虽人心不同亦由恃恩不虑后难故轻相同异也昔汉宣帝议赵充国所上事效之后诘责诸议者皆叩头而谢以塞异端也自秋以来讨贼之形颇露若今中止孙&#怖而生计或徙都武昌更完修江南诸城远其居人城不可攻野无所掠积大船于夏口则明年之计或无所及时帝与中书令张华围&#而预表适至华推枰敛手曰陛下圣明神武朝野清晏国富兵强号令如一吴主荒淫骄虐诛杀贤能当今讨之可不劳而定帝乃许之预以太康元年正月陈兵于江陵遣参军樊显尹林邓圭襄阳太守周奇等率众循江西上授以节度旬日之间累&#城邑皆如预策焉又遣牙门管定周旨伍巢等率奇兵八百泛舟夜渡以袭乐乡多张旗帜起火巴山出于要害之地以夺贼心吴都督孙歆震恐与伍延书曰北来诸军乃飞渡江也吴之男女降者万余口旨巢等伏兵乐乡城外歆遣军出距王浚大败而还旨等发伏兵随歆军而入歆不觉直至帐下掳歆而还故军中为之谣曰以计代战一当万于是进逼江陵吴督将伍延伪请降而列兵登陴预攻&#之既平上流于是沅湘以南至于交广吴之州郡皆望风归命奉送印绶预仗节称诏而绥抚之凡所斩及生获吴都督监军十四牙门郡守百二十余人又因兵威徙将士屯戍之家以实江北南郡故地各树之长吏荆土肃然吴人赴者如归矣王浚先列上得孙歆头预后生送歆洛中以为大笑时众军会议或曰百年之寇未可尽&#今向暑水潦方降疾疫将起宜俟来冬更为大举预曰昔乐毅藉济西一战以并强齐今兵威已振譬如破竹数节之后皆迎刃而解无复着手处也遂指授群帅径进秣陵所过城邑莫不束手议者乃以书谢之孙&#既平振旅凯入以功进爵当阳县侯增邑并前九千六百户封子耽为亭侯千户赐绢八千匹初攻江陵吴人知预病瘿惮其智计以瓠系狗颈示之每大树似瘿辄斫使白题曰杜预颈及城平尽捕杀之预既还镇累陈家世吏职武非其功请退不许预以天下虽安忘战必危勤于讲武修立泮宫江汉怀德化被万里攻破山夷错置屯营分据要害之地以固维持之势又修卲信臣遗迹激用滍淯诸水以浸原田万余顷分疆刊石使有定分公私同利众庶赖之号曰杜父旧水道唯沔汉达江陵千数百里北无通路又巴丘湖沅湘之会表里山川实为险固荆蛮之所恃也预乃开杨口起夏水达巴陵千余里内泻长江之险外通零桂之漕南土歌之曰后世无叛由杜翁孰识智名与勇功预公家之事知无不为凡所兴造必考度始终鲜有败事或讥其意碎者预曰禹稷之功期于济世所庶几也预好为后世名常言高岸为谷深谷为陵刻石为二碑纪其勋绩一沉万山之下一立岘山之上曰焉知此后不为陵谷乎预身不跨马射不穿札而每任大事辄居将率之列结交接物恭而有礼问无所隐诲人不倦敏于事而慎于言既立功之后从容无事乃耽思经籍为春秋左氏经传集解又参考众家谱第谓之释例又作盟会图春秋长历备成一家之学比老乃成又撰女记赞当时论者谓预文义质直世人未之重唯秘书监摰虞赏之曰左丘明本为春秋作传而左传遂自孤行释例本为传设而所发明何但左传故亦孤行时王济解相马又甚爱之而和峤颇聚敛预常称济有马癖峤有钱癖武帝闻之谓预曰卿有何癖对曰臣有左传癖预在镇数饷遗洛中贵要或问其故预曰吾但恐为害不求益也预初在荆州因宴集醉卧斋中外人闻呕吐声窃窥于户止见一大蛇垂头而吐闻者异之其后征为司隶校尉加位特进行次邓县而卒时年六十三帝甚叹悼追赠征南大将军开府仪同三司谥曰成预先为遗令曰古不合葬明于终始之理同于无有也中古圣人改而合之盖以别合无在更缘生以示教也自此以来大人君子或合或否未能知生安能知死故各以己意所欲也吾往为台郎尝以公事使过密县之邢山山上有冢问耕父云是郑大夫祭仲或云子产之冢也遂率从者祭而观焉其造冢居山之顶四望周达连山体南北之正而邪东北向新郑城意不忘本也其隧道唯塞其后而空其前不填之示藏无珍宝不取于重深也山多美石不用必集洧水自然之石以为冢藏贵不劳工巧而此石不入世用也君子尚其有情小人无利可动历千载无毁俭之致也吾去春入朝因郭氏丧亡缘陪陵旧义自表营洛阳城东首阳之南为将来兆域而所得地中有小山上无旧冢其高显虽未足比邢山然东奉二陵西瞻宫阙南观伊洛北望夷叔旷然远览情之所安也故遂表树开道为一定之制至时皆用洛水圆石开隧道南向仪制取法于郑大夫欲以俭自完耳棺器小敛之事皆当称此子孙一以遵之子锡嗣　将帅部名臣列传十七
　　晋二
　　王浚
按晋书本传浚字士治弘农湖人也家世二千石浚博涉坟典美姿貌不修名行不为乡曲所称晚乃变节疏通亮达恢廓有大志尝起宅开门前路广数十步人或谓之何太过浚曰吾欲使容长幡旗耳众咸笑之浚曰陈胜有言燕雀安知鸿鹄之志州郡辟河东从事守令有不廉洁者皆望风自引而去刺史燕国徐邈有女才淑择夫未嫁邈乃大会佐吏令女于内观之女指浚告母邈遂妻之后参征南军事羊祜深知待之祜兄子暨白祜浚为人志大奢侈不节不可专任宜有以裁之祜曰浚有大才将欲济其所欲必可用也转车骑从事中郎识者谓祜可谓能举善焉除巴郡太守郡边吴境兵士苦役生男多不养浚乃严其科条宽其徭课其产育者皆与休复所全活者数千人转广汉太守垂惠布政百姓赖之浚夜梦悬三刀于卧屋梁上须臾又益一刀浚惊觉意甚恶之主簿李毅再拜贺曰三刀为州字又益一者明府其临益州乎及贼张弘杀益州刺史皇甫晏果迁浚为益州刺史浚设方略悉诛弘等以勋封关内侯怀辑殊俗待以威信蛮夷侥外多来归降征拜右卫将军除大司农车骑将军羊祜雅知浚有奇略乃密表留浚于是重拜益州刺史武帝谋伐吴诏浚修舟舰浚乃作大船连舫方百二十步受二千余人以木为城起楼橹开四出门其上皆得驰马来往又画鹢首怪兽于船首以惧江神舟棹之盛自古未有浚造船于蜀其木蔽江而下吴建平太守吴彦取流以呈孙&#曰晋必有攻吴之计宜增建平兵建平不下终不敢渡&#不从寻以谣言拜浚为龙骧将军监益梁诸军事语在羊祜传时朝议咸谏伐吴浚乃上疏曰臣数参访吴楚同异孙&#荒淫凶逆荆扬贤愚莫不嗟怨且观时运宜速征伐若今不伐天变难预令&#卒死更立贤主文武各得其所则强敌也臣作船七年日有朽败又臣年已七十死亡无日三者一乖则难图也诚愿陛下无失事机帝深纳焉贾充荀勖陈谏以为不可唯张华固请又杜预表请帝乃发诏分命诸方节度浚于是统兵先在巴郡之所全育者皆堪徭役供军其父母戒之曰王府君生尔尔必勉之无爱死也太康元年正月浚发自成都率巴东监军广武将军唐彬攻吴丹阳&#之擒其丹阳监盛纪吴人于江险碛要害之处并以铁&#横截之又作铁锥长丈余暗置江中以逆距船先是羊祜获吴间谍具知情状浚乃作大筏数十亦方百余步缚草为人被甲持杖令善水者以筏先行筏遇铁锥锥辄着筏去又作火炬长十余丈大数十围灌以麻油在船前遇&#然炬烧之须臾融液断绝于是船无所碍二月庚申&#吴西陵获其镇南将军留宪征南将军成据宜都太守虞忠壬戌&#荆门夷道二城获监军陆晏乙丑&#乐乡获水军督陆景平西将军施洪等来降乙亥诏进浚为平东将军假节都督益梁诸军事浚自发蜀兵不血刃攻无坚城夏口武昌无相支抗于是顺流鼓棹径造三山&#遣游击将军张象率舟军万人御浚象军望旗而降&#闻浚军旌旗器甲属天满江威势甚盛莫不破胆用光禄勋薛莹中书令胡冲计送降文于浚曰吴郡孙&#叩头死罪昔汉室失御九州幅裂先人因时略有江南遂阻山河与魏乖隔大晋龙兴德覆四海暗劣偷安未喻天命至于今者猥烦六军衡盖露次远临江渚举国惊惶假息刻漏敢缘天朝含弘光大谨遣私署太常张夔等奉所佩玺绶委质请命壬寅浚入于石头&#乃备亡国之礼素车白马肉袒面缚&#璧牵羊大夫衰服士舆榇率其伪太子瑾瑾弟鲁王虔等二十一人造于垒门浚躬解其缚受璧焚榇送于京师收其图籍封其府库军无私焉帝遣使者犒浚军初诏书使浚下建平受杜预节度至秣陵受王浑节度预至江陵谓诸将帅曰若浚得下建平则顺流长驱威名已着不宜令受制于我若不能&#则无缘得施节度浚至西陵预与之书曰足下既摧其西藩便当径取秣陵讨累世之逋寇释吴人于涂炭自江入淮逾于泗汴溯河而上振旅还都亦旷世一事也浚大悦表呈预书及浚将至秣陵王运遣信要令蹔过论事浚举帆直指报之曰风利不得泊也王浑久破&#中军斩张悌等顿兵不敢进而浚乘胜纳降浑耻而且忿乃表浚违诏不受节度诬罪状之有司遂按浚槛车征帝弗许诏让浚曰伐国事重宜令有一前诏使将军受安东将军浑节度浑思谋深重案甲以待将军云何径前不从浑命违制昧利甚失大义将军功勋简在朕心当率由诏书崇成王法而于事终恃功肆意朕将何以令天下浚上书自理曰臣前被庚戌诏书曰军人乘胜猛气益壮便当顺流长骛直造秣陵臣被诏之日即便东下又前被诏书云太尉贾充总统诸方自镇东大将军及浑浚彬等皆受充节度无令臣别受浑节度之文臣自达巴丘所向风靡知孙&#穷踧势无所至十四日至牛渚去秣陵二百里宿设部分为攻取节度前至三山见浑在北岸遣书与臣可蹔来过共有所议亦不语臣当受节度之意臣水军风发乘势造贼城加宿设部分行有次第无缘得于长流中回船过浑令首尾断绝须臾之间&#遣使归命臣即报浑书并写&#笺具以示浑使速来当于石头相待军以日中至秣陵暮乃被浑所下当受节度之符欲令臣明十六日悉将所领还围石头备皓越逸又索蜀兵及镇南诸军人名定见臣以为&#已来首都亭无缘共合空围又兵人定见不可仓卒皆非当今之急不可承用中诏谓臣忽弃明制专擅自由伏读严诏惊怖悚栗不知躯命当所投厝岂惟老臣独怀战灼三军上下咸尽丧气臣受国恩任重事大常恐托付不效孤负圣朝故投身死地转战万里被蒙宽恕之恩得从临履之宜是以凭赖威灵幸而能济皆是陛下神策庙筭臣承指授效鹰犬之用耳有何勋劳而恃功肆意宁敢昧利而违圣诏臣以十五日至秣陵而诏书以十二日起洛阳其间悬阔不相赴接则臣之罪责宜蒙察恕假令孙皓犹有螳螂举斧之势而臣轻军单入有所亏丧罪之可也臣所统八万余人乘胜席卷&#以众叛亲离无复羽翼匹夫独立不能庇其妻子雀鼠贪生苟乞一活耳而江北诸军不知其虚实不早缚取自为小误臣至便得更见怨恚&#云守贼百日而令他人得之言语噂不可听闻案春秋之义大夫出疆由有专辄臣虽愚惷以为事君之道唯当竭节尽忠奋不顾身量力受任临事制宜苟利社稷死生以之若其顾护嫌疑以避咎责此是人臣不忠之利实非明主社稷之福也臣不自料忘其鄙劣披布丹心输写肝脑欲竭股肱之力加之以忠贞庶必扫除凶逆清一宇宙愿令圣世与唐虞比隆陛下粗察臣之愚款而识其欲自效之诚是以授臣以方牧之任委臣以征讨之事虽燕王之信乐毅汉祖之任萧何无以加焉受恩深重死且不报而以顽疏举错失宜陛下弘恩财加切让惶怖怔营无地自厝愿陛下明臣赤心而已浑又腾周浚书云浚军得吴宝物浚复表曰被壬戌诏书下安东将军所上扬州刺史周浚书谓臣诸军得孙&#宝物又谓牙门将李高放火烧皓伪宫辄公文上尚书具列本末又闻浑案陷上臣臣受性愚忠行事举动信心而前期于不负神明而已秣陵之事皆如前所表而恶直丑正实繁有徒欲构南箕成此贝锦公于圣世反白为黑夫佞邪害国自古而然故无极破楚宰嚭灭吴及至石显倾乱汉朝皆载在典籍为世所戒昔乐毅伐齐下城七十而卒被谗间脱身出奔乐羊既反谤书盈箧况臣顽疏能免谗慝之口然所望全其首领者实赖陛下圣哲钦明使浸润之谮不得行焉然臣孤根独立朝无党援久弃遐外人道断绝而结恨强宗取怨豪族以累卵之身处雷霆之冲茧栗之质当豺狼之路其见吞噬岂抗唇齿夫犯上千主其罪可救乖忤贵臣则祸在不测故朱云折槛婴逆鳞之怒庆忌救之成帝不问望之周堪违忤石显虽阖朝嗟叹而死不旋踵此臣之所大怖也今浑之支党姻族内外皆根据盘牙&#处世位闻遣人在洛中专共交构盗言孔甘疑惑观听夫曾参之不杀人亦以明矣然三人传之其母投杼今臣之信行未若曾参之着而谗构沸腾非徒三夫之对外内扇助为二五之应夫猛兽当途麒麟恐惧况臣脆弱敢不悚栗伪吴君臣今皆生在便可验问以明虚实前伪中郎将孔摅说去二月武昌失守水军行至皓案行石头还左右人皆跳刀大呼云要当为陛下一死战决之&#意大喜谓必能然便尽出金宝以赐与之小人无状得便持走&#惧乃图降首降使适去左右劫夺财物略取妻妾放火烧宫&#逃身窜首恐不脱死臣至遣参军主者救断其火耳周浚以十六日前入&#宫臣时遣记室吏往观书籍浚使收缚若有遗宝则浚前得不应移踪后人欲求苟免也臣前在三山得浚书云&#散宝货以赐将士府库略虚而今复言金银箧笥动有万计疑臣军得之言语反复无复本末臣复与军司张牧汝南相冯紞等共入观&#宫乃无席可坐后日又与牧等共视&#舟船浑又先臣一日上其船船上之物皆浑所知见臣之案行皆出其后若有宝货浑应得之又臣将军素严兵人不得妄离部阵间在秣陵诸军凡二十万众臣军先至为土地之主百姓之心皆归仰臣臣切&#所领秋毫不犯诸有市易皆有伍任证左明从券契有违犯者凡斩十三人皆吴人所知也余军纵横诈称臣军而臣军类皆蜀人幸以此自别耳岂独浚之将士皆夷齐而臣诸军悉盗跖邪时有八百余人缘石头城劫取布帛臣衙门将军马潜即收得二十余人并疏其督将姓名移以付浚使得自科诘而寂无反报疑皆纵遣绝其端绪也又闻吴人言前张悌战时所杀财有二千人而浑浚露布言以万计以吴刚子为主簿而遣刚至洛欲令刚增斩级之数可具问孙皓及其诸臣则知其定审若信如所闻浚等虚诈尚欺陛下岂惜于臣云臣屯聚蜀人不时送皓欲有反状又恐动吴人言臣皆当诛杀取其妻子冀其作乱得骋私忿谋反大逆尚以见加其余谤故其宜耳浑案臣瓶磬小器蒙国厚恩频繁擢叙遂过其任浑此言最信内省&#惧今年平吴诚为大庆于臣之身更受咎累既无孟侧策马之好而令济济之朝有谗邪之人亏穆穆之风损皇伐之&#由臣顽疏使致于此拜表流汗言不识次浚至京都有司奏浚表既不列前后所被七诏月日又赦后违诏不受浑节度大不敬付廷尉科罪诏曰浚前受诏径造秣陵后乃下受浑节度诏书稽留所下不至便令与不受诏同责未为经通浚不即表上被浑宣诏此可责也浚有征伐之劳不足以一眚掩之有司又奏浚赦后烧贼船百三十五艘辄&#付廷尉禁推诏曰勿推拜浚辅国大将军领步兵校尉旧校唯五置此营自浚始也有司又奏辅国依比未为达官不置司马不给官骑诏依征镇给五百大车增兵五百人为辅国营给亲骑百人官骑十人置司马封为襄阳县侯邑万户封子彝杨乡亭侯邑千五百户赐绢万匹又赐衣一袭钱三十万及食物浚自以功大而为浑父子及豪强所抑屡为有司所奏每进见陈其功伐之劳及见枉之状或不胜忿愤径出不辞帝每容恕之益州护军范通浚之外亲也谓浚曰卿功则&#矣然恨所以居美者未尽善也浚曰何谓也通曰卿旋&#之日角巾私第口不言平吴之事若有问者辄曰圣主之德群帅之力老夫何力之有焉如斯颜老之不伐龚遂之雅对将何以过之蔺生所以屈廉颇王浑能无愧乎浚曰吾始惧邓艾之事畏祸及不得无言末不能遣诸胸中是吾褊也时人咸以浚功重报轻博士秦秀太子洗马孟康前温令李密等&#表设浚之屈帝乃迁浚镇军大将军加散骑常侍领后军将军王浑诣浚浚严设备卫然后见之其相猜防如此浚平吴之后以勋高位重不复素业自居乃玉食锦服纵奢侈以自逸其有辟引多是蜀人示不遗故旧也后又转浚抚军大将军开府仪同三司加特进散骑常侍后军将军如故太康六年卒时年八十谥曰武葬柏谷山大营茔域葬垣周四十五里面别开一门松柏茂盛子矩嗣　　王浑
按晋书本传浑字元冲太原晋阳人也父魏司空浑沉雅有器量袭父爵京陵侯辟大将军曹爽掾爽诛随例免起为怀令参文帝安东军事累迁散骑黄门侍郎散骑常侍咸熙中为越骑校尉武帝受禅加扬烈将军迁徐州刺史时年荒岁饥浑开仓赈赡百姓赖之泰始初增封邑千八百户久之迁东中郎将督淮北诸军事镇许昌数陈损益多见纳用转征卤将军监豫州诸军事假节领豫州刺史浑与吴接境宣布威信前后降附甚多吴将薛莹鲁淑众号十万淑向弋阳莹向新息时州兵并放休息众裁一旅浮淮潜济出其不意莹等不虞晋师之至浑击破之以功封次子尚为关内侯迁安东将军都督扬州诸军事镇寿春吴人大佃城图为边害浑遣扬州刺史应绰督淮南诸军攻破之并破诸别屯焚其积&#百八十余万斛稻苗四千余顷船六百余艘浑遂陈兵东疆视其地形险易历观敌城察攻取之势及大举伐吴浑率师出横江遣参军陈慎都尉张乔攻寻阳濑乡又击吴牙门将孔忠皆破之获吴将周兴等五人又遣殄吴护军李纯据高望城讨吴将俞恭破之多所斩获吴厉武将军陈代平卤将军朱明惧而来降吴丞相张悌大将军孙震等率众数万指城阳浑遣司马孙畴扬州刺史周浚击破之临阵斩二将及首卤七千八百级吴人大震孙皓司徒何植建威将军孙晏送印节诣浑降既而王浚破石头降孙皓威名益振明日浑始济江登建业宫酾酒高会自以先据江上破&#中军案甲不进致在王浚之后意甚愧恨有不平之色频奏浚罪状时大讥之帝下诏曰使持节都督扬州诸军事安东将军京陵侯王浑督率所统遂逼秣陵令贼孙皓救死自卫不得分兵上赴以成西军之功又摧大敌获张悌使&#涂穷势尽面缚乞降遂平定秣陵功勋茂着其增封八千户进爵为公封子澄为亭侯弟湛为关内侯赐绢八千匹转征东大将军复镇寿阳浑不尚刑名处断明允时吴人新附颇怀畏惧浑抚循羁旅虚怀绥纳座无空席门不停宾于是江东之士莫不悦附征拜尚书左仆射加散骑常侍会朝臣立议齐王攸当之藩浑上书谏曰伏承圣诏宪章古典进齐王攸为上公崇其礼仪遣攸之国昔周氏建国大封诸姬以藩帝室永世作宪至于公旦武王之弟左右王事辅济大业不使归藩明至亲义着不可远朝故也是故周公得以圣德光弼幼主忠诚着于金縢光述文武仁圣之德攸于大晋姬旦之亲也宜赞皇朝与闻政事实为陛下腹心不贰之臣且攸为人修絜义信加以懿亲志存忠贞今陛下出攸之国假以都督虚号而无典戎干方之实去离天朝不预王政伤母弟至亲之体亏友于款笃之义惧非陛下追述先帝文明太后待攸之宿意也若以攸望重于事宜出者今以汝南王亮代攸亮宣皇帝子文皇帝弟骏各处方任有内外之资论以后虑亦不为轻攸今之国适足长异同之论以损仁慈之美耳而令天下窥陛下有不崇亲亲之情臣窃为陛下不取也若以妃后外亲任以朝政则有王氏倾汉之权吕产专朝之祸若以同姓至亲则有吴楚七国逆乱之殃历观古今苟事轻重所在无不为害也不可事事曲设疑防虑方来之患者也唯当任正道而求忠良若以智计猜物虽亲见疑至于疏远者亦何能自保乎人怀危惧非为安之理此最有国有家者之深忌也愚以为太子太保缺宜留攸居之与太尉汝南王亮卫将军杨珧共为保傅干理朝事三人齐位足相持正进有辅纳广义之益退无偏重相倾之势令陛下有笃亲亲之恩使攸蒙仁覆之惠臣同国休戚义在尽言心之所见不能默已私慕鲁女存国之志敢陈愚见触犯天威欲陛下事每尽善冀万分之助臣而不言谁当言者帝不纳太熙初迁司徒惠帝即位加侍中又京陵置士官如睢陵比及诛杨骏崇重旧臣乃加浑兵浑以司徒文官主史不持兵持兵乃吏属绛衣自以偶因时宠权得持兵非是旧典皆令皂服论者美其谦而识体楚王玮将害汝南王亮等也公孙宏说玮曰昔宣帝废曹爽引太尉蒋济参乘以增威重大王今举非常事宜得宿望镇厌众心司徒王浑宿有威名为三军所信服可请同乘使物情可凭也玮从之浑辞疾归第以家兵千余人闭门拒玮玮不敢逼俄而玮以矫诏伏诛浑乃率兵赴宫帝尝访浑元会问郡国计吏方俗之宜浑奏曰陛下钦明圣哲光于远近明诏冲虚询及刍荛斯乃周文畴咨之求仲尼不耻下问也旧三朝元会前计吏诣轩下侍中读诏计吏跪受臣以诏文相承已久无他新声非陛下留心方国之意也可令中书指宣明诏问方土异同贤才秀异风俗好尚农桑本务刑狱得无冤滥守长得无侵虐其勤心政化兴利除害者授以纸笔尽意陈闻以明圣指垂心四远不复因循常辞且察其答对文义以观计吏人才之实又先帝时正会后东堂见征镇长史司马诸王国卿诸州别驾今若不能别见可前诣轩下使侍中宣问以审察方国于事为便帝然之又诏浑录尚书事浑所历之职前后着称及居台辅声望日减元康七年薨年七十五谥曰元长子尚早亡次子济嗣　　唐彬按晋书本传彬字儒宗鲁国邹人也父台山太守彬有经国大度而不拘行检少便弓马好游猎身长八尺走及奔鹿强力兼人晚乃敦悦经史尢明易经随师受业还家教授数百人初为郡门下掾转主簿刺史王沉集诸参佐盛论拒吴之策以问九郡吏彬与谯郡主簿张恽俱陈吴有可兼之势沉善其对又使彬难言吴未可伐者而辞理皆屈还迁功曹举孝廉州辟主簿累迁别驾彬忠肃公亮尽规匡救不显谏以自彰又奉使诣相府计事于时僚佐皆当世英彦见彬莫不钦悦称之于文帝荐为掾属帝以问其参军孔颢忌其能良久不答陈骞在坐敛板而称曰彬之为人胜骞甚远帝笑曰但能如卿固未易得何论于胜因辟彬为铠曹属帝问曰卿何以致辟对曰修业陋巷观古人之遗迹言满天下无口过行满天下无怨恶帝顾四坐曰名不虚行他日谓孔颢曰近见唐彬卿受蔽贤之责矣初邓艾之诛也文帝以艾久在陇右素得士心一旦夷灭恐边情搔动使彬密察之彬还白帝曰邓艾忌克诡狭矜能负才顺从者谓为见事直者谓之触迕虽长史司马参佐牙门答对失指辄见骂辱处身无礼大失人心又好施行事役数劳众力陇右甚患苦之喜闻其祸不肯为用今诸军已至足以镇压内外愿无以为虑俄除尚书水部郎泰始初赐爵关内侯出补邺令彬导德齐礼期月化成迁弋阳太守明设禁防百姓安之以母丧去官益州东接吴寇监军位缺朝议用武陵太守杨宗及彬武帝以问散骑常侍文立立曰宗彬俱不可失然彬多财欲而宗好酒惟陛下裁之帝曰财欲可足酒者难改遂用彬寻又诏彬监巴东诸军事加广武将军上征吴之策甚合帝意后与王浚共伐吴彬屯据冲要为众军前驱每设疑兵应机制胜陷西陵乐乡多所擒获自巴陵沔口以东诸贼所聚莫不震惧倒戈肉袒彬知贼寇已殄孙&#将降未至建业二百里称疾迟留以示不竞果有先到者争物后到者争功于时有识莫不高彬此举吴平诏曰广武将军唐彬受任方隅东御吴寇南临蛮越抚宁疆场有绥御之绩又每慨志在立功顷者征讨扶疾奉命首启戎行献俘授馘勋效显着其以彬为右将军都督巴东诸军事征拜翊军校尉改封上庸县侯食邑六千户赐绢六千匹朝有疑议每参预焉北魏侵掠北平以彬为使持节监幽州诸军事领护乌丸校尉右将军彬既至镇训卒利兵广农重稼震威耀武宣谕国命示以恩信于是鲜卑二部大莫廆擿何等并遣侍子入贡兼修学校诲诱无倦仁惠广被遂开拓旧境却地千里复秦长城塞自温城洎于碣石&#亘山谷且三千里分军屯守烽堠相望由是边境获安无犬吠之警自汉魏征镇莫之比焉鲜卑诸种畏惧遂杀大莫廆彬欲讨之恐列上俟报卤必逃散乃发幽冀车牛参军许祇密奏之诏遣御史槛车征彬付廷尉以事直见释百姓追慕彬功德生为立碑作颂彬初受学于东海阎德门徒甚多独目彬有廊庙才及彬官成而德已卒乃为之立碑元康初拜使持节前将军领西戎校尉雍州刺史下教曰此州名都士人林薮处士皇甫申叔严舒龙姜茂时梁子远等并志节清妙履行高洁践境望风虚心饥渴思加延致待以不臣之典幅巾相见论道而已岂以吏职屈染高规郡国备礼发遣以副于邑之望于是四人皆到彬敬而待之元康四年卒官时年六十谥曰襄赐绢二百匹钱二十万　　胡奋
按晋书本传奋字元威安定临泾人也魏车骑将军阴密侯遵之子也奋性开朗有筹略少好武事宣帝之伐辽东也以白衣侍从左右甚见接待还为校尉稍迁徐州刺史封夏阳子匈奴中部帅刘猛叛使骁骑路蕃讨之以奋为监军假节顿军硁北为蕃后继击猛破之猛帐下将李恪斩猛而降以功累迁征南将军假节都督荆州诸军事迁护军加散骑常侍奋家世将门晚乃好学有刀笔之用所在有声绩居边特有威惠泰始末武帝怠政事而耽于色大采择公卿女以充六宫奋女选入为贵人奋唯有一子为南阳王友早亡及闻女为贵人哭曰老奴不死惟有二儿男入九地之下女上九天之上奋既旧臣兼有椒房之助甚见宠待迁左仆射加镇军大将军开府仪同三司时杨骏以后父骄傲自得奋谓骏曰卿恃女更益豪邪历观前代与天家婚未有不灭门者但早晚事耳观卿举措适所以速祸骏曰卿女不在天家乎奋曰我女与卿女作婢耳何能损益时人皆为之惧骏虽&#之而不能害后卒于官赠车骑将军谥曰壮　　马隆
按晋书本传隆字孝兴东平平陆人少而智勇好立名节魏兖州刺史令狐愚坐事伏诛举州无敢收者隆以武吏托称愚客以私财殡葬服丧三年列植松柏礼毕乃还一州以为美谈署武猛从事泰始中将兴伐吴之役下诏曰吴会未平宜得猛士以济武功虽旧有荐举之法未足以尽殊才其普告州郡有壮勇秀异才力杰出者皆以名闻将简其尤异擢而用之苟有其人勿限所取兖州举隆才堪良将稍迁司马督初凉州刺史杨欣失羌戎之和隆陈其必败俄而欣为敌所没河西断绝帝每有西顾之忧临朝而叹曰谁能为我讨此寇通凉州者乎朝臣莫对隆进曰陛下若能任臣臣能平之帝曰必能灭贼何为不任顾卿方略何如耳隆曰陛下若能任臣当听臣自任帝曰云何隆曰臣请募勇士三千人无问所从来率之鼓行而西禀陛下威德丑寇何足灭哉帝许之乃以隆为武威太守公卿佥曰六军既众州郡兵多但当用之不宜横设赏募以乱常典隆小将妄说不可从也帝弗纳隆募限腰引弩三十六钧弓四钧立标简试自旦至中得三千五百人隆曰足矣因请自至武库选杖武库令与隆忿争御史中丞奏劾隆隆曰臣当亡命战场以报所受武库令乃以魏时朽杖见给不可复用非陛下使臣灭贼意也帝从之又给其三年军资隆于是西渡温水卤树机能等以众万计或乘险以遏隆前或设伏以截隆后隆依八阵图作偏箱车地广则鹿角车营路狭则为木屋施于车上且战且前弓矢所及应弦而倒奇谋间发出敌不意或夹道累磁石贼负铁铠行不得前隆卒悉被犀甲无所留碍贼咸以为神转战千里杀伤以千数自隆之西音问断绝朝廷忧之或谓已没后隆使夜到帝抚掌欢笑诘朝召群臣谓曰若从诸卿言是无秦凉也乃诏曰隆以偏师寡众奋不顾难昌险能济其假节宣威将军加赤幢曲&#鼓吹隆到武威卤大人猝跋韩且万能等率万余落归降前后诛杀及降附者以万计又率善戎没骨能等与树机能大战斩之凉州遂平朝议将加隆将士勋赏有司奏隆将士皆先加显爵不应更授卫将军杨珧驳曰前精募将士少加爵命者此适所以为诱引今隆全军独&#西土获安不得便以前授塞此后功宜皆听许以明要信乃从珧议赐爵加秩各有差太康初朝廷以西平荒毁宜时兴复以隆为平卤护军西平太守将所领精兵又给牙门一军屯据西平时南卤成奚每为边患隆至帅军讨之卤据险距守隆令军士皆负农器将若田者卤以隆无征讨意御众稍怠隆因其无备进兵击破之毕隆之政不敢为寇太熙初封奉高县侯加授东羌校尉积十余年威信振于陇右时洛阳太守冯翊严舒与杨骏通亲密图代隆毁隆年老谬耄不宜服戎于是征隆以舒代镇氐羌聚结百姓惊惧朝廷恐关陇复扰乃免舒遣隆复职竟卒于官子咸嗣亦骁勇成都王&#攻长沙王乂以咸为鹰扬将军率兵屯河桥中渚为乂将王瑚所败殁于阵　　朱伺
按晋书本传伺字仲文安陆人少为吴牙门将陶丹给使吴平内徙江夏伺有武勇而讷口不知书为郡将督见乡里士大夫揖称名而已及为将遂以谦恭称张昌之逆太守弓钦走滠口伺与同辈郴宝布兴合众讨之不&#乃与钦奔武昌后更率部党攻灭之转骑部曲督加绥夷都尉伺部曲等以诸县附昌惟本部倡义讨逆逆顺有嫌求别立县因此遂割安陆东界为滠阳县而贯焉其后陈敏作乱陶侃时镇江夏以伺能水战晓作舟舰乃遣作大舰署为左甄据江口摧破敏前锋敏弟恢称荆州刺史在武昌侃率伺及诸军进讨破之敏恢既平伺以功封亭侯领骑督时西阳夷贼抄掠江夏太守杨每请督将议距贼之计伺独不言曰朱将军何以不言伺答曰诸人以舌击贼伺惟以力耳又问将军前后击贼何以每得胜耶伺曰两敌共对惟当忍之彼不能忍我能忍是以胜耳大笑永嘉中石勒破江夏伺与杨走夏口及陶侃来戍夏口伺依之加明威将军随侃讨杜弢有殊功语在侃传夏口之战伺用铁面自卫以弩的射贼大帅数人皆杀之贼挽船上岸于水边作阵伺逐水上下以邀之箭中其胫气色不变诸军寻至贼溃追击之皆弃船投水死者大半贼夜还长沙伺追至蒲圻不及而反加威远将军赤幢曲&#建兴中陈声率诸无赖二千余家断江抄掠侃遣伺为督护讨声声众虽少伺容之不击求遣弟诣侃降伺外许之及声去伺乃遣劲勇要声弟斩之潜军袭声声正旦并出祭祀饮食伺军入其门方觉声将阎晋郑进皆死战伺军人多伤乃还营声东走保董城伺又率诸军围守之遂重柴绕城作高橹以劲弩下射之又断其水道城中无水杀牛饮血阎晋声妇弟也乃斩声首出降又以平蜀贼袭高之功加伺广威将军领竟陵内史时王敦欲用从弟廙代侃为荆州侃故将郑攀马&#等乞侃于敦敦不许攀等以侃始灭大贼人皆乐附又以廙忌戾难事谋共距之遂屯结涢口遣使告伺伺外许之而称疾不赴攀等遂进距廙既而士众疑阻复散还横桑口欲入杜曾时朱轨赵诱李桓率众将击之攀等惧诛以司马孙景造谋距廙因斩之降轨等廙将西出遣长史刘浚留镇扬口垒时杜曾请讨第五猗于襄阳伺谓廙曰曾是猾贼外示西还以疑众心欲诱引官军使西然后兼道袭扬口耳宜大部分未可便西廙性矜厉自用兼以伺老怯难信遂西行曾等果驰还廙乃遣伺归裁至垒即为曾等所围刘浚以垒北门危欲令伺守之或说浚云伺与郑攀同者乃转守南门贼知之攻其北门时郑攀党马&#等亦来攻垒&#妻子先在垒内或请皮其面以示之伺曰杀其妻子未能解围但益其怒耳乃止伺常所调弩忽噤不发伺甚恶之及贼攻陷北门伺被伤退入船初浚开诸船底以木掩之名为船械伺既入贼举鋋摘伺伺逆接得鋋反以摘贼贼走上船屋大唤云贼帅在此伺从船底沉行五十步乃免遇医疗创小差杜曾遣说伺云马&#等感卿恩妻孥得活尽以卿家外内百口付&#&#已尽心收视卿可来也伺答曰贼无白首者今吾年六十余不能复与卿作贼吾死当归南妻子付汝乃还甑山时王廙与李桓杜曾相持累战甑山下军士数惊唤云贼欲至伺惊创而卒因葬甑山　　吾彦
按晋书本传彦字士则吴郡吴人也出自寒微有文武才干身长八尺手格猛兽膂力绝群仕吴为通江吏时将军薛珝杖节南征军容甚盛彦观之慨然而叹有善相者刘札谓之曰以君之相后当至此不足慕也初为小将给吴大司马陆抗抗奇其勇略将拔用之患众情不允乃会诸将密使人阳狂拔刀跳跃而来坐上诸将皆惧而走唯彦不动举几御之众服其勇乃擢用焉稍迁建平太守时王浚将伐吴造船于蜀彦觉之请增兵为备&#不从彦乃辄为铁锁横断江路及师临境缘江诸城皆望风降附或见攻而拔唯彦坚守大众攻之不能&#乃退舍礼之吴亡彦始归降武帝以为金城太守帝尝从容问薛莹曰孙&#所以亡国者何也莹对曰归命侯臣&#之君吴昵近小人刑罚妄加大臣大将无所亲信人人忧恐各不自安败亡之衅由此而作矣其后帝又问彦对曰吴主英俊宰辅贤明帝笑曰君明臣贤何为亡国彦曰天禄永终历数有属所以为陛下擒此盖天时岂人事也张华时在坐谓彦曰君为吴将积有岁年蔑尔无闻窃所惑矣彦厉声曰陛下知我而卿不闻乎帝甚嘉之转在敦煌威恩甚着迁雁门太守时顺阳王畅骄纵前后内史皆诬之以罪及彦为顺阳内史彦清身率下威刑严肃众皆畏惧畅不能诬乃更荐之冀其去职迁员外散骑常侍帝尝问彦陆喜陆抗二人谁多也彦对曰道德名望抗不及喜立功立事喜不及抗会交州刺史陶璜卒以彦为南中都督交州刺史重饷陆机兄弟机将受之云曰彦本微贱为先公所拔而答诏不善安可受之机乃止因此每毁之长沙孝廉尹虞谓机等曰自古由贱而兴者乃有帝王何但公卿若何元干侯孝明唐儒宗张义允等并起自寒微皆内侍外镇人无讥者卿以士则答诏小有不善毁之无已吾恐南人皆将去卿卿便独坐也于是机等意始解毁言渐息矣初陶璜之死也九真戍兵作乱逐其太守九真贼帅赵祉围郡城彦悉讨平之在镇二十余年威恩宣着南州宁靖自表求代征为大长秋卒于官　　贾疋
按晋书本传匹字彦度武威人魏太尉诩之曾孙也少有志略器望甚伟见之者莫不悦附特为武夫之所瞻仰愿为致命初辟公府遂历显职迁安定太守雍州刺史丁绰贪横失百姓心乃谮匹于南阳王模模以军司谢班代之匹奔泸水与胡彭荡仲及氐窦首结为兄弟聚众攻班绰奔武都匹复入安定杀班愍帝以匹为骠骑将军雍州刺史封酒泉公时诸郡百姓饥馑白骨蔽野百无一存匹帅戎晋二万余人将伐长安西平太守竺恢亦固守刘粲闻之使刘曜刘雅及赵染拒匹先攻恢不&#匹邀击大败之曜中流矢退走匹追之至于甘泉旋自渭桥袭荡仲杀之遂迎秦王奉为皇太子后荡仲子夫护帅群胡攻之匹败走夜堕于涧为夫护所害匹勇略有志节以匡复晋室为己任不幸颠坠时人咸痛惜之　　赵诱
按晋书本传诱字元孙淮南人也世以将显州辟主簿值刺史&#隆被齐王冏檄使起兵讨赵王伦隆欲承檄举义而诸子侄并在洛阳欲坐观成败恐为冏所讨进退有疑会群吏计议诱说隆曰赵王篡逆海内所病今义兵&#起其败必矣今为明使君计莫若自将精兵径赴许昌上策也不然且可留后遣猛将将兵会盟亦中策也若遣小军随形助胜下策耳隆曰我受二帝恩无所偏助正欲保州而已诱与治中留宝主簿张褒等谏隆若无所助变难将生州亦不可保也隆犹豫不决遂为其下所害诱还家杜门不出左将军王敦以为参军加广武将军与甘卓周访共讨华轶破之又击杜弢于西湘太兴初复与卓攻弢灭之累功赐爵平阿县侯代陶侃为武昌太守时杜曾迎第五猗于荆州作乱敦遣诱与襄阳太守朱轨共拒之猗既愍帝所遣加有时望为荆楚所归诱等苦战皆没敦甚悼惜之表赠征卤将军秦州刺史谥曰敬子龚与诱俱死元帝为晋王下令赠新昌太守　　魏该
按晋书魏浚传浚族子该一名亥本侨居京兆阴盘河间王颙之伐赵王伦以该为将兵都尉及刘曜攻洛阳随浚赴难先领兵守金墉城故得无他曜引去余众依之时杜预子尹为弘农太守屯宜阳界一泉坞数为诸贼所抄掠尹要该共拒之该遣其将马瞻将三百人赴尹瞻知其无备夜袭尹杀之迎该据坞坞人震惧并服从之乃与李矩郭默相结以拒贼荀藩即以该为武威将军统城西雍凉人使讨刘曜元帝承制加冠军将军河东太守督护河东河南平阳三郡曜尝攻李矩该破之及矩将迎郭默该遣军助之又与河北尹任愔相连结后渐饥敝曜寇日至欲率众南徙众不从该遂单骑走至南阳帝又以为前锋都督平北将军雍州刺史马瞻率该余众降曜曜征发既苦瞻又骄虐部曲遣使呼该该密往赴之其众杀瞻而纳该该迁于新野率众助周访讨平杜曾诏以该为顺阳太守王敦之反也梁州刺史甘卓不从欲观该去就试以敦旨动之该曰我本去贼惟忠于国今王公举兵向天子非吾所宜与也遂拒而不应及苏峻反率众救台军次石头受陶侃节度峻未平该病笃还屯卒于道葬于武陵从子雄统其众　　王逊按晋书本传逊字邵伯魏兴人也仕郡察孝廉为吏部令史转殿中将军累迁上洛太守私牛马在郡生驹犊者秩满悉以付官云是郡中所产也转魏兴太守惠帝末西南夷叛宁州刺史李毅卒城中百余人奉毅女固守经年永嘉四年治中毛盂诣京师求刺史不见省孟固陈曰君亡亲丧幽闭穷城万里诉哀不垂愍救既&#包胥无哭秦之感又愧梁妻无崩城之验存不若亡乞赐臣死朝廷怜之乃以逊为南夷校尉宁州刺史使于郡便之镇逊与孟俱行道遇寇贼逾年乃至外逼李雄内有夷寇吏士散没城邑丘墟逊披荒纠厉收聚离散专仗威刑鞭挞殊俗逊未到州遥举董联为秀才建宁功曹周悦谓联非才不下版檄逊既到收悦杀之悦弟潜谋杀逊以前建宁太守赵混子涛代为刺史事觉并诛之又诛豪右不奉法度者数十家征伐诸夷俘馘千计获马及牛羊数万余于是莫不振服威行宁土又遣子澄奉表劝进于元帝帝嘉之累加散骑常侍安南将军假节校尉刺史如故赐爵褒中县公逊以地势形便上分&#为平夷郡分朱提为南广郡分建宁为夜郎郡分永昌为梁水郡又改益州郡为晋宁郡事皆施行先是越嶲太守李钊为李雄所执自蜀逃归逊复以钊为越嶲太守李雄遣李骧任回攻钊钊自南秦与汉嘉太守王载共距之战于温水钊败绩载遂以二郡附雄后骧等又渡泸水寇宁州逊使将军姚崇爨琛距之战于堂狼大破骧等崇追至泸水透水死者千余人崇以道远不敢渡水逊以崇不穷追也怒囚群帅执崇鞭之怒甚发上冲冠冠为之裂夜中卒逊在州十四年州人复立逊中子坚行州府事诏除坚为南夷校尉宁州刺史假节谥逊曰壮陶侃惧坚不能抗对蜀人太宁末表以零陵太守尹奉为宁州征坚还京病卒见澄袭爵历魏兴太守散骑常侍　　周&#
按晋书周处传处子&#札并知名&#字宣佩强毅沉断有父风而文学不及闭门洁己不妄交游士友咸望风敬惮焉故名重一方弱冠州郡命不就刺史初到召为别驾从事虚己备礼方始应命累荐名宰府举秀才除议郎太安初妖贼张昌丘沈等聚众于江夏百姓从之如归惠帝使监军华宏讨之败于障山昌等浸盛杀平南将军羊伊镇南大将军新野王歆等所在覆没昌别率封云攻徐州石冰攻扬州刺史陈徽出奔冰遂略有扬土&#密欲讨冰潜结前南平内史王矩共推吴兴太守顾秘都督扬州九郡军事及江东人士同起义兵斩冰所置吴兴太守区山及诸长史冰遣其将羌毒领数万人距&#&#临阵斩毒时右将军陈敏自广陵率众助&#斩冰别率赵&#于芜湖因与&#俱前攻冰于建康冰北走投封云云司马张统斩云冰以降徐扬并平&#不言功当散众还家陈敏反于扬州以&#为安丰太守加四品将军&#称疾不行密遣使告镇东将军刘准令发兵临江已为内应剪发为信准在寿春遣督护衡彦率众而东时敏弟昶为广武将军历阳内史以吴兴钱广为司马&#密讽广杀昶&#与顾荣甘卓等以兵攻敏敏众奔溃单马北走获之于江乘界斩之于建康夷三族东海王越闻其名召为参军诏补尚书郎散骑郎并不行元帝初镇江左以&#为仓曹属初吴兴人钱璯亦起义兵讨陈敏越命为建武将军使率其属会于京都璯至广陵闻刘聪逼洛阳畏&#不敢进帝促以军期璯乃谋反时王敦迁尚书当应征与璯俱西璯阴欲杀敦藉以举事敦闻之奔告帝璯遂杀度支校尉陈丰焚烧邸阁自号平西大将军八州都督劫孙&#子充立为吴王既而杀之来寇&#县帝遣将军郭逸都尉朱典等讨之并以兵少未敢前&#复率合乡里义众与逸等俱进讨璯斩之传首于建康&#三定江南开复王略帝嘉其勋以&#行建威将军吴兴太守封乌程县侯吴兴寇乱之后百姓饥馑盗贼公行&#甚有威惠百姓敬爱之&#年之间境内宁谧帝以&#频兴义兵勋诚并茂乃以阳羡及长城之西乡丹阳之永世别为义兴郡以彰其功焉&#宗族强盛人情所归帝疑惮之于时中州人士佐佑王业而&#自以为不得调内怀怨望复为刁协轻之耻恚愈甚时镇东将军祭酒东莱王恢亦为周顗所侮乃与&#阴谋诛诸执政推&#及戴若思与诸南士共奉帝以经纬世事先是流人帅夏铁等寓于淮泗恢阴书与铁令起兵己当与&#以三吴应之建兴初铁已聚众数百人临淮太守蔡豹斩铁以闻恢闻铁死惧罪奔于&#&#杀之埋于豕牢帝闻而秘之召&#为镇东司马未到复改授建武将军南郡太守&#既南行至芜湖又下令曰&#奕世忠烈义诚显着孤所钦喜今以为军谘祭酒将军如故进爵为公禄秩僚属一同开国之例&#忿于回易又知其谋泄遂忧愤发背而卒时年五十六将卒谓子勰曰杀我者诸伧子能复之乃吾子也吴人谓中州人曰伧故云耳赠辅国将军谥曰忠烈子勰嗣　　祖逖
按晋书本传逖字士雅范阳遵人也世吏二千石为北州旧姓父武晋王掾上谷太守逖少孤兄弟六人兄该纳等并开爽有才干逖性豁荡不修仪检年十四五犹未知书诸兄每忧之然轻财好侠慷慨有节尚每至田舍辄称兄意散&#帛以赒贫乏乡党宗族以是重之后乃博览书记该涉古今往来京师见者谓逖有赞世才具侨居阳平年二十四阳平辟察孝廉司隶再辟举秀才皆不行与司空刘琨俱为司州主簿情好绸缪共被同寝中夜闻荒鸡鸣蹴琨觉曰此非恶声也因起舞逖琨并有英气每语世事或中宵起坐相谓曰若四海鼎沸豪杰并起吾与足下当相避于中原耳辟齐王冏大司马掾长沙王乂骠骑祭酒转主簿累迁太子中舍人豫章王从事中郎从惠帝北伐王师败绩于荡阴遂退还洛大驾西幸长安关东诸侯范阳王虓高密王略平昌公模等竞召之皆不就东海王越以逖为典兵参军济阴太守母丧不之官及京师大乱逖率亲党数百家避地淮泗以所乘车马载同行老疾躬自徒步药物衣粮与众共之又多权略是以少长咸宗之推逖为行主达泗口元帝逆用为徐州刺史寻征军谘祭酒居丹徒之京口逖以社稷倾覆常怀振复之志宾客义徒皆暴桀勇士逖遇之如子弟时扬土大饥此辈多为盗窃攻剽富室逖抚慰问之曰比复南塘一出不或为吏所绳逖辄拥护救解之谈者以此少逖然自若也时帝方拓定江南未遑北伐逖进说曰晋室之乱非上无道而下怨叛也由藩王争权自相诛灭遂使边方乘隙毒流中原今遗黎既被残酷人有奋击之志大王诚能发威命将使若逖等为之统主则郡国豪杰必因风向赴沈溺之士欣于来苏庶几国耻可雪愿大王图之帝乃以逖为奋威将军豫州刺史给千人廪布三千匹不给铠仗使自招募仍将本流徙部曲百余家渡江中流击楫而誓曰祖逖不能清中原而复济者有如大江辞色壮烈众皆慨叹屯于江阴起冶铸兵器得二千余人而后进初北中郎将刘演距于石勒也流人坞主张平樊雅等在谯演署平为豫州刺史雅为谯郡太守又有董瞻干武谢浮等十余部众各数百皆统属平逖诱浮使取平浮谲平与会遂斩以献逖帝嘉逖勋使运粮给之而道远不至军中大饥进据太丘樊雅遣众夜袭逖遂入垒拔戟大呼直趣逖幕军士大乱逖命左右距之督护董昭与贼战走之逖率众追讨而张平余众助雅攻逖蓬陂坞主陈川自号宁朔将军陈留太守逖遣使求救于川川遣将李头率众援之逖遂&#谯城初樊雅之据谯也逖以力弱求助于南中郎将王含含遣桓宣领兵助逖逖既&#谯宣等乃去石季龙闻而引众围谯含又遣宣救逖季龙闻宣至而退宣遂留助逖讨诸屯坞未附者李头之讨樊雅也力战有勋逖时获雅骏马头甚欲之而不敢言逖知其意遂与之头感逖恩遇每叹曰若得此人为主吾死无恨川闻而怒遂杀头头亲党冯宠率其属四百人归于逖川益怒遣将魏硕掠豫州诸郡大获子女车马逖遣将军卫策邀击于谷水尽获所掠者皆令归本军无私焉川大惧遂以众附石勒逖率众伐川石季龙领兵五万救川逖设奇以击之季龙大败收兵掠豫州徙陈川还襄国留桃豹等守川故城住西台逖遣将韩潜等镇东台同一大城贼从南门出入放牧逖军开东门相守四旬逖以布囊盛土如米状使千余人运上台又令数人担米伪为疲极而息于道贼果逐之皆弃担而走贼既获米谓逖士众丰饱而胡戍饥久益惧无复胆气石勒将刘夜堂以驴千头运粮以馈桃豹逖遣韩潜冯铁等追击于汴水尽获之豹宵遁退据东燕城逖使潜进屯封丘以逼之冯铁据二台逖镇雍丘数遣军要截石勒勒屯戍渐蹙候骑&#获濮阳人逖厚待遣归咸感逖恩德率乡里五百家降逖勒又遣精骑万人距逖复为逖所破勒镇戍归附者甚多时赵固上官巳李矩郭默等各以诈力相攻击逖驰使和解之示以祸福遂受逖节度逖爱人下士虽疏交贱隶皆恩礼遇之由是黄河以南尽为晋土河上堡固先有任子在胡者皆听两属时遣游军伪抄之明其未附诸坞主感戴胡中有异谋辄密以闻前后&#获亦由此也其有微功赏不逾日躬自俭约劝督农桑&#己务施不畜资产子弟耕耘负担樵薪又收葬枯骨为之祭醊百姓感悦&#置酒大会耆老中坐流涕曰吾等老矣更得父母死将何恨乃歌曰幸哉遗黎免俘掳三辰既朗遇慈父元酒忘劳甘瓠脯何以咏恩歌且舞其得人心如此故刘琅与亲故书盛赞逖威德诏进逖为镇西将军石勒不敢窥兵河南使成皋县修逖母墓因与逖书求通使交市逖不报书而听互市收利十倍于是公私丰赡士马日滋方当推锋越河扫清冀朔会朝廷将遣戴若思为都督逖以若思是吴人虽有才望无弘致远识且已剪荆棘收河南地而若思雍容一旦来统之意甚怏怏且闻王敦与刘隗等构隙虑有内难大功不遂感激发病乃致妻孥汝南大木山下时中原士庶咸谓逖当进据武牢而反置家险厄或谏之不纳逖虽内怀忧愤而图进取不辍营缮武牢城城北临黄河西接成皋四望甚远逖恐南无坚垒必为贼所袭乃使从子汝南太守济率汝阳太守张敞新蔡内史周闳率众筑垒未成而逖病甚先是华谭庾阐问术人戴洋洋曰祖豫州九月当死初有妖星见于豫州之分历阳陈训又谓人曰今年西北大将当死逖亦见星曰为我矣方平河北而天欲杀我此乃不佑国也俄卒于雍丘时年五十六豫州士女若丧考妣谯梁百姓为之立祠册赠车骑将军王敦久怀逆乱畏逖不敢发至是始得肆意焉寻以逖弟约代领其众约别有传　将帅部名臣列传十八
　　晋三
　　谢元
按晋书谢安传安兄子元字幼度少&#悟与从兄朗俱为叔父安所器重安尝戒约子侄因曰子弟亦何豫人事而正欲使其佳诸人莫有言者元答曰譬如芝兰玉树欲使其生于庭阶耳安悦元少好佩紫罗香囊安患之而不欲伤其意因戏赌取即焚之于此遂止及长有经国才略屡辟不起后与王珣俱被桓温辟为掾并礼重之转征西将军桓豁司马领南郊相监北征诸军事于时苻坚强盛边境数被侵寇朝廷求文武良将可以镇御北方者安乃以元应举中书郎&#超虽素与元不善闻而叹之曰安违众举亲明也元必不负举才也时咸以为不然超曰吾尝与元共在桓公府见其使才虽履屐间亦得其任所以知之于是征还拜建武将军兖州刺史领广陵相监江北诸军事时苻坚遣军围襄阳车骑将军桓冲御之诏元发三州人下遣彭城内史何谦游军襄淮以为形援襄阳既没坚将彭超攻龙骧将军戴于彭城元率东管太守高衡后军将军何谦次于泗口欲遣间使报令知救至其道无由小将田泓请行乃没水潜行将趣城为贼所获贼厚赂泓使云南军已败伪许之既而告城中曰南军垂至我单行来报为贼所得勉之遂遇害时彭超置辎重于留城元乃扬声遣谦等向留城超闻之还保辎重谦驰进解彭城围超复进军南侵坚将句难毛当自襄阳来会超围幽州刺史田洛于三阿有众六万诏征卤将军谢石率水军次涂中右卫将军毛安之游击将军河间王昙之淮南太守杨广宣城内史丘准次堂邑既而盱眙城陷高密内史毛藻没安之等军人相惊遂各分散朝廷震动元于是自广陵西讨难等何谦解田洛围进据白马与贼大战破之斩其伪将都督颜因复进击又破之斩其伪将邵保超难引退元率何谦戴田洛追之战于君川复大破之元参军刘牢之攻破浮航及白船督护诸葛侃单父令李都又破其运舰难等相率北走仅以身免于是罢彭城下邳二戍诏遣殿中将军慰劳进号冠军加领徐州刺史还于广陵以功封东兴县侯及苻坚自率兵次于项城众号百万而凉州之师始达咸阳蜀汉顺流幽并系至先遣苻融慕容暐张蚝苻方等至颍口梁成王先等屯洛涧诏以元为前锋都督徐兖青三州扬州之晋陵幽州之燕国诸军事与叔父征卤将军石从弟辅国将军琰西中郎将桓伊龙骧将军檀元建威将军戴熙扬武将军陶隐等距之众凡八万元先遣广陵相刘牢之五千人直指洛涧即斩梁成及成弟云步骑崩溃争赴淮水牢之纵兵追之生擒坚伪将梁他王显梁悌慕容屈氏等收其军实坚进屯寿阳列阵临肥水元军不得渡元使谓苻融曰君远涉吾境而临水为阵是不欲速战诸君稍却令将士得周旋仆与诸君缓辔而观之不亦乐乎坚众皆曰宜阻肥水莫令得上我众彼寡势必万全坚曰但却军令得过而我以铁骑数十万向水逼而杀之融亦以为然遂麾使却阵众因乱不能止于是元与琰伊等以精锐八千涉渡肥水石军距张蚝小退琰元仍进决战肥水南坚中流矢临阵斩融坚众奔溃自相蹈藉投水死者不可胜计肥水为之不流余众弃甲宵遁闻风声鹤唳皆以为王师已至草行露宿重以饥冻死者十七八获坚乘舆云母车仪服器械军资珍宝山积牛马驴骡骆&#十万余诏遣殿中将军慰劳进号前将军假节固让不受赐钱百万彩千匹既而安奏苻坚丧败宜乘其衅会以元为前锋都督率冠军将军桓石虔径造涡颍经略旧都元复率众次于彭城遣参军刘袭攻坚兖州刺史张崇于鄄城走之使刘牢之守鄄城兖州既平元患水道险涩粮运艰难用督护闻人奭谋堰吕梁水树栅立七埭为派拥二岸之流以利运漕自此公私利便又进伐青州故谓之青州派遣淮陵太守以三千人向广固降坚青州刺史苻朗又进伐冀州遣龙骧将军刘牢之济北太守丁匡据碻磝济阳太守郭满据滑台奋武将军颜雄渡河立营坚子丕遣将桑屯黎阳元命刘袭夜袭据走之丕惶遽欲降元许之丕告饥元馈丕米二千斛又遣晋陵太守滕恬之渡河守黎阳三魏皆降以兖青司豫平加元都督徐兖青司冀幽并七州军事元上疏以方平河北幽冀宜须总督司州悬远应统豫州以勋封康乐县公元请以先封东兴侯赐兄子玩诏听之更封玩豫宁伯复遣宁远将军春演伐申凯于魏郡破之元欲令豫州刺史朱序镇梁国元住彭城北固河上西援洛阳内藩朝廷朝议以征役既久宜置戍而还使元还镇淮阴序镇寿阳会翟辽据黎阳反执滕恬之又泰山太守张愿举郡叛河北骚动元自以处分失所上疏送节尽求解所职诏慰劳令且还镇淮阴以朱序代镇彭城元既还遇疾上疏解职诏书不许元又自陈既不堪摄职虑有旷废诏又使移镇东阳城元即路于道疾笃上疏曰臣以常人才不佐世忽蒙殊遇不复自量遂从戎政驱驰十载不辞鸣镝之险每有征事辄请为军锋由恩厚忘躯甘死若生也冀有毫厘上报荣宠天祚大晋王威屡举实由陛下神武英断无思不服亡叔臣安协赞雍熙以成天工而氛雾尚翳六合未朗遗黎涂炭巢窟宜除复命臣荷戈前驱董司戎首冀仰凭皇威宇宙宁一陛下致太平之化庸臣以尘露报恩然后从亡叔臣安退身东山以道养寿此诚以形于文旨达于圣听矣臣所以区区家国实在于此不谓臣愆咎夙积罪锺中年上延亡叔臣安亡兄臣靖数月之间相系殂背下逮稚子寻复夭昏哀毒兼缠痛百常情臣不胜祸酷暴集每一恸殆弊所以含哀忍悲期之必存者虽哲辅倾落圣明方融伊周嗣作人怀自厉犹欲申臣本志隆国保家故能豁其情滞同之无心耳去冬奉司徒道子告括囊远图逮问臣进止之宜臣进不达事机以蹙境为耻退不自揆故欲顺其宿心岂谓经略不振自贻斯戾是以奉送章节待罪有司执徇常仪实有愧心而圣恩赦过黩法垂宥使抱罪之臣复得更名于所司木石犹感而况臣乎顾将身不良动与衅会谦德不着害盈是荷先疾既动便至委笃陛下体臣疢重使还藩淮侧甫欲休兵静众绥怀善抚兼苦自疗冀日月渐瘳缮甲俟会思更奋迅而所患沉顿有增无损今者惙惙救命朝夕臣之平日率其常矩加以匪懈犹不能令政理弘宣况今内外天隔永不复接宁可卧居重任以招患虑追寻前事可为寒心臣之微身复何足惜区区血诚忧国实深谨遣兼长史刘济重奉送节盖章传伏愿陛下垂天地之仁拯将绝之气时遣军司镇慰荒杂听臣所乞尽医药消息归诚道门冀神祗之佑若此而不差修短命也使臣得及视息瞻&#坟柏以此之尽公私真无恨矣伏枕悲慨不觉流涕诏遣高手医一人令自消息又使还京口疗疾元奉诏便还病久不差又上疏曰臣同生七人雕落相继惟臣一己孑然独存在生荼酷无如臣比所以含哀忍痛希延视息者欲报之德实怀罔极庶蒙一瘳申其此志且臣孤遗满目顾之恻然为欲极其求生之心未能自分于灰土慺慺之情可哀可愍伏愿陛下矜其所诉霈然垂恕不令微臣衔恨泉壤表寝不报前后表疏十余上久之乃转授散骑常侍左将军会稽内史时吴兴太守晋宁侯张元之亦以才学显自吏部尚书与元同年之郡而元之名亚于元时人称为南北二元论者美之元既舆疾之郡十三年卒于官时年四十六追赠车骑将军开府仪同三司谥曰献武子瑍嗣　　何谦　戴
按晋书谢安传始从元征伐者何谦字恭子东海人戴字安丘处士逵之弟&#骁果多权略逵厉操东山而以武勇显谢安尝谓曰卿兄弟志业何殊曰下官不堪其忧家兄不改其乐以军功封广信侯位至大司农　　顾众
按晋书本传众字长始吴郡吴人骠骑将军崇之族弟也父秘交州刺史有文武才干众出后伯父早终事伯母以孝闻光禄朱诞器之州辟主簿举秀才除余杭秣陵令并不行元帝为镇东将军命为参军以讨华轶功封东乡侯辟丞相掾秘卒交州人立众兄寿为刺史寻为州人所害众往交州迎丧值杜弢之乱崎岖六年乃还秘曾莅吴兴吴兴义故以众经离寇难共遗钱二百万一无所受及帝践祚征拜驸马都尉奉朝请转尚书郎大将军王敦请为从事中郎上补南康太守会诏除鄱阳太守加广武将军众径之鄱阳不过敦敦甚怪焉及敦构逆令众出军众迟回不发敦大怒以军期召众还诘之声色甚厉众不为动容敦意渐释时敦又怒宣城内史陆喈众又辨明之敦长史陆玩在坐代众危惧出谓众曰卿真所谓刚亦不吐柔亦不茹虽仲山甫何以加之敦事捷欲以众为吴兴内史众固辞举吏部郎桓彝彝亦让众事并不行敦镇姑孰复以众为从事中郎敦平除太子中庶子为义兴太守加扬威将军苏峻反王师败绩众还吴潜图义举时吴国内史庾冰奔于会稽峻以蔡谟代之前陵江将军张悊为峻收兵于吴众遣人喻悊悊从之众乃遣郎中徐机告模曰众已潜合家兵待时而奋又与张悊&#期效节谟乃檄众为本国督护扬威将军仍旧众从弟护军将军扬为威远将军前锋督护吴中人士同时响应峻遣将弘徽领甲卒五百鼓行而前众与扬悊要击徽战于高莋大破之收其军实谟以冰当还任故便去郡众遣扬率诸军屯无锡冰至镇御亭恐贼从海虞道入众自往备之而贼率张健马流攻无锡扬等大败庾冰亦失守健等遂据吴城众自海虞由娄县东仓与贼别率交战破之义军又集进屯乌包会稽内史王舒吴兴内史虞潭并檄众为五郡大督护统诸义军讨健潭遣将姚休为众前锋与贼战没众还守紫壁时贼党方锐义军沮退人咸劝众过浙江众曰不然今保固紫壁可得全钱唐以南五县若越他境便为寓军控引无所非长计也临平人范明亦谓众曰此地险要可以制寇不可委也众乃版明为参军明率宗党五百人合诸军凡四千人复进讨健健退于曲阿留钱弘为吴令军次路丘即斩弘首众进往吴城遣督护朱祈等九军与兰陵太守李闳共守庱亭健遣马流陶阳等往攻之闳与祈等逆击大破之斩首三千余级峻平论功众以承檄奋义推功于谟谟以众唱谋非己之力俱表相让论者美之封鄱阳县伯除平南军司不就更拜丹阳尹本国大中正入为侍中转尚书咸康末迁领军将军扬州大中正固让不拜以母忧去职穆帝即位何充执政复征众为领军不起服阕乃就是时充与武陵王不平众会通其间遂得和释充崇信佛教众议其糜费每以为言尝与充同载经佛寺充要众入门众不下车充以众州里宿望每优遇之以年老上疏乞骸骨诏书不许迁尚书仆射永和二年卒时年七十三追赠特进光禄大夫谥曰靖长子昌嗣　　毛宝
按晋书本传宝字硕真荥阳阳武人也王敦以为临湘令敦卒为温峤平南参军苏峻作逆峤将赴难而征西将军陶侃怀疑不从峤屡说不能回更遣使顺侃意曰仁公且守仆宜先下遣信已二日会宝别使还闻之说峤曰凡举大事当与天下共同众克在和不闻有异假令可疑犹当外示不觉况自作疑邪便宜急追信改旧书说必应俱征若不及前信宜更遣使峤意悟即追信改书侃果共征峻宝领千人为峤前锋俱次茄子浦初峤以南军习水峻军便步欲以所长制之宣令三军有上岸者死时苏峻送米万斛馈祖约约遣司马桓抚等迎之宝告其众曰兵法军令有所不从岂可不上岸邪乃设变力战悉获其人掳杀万计约用大饥峤嘉其动上为庐江太守约遣祖焕桓抚等欲袭湓口陶侃将自击之宝曰义军恃公公不可动宝请讨之侃顾谓坐客曰此年少言可用也乃使宝行先是桓宣背约南屯马头山为焕抚所攻求救于宝宝众以宣本是约党疑之宣遣子戎重请宝即随戎赴之未至而贼已与宣战宝军悬兵少器杖滥恶大为焕抚所破宝中箭贯髀彻鞍使人蹋鞍拔箭血流满夜奔船所百余里望星而行到先哭战亡将士洗疮讫夜还救宣宝至宣营而焕抚亦退宝进攻祖约军次东关破合肥寻召归石头陶侃温峤未能破贼侃欲率众南还宝谓峤曰下官能留之乃往说侃曰公本应领芜湖为南北势援前既已下势不可还且军政有进无退非直整齐三军示众必死而已亦谓退无所据终至灭亡往者杜弢非不强盛公竟灭之何至于峻独不可破邪贼亦畏死非皆勇健公可试与宝兵使上岸断贼资粮出其不意使贼困蹙若宝不立效然后公去人心不恨侃然之加宝督护宝烧峻句容湖孰积聚峻颇乏食侃遂留不去峻既死匡术以苑城降侃使宝守南城邓岳守西城贼遣韩晃攻之宝登城射杀数十人晃问宝曰君是毛庐江耶宝曰是晃曰君名壮勇何不出斗宝曰君若健将何不入斗晃笑而退贼平封州陵县开国侯千六百户庾亮西镇请为辅国将军江夏相督随义阳二郡镇上明又进南中郎随亮讨郭默默平与亮司马王愆期等救桓宣于章山击贼将石遇破之进征卤将军亮谋北伐上疏解豫州请以授宝于是诏以宝监扬州之江西诸军事豫州刺史将军如故与西阳太守樊峻以万人守邾城石季龙恶之乃遣其子鉴与其将夔安李菟等五万人来寇张&#渡二万骑攻邾城宝求救于亮亮以城固不时遣军城遂陷宝峻等率左右突围出赴江死者六千余人宝亦溺死亮哭之恸因发疾遂薨诏曰宝之倾败宜在贬裁然苏峻之难致力王室今咎其过故不加赠祭之可也其后公卿言宝有重勋加死王事不宜夺爵升平三年乃下诏复本封初宝在武昌军人有于市买得一白龟长四五寸养之渐大放诸江中邾城之败养龟人被铠持刀自投于水中如觉堕一石上视之乃先所养白龟长五六尺送至东岸遂得免焉宝二子穆之安之　　毛德祖
按晋书毛宝传宝宗人德祖父祖&#没于贼中德祖兄弟五人相南渡皆有武干荆州刺史刘道规以德祖为建武将军始平太守又徙涪陵太守卢循之役道规又以为参军伐徐道覆于始兴寻遭母忧刘裕伐司马休之版补太尉参军义阳太守赐爵迁陵县侯转南阳太守从刘裕伐姚泓频攻荥阳扶风南安冯翊数郡所在&#捷裕嘉之以为龙骧将军秦州刺史裕第二子义真为安西将军雍州刺史以德祖为中兵参军领天水太守从义真还裕以德祖督河东平阳二郡军事辅国将军河东太守代刘遵考守蒲&#及河北覆败德祖全军而归裕方欲荡平关洛先以德祖督九郡军事冠军将军荥阳京兆太守以前后功赐爵灌阳县男寻迁督司雍并三州诸军事冠军将军司州刺史戍武牢为魏所没德祖次弟嶷嶷弟辩并有志节嶷死于卢循之难辩没于鲁宗之役并奋不顾命为世所叹　　袁乔
按晋书袁传子乔字彦叔初拜佐著作郎辅国将军桓温请为司马除司徒左西属不就拜尚书郎桓温镇京口复引为司马领广陵相初乔与褚裒友善及康献皇后临朝乔与裒书曰皇太后践登正祚临御皇朝将军之于国外姓之太上皇也至于皇子近属咸有揖让之礼而况策名人臣而交媟人父天性攸尊亦宜体国而重矣故友之好请于此辞染丝之变墨翟致怀岐路之感杨朱兴叹况与将军游处少长虽世誉先后而臭味同归也平昔之交与礼数而降箕踞之欢随时事而替虽欲虚咏濠肆脱落仪制其能得乎来物无停变化迁代岂惟寸晷事亦有之夫御器者神制众以约愿将军怡情无事以理胜为任亲仗贤达以纳善为大执笔惆怅不能自尽论者以为得礼迁安西谘议参军长沙相不拜寻督沔中诸戍江夏随义阳三郡军事建武将军江夏相时桓温谋伐蜀众以为不可乔劝温曰夫经略大事故非常情所具智者了于&#心然后举无遗算耳今天下之难二寇而已蜀虽险固方寇为弱将欲除之先从易者今溯流万里经历天险彼或有备不必可&#然蜀人自以斗绝一方恃其完固不修攻战之具若以精卒一万轻军速进比彼闻之我已入其险要李势君臣不过自力一战擒之必矣论者恐大军既西寇必窥觎此又似是而非何者寇闻万里征伐以为内有重备必不敢动纵复越逸江渚诸军足以守境此无忧矣蜀土富实号称天府昔诸葛武侯欲以抗衡中国今诚不能为害然势据上流易为寇盗若袭而取之者有其人众此国之大利也温从之使乔以江夏相领二千人为军锋师次彭模去贼已近议者欲两道并进以分贼势乔曰今深入万里置之死地士无反顾之心所谓人自为战者也今分为两军军力不一万一偏败则大事去矣不如全军而进弃去釜甑赍三日粮胜可必矣温以为然即一时俱进去成都十里与贼大战前锋失利乔军亦退矢及马首左右失色乔因麾而进声气愈厉遂大破之长驱至成都李势既降势将邓定隗文以其属反众各万余温自击定乔击文破之进号龙骧将军封湘西伯寻卒年三十六温甚悼惜之追赠益州刺史谥曰简乔博学有文才注论语及诗并诸文笔皆行于世子方平嗣亦以轨素自立辟大司马掾历义兴琅邪太守卒子山松嗣　　桓宣
按晋书本传宣谯国铚人也祖诩义王太守父弼冠军长史宣开济笃素为元帝丞相舍人时坞主张平自称豫州刺史樊雅自号谯郡太守各据一城众数千人帝以宣信厚又与平雅同州里转宣为参军使就平雅平雅遣军主簿随宣诣丞相府受节度帝皆加四品将军即其所部使捍御北方南中郎将王含请宣为参军顷之豫州刺史祖逖出屯庐州遣参军殷乂诣平雅乂意轻平视其屋云当持作马厩见大镬欲铸作铁器平曰此是帝王大镬天下定后方当用之奈何打破乂曰卿能保头不而惜大镬邪平大怒于坐斩乂阻兵固守岁余逖攻平杀之而雅据谯城逖以力弱求助于含含遣宣领兵五百助逖逖谓宣曰卿先已说平雅信义大着于彼今复为我说雅雅若降者方相擢用不但免死而已宣复单马从两人诣雅曰祖逖方欲平荡二寇每倚卿为援前殷乂轻薄非豫州意今若和解则忠勋可立富贵可保若犹固执东府赫然更遣猛将以卿乌合之众凭阻穷城强贼伺其北国家攻其南万无一全也愿善量之雅与宣置酒结友遣子随宣诣逖少日雅便自诣逖逖遣雅还抚其众雅佥谓前数骂辱惧罪不敢降雅复闭城自守逖往攻之复遣宣入说雅雅即斩异己者遂出降未几石勒别将围谯城含又遣宣率众救逖未至而贼退逖留宣讨诸未服皆破之迁谯国内史祖约之弃谯城也宣以笺谏不从由是石勒遂有陈留及约与苏峻同反宣谓祖智曰今强寇未灭将戮力以讨之而与峻俱反此安得久乎使君若欲为雄霸何不助国讨峻威名自举智等不能用宣欲谏约遣其子戎白约求入约知宣必谏不听宣遂距约不与之同邵陵人陈光率部落数百家降宣宣皆慰抚之约还历阳宣将数千家欲南投寻阳营于马头山值祖焕欲袭湓口陶侃使毛宝救之焕遣众攻宣宣使戎求救于宝宝击焕破之宣因投温峤峤以戎为参军贼平宣居于武昌戎复为刘引参军郭默害引复以戎为参军陶侃讨默默遣戎求救于宣宣伪许之西阳太守邓岳武昌太守刘诩皆疑宣与默同豫州西曹王随曰宣尚背祖约何缘同郭默邪岳诩乃遣随诣宣以观之随谓宣曰明府心虽不尔无以自明惟有以戎付随耳宣乃遣戎与随俱迎陶侃辟戎为掾上宣为武昌太守寻迁监沔中军事南中郎将江夏相石勒荆州刺史郭敬戍襄阳陶侃使其子平西参军斌与宣俱攻樊城拔之竟陵太守李阳又破新野敬惧遁走宣与阳遂平襄阳侃使宣镇之以其淮南部曲立义成郡宣招怀初附劝课农桑简刑罚略威仪或载鉏耒于轺轩或亲芸获于陇亩十余年间石季龙再遣骑攻之宣能得众心每以寡弱距守论者以为次于祖逖周访侃方欲使宣北事中原会侃薨后庾亮为荆州将谋北伐以宣为都督沔北前锋征讨军事平北将军司州刺史假节镇襄阳季龙使骑七千渡沔攻之亮遣司马王愆期辅国将军毛宝救宣贼三面为地窟攻城宣募精勇出其不意杀伤数百多获铠马贼解围退走久之宣遣步骑收南阳诸郡百姓没贼者八千余人以归庾翼代亮欲倾国北讨更以宣为都督司雍梁三州荆州之南阳襄阳新野南乡四郡军事梁州刺史持节将军如故以前后功封竟陵县男宣久在襄阳绥抚侨旧甚有称绩庾翼迁镇襄阳令宣进伐石季龙将李罴军次丹水为贼所败翼怒贬宣为建威将军使移戍岘山宣望实俱丧兼以老疾时南蛮校尉王愆期守江陵以疾求代翼以宣为镇南将军南郡太守代愆期宣不得志未之官发愤卒追赠镇南将军戎官至新野太守　　桓豁
按晋书桓彝传彝子豁字朗子初辟司徒府秘书郎皆不就简文帝召为抚军从事中郎除吏部郎以疾辞迁黄门郎未拜时谢万败于梁濮许昌颍川诸城相次陷没西藩骚动温命豁督沔中七郡军事建威将军新野义城二郡太守击慕容屈尘破之进号右将军温既内镇以豁监荆扬雍州军事领护南蛮校尉荆州刺史假节将军如故时梁州刺史司马勋以梁益叛豁使其参军桓罴讨之而南阳督护赵弘赵忆等逐太守桓淡据苑城以叛豁与竟陵太守罗崇讨破之又攻伪南中郎将赵盘于宛盘退走豁追至鲁阳获之送于京师置戍而旋又监宁益军事温薨迁征西将军进督交广并前五州军事苻坚寇蜀豁遣江夏相竺瑗距之广汉太守赵长等战死瑗引军退顷之坚又寇凉州弟冲遣辅国将军朱序与豁子江州刺史石秀溯流就路禀节度豁遣督护桓罴与序等游军沔汉为凉州声援俄而张天锡陷没诏遣中书郎王寻之诣豁谘谋边事豁表以梁州刺史毛宪祖监沔北军事兖州刺史朱序为南中郎将监沔中军事镇襄阳以固北鄙太元初迁征西大将军开府豁上疏固让曰臣闻三台丽天辰极以之增耀论道作弼王猷以之时邕必将仰参神契对扬成务弘易简以翼化畅元风于宗极故宜明扬侧陋登庸贤隽使版筑有冲天之举渭滨无垂竿之逸用乃功济苍生道光千载是以德非时望成典所不虚授功微赏厚贤达不以拟心臣实凡人量无远致阶藉门宠遂叨非据进不能阐扬皇风赞明其政道退不能宣力所莅混一华戎尸素积载庸绩莫纪是以敢冒成命归陈丹款伏愿陛下回神元览追收谬眷则具瞻革望臣知所免竟不许及苻坚陷仇池豁以新野太守吉挹行魏兴太守督护梁州五郡军事戍梁州坚陷涪城梁州刺史杨亮益州刺史周仲孙并委戍奔溃豁以威略不振所在覆败又上疏陈谢固辞不拜开府寻卒时年五十八赠司空本官如故谥曰敬赠钱五十万布五百匹使者持节监护丧事豁时誉虽不及冲而甚有器度但遇强寇故功业不建初豁闻苻坚国中有谣云谁谓尔坚石打碎有子二十人皆以石为名以应之　　桓冲
按晋书桓彝传彝子冲字幼子温诸弟中最淹识有武干温甚器之弱冠太宰武陵王睎辟不就除鹰扬将军镇蛮护军西阳太守从温征伐有功迁督荆州之南阳襄阳新野义阳顺阳雍州之京兆扬州之义城七郡军事宁朔将军义城新野二郡太守镇襄阳又从温破姚襄及卤周城进号征卤将军赐爵丰城公寻迁振威将军江州刺史领镇蛮护军西阳谯二郡太守温之破姚襄也获襄将张骏杨凝等徙于寻阳冲在江陵未及之职而骏率其徒五百人杀江州督护赵毗掠武昌府库将妻子北叛冲遣将讨获之遽还所镇初彝亡后冲兄弟并少家贫母患病须羊以解无由得之温乃以冲为质羊主甚富言不欲为质幸为养买德郎买德郎冲小字也及冲为江州出射羊主于堂边看冲识之谓曰我买德也遂厚报之顷之进监江荆豫三州之六郡军事南中郎将假节州郡如故在江州凡十三年而温薨孝武帝诏冲为中军将军都督扬江豫三州军事扬豫二州刺史假节时诏赙温钱布漆蜡等物而不及大殓冲上疏陈温素怀每存清俭且私物足举凶事求还官库诏不许冲犹固执不受初温执权大辟之罪皆自己决冲既&#事上疏以为生杀之重古今所慎凡诸死罪先上须报冲既代温居任则尽忠王室或劝冲诛除时望专执权衡冲不从谢安以时望辅政为群情所归冲惧逼宁康三年乃解扬州自求外出桓氏党与以为非计莫不扼腕苦谏&#超亦深止之冲皆不纳处之淡然不以为恨忠言嘉谋每尽心力于是改授都督徐兖豫青扬五州之六郡军事车骑将军徐州刺史以北中郎府并中军镇京口假节又诏冲及谢安并加侍中以甲杖五十人入殿时丹阳尹王蕴以后父之重昵于安安意欲出蕴为方伯乃复解冲徐州直以车骑将军都督豫江二州之六郡军事自京口迁镇姑孰既而苻坚寇凉州冲遣宣城内史朱序豫州刺史桓伊率众向寿阳淮南太守刘波泛舟淮泗乘虚致讨以救凉州乃表曰氐贼自并东土党与实繁而蜀汉寡弱西凉无备斯诚暴与疾颠祗速其亡然而天未剿绝屡为国患臣闻胜于无形功立事表伐谋之道兵之上略况此贼陆梁终必越逸北狄陵纵常在秋冬今日月迅迈高风行起臣辄较量畿甸守卫重复又淮泗通流长江如海荆楚偏远密迩寇雠方城汉水无天险之实而过备之重势在西门臣虽凡庸识乏武略然猥荷重任思在投袂请率所统径进南郡与征西将军臣豁参同谋猷贼若果驱犬羊送死沔汉庶仰凭正顺因致人利一举乘风扫清氛秽不复重劳王师有事三秦则先帝盛业永隆于圣世宣武遗志无恨于在昔如其慑惮皇威窥计屈则观兵伺衅更议进取振旅旋&#迟速唯宜伏愿陛下览臣所陈特垂听许诏答曰丑类违天比年纵肆梁益不守河西倾丧每惟宇内未一愤叹盈怀将军经略深长思筭重复忠国之诚形于义旨览省未周以感以慨寇虽乘间窃利而以无道临之黩武穷凶虐用其众灭亡之期势何得久然备豫不虞军之善政辄询于群后敬从高算想与征西协参令图嘉谋远猷动静以闻会张天锡陷没于是罢兵俄而豁卒迁都督江荆梁益宁交广七州扬州之义成雍州之京兆司州之河东军事领护南蛮校尉荆州刺史持节将军侍中如故又以其子嗣为江州刺史冲将之镇帝饯于西堂赐钱五十万又以酒三百四十石牛五十头犒赐文武谢安送至漂洲冲既到江陵时苻坚强盛冲欲移阻江南乃上疏曰自中兴以来荆州所镇随宜回转臣亡兄温以石季龙死经略中原因江陵路便即而镇之事与时迁势无常定且兵者诡道示之以弱今宜全重江南轻戍江北南平孱陵县界地名上明田土膏良可以资业军人在吴时乐乡城以上四十余里北枕大江西接三峡若狂狡送死则旧郢以北坚壁不战接会济江路不云远乘其疲堕扑剪为易臣司存阃外辄随宜处分于是移镇上明使冠军将军刘波守江陵谘议参军杨亮守江夏诏以荆州水旱饥荒又冲新移草创岁运米三十万斛以供军资须年丰乃止坚遣其将苻融寇樊邓石越寇鲁阳姚苌寇南乡韦锺寇魏兴所在陷没冲遣江夏相刘奭南中郎将朱序击之而奭畏懦不进序又为贼所擒冲深自咎责上疏送章节请解职不许遣左卫将军张元之诣冲谘谋军事冲率前将军刘波及兄子振威将军石民冠军将军石虔等伐苻坚拔坚筑阳攻武当走坚兖州刺史张崇坚遣慕容垂毛当寇邓城苻熙石越寇新野冲既惮坚众又以疾疫还镇上明表以夏口江沔冲要密迩强寇兄子石民堪居此任辄版督荆江十郡军事振武将军襄城太守寻阳北接强蛮西连荆郢亦一任之要今府州既分请以王荟补江州刺史诏从之时荟始遭兄邵丧将葬辞不欲出于是卫将军谢安更以中领军谢輶代之冲闻之而怒上疏以为輶文武无堪求自领江州帝许之冲使石虔伐坚襄阳太守阎震擒之及大小帅二十九人送于京都诏归冲府以平震功封次子谦宜阳侯坚使其将郝贵守襄阳冲使扬威将军朱绰讨之遂焚烧沔北田稻拔六百余户而还又遣上庸太守郭宝伐坚魏兴太守褚垣上庸太守段方并降之新城太守曲常遁走三郡皆平诏赐钱百万袍表千端初冲之西镇以贼寇方强故移镇上明谓江东力弱正可保固封疆自守而已又以将相异宜自以德望不逮谢安故委之内相而四方镇扞以为己任又与朱序款密俄而序没于贼冲深用愧惋既而苻坚尽国内侵冲深以根本为虑乃遣精锐三千来赴京都谢安谓三千人不足以为损益而欲外示闲暇闻军在近固不听报云朝廷处分已定兵革无阙西藩宜以为防时安巳遣兄子元及桓伊等诸军冲谓不足以为废兴召佐吏对之叹曰谢安乃有庙堂之量不闲将略今大敌垂至方游谈不暇虽遣诸不经事少年众又寡弱天下事可知吾其左&#矣俄而闻坚破大勋克举又知朱序因以得还冲本疾病加以&#耻发病而卒时年五十七岁赠太尉本官如故谥曰宣穆赙钱五十万布五百匹冲性俭素而谦虚爱士尝浴后其妻送以新衣冲大怒促令持去其妻复送之而谓曰衣不经新何缘得故冲笑而服之命处士南阳刘驎之为长史驎之不屈亲往迎之礼之甚厚又辟处士长沙邓粲为别驾备礼尽恭粲感其好贤乃起应命初&#鉴庾亮庾翼临终皆有表树置亲戚唯冲独与谢安书云妙灵灵宝尚小亡兄寄托不终以此为恨言不及私论者益嘉之及丧下江陵士女老幼皆临江瞻送号哭尽哀后元篡位追赠太傅宣城王有七子嗣谦修崇弘羡怡　　谢尚
按晋书本传尚字仁祖豫章太守鲲之子也幼有至性七岁丧兄哀恸过礼亲戚异之八岁神悟夙成鲲尝携之送客或曰此儿一座之颜回也尚应声答曰坐无尼父焉别颜回席宾莫不叹异十余岁遭父忧丹阳尹温峤吊之尚号咷极哀既而收涕告诉举止有异常童峤甚奇之及长开率&#秀辨悟绝伦脱略细行不为流俗之事好衣刺文&#诸父责之因而自改遂知名善音乐博综众艺司徒王导深器之比之王戎常呼为小安丰辟为掾袭父爵咸亭侯始到府通谒导以其有胜会谓曰闻君能作鸲鹆舞一坐倾想宁有此理不尚曰佳便着衣帻而舞导令坐者抚掌击节尚俯仰在中傍若无人其率诣如此转西曹属时有遭乱与父母乖离议者或以进仕理王事婚姻继百世于礼非嫌尚议曰典礼之兴皆因循情理开通弘胜如运有屯夷要当断之以大义夫无后之罪三千所不过今婚姻将以继百世崇宗绪此固不可塞也然至于天属生离之哀父子乖绝之痛痛之深者莫深于兹夫以一体之小患犹或忘思虑损听察况于抱伤心之巨痛怀忉怛之至戚方寸既乱岂能综理时务哉有心之人决不冒荣苟进冒荣苟进之俦必非所求之旨徒开偷薄之门而长流弊之路或有执志丘园守心不革者犹当崇其操业以弘风尚而况含艰履戚之人勉之以荣贵邪迁会稽王友入补给事黄门侍郎出为建武将军历阳太守转督江夏义阳随三郡军事江夏相将军如故时安西将军庾翼镇武昌尚数诣翼谘谋军事尝与翼共射翼曰卿若破的当以鼓吹相赏尚应声中之翼即以其副鼓吹给之尚为政清简始到官郡府以布四十匹为尚造乌布帐尚坏之以为军士襦&#建元二年诏曰尚往以戎戍事要故辍黄散以授军旅所处险要宜崇其威望今以为南中郎将余官如故会庾冰薨复以本号督豫州四郡领江州刺史俄而复转西中郎将督扬州之六郡诸军事豫州刺史假节镇历阳大司马桓温欲有事中原使尚率众向寿春进号安西将军初苻健将张遇降尚尚不能绥怀之遇怒据许昌叛尚讨之为遇所败收付廷尉时康献皇后临朝即尚之甥也特令降号为建威将军初尚之行也使建武将军濮阳太守戴施据枋头会冉闵之子智与其大将蒋干来附复遣行人刘猗诣尚请救施止猗求传国玺猗归以告干干谓尚已败虑不能救己犹豫不许施遣参军何融率壮士百人入邺登三台助戍谲之曰今且可出玺付我凶寇在外道路梗涩亦未敢送玺当遣单使驰白天子闻玺已在吾许知卿等至诚必遣重军相救并厚相饷干乃出玺付融融赍玺驰还枋头尚遣振武将军胡彬率骑三百迎玺致诸京师时苻健将杨平戍许昌尚遣兵袭破之征授给事中赐轺车鼓吹戍石头永和中拜尚书仆射出为都督江西淮南诸军事前将军豫州刺史给事中仆射如故镇历阳加都督豫州扬州之五郡军事在任有政绩上表求入朝因留京师署仆射事寻进号镇西将军镇寿阳尚于是采拾乐人并制石罄以备太乐江表有锺石之乐自尚始也桓温北平洛阳上疏请尚为都督司州诸军事将镇洛阳以疾病不行升平初又进都督豫冀幽并四州病笃征拜卫将军加散骑常侍未至卒于历阳时年五十诏赠散骑常侍卫将军开府仪同三司谥曰简无子　　周访
按晋书本传访字士达本汝南安成人也汉末避地江南至访四世吴平因家庐江寻阳焉祖纂吴威远将军父敏左中郎将访少沈毅谦而能让果于断割周穷振乏家无余财为县功曹时陶侃为散吏访荐为主簿相与结友以女妻侃子瞻访察孝廉除郎中上甲令皆不之官乡人盗访牛于冢间杀之访得之密埋其肉不使人知及元帝渡江命参镇东军事时有与访同姓名者罪当死吏误收访访奋击收者数十人皆散走而自归于帝帝不之罪寻以为扬烈将军领兵一千二百屯寻阳鄂陵与甘卓赵诱讨华轶所统厉武将军丁干与轶所统武昌太守冯逸交通访收斩之逸来攻访访率众击破之逸遁保柴桑访乘胜进讨轶遣其党王约傅札等万余人助逸大战于湓口约等又败访与甘卓等会于彭泽与轶水军将朱矩等战又败之轶将周广烧城以应访轶众溃访执轶斩之遂平江州帝以访为振武将军寻阳太守加鼓吹曲盖复命访与诸军共征杜弢弢作桔槔打官军船舰访作长岐枨以距之桔槔不得为害而贼从青草湖密抄官军又遣其将张彦陷豫章焚烧城邑王敦时镇湓口遣督护缪蕤李恒受访节度共击彦蕤于豫章石头与彦交战彦军退走访率帐下将李午等追彦破之临阵斩彦时访为流矢所中折前两齿形色不变及暮访与贼隔水贼众数倍自知力不能敌乃密遣人如樵采者而出于是结阵鸣鼓而来大呼曰左军至士卒皆称万岁至夜令军中多布火而食贼谓官军益至未晓而退访谓诸将曰贼必引退然终知我无救军当还掩人宜促渡水北既渡断桥讫而贼果至隔水不得进于是遂归湘州访以舟师造湘城军达富口而弢遣杜弘出海昏时湓口骚动访步上柴桑偷渡与贼战斩首数百贼退保庐陵访追击败之贼婴城自守寻而军粮为贼所掠退住巴丘粮廪既至复围弘于庐陵弘大掷宝物于城外军人竞拾之弘因阵乱突围而出访率军追之获鞍马铠杖不可胜数弘入南康太守将率兵逆击又破之奔于临贺帝又进访龙骧将军王敦表为豫章太守加征讨都督赐爵寻阳县侯时梁州刺史张光卒愍帝以侍中第五猗为征南大将军监荆梁益宁四州出自武关贼率杜曾摰瞻胡混等并迎猗奉之聚兵数万破陶侃于石城攻平南将军荀崧于宛不&#引兵向江陵王敦以从弟廙为荆州刺史令督护征卤将军赵诱襄阳太守朱轨陵江将军黄峻等讨曾而大败于女观湖诱轨并遇害曾遂逐廙径造沔口大为寇害威震江沔元帝命访击之访有众八千进至沌阳曾等锐气甚盛访曰先人有夺人之心军之善谋也使将军李恒督左甄许朝督右甄访自领中军高张旗帜曾果畏访先攻左右甄曾勇冠三军访甚恶之自于阵后射雉以安众心令其众曰一甄败鸣三鼓两甄败鸣六鼓赵引领其父余兵属左甄力战败而复合引驰马告访访怒叱令更进引号哭还战自旦至申两甄皆败访闻鼓音选精锐八百人自行酒饮之敕不得妄动闻鼓音乃进贼未至三十步访亲鸣鼓将士皆腾跃奔赴曾遂大溃杀千余人访夜追之诸将请待明日访曰曾骁勇能战向之败也彼劳我逸是以&#之宜及其衰乘之可灭鼓行而进遂定汉沔曾等走固武当访以功迁南中郎将督梁州诸军梁州刺史屯襄阳访谓其僚佐曰昔城濮之役晋文以得臣不死而有忧色今不斩曾祸难未已于是出其不意又击破之曾遁走访部将苏温收曾诣军并获第五猗胡混摰旷等送于王敦又白敦说猗逼于曾不宜杀敦不从而斩之进位安南将军持节都督刺史如故初王敦惧杜曾之难谓访曰擒曾当相论为荆州刺史及是而敦不用至王廙去职诏以访为荆州敦以访名将勋业隆重有疑色其从事中郎郭舒说敦曰鄙州虽遇寇难荒弊实为用武之国若以假人将有尾大之患公宜自领访为梁州足矣敦从之访大怒敦手书譬释并遗玉环玉&#以申厚意访投&#于地曰吾岂贾竖可以宝悦乎阴欲图之既在襄阳务农训卒勤于采纳守宰有缺辄补然后言上敦患之而惮其强不敢有异访威风既着远近悦服智勇过人为中兴名将性谦虚未尝论功伐或问访曰人有小善鲜不自称卿功勋如此初无一言何也访曰朝廷威灵将士用命访何功之有士以此重之访练兵简卒欲宣力中原与李矩郭默相结慨然有平河洛之志善于抚纳士众皆为致死闻敦有不臣之心访恒切齿敦虽怀逆谋故终访之世未敢为非初访少时遇善相者庐江陈训谓访与陶侃曰二君皆位至方岳功名略同但陶得上寿周当下寿优劣更由年耳访小侃一岁太兴三年卒时年六十一帝哭之甚恸诏赠征西将军谥曰壮立碑于本郡二子抚光
　将帅部名臣列传十九
　　晋四
　　桓石虔
按晋书桓彝传彝弟豁豁子石虔小字镇恶有才干趫捷绝伦从父在荆州于猎围中见猛兽被数箭而伏诸督将素知其勇戏令拔箭石虔因急往拔得一箭猛兽跳石虔亦跳高于兽身猛兽伏复拔一箭以归从温入关冲为苻健所围垂没石虔跃马赴之拔冲于数万众之中而还莫敢抗者三军叹息威震敌人时有患疟疾者谓曰桓石虔来以怖之病者多愈其见畏如此初袁真以寿阳叛石虔以宁远将军南顿太守帅诸将攻之&#其南城又击苻坚将王鉴于石桥获马五百匹除竟陵太守以父忧去职寻而苻坚又寇淮南诏曰石虔文武器干御戎有方古人绝哭金革弗避况在余哀岂得辞事可授奋威将军南平太守寻进冠军将军苻坚荆州刺史梁成襄阳太守阎震率众入寇竟陵石虔与弟石民距之贼阻滶水屯管城石虔设计夜渡水既济贼始觉力战破之进&#管城擒震斩首七千级俘获万人马数百匹牛羊千头具装铠三百领成以轻骑走保襄阳石虔复领河东太守进据樊城逐坚兖州刺史张崇纳降二千家而还冲卒石虔以冠军将军监豫州扬州五郡军事豫州刺史寻以母忧去职服阕复本位久之命移镇马头石虔求停历阳许之太元十三年卒追赠右将军追论平阎震功进爵作塘侯第五子诞嗣　　桓石民按晋书桓彝传豁次子石民弱冠知名卫将军谢安引为参军叔父冲上疏版督荆江豫三州之十郡军事振武将军领襄城太守戍夏口与石虔攻苻坚荆州刺史梁成等于竟陵明年又与随郡太守夏侯澄之破苻坚将慕容垂姜成等于漳口复领谯国内史梁郡太守冲薨诏以石民监荆州军事西中郎将荆州刺史桓氏世莅荆土石民兼以才望甚为人情所仰初冲遣竟陵太守赵统伐襄阳至是石民复遣兵助之寻而苻坚败于淮肥石民遣南阳太守高茂卫山陵时坚虽破败而慕容垂等复盛石民遣将军晏谦伐弘农贼东中郎将慕容夔降之始置湖陕二戍获关中担幢伎以充太乐时苻坚子丕僭号于河北谋袭洛阳石民遣将军冯该讨之临阵斩丕及其左仆射王孚吏部尚书苟操等传首京都而丁零翟辽复侵逼山陵石民使河南太守冯遵讨之时乞活黄淮自称并州刺史与辽共攻长社众数千人石民复遣南平太守郭铨松滋太守王遐之击淮斩之辽走河北以前后功进左将军卒无子　　刘毅
按晋书本传毅字希乐彭城沛人也曾祖距广陵相叔父镇左光禄大夫毅少有大志不修家人产业仕为州从事桓弘以为中兵参军属桓元篡位毅与刘何无忌魏咏之等起义兵密谋讨元毅讨徐州刺史桓修于京口青州刺史桓弘于广陵裕率毅等至竹里元使其将皇甫敷吴甫之北距义兵遇之于江乘临阵斩甫之进至罗落桥又斩敷首元大惧使桓谦何淡之屯覆舟山毅等军至蒋山裕使羸弱登山多张旗帜元不之测益以危惧谦等士卒多北府人素慑伏裕莫敢出斗裕与毅等分为数队进突谦阵皆殊死战无不一当百时东北风急义军放火烟尘张天鼓噪之音震骇京邑谦等诸军一时奔散元既西走以毅为冠军将军青州刺史与何无忌刘道规蹑元元逼帝及琅邪王西上毅与道规及下邳太守孟怀玉等追及元战于峥嵘州毅乘风纵火尽锐争先元众大溃烧辎重夜走元将郭铨刘雅等袭陷寻阳毅遣武威将军刘怀肃讨平之及元死桓振桓谦复聚众距毅于灵溪元将冯该以兵会于振毅进击为振所败退次寻阳坐免官寻原之刘裕命何无忌受毅节度无忌以督摄为烦辄便解统毅疾无忌专擅免其琅邪内史以辅国将军摄军事无忌遂与毅不平毅唯自引咎时论韪之毅复与道规发寻阳桓亮自号江州刺史遣刘敬宣击走之毅军次夏口时振党冯该戍大岸孟山图据鲁城桓山客守偃月垒众合万人连舰二岸水陆相援毅督众军进讨未至夏口遇风飘没千余人毅与刘怀肃索邈等攻鲁城道规攻偃月垒何无忌与檀祇列舰于中流以防越逸毅躬贯甲胄陵城半日而二垒俱溃生禽山客而冯该遁走毅进平巴陵以毅为使持节兖州刺史将军如故毅号令严整所经墟邑百姓安悦南阳太守鲁宗之起义袭襄阳破桓蔚毅等诸军次江陵之马头振拥乘舆出营江津宗之又破伪将温楷振自击宗之毅因率无忌道规等诸军破冯该于豫章口推锋而进遂入江陵振闻城陷与谦北走乘舆反正毅执元党卞范之羊僧寿夏侯崇之桓道恭等皆斩之桓振复与苻宏自郧城袭陷江陵与刘怀肃相持毅遣部将击振杀之并斩伪辅国将军桓珍毅又攻拔迁陵斩元太守刘叔祖于临嶂其余拥众假号以十数皆讨平之二州既平以毅为抚军将军时刁预等作乱屯于湘中毅遣将分讨皆灭之初毅丁忧在家及义旗初兴遂墨绖从事至是军役渐宁上表乞还京口以终丧礼曰弘道为国者理尽于仁孝诉穷归天者莫甚于丧亲但臣凡庸本无感概不能陨越故其宜耳往年国难滔天故志竭愚忠腼然苛存去春銮驾回轸而狂狡未灭虽奸凶时枭余烬窜伏威怀寡方文武劳弊微情未申顾景悲愤今皇威遐肃海内清荡臣穷毒艰秽亦已具于圣听兼羸患滋甚众疾互动如今寝顿无复人理臣之情也本不甘生语其事也亦可以没乞赐余骸终其丘坟庶几忠孝之道获宥于圣世不许诏以毅为都督豫州扬州之淮南历阳庐江安丰五郡诸军事豫州刺史持节将军常侍如故本府文武悉令西属以匡复功封南平郡开国公兼都督宣城军事给鼓吹一部梁州刺史刘雅反毅遣将讨擒之初桓元于南州起斋悉画盘龙于其上号为盘龙斋毅小字盘龙至是遂居之俄进拜卫将军开府仪同三司及何无忌为卢循所败贼军乘胜而进朝廷震骇毅具舟船讨之将发而疾笃内外失色朝议欲奉乘舆北就中军刘裕会毅疾瘳将率军南征裕与毅书曰吾往与妖贼战晓其变态今修船垂毕将居前扑之&#平之日上流之任皆以相委又遣毅从弟藩往止之毅大怒谓藩曰我以一时之功相推耳汝便谓我不及刘裕也投书于地遂以舟师二万发姑孰徐道覆闻毅将至建邺报卢循曰刘毅兵重成败系此一战宜并力距之循乃引兵发巴陵与道覆连旗而下毅次于桑落洲与贼战败绩弃船以数百人步走余众皆为贼所掳辎重盈积皆弃之毅走经涉蛮晋饥困死亡至者十二三参军羊邃竭力营护之仅而获免刘裕深慰勉之复其本职毅乃以邃为谘议参军及裕讨循诏毅知内外留事毅以丧师乞解任降为后将军寻转卫将军开府仪同三司江州都督毅上表曰臣闻天以盈虚为运政以损益为道时否而政不革人雕而事不损则无以救急病于已危拯涂炭于将绝自顷戎车屡骇干戈溢境所统江州以一隅之地当逆顺之冲自桓元以来驱蹙残败至乃男不被养女无匹对逃亡去就不避幽深自非财殚力竭无以至此若不曲心矜理有所厘改则靡遗之叹奄焉必及夫设官分职军国殊用牧养以息务为大武略以济事为先兼而领之盖出于权事因藉既久遂似常体江州在腹心之内凭接扬豫藩屏所倚实为重复昔胡寇纵逸朔马临江抗御之宜盖权尔耳今江左区区户不盈数十万地不逾数千里而统旅鳞次未获减息大而言之足为国耻况乃地在无虞而犹置军府文武将佐资费非要岂所谓经国大情扬汤去火者哉自州郡边江百姓辽落加邮亭险阂畏阻风波转输往复恒有淹废又非所谓因其所利以济其弊者也愚谓宜解军府移镇豫章处十郡之中厉简惠之政以及数年可有生气且属县雕散示有所存而役调迎送不得止息亦谓应随宜并合以简众费刺史庾悦自临莅以来甚有恤隐之诚但纲维不革自非纲目所理寻阳接蛮宜示有遏防可即州府千兵以助郡戍于是解悦毅移镇豫章遣其亲将赵恢领千兵守寻阳俄进毅为都督荆宁秦雍四州之河东河南广平扬州之义城四郡诸军事卫将军开府仪同三司荆州刺史持节公如故毅表荆州编户不盈十万器械索然广州虽雕残犹出丹漆之用请依先准于是加督交广二州毅至江陵乃辄取江州兵及豫州西府文武万余留而不遣又告疾困请藩为副刘裕以毅贰于己乃奏之安帝下诏曰刘毅傲狠凶戾履霜日久中间覆败宜即显戮晋法含弘复蒙宠授曾不思愆内讼怨望滋甚赖宰辅藏疾特加遵养遂复推毂陕西宠荣隆泰庶能洗心感遇革音改意而长恶不悛志为奸宄陵上虐下纵逸无度既解督任江州非复所统而辄徙兵众略取军资驱斥旧戍厚树亲党西府二局文武盈万悉皆割留曾无片言肆心恣欲罔顾天朝又与从弟藩远相影响招聚剽狡缮甲阻兵外托省疾实规伺隙同恶相济图会荆郢尚书左仆射谢混凭借世资超蒙殊遇而轻佻躁脱职为乱阶扇动内外连谋万里是而可忍孰不可怀乃诛藩混刘裕自率众讨毅命王弘王镇恶蒯思等率军至豫章口于江津燔舟而进毅参军朱显之逢镇恶以所统千人赴毅镇恶等攻陷外城毅守内城精锐尚数千人战至日昃镇恶以裕书示城内毅怒不发书而焚之毅冀有外救督士卒力战众知裕至莫有斗心既暮镇恶焚诸门齐力攻之毅众乃散毅自北门单骑而走去江陵二十里而缢经宿居人以告乃斩于市子姓皆伏诛毅兄模奔于襄阳鲁宗之斩送之毅刚猛沉断而专肆狠愎与刘裕协成大业而功居其次深自矜伐不相推伏及居方岳常怏怏不得志裕每柔而顺之毅骄纵滋甚每览史籍至蔺相如降屈于廉颇辄绝叹以为不可能也尝云恨不遇刘项与之争中原又谓&#僧施曰昔刘备之有孔明犹鱼之有水今吾与足下虽才非古贤而事同斯言众咸恶其陵傲不逊及败于桑落知物情去而弥复愤激初裕征卢循凯归帝大宴于西池有诏赋诗毅诗云六国多雄士正始出风流自知武功不竞故示文雅有余也后有东府聚摴蒱大掷一判应至数百万余人并黑犊以还唯刘裕及毅在后毅次掷得雉大喜褰衣绕&#叫谓同坐曰非不能卢不事此耳裕恶之因挼五木久之曰老兄试为卿答既而四子俱黑其一子转跃未定裕厉声喝之即成卢焉毅意殊不快然素黑其面如铁色焉而乃和言曰亦知公不能以此见借既出西藩虽上流分陕而顿失内权又颇自嫌事计故欲擅其威强伺隙图裕以至于败初江州刺史庾悦隆安中为司徒长史曾至京口毅时甚屯窭先就府借东堂与亲故出射而悦后与僚佐径来诣堂毅告之曰毅辈屯否之人合一射甚难君于诸堂并可望以今日见让悦不许射者皆散唯毅留射如故既而悦食鹅毅求其余悦又不答毅常&#之义熙中故夺悦豫章解其军府使人微示其旨悦忿惧而死毅之褊躁如此　　诸葛长民
按晋书本传长民琅邪阳郡人也有文武干用然不持行检无乡曲之誉桓元引为参军平西军事寻以贪刻免及刘裕建义与之定谋为扬武将军从裕讨桓元以功拜辅国将军宣城内史于时桓歆聚众向历阳长民击走之又与刘敬宣破歆于芍陂封新淦县公食邑二千五百户以本官督淮北诸军事镇山阳义熙初慕容超寇下邳长民遣部将徐琰击走之进位使持节督青扬二州诸军事青州刺史领晋陵太守镇丹徒本号及公如故及何无忌为徐道覆所害贼乘胜逼京师朝廷震骇长民率众入卫京都因表曰妖贼伐船集木而南康相郭澄之隐蔽经年又深相保明屡欺无忌罪合斩刑诏原澄之及卢循之败刘毅也循与道覆连旗而下京都危惧长民劝刘裕权移天子过江裕不听令长民与刘毅屯于北陵以备石头事平转督豫州扬州之六郡诸军事豫州刺史领淮南太守及裕讨毅以长民监太尉留府事诏以甲杖五十人入殿长民骄纵贪侈不恤政事多聚珍宝美色营建第宅不知纪极所在残虐为百姓所苦自以多行无礼恒惧国宪及刘毅被诛长民谓所亲曰昔年醢彭越前年杀韩信祸其至矣谋欲为乱问刘穆之曰人间论者谓太尉与我不平其故何也穆之曰相公西征老母弱弟委之将军何谓不平长民弟民轻狡好利固劝之曰黥彭异体而势不偏全刘毅之诛亦诸葛氏之惧可因裕未还以图之长民犹豫未发既而叹曰贫贱常思富贵富贵必履机危今日欲为丹徒布衣岂可得也裕深疑之络绎继遣辎重兼行而下前&#至日百司于道候之辄差其期既而轻舟径进潜入东府明旦长民闻之惊而至门裕伏壮士丁&#于幕中引长民进语素所未尽皆说焉长民悦&#自后拉而杀之舆尸付廷尉使收黎民黎民骁勇绝人与捕者苦战而死小弟幼民为大司马参军逃于山中追擒戮之诸葛氏之诛也士庶咸恨正刑之晚若释桎梏焉初长民富贵之后常一月中辄十数夜眠中惊起跳踉如与人相打毛修之尝与同宿见之骇愕问其故长民答曰正见一物甚黑而有毛脚不分明奇健非我无以制之其后来转数屋中柱及椽桷间悉见有&#头令人以刀悬斫应刃隐藏去辄复出又捣衣杵相与语如人声不可解于壁见有巨手长七八尺臂大数围令斫之豁然不见未几伏诛　　邓遐
按晋书邓岳传岳子遐字应远勇力绝人气盖当时时人方之樊哙桓温以为参军数从温征伐历冠军将军数郡太守号为名将襄阳城北沔水中有蛟常为人害遐遂拔剑入水蛟绕其足遐挥剑截蛟数段而出枋头之役温既怀耻忿且忌惮遐之勇果因免官寻卒宁康中追赠庐陵太守　　刘牢之
按晋书本传牢之字道坚彭城人也曾祖羲以善射事武帝历北地雁门太守父建有武干为征卤将军世以壮勇称牢之面紫赤色须目惊人而沉毅多计画太元初谢元北镇广陵时苻坚方盛元多募劲勇牢之与东海何谦琅邪诸葛侃乐安高衡东平刘轨西河田洛及晋陵孙无终等以骁猛应选元以牢之为参军领精锐为前锋百战百胜号为北府兵敌人畏之及坚将句难南侵元率何谦等距之牢之破难辎重于盱眙获其运船迁鹰扬将军广陵相时车骑将军桓冲击襄阳宣城内史胡彬率众向寿阳以为冲声援牢之领卒二千为彬后继淮肥之役苻坚遣其弟融及骁将张蚝攻陷寿阳谢元使彬与牢之距之师次硖石不敢进坚将梁成又以二万人屯洛涧元遣牢之以精卒五千距之去贼十里咸阻涧列阵牢之率参军刘袭诸葛求等直进渡水临阵斩成及其弟云又分兵断其归津贼步骑崩溃争赴淮水杀获万余人尽收其器械坚寻亦大败归长安余党所在屯结牢之进平谯城使安丰太守戴宝戍之迁龙骧将军彭城内史以功赐爵武冈县男食邑五百户牢之进屯鄄城讨诸未服河南城堡承风归顺者甚众时苻坚子丕据邺为慕容垂所逼请降牢之引兵救之垂闻军至出新兴城北走牢之与沛郡太守田次之追之行二百里至五桥泽中争趣辎重稍乱为垂所击牢之败绩士卒歼焉牢之策马跳五丈涧得脱会丕救至因入临漳集亡散兵复少振牢之以军败征还顷之复为龙骧将军守淮阴后进戍彭城复领太守祅贼刘黎僭尊号于皇丘牢之讨灭之苻坚将张遇遣兵击破金乡国太山太守羊迈牢之遣参军向钦之击走之会慕容垂叛将翟钊救遇牢之引还钊还牢之进平太山追钊于鄄城钊走河北因获张遇以归之彭城祅贼司马徽聚党马头山牢之遣参军竺朗之讨灭之时慕容氏掠廪丘高平太守徐含远告急牢之不能救坐畏懦免及王恭将讨王国宝引牢之为府司马领南彭城内史加辅国将军恭使牢之讨破王廞以牢之领晋陵太守恭本以才地陵物及檄至京师朝廷戮国宝王绪自谓威德已着虽仗牢之为爪牙但以行阵武将相遇礼之甚薄牢之负其才能深怀耻恨及恭之后举元显遣庐江太守高素说牢之使叛恭事成当即其位号牢之许焉恭参军何淡之以其谋告恭牢之与淡之有隙故恭疑而不纳乃置酒请牢之于众中拜牢之为兄精兵利器悉以配之使为前锋行至竹里牢之背恭归朝廷恭既死遂代恭为都督兖青冀幽并徐扬州晋陵军事牢之本自小将一朝据恭位众情不悦乃树用腹心徐谦之等以自强时杨佺期桓元将兵逼京师上表理王恭求诛牢之牢之率北府之众驰赴京师次于新亭元等受诏退兵牢之还镇京口及孙恩陷会稽牢之遣将桓宝率师救三吴复遣子敬宣为宝后继比至曲阿吴郡内史桓谦已弃郡走牢之乃率众东讨拜表辄行至吴与卫将军谢琰击贼屡胜杀伤甚众径临浙江进拜前将军都督吴郡诸军事时谢琰屯乌程遣司马高素助牢之牢之率众军济江浙恩惧逃于海牢之还镇恩复入会稽害谢琰牢之进号镇北将军都督会稽五郡率众东征屯上虞分军戍诸县恩复攻破吴国杀内史袁山松牢之使参军刘裕讨之恩复入海顷之恩浮海奄至京口战士十万楼船千余牢之在山阴使刘裕自海盐赴难牢之率大众而还裕兵不满千人与贼战破之恩闻牢之已还京口乃走郁州又为敬宣刘裕等所破及恩死牢之威名转振元兴初朝廷将讨桓元以牢之为前锋都督征西将军领江州事元显遣使以讨元事谘牢之牢之以元少有雄名杖全楚之众惧不能制又虑平元之后功盖天下必不为元显所容深怀疑贰不得已率北府文武屯冽洲桓元遣何穆说牢之曰自古乱世君臣相信者有燕昭乐毅元德孔明然皆勋业未卒而二主早世设使功成事遂未保二臣之祸也鄙语有之高鸟尽良弓藏狡兔殚猎犬烹故文种诛于勾践韩白戮于秦汉彼皆英雄霸王之主犹不敢信其功臣况凶愚凡庸之流乎自开辟以来戴震主之威挟不赏之功以见容于暗世者而谁至如管仲相齐雍齿侯汉则往往有之况君见与无射钩屡逼之仇邪今君战败则倾宗战胜亦覆族欲以安归乎孰若翻然改图保其富贵则身与金石等固名与天壤无穷孰与头足异处身名俱灭为天下笑哉惟君图之牢之自谓握强兵才能算略足以经纶江表时谯王尚之已败人情转沮乃颇纳穆说遣使与元交通其甥何无忌与刘裕固谏之并不从俄令敬宣降元元大喜与敬宣置酒宴集阴谋诛之陈书法画图与敬宣共观以安悦其志敬宣不之觉元佐吏莫不相视而笑元显既败元以牢之征东将军会稽太守牢之乃叹曰始尔便夺我兵祸将至矣时元屯相府敬宣劝牢之袭元犹豫不决移屯班渎将北奔广陵相高雅之欲据江北以距元集众大议参军刘袭曰事不可者莫大于反而将军往年反王兖州近日司马郎君今复欲反桓公一人而三反岂得立也语毕趋出佐吏多散走而敬宣先还京口援其家失期不到牢之谓其为刘袭所杀乃自缢而死俄而敬宣至不遑哭奔于高雅之将吏共殡敛牢之丧归丹徒桓元令斲棺斩首暴尸于市及刘裕建义追理牢之乃复本官　　孙处
按孙处虽随宋高立战功然卒于义熙
始终晋臣故自宋书改附晋将帅之未

按宋书本传处字季高会稽永兴人也籍注季高故字行于世少任气高祖东征孙恩季高义乐随高祖平定京邑以为振武将军封新夷县五等侯广固之役先登有功卢循之难于石头扞栅戍越城查浦破贼于新亭高祖谓季高曰此贼行破应先倾其巢窟令奔走之日无所归投非卿莫能济事遣季高率众三千汛海袭番禺初贼不以海道为防季高至东冲去城十余里城内犹未知循守战士犹有数千人城池甚固季高先焚舟舰悉力登岸会天大雾四面陵城即日克拔循父拟长史孙建之司马虞夫等轻舟奔始兴即分遣振武将军沈田子等讨平始兴南康临贺始安岭表诸郡循于左里奔走而众力犹盛自岭道还袭广州季高距战二十余日循乃破走所杀万余人追奔至郁林会病不得穷讨循遂得走向交州义熙七年四月季高卒于晋康时年五十三追赠龙骧将军南海太守封候官县侯食邑千户九年高祖念季高之功表赠交州刺史将军如故子宗世卒子钦公嗣　　阳裕
按晋书慕容皝载记裕字士伦右北平无终人也少孤兄弟皆早亡单茕独立虽宗族无能识者惟叔父耽幼而奇之曰此儿非惟吾门之标秀乃佐时之良器也刺史和演辟为主簿王浚领州转治中从事忌而不能任石勒既&#蓟城问枣嵩曰幽州人士谁最可者嵩曰燕国刘翰德素长者北平阳裕干事之才勒曰若如君言王公何以不任嵩曰王公由不能任所以为明公擒也勒方任之裕乃微服潜遁时鲜卑单于段眷为晋骠骑大将军辽西公雅好人物虚心延裕裕谓友人成泮曰仲尼喜佛之召以匏瓜自喻伊尹亦称何事非君何使非民圣贤尚如此况吾曹乎眷今召我岂徒然哉泮曰今华夏分崩九州辐裂轨迹所及易水而已欲偃蹇考盘以待通者俟河之清也人寿几何古人以为白驹之叹少游有云郡掾足以荫后况国相乎卿追踪伊孔抑亦知几其神也裕乃应之拜郎中令中军将军处上卿位历事段氏五主甚见尊重段辽与皝相攻裕谏曰臣闻亲仁善邻国之宝也慕容与国世为婚姻且皝令德之主不宜连兵构怨雕残百姓臣恐祸害之兴将由于此愿两追前失通款如初使国家有太山之安苍生蒙息肩之惠辽不从出为燕郡太守石季龙&#令支裕以郡降拜北平太守征为尚书左丞段辽之请迎于季龙也裕以左丞相领征东麻秋司马秋败裕为军人所执将诣皝皝素闻裕名即命释其囚拜郎中令迁大将军左司马东破高句丽北灭宇文归皆豫其谋皝甚器重之及迁都和龙裕雅有巧思皝所制城池宫合皆裕之规模裕虽仕皝日近宠秩在旧人之右性谦恭清俭刚简慈笃虽历居朝端若布衣之士士大夫流亡羁绝者莫不经营收葬存恤孤遗士无贤不肖皆倾身待之是以所在推仰初范阳卢谌每称之曰吾及晋之清平历观朝士多矣忠清简毅笃信义烈如阳士伦者实亦未几及死皝甚悼之时年六十一　　谢艾
按晋书张轨传轨曾孙重华自称凉州牧西平公假凉王石季龙使王擢麻秋等侵寇不辍金城太守张冲降于秋于是凉州振动重华扫境内使其征南将军裴恒御之恒壁于广武欲以持久弊之牧府相司马张&#言于重华曰臣闻国以兵为强以将为主主将者存亡之机吉凶所系故燕任乐毅&#平全齐及任骑劫丧七十城之地是以古之明君靡不慎于将相也今之所要在于军师然议者举将多推宿旧未必妙尽精才也且韩信之举非旧名也穰苴之信非旧将也吕蒙之进非旧勋也魏延之用非旧德也盖明王之举举无常人才之所能则授以大事今强寇在郊诸将不进人情骚动危机稍逼主簿谢艾兼资文武明识兵略若授以斧钺委以专征必能折冲御侮歼殄凶类重华召艾问以讨寇方略艾曰昔耿弇不欲以贼遗君父黄权愿以万人当寇乞假臣兵七千为殿下吞王擢麻秋等重华大悦以艾为中坚将军配步骑五千击秋引师出振武夜有二枭鸣于牙中艾曰枭邀也六博得枭者胜今枭鸣牙中克敌之兆于是进战大破之斩首五千级重华封艾为福禄县伯善待之诸宠贵恶其贤共毁谮之乃出为酒泉太守麻秋进攻枹罕与晋阳太守郎坦以城大难守宜弃外城武城太守张悛曰弃外城则大事去矣不可以动众心宁戎校尉张璩从之固守大城秋率众八万围堑数重云梯电车地突百道皆通于内城中亦应之杀伤秋众已数万季龙复遣其将刘浑等率步骑二万会之郎坦恨言之不从教军士李嘉潜与秋通引贼千余人上城西北隅璩使宋修张弘辛挹郭普距之短兵接战斩二百余人贼乃退璩戮李嘉以徇烧其攻具秋退保大夏谓诸将曰我用兵于五都之间攻城略地往无不捷及登秦陇谓有征无战岂悟南袭仇池破军杀将筑城长最匹马不归及攻此城伤兵挫锐殆天所赞非人力也季龙闻而叹曰吾以偏师定九州今以九州之力困于枹罕真所谓彼有人焉未可图也重华以谢艾为使持节军师将军率步骑三万进军临河秋以三万众距之艾乘轺车冠白鸣鼓而行秋望而怒曰艾年少书生冠服如此轻我也命黑&#龙骧三千人驰击之艾左右大扰左战帅李伟劝艾乘马艾不从乃下车踞胡&#指麾处分贼以为伏兵发也惧不敢进张瑁从左南缘河而截其后秋军乃退艾乘胜奔击遂大败之斩秋将杜勋汲鱼俘斩一万三千级秋匹马奔大夏重华论功以谢艾为太府左长史进封福禄县伯邑五千户帛八千匹麻秋又据枹罕有众十二万进屯河内遣王擢略地晋兴广武越洪池岭至于曲柳姑臧大震重华议欲亲出距之谢艾因谏以为不可别驾从事索遐进曰贼众甚盛渐逼京畿君者国之镇也不可以亲动左长史谢艾文武兼资国之方召宜委以推毂之任殿下居中作镇授以筭略小贼不足平也重华纳之于是以艾为使持节都督征讨诸军事行卫将军遐为军正将军率步骑二万距之艾建牙旗盟将士有西北风吹旌旗东南指遐曰风为号令今能令旗指之天所赞也破之必矣军次神鸟王擢与前锋战败遁还河南还讨叛卤斯骨真万余落破之斩首千余级俘擒二千八百获牛羊十余万头　将帅部名臣列传二十
　　宋一
　　檀道济
按宋书本传道济高平金乡人左将军韶少弟也少孤居丧备礼奉姊事兄以和谨致称高祖创义道济从入京城参高祖建武军事转征西讨平鲁山禽桓振除辅国参军南阳太守以建义勋封吴兴县五等侯卢循寇逆群盗互起郭寄生等聚众作乱以道济为扬武将军天门太守讨平之又从刘道规讨桓谦荀林等率厉文武身先士卒所向摧破及徐道覆来逼道规亲出拒战道济战功居多迁安远护军武陵内史复为太尉参军拜中书侍郎转宁朔将军参太尉军事以前后功封作唐县男食邑四百户补太尉主簿谘议参军豫章公世子为征卤将军镇京口道济为司马临淮太守又为世子西中郎司马梁国内史复为世子征卤将军司马加冠军将军义熙十二年高祖北伐以道济为前锋出淮肥所至诸城戍望风降服进&#许昌获伪宁朔将军颍川太守姚坦及大将杨业至成&#伪兖州刺史韦华降径进洛阳伪平南将军陈留公姚沈归顺凡拔城破垒俘四千余人议者谓应悉戮以为京观道济曰伐罪吊民正在今日皆释而遣之于是戎夷感悦相率归之者甚众进据潼关与诸军共破姚绍长安既平以为征卤将军琅邪内史世子当镇江陵复以道济为西中郎司马持节南蛮校尉又加征卤将军迁宋国侍中领世子中庶子兖州大中正高祖受命转护军加散骑常侍领石头戍事听直入殿省以佐命功改封永修县公食邑二千户徙为丹阳尹护军如故高祖不豫给班剑二十人出监南徐兖之江北淮南诸郡军事镇北将军南兖州刺史景平元年卤围青州刺史竺夔于东阳城夔告急加道济使持节监征讨诸军事与王仲德救东阳未及至卤烧营焚攻具遁走将追之城内无食乃开窖取久谷窖深数丈出谷作米已经再宿卤去已远不复可追乃止还镇广陵徐羡之将废庐陵王义真以告道济道济意不同屡陈不可不见纳羡之等谋欲废立讽道济入朝既至以谋告之将废之夜道济入领军府就谢晦宿晦其夕动不得眠道济就寝便熟晦以此服之太祖未至道济入守朝堂上即位进号征北将军加散骑常侍给鼓吹一部进封武陵郡公食邑四千户固辞进封又增督青州徐州之淮阳下邳琅邪东莞五郡诸军事及讨谢晦道济率军继到彦之彦之战败退保隐圻会道济至晦本谓道济与羡之等同诛忽闻来上人情凶惧遂不战自溃事平迁都督江州之江夏豫州之西阳新蔡晋熙四郡诸军事征南大将军开府仪同三司江州刺史持节常侍如故增封千户元嘉八年到彦之伐北魏已平河南寻复失之金墉虎牢并没魏逼滑台加道济都督征讨诸军事率众北讨军至东平寿张县值魏安平公乙旃眷道济率宁朔将军王仲德骁骑将军段宏奋击大破之转战至高梁亭魏宁南将军济州刺史寿昌公悉颊库结前后邀战道济分遣段宏及台队主沈虔之等奇兵击之即斩悉颊库结道济进至济上连战二十余日前后数十交魏众盛遂陷滑台道济于历城全军而反进位司空持节常侍都督刺史并如故还镇寻阳道济立功前朝威名甚重左右腹心并经百战诸子又有才气朝廷疑畏之太祖寝疾累年屡经危殆彭城王义康虑宫车晏驾道济不可复制十二年上疾笃会北魏为边寇召道济入朝既至上闲十三年春将遣道济还镇已下船矣会上疾动召入祖道收付廷尉诏曰檀道济阶缘时幸荷恩在昔宠灵优渥莫与为比曾不感佩殊遇思答万分乃空怀疑贰履霜日久元嘉以来猜阻滋结不义不昵之心附下罔上之事固已暴之民听彰于遐迩谢灵运志凶辞丑不臣显着纳受邪说每相容隐又潜散金货招诱剽猾逋逃必至实繁弥广日夜伺隙希冀非望镇军将军仲德往年入朝屡陈此迹朕以其位居台铉豫班河岳弥缝容养庶或能革而长恶不悛凶慝遂遘因朕寝疾规肆祸心前南蛮行参军庞延祖具悉奸状密以启闻夫君亲无将刑兹罔赦况罪衅深重若斯之甚便可收付廷尉肃正刑书事止元恶余无所问于是收道济及其子给事黄门侍郎植司徒从事中郎粲太子舍人隰征北主簿承伯秘书郎遵等八人并于廷尉伏诛又收司空参军薛彤付建康伏法又遣尚书库部郎顾仲文建武将军茅亨至寻阳收道济子夷邕演及司空参军高进之诛之薛彤进之并道济腹心有勇力时以比张飞关羽初道济见收脱帻投地曰乃复坏汝万里之长城邕子孺乃被宥世祖世为奉朝请　　王镇恶按宋书本传镇恶北海剧人也祖猛字景略苻坚僭号关中猛为将相有文武才北土重之父休为河东太守镇恶以五月五日生家人以俗忌欲令出继&#宗猛见奇之曰此非常儿昔孟尝君恶日生而相齐是儿亦将兴吾门矣故名之为镇恶年十三而苻氏败亡关中扰乱流寓崤渑之间尝寄食渑池人李方家方善遇之谓方曰若遭遇英雄主要取万户侯当厚相报方答曰君丞相孙人才如此何患不富贵至时愿见用为本县令足矣后随叔父曜归晋客居荆州颇读诸子兵书论军国大事骑乘非所长关弓亦甚弱而意略纵横果决能断广固之役或荐镇恶于高祖时镇恶为天门临澧令即遣召之既至与语甚异焉因留宿明旦谓诸佐曰镇恶王猛之孙所谓将门有将也即以为青州治中从事史行参中军太尉军事署前部贼曹拒卢循于查浦屡战有功封博陆县五等子高祖谋讨刘毅镇恶曰公若有事西楚请赐给百舸为前驱义熙八年刘毅有疾求遣从弟兖州刺史蕃为副贰高祖伪许之九月大军西讨转镇恶参军事加振武将军高祖至姑孰遣镇恶率龙骧将军蒯恩百舸前发其月二十九日也戒之曰若贼知吾上比军至亦当少日耳政当岸上作军未办便下船也卿至彼深加筹量可击便烧其船舰且浮舸水侧以待吾至慰劳百姓宣扬诏旨并赦文及吾与卫军府文武书罪止一人其余一无所问若贼都不知消息未有备防可袭便袭今去但云刘兖州上镇恶受命便昼夜兼行于鹊洲寻阳河口巴陵守风凡四日十月二十二日至豫章口去江陵城二十里自镇恶进路扬声刘兖州上毅谓为信然不知见袭镇恶自豫章口舍船步上蒯恩军在前镇恶次之舸留一二人对舸岸上竖六七旗下辄安一鼓语所留人计我将至城便长严令后有大军状又分队在后令烧江津船舰镇恶径前袭城语前军若有问者但云刘兖州至津戍及百姓皆言刘蕃实上晏然不疑未至城五六里逢毅要将朱显之与十许骑步从者数十欲出江津问是何人答云刘兖州至显之驰前问蕃在所答云在后显之既见军不见蕃而见军人担彭排战具望见江津船舰已被烧烟焰张天而鼓严之声甚盛知非蕃上便跃马驰去告毅外有大军似从下上垂已至城江津船悉被火烧矣行令闭诸城门镇恶亦驰进军人缘城得入门犹未及下关因得开大城东门大城内毅凡有八队带甲千余已得戒严蒯恩入东门便北回击射堂前攻金城东门镇恶入东门便直击金城西门军分攻金城内东从旧将犹有六队千余人西将及能细直吏快手复有二千余人食时就斗至中晡西人退散及归降略尽镇恶入城便因风放火烧大城南门及东门又遣人以诏及赦文并高祖手书凡三函示毅毅皆烧不视金城内亦未信高祖自来有王桓者家在江陵昔手斩桓谦为高祖所赏拔常在左右求还西迎家至是率十余人助镇恶战下晡闲于金城东门北三十步凿城作一穴桓便先众入穴镇恶自后继之随者稍多因短兵接战镇恶军人与毅东将或有是父兄子弟中表亲亲者镇恶令且斗且共语众并知高祖自来人情离懈一更许听事前阵散溃斩毅勇将赵蔡毅左右兵犹闭东西合拒战镇恶虑暗夜自相伤犯乃引军出绕金城开其南面以为退路毅虑南有伏兵三更中率左右三百许人开北门突出初毅常所乘马在城外不得入仓卒无马毅便就子肃民取马肃民不与朱显之谓曰人取汝父而惜马不与汝今自走欲何之夺马以授毅初出政值镇恶军冲之不得去回冲蒯恩军军人斗已一日疲倦毅得从大城东门出奔牛牧佛寺自缢死镇恶身被五箭射镇恶手所执&#于手中破折江陵平后二十日大军方至署中兵出为安远护军武陵内史以讨刘毅功封汉寿县子食邑五百户蛮帅向博抵根据阮头屡为凶暴镇恶讨平之初行告刺史司马休之求遣军以为声援休之遣其将朱襄领众助镇恶会高祖西讨休之镇恶乃告诸将曰百姓皆知官军已上朱襄等复是一贼表里受敌吾事败矣乃率军夜下江水迅急倏忽行数百里直据都尉治既至乃以竹笼盛石堙塞水道襄军下夹岸击之斩襄首杀千余人镇恶性贪既破襄因停军抄掠诸蛮不时反及至江陵休之已平高祖怒不时见之镇恶笑曰但令我一见公无忧矣高祖寻登城唤镇恶镇恶为人强辩有口机随宜酬应高祖乃释休之及鲁宗之奔襄阳镇恶统蒯恩诸军水路追之休之等奔羌镇恶追蹑尽境而还除游击将军十二年高祖将北伐转镇恶为咨议参军行龙骧将军领前锋将发前将军刘穆之见镇恶于积弩堂谓之曰公愍此遗黎志荡逋逆昔晋文王委伐蜀于邓艾今亦委卿以关中想勉建大功勿孤此授镇恶曰不&#咸阳誓不复济江而还也镇恶入贼境战无不捷邵陵许昌望风奔散破虎牢及柏谷坞斩贼帅赵元军次洛阳伪陈留公姚洸归顺进次渑池造故人李方家升堂见母厚加酬即版授方为渑池令遣司马毛德祖攻伪弘农太守尹雅于蠡城生擒之仍行弘农太守方轨长驱径据潼关伪大将军姚绍率大众拒崄深沟高垒以自固镇恶悬军远入转输不充与贼相持久将士乏食乃亲到弘农督上民租百姓竞送义粟军食复振初高祖与镇恶等期若&#洛阳须大军至未可轻前既而镇恶等径向潼关为绍所拒不得进而军又乏食驰告高祖求遣粮援时高祖治河索卤屯据河岸军不得前高祖呼所遣人开舫北户指河上卤示之曰我语令勿进而轻佻深入岸上如此何由得遣军镇恶既得义租绍又病死伪抚军姚赞代绍守险众力犹盛高祖至湖城赞引退大军次潼关谋进取之计镇恶请率水军自河入渭伪镇北将军姚疆屯兵泾上镇恶遣毛德祖击破之直至渭桥镇恶所乘皆蒙冲小舰行船者悉在舰内羌见舰溯渭而进舰外不见有乘行船人北士素无舟&#莫不惊惋咸谓为神镇恶既至令将士食毕便弃船登岸渭水流急倏忽间诸舰悉逐流去时姚泓屯军在长安城下犹数万人镇恶抚慰士卒曰卿诸人并家在江南此是长安城北门外去家万里而舫乘衣粮并已逐流去岂复有求生之计邪惟宜死战可以立大功不然则无遗类矣乃身先士卒众亦知无复退路莫不腾踊争先泓众一时奔溃即陷长安城泓挺身逃走明日率妻子归降城内夷&#六万余户镇恶宣扬国恩抚慰初附号令严肃百姓安堵高祖将至镇恶于灞上奉迎高祖劳之曰成吾霸业者真卿也镇恶再拜谢曰此明公之威诸将之力镇恶何功之有焉高祖笑曰卿欲学冯异也是时关中丰全仓库殷积镇恶极意收敛子女玉帛不可胜计高祖以其功大不问也进号征卤将军时有白高祖以镇恶既克长安藏姚泓伪辇为有异志高祖密遣人觇辇所在泓辇饰以金银镇恶悉剔取而弃辇于垣侧高祖闻之乃安高祖留第二子桂阳公义真为安西将军雍秦二州刺史镇长安镇恶以本号领安西司马冯翊太守委以扞御之任时西卤佛佛强盛姚兴世侵扰北边破军杀将非一高祖既至长安佛佛畏惮不敢动及大军东还便寇逼北地义真遣中兵参军沈田子拒之卤甚盛田子屯刘回堡遣使还报镇恶镇恶对田子使谓长史王修曰公以十岁儿付吾等当各思竭力而拥兵不进寇卤何由得平使还具说镇恶言田子素与镇恶不协至是益激怒二人常有相图志彼此每相防疑镇恶率军出北地为田子所杀事在序传时年四十六田子又于镇恶营内杀镇恶兄基弟鸿遵渊及从弟昭朗弘凡七人是岁十四年正月十五日也高祖表曰故安西司马征卤将军王镇恶志节亮直机略明举自策名州府屡着诚绩荆南遘衅势据上流难兴疆蕃忧兼内侮镇恶轻舟先迈神兵电临旰食之虞一朝雾散及王师西伐有事中原长驱洛阳肃清湖陕入渭之捷指麾无前遂廓定咸阳俘执伪后克成之效莫与为畴实扞城所寄国之方召也近北方游魂寇掠渭北统率众军曜威扑讨贼既还奔还次泾上故龙骧将军沈田子忽发狂易奄加刃害忠勋未究受祸不图痛惜兼至惋悼无已伏惟圣怀为之伤恻田子狂悖即已备宪镇恶诚着艰难勋参前烈殊绩未酬宜蒙追宠愿&#有司议其褒赠于是追赠左将军青州刺史高祖受命追封龙阳县侯食邑千五百户谥曰壮侯配食高祖庙廷子灵福嗣　　王康
按宋书王镇恶传镇恶弟康留关中及高祖北伐镇恶为前锋康逃匿田舍镇恶次潼关康将家奔之高祖板为彭城公前将军行参军镇恶被害康逃藏得免携家出洛阳到彭城归高祖即以康为相国行参军求还洛阳视母寻值关陕不守康与长安徙民张旴丑刘云等唱集义徒得百许人驱率邑郭侨户七百余家共保金墉城为守战之备时有一人邵平率部曲及并州乞活一千余户屯城南迎亡命司马文荣为主又有亡命司马道恭自东垣率三千人屯城西亡命司马顺明五千人屯陵云台顺明遣刺杀文荣平复推顺民为主又有司马楚之屯柏谷坞北魏野&#戍主异弰公游骑在芒上攻逼交至康坚守六旬宋台建除康宁朔将军河东太守遣龙骧将军姜阙率军救之诸亡命并各奔散高祖嘉康节封西平县男食邑三百户进号龙骧将军迎康家还京邑劝课农桑百姓甚亲赖之永初元年卒金墉时年四十九葬于偃师城西追赠辅国将军无子以兄河西太守基子天佑嗣　　檀韶
按宋书本传韶字令孙高平金乡人也世居京口初辟本州从事西曹主簿辅国司马高祖建义韶及弟祗道济等从平京城行参高祖建武将军事都邑既平为镇军将军加宁远将军东海太守进号建武将军迁龙骧将军秦郡太守北陈留内史以平桓元功封巴丘县侯食邑五百户复参车骑将军事加龙骧将军迁骑将中军谘议参军加宁朔将军从征广固率向弥胡蕃等五十人攻临胊城克之及围广固慕容超夜烧楼当韶围分降号横野将军城陷之日韶率所领先登领北琅邪太守进号宁朔将军琅邪内史从讨卢循于左里又有战功并论广固功更封宜阳县侯食邑七百户降先封一等为伯减户之半二百五十户赐祗子臻坐六门内乘舆白衣领职义熙七年号辅国将军八年丁母忧起为冠军将军明年复为琅邪内史淮南太守将军如故镇姑熟寻进号左将军领本州大中正十二年迁督江州豫州之西阳新蔡二郡诸军事江州刺史将军如故有罪免官高祖受命以佐命功增八百户并前千五百户韶嗜酒贪横所莅无绩上嘉其合门从义弟道济又有大功故特见宠授永初二年卒于京邑时年五十六追赠安南将军加散骑常侍子绪嗣　　向靖
按宋书本传靖字奉仁小字弥河内山阳人也名与高祖同改称小字世居京口与高祖少旧从平京城参建武军事进平京邑板参镇军军事加宁远将军京邑虽平而群寇互起弥与刘蕃孟龙符征破桓歆桓石康石绥于白茅攻寿阳&#之义熙三年迁建武将军秦郡太守北陈留内史戍堂邑以平京城功封山阳县五等侯从征鲜卑大战于临胊累月不决弥与檀韶等分军自间道攻临胊城弥擐甲先登即时溃陷斩其牙旗贼遂奔走攻拔广固弥又先登卢循屯据蔡州以亲党阮赐为豫州刺史攻逼姑熟弥率谯国内史赵恢讨之时辅国将军毛修之戍姑熟告急续至弥兼行进讨破赐收其辎重除中军谘议参军将军如故卢循退走高祖南征弥为前锋于南陵电池左里三战并大捷军还除太尉谘议参军下邳太守将军如故八年转游击将军寻督马头淮西诸郡军事龙骧将军镇蛮护军安丰汝阴二郡太守梁国内史戍寿阳以平广固卢循功封安南县男食邑五百户十年迁冠军将军高阳内史临淮太守领石头戍事高祖西伐司马休之以弥为吴兴太守将军如故明年高祖北伐弥以本号侍从留戍碻磝进屯石门柏谷迁督北青州诸军事北青州刺史将军如故高祖受命以佐命功封曲江县侯食邑千户迁太子左卫率加散骑常侍二年卒官时年五十九追赠前将军弥治身俭约不营室宇无园田商货之业时人称之子植嗣　　刘怀慎
按宋书本传怀慎彭城人左将军怀肃弟也少谨慎质直始参高祖镇军骑将军事振威将军彭城内史从征鲜卑每战必身先士卒及克广固怀慎率所领先登从高祖距卢循于石头屡战克捷加辅国将军义熙八年以本号监北徐州诸军事镇彭城寻加徐州刺史为政严猛境内震肃九年亡命王灵秀为寇讨平之十一年进北中郎将以平广固卢循功封南城县男食邑五百户十三年高祖北伐以为中领军征卤将军卫辇毂坐府中相杀免官虽名位转优而恭恪愈至每所之造位任不逾己者皆束带门外下车其谨退类如此宋台立召为五兵尚书仍督江北淮南诸军前将军南晋州刺史复征为度支尚书加散骑常侍高祖迁都寿春留怀慎督北徐兖青淮北诸军事中军将军徐州刺史以亡命入广陵城降号征卤将军永初元年以佐命功进爵为侯增邑千户进号平北将军征为五兵尚书加散骑常侍光禄大夫景平元年迁护军将军常侍如故特赐班于宗族家无余财二年卒时年六十一追赠抚军谥曰肃侯子德愿嗣　　刘荣祖
按宋书刘怀慎传怀慎庶长子荣祖少好骑射为武帝所知及卢循攻逼时贼乘小舰入淮拔栅武帝宣令三军不得辄射贼荣祖不胜愤怒冒禁射之所中应弦而倒帝益奇焉以战功参太尉军事从讨司马休之彭城内史徐逵之败没诸将意沮荣祖请战愈厉高祖乃解所著铠以授之荣祖率所领陷阵身被数创会贼破走加振威将军寻参世子征卤军事领遂成令高祖北伐转镇西中兵参军宁远将军水军入河与朱超石大破北魏于半城又攻刘度垒克之高祖大飨战士谓荣祖曰卿以寡克众攻无坚城虽古名将何以过此转为太尉中兵参军加建威将军既破长安姚泓女婿徐众率其余众连营叛走荣祖与檀道济等攻营破之斩首擒馘不可称计十四年除彭城内史又补相国参军其年遣荣祖还都为世子中兵参军永初元年除越骑校尉寻转右军将军北魏南寇司州刺史毛德祖陷没荣祖时居父艰起为辅国将军追论半城之功赐爵都乡侯荣祖为人轻财贵义善抚将士然性偏险褊隘颇失士君子之心领军将军谢晦深接待之废立之际要荣祖固辞获免及晦出镇荆楚欲请为南蛮校尉荣祖又固止之其年冬卒　　刘粹
按宋书本传粹字道冲沛郡萧人也祖恢持节监河中军事征卤将军粹家在京口少有志干初为州从事高祖克京城参建武军事从平京邑转参镇军事寻加建武将军沛郡太守又领下邳太守复为车骑中军参军从征广固战功居多以义功封西安县五等侯军还转中军谘议参军卢循逼京邑京口任重太祖时年四岁高祖使粹奉太祖镇京城转游击将军迁建威将军江夏相卫将军毅粹族兄也粹尽心高祖不与毅同高祖欲谋毅众并疑粹在夏口高祖愈信之及大军至粹竭其诚力事平封滠县男食邑五百户母忧去职俄而高祖讨司马休之起粹为宁朔将军竟陵太守统水军入河明年进号辅国将军迁相国右司马侍中中军司马冠军将军迁左卫将军永初元年以佐命功改封建安县侯食邑千户二年以役使监吏免官寻督江北淮南郡事征卤将军广陵太守三年以本号督豫司雍并四州南豫州之梁郡弋阳马头三郡诸军事豫州刺史领梁郡太守镇寿阳治有政绩少帝景平二年谯郡流离六十余家叛没魏赵炅秦刚等六家悔倍还投陈留襄邑县顿谋等村粹遣将苑纵夫讨叛户不及因诛杀谋等三十家男丁一百三十七人女弱一百六十二口收付作部粹坐贬号为宁朔将军时北魏南寇粹遣将军李德元袭许昌杀伪颍川太守厍龙于是陈留人董邈自称小黄盟主斩伪征卤将军广州刺史司马世贤传首京都太祖即位遣使持节督雍梁南北秦四州荆州之南阳竟陵顺阳襄阳新野随六郡诸军事征卤将军领宁蛮校尉雍州刺史襄阳新野二郡太守在任简役爱民罢诸沙门二千余人以补府史元嘉三年讨谢晦遣粹弟车骑从事中郎道济龙骧将军沈敞之就粹自陆道向江陵粹以道济行竟陵内史与敞之及南阳太守沈道兴步骑至沙桥为晦司马周超所败士众伤死者过半降号宁朔将军初晦与粹厚善以粹子旷之为参军粹受命南讨一无所顾太祖以此嘉之晦遣送旷之还粹亦不害也明年粹卒时年五十三追赠安北将军持节本官如故旷之嗣　　孟怀玉
按宋书本传怀玉平昌安丘人也高祖珩晋河南尹祖渊右光禄大夫父绰义旗后为给事中光禄勋追赠金紫光禄大夫世居京口高祖东伐孙恩以怀玉为建武司马豫义旗从平京城进定京邑以功封鄱阳县侯食邑千户高祖镇京口以怀玉为镇军参军下邳太守义熙三年出为宁朔将军西阳太守新蔡内史除中书侍郎转辅国将军领丹阳府兵戍石头卢循逼京邑怀玉于石头岸连战有功为中军谘议参军贼帅徐道覆屡欲以精锐登岸畏怀玉不敢上及循南走怀玉与众军追蹑直至岭表徐道覆屯结始兴怀玉攻围之身当矢石旬月乃陷仍南追循循平又封阳丰县男食邑二百五十户复为太尉咨议参军征卤将军八年迁江州刺史寻督江州豫州之西阳新蔡汝南颍川司州之松滋六郡诸军事南中郎将刺史如故时荆州刺史司马休之居上流有异志故授怀玉此任以防之十一年加持节丁父艰怀玉有孝性因抱笃疾上表陈解不许又自陈弟仙客出继丧主唯己乃见听未去任其年卒于官时年三十一追赠平南将军子元卒无子国除怀玉别封阳丰男子慧熙嗣　　孟龙符
按宋书孟怀玉传龙符怀玉弟也骁果有胆气干力绝人少好游侠结客于闾里早为高祖所知既克京城以龙符为建武参军江乘罗落覆舟三战并有功参镇军军事封平昌县五等子加宁远将军淮陵太守与刘藩向弥征桓歆桓石康破斩之除建威将军东海太守北魏斛兰索度真侵边彭沛骚扰高祖遣龙符建威将军道怜北讨一战破之追斛兰至光水沟边被创奔走高祖伐广固以龙符为车骑将军加龙骧将军广川太守统步骑为前锋军达临胊与贼争水龙符单骑冲突应手破散即据水源贼遂退走龙符乘胜奔逐后骑不及贼数千骑围绕攻之龙符奋&#接战每一合辄杀数人众寡不敌遂见害时年三十三高祖深加痛悼追赠青州刺史又表曰故龙骧将军广川太守孟龙符忠勇果毅陨身王事宜蒙甄表以显贞节圣恩嘉悼宠赠方州龙符投袂义初前驱效命推锋三捷每为众先及西劋桓歆北殄拓跋朝议爵赏未及施行会今北伐复统前旅临胊之战气冠三军于时逆徒实繁控弦掩泽龙符匹马电跃所向摧靡奋戈深入知死弗吝贼超奔遁依险鸟聚大军因势方轨长驱考其庸绩豫参济不窃谓宜班爵土以褒勋烈乃追封临沅县男食邑五百户无子弟仙客以子微生嗣封　　刘敬宣
按宋书本传敬宣字万寿彭城人汉楚元王交后也祖建征卤将军父牢之镇北将军敬宣八岁丧母昼夜号泣中表异之辅国将军桓序镇芜湖牢之参序军事四月八日敬宣见众人灌佛乃下头上金镜以为母灌因悲泣不自胜序叹息谓牢之曰卿此儿既为家之孝子必为国之忠臣起家为王恭前军参军又参会稽世子元显征卤军事隆安三年王恭起兵于京口以诛司马尚之兄弟为名牢之时为恭前军司马辅国将军晋陵太守置佐领兵而恭以豪戚自居甚相陵忽牢之心不能平及恭此举使牢之为前锋太傅会稽王道子与牢之书备言祸福使以兵反恭牢之呼敬宣谓曰王恭昔蒙先帝殊恩今居伯舅之重义心未彰唯兵是纵吾不能审恭事捷之日必能奉戴天子缉穆宰相与不今欲奉国威灵以明逆顺汝以为何如敬宣曰朝廷虽无成康之隆未有桓灵之乱而恭怙乱阻兵志陵京邑大人与恭亲无骨肉分非君臣虽共事少时意好不协今日讨之于情何有牢之至竹里斩恭大将颜延遣敬宣率高雅之等还京袭恭恭方出城耀军驰骑横击之一时散溃元显进号后将军以敬宣为谘议参军加宁朔将军二年孙恩为乱东土骚扰牢之自表东讨军次虎贼皆死战敬宣请以骑傍南山趣其后吴贼畏马又惧首尾受敌遂大败进平会稽寻加临淮太守迁后军从事中郎五年孙恩又入浃口高祖戍句章贼频攻不能拔敬宣请往为援贼恩于是退远入海是时四方云扰朝廷微弱敬宣每虑艰难未已高祖既累破妖贼功名日盛故敬宣深相凭结情好甚隆元显进号骠骑敬宣仍随府转军郡如故元显骄淫纵肆群下化之敬宣每预燕会未尝饮酒调戏之来无所酬答元显甚不悦寻进号辅国将军余如故元兴元年牢之南讨桓元元显为征讨大都督日夜昏酣牢之骤诣门不得相见帝出饯行方遇公坐而已桓元既至溧洲遣信说牢之牢之以道子昏暗元显淫凶虑平元之日乱政方始假手于元诛除执政然后乘元之隙可以得志于天下将许元降敬宣谏曰方今国家乱扰四海鼎沸天下之重在大人与元元藉先父之基据荆南之势虽无姬文之德实为三分之形一朝纵之使陵朝廷威望既成则难图也董卓之变将生于今牢之怒曰吾岂不知今日取元如反复手但平元之后令我那骠骑何遣敬宣为任元扳为其府谘议参军元既得志害元显废道子以牢之为征东将军会稽太守牢之与敬宣谋共袭元期以明旦值尔日大雾府门晚开日旰敬宣不至牢之谓所谋已泄率部曲向白洲欲奔广陵而敬宣还京口迎家牢之寻求不得谓已为元所擒乃自缢死敬宣奔丧哭毕即渡江就司马休之高雅之等俱奔洛阳往来长安各以子弟为质求救于姚兴兴与之符信令关东募兵得数千人复还至彭城间收聚义故元遣孙无络讨冀州刺史刘轨轨要敬宣雅之等共据山阳破之不&#又进昌平涧战不利众各离散乃俱奔鲜卑慕容德敬宣素晓天文知必有兴复晋室者寻梦丸土服之既觉喜曰丸者桓也桓既吞矣吾复本土乎乃结青州大姓诸省封并要鲜卑大帅免达谋灭德推休之为主&#日垂发时刘轨为德司空大被委任雅之又欲要轨敬宣曰此公年老吾观其有安齐志必不动不可告也雅之以为不然遂告轨轨果不从谋颇泄相与杀轨而去至淮泗间会高祖平京口手书召敬宣左右疑其诈敬宣曰吾固知其然矣下邳不诱我也即便驰还既至京师以敬宣为辅国将军晋陵太守袭封武冈县男是岁安帝元兴三年也桓歆率氐贼杨秋寇历阳敬宣与建威将军诸葛长民大破之歆单骑走渡淮斩杨秋于练固而还迁建威将军江州刺史敬宣固辞言于高祖曰雠耻既雪四海清荡所愿反身草泽以终余年恩遇不遣遂复僶俯即日所忝已为优渥且盘龙无忌犹未遇宠贤二弟位任尚卑一朝先之必贻朝野之责不许敬宣既至江州课集军粮搜召舟乘军戎要用常有储拟故阙
征诸军虽失利退据因之每即振复其年桓元兄子亮自号江州刺史寇豫章亮又遣符宏寇庐陵敬宣并讨破之初刘毅之少也为敬宣宁朔参军时人或以雄杰许之敬宣曰人非常之才当别有调度岂得便谓此君为人豪邪其性外宽而内忌自伐而尚人若一旦遭逢亦当以陵上取祸耳毅闻之深以为恨及在江陵知敬宣还乃使人言于高祖曰刘敬宣父子忠国既昧今又不豫义始猛将劳臣方须叙报如敬宣之比宜令在后若使君不忘平生欲相申起者论资语事正可为员外常侍耳闻已授其郡实为过优寻知复为江州尤所骇惋敬宣愈不自安安帝反正自表解职于是散彻赐给宅宇月给钱三十万高祖数引与游宴恩款周洽所赐钱帛车马及器服玩好莫与比焉寻除冠军将军宣城内史襄城太守宣城多山县郡旧立屯以供府郡费用前人多发调工巧造作器物敬宣到郡悉罢私屯惟伐竹木治府舍而已亡叛多首出遂得三千余户高祖方大相宠任欲先令立功义熙三年表遣敬宣率众五千伐蜀国子博士周祗书谏高祖曰自义旗之建所征无不必克此可谓天人交助信顺之征也今大难已夷君臣俱泰顷五谷转丰民无饥苦劫盗之患亦为弭息比诚渐足无事宜大宁治本蜀贼宜平六合宜一非为不尔也古人有言天时不如地利地利不如人和今往伐蜀万有余里溯流天险动经时岁若此军直指成都径禽谯氏者复是将帅奋威一快之举耳然益土荒残野无青草成都之内殆无孑遗计得彼利与今行军之费不足相补也而今往艰险雨雪方降驱三州三吴之人投之三巴三蜀之土其中疾病死亡岂可称计此一疑也贼必不守穷城将决力战今我往劳困彼来甚逸若忽使师行不利人情波骇大势挫&#此二疑也且千里馈粮士有饥色况今溯险万里所在无储若兵不解运漕不继虽韩白之将何以成功此三疑也今云可征者云彼亲离众叛愚谓不然彼以一匹夫而能致今日之事若众力离散亦何以至此官所遣兵皆乌合受募之人亦必无千人一心有前无退矣为治者固先定其内而理其外先安其近而怀其远自顷狂狡不息诛戮相继未可谓人和也天险如彼未可谓地利也毛修之家雠不雪不应以得死为恨刘敬宣蒙生存之恩亦宜性命仰报今将军欲驱二死之甘心而忘国家之重计愚情窃所未安阙门之外非所宜豫苟其有心不觉披尽不从假敬宣节监征蜀诸军事郡如故既入陕分遣振武将军巴东太守温祚以二千人扬声外水自率益州刺史鲍陋辅国将军文处茂龙骧将军时延祖由垫江而进敬宣率先士卒转战而前达遂宁郡之黄虎去成都五百里伪辅国将军谯道福等悉众距险相持六十余日大小十余战贼固守不敢出敬宣不得进食粮尽军中多疾疫死者大半引军还谯纵送毛璩一门诸丧其妻女文处茂母何并诸士人丧柩浮之中流敬宣皆拯接致归为有司所奏免官削封三分之一五年高祖伐鲜卑除中军谘议参军加冠军将军从至临胊慕容超出军距战敬宣与兖州刺史刘藩等奋击大破之龙骧将军孟龙符战没敬宣并领其众围广固屡献规略卢循过京师敬宣分领鲜卑虎班突骑置阵甚整循等望而畏之迁使持节督马头淮西诸军郡事镇蛮护军淮南安丰二郡太守梁国内史将军如故循既走仍从高祖南讨转左卫将军加散骑常侍敬宣宽厚善待士多技艺弓马音律无事不善时尚书仆射谢混自负才地少所交纳与敬宣相遇便尽礼着欢或问混曰卿未尝轻交于人而倾盖于万寿何也混曰人之相知岂可以一涂限孔文举礼太史子义夫岂有非之者邪初敬宣回师于蜀刘毅欲以重法绳之高祖既相任待叉何无忌明言于毅谓不宜以私憾伤至公若必文致为戮已当入朝以廷议决之毅虽止犹谓高祖曰夫生平之旧岂可孤信光武悔之于庞萌曹公失之于孟卓公宜深虑之毅出为荆州谓敬宣曰吾忝西任欲屈卿为长史南蛮岂有见辅意乎敬宣惧祸及以告高祖高祖笑曰但令老兄平安必无过虑出为使持节督北青州军郡事征卤将军北青州刺史领清河太守寻领冀州刺史时高祖西讨刘毅豫州刺史诸葛长民监太尉军事贻敬宣书曰盘龙狠戾专恣自取夷灭异端将尽世路方夷富贵之事相与共之敬宣报曰下官自义熙以来首尾十载遂忝三州七郡今此杖节常惧福过祸生实思避盈居损富贵之旨非所敢当遣使呈长民书高祖谓王诞曰阿寿故为不负我也十一年正月进号右将军司马道赐者晋宗室之贱属也为敬宣参军至高祖西征司马休之道赐乃阴结同府辟闾道秀及左右小将王猛子等谋反道赐自号齐王以道秀为青州刺史规据广固举兵应休之敬宣召道秀有所论因屏人左右悉出户猛子逡巡在后取敬宣备身刀杀敬宣时年四十五文武佐吏即讨道赐猛子等皆斩之先是敬宣未死尝夜与僚佐宴集空中有放一只芒屩于坐中坠敬宣食盘上长三尺五寸已经人着耳鼻间并欲坏顷之而败丧至高祖临哭甚哀子祖嗣宋受禅国除　　檀祗
按宋书本传祗字恭叔高平金乡人左将军歆第二弟也少为孙无终辅国参军随无终东征孙恩屡有战功复为王诞龙骧参军从高祖克京城参建武军事至罗落檀冯之战没之后仍以冯之所领兵配祗京邑既平参镇军事加振武将军隶振武大将军道规追讨桓元每战克捷江陵平定道规遣祗征涢沔亡命桓道儿张靖苻嗣等皆悉平之除龙骧将军秦郡太守北陈留内史又为宁朔将军竟陵太守不拜破桓亮于长沙苻宏于湘东武陵内史庾悦疾病道规以祗代悦加宁朔将军封西昌县侯食邑千户五年入为中书侍郎卢循逼京邑加辅国将军领兵屯西明门外循退走祗率所领步道援江陵未发遇疾停八年迁右卫将军出为辅国将军宣城内史即本号督江北淮南军郡事青州刺史广陵相进号征卤将军加节十年亡命司马国璠兄弟自北徐州界聚众数百潜得过淮因天夜阴暗率百许人缘广陵城得入叫唤直上厅事祗惊起出门将处分贼射之伤败乃入祗语左右贼乘暗得入欲掩我不备但打五鼓惧晓必走矣贼闻鼓鸣谓为晓于是奔散追讨杀百余人祗降号建武将军十一年进号右卫将军十二年高祖北伐而亡命司马阙
寇涂中秦郡太守刘
基求救分军掩讨即破斩之十四年宋国初建天子诏曰宋国始立内外草创禁旅王要摠司须才右将军祗可为宋领军将军加散骑常侍祗性矜豪乐在外放恣不愿内迁甚不得志发疾不自治其年卒广陵时年五十一赠散骑常侍抚军将军谥曰威侯子献嗣　　朱龄石
按宋书本传龄石字伯儿沛郡沛人也家世将帅祖腾建威将军吴国内史伯父宪及斌并为西中郎袁真将佐宪为梁国内史斌为汝南内史大司马桓温伐真于寿阳真以宪兄弟与温潜通并杀之龄石父绰逃走归温攻战常居先不避矢石寿阳平真已死绰辄发棺戮尸温怒将斩之温弟冲苦请得免绰为人忠烈受冲更生之恩事冲如父参冲车骑军事西阳广平太守及冲薨绰呕血死冲诸子遇龄石如兄弟龄石少好武事颇轻佻不治崖检舅淮南蒋氏人才儜劣龄石使舅卧于厅事一头剪纸方一寸帖着舅枕自以刀子悬掷之相去八九尺百掷百中舅虽危惧战栗为畏龄石终不敢动舅头有大瘤龄石伺舅眠密往割之舅即死初为殿中将军常追随桓修兄弟为修抚军参军在京口高祖克京城以为建武参军从至江乘战龄石言于高祖曰世受桓氏厚恩不容以兵刃相向乞在军后高祖义而许之事定以镇军参军迁武康令加宁远将军丧乱之后武康人姚系祖招聚亡命专为劫盗所居险阻郡县畏惮不能讨龄石至县伪与系祖亲厚召为参军系祖恃其兄弟徒党强盛谓龄石必不敢图己乃出应召龄石潜结腹心知其居北涂径乃要系祖宴会叱左右斩之乃率吏人驰至其家掩其不备莫有得举手者悉斩系祖兄弟杀数十人自是一郡得清高祖又召为参军补徐州主簿迁尚书都官郎寻复为参军从征鲜卑坐事免官广固平复为参军卢循至石头领中军循选敢死之士数千人上南岸高祖遣龄石领鲜卑步&#过淮击之率厉将士皆殊死战杀数百人贼乃退龄石既有武干又练吏职高祖甚亲委之卢循平以为宁远将军宁蛮护军西阳太守义熙八年高祖西伐刘毅龄石从至江陵九年遣诸军伐蜀令龄石为元帅以为建威将军益州刺史率宁朔将军臧熹河间太守蒯恩下邳太守刘锺龙骧将军朱林等凡二万人发自江陵寻加节益州诸军事初高祖与龄石密谋进取曰刘敬宣往年出黄虎无功而退贼谓我今应从外水往而料我当出其不意犹从内水来也如此必以重兵守涪城以备内道若向黄虎正陊其计今以大众自外水取成都疑兵出内水此制敌之奇也而虑此声先驰贼审虚实别有函书全封龄石署函边曰至白帝乃开诸军虽进未知处分所由至白帝发书曰众军悉从外水取成都臧熹朱林于中水取广汉使羸弱乘高舰十余由内水向黄虎众军乃倍道兼行谯纵果备内水使其大将谯道福以重兵戍涪城遣其前将军秦州刺史侯辉尚书仆射蜀郡太守谯诜等率众万余屯彭模夹水为城十年六月龄石至彭模诸将以贼水北城险阻众多咸欲先攻其南龄石曰不然虽寇在北今屠南城不足以破北若尽锐以拔北垒南城不麾而自散也七月龄石率刘锺蒯恩等攻城诘朝战至日昃焚其楼橹四面并登斩侯辉谯诜仍回军以麾南城即时散溃凡斩大将十五级诸营守以次土崩众军乃舍船步进龙骧将军臧熹至广汉病卒朱林至广汉复破谯道福别军乘船陷牛脾城斩其大将谯抚谯纵闻诸处尽败奔于涪城巴西人王志斩送伪尚书令马&#封府库以待王师道福闻彭模不守率精锐五千兼行来赴闻纵已走道福众亦散乃逃于獠中巴西民杜瑶缚送之斩于军门桓谦弟恬随谦入蜀为宁蜀太守至是亦斩焉高祖之伐蜀也将谋元帅而难其人乃举龄石众咸谓自古平蜀皆雄杰重将龄石资名尚轻虑不办克谏者甚众高祖不从乃分大军之半猛将劲卒悉以配之臧熹敬皇后弟咸服高祖之知人又美龄石之善于其事龄石遣司马沈叔任戍涪蜀人侯产德作乱攻涪城叔任击破之斩产德初龄石平蜀所戮止纵一祖之后产德事起多所连结乃穷加诛剪死者甚众进号辅国将军寻进监益州巴西梓潼宕渠南汉中秦州之安固怀宁六郡诸军事以平蜀功封丰城县侯食邑千户十一年征为太尉谘议参军加冠军将军十二年北伐迁左将军本号如故配以兵力守卫殿省刘穆之甚加信仗内外诸事皆与谋焉高祖还彭城以龄石为相国右司马十四年安西将军桂阳公义真被征以龄石持节督关中诸军事右将军雍州刺史敕龄石若关右必不可守可与义真俱归龄石亦举城奔走龙骧将军王敬先戍曹公垒龄石自潼关率余众就敬先魏断其水道众渴不能战城陷魏执龄石及敬先还长安见杀时年四十子景符嗣　　朱超石
按宋书朱龄石传龄石弟超石亦果锐善骑乘虽出自将家兄弟并闲尺牍桓谦为卫将军以补行参军又参何无忌辅国右军军事徐道覆破无忌得超石以为参军至石头超石说其同舟人乘单舸走归高祖高祖甚喜之以为徐州主簿超石收迎桓谦身首躬营殡葬迁车骑参军事尚书都官郎寻复补中兵参军宁朔将军沛郡太守西伐刘毅使超石率步骑出江陵未至而毅平及讨司马休之遣冠军将军檀道济及超石步军出大簿鲁宗之闻超石且至自率军逆之未战而江陵平从至襄阳领新野太守追宗之至南阳而还义熙十二年北伐超石前锋入河北魏托跋嗣姚兴之&#也遣弟黄门郎鹅青冀州刺史安平公乙旃眷襄州刺史托跋道生青州刺史阿薄干步骑十万屯河北常有数千骑缘河随大军进止时军人缘河南岸牵百丈河流迅急有漂渡北岸者辄为魏所杀略遣军裁过岸魏便退走军还即复东来高祖乃遣白直队主丁&#率七百人及车百乘于河北岸上去水百余步为却月阵两头抱河车置七仗士事毕使竖一白毦魏见数百人步牵车上不解其意并未动高祖先命超石驰往赴之并赍大弩百张一车益二十人设彭排于辕上魏见营阵既立乃进围营超石先以软弓小箭射魏魏以众少兵弱四面俱至嗣又遣南平公托跋嵩三万骑至遂内薄攻营于是百弩俱发又选善射者丛箭射之魏众既多不能制超石初行别赍大锤并千余张&#乃断&#长三四尺以锤锤之一&#辄洞贯三四人魏众不能当一时奔溃临阵斩阿薄干首卤退还平城超石率胡蕃刘荣祖等追之复为魏所围奋击尽日杀卤千计卤乃退走高祖又遣振武将军徐猗之五千人向越骑城卤围猗之以长戟结阵超石赴之未至悉奔走大军进克蒲&#以超石为河东太守戍守之贼以超石众少复还攻城超石战败退走数日乃及大军高祖自长安东还超石常令人水道至彭城除中书侍郎封兴平县五等侯关中扰乱高祖遣超石慰劳河洛始至蒲&#值龄石自长安东走至曹公垒超石济河就之与龄石俱没为佛佛所杀时年三十七　将帅部名臣列传二十一
　　宋二
　　毛修之
按宋书本传修之字敬文荥阳阳武人也祖虎生伯父璩并益州刺史父瑾梁秦二州刺史修之有大志颇读史籍荆州刺史殷仲堪以为宁远参军桓元克荆州仍为元佐历后军太尉相国参军解音律能骑射元甚遇之及篡位以为屯骑校尉随元西奔元败于峥嵘洲复还江陵人情离散议欲西奔汉川修之诱令入蜀冯迁斩元于枚回洲修之力也晋安帝反正于江陵除骁骑将军下至京师高祖以为镇军谘议参军加宁朔将军旬月迁右将军既有斩元之谋又伯父并有蜀土高祖欲引为外助故频加策爵及父瑾为谯纵所杀高祖表为龙骧将军配给兵力遣令奔赴又遣益州刺史司马荣期及文处茂时延祖等西讨修之至宕渠荣期为参军杨承祖所杀承祖自称镇军将军巴州刺史修之退还白帝承祖自下攻之不拔修之使参军严纲等收兵众汉嘉太守冯迁率兵来会讨承祖斩之时文处茂犹在巴郡修之遣振武将军张季仁五百兵系处茂等荆州刺史道规又遣奋武将军原导之领千人受修之节度修之遣原导之与季仁俱进时益州刺史鲍陋不肯进讨修之下都上表曰臣闻在生所以重生实有生理可保臣之情地生途已竭所以未沦于泉壤借命于朝露者以日月贞照有兼映之辉庶凭天威诛夷雠逆自提戈西赴备尝时难遂使齐斧停柯狡竖假息诚由经路有暨亦缘制不自已抚影穷号泣望西路益州刺史陋始以四月二十九日达巴东顿白帝以俟庙略可乘之机宜践投袂之会屡愆臣虽效死寇庭而理绝救援是以束骸载驰诉冤象魏昔宋害申舟楚庄有遗履之愤况忘家殉国&#有臣门节冠风霜人所矜悼伍员不亏君义而申包不忘国艰俟会伫锋因时乃发今臣庸逾在昔未蒙宵迈之旗是以仰辰极以希照眷西土以洒泪也公私怀耻仰望洪恩岂宜遂享名器比肩人伍求情既所不容即实又非所继但以方仗威灵要须综摄乞解金紫宠私之荣赐以鹰扬折冲之号臣之于国理无虚请自臣涉道情虑荒越疹毒交缠常虑性命陨越要当躬先士卒身驰贼庭手斩凶丑以摅莫大之衅然后就死之日即化如归阖门灵爽岂不谢先帝于元宫高祖哀其情事乃命冠军将军刘敬宣率文处茂时延祖诸军伐蜀军次黄虎无功而退谯纵由此送修之父伯及中表丧口累并得俱还卢循逼京邑修之服未除起为辅国将军寻加宣城内史戍姑孰为循党阮赐所攻击破之循走刘毅还姑孰修之领毅后军司马坐长置吏仅免将军内史官毅西镇江陵以为卫军司马辅国将军南郡太守修之虽为毅将佐而深自结高祖高祖讨毅先遣王镇恶袭江陵修之与谘议参军任集之等并力战高祖宥之时遣朱龄石伐蜀修之固求行高祖虑修之至蜀必多所诛残土人既与毛氏有嫌亦当以死自固故不许还都除黄门侍郎复为右卫将军修之不信鬼神所至必焚除房庙时蒋山庙中有佳牛好马修之并夺取之高祖讨司马休之以为谘议参军冠军将军领南郡相高祖将伐羌先遣修之复芍陂起田数千顷及至彭城又使营立府舍转相国右司马将军如故时洛阳已平即本号为河南河内二郡太守行西州事戍洛阳修治城垒高祖既至案行善之赐衣服玩好当时计直二千万先是刘敬宣女嫁高祖赐钱三百万杂彩千匹时人并以为厚赐王镇恶死修之代为安西司马将军如故值桂阳公义真已发长安为佛佛卤所邀军败修之与义真相失走将免矣始登一&#&#甚高峻右卫军人叛走已上&#尝为修之所罚者以戟掷之伤额因坠&#遂为佛佛所擒佛佛死其子赫连昌为北魏托跋焘所获修之并没初修之在洛敬事嵩高山寇道士道士为焘所信敬营护之故得不死迁于平城修之尝为羊羹以荐魏尚书尚书以为绝味献之于焘焘大喜以修之为太官令稍被亲宠遂为尚书光禄大夫南郡公太官令尚书如故其后朱修之没卤亦为焘所宠修之相得甚欢修之问南国当权者为谁朱修之答云殷景仁修之笑曰吾昔在南殷尚幼少我得归罪之日便应巾鞴到门邪经年不忍问家消息久之乃讯访修之具答并云贤子元矫甚能自处为时人所称修之悲不得言直视良久乃长叹曰呜呼自此一不复反初荒人去来言修之劝诱焘侵边并教焘以中国礼制太祖甚疑责之修之后得还具相申理上意乃释修之在魏多畜妻妾男女甚多元嘉二十三年死于魏时年七十二元矫历宛陵江乘溧阳令　　蒯恩
按宋书本传恩字道恩兰陵承人也高祖征孙恩县差为征民充乙士使伐马刍恩常负大束兼倍余人每舍刍于地叹曰大丈夫弯弓三石奈何充马士高祖闻之即给器仗恩大喜自征妖贼常为先登多斩首级既习战阵胆力过人诚心忠谨未尝有过失甚见爱信于娄县战箭中左目从平京城进定京邑以宁远将军领幢随振武将军道规西讨卤桓仙客克偃月垒遂平江陵义熙二年贼张坚据应城反恩击破之封都乡侯从伐广固又有战功卢循逼京邑恩力战于查浦贼退走与王仲德等追破循别将范宗民于南陵循既走还广州恩又领千余人随刘藩追徐道覆于始兴斩之迁龙骧将军兰陵太守高祖西征刘毅恩与王镇恶轻军袭江陵事在镇恶传以本官为太尉长兼行参军领众二千随益州刺史朱龄石伐蜀至彭模恩所领居前大战自朝至日昃勇气益奋贼破走进平成都擢为行参军改封北至县五等男高祖伐司马休之及鲁宗之恩与建威将军徐逵之前进逵之败没恩阵于堤下宗之子轨乘胜击恩矢下如雨呼声震地恩整厉将士置阵坚严轨屡冲之不动知不可攻乃退高祖善其能将军持重江陵平定复追鲁轨于石城轨弃城走恩追至襄阳宗之奔羌恩与诸将追讨至鲁阳关乃还恩自从征讨每有危急辄率先诸将常陷坚破阵不避艰崄凡百余战身被重疮高祖录其前后功劳封新宁县男食邑五百户高祖世子为征卤将军恩以大府佐领中兵参军随府转中兵参军高祖北伐留恩侍卫世子命朝士与之交恩益自谦损与人语常呼位官而自称为鄙人抚待士卒甚有纪纲众咸亲附之迁谘议参军转辅国将军淮陵太守世子开府又为从事中郎转司马将军太守如故入关迎桂阳公义真义真还至青&#为佛佛卤所追恩断后力战连日义真前军奔散恩军人亦尽为卤所执死于卤中子国才嗣　　刘锺按宋书本传锺字世之彭城彭城人也少孤依乡人中山太守刘回共居幼有志力常慷慨于贫贱隆安四年高祖伐孙恩锺愿从余姚浃口攻句章海盐娄县皆摧坚陷阵每有战功为刘牢之镇北参军督护高祖每有戎事锺不辞艰剧专心尽力甚见爱信义旗将建高祖版锺为郡主簿明日从入京城将向京邑高祖命曰预是彭沛乡人赴义者并可依刘主簿于是立为义队恒在左右连战皆捷明日桓谦屯于东陵卞范之屯覆舟山西高祖疑贼有伏兵顾视左右止见锺谓之曰此山下当有伏兵卿可率部下稍往扑之锺应声驰进果有伏兵数百一时奔走桓元西奔其夕高祖止桓谦故营遣锺宿据东府转镇军参军督护桓歆寇历阳遣锺助豫州刺史魏咏之讨之歆即奔迸除南齐国内史封安县五等侯自陈情事改葬父祖及亲属十丧高祖厚加资给转骑长史兼行参军司马叔璠与彭城刘谥刘怀玉等自蕃城攻邹山鲁郡太守徐邕失守锺率军讨平之从征广固孟龙符陷没锺率左右直入取其尸而反除振武将军中兵参军代龙符领广州太守卢循逼京邑徐赤军违处分败于南岸锺率麾下拒栅身被重创贼不得入循南走锺与辅国将军王仲德追之循先留别帅范宗民以精兵高舰据南陵夹屯两岸锺自行觇贼天雾贼钩得其舸锺因率左右舰攻户贼遽闭户距之锺乃徐还与仲德攻崇民崇民败走锺追讨百里烧其船乘又随刘藩追徐道覆于始兴斩之补太尉行参军宁朔将军下邳太守代孟怀玉领石头戍事高祖讨刘毅锺率军继王镇恶江陵平定仍随朱龄石伐蜀为前锋由外水至于彭模去成都二百里伪冠军征讨督护谯亢等两岸连营层楼重栅众号三万锺于时脚疾不能行龄石乃诣锺谋曰今天时盛热而贼严兵固险攻之未必可拔祗增疲困计其人情恇挠必不久安且欲养锐息兵以伺其隙隙而乘之乃可捷事然决机两陈公本有所委卿意谓何锺曰不然前扬声言大众向内水谯道福不敢舍涪城今重军卒至出其不意蜀人已破胆矣贼今阻兵守险是其惧不敢战非能持久坚守也因其凶惧尽锐攻之其势必克鼓行而进成都必不能守矣今若缓兵相守彼将知人虚实涪军忽并来力拒我人情既安良将又集此求战不获军食无资当为蜀子掳耳龄石从之明日进攻陷其二城斩其大将侯辉谯诜径平成都以广固功封永新县男食邑五百户迁给事中太尉参军事龙骧将军高阳内史领石头戍事高祖讨司马休之前军将军道怜留镇东府领屯兵冶亭群盗数百夜袭锺垒拒击破之时大军外讨京邑扰惧锺以不能镇遏降号建威将军平蜀功应封四百户男以先有封爵减户以赐次子敬顺高昌县男食邑百户寻复本号龙骧将军十二年高祖北伐复留镇居守增其兵力又命府置佐史荆州刺史道怜献名马三匹并精丽乘具高祖悉以赐锺三子十四年迁右卫将军龙骧将军如故元熙元年卒时年四十三子敬义嗣　　虞丘进
按宋书本传丘进字豫之东海剡人也少时随谢元讨苻坚有功封关内侯隆安中从高祖征孙恩戍句章城被围数十日无日不战身被数创至余姚呵浦破贼张骠追至海盐故治及娄县于蒲涛口与孙恩水战又被数创追恩至&#州又至石鹿头还海盐大柱频战有功元兴元年又从高祖东征临海于石步固与卢循相守二十余日二年又从高祖至东阳破徐道覆其年又至临松穴破贼追至永嘉千江又至安固累战皆有功三年从平京城定京邑除燕国内史义熙二年除龙骧将军封龙川县五等侯从高祖伐广固于临胊破贼卢循逼京邑孟昶诸葛长民等建议奉天子过江进廷议不可面折昶等高祖甚嘉之献计伐树树栅石头除鄱阳太守将军如故统马步十八队于东道出鄱阳至五亩峤循遣将英纠为上饶令千余人守故城进攻破之循又遣童敏之为鄱阳太守据郡进从余干步道趣鄱阳敏之退走追破之斩首数百复随刘藩至始兴讨斩徐道覆八年除宁蛮护军寻阳太守领文武二年从征刘毅事平补太尉行参军寻加振威将军九年以前后功封望蔡县男食邑五百户加龙骧将军讨司马休之又有战功军还除辅国将军山阳太守宋台令书除秦郡太守督陈留郡事将军如故元熙二年宋王令书以为高祖第四子义康右将军司马永初二年迁太子右卫率明年卒官时年六十追论讨司马休之功进爵为子增邑三百户子耕嗣　　胡藩
按宋书本传藩字道序豫章南昌人也祖随散骑常侍父仲任治书侍御史藩少孤居丧以毁称太守韩伯见谓藩叔尚书少广曰卿此侄当以义烈成名州府辟召不就须二弟冠婚毕乃参郗恢征卤军事时殷仲堪为荆州刺史藩外兄罗仚生为仲堪参军藩请假还过江陵省仚生仲堪要藩相见接待甚厚藩因说仲堪曰桓元意趣不常每怏怏于失职节下崇待太过非将来之计也仲堪色不悦藩退而谓仚生曰倒戈授人必至之祸若不早规去就后悔无及元自夏口袭仲堪藩参元后军军事仲堪败仚生果以附从及祸藩转参太尉将军相国军事义旗起元战败将出奔藩于南掖门捉元马控曰今羽林射手犹有八百皆是义故西人一旦舍此欲归可复得乎元直以马鞭指天而已于是奔散相失追及元于芜湖元见藩喜谓张须无曰卿州故为多士今乃复见王叔治桑落之战藩舰被烧全铠入水潜行三十许步方得登岸义军既迫不复得西乃还家高祖素闻藩直言于殷氏又为元尽节召为员外散骑侍郎参军军事从征鲜卑贼屯聚临胊藩言于高祖曰贼屯军城外留守必寡今往取其城而斩其旗帜此韩信所以克赵也高祖乃遣檀韶与藩等潜往既至即克其城贼见城陷一时奔走还保广固累月将拔之夜佐史并集忽有鸟大如鹅苍黑色飞入高祖帐里皆骇愕以为不祥藩起贺曰苍黑者北方之色北方归我大吉之祥也明旦攻城陷之从讨卢循于左里频战有功封吴平县五等子除正员郎寻转宁远将军鄱阳太守从伐刘毅毅初当之荆州表求东道还京辞墓去都数十里不过拜阙高祖出倪塘会之藩劝于坐杀毅高祖不从至是谓藩曰昔从卿倪塘之谋无今举也又从征司马休之复为参军加建武将军领游军于江津徐逵之败没高祖怒甚即日于马头岸渡江而江津岸峭壁立数丈休之临岸置阵无由可登高祖呼藩令上藩有疑色高祖奋怒命左右录来欲斩之藩不受命顾曰藩宁前死耳以刀头穿岸少容脚指于是径上随之者稍多既得登岸殊死战贼不能当引退因而乘之一时奔散高祖伐羌假藩宁朔将军参太尉军事统别军至河东暴风漂藩重舰渡北岸北魏牵得此舰取其器物藩气厉心愤率左右十二人乘小船径往河北贼骑五六百见藩来并笑之藩素善射登岸射贼应弦而倒者十许人贼皆奔退悉收所失而反又遣藩及朱超石等追北魏于平城魏骑数重藩及超石所领皆割配新军不盈五千率厉力战大破之又与超石等击姚业于蒲&#超石失利退还藩收超石所舍资实徐行而反业不敢追高祖还彭城参相国军事时卢循余党与苏淫贼大相聚结以为始兴相论平司马休之及广固功封阳山县男食邑五百户少帝景平元年坐守东府开掖门免官寻复其职四年迁建武将军江夏内史七年征为游击将军到彦之北伐南兖州刺史长沙王义欣进据彭城藩出戍广陵行府州事转太子左卫率十年卒时年六十二谥曰壮侯子隆世嗣　　刘康祖
按宋书本传康祖彭城吕人世居京口伯父简之有志干为高祖所知高祖将谋兴复收集才力之士尝再造简之值有宾客简之悟其意谓弟虔之曰刘下邳频再来必当有意既不得共语汝可试往见之既至高祖已克京城虔之即便投义简之闻之杀耕牛会聚徒众率以赴高祖简之历官至通直常侍少府太尉咨议参军简之弟谦之好学撰晋纪二十卷义熙末为始兴相东海人徐道期流寓广州无士行为侨旧所陵侮因刺史谢欣死合率群不逞之徒作乱攻没州城杀士庶素憾者百余倾府库招集亡命出攻始兴谦之破走之进平广州诛其党与仍行州事即以为振威将军广州刺史后为大中大夫虔之&#节不营产业轻财好施高祖西征司马休之鲁宗之等遣参军檀道济朱超石步骑出襄阳虔之时为江夏相率府郡兵力出涢城屯三连立桥聚粮以待道济等积日不至为宗之子轨所袭众寡不敌参军孙长庸流涕劝还军虔之厉色曰我仗顺伐&#理无不克如其不幸命也战败见杀追赠梁秦二州刺史封新康县男食邑五百户康祖虔之子也袭封为长沙王义欣镇军参军转员外散骑侍郎便弓马膂力绝人在闾里不治士业以浮荡蒱酒为事每犯法为郡县所录辄越屋逾墙莫之能禽夜入人家为有司所围守康祖突围而出并莫敢追因夜还京口半夕便至明日守门诣府州要职俄而建康移书录之府州执事者并证康祖其夕在京口遂见无恙前后屡被纠劾太祖以勋臣子每原贷之为员外郎十年再坐樗蒱戏免转太子左积弩将军随射声校尉裴方明西征仇池与方明同下廷尉康祖免官顷之世祖为豫州刺史镇历阳以康祖为征卤中兵参军既被委任折节自修转太子翊军校尉久之迁南平王铄安蛮府司马元嘉二十一年春北魏拓跋焘亲率大众攻围汝南太祖遣诸军救援康祖总统为前驱军次新蔡与魏战俱前百余里济融水魏众大至奋击破之斩伪殿中尚书任城公乞地真去县瓠四十里焘烧营退走转左军将军太祖欲大举北伐康祖以岁月已晚请待明年上以河北义徒并起若顿兵一周沮向义之志不许其年秋萧斌王元沈庆之等入河康祖率豫州军出许洛元等败归魏引大众南渡南平王铄在寿阳上虑为魏所围召康祖速反康祖回军未至寿阳数十里会魏永昌王库仁真以长安之众八万骑与康祖相及于尉武康祖凡有八千人军副胡盛之欲附山依险间行取至康祖怒曰吾受命本朝清荡河洛寇今自送不复远劳王师犬羊虽多实易摧灭吾兵精器练去寿阳裁数十里援军寻至亦何患乎乃结车营而进魏四面来攻大战一日一夜杀掳填积魏分众为三且休且战以骑负草烧车营康祖率厉将士无不一当百掳死者大半会矢中颈死于是大败举营沦覆为魏所杀尽自免者裁数十人魏传康祖首示彭城面如生胡盛之为魏生擒拓跋焘宠之常在左右盛之有勇力初为长沙王义欣镇军参军督护讨劫谯郡县西劫有马步七十逃隐深榛盛之挺身独进手斩五十八级二十八年诏曰康祖班师尉武戎律靡忒对众以寡歼殄大半猛气云腾志申力屈没世徇节良可嘉悼宜加甄宠以旌忠烈可赠益州刺史谥曰壮　　垣护之
按宋书本传护之字彦宗略阳桓道人也祖敞仕苻氏为长乐国郎中令慕容德入青州以敞为车骑长史德兄子超袭伪位伯父遵父苗复见委任遵为尚书苗京兆太守高祖围广固遵苗逾城归降并以为太尉行参军太祖元嘉中遵为员外散骑常侍苗屯骑校尉护之少倜傥不拘小节形状短陋而气干强果从高祖征司马休之为世子中军府长史兼行参军永初中补奉朝请元嘉初为殿中将军随到彦之北伐彦之将回师护之为书谏曰外闻节下欲回师反&#窃所不同何者残寇畏威望风奔迸八载侵地不战克复方当长驱朔漠穷扫遗丑况乃自送无假远劳宣使竺灵秀速进滑台助朱修之固守节下大军进拟河北则牢落游魂自然奔退且昔人有连年攻战失众乏粮者犹张胆争前莫肯轻退况今青州丰穰济漕流通士马饱逸威力无损若空弃滑台坐丧成业岂是朝廷受任之旨彦之不纳散败而归太祖闻而善之以补江夏王义恭征北行参军北高平太守以载禁物系尚方久之蒙宥又补衡阳王义季征北长流参军迁宣威将军锺离太守随王元谟入河元谟攻滑台护之百舸为前锋进据石济石济在滑台西南百二十里及魏救至又驰书劝元谟急攻曰昔武皇攻广固死没者亦众况事殊曩日岂得计士众伤疲愿以屠城为急不从元谟败退不暇报护之护之闻知而魏悉已牵元谟水军大艚连以铁&#三重断河欲以绝护之路河水迅急护之中流而下每至铁&#以长柯斧断之魏不能禁唯失一舸余舸并全留戍靡沟城还为江夏王义恭骠骑户曹参军戍淮阴加建武将军领济北太守率二千人复随张永攻碻磝先据委粟津魏壮道隽与伪尚书伏连来援碻磝护之拒之贼因引军东去萧思话遣护之迎军至梁山伪尚书韩元兴率精骑卒至护之依险拒战斩其都军长史甲首数十贼乃退思话将引还诳护之云沈庆之救军垂至可急于济口立桥护之揣知其意即分遣白丁思话复令度河戍乞活堡以防众军三十年春太祖崩还屯历下闻世祖入讨率所领驰赴上嘉之以为督冀州之济南乐安太原三郡诸军事宁远将军冀州刺史孝建元年南郡王义宣反兖州刺史徐遗宝护之妻弟也远相连结与护之书劝使同逆护之驰使以闻遗宝时戍湖陆护之留子恭祖守历城自率步骑袭遗宝道经邹山破其别戍未至湖陆六十里遗宝焚城西走兖土既定征为游击将军随沈庆之等击鲁爽加辅国将军义宣率大众至梁山与王元谟相持柳元景率护之及护之弟询之柳叔仁郑琨等诸军出镇新亭元谟见贼强盛遣司马管法济求救甚急上遣元景等进据南州护之水军先发贼遣将庞法起率众袭姑孰适值护之郑琨等至奋击大破之斩获及投水死略尽元谟驰信告元景曰西城不守唯余东城众寡相悬请退还姑孰更议进取元景不许将悉众赴救护之劝分军援之元景然其计乃以精兵配护之赴梁山及战护之见贼舟舰累水谓元谟曰今当以火平之即使队主张谈等烧贼舰风猛水急贼军以此奔散梁山平护之率军追讨会朱修之以平江陵至寻阳而还迁督徐兖二州豫州之梁郡诸军事宁朔将军徐州刺史封益阳县侯食邑千户弟询之骁敢有气力元凶夙闻其名以副辅国将军张柬时张超首行大逆亦领军隶柬询之规杀之虑柬宿有此志又测询之同否互相观察会超来论事柬色动询之觉之即共定谋遣信召超超疑之不至改宿他所询之不知其移径斫之杀其仆于&#因与柬南奔柬溺淮死询之得至时世祖已即位以为积弩将军梁山之役力战为流矢所中死追赠冀州刺史二年护之坐论功挟私免官复为游击将军俄迁大司马辅国将军领南东海太守未拜复督青冀二州诸军事宁远将军青冀二州刺史镇历城明年进号宁朔将军进督徐州之东莞阙
二郡军事世祖以历下要害欲移青州并
镇历城议者多异护之曰青州北有河济又多陂泽非卤所向每来寇掠必由历城二州并镇此经远之略也北又近河归顺者易近息民患远申王威安边之上计也由是遂定大明二年征为右卫将军还于道闻司空竟陵王诞于广陵反叛护之即率部曲受车骑大将军沈庆之节度事平转西阳王子尚抚军司马临淮太守明年出为使持节督豫司二州诸军事辅国将军豫州刺史淮南太守复隶沈庆之伐西阳蛮护之所莅多聚敛贿货充积七年坐下狱免官明年复起为太中大夫未拜其年卒时年七十谥曰壮侯前废帝永光元年追赠冠军将军豫州刺史子承祖嗣　　张兴世
按宋书本传兴世字文德竟陵竟陵人也本单名世太宗益为兴世少时家贫南郡宗珍之为竟陵郡兴世依之为客竟陵旧置军府以补参军督护不就白衣随王元伐蛮每战辄有禽获元旧部曲诸将不及也甚奇之兴世还都白太祖称其胆力后随世祖镇寻阳以补南中参军督护入讨元凶隶柳元景为前锋事定转员外将军领从队南郡王义宣反又随元出梁山有战功除建平王宏中军行参军领长刀又隶西平王子尚为直卫坐从子尚入台弃仗游走下狱免官复以白衣充直卫大明末除员外散骑侍郎仍除宣威将军随郡太守未行太宗即位四方反叛进兴世号龙骧将军领水军拒南贼于赭圻筑二城于湖口伪龙骧将军陈庆领舸于前为游军兴世率龙骧将军佼长生董凯之攻克二城因击庆庆战大败投水死者数千人时台军据赭圻南贼屯尾相持久不决兴世建议曰贼据上流兵强地胜我今虽相持有余而制敌不足今若以兵数千潜出其上因险自固随宜断截使其首尾周遑进退疑沮中流一梗粮运自艰制贼之奇莫过于此沈攸之吴喜并赞其计时豫州刺史殷琰之据寿阳同逆为刘&#所攻南贼遣庞孟&#率军助琰刘&#遣信求援甚急建安王休仁欲遣兴世救之问沈攸之攸之曰孟&#蚁寇必无能为遣别将马步数千足以相制若有意外且以江西饵之上流若据不忧不殄兴世之行是安危大机必不可辍乃遣段佛荣等援&#兴世欲率所领直取大雷而军旅未集不足分张会薛索儿平定太宗使张永以步骑五千留戍盱眙余众二万人悉遣南讨山阳又寻平征阮佃夫所领诸军悉还南伐众军大集乃分战士七千配兴世兴世乃令轻舸溯流而上旋复回还一二日中辄复如此使贼不为之备刘胡闻兴世欲上笑之曰我尚不敢越彼下取扬州张兴世何物人欲轻据我上兴世谓攸之等曰上流惟有钱溪可据地既险要江又甚狭去大众不远应赴无难江有洄洑船下必来泊岸有横浦可以藏船舸二三为宜乃夜渡湖口至散头因复回下疑之其夜四更值风乃举帆直前贼亦遣胡灵秀诸军于东岸相翼而上兴世夕住景江浦宿贼亦不进夜潜遣黄道摽领七十舸径据钱溪营立城柴明旦兴世与军齐集停一宿刘胡自领水步二十六军平旦来攻将士欲迎击之兴世禁曰贼来尚远而气盛矢骤骤既力尽盛亦易衰此曹刿之所以破齐也令将士不得妄动治城如故俄而贼来转近舫入洄洑兴世乃命寿寂之任农夫率壮士数百击之众军相继进胡于是败走斩级数百投水者甚众胡收军而下时兴世城垒未固司徒建安王休仁虑贼并力更攻钱溪欲分其形势命沈攸之吴喜佼长生刘灵遗等以皮舰二十攻贼浓湖苦战连日斩获千数是日刘胡果率众军欲更攻兴世未至钱溪数十里袁顗以浓湖之急遽追之钱溪城柴由此得立贼连战转败兴世又遏其粮道寻阳遣运至南陵不敢下贼众渐饥刘胡乃遣顗安北府司马伪右军沈仲玉领千人步取南陵迎接粮运仲玉至南陵领米三十万斛钱布数十舫竖榜为城规欲突过行至贵口不敢进遣间信报胡令遣重军援接兴世寿寂之任农夫李安民等三千人至贵口击之与仲玉相值交战尽日仲玉走还顗营悉掳其资实贼众大败震胡弃军遁走顗仍亦奔散兴世率军追讨与吴喜共平江陵迁左军将军寻为督豫司二州南豫州六郡诸军事封作唐县侯食邑千户征为游击将军海道北伐假辅国将军加节置佐无功而还四年迁太子右卫率又以本官领骁骑将军与左卫将军沈攸之参员置五年转左卫将军六年中领军刘&#当镇广陵兴世权兼领军泰豫元年为持节督雍梁南北秦郢州之竟陵随二郡诸军事冠军将军雍州刺史寻加宁蛮校尉桂阳王休范反兴世遣军赴朝廷未发而事平进号征卤将军废帝元徽三年征为通直散骑常侍左卫将军五年以疾病徙光禄大夫常侍如故顺帝升明二年卒时年五十九追赠本官兴世居临沔水沔水自襄阳以下至于九江二千里中先无洲屿兴世初生当其门前水中一旦忽生洲年年渐大及至兴世为方伯而洲上遂十余顷父仲子由兴世致位给事兴世欲将往襄阳爱恋乡里不肯去尝谓兴世我虽田舍老公乐闻鼓角可送一部行田时吹之兴世素恭谨畏法宪譬之曰此是太子鼓角非田舍老公所吹兴世欲拜墓仲子谓曰汝卫从太多先人必当惊怖兴世减撤而后行兴世子欣业当嗣封会齐受禅国除　　宗&#
</div>
    <div class="pagination">
<a href="官常典将帅部_page29.html">上一页</a><span>...</span><a href="官常典将帅部_page25.html">25</a><a href="官常典将帅部_page26.html">26</a><a href="官常典将帅部_page27.html">27</a><a href="官常典将帅部_page28.html">28</a><a href="官常典将帅部_page29.html">29</a><span class="current-page">30</span><a href="官常典将帅部_page31.html">31</a><a href="官常典将帅部_page32.html">32</a><a href="官常典将帅部_page33.html">33</a><a href="官常典将帅部_page34.html">34</a><a href="官常典将帅部_page35.html">35</a><span>...</span><a href="官常典将帅部_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
