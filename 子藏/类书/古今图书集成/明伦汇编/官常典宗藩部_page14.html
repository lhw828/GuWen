<!DOCTYPE html>
<html>
 <head>
  <meta charset="utf-8"/>
  <title>
   官常典宗藩部 - 第 14 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典宗藩部 - 第 14 页/共 57 页
  </h1>
  <div class="content">
   又题准郡王新封应得校尉以二十四名为额原系护卫佥拨者仍于本卫佥拨其不系护卫佥拨者有护卫处该卫拨与军余十二名民间佥派十二名无护卫处俱于民间佥派旧封郡王已派三十名者不必减革若校丁逃亡死绝至二十四名以下方许佥补　又议准凡王府总小旗校尉军匠厨役乐舞生医兽乐户乐工并纪录幼疾军校等项月米除三斗原支本色并折色各一半者俱照旧外其全支本色并三七四六二八本折兼支者俱要本折色对半支给永为定例嘉靖九年王府节旦庆贺三司朝服行礼诸王宗支有孝行应奖者许亲王奏请亲王则抚按奏请赐奖又定军校拨补之例按明会典九年议准王府节旦庆贺三司等官具朝服行礼不许概称使臣一体便服　是年定宗支有孝行实迹等项应旌奖者许亲王奏来若系亲王则令抚按官奏来仍行勘明写敕遣官往谕并赐以银段羊酒　又题准王府力士校尉事故以选退将军儿男相兼充补不必行有司另佥　又议准亲王府食粮军校除正数外每正丁下量留余丁一名或二名供贴余俱分拨缺人郡王将军位下使用若亲王封国日浅余丁拨用不敷仍照例佥补嘉靖十年文武衙门题奏内亲王名不讳各衙门文移只许书爵不得称名按明会典十年题准凡亲王名讳今后文武衙门除备抄各王奏词并各衙门题奏本内不讳外其余一应文移系各该衙门自行出语者止许称爵不得书名嘉靖十一年严禁郡王以下越关奏扰各省王府缺欠禄米于赃罚税租存留内凑支按明会典十一年题准凡郡王将军中尉及郡君县君乡君夫人等但有越关陈奏情轻者革去爵秩情重者送发高墙　又题准王府缺欠禄米行抚按官通查三司府州县问追过徒工粮价并将充发仪从不必滥发收银在官通融处补如再不敷于该司府动支无碍官钱赃罚纸米并商税地租等项补给遇灾蠲免于成熟地方量为拨补或查存留之数凑支嘉靖十三年定王府关支禄粮以文到之日为始按明会典十三年题准王府该支禄粮俱以明文到日为始支给不得指以请封日期朦胧滥支其先前冒滥者就行改正准作以后该支之数嘉靖十五年定河南郡王以下禄米折给
按明会典十五年题准河南宗室日繁除亲王禄米照旧外其郡王以下本色禄米每夏税一石折银五钱五分秋粮一石折银六钱五分每岁征完解司每禄米一石折银三钱五分通融放支嘉靖十六年定诸王府表文只称圣号不许用家人礼禁宗室郡君择配不系本土人氏及擅自成婚者定降为庶人量给食米之例按明会典十六年题准凡王府奏进庆贺谢恩疏及表文但称圣号不许用家人礼　又题准凡宗室郡君等择配如不系本土人氏及擅自成婚者止给冠带荣身　又题准亲王郡王有坐罪降为庶人者皆临期请旨量给食米嘉靖十八年册封裕景二王定诸王军校逃亡不许将民丁滥补并定南巡诸王迎接之仪按明大政纪十八年二月壬寅册封裕王景王时帝以南巡在迩乃册立次子载为皇太子封三子载垕为裕王四子载圳为景王时五子载六子载七子载&amp;#八子载俱殇追封为颍殇王戚怀王蓟哀王均思王矣皇太子年四岁命监国务以夏言傅之乙丑帝次彰德赵王迓帝于漳水南朝于行宫丁卯帝次卫辉汝王来朝行宫灾初帝敕止汝王勿出远迓及帝至卫辉御行宫王乃来朝王帝父行也由东闼入御前行朝见礼帝避座受之三月庚午帝次郑州伊王周世孙来朝辛未帝次钧州徽王来朝乙亥帝次南阳唐王来朝己卯帝至承天府入御旧邸翌日夺学士陆深禄俸二级以失迎亲王也丙戌楚王来朝按明会典十八年议准各府军校故绝&amp;#亡无从勾解者听将见在军校真正子孙补当不许将民丁无藉之徒滥收顶补　是年定南巡仪　一各处近路王府许亲王具常服预先出城候驾其余宗室俱不许擅离府出迎　一诸王迎接先期命文武大臣侍于途王于道傍拱立文武大臣下马侍上左右礼部尚书跪奏某王某恭迎圣驾见内侍官引王至驾前跪行叩头礼礼部尚书进立于上前候旨承旨讫起立传旨示王随至行宫上入少憩王具冕服钦定文武大臣于殿内左右侍从从官于丹墀东西侍班候上升座鸿胪寺官引王由殿左门入至拜位赞行五拜三叩头礼毕上命赐宴内侍官引王于别次少候从官叩头如常仪王宴毕遣大臣伴送回府驾还先以书止诸王勿烦出送嘉靖二十年御史劾严嵩受交城永寿二王贿赂袭爵行各抚按官勘核按明大政纪二十年秋七月御史劾严嵩受交城永寿二王贿赂袭爵初交城王绝有辅国将军表者谋袭王爵遣校尉任得贵至京以黄金千两白金二千两赂礼部尚书严嵩复以白金二百三十两潞缯二十束紫貂帽一具赂仪制司令史旭白金五十两潞缯一束赂王府科胥人黄瓘白金二十两潞缯一束赂王府科胥人姚忠皆受焉嵩为题覆表宜袭交城王从之有东厂逻卒缉知得贵行赂执以奏闻下法司鞫实论旭瓘忠各戍边又有永寿恭和王庶子惟燱者与嫡孙怀墡争立以白金三千赂嵩亦受之永寿庄僖王妃遣人击登闻鼓奏诉于是御史叶经劾嵩赃迹暴着渎乱国经乞赐敕正帝曰表惟燱应否袭爵行各抚按官勘核以闻严嵩安心供事勿以言介意嘉靖二十二年议准郡王惟管理府事者请敕其余不许渎请按明会典云云
嘉靖二十三年各王府娶妾媵俱先奏请
按明会典二十三年议准各王府选娶妾媵俱要预行奏请其奏内必明开年纪若干有无嫡子及曾否娶有几妾候礼部查明果系乏嗣及例应娶之数方与行文覆勘是实方许选娶例外滥收者听礼部参题革退嘉靖二十四年杀楚世子英耀
按明大政纪二十四年五月楚世子英耀弒其父楚王显榕狱具帝告于皇祖斩英耀毁其尸勿令收瘗其预谋者俱磔之嘉靖二十七年郡王同居一城迎诏敕一切礼仪俱从尊行准动支河东盐课补给代府不足粮额各王府禄粮遇灾伤俱设法补给按明会典二十七年题准郡王同居一城者迎接诏敕礼仪轮递从尊行着为定式　又题准河东运司每年该解山西省布政司正余盐内动支四万三千一百一十六两八钱零径解大同府收贮补给代府原额禄粮不足之数　又题准各处巡抚转行司府州县官将各王府应得禄粮务要征收完足如遇灾伤亦须设法措置无碍银两补完不许拖欠其先年拖欠者或待丰收之年或遇积有多余银两挨年带补嘉靖二十八年题准王府擅自择选继室已经革封者其所生子女照革爵庶人所生例不许请乞封号以后违例擅婚者视此按明会典云云
嘉靖三十一年定各王府庶人支给米布之数按明会典三十一年议准各王府庶人一名并一妻一妾总月支米麦三石使女只许一人月支米五斗岁给布绢各一匹其所生男女年十六以上者男子一妻一妾无妾者与女子俱许使女一人照前关支未出幼者关支一石五斗其婚配所生给与庶人三分之二花生者减庶人之半嘉靖三十二年定遣使册封之期又定中尉宗&amp;#品级及谢恩之制高墙庶人遗下子女量给米石按明会典凡遣使册封三十二年题准每年册封三月题请四月初旬传制遣官出京　是年定镇国中尉&amp;#授七品宗&amp;#职事辅国中尉&amp;#授八品宗&amp;#职事奉国中尉&amp;#授九品宗&amp;#职事　是年议准各王府中尉女及选配子弟听礼部题请授以宗女宗&amp;#名色仍给与冠带婚资其冠服宗&amp;#视文职宗女视命妇其宗&amp;#就各该王府冠带谢恩不必赴京仍听其自便不必在府随众朝参　又题准庶人发去高墙遗下妻妾有子女者随其养赡不许另支口粮如无子女者止许月给米麦一石嘉靖三十三年更定庶人子女粮米之数
按明会典三十三年题准庶人应得粮米减奉国中尉三分之一连妻妾子女使女岁给米七十石除未出幼者从父养育及女嫁从夫自赡外其已出幼成婚应请口粮查其父生子多寡如生三子以上不分长子从子各减半支给止生一子二子给与全分传世以后原系减半者即照原减之数原系全给者仍查其父生子多寡以为减半全给之等嘉靖三十四年议准选到仪宾有未婚而郡县主君病故要将次女续亲者听仍准改给诰命按明会典云云
嘉靖三十五年废徽王为庶人
按明大政纪三十五年七月废徽王载&amp;#为庶人自杀王国开封之均州初恭王衔其知州某衡命执而棰之知州死巡按御史劾王大不敬帝谓御史庇其部官逮御史诣京廷杖之及王即位益横谓帝庇我日嗾护卫卒罗士民有美田园及木石异者辄谓为国中固有没入之民间女子稍端丽者俱强舁入府为宫婢不可则以予卫卒其宫婢小有眚辄棰死舁尸焚之或生啖虎豹或生锢棺中燎爇死痛哀声彻道行者不忍闻又庇其伶人使凌轹缙绅士道遇伶人辄辟易不则必遭嗤谑或有被&amp;#揄者间以白王王仍伸伶人不为问又架飞&amp;#数百丈自北城女墙上连府中后苑命伶人为械激颍水入&amp;#输后苑沼池内其&amp;#柱所植处无论士民第舍即发屋竖之不可即遭扑或没其地州士民皆重足立摇手屏息恐触忌破家矣先是王好方术士炼女癸为铅服之云能延算有梁散人者以羽客出入王门下知帝好方术乃窃王铅走京师夤缘献帝帝服之喜复索铅散人不能继贻书求王王谓吾铅当自献何为假彼市宠也乃不与散人衔之而王好微行尝从其食客之留都及凤阳游数月乃还一日帝从容问散人尔游徽邸知其王何似散人前却奏曰日者犹未谙事自之留都还则大晓畅帝愕然自是疑王而州民耿安者有女在王宫中以过棰死毁其尸安恸女非命走京师上变告王谋不轨且指其潜窥留都凤阳睥睨非望及诸罪状下河南抚按官勘核不妄帝怒命削王爵废为庶人禁锢凤阳邸于是巡抚都御史潘恩巡按某督众围王宫欲徙之王惧命妃妾四十人俱丽妆自经王亦经死赀货没入官初王庭钟鼓自鸣后苑见群羊入没占者曰当亡国王不悛乃及嘉靖三十七年册裕王妃陈氏禁宗室同姓为婚定王府差人勘合应付及领册宝仪仗人船夫之数按明大政纪三十七年九月册裕王妃陈氏妃生员陈景行女也选为裕王妃册之是为仁圣皇太后按明会典三十七年议准如有同姓为婚者不准受封照依庶人子女事例不给婚嫁长史教授媒证人等巡按御史提问　应给勘合例三十七年定一各王府差人春秋类奏止许一人官支廪给非官支口粮应付驿驴一头红船一只往回应付郡王将军中尉等有应奏事理即于春秋具启本府亲王转奏不许另差　一亲王差人进表进贡庆贺只许一官二旗其郡王差人进表进贡庆贺止许一官一旗官支廪给旗校支口粮应付驿驴红船以后若遇二三差者因所给勘合有限并填一道者回还之日查其所差人数填给应付　一各王府差人关领铭旌凤钩册宝仪仗等项官支廪给旗校支口粮应付驿驴红船关领物件验扛拨夫嘉靖三十八年奏准亲王宫眷迎取来京者兵部照例拨给校尉八十名看守府第按明会典云云
嘉靖三十九年潞城王府中尉俊有罪勒令自杀定亲王之国仪制按明大政纪三十九年五月潞城王府中尉俊谋杀宗人巡抚大同都御史李文进以状闻帝以俊罪重有违祖训勒令自杀按明会典三十九年定亲王之国先期辞长陵等陵俱用酒果临行日祭承天门总告京都应祀神祇王自行礼是日祭大通河神遣太常寺官行礼　一沿途告祀直沽天妃之神淮河之神扬子江之神小孤山之神汉江之神　一道经南京谒拜孝陵行翰林院撰祝文太常寺关领香帛南京太常寺备办酒果候王至日行礼其南京各衙门官员赴王行幄处行礼见毕即回　一至国告祀南岳衡山之神望祭社稷之神山川之神王自行礼俱用牲醴其祝文翰林院撰写祭品行所在官司备办　一到国之后谒拜显陵合用酒果及沿途往来供应俱行各该有司备办谒拜毕即日回府　凡亲王之国随侍护从人员数多会同馆马匹不敷是年议准着行取京营骑操马匹拣拨五千匹各整备鞍辔候用　凡亲王之国用船不过五百只其军校人等俱自雇车辆装至通州上船之所是年题准兵部先差官往通州督同分守等官整理见在听差马快船只如有不敷将附近卫分顺回粮船及张家湾至德州一带湾泊军民船催来协济军民船有五百料者给脚价米十石四百料者八石三百料者七石二百料者六石一百料者五石仍计程给与口粮俱行户部于通州直沽等仓关支嘉靖四十年景王之国德安定亲王之国廪给人夫船车之制按明大政纪四十年二月景王之国德安府卒从郭希颜之议也不二年王薨无子国绝初希颜由中允出为两浙盐运副大计被除家居者十余年至是乃上疏曰臣往岁恭读圣谕欲建帝立储者臣谓立储难莫若安储难何者君相相信则储安兄弟相保则储安父子相体则储安相信有道释疑是也相保有道分封是也相体有道总揽是也三者安储之急务也何谓释疑皇上至爱莫如二王至重莫如元辅固何嫌何疑自言者倡为二王陈嵩之说臣恐辅臣疑而不自安何暇善后然尚可诿也由差远也二王疑而不自安谁与承祧此大可虑也由最近也皇上盍谕元辅以益加忠谠使知王初无他也不必疑王谕二王以毋忘恭敬使知嵩终无他也不必疑嵩然后王心无所惶惑而师保是依大臣无所忌避而匡赞愈力臣故曰疑释而君相相信则储可得而安也何谓分封二王亲则皇上之子也贵则国本之寄也顾同处京府智与年长则崇高所共欲防不预设则谗隙所由萌故幼而昵就膝下者所以笃恩也长而出就藩封者所以强本也宫府不宜久虚山川若已预待及时敕王就国周其羽卫殊其宠数于制于情似为两尽故曰分封而兄弟相保则储可得而安也何谓总揽恒情爱子者未有不身任其艰而欲子安于无事也今四郊多垒一日万几非皇上神谟独运太平未可易致者即京府独处犹宜亲就儒贤涵养冲质而一毫外务不得预闻分封之典既定留京之意已明皇上端拱以顺天人从容而议建立似无不可故曰总揽而父子相体则储可得而安也每叹忠臣不退耕而忘君烈士不避僇以直谏在廷不言在野不容不言惟圣明赦草茅言计自臣始则士岂有不向风刎首争效阙下者哉疏入帝览之大怒谓建帝字为妖言嵩复拟旨怂&amp;#之遂比妖言律斩传首海内于是旨下江西抚按官秘之密檄守巡官收希颜而颜不之知也时于家延宾客为子娶妇衣绯待之有佥泉某亦衣绯来通谒为候希颜以为贺己也迎之坐未及语眴左右曳之出遂掖赴都指挥司缚絷之已而诸司渐至抚按官亦至乃舁赴市曹斩之传首天下知与不知莫不哀焉按明会典凡亲王之国四十年题准供用膳馐及随从廪给各有字号景府例供用膳馐二分宫字号廪给三十九分官字号廪给一百七分文字号廪给三十二分武字号廪给三十九分校字号廪给六百分军字号廪给一千一百分匠字号廪给一百分并各号合用车辆船只人夫等项各照原号每号给与印信长单一张备开官役职名应支廪粮数目逐一填入单内类奏给散所到州县驿递各照数供应随支注销按明外史四十年令载圳之藩居安陆载圳多请庄田部臣悉议给之荆州沙市故不在请中中使责市租知府徐学谟执不与又取薪税于汉阳之刘家塥推官吴宗周持之皆获谴其他田土湖陂侵入者数万顷嘉靖四十一年礼部议以御史林润疏请令各藩王以下中尉以上各以所见详议藩封经费可久之制以闻从之按图书编礼部尚书兼翰林院学士臣严讷等谨题为际遇明时竭愚忠以少图报塞事仪制清吏司案呈奉本部送礼科抄出巡按直隶监察御史林润奏臣尝闻诸易曰穷则通极则变故自古圣帝明王未有不通变而可以宜民也今论天下之事极弊而大可虑者莫甚于宗藩迩年以来群臣咸切隐忧然卒莫能定不易之策以垂可久之制者大抵惧无以惬宗室之心而重祖训之违也顾时有所必变势有所不能剂品量节使之不过侈以骄其性而亦不过俭以至于失所仁义&amp;#行永有以遂其亲亲之心者兹非今日之急务乎国初支庶不繁定制因略今螽斯麟趾其丽不亿比诸前殆至数百倍矣臣尝观嘉靖初年霍韬疏云洪武初在河南开封府惟分封一周府而已今郡王已增三十九府辅国将军增至二百一十二位奉国将军增至二百四十四位中尉仪宾不计也举一府而天下可知也今距嘉靖初四十余年矣所增之数又可推也故天下财赋岁供京师米计四百万石而各处禄米凡八百五十三万石视输京师之数不啻倍之即如山西存留米一百五十二万石而宗室禄米三百一十二万石河南存留米八十四万三千石而宗室禄米一百九十二万石是二省之粮即无灾伤蠲免岁输不缺亦不足以供禄米之繁况官吏俸给军士粮饷皆取其中如之何其能办故自郡王以上犹得厚享将军中尉而下多不能以自存其苦愁之状诚有非臣之所忍言者食不充饥衣不蔽体生则假息于蓬蒿死则委骸于沟壑男婚女嫁不能循理甚至藏匿名姓投身隶卒势之所逼不得不然也有司禄粮不给安受其戾无可奈何或号呼于公庭或聚辱于道路或投石掷瓦于马首任于其土者懔懔度日不独惧辱且惧变生于不测矣是在官司困于禄米之繁在宗藩屡有不足之叹今天下无可增赋之理年复一年愈加蕃衍势穷弊极将何以足支兴思至此诚为寒心夫民有农工商贾之业宗藩舍禄米无谋身之策矣坐视其毙而不救虽途人且不忍况天潢耶历闻群议或云当损过以就中损有余以补不足必天下亲王皆从国初辽韩伊岷肃诸王之制禄米皆二千石不使有厚薄之差或云郡王而下定中半折支如在内之职三分支米七分折钞之例其仪宾而下则如在外之职二分本色八分折钞之例焉或云自亲王袒免以下则从庶人之制皆月支三石焉或云不宜遽削于见在而惟定制于方来或云宜定子女之数以杜其诈冒或云许其如民间应制举商吏各治生为两便凡此皆各出其见臣未敢遽以为是然此事体重大非下诸廷臣公议恐无以定其可久之计非与诸王共议恐无以服其亿兆之心臣愚恳乞陛下命诸大臣科道各献其猷仍乞陛下特赐手书颁谕诸王示以势穷弊极不得不通之意又令户部备查各省钱粮之数每岁所入夏秋税粮几何输边几何通十年之内大约灾伤蠲免几何或地方有事存留费用几何然后具宗藩初年分封几何所需禄米几何今之各王府增封几何禄米增加共几何房丧嫁娶等项共约共几何使各宗藩一展卷了然知赋入之有限费出之不经今眼前已不可支再数十百年之后生生不穷决莫能给必至于狼狈失所无惑也令其各陈所见共图善后之策然后通集诸王并诸臣所陈之章断自宸衷采其何者为可行何者为不可行可行者且未即行仍乞谕诸王质其可否有不便者仍听其自陈然后斟酌定制垂为亿万年不易之规夫如是则谋及于众则诸臣皆得尽其长论出于公则宗藩莫能议其后百姓无加赋之烦宗藩无失所之苦庶有以遂我皇上亲亲之心而慰我祖宗在天之灵矣不然贾谊所谓失今不治恐成痼疾臣窃虑之此宗藩之所当议处等因奉圣旨该部看了来说钦此钦遵抄出送司查得奏内各省钱粮出入之数系隶户部掌行移咨该部备查题覆外案呈到部看得巡按直隶监察御史林润奏称宗藩迩年以来逾蕃衍岁征钱粮不足以供禄米之半将军中尉而下多不能以自存乞要命诸大臣科道各献其猷仍谕诸王示以势穷弊极不得不通之意令其各陈所见然后斟酌定制垂为亿万年不易之规一节臣等为照建藩颁爵者朝廷亲亲之重典酌时济变者圣人御世之大权我太祖高皇帝立赋税之则以经国用定禄粮之制以赡宗藩当是时禄给用裕法至善也仰惟皇上惇族展亲同符太祖夫何迩者各边宗室往往禄粮告乏甚至贫困失所无能慰皇上亲亲之意此其故何也良由太祖当天潢发源之始即给以数郡之税而有余皇上当宗支盛衍之时虽禄以全省之赋而不足盖赋税之出于土地者有限而生齿之在宗藩者无穷以有限之赋税供无穷之宗室即使连年大稔正赋不亏犹且不给况加以非时水旱其何以责诸有司以故在宗室徒拥禄粮之虚名而缓急无济在有司每苦禄粮之诎乏而措办不前及今不虑诚恐将来之宗藩愈繁则禄粮将愈匮而饥寒窘逼之状愈甚此诚势所必然而观势会通以垂万世之利在今日诚有不容已者臣等亦夙怀轸念而思以善其图者久矣但缘事体重大未容轻议今该御史林润论奏前因无非目击时艰欲集众思广忠益补偏救弊为国家画宗藩善后至计相应俯采合候命下本部备行有王府地方布政司转行各府长史教授启王知会仍转示所属将军中尉等爵俱令审时度势悉心体国无便近图无徇己私备查奏内事理从长计议各行具奏前来其大臣及科道等衙门凡有所见许随时疏闻通候各王府陈奏至日敕下廷臣集议可否具题上请断自宸衷定为可久之规上不失乎朝廷亲睦之意下有济于国家经费之宜斯则藩封之制当与国永垂万世矣缘系际遇明时竭愚忠以少图报塞及奉钦依该部看了来说事理未敢擅便谨题请旨嘉靖四十一年十月二十四日具题二十六日奉圣旨是钦此嘉靖四十二年废伊王典为庶人
按明大政纪四十二年九月废伊王典为庶人初王嗜酒僭侈所为多不法言官劾其阴蓄异志恣行僭拟礼兵二部请正国典帝念亲亲姑夺岁禄罚之王不悛益怨望诅&amp;#既而讹闻严世蕃父子有篡立意乃行白金十余万两赂世蕃受之王意严氏父子戴己益跋扈私造军器械阴养战马图大举又为九五当干牌置宫府中而强选民间女子十五以上者数十百人不从则阖门搜致怨声载道有仕人陈大壮者居与府邻王欲得其址不予王令校卒执大壮至府捽而棰之拔其髭须殆尽大壮忿恨死世蕃败王惜其赂遣优人三十余走分宜索所赂金世蕃不得已还之使其党邀于吉安隘尽杀其优人劫其金以故事颇彰闻有分守河南参议耿随卿者廉知其状白巡按御史颜鲸上之章下礼部法司俱请置重典帝不允乃命废为庶人禁锢之没其所有九五牌尚存遂黜其国嘉靖四十三年更定王妃封典亲王有罪者郡王自行管束祀典则从尊者是年改封蜀王生母林氏为继妃按明会典四十三年题准亲王之妾其子已袭封亲王而嫡妃不存者准封继妃郡王之妾其子已袭封郡王而嫡妃不存者准封次妃俱止请敕知会不复给与诰命冠服身后减半祭葬　是年议准凡亲王有罪削封本府各郡王听其自行管束宗仪及奏请一应事件若迎接诏敕与大宗庙祀则轮递从其尊者按续文献通考四十三年六月改封蜀王生母林氏为继妃先是林氏曾封次妃至是蜀王宣圻乞恩比例将生母林氏改封下礼部议奏云人子之心虽无穷嫡庶之分则有别蜀王宣圻生母林氏先蒙圣恩准封为次妃已荣矣今复援例特恩奏乞改封继妃揆之典礼似为逾越但其情辞恳切出一念人子显亲之心况有杜氏事例似应俯从世宗曰林氏既系蜀王生母准杜氏例遂改封云杜氏蜀康王继妃也嘉靖四十四年更定宗藩封典命名妃妾禄米冠服等制按明会典四十四年奏准册封亲王及亲王妃勋戚大臣为正使翰林坊局六科尚宝及卿寺五品以上官副之册封世子郡王及世子郡王妃翰林坊局六科尚宝及卿寺五品以上官为正使部寺属官中书行人等官副之　是年题准初封郡王及妃银大器俱令自备不许请给世孙长子长孙及世孙夫人长子夫人长孙夫人俱止给冠服不给诰命镇国将军夫人及郡主以下俱给诰命　是年议准亲郡王将军中尉所生之子俱五岁即与请名候该府奏到礼部类题行翰林院遵照祖训钦定字样编拟名字附簿登记于每年三九月内类行翰林院请敕颁行各王府　又议准各王府有广置女乐淫纵宴乐或因而私娶花生滥封今后各行裁革如遇迎接诏敕拜进表笺朝贺宴享等项以本府吹鼓手教演充用又议准凡王府有不经奏请滥娶妾媵及有以流移妇女有夫之妻并额外滥收者俱行查革其所生子女止给口粮　又议准凡郡王故绝府第屯厂暂归亲王掌管待有新封转给或入官招佃以充禄入之资郡县主君房屋亦同　又议准各王府收买子女照依弘治年例不过二十人以后俱不准收毋得藉口缺人援引远年事例夤缘请乞违者将辅导官参治　又议准王府应买物件但于本地收买不许渎奏求往他处及擅自差人贸易违者事发将本爵罚住禄米承委人员从重问罪　又题准宗室若既请继封爵原给禄米不当复支如有请封而仍前冒支者查参降革庶人同妻月共支米六石本折中半兼支庶女任令择配不得复给米布婚葬之资　又定凡擅婚所生之子止许请名其岁给口粮照历年原议减庶人三分之一给米五十石仍本折中半兼支冒妾所生亦照擅婚事例支给花生子女不拘已未请封尽行革去爵禄　又题准镇国将军以下及主君仪宾例有冠服房屋坟价俱皆停给以备补禄粮不足之数　又奏定宗室年至十五先令照例请封且给禄米三分之一习学五年亲王方与奏请出学支本等全禄　又题准凡遇放支禄粮不许各宗室擅自搅乱衙门凌虐官司违者听委官就将应得禄粮扣除入官一面启王参奏处治　又议准郡王以下有非法不道怙恶违训者俱降为庶人押发高墙居住
　宗藩部汇考十三
　　明五
穆宗隆庆元年释庶人充并庶人聪澥等家属复郑王国令亲王免其朝觐按明大政纪隆庆元年六月释高墙禁锢庶人充等并庶人聪澥等家属还本府有司给养赡米如例按明通纪元年十二月郑王厚烷以嘉靖中谏事道削爵锢高墙至是复国加四百石按明会典元年令亲王朝觐礼久不行今后不必具奏礼部通行各王府知会隆庆二年废辽王为庶人
按明大政纪二年十月辽王宪有罪削爵降为庶人禁锢高墙国初洪武中辽简王植始封于辽东永乐初改封荆州简王子贵暖嗣六传至宪性暴虐淫纵惑信符水诸奸黠少年无赖者多归之恣为不法隆庆元年以湖广巡按御史陈省给事中张卤先后论劾追夺嘉靖中所赐真人名号金印及禄米三分之一既而巡按御史郜光先复上疏数其十三大罪侍郎洪朝选等奉&amp;#往勘具得其实章入上下礼部会同多官杂治革爵禁锢削除世封按明通纪二年十二月废辽王时张居正故隶辽王尺籍至宪颇骄酗多所陵烁居正衔之而又羡其府第壮丽乃以反谋下刑部讯治侍郎洪朝选申泄反诬仅坐以淫酗宪锢高墙废其府居正攘以为第卒又恚朝选不附己以反律宪死刑居正谋杀朝选云隆庆三年礼部复议宗藩事宜
按明大政纪三年五月礼部尚书高仪复议仪制郎中戚元佐所陈宗藩事宜元佐言方今宗藩日盛禄粮不给不及今大破常格早为区处则将来更有难处者昔高皇帝众建诸王皆拥重兵据要地以为国家屏翰此固一时也迨靖难以后防范滋密兵权尽解朝堂无懿亲之迹府僚无内补之阶此又一时也今则人多禄寡支用不敷仍有共蓬而居分饼而膳四十而未婚二十载而不窆强者劫夺于郊衢弱者窜入于舆皂此又一时也嗣是而后骄侈渐盈间作不典法多圜土之收辟有勒尽之惨此又一时也夫高皇帝草创之初利建宗子文皇帝靖难之日思前事用意不同各有攸当至列圣以迄于今时移势改恩以义裁其分其理自有不能曲尽者矣国初亲郡王将军纔四十九位女纔九位永乐间虽封爵渐增亦未甚多也而当时禄入已损于前不能全给今二百年宗支入玉牒见存者二万八千四百九十二位视国初不啻千倍即尽今岁供之输犹不能给其半况乎十年之后所增当复几何又将何以给之议者谓祖制不敢擅更不知法穷则变变则通通则久且国初亲王之禄五万他缎绢茶铁等用亦复万计然不数年而止给禄米又不数年而减为万石又不能给而于代肃辽庆宁谷诸王且岁给五百石是高皇帝令出自己而前后之言已不符矣永乐间禄数日殊秦鲁唐府各五千石辽韩伊府各三千石肃府仅七百石庆府虽七百五十石而郡王常于数内拨给是文皇去国初未远而祖训之文亦不尽守矣况亲王出城岁时训练搜兵讲武祖训也而靖难以后则寝之郡王子孙一体任用升转祖训也而累叶以来皆无之则高皇帝祖训列圣已难悉遵行矣其在今日事势逾难尚可胶柱以调瑟乎臣不揆狂陋敢僭拟五事上请惟陛下裁择一限封爵查得嘉靖中议者请行限子之法而先帝未允臣谓生子不必限封则可限今国朝历世二百余年以亲论之亦递降矣除初封亲王姑照例袭封候三世而后再加详议外其累朝所封宜立为限制如亲王嫡长子例袭亲王矣嫡庶次子许封其四共五位焉郡王嫡长子例袭郡王矣嫡庶次子许封其二共三位焉镇辅奉国将军有嫡子许封其二无嫡子止许以庶子一人请封镇辅奉国中尉不论嫡庶许封一子以上各袭职如有生子数多不得尽封者照旧请名有志读书者与民间俊秀子弟一体入学应举登名科甲者一如王亲事例止作外官其他力田通工等业从便生理可也如虑其力不能谋生宜量为给资亲王之子不得封者年至十六赐之冠带给银六百两郡王之子不得封者有志入学赐之衣巾与各子俱给银一百两则或仕或不仕咸可无失所之虞倘其中更有游荡废业者则譬诸家有不肖之子亦付之无可奈何而已或曰如此则擅出城郭如国之明禁何哉然臣尝稽之祖训&amp;#无禁出城郭之文盖为近日放纵不法者设也苟能各务生业谨守王度一有不检稍加绳之虽出城何害或曰宗室有罪例不加刑今入仕失职与交易愤争将刑之乎亦一切贷之乎臣谓宗室不加刑责原非古道夫人情有欲所以平其情而不乱者恃法耳今宗室有过不治以有司是导之乱也且闻今之贫宗佣工隶卒无所不为匿名执役甘心捶楚若显拔缙绅之列而巧受举劾之公分授四民之业而平以市官之法此大公至正之道何辱之有一议继嗣查得郡王无嗣止许本支奉祀不得援兄终弟及之例近已申明人知共守惟亲王无子以亲弟亲侄袭臣愚以为亲王之得封谓其为天子之次子故崇以体貌不使与兄弟行辈大相悬绝且夫子孙相继世守富贵固不必言但至乏嗣则统绪已绝即以本支奉祀使香火不泯亦已矣而何为又使亲弟亲侄继袭其爵哉请自今有绝嗣者止推一人管理府事不得冒请复继王爵以别疏属查得国制郡王六世孙以下世授奉国中尉夫奉国中尉之职自亲王而推则七世矣自郡王而推则六世矣即自奉国中尉而推世世不改则与国终始将万世矣臣观祖庙之制亲尽则祧在祖宗且然而于卑属乃禄及袒免以下不倒置乎今后奉国中尉授封再传而下不必赐封止将所生第一子给银一百两使为资本传至五世而止其余悉听自便一议主君查得郡县主及郡县乡君随父之差等请封初不限其数之多寡今男封既有限制合将亲王之女止封其三郡王之女止封其二将军中尉之女各封其一主君之禄俱各照旧外其选配仪宾既有职事诰命列之官阶足为荣宠合将俸米免给以上各女有不尽封者仍各给以婚资使为赡用出自亲王者给银二百两出自郡王者一百两出自将军者八十两出自中尉者五十两选配之婚听其自为生理其应举入仕者悉授外任宗女宗&amp;#除以前者勿论外以后各女&amp;#给银五十两之外不必另给冠服婚资一体听其自便一议冒费查得冒妄子女擅婚子女革爵子女与一应庶人既许其各从生理则口粮可以无给但其间或有年长废弃及家贫无业者一概论革恐不聊生合无将以前者俱各照旧外自今以后所生之子各宜预为教训听其从便生理不必给以口粮一议擅婚查得宗室婚礼例经本部再行覆请方许成婚今各府擅婚最多皆不显言其弊假捏名色人各不同彼既不肯自首而奏抄到部必不能违例题覆则一切立案不行固其法之不得不然者也夫各宗格于例而无由伸其愿臣等拘于法而难以徇其情乃有老大未婚而饔飧不给种种苦抑不可胜述者矣今莫若使各宗自首明言其为擅婚之子照旧给以本等口粮士农工商仍听自便以后生者止许赐名不必再给口粮听令从宜生理庶宗室有资生之路而国家垂永久之图矣疏入上下其章礼部尚书高仪言元佐所奏凿凿可行但事体重大臣等不敢擅议请通行各王府将奏内事理虚心评议务求允当条列以闻容臣等再会廷臣熟议上请宸断施行上从之隆庆四年立王府宗正命缙袭封肃王定王府军校员役工食按明大政纪四年夏四月以镇平王府镇国中尉睦为周府宗正载堂赵府宙桢唐府载&amp;#崇府各如例从河南抚按官举也郑府及方城万安建德等官宗室鲜少姑以其教授领之冬十月命肃府辅国将军缙袭封为王仍支辅国将军禄礼部覆奏缙以怀王从父例不得继袭此先帝独断皇上亲裁且肃府初封甘州今徙兰州在内地不得称极边即选择郡王贤者使理府事自足镇护不必变更条例上不听竟封王盖太监陈洪入其贿为奥援部议不能夺也按明会典凡郡王厨校四年议准各郡王民校民厨不分例前例后每位民校二十名每名征银十两民厨二名每名征银八两其看坟民校有宫眷者准留六名无宫眷者准留三名每名征银八两佥派送用按续文献通考肃恭王贡錝子真淤弘治四年封世子嘉靖五年卒谥安和次子弼桄初封镇国将军嘉靖十一年改封世孙十七年嗣赠其父曰靖隆庆四年十一月肃府辅国将军缙既理府事乃谋袭爵入赂内官陈洪嗾延长王真&amp;#代奏礼部尚书殷士儋以例却之旨曰极边重地须用亲王镇之士儋复奏言条例亲王绝非亲弟侄不得袭缙怀王从父也而又驾为极边肃府昔封甘州诚为极边今徙兰州则内地矣即云边郡但选郡王之贤者以理府事自足扞卫何必更张以徇私请而挠公典乎不听隆庆五年册封潞王定王亲升授官职例礼部请议定宗藩事宜按明大政纪五年正月册封皇四子翊镠为潞王三月定王亲升授官职例时给事韩楫言王亲不任京官会典虽有其文然已故及无子孙者不在禁例中请&amp;#吏部以后升除官员除王亲同祖亲支仪宾郡县主未故者宜照例不任京职其不系同祖与夫人以下之亲及系同祖而妃与仪宾郡县主已故者一体升除京职其男为郡县乡君仪宾者亦如之疏下吏部复请行各省抚按官查核擢用从之六月礼部请议定宗藩事宜覆河南抚按栗永禄杨家相礼科给事张国彦等奏也大略言历考前代未尝有宗室而坐食县官者我圣祖独厚宗亲世授爵禄恩至渥也然圣祖当天潢发源之始故奉以数郡而易供今日当宗支极茂之时则竭天下之财而难给以天下通论之国初亲郡王将军纔四十九位今则玉牒内见存者共二万八千九百二十四位岁支禄粮八百七千万石有奇郡县主君及仪宾不与焉是较之国初数百倍矣天下岁贡京师者止四百万石而宗室禄粮不啻倍之然特论平时耳万一遇水旱凶荒征输无出将何以处之又特论目前耳将来传世万亿生齿无算又何以处之今上下公私两受其困良以恩施寡节而供输之策穷禁缚太严而资生之路绝今日之势有不容不变通者且祖庙之制亲尽则祧而袭封之典曾不少变是待祖宗者薄而待子孙者厚恩礼不几于倒施乎今之论者动曰祖制不敢轻议然观洪武初亲王禄米五万石不数年后以供给难继减至万石其后待庆辽肃谷诸王俱岁给五百石是高皇帝制禄已无定矣永乐间秦鲁唐府各五千石辽韩伊府各二千石肃府仅七百庆府虽七百五十石而郡王常于数内拨给是文皇帝颁禄已变更矣为今日计国家财力无措则不得不限服制以杀其禄给禄给既减则不得不听自便以开其生路生路既开则不得不严法制以禁其为非盖审时酌变为国家经久之图莫有过于此者伏望皇上谘求长策容本部以先后诸臣条议通限各府议至之日本部即请大集廷议恭候圣明独断以成一代章程以定万世法守上报可按明外史潞简王翊镠穆宗第四子神宗母弟隆庆二年生生四岁而封万历六年之藩卫辉翊镠以帝爱弟居邸久冠婚之费视帝加盈时海内殷富左右以封殖导王王肆王庄&amp;#畿内比之藩还县官遂以内臣司之皇店皇庄之名自此益侈翊镠居藩多所求请无不应者请赡田则以景邸原出予之多至四万顷请食盐则先予淮继予长芦已乃予河东岁为常其后福藩遂缘为故事国初亲王禄奉外稍给草场牧地间以废壤河滩请者多不及千顷部臣得执奏不尽从也景王载圳就藩时赐予概裁省楚地旷多闲田诏悉予之景藩除潞得景故籍部臣无以难也至福邸时版籍更定民力益绌尺寸皆夺之民间海内骚然论者推原事始颇以翊镠为口实云按明会典禄米本折　秦王岁支禄米一万石米钞中半兼支嘉靖四十四年奏辞本色一千石岁支九千石本色四千石折色五千石晋王岁支本色禄米一万石嘉靖四十四年奏辞一千石岁支米九千石周王岁支本色禄米二万石袭封支一万二千石弘治十六年支一万石隆庆二年奏辞一千石岁支九千石楚王岁支本色禄米一万石隆庆二年奏辞一千石岁支九千石鲁王岁支禄米一万石米钞中半兼支隆庆二年奏辞折色二千石岁支八千石本色五千石折色三千石蜀王岁支本色禄米一万石嘉靖四十五年奏辞一千石岁支九千石代王岁支禄米六千石米钞中半兼支
肃王岁支禄米一千石本色七百石折色三百石隆庆四年本府辅国将军承袭王爵仍支辅国将军禄米岁八百石本色三分折色七分辽王岁支禄米二千石国除
庆王岁支禄米一万石本色七千五百石折色二千五百石嘉靖四十四年奏辞一千石岁支九千石本色七千石折色二千石宁王岁支禄米一万石米钞中半兼支国除
岷王岁支本色禄米一千五百石
韩王岁支禄米三千石本色二千石折色一千石渖王岁支禄米一万石本色六千石折色四千石嘉靖四十四年奏辞一千石岁支九千石本色五千五百石折色三千五百石唐王岁支本色禄米五千石嘉靖五年奏准本色粟米三千石外再给粳米一千石其余折色共岁支六千石本色四千石折色二千石伊王岁支本色禄米二千石国除
赵王岁支禄米一万石米钞中半兼支弘治十六年定拟本色八千石折色二千石隆庆三年奏辞本色一千石岁支九千石本色七千石折色二千石郑王岁支本色禄米一万石隆庆元年加增四百石岁支米一万零四百石襄王岁支本色禄米一万石
荆王岁支本色禄米一万石嘉靖四十五年奏辞五百石岁支九千五百石淮王岁支禄米一万石米钞中半兼支
德王岁支本色禄米一万石隆庆二年奏辞一千石岁支九千石秀王岁支禄米一万石国绝
崇王岁支本色禄米一万石嘉靖四十四年奏辞五百石岁支九千五百石吉王岁支本色禄米一万石嘉靖四十四年奏辞一千石岁支米九千石徽王岁支本色禄米一万石国除
岐王岁支本色禄米一万石国绝
益王岁支本色禄米一万石嘉靖四十四年奏辞二千石岁支八千石衡王岁支本色禄米一万石嘉靖四十四年奏辞二千石岁支八千石雍王岁支本色禄米一万石国绝
寿王岁支本色禄米一万石国绝
汝王岁支本色禄米一万石国绝
泾王岁支本色禄米一万石国绝
荣王岁支本色禄米一万石嘉靖四十四年奏辞一千石岁支九千石景王岁支本色禄米一万石国绝
靖江王岁支本色禄米一千石弘治十六年改本折中半兼支秦府郡王初封岁支禄米二千石本色五百石折色一千五百石袭封一千石米钞中半兼支晋周楚鲁蜀代辽渖唐伊赵郑襄荆德崇徽一十七府郡王初封岁支禄米各二千石袭封各一千石俱米钞中半兼支肃庆宁韩淮五府郡王初封岁支禄米一千石米钞中半兼支袭封同吉益衡荣四府郡王岁支禄米一千石三分本色七分折钞岷府郡王初封岁支禄米五百石米钞中半兼支袭封同　以上各郡王禄米嘉靖四十四年定不分初封袭　封俱岁支一千石三分本色七分折钞惟岷府仍　旧例各王府镇国辅国奉国将军镇国辅国奉国　中尉米钞本折中半兼支（按此条通纪禄米本折备载历年更变之数因　隆庆间屡议宗藩事宜故为附录于此）
隆庆六年议准王府民校原系徭编雇役有奸徒冒充者查革问遣按明会典云云
神宗万历二年定诸王府赐祭迎接礼仪并宗庶仪宾赡给禄米及宗藩差员勘合给缴之制按明会典万历二年议准凡朝廷遣祭于各王府若龙亭至本府于大门外降阶跪迎入庙迁主于傍宣读毕复降阶叩谢　又奏准各宗过期年远查其抄结明白者准与请名照依宗庶事例岁给养赡米五十石本折中半兼支若其年岁未远者照常准请名封　又题准仪宾及郡县主君或有不能偕老先后短折者例给养赡食常禄三分之一减半支给　又议准凡宗藩勘合许各王府差来员役执批告领本司验批给发即于封袋上填注发行月日及姓名期限仍置立文簿登记其山东河南山西陕西湖广每季终江西广西四川每上下半年将发过公文号数领赍日期人役姓名通行各布政司知会各布政司亦照所议奉到勘合将紧要节略攒造文册报部其年终奏缴仍旧万历六年宗藩事例宗藩要例书成定诸王出合读书仪按明通纪六年十二月宗藩事例宗藩要例书成颁示诸侯王先是肃皇帝时公族繁盛国用困竭以故礼官所裁宗藩条例多刻意抑损甚或自相乖乱不可训阁臣张居正张四维申时行等念诸侯王皆骨肉至亲而至是不足以称天子亲亲至意乃略举事例未妥者十一事上言请&amp;#礼官集群臣议着为宪令昭示诸侯王今大宗伯潘晟所定宗藩事例徐公所定宗藩要例诸侯要例诸侯王既感泣益亲上而厚薄亲疏有体又不至重困民财足称不刊矣按明会典六年详定是日王出合先期一日内侍官设坐于书堂内坐西面东设书案于座之左侧置书于案设写字案于座之右侧置笔砚仿纸于案是日早辅臣率领讲读侍书官于书堂门外稍南面北拱立伺候王入书堂内坐定令旨说先生每来辅臣率各官进入行四拜礼分班侍立内侍官举书案就案左立讲读官以次进立于案前授书各十遍讫令旨先生每吃酒饭内侍官答应各官出王暂入书堂南间少憩辅臣再率各官入侍王写字讲书候王出坐定令旨说先生每来辅臣同各官入照前分班侍立内侍官举写字案于座前侍书官进至案前看写字写毕内侍官撤写字案举讲书案于座前讲读官以次进讲毕各官行一拜礼出仍于书堂外向北立王进内各退辅臣看所写字圈注于旁以备劝益一次日以后每日早王出书堂各官进见行一拜礼其授书讲书看字&amp;#如前仪辅臣止侍看三日三日后讲读侍书官径自如仪授书讲书看写字辅臣不预至写字毕每日轮一内侍官捧仿纸送内阁圈注一王每日所读书大学一本书经一本授书务要字样真正讲书直说大意务要通晓先一日进讲章三日一温书就温讲写字先用影本以后写熟对帖自写一各官酒饭止是初入书堂时令旨说一次以后不必再说只于讲书罢令旨与先生每茶吃内侍官答应岁率为常一每年假日圣节前后通九日千秋节九日正旦初一日至二十日花朝一日清明一日端午前后通三日七夕一日中秋一日重阳前后通三日冬至前后通五日腊八一日除夕前五日每月朔望各一日遇大风雨暂免遇大寒大暑该住歇时请旨定夺一讲读侍书官俱于归极门南廊给与酒饭一先期一日各该内外执事官俱赴书堂演礼又令春讲定以二月初旬起至五月初旬暂止秋讲定以八月初旬起至十月中暂止又题准辍讲之后内侍书官照常启请寻温旧书及日写字送阁圈注讲读等官遵先年事例半月恭诣书堂启请诵书习讲或别授新书等项以&amp;#忠益万历七年重定诸王以下封典婚姻请名禄米及世子以下袭封之制按明会典七年议准将军以下其生母年逾七十者许其陈请各从子爵秩准与封号　又议准请名封过期者非特恩不许滥给冠带　又议准各王府庶男婚资照庶女例一概免给　又议准凡查出擅婚照例分别成婚在嘉靖二十八年以前者所生子女已封者免革未封查无别碍始准请封成婚在二十八年以后者所生子女仍照例止许请名不许请封其已封者准半禄终身日后子孙一体止给名粮又议准郡王故绝无人管理奉祀者例前官给府第候宫眷终后仍入官变卖以充禄粮　又议准罪宗庶人见在食粮七十二石者照擅婚例减为五十石原系生三子以上减半者止二十五石俱本折中半兼支以后子孙请名之后年足十五以上者方给口粮不论人数多寡俱岁支本色各十二石年十五以下者仍随父母养赡其高墙闲宅正犯已故所遗家属释放回府原已赐名者岁给本色米十二石无名者许其照例请名之后亦给本色米十二石各日后子孙名粮如之如止遗母妻无可倚赖者岁给养赡米各六石终身其以前释放者照例分别查给　又议准冒滥妾媵之子姑许请名岁止给与本色米十二石子孙如之其现在食粮岁给五十石本折中半兼支者姑准终身日后凡子孙俱如今例　又议准仪宾于妻亡之后俱住支常禄郡县主君于仪宾身故之后俱半给养赡仪宾丁忧常禄仍许支给　又议准以后宗室越关奏扰已封者降为庶人送闲宅居住给与口粮未封未名及花生传生等项俱札顺天府递回该府收管不送闲宅致冒口粮　是年令亲王无子旁枝袭继者于本爵禄米内岁拨二百石给与该府宫眷养赡　又议准世子早逝其子承袭而追封者子孙封爵姑免查革若原非听继亲王人数特以子进封而得追封者虽在例前其次嫡庶子止授本等官职已封者姑俟身终其子改正若追封在例后者虽系世子其次子止照原议授以本等官职
　宗藩部汇考十四
　　明六
神宗万历十年更定宗藩承袭封典婚姻祭葬禄米一切礼仪格式按明会典万历十年议准亲王庶子袭封亲王而嫡母不存者生母许封次妃弘治
十年例
但不得滥请继妃
封号郡王庶子袭封郡王而嫡母不存者生母亦许封次妃俱止请&amp;#知会不给诰命冠服身后与祭一坛无葬若已故准追封次妃其亲王庶子初封郡王者生母止封夫人弘治
四年例
不在次妃之例将军中尉
如嫡母不存其生母亦各从子之爵秩授封夫淑恭宜安人止行文该府知会俱不给诰命祭葬若已故者亦准追封其养母庶母不许一概滥请至于生母年老多疾其子愿请出府就养者许其陈乞嘉靖十
一年例

子多者仍听递相迎养　凡酌议工价是年议准郡王初封者爵秩虽同然有帝孙王孙之异系帝孙者仪仗房屋冠服及身后坟价俱照例全给其余郡王仪仗房屋冠服止令自备不必奏请关给身后坟价量给一半如妃先故给与造坟以后王故之日止开圹合葬若王故在万历七年例前而妃今故者不必补给世子坟价与郡王同至于将军中尉郡县主君等房屋冠服坟价一概停免　是年议准凡亲王薨子幼许抚按官推举郡王一位请&amp;#暂管府事凡一应奏请名封钤束宗仪事件悉令管理惟钱粮止许稽查不许收掌待嗣子年长稍知事体即便具奏回避其另城郡王薨子幼亦听抚按官于将军中尉内推举一位请&amp;#摄理府事俱要伦次相应贤能素着者方行推选不得&amp;#情滥举致启争端嘉靖四
十四年例

凡查革冒封是年议准郡王无继统之例其进封亲王或薨故绝嗣或犯罪革爵者子孙弟侄及旁枝疏族俱不准承袭王爵先年有冒封过者许各自首姑准本爵终身不分同城另城其长子次子俱止授世次本等爵级有以前加封者悉令改正若隐匿不首查出之日即行削夺不俟终身　凡进缴册印是年议准郡王初封给有册印其缘事降革者例当缴夺若薨故而本支尽绝无人收藏者亦当追缴（正德二年及嘉靖四十三年例）
今后遇有此项通送亲王奏缴不许稽迟留
外以致弊端其有进封亲王或改封世子及虽故绝本府尚有人奉祀者止令缴印不必缴册万历
七年例

是年议准宗室新生子女三日后即具启各该亲郡王及管理府事者审实取具收生亲识宫眷人等保结明白按季类奏或因事稽迟许于下季补奏每年终备将奏报过子女攒造文册一样二本赍部一转送宗人府比对一收贮礼部查考如有不依期奏报及未经保结明白朦胧妄报者俱候年终将长史教授等官量罪重轻参治所报子女日后不许请名请封弘治十年正德四年例
同但当时一年一次奏报
　奏报格式　某王臣
某谨奏为报生事据某郡王某等启称本王长子长孙镇辅奉国将军中尉某等妃夫淑恭宜安人第几妾某氏于某年月日嫡庶生第几子女等例该报生乞为转奏等因具启到臣查得宗藩要例内宗支奏报一款宗室新生子女三日后即具启各该亲郡王及管理府事者审实取具收生亲识宫眷人等保结明白按季类奏或因事稽迟许于下季补奏如有不依期奏报及未经保结明白朦胧妄报者俱候年终将长史教授等官量罪重轻参治所报子女日后不许请名请封等因今某等第几子女等俱系某季该报生人数已令长史教授某人等遵例审实具结送部外理合奏报伏乞&amp;#下该衙门登记以便日后奏请名封臣等不胜感戴天恩之至为此具本专差校尉某人赍捧谨具奏闻（奏本背面俱要细书对本长史教授及用宝典宝等官职名后仿此）计开某郡王府一某王长子长孙镇国奉国将军中尉某年若干岁正配妃夫淑恭宜安人某氏于某年月日嫡生第几子女如系庶出者云第几妾某氏于某年月日庶生第几子女收生妇某氏例该奏报　凡查参玉牒是年议准各王府玉牒册每年八月以里遵照册式攒造一样二本册尾明注监造某官对同某官书写某役差人赍送到部一转送宗人府一收贮礼部除过期不到者听宗人府查参外其造到文册但有开载不明或嫡庶混淆或名位舛错或那移封期或增减年岁等情弊本部即将经管员役指名参究原册驳回另造嘉靖四
十四年例
其本年内殇
卒位数照依宗支岁报册一体开报以备查考　玉牒册式　某王某生子几位女几位第一子某某年月日母妃某氏嫡生收生妇某氏某年月日奏报某年月日具奏赐名某年月日册封为世子某年月日具奏选婚某年月日奉礼部某字几号勘合选到某府州县某籍某人第几女某氏某年月日册封为世子妃某年月日入府成婚某年月日袭封为某王妃某氏同日进封为某王妃王某年月日薨妃某年月日薨如系次嫡庶子已封郡王改封世
子并从亲进封者俱要明白开注
第二子某某
年月日母妃内助几妾某氏嫡庶生收生妇某氏某年月日奏报某年月日具奏赐名某年月日册封为某郡王某年月日具奏选婚某年月日奉礼部某字几号勘合选到某府州县某籍某人第几女某氏某年月日册封为某郡王妃某年月日入府成婚王某年月日薨妃某年月日薨余
仿此
第一女某年月日母
妃内助几妾某氏嫡庶生收生妇某氏某年月日奏报某年月日具奏请封某年月日奉礼部某字几号勘合封为某郡主选配仪宾某人某年月日冠带成婚郡主某年月日卒仪宾某年月日卒余
傲此
某郡王
某生子几位女几位第一子某某年月日母妃某氏嫡生收生妇某氏某年月日奏报某年月日具奏赐名某年月日授封为长子某年月日具奏选婚某年月日奉礼部某字几号勘合选到某府州县某籍某人第几女某氏某年月日封为长子夫人某年月日奉某字几号勘合入府成婚某年月日册封为某王夫人某氏同日进封为妃王某年月日薨妃某年月日薨如系次嫡庶子已封将军
改封长子者俱要明白开注
第二子某某年月
日母妃内助几妾某氏嫡庶生收生妇某氏某年月日奏报某年月日具奏赐名某年月日授封为镇国将军某年月日奉礼部某字几号勘合选到某府州县某籍某人第几女某氏某年月日封为镇国将军夫人某年月日奉某字几号勘合入府成婚将军某年月日卒夫人某年月日卒余
仿此
第一女某年月日
母妃内助几妾某氏嫡庶生收生妇某氏某年月日奏报某年月日具奏请封某年月日奉礼部某字几号勘合封为某县主选配仪宾某人某年月日冠带成婚县主某年月日卒仪宾某年月日卒余
仿此
镇国
将军某生子几位女几位第一子某第一女辅国将军某生子几位女几位第一子某第一女奉国将军某生子几位女几位第一子某第一女镇国中尉某生子几位女几位第一子某第一女辅国中尉某生子几位女几位第一子某第一女奉国中尉某生子几位女几位第一子某第一女以后某字辈照依世次由郡王以至将军中尉同前开造　凡名封奏结是年议准宗室子女请名请封俱由各该亲郡王及管理府事者审实定于每季仲月类奏一次仍取具本位亲支如无亲支以次挨及房族宗室五位并长史教授等官两邻收生人等不致扶同欺隐甘结于具奏之时一并差人赍送到部转行宗人府备查生年月日父爵母封明白回报仍将礼部收贮玉牒文册查对相同方与题覆其或查无奏报及有差错者行布政司查勘若有扶同隐匿将额外滥收妾媵并乞养过房来历不明乐妇花生传生子女捏作嫡出庶出朦胧冒请名封者本部查出或被奏告事发将本位参降爵级保勘宗室罚革禄米长史教授等官革职一应甘结人等行巡按御史提问以枉法论罪弘治间及嘉靖三十年例
如王奏到三月以外而长史教授等结
未到致妨查题者礼部每上下半年查参一次行巡按御史将长史教授等官提问　是年议准凡亲郡王将军中尉之子不分长次嫡庶俱年五岁请名亲王嫡庶子女及世孙郡王嫡长子长孙俱年十岁请封十五岁选婚亲王次嫡庶孙郡王次嫡庶子及嫡庶女将军中尉嫡庶子女俱年十五岁请封即与选婚若因事&amp;#延未能如期奏请者男请名请封过期五年以下查题十年以下行勘十五年以下勘明另题止给名粮五十石本折中半兼支十五年以上立案如系听继王爵人数过期年久例应另题立案者临期请旨定夺男选婚女请封过期十年以下查题十五年以下行勘十五年以上立案其庶人请给名粮亦许十五岁具奏过期一如选婚例行　凡稽查奏勘是年议准王府奏请名封婚礼等项长史教授等官将历年册籍备查的确及审据各该人役保勘明白与例相合启王如式具奏不得受贿徇私将违碍事情混行奉扰亦不得因而留难勒掯累苦贫宗其礼部行勘事件该布政司务要查核明确依限回覆不得止据长史教授申文抄写以了前件亦不得迟延日久以致守候不便今后但有奏请违碍责在长史教授等官回报草率及迟至一年之外者责在该布政司官听本部酌量事情重轻参奏　奏请格式　一男请名某王臣某谨奏为乞恩请名事据某郡王某等启称本王长子长孙镇辅奉国将军中尉某等嫡庶第几子等各年岁已足例该请名乞为转奏等因具启到臣查得宗藩要例内名封奏结一款宗室子女请名请封俱由各该亲郡王及管理府事者审实定于每季仲月类奏一次仍取具本位亲支如无亲支以次挨及房族宗室五位并长史教授等官两邻收生人等不致扶同欺隐甘结于具奏之时一并差人赍送到部等因今据某等第几子等俱系某季该请名人数已令长史教授某人等查勘明白遵例具结送部外理合开列类奏伏乞&amp;#下礼部照例赐名臣等不胜感戴天恩之至为此具本专差校尉某人赍捧谨具奏闻计开某郡王府某王长子长孙镇辅奉国将军中尉某年若干岁于某年月日奏请授封为某爵于某年月日奉礼部某字几号勘合会选到某府州县军民籍某人第几女某氏为配于某年月日具奏于某年月日奉礼部某字几号勘合授封为妃夫淑恭宜安人于某年月日入府成婚于某年月日嫡生第几子收生妇某氏已于某年月日奏报今见年五岁例该请名如系庶出者即于入府成婚之下云于某年月日因年足若干岁妃夫淑恭宜安人某氏无出遵例具奏娶妾于某年月日奉礼部某字几号勘合选到某府州县军民籍某人第几女某氏于某年月日入府为第几妾于某年月日庶生第几子收生妇某氏已于某年月日奏报今见年五岁例该请名　一男请封某王臣某谨奏为乞恩请封选婚事据某郡王某等启称本王长子长孙镇辅奉国将军中尉某等嫡庶第几子某等各年岁已足例该请封选婚乞为转奏等因具启到臣查得宗藩要例内名封奏结一款宗室子女请名请封俱由各该亲郡王及管理府事者审实定于每季仲月类奏一次仍取具本位亲支如无亲支以次挨及房族宗室五位并长史教授等官两邻收生人等不致扶同欺隐甘结于具奏之时一并差人赍送到部等因今据某等第几子某等俱系某季该请封人数已令长史教授某人等查勘明白遵例具结送部理合开列类奏伏乞&amp;#下礼部照例赐给封号诰命禄米从人等项准令于本境官员军民良家女内选择具奏婚配臣等不胜感戴天恩之至为此具本专差校尉某人赍捧谨具奏闻计开（同前但某年月日奏报下云于某年月日具奏赐名某今见年一十五岁例该请封选婚）一女请封
同
前
以上具类奏格式
一亲王子女请封合用单本格式某王臣某谨奏为乞恩请封事窃照臣见年若干岁于某年月日荷蒙圣恩册封臣为某王于某年月日具奏选婚于某年月日奉礼部某字几号勘合会官选到某府州县某籍某人女某氏为配于某年月日具奏册封为某王妃于某年月日入府成婚于某年月日嫡生第几子如系庶生者云妃某氏于某年月日入府成婚无出于某年月日具奏选妾于某年月日奉礼部某字几号勘合会官选到某府州县某籍某人女某氏于某年月日入府为第几妾于某年月日庶生第几子收生妇某氏于某年月日奏报于某年月日具奏赐名某今年足十岁例该请封已令长史某等取具某王等无碍结状送部外理合具奏伏望皇上笃念亲亲乞&amp;#礼部照例赐给封号册印等项遣官册封臣不胜感戴天恩之至为此具本专差校尉某人赍捧谨具奏闻
注
凡亲王子女报生请名选婚及亲郡王并妃请　封或亲王选妾例应单本具奏者俱仿此是年议准凡宗室有犯罪革爵者未封子女无论革前革后所生一概不许请封嘉靖四
十四年例
其已封而无
同恶情由者备查所犯轻重分别奏请止系越关讦奏等项革爵者已封子孙姑免查革若犯该败伦伤化人命强盗等项子孙除同恶随坐外其余一体降为庶人日后不许援引远年宽宥事例觊复封爵（万历七年例）
其在内法司及在外抚按等官但有干系宗室降革等项者俱备开所犯招由行移礼部知会以便查考　又议准行礼次序凡遇迎接诏赦亲王先率郡王将军中尉于殿前台上行五拜礼毕亲王侍立于龙亭之傍郡王等爵分班侍立于台上俟文武官先行四拜礼毕郡王等爵俱同各官跪听宣读读毕仍复原班候各官再行八拜礼毕以次而退万历
六年例

若郡王管理亲王府事及另城郡王管理府事者迎接诏赦文武官俱于本布政司府州衙门行礼抄黄送管理郡王自率宗仪行礼嘉靖
六年例
其拜贺圣节等
项亦照爵职崇卑立班行礼如有错乱失序及倨慢不恭者许典仪等官纠举听本王参治　凡代行礼仪是年议准各王府迎接诏赦及庆贺等项礼仪如亲郡王年老有疾不能行礼者先期奏请世子长子代行其府中诸务仍自行管理不许世子长子干预以起衅端若王果患笃废之疾难管理者具奏行勘明白请&amp;#世子长子代理正德
四年例
至于王已老疾世
子长子先故者亦许世孙长孙代行若以世孙行礼请给世子冠服者请旨定夺　又议准各郡王并将军中尉赍奏事宜除机密重情或与亲王干涉及郡王分封不在一城居住者许令径自差人具奏外其余凡有奏请务要令长史教授备启亲王及另城郡王参详明白应该奏闻者方许给批差人赍奏（弘治十三年例）
若本非机密本无干涉而捏称机密干涉及假以建言为报复之举者奏词立案不行仍将本爵参降禄米差来人役照拨置例问发边卫永远充军辅导等官通行参究其无藉棍徒诈骗各府财物交通歇家潜住京师打点者许缉事衙门访拿照例问遣又议准宗室如有构讼及请乞婚封禄粮等项合行长史教授启王转奏如亲郡王不与转奏许差家人于守巡抚按衙门具告即与行勘轻则启王议处重则会奏请旨奏内亦要明开曾否经长史教授守巡抚按等官告理抄奏到部查勘明白题请究治不许私自越关来京奏扰如或故违禁例已封者题请降为庶人送发闲宅拘住给与口粮养赡其无名封及花生传生等项俱径札顺天府递回该府收管不送闲宅致冒口粮若宗妇宗女犯者顺付公差人等伴送回府已封者题请革去封号仍罪坐夫男削夺封职凡所奏情词一概立案不行随行巡按御史根究同行拨置之人问拟边卫永远充军该府长史教授等官失于防范通候年终类参每一府而岁至三起以上者降调一起二起者行巡按御史提问罚治如有需索抑勒失误应得名封以致本宗不得已而冒禁者勘明之日将辅导官参究革职　又议准改正乐工凡亲王迎接诏&amp;#及朝贺宴享合用乐工各该布政司遵照会典所载原额查将先年各府退出数内拨还二十七户听候供用但不得狎近女乐致有花生冒滥之弊郡王原无拨给乐工不许妄援奏讨其另城郡王如遇迎接诏赦等项行礼许有司拨送吹鼓手十二名应用事毕即回原籍当差万历
七年例
&lt;/div&gt;
    &lt;div class="pagination"&gt;
&lt;a href="官常典宗藩部_page13.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典宗藩部_page9.html"&gt;9&lt;/a&gt;&lt;a href="官常典宗藩部_page10.html"&gt;10&lt;/a&gt;&lt;a href="官常典宗藩部_page11.html"&gt;11&lt;/a&gt;&lt;a href="官常典宗藩部_page12.html"&gt;12&lt;/a&gt;&lt;a href="官常典宗藩部_page13.html"&gt;13&lt;/a&gt;&lt;span class="current-page"&gt;14&lt;/span&gt;&lt;a href="官常典宗藩部_page15.html"&gt;15&lt;/a&gt;&lt;a href="官常典宗藩部_page16.html"&gt;16&lt;/a&gt;&lt;a href="官常典宗藩部_page17.html"&gt;17&lt;/a&gt;&lt;a href="官常典宗藩部_page18.html"&gt;18&lt;/a&gt;&lt;a href="官常典宗藩部_page19.html"&gt;19&lt;/a&gt;&lt;span&gt;...&lt;/span&gt;&lt;a href="官常典宗藩部_page15.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
