<!DOCTYPE html>
<html>
 <head>
  <meta charset="utf-8"/>
  <title>
   交谊典卷交谊总部 - 第 8 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   交谊典卷交谊总部 - 第 8 页/共 8 页
  </h1>
  <div class="content">
   孙绰诗垂纶在林野交情远市朝
宋鲍照诗生存处交广连榻舒华茵已没一何苦楛哉不容身又
贫游不可忘久交念敦敬
唐骆宾王诗黄金销铄素丝变一贵一贱交情见红颜夙昔白头新脱粟布衣轻故人故人有湮沦新知无意气王维诗贫交世情外才子古人中
李白诗幸遇王子晋结交青云端
杜甫诗素交零落尽白首泪双垂
又
行色秋将晚交
情老更亲
白居易诗乃知择交难须有知人明
又
分水岭诗有
似势利交派别从此始
孟郊诗砥行碧山石结交青松枝
又
面结口头交肚
里生荆棘

　交谊总部纪事一
左传文公十有六年宋公子鲍礼于国人宋饥竭其粟而贷之年自七十以上无不馈诒也时加羞珍异无日不数于六卿之门国之材人无不事也亲自桓以下无不恤也韩非子十过篇秦穆公召群臣而谋曰昔者晋献公与寡人交诸侯莫弗闻献公不幸离群臣出入十年矣其嗣子不善吾恐此将令其宗庙不祓除而社稷不血食也如是弗定则非与人交之道吾欲辅重耳而入之晋何如群臣皆曰善公因起卒革车五百乘畴骑二千步卒五万辅重耳入之于晋立为晋君晏子杂上篇晏子之晋至中牟睹弊冠反裘负刍息于涂侧者以为君子也使人问焉曰子何为者也对曰我越石父者也晏子曰何为至此曰吾为人臣仆于中牟见使将归晏子曰何为之仆对曰不免冻饿之切吾身是以为仆也晏子曰为仆几何对曰三年矣晏子曰可得赎乎对曰可遂解左骖以赠之因载而与之俱归至舍不辞而入越石父怒而请绝晏子使人应之曰吾未尝得交夫子也子为仆三年吾乃今日睹而赎之吾于子尚未可乎子何绝我之暴也越石父对之曰臣闻之士者诎乎不知己而申乎知己故君子不以功轻人之身不为彼功诎身之理吾三年为人臣仆而莫吾知也今子赎我吾以子为知我矣向者子乘不我辞也吾以子为忘今又不辞而入是与臣我者同矣我犹且为臣请鬻于世晏子出见之曰向者见客之容而今也见客之意婴闻之省行者不引其过察实者不讥其辞婴可以辞而无弃乎婴诚革之乃令粪洒改席尊醮而礼之越石父曰吾闻之至恭不修涂尊礼不受摈夫子礼之仆不敢当也晏子遂以为上客庄子山木篇孔子围于陈蔡之间七日不火食太公任往吊之曰子几死乎曰然子恶死乎曰然任曰予尝言不死之道东海有鸟焉其名曰意怠其为鸟也翂翂翐翐而似无能引援而飞迫胁而栖进不敢为前退不敢为后食不敢先尝必取其绪是故其行列不斥而外人卒不得害是以免于患直木先伐甘井先竭子其意者饰知以惊愚修身以明污昭昭乎如揭日月而行故不免也昔吾闻之大成之人曰自伐者无功功成者隳名成者亏孰能去功与名而还与众人道流而不明居得行而不名处纯纯常常乃比于狂削迹捐势不为功名是故无责于人人亦无责焉至人不闻子何喜哉孔子曰善哉辞其交游去其弟子逃于大泽衣裘褐食杼栗入兽不乱群入鸟不乱行鸟兽不恶而况人乎孔子问子桑雽曰吾再逐于鲁伐树于宋削迹于卫穷于商周围于陈蔡之间吾犯此数患亲交益疏徒友益散何与子桑雽曰子独不闻假人之亡与林回弃千金之璧负赤子而趋或曰为其布与赤子之布寡矣为其累与赤子之累多矣弃千金之璧负赤子而趋何也林回曰彼以利合此以天属也夫以利合者迫穷祸患害相弃也以天属者迫穷祸患害相收也夫相收之与相弃亦远矣且君子之交淡若水小人之交甘如醴君子淡以亲小人甘以绝彼无故以合者则无故以离孔子曰敬闻命矣徐行翔佯而归绝学捐书弟子无挹于前其爱益加进韩诗外传颜渊问于孔子曰渊愿贫如富贱如贵无勇而威与士交通终身无患难亦且可乎孔子曰善哉回也夫贫而如富其知足而无欲也贱而如贵其让而有礼也无勇而威其恭敬而不失于人也终身无患难其择言而出之也若回者其至乎虽上古圣人亦如此而已大戴礼曾子制言篇曾子门弟子或将之晋曰吾无知焉曾子曰何必然往矣有知焉谓之友无知焉谓之主且夫君子执仁立志先行后言千里之外皆为兄弟苟是之不为则虽汝亲庸孰能亲汝乎说苑敬慎篇常摐有疾老子往问焉曰先生疾甚矣无遗教可以语诸弟子者乎常摐曰子虽不问吾将语子常摐曰过故乡而下车子知之乎老子曰过故乡而下车非谓其不忘故耶常摐曰嘻是已常摐曰过乔木而趋子知之乎老子曰过乔木而趋非谓敬老耶常摐曰嘻是已新序杂事篇楚人有善相人所言无遗策闻于国庄王见而问其情对曰臣非能相人能观人之交也布衣也其交皆孝悌笃谨畏令如此者其家必日益身必日安此所谓吉人也官事君者也其交皆诚信有好善如此者事君日益官职日益此所谓吉士也主明臣贤左右多忠主有失皆敢分争正谏如此者国日安主日尊天下日富此之谓吉主也臣非能相人能观人之交也庄王曰善孔丛子抗志篇公叔木谓申祥曰吾于子思亲而敬之子思未吾察也申祥以告曰人求亲敬于子子何辱焉子思答曰义也申祥曰请闻之答曰公叔氏之子爱人之同己慢而不知贤夫其亲敬非心见吾所可亲敬也以人口而亲敬吾则亦以人口而疏慢吾矣申祥曰其不知贤奈何答曰有龙穆者徒好饰弄辞说观于坐席相人眉睫以为之意天下之浅人也而公叔子交之桥子良修实而不修名为善不为人之知己不撞不发如大钟然天下之深人也而公叔子与之同邑而弗能知此其所以为爱同己而不知贤也史记汲郑传论下邳翟公为廷尉宾客阗门及废门外可设雀罗翟公复为廷尉宾客欲往翟公乃大署其门曰一死一生乃知交情一贫一富乃知交态一贵一贱交情乃见汉书张耳传耳雅游多为人所称
注
师古曰雅故也
言其久故倦游交结英杰是以多为人所称誉也朱家传家阴脱季布之厄及布尊贵终身不见自关以东莫不延颈愿交郭解传解入关关中贤豪知与不知闻声争交欢朱博传博抗侠好交随从士大夫不避风雨楼护传护为京兆吏年甚得名誉是时王氏方盛宾客满门五侯兄弟争名其客各有所厚不得左右惟护尽入其门咸得其欢心结士大夫无所不倾其交高士传严遵字君平蜀人也扬雄少从之游称其德李温为益州牧喜曰吾得君平为从事矣卒不能屈王凤请交不许叹曰益我财者损我神生我名者杀我身故不许时人服之后汉书宗室传北海靖王兴子敬王睦性谦恭好士千里交结自名儒宿德莫不造门由是声价益广隗嚣传嚣素谦恭爱士倾身引接为布衣交王丹传丹字仲回京兆下邽人也资性方洁疾恶强豪时河南太守同郡陈遵关西之大侠也自以知名欲结交于丹丹拒而不许后征为太子少傅大司徒侯霸欲与交友及丹被征遣子昱候于道昱迎拜车下丹下答之昱曰家公欲与君结交何为见拜丹曰君房有是言丹未之许也丹子有同门生丧亲白丹欲往奔慰丹怒而挞之令寄缣以祠焉或问其故丹曰交道之难未易言也世称管鲍次则王贡张陈凶其终萧朱隙其末故知全之者鲜矣时人服其言李育传育少习公羊春秋博览书传深为班固所重固奏记荐育于骠骑将军东平王苍由是京师贵戚争往交之张霸传霸迁侍中时皇后兄虎贲中郎将邓骘当朝贵盛闻霸名行欲与为交逡巡不答众人笑其不识时务周章传章初仕郡为功曹时大将军窦宪免封冠军侯就国章从太守行春到冠军太守犹欲谒之章进谏曰今日公行春岂可越仪私交且宪椒房之亲埶倾王室而退就藩国祸福难量明府剖符大臣千里重任举止进退其可轻乎太守不听遂便升车章前拔佩刀绝马鞅于是乃止及宪被诛公卿以下多以交关得罪太守幸免以此重章李合传合弟子历字季子清白有节博学善交与郑康成陈纪等相结李膺传膺性简亢无所交接唯以同郡荀淑陈实为师友刘梁传梁疾世多利交以邪曲相党乃着破群论时之览者以为仲尼作春秋乱臣知惧今此论之作俗士岂不愧心其文不存李固传固子燮字德公所交皆舍短取长好成人之美时颍川荀爽贾彪虽俱知名而不相能燮并交二子情无适莫世称其平正张升传升少好学而任情不羁其意相合者则倾身交结不问穷贱如乖其志好者虽王公大人终不屈从魏志刘表传注张璠汉纪刘表与同郡人张隐薛郁王访宣靖公褚恭刘祗田林为八交邴原传注原别传曰原至陈留则师韩子助颍川则宗陈仲弓汝南则交范孟博涿郡则亲卢子干吴志宗室传孙皎迁都护征虏将军轻财能施善于交结与诸葛瑾至厚吴范传范为人刚直颇好自称然与亲故交接有终始会稽先贤传贺劭为人美容止与人交久益敬之益都耆旧传柳宗字伯骞为治中与人交结久而益亲其所拔进皆世所称致位牧守乡里为之语曰得黄金一笥不如柳伯骞所识楚国先贤传宗承雅正不群魏武捉手请交承拒而不纳帝后为司徒总朝政谓承曰今可为交未承曰松柏之志犹存按宗承世说新语作宗世林
盖承其名而世林或其字也

世说新语何晏邓扬夏侯元并求傅嘏交而嘏终不许诸人乃因荀粲说合之谓嘏曰夏侯太初一时之杰士虚心于子而卿意怀不可交合则好成不合则致□二贤若穆则国之休此蔺相如所以下廉颇也傅曰夏侯太初志大心劳能合虚誉诚所谓利口覆国之人何晏邓扬有为而躁博而寡要外好利而内无关钥贵同恶异多言而□前多言多衅□前无亲以吾观之此三贤者皆败德之人尔远之犹恐罹祸况可亲之邪后皆如其言零陵先贤传张飞尝与刘巴宿巴不与语飞遂忿恚孔明谓巴曰飞虽武人爱慕足下足下虽天爵高宜少降意巴曰丈夫处世当交四海英雄如何与兵子共语晋书刘伶传伶字伯伦淡默少言不妄交游
皇甫谧传或劝谧修名广交谧以为非圣人孰能兼存出处居田里之中亦可以乐尧舜之道何必崇接世利事官鞅掌然后为名乎嵇绍传元康初绍为给事黄门侍郎时侍中贾谧以外戚之宠年少居位求交于绍绍距而不答杜预传预子锡性亮直忠烈孙秀求交于锡而锡拒之秀虽衔之惮其名高不敢害也刘琨传琨少负志气有纵横之才善交胜己
邓攸传攸拜吏部尚书蔬食敝衣周急振乏性谦和善与人交宾无贵贱待之若一□鉴传鉴子愔愔子超字景兴交游士林每存胜拔凡超所交友皆一时美秀虽寒门后进亦拔而友之及死之日贵贱操笔而为诔者四十余人其为众所宗贵如此世说新语王太尉不与庾子嵩交庾卿之不置王曰君不得为尔庾曰卿自君我我自卿卿我自用我法卿自用卿法世说补傅茂远泊然静处不妄交游袁司徒每经其户辄叹曰经其户寂若无人披其帷其人斯在岂得非名贤宋书刘敬宣传敬宣字万寿为散骑常侍宽厚待士时尚书仆射谢混自负才地少所交纳与敬宣相遇便尽礼着欢或问混曰卿未尝轻交于人而倾盖于万寿何也混曰人之相知岂可以一涂限孔文举礼太史子义夫岂有非之者耶南史王惠传惠从弟球简贵势不交游筵席虚静门无异客昙首常云蒨玉亦是玉□无当耳王昙首传昙首子僧虔为太子舍人退默少交接与袁淑谢庄善何尚之传昌字俨望尚之弟子也少而清靖独立不群所交者必当世清名不杂交游通和泛爱历郡皆以清白称世说补郭恕先时与役夫小民入市肆饮食曰吾所与游皆子类也南史刘怀珍传怀珍从孙吁字彦度陈留阮孝绪博学隐居不交当世恒居一鹿□环植竹木寝处其中时人造之未尝见也吁经一造孝绪即顾以神交吁族兄歊又履高操三人日夕招携故都下谓之三隐吁曾与歊听讲钟山诸寺因共卜筑宋熙寺东涧有终焉之志尚书郎何炯尝命驾造门拒而不见王茂传茂年数岁为大父深所异及长好读兵书性隐不交游刘□传□子悛与齐武帝款好武帝即位悛从驾登蒋山上数叹曰贫贱之交不可忘糟糠之妻不下堂顾谓悛曰此况卿也袁湛传湛弟子淑淑兄子顗彖字伟才顗弟子也性刚固薄王晏为人晏请交不答谢弘微传弘微曾孙譓不妄交接门无杂宾有时独醉曰入吾室者但有清风对吾饮者惟当明月梁书庾诜传诜字彦实新野人也性托夷简少所游狎河东柳恽欲与之交诜拒而不纳南史任昉传昉好交结奖进士友不附之者亦不称述得其延誉者多见升擢故衣冠贵游莫不多与交好昉有子东里西华南容北叟流离不能自振生平旧交莫有收恤西华冬月着葛帔练裙道逢平原刘孝标泫然矜之谓曰我当为卿作计乃着广绝交论以讥其旧交到溉见其论抵几于地终身恨之范云传云好节尚奇专趋人之急少与领军长史王□善云起宅新成移家始毕□亡于官舍尸无所归云以东厢给之移尸自门入躬自营唅招复如礼时人以为难到彦之传彦之孙撝溉字茂灌撝弟子也性不好交游唯与朱异刘之遴张绾同志友密及卧疾门可罗雀惟三人每岁时恒鸣驺枉道以相存问置酒极欢而去殷钓传钓宗人芸倜傥不拘细行然不妄交游门无杂客韦睿传睿子正位襄陵太守初正与东海王僧孺善及僧孺为吏部郎参掌大选宾友故人莫不倾意正独淡然及僧孺摈废正复笃素分有逾曩日论者称焉江淹集袁叔明传友人袁炳志气跌宕不与俗人交俯眉暂仕历国常侍员外郎府功曹临湘令粟之入者悉散以赡亲与余有青云之交非直衔杯酒而已魏书刘芳传芳从子懋性沉雅厚重善与人交器宇渊旷风流甚美时论高之尚书李平与之结莫逆之友卢元传元孙渊渊弟子义僖性宽和畏慎不妄交款与魏子建情好尤笃言无所隐北史王慧龙传慧龙子宝兴宝兴子琼自慧龙入国三世一身至琼始有四子长子遵业兄弟并交游时俊乃为当时所美杨播传播子侃字士业时播一门贵满朝廷子侄早通而侃独不交游公卿罕有识者薛安都传安都从祖弟真度庶子怀古本不励清节及为汾州偏有聚纳之响自以支庶饵诱胜己共为婚姻多亲戚悉令同行兼为之弥缝恣其取受而将劳宾客曲尽物情送去迎来不避寒热性少言每有接对但嘿然而返既指授先期明人马之数左右密已记录俄而酒馔相寻刍粟继至逮于将别赠以钱缣下及厮佣咸过本望北齐书裴让之传让之弟谳之年少不妄交游唯与陇西辛术赵郡李绘顿丘李构清河崔瞻为忘年之友北史任祥传祥位望既重能以宽和接物人士称之周书韦敻传敻雅好名义虚襟善诱虽耕夫牧竖有一介可称者皆接引之特与族人处元及安定梁旷为放逸之友北史裴佗传佗性刚直不好与俗人交游其投分者必当时名胜清白任真不事家产隋书房彦谦传彦谦名有异政内史侍郎薛道衡一代文宗位望清显所与交结皆海内名贤重彦谦为人深加友敬北史薛辩传辩五世孙端端弟湖湖曾孙道衡久当枢要才名益显太子诸王争与交好高颎杨素雅相推重声名藉甚无竞一时文中子周公篇子谓姚义能交或曰简子曰所以为能也或曰广子曰广而不滥又所以为能也问易篇贾琼为吏以事楚公将行子饯之琼曰愿问事人之道子曰远而无介就而无谄泛乎利而讽之无斗其捷琼曰终身诵之子曰终身行之可也礼乐篇贾琼问群居之道子曰同不害正异不伤物曰可终身而行乎子曰乌乎而不可也古之有道者内不失真而外不殊俗夫如此故全也唐书朱敬则传敬则志尚恢博好学重节义然诺善与人交振其急难不责报于人与左史江融左仆射魏元忠善王琚传琚敏悟有才略明天文象纬以从父隐客常为凤阁侍郎故与贵近交常衮传衮性狷洁不妄交游
李栖筠传栖筠为文章劲迅有体要不妄交游士多慕向陆龟蒙传龟蒙少高放通六经大义不喜与流俗交虽造门不肯见郑絪传絪幼有奇志善属文所交皆天下有名士孔述睿传述睿子敏行少修洁及仕宦能交当时豪俊有名一时韩愈传愈性明锐不诡随与人交始终不少变成就后进士往往知名经愈指授皆称韩门弟子愈官显稍谢遣凡内外亲若交友无后者为嫁遣孤女而恤其家旧唐书杨凭传凭少负气节与母弟凝凌相友爱皆有时名重交游尚然诺与穆质许孟容李墉王仲舒为友故时人称杨穆许李之友仲舒以后进慕而入焉性尚简傲不能接下以此人多怨之问奇类林白乐天与杨震卿为姻家而不累于震卿与元稹牛僧孺相厚善而不党于元稹僧孺为裴晋公所雅重而不因晋公以进李文饶素不乐而不为文饶所深害五代史和凝传凝父矩性嗜酒不拘小节然独好礼文士每倾赀以交之册府元龟后唐刘赞明宗朝为中书舍人翰林学士窦梦征同年登第邻居友善梦征早卒与同年杨凝式服缌麻为位而哭其家无少长与视丧事恤其孀稚人士称之马令南唐书徐温传温烈祖之养父也刚毅寡言罕与人交众中凛然可畏目为徐瞋冯延己传延己与宋齐丘更相推唱拜谏议大夫翰林学士复与其弟延鲁交结魏岑陈觉查文徽侵损时政时人谓之五鬼萧俨传俨志量隐正交不苟合
陆游南唐书李德诚传德诚子建勋家世将相又娶于徐氏为其国贵游然杜门不预世事所与交皆寒畯裘马取具而已辽史萧札剌传札剌家于颉山亲友或过之终日言不及世务凡宴游相邀亦不拒一岁山居过半与世俗不偶耶律资忠重之目曰颉山老人

　交谊总部纪事二
宋史戚同文传同文纯质尚信义人有丧者力拯济之宗族闾里贫乏者周给之冬月多解衣裘与寒者由是深为乡里推服有不循孝弟者同文必谕以善道有知人鉴所游皆一时名士乐闻人善未尝言人短与宗翼张昉滕知白为友生平不至京师长子维任随州书记迎同文就养卒于汉东其门人追号坚素先生钱若水传若水雅善谈论尤轻财好施所至推诚待物委任僚佐总其纲领无不称治汲引后进推贤重士襟度豁如也胡则传则以进士起家累迁三司度支副使无廉名喜交结尚风义丁谓贬崖州宾客随散落则间遣人至海上馈问如平日在福州时前守陈绛尝延蜀人龙昌期为众人讲易得钱十万绛既坐罪遂自成都械昌期至则破械馆以宾客出俸钱为偿之王佑传佑子旭严于治内恕以接物尤笃友义杨亿传亿官工部侍郎翰林学士喜诲诱后进以成名者甚众人有片辞可纪必为讽诵重交游性耿介尚名节多周给亲友故廪禄亦随而尽张洎传洎险诐好攻人之短李煜既归朝贫甚洎犹丐索之煜以白金□面器与洎洎尚未满意时潘慎修掌煜记室洎疑慎修教煜素与慎修善自是亦稍疏之煜子仲寓雅好蒱博饮宴洎因切谏之仲寓谢过后数月人有言仲寓蒱博如故洎遂与之绝及仲寓死郢州葬京师洎亦不赴吊与张佖议事不协遂为仇隙始以从父礼事佖既而不拜尤善事内官性鄙吝虽亲戚无所沾及江表故旧亦罕登其门素与徐铉厚善后因议事相忤遂绝交然手写铉文章访求其笔札藏箧笥甚于珍玩魏丕传丕颇涉学问淳化中累迁左骁骑大将军好歌诗颇与士大夫游接有时称梁颢传颢官翰林学士与人交久而无改士大夫多之颢子固为人气调俊爽善与人交疏财慷慨尚气义陈从易传从易激直少容多面折人王钦若最善之尝谓人曰日不见简夫辄忽忽不怿及废居南京时丁谓方用事人畏谓无敢往见钦若者从易将使湖南欲过之遇汴水旱涸遂告谓曰从易愿使湖外者非独为贫也亦以王公在宋故就省之尔今汴涸义不可从他道进幸公许少留谓即大喜曰王公之门独君为知我者留权纠察刑狱从易不敢当乃听归馆须汴通乃行时寇准贬道州谓又谓从易曰庐陵之事可以释憾矣从易对曰当以故相事之尔谓有愧色其行志多类此戚纶传纶与交游故旧以信义着称士子谒见者必询其所业访其志尚随才诱诲之尝云归老后得十年在乡闾讲习亦可以恢道济世赵师民传师民为天章阁待制帝问子夏子张所言交道孰胜曰圣哲之道含覆广大与天地参善者有以进德恶者俾之改行子张之言为优司马池传池子旦与人交以信义喜周其急尝有以罪免官贫不能存者分俸济之其人无以报愿以女为妾旦惊谢之亟出妻奁中物使嫁之范仲淹传仲淹内刚外和性至孝以母在时方贫其后虽贵非宾客不重肉妻子衣食仅能自充而好施予置义庄里中以赡族人泛爱乐义士多出其门下虽里巷之人皆能道其名字死之日四方闻者皆为叹息陈升之传升之为起居舍人知谏院时俗好藏去交亲尺牍有讼则转相告言有司据以推诘升之谓此告讦之习也请禁止之孙瑜传瑜天资整敏齐家以严称善与人交一受知终身不易所荐上有过或教使自言曰已知之而复挤之吾不为也文彦博传彦博以太师致仕居洛阳虽穷贵极富而平居接物谦下尊德乐善如恐不及其在洛也洛人邵雍程颢兄弟皆以道自重宾接之如布衣交邵雍传雍德气粹然望之知其贤然不事表襮不设防畛群居燕笑终日不为甚异于人言乐道其善而隐其恶有就问学即答之未尝强以语人人无贵贱少长一接以诚故贤者悦其德不贤者服其化一时洛中人材特盛而忠厚之风闻天下李遵勖传遵勖尚万寿长公主拜宁国军节度使徙镇国军所居园池冠京城构堂引水环以佳水延一时名士大夫与宴乐师杨亿为文亿卒为制服及知许州奠亿之墓恸哭而返又与刘筠相友善筠卒存恤其家巢谷传谷初名谷字元修眉州眉山人父中谷传其学虽朴而博举进士京师谷素多力见举武艺者心好之遂弃其旧学蓄弓箭习骑射久之业成而不中第闻西边多骁勇为四方冠去游秦凤泾原间所至友其秀杰与韩存宝尤相善教之兵书熙宁中泸州蛮扰边命存宝出兵讨之存宝不习蛮事邀谷至军中及存宝得罪将就逮自度必死谓谷曰我泾原武夫死非所惜顾妻子不免寒饿橐中有银数百两非君莫可使遗之者谷即变姓名怀银授其子人无知者存宝死谷逃避江淮间会赦乃出苏轼谪黄州与谷同乡幼而识之因与之游及轼与弟辙在朝谷浮沉里中未尝一来相见绍圣初轼辙谪岭海平生亲旧无复相闻者谷独慨然自眉山诵言欲徒步访两苏闻者皆笑其狂元符二年谷竟往至梅州遗辙书曰我万里步行见公不意自全今至梅矣不旬日必见死无恨矣辙惊喜曰此非今世人古之人也既见握手相泣已而道平生逾月不厌时谷年七十三瘦瘠多病将见轼于海南辙愍而止之曰君意则善然循至儋数千里当复度海非老人事也谷曰我自视未即死也公无止我阅其橐中无数千钱辙方困乏亦强资遣之舟行会有蛮隶窃其橐装以逃获于新州谷从之至新遂病死辙闻哭之失声恨不用己言而致死又奇其不用己言而行其志也吕公着传公着与人交出于至诚好德乐善见士大夫以人物为意者必问其所知与其所闻参互考实以达于上每议政事博取众善以为善神宗尝言其于人材不欺如权衡之称物尤能避远声迹不以知人自处始与王安石善安石兄事之安石博辩逞辞人莫敢与亢公着独以精识约言服之安石尝曰疵吝每不自胜一诣长者即废然而返所谓使人之意消者于晦叔见之又谓人曰晦叔为相吾辈可以言仕矣后安石得志意其必助己而数用公议列其过失以故交情不终闻见前录康节先公居洛凡交游年长者拜之年等者与之为朋友年少者以子弟待之未尝少异于人故得人之欢心宋史沈遘传遘弟辽故受知于王安石安石尝与诗有风流谢安石潇洒陶渊明之称至是当国更张法令辽与之议论拂意日益见疏于是坐与其长不相能罢去久之以太常寺奉礼郎监杭州军资库转运使使摄华亭县他使者适有夙憾思中以文法因县民忿争相牵告词语连及遂文致其罪下狱引服夺官更赦始徙池州既至池即筑室于齐山之上名曰云巢好事者多往游辽追悔平生不自贵重悉谢弃少习杜门隐几曾巩苏轼黄庭坚皆与唱酬相往来然竟不复起鲜于侁传侁知扬州苏轼自湖州赴狱亲朋皆绝交道独侁往见台史不许通或曰公与轼相知久其所往来书文宜焚之勿留不然且获罪侁曰欺君负友吾不忍为以忠义分谴则所愿也孙鼛传鼛笃于行义在广东时苏轼谪居惠州极意与周旋二子娶晁补之黄庭坚女党事起家人危惧鼛一无所顾时人称之悦生随抄苏子瞻泛爱天下士无贤不肖欢如也尝自言上可以陪玉皇大帝下可以陪卑田院乞儿子由晦默少许可尝戒子瞻择友子瞻曰眼前见天下无一个不好人此乃一病道山清话刘贡父平生不曾议人长短人有不韪必当面折之虽介甫用事诸公承顺不及惟贡父屡当面攻之然退与人言未尝出一语人皆服其长者虽介甫亦敬服之宋史邢恕传恕从程颢学因出入司马光吕公着门一时贤士争与之交恕善为表暴早致声名而天资反复行险冒进为司马光客即陷光附章惇即背惇至与三蔡为腹心则之死弗替杨时传时在东郡所交皆天下士
读书镜陈履常居都下逾年未尝一至贵人之门章子厚欲一见终不可得范忠宣公既退居有园第在京师客至无贵贱皆野服见之故人或为具召虽权贵不拒也大抵处权贵之道在朝则踪迹宜疏远所以避嫌在乡则交际宜往来所以敦旧宋史汪应辰传张九成谪邵州应辰时通问及其丧父言者犹攻之而应辰不远千里往吊人皆危之丞相赵鼎死朱崖扶丧过郡应辰为文祭之曰惟公两登上宰皆直艰危之时一斥南荒遂为死生之别事已定于盖棺恩特容于归骨吏付之火章杰希秦桧意指应辰为阿附死党符移询鞫遍搜行台求祭文不可得时胡寅遗桧书谓此事不足竟事乃寝李侗传侗字愿中南剑州剑浦人侗与乡人处饮食言笑终日油油如也其接后学答问不倦虽随人浅深施教而必自反身自得始朱熹传熹少时慨然有求道之志学既博求之经传复遍交当世有识之士赵汝愚传汝愚父善应官终修武郎江西兵马都监故人之孤女贫无所归善应聘以为己子妇有尝同僚者死不克葬子佣食他所善应驰往哭之归其子而予之赀使葬焉赵希錧传希錧风资凝重胸抱魁垒扬人之善不记人之过急人之难不忘人之恩居官祁寒盛暑未尝谒告衣食取裁足而已娄机传机居乡以诚接物是非枉直判于语下不为后言人惮而服之称奖人才不遗寸长其所荐进亦不欲人之知也辛弃疾传弃疾为大理寺时同僚吴交如死无棺敛弃疾叹曰身为列卿而贫若此是廉介之士也既厚赙之复言于执政诏赐银绢弃疾尝同朱熹游武夷山赋九曲棹歌熹书克己复礼夙兴夜寐题其二斋室熹没伪学禁方严门生旧故至无送葬者弃疾为文往哭之曰所不朽者垂万世名孰谓公死凛凛犹生见闻搜玉季嵩苏人隐居阳山不妄出交游有诗云一室焚香几独□萧然兴味似山僧不缘懒出忘巾栉免得时人有爱憎金史纥石烈良弼传良弼荐举人才常若不及居家清俭亲旧贫乏者周给之与人交久而愈敬孟奎传奎参知政事改中都左警巡使平章政事完颜守贞礼接士大夫在其门者号冷岩十俊奎其一也守贞传守贞喜推毂善类接援后进朝廷正人多出入门下赵秉文传秉文为人至诚乐易与人交不立崖岸未尝以大名自居唐括安礼传安礼参知政事历河间尹南京留守以丧去官起尚书右丞上问宰臣曰御史台官亦与亲知往来否皆曰往来殊少上曰台官当尽绝人事谏官记注官与闻议论亦不可与人游从安礼对曰亲知之间恐不可尽绝也上曰职任如是何恤人言仆散忠义传忠义动由礼义谦以接下敬儒士与人极和易侃侃如也王贲传贲敦厚尚义笃于亲朋不营产业比殁家甚窭豫王永成传永成自幼喜读书晚年所学益醇每暇日引文士相与切磋之以礼未尝见骄色雷渊传渊为文章诗喜新奇善结交凡当涂贵要与布衣名士无不往来越王永功传永功子封胙国公正大初进封密国公奉朝请四十年日以讲诵吟咏为事时潜与士大夫唱酬然不敢明白往来永功薨后稍得出游与文士赵秉文杨云翼雷渊元好问李汾王飞伯□交善初宣宗南迁诸王宗室颠沛奔走乃尽载其家法书名画一帙不遗居汴中家人口多俸入少客至贫不能具酒肴蔬饭共食焚香煮茗尽出藏书谈大定明昌以来故事终日不听客去乐而不厌也元史王倚传倚为人孝友乐易重然诺与人交不苟合虞集传集尽读诸经通其大义山林之士知古学者必折节下之接后进虽少且贱如敌己当权门赫奕未尝有所附丽辍耕录陈云峤尝被命监铸祭器于杭无锡倪元镇慕其名来见之张燕湖山间罗设甚至酒终为别以一帖馈米百石云峤命从者移置近所举巨觥引妓乐驺从者而前悉分散之顾倪曰吾在京时即熟尔名云士之清者它无与比其所以章章者盖以米沽之也请从今日绝交且骂诸尝誉之者时张伯雨在坐不胜局蹐其豪气类如此明外史唐定王泾传成化二十一年成王弥鍗嗣肆力经史被服儒素与贤士大夫游何乔新传乔新与人寡合气节友彭韶学问友丘浚而已沁水王珵□传珵□渖简王七世孙也隆庆元年嗣爵工诗喜士往来多布衣交名誉藉甚奉国将军多煌传多煌廉静寡欲与弟多炡多多照皆用文雅结交遍远近马芳传芳二子栋林栋官至都督林雅好文学交游多名士时誉藉甚自许亦甚高王守仁传何廷仁初名秦以字行改字性之黄弘纲字正之皆雩都人廷仁和厚与人接诚意盎益而弘纲难近未尝假色笑于人然两人志行相准震泽纪闻王竑李秉俱号一时名臣及二人致仕居乡竑高自标岸不妄与人交秉出入闾巷每与人对奕终日无忤竑告人曰李执中朝廷大臣而与市井小人亲狎何自轻之甚秉闻之曰所谓大臣者讵能常为之在朝在乡固各有体何至以官骄乡人哉畜德录吴文定公宽为修撰时有同年贺恩寝疾将不起欲易篑托于公之旁庑公即埽室请迁及卒奉殓于中堂使子衣衰以答吊者又故人之子有事于京者书托公主之久而有疾不起为棺殓及检帐有输官银若干尽丧于娼家公为如偿之遣人送丧归见闻搜玉华亭侯廷言官邸设二屏其左曰员者被人讥方者被人忌不方与不员何以成其器至员莫如天至方莫如地天地之大也人犹有所议况我疏陋流窃禄尸其位人或讥我员我员思以智人或忌我方我方思以义醒者彼自醒醉者彼自醉俯仰规矩中灵台了无二其右曰物之香者莫如兰物之清者莫如竹兰香香于天下草竹清清于天下木彼棘果何物杂于兰竹中小人之恶固可恶君子之德尚有容君不见仲尼尚遭阳虎怒孟子曾被臧仓沮谁知造化本无私善恶难逃消长数列朝诗集龙瑄字克温宜春人家世袭武职遂为南京人少警敏博涉经史遨游四方与丘仲深罗彝正陈公甫为布衣交重然诺尚风义朋游有急挥金如土苴江湖间声称藉甚曰过金陵不识龙克温犹徒行也边贡字廷实弱冠举进士雅负才名美风姿谙吏事好交与天下豪俊游览六代江山挥毫浮白夜以继日周诗字以言昆山人尝之京师以诗文游公卿间去游武林敝衣匿僧寺中提学孔天引自翰林出雅负知诗阅岳鄂王庙题壁诗曰何事疥吾壁也命隶人篲墨埽之至以言诗乃大惊立命驾往谒与定交武林人争延致以言以言不怿辞归与皇甫子浚兄弟善遂主皇甫氏以言之父讳右与虞山孙艾为死友且死属以言曰常熟可久居居必依孙氏以言老且病辞皇甫氏曰先人之所属也艾之子耒具舟逆之遂死孙氏耒殓而殡之葬孙氏吾谷墓旁表诸石曰虚岩山人周君墓子浚铭之曰死生之交谅焉有经千秋百世盟言是征迄今百有余年孙氏之子孙守其盟不替岁时祭焉丰坊字存礼为人狂诞傲僻纵口徇意所至人畏而恶之尝邀邑子沈嘉则具盛馔结忘年交相得甚欢或间之曰是尝姗笑公诗即大怒设醮上章诅之上帝所诅凡三等一等皆公卿大夫有雠隙者二等则布衣文士嘉则为首三等鼠蝇蚊蚤虱其狂可笑皆此类也皇甫汸字循顺好狎游少与伯仲氏及中表二黄称诗掉鞅词苑五十余年其在燕中则有高叔嗣王慎中唐顺之陈束在留署则有蔡汝楠许谷王廷干施峻侯一元中山徐京再赴阙下则有谢榛李攀龙王世贞而谪楚则交王廷栋迁滇则交杨慎咸相与上下
　交谊总部艺文一
　　绝交论　　　　　　　　　后汉朱穆或曰子绝存问不见客亦不答也何故曰古者进退趋业无私游之交相见以公朝飨会以礼纪否则朋徒受习而已曰人将疾子如何曰宁受疾曰受疾可乎曰世之务交游也久矣敦千乘不忌于君犯礼以追之背公以从之其愈者则孺子之爱也其甚者则求蔽过窃誉以赡其私事替义退公轻私重居劳于听也或于道而求其私赡矣是故遂往不返而莫敢止焉是川渎并决而莫之敢塞游豮蹂稼而莫之禁也诗云威仪棣棣不可选也后生将复何述而吾不才焉能规此实悼无行子道多阙臣事多尤思复白圭重考古言以补往过时无孔堂思兼则滞匪有废也则亦焉兴是以敢受疾也不亦可乎　　与刘伯宗绝交书　　　　　　　前人昔我为丰令足下不遭母忧乎亲解衰绖来入丰寺及我为侍书御史足下亲来入台足下今为二千石我下为郎乃反因计吏以谒相与足下岂丞尉之徒我岂足下部民欲以此谒为荣宠乎咄刘伯宗于仁义道何其薄哉　　正交论　　　　　　　　　　　蔡邕闻之前训曰君子以朋友讲习而正人无有淫朋是以古之交者其义敦以正其誓信以固逮夫周德始衰颂声既寝伐木有鸟鸣之刺谷风有弃予之怨自此以降弥以凌迟或阙其始终或强其比周是以缙绅患其然而论者谆谆如也疾浅薄而怀携贰者有之恶朋党而绝交游者有之其论交也曰富贵则人争趋之贫贱则人争去之是以君子慎人所以交己审己所以交人富贵则无暴集之客贫贱则无弃旧之宾矣原其所以来则知其所以去见其所以始则观其所以终彼贞士者贫贱不待夫富贵富贵不骄乎贫贱故可贵也盖朋友之道有义则合无义则离善则久要不忘平生之言恶则忠告善诲之否则止无自辱焉故君子不为可弃之行不患人之遗己也信有可归之德不病人之远己也不幸或然则躬自厚而薄责于人怨其远矣求诸己而不求诸人咎其稀矣夫远怨稀咎之机咸在乎躬莫之致也子夏之门人问交于子张而二子各有闻于夫子然则以交诲也商也宽故告之以拒人师也褊故诲之以容众各从其行而矫之至于仲尼之正教则泛爱众而亲仁故非善不喜非仁不亲交游以方会友以文可无贬也谷梁赤曰心志既通名誉不闻友之罪也今将患其流而塞其源病其末而刈其本无乃未若择其正而黜其邪与与其彼农皆黍而独稷焉夫黍亦神农之嘉谷与稷并为粢盛也使交可废则黍其愆矣括二论而言之则刺薄者博而洽断交者贞而孤孤有羔羊之节与其不获已而矫时也走将从夫孤焉　　交友论　　　　　　　　　　魏文帝夫阴阳交万物成君臣交邦国治士庶交德行光同忧乐共富贵而友道备矣易曰上下交而其志同繇此观之交乃人伦之本务王道之大义非特士友之志也白虎通曰朋友之道有四近则正之远则称之乐则思之患则死之扬子法言曰朋而不心面朋也友而不心面友也说苑曰魏文侯叹田子方曰自友方也君臣益亲百姓益附吾是以知友士之功焉　　叹逝赋有
序
　　　　　　晋陆机
　昔每闻长老追计平生同时亲故或雕落已尽或　仅有存者余年方四十而懿亲戚属亡多存寡昵　交密友亦不半在或所曾共游一途同宴一室十　年之内索然已尽以是思哀哀可知矣乃为赋曰伊天地之运流纷升降而相袭日望空以骏驱节循虚而警立嗟人生之短期孰长年之能执时飘忽其不再老晼晚其将及怼琼□之无征恨朝霞之难挹望旸谷以企予惜此景之屡戢悲夫川阅水以成川水滔滔而日度世阅人而为世人冉冉而行暮人何世而弗新世何人之能故野每春其必华草无朝而遗露经终古而常然率品物其如素譬日及之在条恒虽尽而不悟虽不悟其可悲心惆焉而自伤亮造化之若兹吾安取夫久长痛灵根之夙殒怨具尔之多丧悼堂构之隤瘁□城阙之丘荒亲弥懿其已逝交何戚而不亡咨余今之方殆何视天之茫茫伤怀凄其多念蹙貌瘁而鲜欢幽情发而成绪滞思叩而兴端惨此世之无乐咏在昔而为言居充堂而衍宇行连驾而比轩弥年时其讵几夫何往而不残或冥邈而既尽或寥廓而仅半信松茂而柏悦嗟芝焚而蕙叹苟性命之弗殊岂同波而异澜瞻前轨之既覆知此路之良难启四体而深悼惧兹形之将然毒娱情之寡方怨感目之多颜谅多颜之感目神何适而获怡寻平生于响像览前物而怀之步寒林以凄恻玩春翘而有思触万类以生悲叹同节而异时年弥往而念广涂薄暮而意迮亲落落而日稀友靡靡而愈索顾旧要于遗存得十一于千百乐陨心其如亡哀缘情而来宅托末契于后生余将老而为客然后弭节安怀妙思天造精浮神沦忽在世表悟大暮之同寐何矜晚以怨早指彼日之方除岂兹情之足搅感秋华于衰木瘁零露于丰草在殷忧而弗违夫何云乎识道将颐天地之大德遗圣人之洪宝解心累于末迹聊优游以娱老　　与山巨源绝交书　　　　　　　嵇康足下昔称我于颍川吾尝谓之知言然经□此意尚未熟悉于足下何从便得之也前年从河东还显宗阿都说足下议以吾自代事虽不行知足下故不知之足下旁通多可而少怪吾直性狭中多所不堪偶与足下相知耳间闻足下迁惕然不喜恐足下羞庖人之独割引尸祝以自助手荐鸾刀漫之膻腥故具为足下陈其可否吾昔读书得并介之人或谓无之今乃信其真有耳性有所不堪真不可强今空语同知有达人无所不堪外不殊俗而内不失正与一世同其波流而悔吝不生耳老子庄周吾之师也亲居贱职柳下惠东方朔达人也安乎卑位吾岂敢短之哉又仲尼兼爱不羞执鞭子文无欲卿相而三登令尹是乃君子思济物之意也所谓达能兼善而不渝穷则自得而无闷以此观之故尧舜之君世许由之岩栖子房之佐汉接舆之行歌其揆一也仰瞻君可谓能遂其志者也故君子百行殊涂而同致循性而动各附所安故有处朝廷而不出入山林而不反之论且延陵高子臧之风长卿慕相如之节志气所托不可夺也吾每读尚子平台孝威传慨然慕之想其为人少加孤露母兄见骄不涉经学性复疏懒筋驽肉缓头面常一月十五日不洗不大闷痒不能沐也每常小便而忍不起令胞中略转乃起耳又纵逸来久情意傲散简与礼相背懒与慢相成而为侪类见宽不攻其过又读庄老重增其放荡故荣进之心日颓任实之情转笃此由禽鹿少见驯育则服从教制长而见羁则狂顾顿缨赴蹈汤火虽饰以金镳飨以嘉肴愈思长林而志在丰草也阮嗣宗口不论人过吾每师之而未能及至性过人与物无伤惟饮酒过差耳至为礼法之士所绳疾之如雠幸赖大将军保持之耳吾不如嗣宗之贤而有慢弛之阙又不识人情暗于机宜无万石之慎而有好尽之累久与事接疵衅日兴虽欲无患其可得乎又人伦有礼朝廷有法自惟至熟有必不堪者七甚不可者二卧喜晚起而当关呼之不置一不堪也抱琴行吟弋钓草野而吏卒守之不得妄动二不堪也危坐一时痹不得摇性复多虱爬搔无已而当裹以章服揖拜上官三不堪也素不便书又不喜作书而人间多事堆案盈几不相酬答则犯教伤义欲自勉强则不能久四不堪也不喜吊丧而人道以此为重已为未见恕者所怨至欲见中伤者虽瞿然自责然性不可化欲降心顺俗则诡故不情亦终不能获无咎无誉如此五不堪也不喜俗人而当与之共事或宾客盈坐鸣声聒耳嚣尘臭处千变百伎在人目前六不堪也心不耐烦而官事鞅掌机务缠其心世故繁其虑七不堪也又每非汤武而薄周孔在人间不止此事会显世教所不容此甚不可一也刚肠疾恶轻肆直言遇事便发此甚不可二也以促中小心之性统此九患不有外难当有内病宁可久处人间耶又闻道士遗言饵朮黄精令人久寿意甚信之游山泽观鱼鸟心甚乐之一行作吏此事便废安能舍其所乐而从其所惧哉夫人之相知贵识其天性因而济之禹不逼伯成子高全其节也仲尼不假盖于子夏护其短也近诸葛孔明不逼元直以入蜀华子鱼不强幼安以卿相此可谓能相终始真相知者也足下见直木不可以为轮曲者不可以为桷盖不欲以枉其天才令得其所也故四民有业各以得志为乐惟达者为能通之此足下度内耳不可自见好章甫强越人以文冕也己嗜臭腐养鸳雏以死鼠也吾顷学养生之术方外荣华去滋味游心于寂寞以无为为贵纵无九患尚不顾足下所好者又有心闷疾顷转增笃私意自试不能堪其所不乐自卜已审若道尽涂穷则已耳足下无事冤之令转于沟壑也吾新失母兄之欢意常凄切女年十三男年八岁未及成人况复多病顾此悢悢如何可言今但愿守陋巷教养子孙时与亲旧叙阔陈说平生浊酒一杯弹琴一曲志愿毕矣足下若嬲之不置不过欲为官得人以益时用耳足下旧知吾潦倒粗疏不切事情自惟亦皆不如今日之贤能也若以俗人皆喜荣华独能离之以此为快此最近之可得言耳然使长才广度无所不淹而能不营乃可贵耳若吾多病困欲离事自全以保余年此真所乏耳岂可见黄门而称贞哉若趣欲共登王涂期于相致时为欢益一旦迫之必发其狂疾自非重怨不至于此也野人有快炙背而美芹子者欲献之至尊虽有区区之意亦已疏矣愿足下勿似之其意如此既以解足下并以为别嵇康白　　与吕长悌绝交书　　　　　　　前人康白昔与足下年时相比以故数面相亲足下笃意遂成大好由是许足下以至交虽出处殊途而欢爱不衰也及中间少知阿都志力开悟每喜足下家复有此弟而阿都去年向我有言诚忿足下意欲发举吾深抑之亦自恃每谓足下不足迫之故从吾言间令足下因其顺亲盖惜足下门户欲令彼此无恙也又足下许吾终不系都以子父六人为誓吾乃慨然感足下重言慰解都都遂释然不复兴意足下阴自阻疑密表系都先首服诬都此为都故信吾又无言何意足下包藏祸心耶都之含忍足下实由吾言今都获罪吾为负之吾之负都由足下之负我也怅然失图复何言哉若此无心复与足下交矣古之君子绝交不出丑言从此别矣临别恨恨嵇康白　　庾公诔　　　　　　　　　　　孙绰咨予与公风流同归拟量托情视公犹师君子之交相与无私虚中纳是吐诚诲非虽实不敏敬佩弦韦永戢话言口诵心悲　　王长史诔　　　　　　　　　　前人余与夫子交非势利心犹澄水同此元味　　朱穆传论　　　　　　　　宋范蔚宗朱穆见比周伤义偏党毁俗志抑朋游之私遂着绝交之论蔡邕以为穆贞而孤又作正交而广其志焉盖孔子称上交不谄下交不渎后汉
书作黩
又曰晏平仲
善与人交子夏之门人亦问交于子张故易明断金之义诗载燕朋之谣若夫文会辅仁直谅多闻之友时济其益纻衣倾盖弹冠结绶之夫遂隆其好斯固交者之方焉至乃田窦卫霍之游客廉颇翟公之门宾进以势合退由衰异又专诸荆卿之感激侯生豫子之投身情为恩死命缘义轻皆以利害移心怀德成节非夫交照疑
之本未可语失得之原也穆徒以
友分少全因绝同志之求党侠生敝而忘得朋之义蔡氏贞孤之言其为然也古之善交者详矣汉兴称王阳贡禹陈遵张竦中世有廉范庆鸿陈重□义云　　广绝交论　　　　　　　　　梁刘峻客问主人曰朱公叔绝交论为是乎为非乎主人曰客奚此之问客曰夫草虫鸣则阜螽跃雕虎啸而清风起故絪缊相感雾涌云蒸嘤鸣相召星流电激是以王阳登则贡公喜罕生逝而国子悲且心同琴瑟言郁郁于兰茞道协胶漆志婉娈于埙箎圣贤以此镂金版而镌盘盂书玉牒而刻钟鼎若乃匠人辍成风之妙巧伯子息流波之雅引范张款款于下泉尹班陶陶于永夕络绎纵横烟霏雨散巧历所不知心计莫能测而朱益州汨彝叙越谟训捶直切绝交游比黔首以鹰鹯媲人灵于豺虎蒙有猜焉请辨其惑主人忻然而笑曰客所谓抚弦徽音未达燥湿变响张罗沮泽不睹鸿雁雪飞盖圣人握金镜阐风烈龙骧蠖屈从道污隆日月联璧赞亹亹之弘致云飞电薄显棣华之微旨若五音之变化济九成之妙曲此朱生得元珠于赤水谟神睿而为言至夫组织仁义琢磨道德欢其愉乐恤其陵夷寄通灵台之下遗迹江湖之上风雨急而不辍其音霜雪零而不渝其色斯贤达之素交历万古而一遇逮叔世民讹狙诈□起溪谷不能逾其险鬼神无以究其变竞毛羽之轻趋锥刀之末于是素交尽利交兴天下蚩蚩鸟惊雷骇然利交同源派流则异较言其略有五术焉若其宠钧董石权压梁窦雕刻百工炉锤万物吐漱兴云雨呼吸下霜露九域耸其风尘四海迭其熏灼靡不望影星奔藉响川骛鸡人始唱鹤盖成阴高门旦开流水接轸皆愿摩顶至踵隳胆抽肠约同要离焚妻子誓徇荆卿湛七族是曰势交其流一也富埒陶白赀巨程罗山擅铜陵家藏金穴出平原而联骑居里闬而鸣钟则有穷巷之宾绳枢之子冀宵烛之末光邀润屋之微泽鱼贯凫跃飒沓鳞萃分雁鹜之稻粱沾玉斝之余沥衔恩遇进款诚援青松以示心指白水而旌信是曰贿交其流二也陆大夫燕喜西都郭有道人伦东国公卿贵其籍甚缙绅羡其登仙加以顩颐蹙頞涕唾流沫骋黄马之剧谈纵碧鸡之雄辩叙温燠则寒谷成暄论严苦则春丛零叶飞沈出其顾指荣辱定其一言于是有弱冠王孙绮纨公子道不挂于通人声未遒于云阁攀其鳞翼丐其余论附骐骥之旄端轶归鸿于碣石是曰谈交其流三也阳舒阴惨生民大情忧合欢离品物恒性故鱼以泉涸而喣沫鸟因将死而哀鸣同病相怜缀河上之悲曲恐惧置怀昭谷风之盛典斯则断金由于湫隘刎颈起于苫盖是以伍员濯溉于宰嚭张王抚翼于陈相是曰穷交其流四也驰骛之伦浇薄之俗无不操权衡秉□纩衡所以揣其轻重纩所以属其鼻息若衡不能举纩不能飞虽颜冉龙翰凤雏曾史兰熏雪白舒向金玉渊海卿云黼黻河汉视若游尘遇同土梗莫肯费其半菽罕有落其一毛若衡重锱铢纩微彯撇虽共工之搜慝欢兜之掩义南荆之跋扈东陵之巨猾皆为匍匐逶迤折枝舐痔金膏翠羽将其意脂韦便辟导其诚故轮盖所游必非夷惠之室苞苴所入实行张霍之家谋而后动毫芒寡忒是曰量交其流五也凡斯五交义同贾鬻桓谭譬之于阛阓林回谕之于甘醴夫寒暑递进盛衰相袭或前荣而后悴或始富而终穷或初存而末亡或古约而今泰循环翻覆迅若波澜此则徇利之情未尝异变化之道不得一由是观之张陈所以凶终萧朱所以隙末焉可知也而翟公方规规然勒门以箴客何所见之晚乎因此五交是生三衅败德殄义禽兽相若一衅也难固易携雠讼所聚二衅也名陷饕餮贞介所羞三衅也古人知三衅之为梗惧五交之速尤故王丹威子以槚楚朱穆昌言而示绝有旨哉近世有乐安任昉海内髦杰早绾银黄夙昭民誉遒文丽藻方驾曹王英特俊迈联横许郭类田文之爱客同郑庄之好贤见一善则盱衡扼腕遇一才则扬眉抵掌雌黄出其唇吻朱紫由其月旦于是冠盖辐辏衣裳云合辎軿击坐客恒满蹈其阃阈若升阙里之堂入其奥隅谓登龙门之阪至于顾盼增其倍价剪拂使其长鸣彯组云台者摩肩趋走丹墀者迭迹莫不缔恩狎结绸缪想庄惠之清尘庶羊左之徽烈及瞑目东粤归骸洛浦繐帐犹悬门罕渍酒之彦坟未宿草野绝恸轮之宾藐尔诸孤朝不谋夕流离大海之南寄命瘴疠之地自昔把臂之英金兰之友曾无羊舌下泣之仁宁慕郈成分宅之德呜呼世路崄巇一至于此太行孟门岂曰□绝是以耿介之士疾其若斯裂裳裹足弃之长骛独立高山之顶欢与麋鹿同群皦皦然绝其氛浊诚耻之也诚畏之也　　正交论
节
　　　　　　　唐李华
上古无文饱于和气从化而避何友之哉至于善恶分利害竞而后有交交天命也微鲍子之知管氏则诸夏迁为左□无归生之说屈建则椒举死于他国大者济天下叔牙夷吾是也小者全宗族声子伍举是也慈明奉元礼一如大人真长丧仲祖临柩动色由是近于骨肉之恩不止交游而已矣王邑崇继前好父事君卿梁松恃贵遗旧构陷伏波两存其道而后兼善是知人事艰难仅发于造次生死变礼不必更相代朋友渐于讲习缘情而亲于我为重忧危相急仕进相推望而不从厚实生怨诗曰丧乱既平既安且宁美道义相成也又曰将恐将惧维予与汝将安将乐汝转弃予哀势利相倾也三代之教自家行国树之以师次定朋友端其性术是以富有贤哲动符六经王业既衰小雅皆废诸侯无贡士之理司马无论材之政犹或先王教存国有君子圣人生于鲁七十子遍游诸侯文武之道复明汉代人心尚朴辟署由州郡公府往往有奇节骇俗之士东京宗袒好学海内翕然是以王室多柱石之臣交游见生死之友降及魏晋亦未甚偷近代无乡里之选多寄隶京师随时聚散怀牒自命积以为常吠形一发群响雷应铨择多误知之固难使名实两亏朋友道薄盖由此也况众邪为雄孤正失守诱中人之性易于不善求便身之路庸未直道不从流俗修身俟死者益寡焉加以三尊阙师训之丧朋友无寝门之哭学府无衰服之制礼亡寖远言者为非人从以偷俗用不笃弊在不专经学沦于苟免者也师乏儒宗则道不尊道不尊则门人不亲友非学者则义不固义不固则交道不重选不由乡则情不系府情不系府则举荐寡恩三者化人之大端而情礼尽旷侥幸道长而纯□道消悲夫礼首于冠而成人筮日筮宾即事于庙同师之友乡邦之族醮而礼之相与字之身何以不严友何以不敬虽有暴慢无自入焉呜呼士夫略之礼已坠于地久矣信义不厚斯有渐欤后进未较是以非辩者多附成而远败成或非经败或非义三代之理不能无是矧弊末乎于是大雅之友扫除无妄之交风动利招则不悔机网名眩则甘心鼎镬倾之以势则不畏于天地饵之以权则忍绝其亲爱苟患所不至故诗有谷风之刺礼有邦朋之禁以此防人犹或逾之嗟夫奇巧钓情者明哲所恶锋芒逆物者道家不取受施忘惠者仁义之蠹迹均心异者蛮貊之俗面附背携者人道所弃远贤奔利者商贩之行俞可强不者仆妾恒性爱子遗亲者犬彘之心若然者无代无之呜呼至交之道殆绝乎如有唱而无应非唱者过也善交者不好甘而恶章贵弃同而即和鲍叔洁廉而敬管仲三归至知之契故无与二君子不器交谊宜然义在切切偲偲匡救其阙善则辅宣之过则规诲之不从则一心以蔽之不幸置于刑辟则生死以全之传曰朋友无大故不弃此之谓也苟能久要之约必存平生之言可复如楼护终身与吕公同食张裔养杨恭母如亲则家室有归人谁虞死古者言之不出耻躬之不逮也行之难言之得无讱乎务省诸身而已矣　　交难赋　　　　　　　　　　　李观交之难兮久矣且苟合兮为耻昔人病于无友嗟友不可以已矣绝壑万丈龙吟元云遂兴六合为阴碧山嵌空虎啸其中百兽悍栗□然长风夫物以类感何感不致交以心契何心不契何心不秘然执可久之契先古称利言求于斯不可易易二气陶甄曰人是先足矩地首规天大朴摧颓六情入焉一与一夺失其自然积有亿年人增险难使我行无所之居无所安游流溅溅溃我素源源无清流弃沉逐浮作色自伐伪心相求睢盱竭欢未竟成雠一日销落速如凉秋其荣无遗俗态岂留独见神岳寒柏千寻无俦直天而生高略斗牛下睨群植匪堪与谋何者为交穷达不偷乐亦同乐忧亦同忧生死循环其道率由破产之惠不相为酬如斯之谓也昔夷吾九合之策知者不孤巨卿千里之哭今也则无石父解缚于齐相智罃负惭于贾夫行微其可友乎知我则友何微之居古之奉交多不获全耳余之初刎颈慨然隐悯就辱激昂自坚及其据兵而坐势不相果白刃可吹赤心乃携凭怒相杀气干虹霓呜呼噫戏也交之难兮苟合忿深咆哮余当识之不妄语交矧今之人兮无异蒙虺蜥是故独处兮而悲蟏蛸冀幸欤可振予愿言与邻骖伍相之驾捧仲尼之轮义者有其义仁者师其仁不其仁不其善欤何滞于斯忧辛（篇中　原本多有脱误）

　　怀知赋　　　　　　　　　　宋张耒嗟余生之苦艰涉世故而多违坌群嘲而众侮独孑孑其从谁嗟若人之好修外洵直而中奇挈余手而指津谓余车之不迷遵常度以夷行正六辔而安驰嗟终日而无禽曰固然而曷疑惟言动之合符若方圆于矩规振高言于皇极流余丽于奇辞沃道德以相酬心厌满而忘饥爱日月而畏别卒悠远而多怀跂余望兮莫瞻将驾言其从之何出门之多难顿我马以嗟咨山丛丛而造天车欲进而畏摧临江湖以浮舟蛟龙郁其扬鬐路幽迥而莫通心郁塞而增悲赠琼瑶以致情恐所托之吾欺惟至技之难投或举世而莫知傥一遇而见明盖至乐之无俪彼取舍之迷方或骨肉而相遗苟我心之不察虽至爱而何施故烈士之报知己或杀身而不辞岂以生而易名诚内激而忘私风萧萧以戒秋蝉嘒嘒而鸣悲白露漙兮夕凉庭木飒其先衰羁我马于东周盖三岁其于兹老骎骎而来逼心郁郁而不夷顾所乐之莫徙托宵寐兮庶几酌尊酒以忘忧写我心兮陈诗　　跋张天觉书后　　　　　　　黄伯思炎而附寒而去喜朝而恶暮者俗皆然方丞相谪汉东时通书牍接殷勤者颍川先辈一士而已乃知任安砥柱之心不独称于汉世政和元年七夕闽人黄某长睿父观于洛阳　　张丞相商英书附
　予两任江右今谪官汉东独足下两有书来臧洪　曰仁义岂有常蹈之为君子岂虚言哉十一月十　七日商英白先辈足下　　惜交赋
有
序
　　　　　　范成大
　屈原既遭子兰子椒之谮伤楚国之俗朋友道薄　始合之难而终以轻背故着惜交之词道知心之　难遇故旧之不再得动心忍性徘徊不能去君子　览之有以增义合之重焉余既有此淑质兮昔幽处而无仇怅佳人之眇觌兮走六漠而周求岁甲子之初春兮维元日吾始游纫木兰以为盖兮抗杜蘅以为斿诏冻雨俾清道兮戒日星使烛幽恐驷骊之选□兮命飞廉而挟辀羾天纮而骛列缺兮俯幽都与元丘天地四方多贼奸兮忽吾班乎齐州恍神释而目粲兮悦夫人之好修佩轇轕之连璐兮戴陆离之高冠纷鸡鹜之朋飞兮俨黄鹄之蹁跹葆众美以自畀兮夫何独处之婵娟吾恐始合之易兮终离之者不难号百灵而讯之兮筮告余曰吉哉余令巫咸往招兮介蹇修而为媒枉若人之嘉惠兮命保介而载余掺修袂而约言兮曰岁晚其与俱入既与之同袍兮出又与之同车投我以苍玉之连环兮余报以独茧曳绪玉宛转而不断兮茧萦纡而连缕谷风习其自东兮固维风而及雨汝行前而余殿兮余安歌而汝舞至于今其十年兮固知美恶周必复敏余德而日新兮羌未变乎初也修余容其滋媚兮嗟采色其犹未暮也妒被离而害交兮谗翕翕而败度虽君子之石肠兮固将徇乎市虎两造膝而笑言兮掺其间之容斧余冶容虞余善泆兮頩颜谓余汝怒发甚短而怨长兮舆则固而路艰蹇中道而如遗兮余既寡而汝鳏夫岂无他人兮焉有夫君之好贤虽得汝于万一兮终不及当时之缠绵彼日而食兮此月而亏物不终剥兮信复盈之有时涕承睫而交下兮若孟津之流澌敢诵言而怨慕兮恐众人之汝窥曼余以悲吟兮托长风而要之政木石必回眷兮将白首而为期傥曾飞而不顾兮嗟此怨之谁归　　交难赋　　　　　　　　　　杨万里客有问于杨子曰蒙学于羿羿为尽技技在羿则羿安技在蒙则羿危孟子不罪蒙而罪羿子无疑欤杨子曰子虚之言不可以问太系言有托也周子之兄不可以谈梦寐言罔觉也子以为孟子之言无为而作也邪客曰择而后友其友端矣友而后择其盟寒矣且蒙之为人也薄乎人尔羿何与之尽欢射之传与否不足道也羿独不与交而难之乎杨子曰客知其一未知其二也昔者孔壬诈尧昼寐诳孔象以爱兄之道来虽舜亦为之动盖天之生物有万其品彼淑慝之不齐造物不能为之禁閟枭心于鸾喙予施甘旨而报予以鸩虽圣哲兮奈何羿何为兮已甚其或免而或遭维系幸与不幸且夫孟子之于乐克诛其舍馆之未定今使皋陶而为理与苏公而同听一则诉投师之冤一则责见师之敬羌皋苏兮于斯将二罪兮孰订嗟兮人之生世孰无朋俦言合则金舂而玉应意适则云凝而风休盖亦天与之乐道与之谋也若夫嚚之与居驵之与徒思一射之愈己则侧目而相图如羿者政可哀耳庄周曰求其至此而不一得者命也夫其羿之谓乎客笑曰子言则美矣吾则异于子矣虽自今息交以绝游鸡肋不足以烦一矢公等皆去吾亦从此逝矣　　答刘平甫
节
　　　　　　　朱熹
新年人事几日而定定后进业恐不可废闻比来游从稍杂与此曹交处最易亲狎而骄慢之心日滋既非所以养成德器其于观听亦自不美所损多矣有国者犹以近习伤德害政况吾徒乎然亦非必绝之但吾清心省事接之以时遇之以礼彼将自疏如仆□固不足道然平甫亦尝见衡门之下有杂宾乎以礼来者礼接之亦尝有流连酒炙把臂并游对□夜语者乎此不足为外人道但欲平甫自知而节之若徒暴露于外而无见听之实但使众怨见归为仆作祸耳千万幸察　　跋东坡书归去来辞　　　　　□德秀东坡谪岭南故旧少通问者在蜀惟巢元修在吴则僧契顺皆徒步万里访之于荒陬绝侥之外元修以是登名青史号称卓行契顺亦托此以传真可敬哉契顺之言曰惟无所求故来惠州盖有求则有欲有欲则失其本心是非颠倒有不自知者世之小人疾视君子至欲挤之死者岂其本心以坐有欲故尔赵公珍藏此帖间出以示人所补多矣己卯岁除前十日书于南昌郡斋近岁有尝登大儒先生之门者既而党论起其人畏祸匿迹过门不敢见则以书谢曰非不愿见也惧为先生累耳先生答曰予比得一疾奇甚相见则能染人不来甚善闻者代为汗下吁之人也盖以通经学古自名而行义顾出一浮屠下昌黎墨名儒行之说谁不信然因戏书于后以发千古一笑
　交谊总部艺文二
诗
词
　　古诗
采葵莫伤根伤根葵不生结交莫羞贫羞贫友不成　　与刘伯宗绝交　　　　　　后汉朱穆北山有鸱不洁其翼飞不正向寝不定息饥则木栖饱则泥伏饕餮贪污臭腐是食填肠满嗉嗜欲无极长鸣呼凤谓凤无德凤之所趋与子异域永从此诀各自努力　　失题　　　　　　　　　　　晋陆云思乐芳林言采其菊衡薄遵涂中原有菽登彼修峦在林寤宿仿佛佳人清颜如玉予美亡此谁为适道容与俟之元发方皓踯躅山阿玩此芳草愿其颖庶以遗老　　又　　　　　　　　　　　　　前人有美一人芳问芬葩嗟我钦羡梦想光华亦既至止上下欣嘉德馥秋兰容茂春罗淑似令娣维予陋何虽有良友朽木难加爱乐朋规赠以斯歌皆能载之其美孔多嗟痛薄祜并罹哀苦堂构既崩过庭莫睹我悴西邻子沈东土契阔艰辛谁与晤语身滞情往神游景处发梦宵寐以慰延伫　　停云　　　　　　　　　　　　陶潜　停云思亲友也□湛新醪园列初荣愿言不从叹　息弥襟霭霭停云蒙蒙时雨八表同□平路伊阻静寄东轩春醪独抚良朋悠邈搔首延伫停云霭霭时雨蒙蒙八表同□平陆成江有酒有酒闲饮东□愿言怀人舟车靡从东园之树枝条再荣竞朋新好以怡余情人亦有言日月于征安得促席说彼平生翩翩飞鸟息我庭柯敛翮闲止好声相和岂无他人念子实多愿言不获抱恨如何　　拟古　　　　　　　　　　　　前人荣荣下兰密密堂前柳初与君别时不谓行当久出门万里客中道逢嘉友未言心先醉不在接杯酒兰枯柳亦衰遂令此言负多谢诸少年相知不忠厚意气倾人命离隔复何有苍苍谷中树冬夏常如兹年年见霜雪谁谓不知时厌闻世上语结友到临淄稷下多谈士指彼决吾疑装束既有日已与家人辞行行停出门还坐更自思不怨道里长但畏人我欺万一不合意永为世笑之伊怀难具道为君作此诗日暮天无云春风扇微和佳人美清夜达酣且歌歌竟长叹息持此感人多皎皎云间月灼灼叶中花岂无一时好不久当如何少时壮且厉抚剑独行游谁言行游近张掖至幽州饥食首阳薇渴饮易水流不见相知人惟见古时丘路边两高坟伯牙与庄周此士难再得吾行欲何求　　杂诗　　　　　　　　　　　　前人人生无根蒂飘如陌上尘分散逐风转此已非常身落地为弟兄何必骨肉亲得欢当作乐斗酒聚比邻盛年不重来一日难再晨及时当勉励岁月不待人　　感旧诗　　　　　　　　　　　曹摅富贵他人合贫贱亲戚离廉蔺门易轨田窦相夺移晨风集茂林栖鸟去枯枝今我唯困蒙群士所背驰乡人敦懿义济济荫光仪对宾颂有客举觞咏露斯临乐何所叹素丝与路岐　　箜篌谣　　　　　　　　　梁刘孝威结交在相得骨肉何必亲甘言无忠实世薄多苏秦从风暂靡草富贵上升天□梯因
切
不见山巅树摧扤下
为薪岂甘井中泥上出作埃尘
　　手曲　　　　　　　　　　　吴均
艳裔阳之春手清洛滨鸡鸣上林苑薄暮小平津长裾藻白日广袖带芳尘故交一如此新知讵忆人　　酌酒与裴迪　　　　　　　　唐王维酌酒与君君自宽人情翻覆似波澜白首相知犹按剑朱门先达笑弹冠草色全经细雨湿花枝欲动春风寒世事浮云何足问不如高卧且加　　行路难　　　　　　　　　贺兰进明君不见云中月暂盈还复缺君不见林下风声远意难穷亲故平生或聚散欢娱未尽樽酒空叹息青青陵上柏岁寒能有几人同君不见东流水一去无穷已君不见西郊云日夕空氛氲群雁徘徊不能去一雁悲鸣复失群人生结交在终始莫以升沉中路分　　古风　　　　　　　　　　　　李白恻恻泣路岐哀哀悲素丝路岐有南北素丝易变移谷风刺轻薄交道方险巇斗酒强然诺寸心终自疑张陈竟火灭萧朱亦星离众鸟集荣柯穷鱼守枯池嗟嗟失欢客勤问何所规　　遣怀　　　　　　　　　　　　杜甫昔我游宋中惟梁孝王都名今陈留亚剧则贝魏俱邑中九万家高栋照通衢舟车半天下主客多欢娱白刃雠不义黄金倾有无杀人红尘里报答在斯须忆与高李辈论交入酒垆两公壮藻思得我色敷腴气酣登吹台怀古视平芜芒砀云一去雁鹜空相呼先帝正好武寰海未雕枯猛将收西域长戟破林胡百万攻一城献捷不云输组练弃如泥尺土负百夫拓境功未已元和辞大炉乱离朋友尽合沓岁月徂吾衰将焉托存没再呜呼萧条益堪愧独在天一隅乘黄已去矣凡马徒区区不复有颜鲍系舟卧荆巫临吐更食常恐违抚孤　　贫交行　　　　　　　　　　　前人翻手作云覆手雨纷纷轻薄何须君不见管鲍贫时交此道今人弃如土　　题长安主人壁　　　　　　　　张谓世人结交须黄金黄金不多交不深纵令然诺暂相许终是悠悠行路心　　杂诗　　　　　　　　　　　崔国辅逢着平乐儿论交鞍马前兴酣一斗酒恰用十千钱后余在关内作事多迍邅何肯相救援徒闻宝剑篇　　有所思　　　　　　　　　　韦应物借问堤上柳青青为谁春空游昨日地不见昨日人缭绕万家并往来车马尘莫道无相识要非心所亲　　长安交游者赠孟郊　　　　　　韩愈长安交游者贫富各有徒亲朋相过时亦各有以娱陋室有文史高门有笙竽何能辨荣悴且欲分贤愚　　审交　　　　　　　　　　　　孟郊种树须择地恶土变木根结交若失人中道生谤言君子芳桂性春浓寒且繁小人槿花心朝在夕不存莫蹑冬冰坚中有潜浪翻惟当金石交可与贤达论　　君子与人交　　　　　　　　宋邵雍君子与人交未始无惊惕小人与人交未始无差忒只此真喜欢也宜重爱惜他年云水疏亦恐难寻觅　　生平与人交　　　　　　　　　前人生平与人交未始有甘坏己亦无负人人亦无我害　　摅愤　　　　　　　　　　金王若虚非存骄謇心非侥正直誉浩然方寸间自有太高处平生少谐合举足逢怨怒礼义初不愆谤讪亦奚顾孔子自知明桓魋非所惧孟轲本不逢岂为臧氏沮天命有穷达人情私好恶以此常泰然不作身外虑　　贫交行　　　　　　　　　元揭傒斯驱车涉广川扬帆陟崇丘结交四海内中道多愆尤朔风厉苦节独鹤横九州朝拂三岛树夕过五城楼两翅偶寒影矌然何所求登高临大江日暮万里流时哉疏凿人八年忘外留出必益稷俱归与夔龙俦进退两不疑功成垂千秋万事日相敓恩情若云浮吾心苟不渝反复安足仇自非天地外何能独忘忧　　前结交行　　　　　　　　　　马臻古交山上松青青色不改纵有霜雪侵节操固常在今交陌上花容貌相矜夸一朝风雨至飘泊随泥沙陈雷管鲍世不有一贫一富难长久对面相看仰泰山俯视群峰皆培塿嗟来乎嗟来乎□头黄金不可无君看金尽失颜色壮士灰心不丈夫　　后结交行　　　　　　　　　　前人古交皆结心其意能金今交皆结金倏忽能变心取舍既殊轨反掌生陆沉正平一朝忤黄祖有若将身投猛虎子桑莫逆忘其生乃能相与无今古古人今人皆足悲百年忧乐须臾期男儿节义死不变谁肯心怀未济时　　言志叙交四十韵答欧阳元翁　　刘汶滚滚沧江去茫茫暗谷移黑头那敢恃华发会相欺遂起纷如叹能忘逝者悲看书谁发愤追古独忘疲讲授尝呫哔研穷几下帷群经元奥妙百氏苦支离索隐妨修业谈经失秉彝反身惟一理遵道岂多岐新意方来际陈言尽去时夏虫冰莫讶越大雪休疑浮世春荣过幽园夕秀迟后雕终有待直养可容亏向使常混宁逃巨眼嗤投闲欣事省埽迹畏人知环堵差堪恋长沙去若为趋庭因泮藻赠客且江蓠回顾皋比冷还思宝玦遗羁愁生雨外乡梦落天涯每慨渊明菊将寻绮季芝未谐莱氏隐频念鹿门期友谊今逾薄儒流子尚奇刚肠俱比石末俗竟如脂缀曲惟同病论诗固解颐率更仍翰墨六一再文辞解接家声远兼扶士气衰埙箎参雅奏椿桂亚高枝正始音能续元和脚肯随浑雄亲汉魏绮靡却陈隋浪许鲲鱼舞云看骏马驰驽骀羞抗臆鳝愧扬鬐不尽沙金拣犹烦璞玉治受辛惊绝倡胜己辱先施欧冶加锋锷刘墙力□茨吾侪非敢傲儿辈自宜麾学要千年蕴名须万古垂匪徒攀屈宋深望溯濂伊天运流无息人生志勿卑操怜松□□节抚竹猗猗尽拟泠风御何曾俗骨医煎胶得麟凤岁晚愿深资　　结客少年场行　　　　　　　明高启结客须结游侠儿借身报仇心不疑千金买得利七首摩挲誓许酬相知白马缦胡缨行行人尽止朝游洛北门暮醉秦东市感君在一言不惜为君死朱家曾脱季将军田光终酬燕太子君不见魏其盛时客满门自言一一俱衔恩魏其既罢谁复见养士堂中尘网遍始时结客难徒言意气倾南山食君之禄有弗报何况区区杯酒间结客不必皆荐绅缓急叩门谁可亲屠沽往往有奇士慎勿相轻闾里人　　杂言　　　　　　　　　　　　张羽昔予居南山乐有同心人形迹不蹔乖栋宇复为邻有酒更相呼得粟还我分时时榛曲中相携采荆薪两贤不相猜所贵得其真一朝各异路隔涉吴与闽拙宦失其宜薄责恒苦辛慈母抱沉忧兴言涕盈巾昨者访故庐松竹稍或存依依亲旧迹戚戚感良辰命驾欲相求风波限通津尚想古人交俯仰愧此身　　徐人歌　　　　　　　　　　　危素季子剑有秋水色徐君见之惜不得徐君墓上荒草寒季子解剑挂树间一死一生见交义嗟哉延陵吴季子　　拟古　　　　　　　　　　　　胡翰饮酒须饮醇结交须结真貌合不足贵言合宁可珍长安桃李树家家自阳春常时握手者孰是同心人吴中有双剑一奉洛阳宾精灵飒以合万里情相亲　　杂兴　　　　　　　　　　　　前人病起不饮酒客来意何如四座皆春风燕燕深相于富有富贵交贱有贫贱趋古意吾所爱今人宁见迂忘情衡门下言笑色腴忽淹嵇康驾何烦翟公书　　杂诗　　　　　　　　　　　　贝琼薛公未罢相宾客竞相倾一朝偶失意门无珠履声贵贱已如此何论死与生秋燕辞空室春蝶抱留英盈虚信物理聚散亦人情达士甘寂寞力耕谢华缨道尊岂恋禄心远孰希名腐鼠非吾饵朱凤以时鸣悠然动遐想五鼎益为轻　　感事　　　　　　　　　　　陈宪章平生交态如兄弟此日悲歌闻路人欲寄秋风两行字九原无雁独怜君　　送友　　　　　　　　　　　徐祯卿瓜生葛薪下缘蔓义相因人生结交故婉娈自怀亲交义谅不远戚若同株根勿采棘下瓜棘伤多苦辛不惜伤者苦但恐株荄分念当与子别恻恻伤我神　　怀往　　　　　　　　　　　　前人昔我逢休景结交共云翔秦客穆修矩鲁生蔚令章同声展言笑四座发芬芳北牖湛新酒明月出西方广署灭流尘兰灯扬朱光极意连篇翰良夜殊未央欢宴丰时豫千秋焉可忘流光一朝夕抚膺增慨慷　　采薇　　　　　　　　　　　　蔡羽采薇南山下忽忆千里人岂无临岐言一别今几春旧交容易新新交容易亲缄书重复启曲折情难陈勿陈逢彼怒人心不逮故愿言秉子德千秋爱贞素　　咏怀　　　　　　　　　　　王廷陈僶俯信无当踯躅常苦忧伤哉世路交同源终异流执手爱不浅转面起见雠倾侧忍负欺怨毒生绸缪弯弓日相向乘利来迫遒薛公一获罪宾客谁顾留炎炎廷尉门灰寂令人愁胡越使相为安危在一舟轻薄市中童反复诚独羞烦思发愤懑自兹绝交游　　岁暮杂兴　　　　　　　　　　前人寡欲处易安抗行俗难合巢林秖一枝绕树犹三匝竟日伯阳书经年幼安榻闭门客座空启径朋簪盍　　淡交行　　　　　　　　　　　黄佐琼楼十二中天起弱柳崇桃斗青紫鱼钥初开鹤盖来平头奴子皆珠履主人爱客名讴出象管鲲弦满人耳臛蠵脍鲤腾羽觞文笙黼帐春风里当筵意气何所如以漆投胶差可拟舞罢阳阿花作阵歌残子夜霞成绮岂知戈戟在谈笑回看堂上生荆杞雨云翻覆噫吁前有张陈后苏史君不见君子之交淡如水
　交谊总部杂录
易经泰卦九二朋亡
程
传
时之既泰则人习于安其情
肆而失节将约而正之非绝去其朋与之私则不能也故云朋亡自古立法制事卒不能行者牵于朋比也治泰不能朋亡则为之难矣系辞下传定其交而后求□交而求则民不与也礼记曲礼僚友称其弟也执友称其仁也交游称其信也注
僚友官同者执友志同者同师之友其执志
同故曰执友交游则泛言远近之往来者
檀弓孔子曰父之友吾哭诸庙门之外师吾哭诸寝朋友吾哭诸寝门之外礼器丧祭之用宾客之交义也
郊特牲为人臣者无外交不敢贰君也
乐记射乡食飨所以正交接也
关尹子三极篇利害心愈明则亲不睦贤愚心愈明则友不交七釜篇二幼相好及其壮也相遇则不相识二壮相好及其老也相遇则不相识如雀鸽鹰鸠之化无昔无今九药篇有道交者有德交者有事交者道交者父子也出于是非贤愚之外故久德交者则有是非贤愚矣故或合或离事交者合则离管子法禁篇交人则以为己赐圣王之禁也
远交以逾群圣王之禁也
形势解与人交多诈伪无情实偷取一切谓之乌集之交初虽相欢后必相咄故曰乌集之交虽善不亲列子力命篇世称管鲍善交者小白善用能者然实无善交实无用能也实无善交实无用能者非更有善交更有善用能也召忽非能死不得不死鲍叔非能举贤不得不举小白非能用雠不得不用墨子修身篇近者不亲无务来远亲戚不附无务外交据财不能以分人者不足与友守道不笃遍物不博辨是非不察者不足与游荀子劝学篇君子居必择乡游必就士所以防邪僻而近中正也非十二子篇遇乡则修长幼之义遇长则修子弟之义遇友则修礼节辞让之义遇贱而少者则修告导宽容之义无不爱也无不敬也无与人争也恢然如天地之苞万物如是则贤者贵之不肖者亲之君道篇其于百官之事伎艺之人也不与之争能而致善用其功其侍上也忠顺而不懈其使下也均遍而不偏其交游也缘义而有类其居乡里也容而不乱宥坐篇与小人处者吾殆之也
韩子爱臣篇人臣处国无私朝居军无私交
有度篇若以誉进能则臣离上而下比周若以党举官则民务交而不求用于法故官之失能者其国乱以誉为赏以毁为罚也则好赏恶罚之人释公行行私术比周以相为也忘主外交以进其与则其下所以为上者薄矣交众与多外内朋党虽有大过其蔽多矣民不越乡而交无百里之戚贵贱不相逾愚智提衡而立治之至也五蠹篇布衣相与友无富厚以相利无威势以相惧也故求不欺之士解老篇义者知交朋友之接也亲疏内外之分也知交友朋之相助也宜亲者内而疏者外宜义者谓其宜也吕子正名篇尹文曰交友则信居乡则悌
战国策江乙说安陵君曰以色交者华落而爱渝以财交者财尽而交绝史记孟尝君传冯欢曰富贵多士贫贱寡友事之固然也苏秦传秦说赵肃侯曰安民之本在乎择交择交而得则民安择交而不得则民终身不安素书求人之志章亲仁友直所以扶颠近恕笃行所以接人安礼章同志相得同仁相忧同恶相党同爱相求同美相□同知相谋同贵相害同利相忌同声相应同气相感同类相依同义相亲同难相济同道相成同艺相规同巧相胜此乃数之所得不可以理违淮南子原道训所谓人者偶智故曲巧伪诈所以俯仰于世人而与俗交者随人者与俗交者也精神训衰世凑学不知原心反本直雕琢其性矫拂其情以与世交故目虽欲之禁之以度心虽乐之节之以礼趋翔周旋诎节卑拜肉凝而不食酒澄而不饮外束其形内总其德钳阴阳之和而迫性命之情故终身为悲泛论训圣人以文交于世而以实从事于宜不结于一迹之涂凝滞而不化诠言训人举其疵则怨人鉴见其丑则善鉴人能接物而不与己焉则免于累矣外交而为援事大而为安不若内治而待时凡事人者必以宝币卑辞事以玉帛则货殚而欲不厌卑体婉辞则谕说而交不结约束誓盟则约定而反无日虽割国之锱锤以事人而无自恃之道不足以为全说山训行合趋同千里相从趋不合行不同对门不通海水虽大不受胔芥日月不应非其气君子不容非其类也新书大政下篇交接之道不过于为身故不肖者之为身也不可以接友修政语上篇帝舜曰吾尽吾敬以事吾上故见为忠焉吾尽吾敬以接吾敌故见为信焉吾尽吾敬以使吾下故见为爱焉大戴礼卫将军文子篇送迎必敬上友下交银手如是卜商之行也文王官人篇省其出入观其交友省其交友观其任廉新序杂事篇论行而结交者立名之士也
谚曰有白头而新倾盖而故何则知与不知也扬子修身篇君子修其身而后交上交不谄下交不骄则可以有为矣或曰君子自守奚其交曰天地交万物生人道交功勋成重篇或问交曰仁问余耳曰光初窦灌曰凶终后汉书宋弘传弘曰贫贱之交不可忘糟糠之妻不下堂王丹传论王丹难于交执之道斯知交矣
论衡累害篇人之交游不能常欢欢则相亲忿则疏远疏远怨恨毁伤其行潜夫论务本篇列士者以孝悌为本以交游为末内孝悌于父母正操行于闺门所以列士也今多务交游以结党助偷世窃名以取济渡夸末之徒从而尚之此逼真士之节而衒世俗之心者也仲长子昌言幽言则攻己之短会同则述人之长负我者我加厚焉未有与人交若此而见憎者也事君不为君所知忠未至也与人交不为人所信义未至也风俗通尚书曰人惟求旧诗云虽有兄弟不如友生论语久要不忘平生之言周礼九两友以任得民是以随会图其身而不遗其友鲍叔度其德而固推管子厥后陵迟弥已雕玩伐木有鸟鸣之刺谷风有弃予之怨陈余张耳携手遁秦友犹父子及据国争权还为豺虎自汉所称王贡弹冠萧朱结绶博育复隙其终始以交为难况容悦偶合而能申固其好者哉故长平之吏移于冠军魏其之客移于武安郑当汲黯亦旋复然翟公疾之乃书其门一死一生乃知交情一贵一贱交情乃见自古患焉非直今也韩信宠秩出胯下之人斯难能也安国不念旧恶合礼中平李广因威归忿非义之理宣尼暨陈皆降而复升兼济天下惟虞卿逼于强秦独善其身缵述篇籍垂训后昆昔子夏心战则□道胜如肥何必高位丰爵以为融懿也荀悦三游论世有三游德之贼也一曰游侠二曰游说三曰游行立气势作威福结私交以立强于世者谓之游侠饰辩辞设诈谋驰逐于天下以要时势者谓之游说色取仁以合时好连党类立虚誉以为权利者谓之游行此三游者乱之所由生也君子犯礼小人犯法奔走驰骋越职僭度饰华废实竞趋时利简父兄之尊而崇宾客之礼薄骨肉之恩而笃朋友之爱忘修身之道而求众人之誉割衣食之业以供飨宴之好苞苴盈于门庭聘问交于道路书记繁于公文私务众于官事于是流俗成矣而正道坏矣游行之本生于道德仁义泛爱容众以文会友和而不同进德及时乐行其道以立功业于世以正行之者谓之君子其失之甚者至于因事害私为奸轨矣魏志杜畿传畿子恕曰布衣之交务信誓而蹈水火感知己而披肝胆徇声名而立节义胡质传质曰古人之交也取多知其不贪奔北知其不怯闻流言而不信故可终也人物志体别篇弘普之人意爱周洽不戒其交之混杂而以介为狷广其浊是故可以抚众难与厉俗八观篇爱惠分笃虽傲狎不离助善着明虽疾恶无害也谯子夫交之道犹素之白也染之以朱则赤染之以蓝则青交得其道千里同好固于胶漆坚于金石
抱朴子臣节篇人臣外结出境之交内树背公之党虽才足饰非言足文过未有不身膏剡锋家糜汤火者也风土记越俗性率朴初与人交有礼封土坛祭以犬鸡祝曰卿乘车我戴笠后日相逢下车揖我步行卿乘马他日相逢卿当下文心雕龙嵇康绝交实志高而文伟矣赵至叙离乃少年之激切也颜氏家训治家篇世间名士但务宽仁至于饮食饷馈僮仆减损施惠然诺妻子节量狎侮宾客侵耗乡党此亦为家之巨蠹矣慕贤篇君子必慎交游焉孔子曰无友不如己者颜闵之徒何可世得但优于我便足贵之文中子王道篇子见刘孝标绝交论曰惜乎举任公而毁也任公于是乎不可谓知人矣天地篇子曰不强交不苟绝惟有道者能之
问易篇交游称其信可以立功矣
礼乐篇子曰君子可招而不可诱可弃而不可慢轻誉苟毁好憎尚怒小人哉子曰以势交者势倾则绝以利交者利穷则散故君子不与也子谓薛收善接小人远而不疏近而不狎颓如也立命篇子曰弃德背义而患人之不己亲好疑尚诈而患人之不己信则有之矣谭子游云篇君子常正其心常俨其容则可以游泳于寥廓交友于神明而无咎也鹿门隐书爱虽至而不媟雠已危而不挤势方盛而知足利正中而议巳岂小人之能哉惮势而交人势劣而交道息希利而友人利薄而友道退明君善全臣者不狎哲士善全友者不不思而立言不知而定交吾其惮也
无能子孙登说孙登先生隐苏门山嵇康慕而往见之登曰吾尝得汝贻山巨源绝交书其间二大不可七不堪皆矜己疵物之说时之所憎也夫虚其中者朝市不喧欲其中者岩谷不幽仕不能夺汝之情处不能济汝之和仕不累不仕则已而又绝人之交增以矜己疵物之说啅噪于尘世之中而欲探乎永生可谓恶影而走于日中者也册府元龟不谊小序夫人者最万物之灵谊者居五行之一故行谊者必克己恕物急病让夷固其穷不可以利诱守其节不可以兵劫如斯而已矣乃有反道败德坏法乱纪倾险其行邪僻其心遗骨肉之亲弃故旧之好背乎僚友之惠忘其所事之恩因利乘便窃发构难或肆其惨毒或置诸刑辟或纵行离间之术或靡顾翻覆之迹拥己自恣蹈害无悔历代之下比比而有故古人有言曰不耻不仁不畏不谊其斯人之谓乎省心录以礼义为交际之道以廉耻为律己之法游息于是朋友见钦而不敢欺妻子取法而不敢侮尽思患预防之理所以譬之四维其可废而不张乎夫寡言择交可以无悔吝可以免忧辱与善人交终身了无所得者与不善人交动静语默之间亦从而似之何耶人性如水为不善如就下故易安可不择交邵雍无名公传心无妄思足无妄走人无妄交物无妄受易潜虚雍初匪飞匪潜出门交有功出门交有功尚和也涑水家仪凡子事父母父母所爱亦当爱之所敬亦当敬之至于犬马尽然而况于人乎容斋续笔张耳陈余少时为刎颈交其后争权相与致死地而不厌盖势利之极其究必然韩馥举冀州以迎袁绍而终以惧死刘璋开门延刘备坐失益州翟让提兵授李密而举族不免尔朱兆以六镇之众付高欢而卒毙于欢手绍密欢忘其所自不足深责孰谓元德之长者而忍为此耶避暑录话唐书载陆余庆与赵正固卢藏用陈子昂杜审言宋之问毕御名郭袭微司马子微释怀一为方外十友正固袭微名迹不甚显审言之问□皆一时文士杰出子微超然物外怀一又佛氏人固患交游多则多事然亦何可尽绝诚使有审言之问之徒赋诗论文子微谈方外之事怀一论释氏之说朝夕相与从容于无事之境其乐岂可既乎史言方武后中宗时士多暴贵骤显其祸败诛死亦不旋踵独余庆官太子詹事虽不甚显讫无咎悔观其所处若此世间忧患其孰能累之吾去市朝久窜迹深山穷谷之间不复与当世士相接士亦莫肯从吾游独念有如此十人者或可庶几余庆之志而唯故人子二三□与门生时时相过文采议论灿然可观求子微怀一盖沅江九肋也余庆有子璪为中书令萧嵩所知嵩罢宰相后来者使阴求其短璪乃曰与人交过且不可言而况无有乎盖璪犹有余庆风烈吾诸儿虽碌碌亦若修谨厚重者尚能推吾志为陆璪否耶郑氏家范子孙不得谑浪败度免巾徒跣凡诸举动不宜掉臂跳足以蹈轻儇见宾客亦当肃行祗揖不可参差错乱挥麈前录昔人最重契义朋从年长则以兄事之齿少以弟或友呼焉父之交游敬之为丈见之必拜执子侄之礼甚恭丈人行者命与其诸郎游子又有孙各崇□行略不紊乱如分守之严旧例书札止云启或止稍尊之则再拜虽行高而位崇者不过曰顿首再拜而已非父兄不施覆字宰辅以上方曰台候余不敢也前□名卿尺牍中可考今俱不然诚可叹息小学广敬身篇范忠宣公戒子弟曰人虽至愚责人则明虽有聪明恕己则□尔曹但常以责人之心责己以恕己之心恕人不患不到圣贤地位也朱子语类先生因泛言交际之道云先人曾有杂录册子记李仲和之祖见居
三衢
同包孝肃同读书一僧舍
每出入必经由一富人门二公未尝往见之一日富人俟其过门邀之坐二公托以他事不入他日复招饭意□甚李欲往包公正色与语曰彼富人也吾徒异日或守乡郡今妄与之交岂不为他日累乎竟不往后十年二公相继典乡郡先生因嗟叹前辈立己接人之严盖如此方二公为布衣所志已如此此古人所谓言行必稽其所终虑其所敝也或言近有为乡邑者泛接部内士民如布衣交甚至狎溺无所不至后来遇事入手处之颇有掣肘处曰为邑之长此等处当有限节若脱略绳墨其末流之弊必至于此包李之事可为法也真西山文集问因不失其亲因者依也言与人相依须是其人可以亲近方得如士之择友男之择妇女之择婿以至于臣之择君皆是若起初不谨则后来虽欲悔而不可得也又如为人臣属而事其长亦须看此人可亲与否如其人非贤者轻易依附一为其所荐则终身便有举主之分如何悔得以此推之凡百皆然大抵以审择于始为贵也辍耕录漫浪野录云苏子瞻泛爱天下士无贤不肖欢如也尝自言上可以陪玉皇大帝下可以陪卑田院乞儿子由晦默少许可尝戒子瞻择交子瞻曰吾眼前见天下无一个不好人此乃一病以余言之先生天下士也此其所以泛爱天下士顾今之忌才嫉能口尧舜而心盗跖者使先生视之乃土苴之不若矣武林钱思复先生惟善尝言年十六七时以诗见息斋李公于州桥寓居既拜公公答拜命坐辞之再公曰仲尼之席童子隅坐因不敢辞徐永之先生为江浙提举日客往访之者无间亲疏贵贱必送之门外凡客请纳步则曰不可妇人迎送不逾阈右二事可见前辈诸老谦恭退抑汲引后进待人接物者如此方孝孺格言戏谑少则交道可久华川□辞交友之道则慢慢则欺严则惮惮则离惟敬是持则情真而愈宜好久而不衰约言而敬不敢慢与人交之道也
丹铅总录汉书白头如新倾盖如故说苑作白头而新倾盖而故而如古字通用白头而新虽至老而交犹新倾盖而故谓一见而交已故也作而字解尤有意味晋阳秋曰王导接诱应会少有牾者虽疏交常宾一见多输写款诚自谓为导所遇同之旧宋刘炎迩言云天下之士亦多矣岂独登龙门与仙舟者皆为贤而不在此选者尽不肖耶更相表题是自立祸梯又曰韩稚圭忠于所事天下无间言范文正勇于自任而朋党之议起矣范公岂立党者惟其立意则党之召也林下盟自昔士之闲居野处必有同道同志之士相与往来故有以自乐渊明诗曰昔欲居南村非为卜其宅闻多素心人乐与晨夕又云邻曲时来往抗言谈往昔奇文共欣赏疑义相与析则南村之邻岂庸庸之士或杜少陵与朱山人诗曰相近竹参差相过人不知幽花欹满径野水细通池归客村非远残尊席更移叹君多道气从此数追随李太白与范居士诗曰忽忆范野人闲园养幽姿又云还倾三五酌自咏猛虎词近作十日欢远为千载期风流自簸荡谑浪偏相宜观此则朱山人范居士者可谓非常流矣鸿苞刘孝标绝交书曲尽世情交态余始以为搜剔描写颇伤厚道乃今身经目击阅尽风波然后知孝标之言有味哉杜甫诗云翻手作云覆手雨纷纷轻薄何须数君不见管鲍贫时交此道今人弃如土张谓诗曰世人结交须黄金黄金不多交不深纵令然诺蹔相许终是悠悠行路心余生平把臂谈心者半天下指青松示皎日争欲自附于金石转昐之间炎凉胡越若出两人嗟乎广交以延誉不如索居以自全余悟也久矣方块处一室与云霞为伴侣引松竹为知心可不复及此而犹偶言之者欲以垂戒后人无多取市道交物态炎凉自古而然余尝戏着论仲尼侃侃誾誾亦似较量名位雷霆轰轰不闻击冠裳富贵往往择田夫负贩之子而焚铄焉市井椎埋谋一财戕杀一命鬼神每每侦而随之必得罪人乃已阿瞒寄奴之辈阴贼刚悍生平杀戮无辜伤害物命不知其数而曾不闻神明之较筭取偿也岂造物亦势利耶余方以虚名处官交游往来殆遍海内青松皦日动引古贤一旦凄凉收声匿影平时管鲍尽化路人岁寒之盟不变而弥笃者得十数公焉不可不标而出之以敦古谊以告后来吴门王司马元美巴陵张司马肖甫平湖陆司寇与绳楚国刘卫尉子大豫章邹给事尔瞻丁宪使右武李参知惟贞海陵顾中丞益卿庐江朱员外文臣天台王给事恒叔梁溪邹督学彦吉秦舍人君阳云梦邹主事孚如武陵龙民部伯贞伯贞子祠部君云中万兵使伯修麻城周司农元孚夫夫也者空谷跫然幽崖暖律金石可泐此义不磨斯冯欢翟公所不能訾议也即世又不可谓无人矣意见圣贤学问虽立言多端只一恕字终身受享不尽假如己在患难时常望人振救有排挤者恨之必深则当无事时可为人尽力视人患难却不救或为下石之语此岂是恕己当忧病人来怜恤存问必感之有礼数疏阔者必不悦若人有忧病己却懒慢不知照管此岂是恕己当卑位去见尊官贵人使势轻忽久候不出心上必然忿恨若居尊贵不肯体恤人依前慢他此岂是恕人规正己失中心不能堪或面发赤强颜勉受若直攻人过不知避忌此岂是恕己有纤过东掩西藏惟恐人知他人有过却对众公言此岂是恕至于己所守廉洁却不责人以刻甚己所行忠厚却不望人以过恭此又是盛德事加于恕一等矣长者言人之交友不出趣味两字有以趣胜者有以味胜者有趣味俱乏者有趣味俱全者然宁饶于味而无宁饶于趣野航史话谢淡任侠不营当世与名士范泰为云霞交交道中以此为第一槎庵燕语与朴实人交必无根本之虞与轻薄人交必多离构之事君子之待小人也不可不宽君子之处小人也不可不严东谷赘言小人之交外亲而内疏始合而终叛君子之交则内外始终一也故君子无党小人无朋君子无卖友之心小人无久要之信古者士大夫闲居必有高人韵士与之杖履徜徉于水声林影之间寻幽吊古以畅冲襟如杜少陵之于锦里先生青莲居士之于范野人是也或有禅客与之炉熏隐几散虑忘情如坡仙之于佛印涪翁之于黄龙参寥是也幸而生于多贤之邦又有天寿平格之老为衣冠真率之会如睢阳香山洛社耆英诸会是也余斋耻言或问曰为多营而善逐乎毋宁懒矣为柔附而媚容乎毋宁傲矣何如余斋曰营媚者中人所羞懒傲者名士所托宜有间也虽然托其名耳士处季世谧乎无营将见懒焉峥乎不挠将见傲焉非其实也夫懒与傲德之贼也祸患之薮也如之何其可居也吕泾野集先生语诸生曰第一要择交交际之间将论语活活的见在躬行上纔亲切纔见得有至有未至处若只叙寒暄说俗话便了视圣人之道反相耻一般这聚只是空谈了盖圣人之道极平易近人情只在日用行事间见得凡谈奥妙念高远俱是异端今人胡乱说话者号曰不拘小节又有循礼号曰道学然于作用处却有欠故二者皆非道范竹溪集两悔无不释之冤两求无不合之交两怒无不成之祸两人相非不破家亡身不止只回头认自家一句错便是无边受用两人自是不反面稽唇不止只温语称人一句是便是无限欢忻不面谒人省其疲于应接不轻寄书省其困于裁答不乞求人看顾省其难于区处高景逸集同志约往来用单帖隆重则用折柬过从相叙殽用荤素六簋果榼汤点可有可无不专席不杀生特设相邀殽用荤素八簋五果一榼一汤一点用一生不杀更佳续问奇类林庄子子桑户孟子反子琴张四人相视而笑莫逆于心遂相与为友唐杨宁与阳城为莫逆交德宗诏城与宁俱来此莫逆交所由名也汉郑当时年少其所交者皆大父行晋王戎少阮籍二十岁而籍与友善唐张镒有重名陆贽年十八往见奇之请为忘年友孟郊性介少合韩退之一见为忘年之交此忘年交所由名也梁冀既杀李固杜乔暴固乔尸令有敢临者加其罪固弟子郭亮未冠左提章钺右秉斧锧诣阙上书乞收固尸不报与董珏俱往临哭不去乔故掾陈留杨匡号泣星行至洛渚托为夏门亭吏守护尸丧积十二日诣阙上书并乞二公骸骨太后许之匡送乔丧还家葬讫遂与亮珏皆隐匿终身不仕曹节既杀陈蕃窦武枭首都亭收捕宗亲宾客悉诛之蕃友朱震收葬蕃尸匿其子逸事发系狱震受考掠誓死不言逸由是得免武掾胡腾殓武尸行丧亦坐禁锢武孙辅年二岁诈以为己子与令史张敞共匿之亦得免夫李杜齐名陈窦比节宜得义士之报而郭亮董珏杨匡朱震胡腾张敞六人谅自卓卓不可及尝考主父偃方贫时宾客无一人纳门及其相齐迎或千里偃遍召谢而绝之戒毋复入门又方贵幸时宾客以千及其族死无一人收者惟独洨孔车收葬天子闻之以为孔车长者也顾不知孔车者偃贫时宾客无一人车曾在一人中为之纳否偃贵幸时宾客千人中为所绝否第偃能感义车能报知至为天子所嘉叹亦奇男子事足愧后世之交情交态者狄仁杰以其僚郑崇质母老请代使绝域柳宗元以其友刘禹锡母在请以柳易播二公高义千古美谈又有徐大元为杭州参军哀其僚张惠以赃抵死而母老乃诣自言皆受以薄其罪惠得不死元坐免官十年此又宁为其僚分过以安其母之心以遂其子之孝者韦绶将为进士举首以其友杨凝母老让之不对策此又宁推美于友以为其母荣者今世士大夫处僚友若萍梗相值无少顾念事利害仅毛发以秦越人视甚或挤焉矧推念及其父母四公皆唐事可以激颓俗者故并着之唐王起知贡举欲取白敏中及第而患其与贺拔惎往还令所亲申意欲白绝惎白许诺俄惎至左右以他出对惎迟回而去白知遽跃出呼之回具以实告曰一第何门不可致而令我离绝至交乎遂相与尽醉起闻之曰吾向止知敏中今当并取贺拔惎矣敏中此事大有古人风今人贫贱石交一旦富贵便作面孔相向若敏中者不肯轻绝于贺拔惎安肯苟同于李德裕耶黄隐元丰中为监察御史初入对时方尊尚王氏学神宗问隐学术隐以司马光对神宗嘉其不挠迁殿中侍御史林豫尝为苏轼所荐后轼下御史狱豫适赐对神宗问谁所荐豫曰苏轼问何以识之曰臣经由杭州轼为倅因会客识之又问是日所谈何事豫顿首曰臣子所谈无非忠孝时论韪之呜呼是可谓不欺其师不欺其友不欺其君矣二公皆吾莆人先辈风流真可钦仰遵生八笺好辨以招尤不若讱默以怡性广交以延誉不若索居以自全泛交不若寡交多求不若慎守
  </div>
  <div class="pagination">
   <a href="交谊典卷交谊总部_page7.html">
    上一页
   </a>
   <a href="交谊典卷交谊总部.html">
    1
   </a>
   <a href="交谊典卷交谊总部_page2.html">
    2
   </a>
   <a href="交谊典卷交谊总部_page3.html">
    3
   </a>
   <a href="交谊典卷交谊总部_page4.html">
    4
   </a>
   <a href="交谊典卷交谊总部_page5.html">
    5
   </a>
   <a href="交谊典卷交谊总部_page6.html">
    6
   </a>
   <a href="交谊典卷交谊总部_page7.html">
    7
   </a>
   <span class="current-page">
    8
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
