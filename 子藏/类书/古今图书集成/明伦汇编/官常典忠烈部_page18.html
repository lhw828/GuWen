<!DOCTYPE html>
<html>
 <head>
  <meta charset="utf-8"/>
  <title>
   官常典忠烈部 - 第 18 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典忠烈部 - 第 18 页/共 50 页
  </h1>
  <div class="content">
   按元史忠义传普庵撒里字子仁高昌人初为中书省检校时太师汪家奴擅权用事台谏无敢言者普庵撒里独于众中历数其过谔谔无惧色拜监察御史即首劾汪家奴十罪乃见黜然而气节益自振不以摧&amp;#遂阻历诋权贵朝臣莫不畏栗出为广东廉访使寻除兵部尚书未几授赣州路达鲁花赤至郡发摘奸恶一郡肃然至正十一年颍州盗起即修筑城垒旬月之闲守御之具毕备于是发公帑募勇士得兵三千人日练习之皆可用属邑有为贼所陷者往往遣兵复之境内悉安十六年以功拜江西行省参政分省于赣十八年江西下流诸郡皆为陈友谅所据乃与总管哈海赤戮力同守友谅遣其将幸文才率兵围赣使人胁之降普庵撒里斩其使日擐甲登城拒之力战凡四月兵少食尽义兵万户马合某沙欲举城降贼普庵撒里不从遂自刭事闻朝廷赠谥曰儆哀哈海赤守赣尤有功城陷之日贼将胁之使降哈海赤谓之曰与汝战者我也尔贼毋杀赣民当速杀我耳遂见杀　　周镗　谢一鲁
按元史忠义传镗字以声浏阳州人笃学通春秋登泰定四年进士第授衡阳县丞再调大冶县尹县有豪民持官府短长号为难治镗状若懦而毅然有威不可犯抑豪强惠穷民治行遂为诸县最累迁国子助教会修功臣列传擢翰林国史编修官乃出为四川行省儒学提举便道还家无何盗起湖南北郡县皆陷浏阳无城守盗至民皆惊窜镗告其兄弟使远引自谓我受国恩脱不幸必死毋为相累也贼至得镗欲推以为主镗唯瞠目厉声大骂贼知其不可屈乃杀之镗同时有谢一鲁字至道者亦浏阳人至元乙亥乡贡进士尝为石林书院山长贼陷潭州一鲁奉亲匿岩谷中官兵复郡邑亡者稍归乃还理故业俄而贼复至生缚一鲁一鲁骂贼甚厉举家咸遇害　　伯颜师圣
按开州志师圣字宗道世居濮阳甫弱冠即以道自任至正四年征至京师授翰林院待制预修金史已而辞归复起为江西廉访佥事数月以病免及还四方来学者千余人十八年河南诸盗入寇师圣结其乡民为什伍以自保贼兵大至师圣乃渡漳北至磁与贼遇贼将欲以富贵师圣骂不屈引颈受刃与妻子俱死之事闻赠奉议大夫谥文节　　郭嘉
按元史忠义传嘉字元礼濮阳人祖昂父惠俱以战功显嘉慷慨有大志始由国子生登泰定三年进士第授彰德路林州判官累迁翰林国史院编修官除广东道宣慰使司都元帅府经历未几入为京畿漕运使司副使寻拜监察御史会朝廷以海寇起欲于浙东温台庆元等路立水军万户镇之众论纷纭莫定擢嘉礼部员外郎乘驿至庆元与江浙行省会议可否嘉至首询父老知其弗便请罢之会方择守令绥靖辽东乃授嘉广宁路总管兼诸奥鲁劝农防御属盗起军旅数兴供饷无虚日民苦和籴转输而吏胥得因时为奸嘉设法计其户口第其甲乙民甚便之有诏团结义兵嘉招集民数千教以坐作进退万千百夫各统以长号令齐一赏罚明信故东方诸郡钱粮之富甲兵之精称嘉为最十八年寇陷上京嘉闻之躬率义兵出御既而辽阳陷嘉将众巡逻去城十五里遇青号队伍百余人绐言官军嘉疑其诈俄果脱青衣变红嘉出马射贼分兵两队而夹攻之生擒贼数百死者无算嘉见贼势日炽孤城无援乃集同官议攻守之计众皆失措嘉曰吾计决矣因竭家所有衣服财物犒义士以励其勇敢且曰自我祖宗有勋王室今之尽忠吾分内事也况身守此土当生死以之余不足恤矣顷之贼至围城亘数十里有大呼者曰辽阳我得矣何不出降嘉挽弓射呼者中其左颊堕马死贼稍引退嘉遂开西门逐之贼大至力战以死事闻赠崇化宣力效忠功臣资善大夫河南江北等处行省左丞上护军封太原郡公谥忠烈　　余阙子
德生
　李宗可　纪守仁　陈彬　金
　　承宗　帖木补化　段桂芳　火失不花　新　　李　卢廷玉　葛延龄　丘&amp;#　许元琰　兀　　都蛮　黄寅孙　黄秃伦歹　杨　余中　　陈巨济按元史本传阙字廷心一字天心唐兀氏世家河西武威父沙剌臧卜官庐州遂为庐州人少丧父授徒以养母与吴澄弟子张恒游文学日进元统元年赐进士及第授同知泗州事为政严明宿吏皆惮之俄召入应奉翰林文字转中书刑部主事以不阿权贵弃官归寻以修辽金宋三史召复入翰林为修撰拜监察御史改中书礼部员外郎出为湖广行省左右司郎中会莫猺蛮反右丞沙班当帅师坚不往无敢让之者阙曰右丞当往受天子命为方岳重臣不思执弓矢讨贼乃欲自逸耶右丞当往沙班曰郎中语固是如刍饷不足何阙曰右丞第往此不难致也阙下令趣之三日皆集沙班行复以集贤经历召入迁翰林待制出佥浙东道廉访司事丁母忧归庐州盗起河南陷郡县至正十三年行中书于淮东改宣慰司为都元帅府治淮西起阙副使佥都元帅府事分兵守安庆于时南北音问隔绝兵食俱乏抵官十日而寇至拒却之乃集有司与诸将议屯田战守计环境筑堡寨选精甲外扞而耕稼于中属县灊山八社土壤沃饶悉以为屯明年春夏大饥人相食乃捐俸为粥以食之得活者甚众民失业者数万咸安集之请于中书得钞三万锭以振民升同知副元帅又明年秋大旱为文祈灊山神三日雨岁以不饥盗方据石荡湖出兵平之令民取湖鱼而输鱼租十五年夏大雨江涨屯田禾半没城下水涌有物吼声如雷阙祠以少牢水辄缩秋稼登得粮三万斛阙度军有余力乃浚隍增陴隍外环以大防深堑三重南引江水注之环植木为栅城上四面起飞楼表里完固俄升都元帅广西猫军五万从元帅阿思兰沿江下抵庐州阙移文谓猫蛮不当使之窥中国诏阿思兰还军猫军有暴于境者即收杀之凛凛莫敢犯时群盗环布四外阙居其中左提右挈为江淮保障论功拜江淮行省参知政事仍守安庆通道于江右商旅四集池州赵普胜帅众攻城连战三日败去未几又至相拒二旬始退怀宁县达鲁花赤伯家奴战死十七年赵普胜同青军两道攻我拒战一月余竟败而走秋拜淮南行省右丞安庆依小孤山为藩蔽命义兵元帅胡伯颜统水军戍焉十月沔阳陈友谅自上游直捣小孤山伯颜与战四日夜不胜急趣安庆贼追至山口镇明日癸亥遂薄城下阙遣兵扼于观音桥俄饶州祝寇攻西门阙斩却之乙巳贼乘东门红旗登城阙简死士力击贼复败去戊申贼并军攻东西二门又却之贼恚甚乃树栅起飞楼庚戌复来攻我金鼓声震地阙分诸将各以兵扞贼昼夜不得息癸卯贼益生兵攻东门丙午普胜军东门友谅军西门祝寇军南门群盗四面蚁集外无一甲之援西门势尤急阙身当之徒步提戈为士卒先士卒号哭止之挥戈愈力仍分麾下将督三门之兵自以孤军血战斩首无算而阙亦被十余创日中城陷城中火起阙知不可为引刀自刭堕清水塘中阙妻耶卜氏及子德生女福童皆赴井死同时死者守臣韩建一家被害建方卧疾骂贼不屈贼执之以去不知所终城中民相率登城楼自捐其梯曰宁俱死此誓不从贼焚死者以千计其知名者万户李宗可纪守仁陈彬金承宗元帅府都事帖木补化万户府经历段桂芳千户火失不花新李卢廷玉葛延龄丘&amp;#许元琰奏差兀都蛮百户黄寅孙安庆推官黄秃伦歹经历杨知事余中怀宁尹陈巨济凡十八人其城陷之日则至正十八年正月丙午也阙号令严信与下同甘苦然稍有违令即斩以徇阙尝病不视事将士皆吁天求以身代阙闻强衣冠而出当出战矢石乱下如雨士以盾蔽阙阙却之曰汝辈亦有命何蔽我为故人争用命稍暇即注周易帅诸生谒郡学会讲立军士门外以听使知尊君亲上之义有古良将风烈或欲挽阙入翰林阙以国步危蹙辞不往其忠国之心盖素定也卒时年五十六事闻赠阙摅诚守正清忠谅节功臣荣禄大夫淮南江北等处行中书省平章政事柱国追封豳国公谥忠宣议者谓自兵兴以来死节之臣阙与褚不华为第一云阙留意经术五经皆有传注为文有气魄能达其所欲言诗体尚江左高视鲍谢徐庾以下不论也篆隶亦古雅可传初阙既死贼义之求尸塘中具棺殓葬于西门外及安庆内附明皇帝嘉阙之忠诏立庙于忠节坊命有司岁时致祭云　　陈道夫
按重庆府志道夫当余阙守安庆时有便宜行事之命乃辟为怀宁尹道夫在怀宁抚绥有方民咸戴之时敌人攻城兵日盛而势日急阙欲自杀道夫曰忠臣当死于敌徒死何名今兵来而力未穷宜与公死守幸一战而胜则可以保全江淮矣遂屡却强敌城陷与阙同死之　　黄冔
按元史忠义传冔字殷士抚州金溪人博学明经善属文尤长于诗至正十七年用左丞相太平奏授淮南行省照磨未行除国子助教迁太常博士转国子博士升监丞擢翰林待制兼国史院编修官二十八年京城既破冔叹曰我以儒致身累蒙国恩为胄子师代言禁林今纵无我戮何面目见天下士乎遂赴井而死年六十一有诗文传于世　　夏显卿
按建昌府志显卿临川人避地南城官至本路总管府参谋以材力为路主王溥所知时各路军士汹汹不知所属显卿劝溥当受福建平章燕只不花调度为溥纠练义旅示以顺逆贼至辄擒灭境内以安溥承制署显卿总管府参谋至正戊戌陈友谅兵围建昌显卿率众入城与友谅接战杀伤相当后城守日急显卿为溥谋走闽求援溥未决友谅将诱溥持伪平章敕命授之仍授显卿参谋显卿乃声义谏阻溥怒遂杀之投首城外开关出降　　普颜不花　申荣
按元史忠义传普颜不花字希古蒙古氏倜傥有大志至正五年由国子生登右榜进士第一人授翰林修撰调河南行省员外郎十一年迁江西行省左右司郎中蕲黄徐寿辉来寇普颜不花战守之功为多语在道童传十六年除江西廉访副使顷之召还授益都路达鲁花赤迁山东廉访使再转为中书参知政事十八年诏与治书侍御史李国凤同经略江南至建宁江西陈友谅遣邓克明来寇而平章政事阿鲁温沙等皆夜遁国凤时分镇延平城陷遁去普颜不花曰我承制来此去将何之誓与此城同存亡耳命筑各门瓮城前后拒战六十四日既而大败贼众明年召还授山东宣慰使再转知枢密院事平章山东行省守御益都明兵压境普颜不花捍城力战城陷而平章政事保保出降普颜不花还告其母曰儿忠孝不能两全有二弟当为终养拜母趋官舍坐堂上主将素闻其贤召之再三不往既而面缚之普颜不花曰我元朝进士官至极品臣各为其主不屈死之先是其妻阿鲁真历呼家人告之曰我夫受国恩我亦封齐国夫人今事至此惟有死耳家人莫不叹息泣下已而普颜不花二弟之妻各抱幼子及婢妾溺舍南井死比阿鲁真欲下而井填咽不可容遂抱子投舍北井其女及妾女孙女皆随溺焉是时有申荣者平章山东行省守东昌荣见列郡皆降告其父曰人生世间不能全忠孝者儿也父曰何为荣曰城中兵少不敌战则万人之命由儿而废但有一死报国耳遂自经　　吴讷
按列朝诗集讷字克敏休宁人少学兵法习骑射从父总管礼于靖江收复五溪蛮峒至正中蕲黄盗破徽州待制郑玉前进士杨维桢荐其才于浙省授建德路判官兼义兵万户与元帅李克鲁会军昱岭关同复徽州维桢为文送之勉以张睢阳事丁酉岁大兵临郡随元帅阿鲁辉退屯浙西札溪源巡逻至界首白际岭战败不屈引刀自刎死年二十七有吴万户诗集五卷　　伯颜不花的斤　大圣奴　海鲁丁　蔡诚　　蒋广　陈受按元史忠义传伯颜不花的斤字苍崖畏吾儿氏驸马都尉中书丞相封高昌王雪雪的斤之孙驸马都尉江浙行省丞相封荆南王朵尔的斤之子也倜傥好学晓音律初用父荫同知信州路事又移建德路会徽寇犯遂安伯颜不花的斤将义兵平之又擒淳安叛贼方清之以功升本路总管至正十六年授衢州路达鲁花赤明年行枢密院判官阿鲁灰引兵经衢州军无纪律所过辄大剽掠伯颜不花的斤曰阿鲁灰以官军而为民患此国贼也可纵之乎乃帅兵遂之出境郡赖以宁升浙东都元帅守御衢州顷之擢江东道廉访副使阶中大夫十八年二月江西陈友谅遣贼党王奉国等号二十万寇信州明年正月伯颜不花的斤自衢引兵援焉及至遇奉国城东力战破走之时镇南王子大圣奴枢密院判官席闰等屯兵城中闻伯颜不花的斤至争开门出迎罗拜马前伯颜不花的斤登城四顾誓以破贼自许后数日贼复来攻城伯颜不花的斤大飨士卒约曰今日破贼不用命者斩乃命大都闾将阿速诸军及民义为左翼出南门高义范则忠将信阳一军为右翼出北门自与忽都不花将沿海诸军为中军出西门部伍既整因奋击入贼营斩首数千级贼乱几擒奉国适贼将突至我军入其营者咸没其势将殆忽都不花复勒兵力战大破之二月友谅弟友德营于城东绕城植木栅攻我益急又遣伪万户周伯嘉来说降高义潜与之通绐忽都不花等谓与奉国相见则兵衅可解忽都不花信之率则忠等十人往见奉国囚之不遣明日奉国令高义以计来诱伯颜不花的斤时伯颜不花的斤坐城上见高义单骑来伯颜不花的斤谓曰汝诱十帅无一人还今复来诱我耶我头可断足不可移乃数其罪斩之由是日夜与贼鏖战粮竭矢尽而气不少衰夏四月有大呼于城下者曰有诏参谋海鲁丁临城问之曰何来曰江西来海鲁丁曰如此乃贼耳吾元朝臣子可受尔伪诏乎呼者曰我主闻信州久不下知尔忠义故来诏尔徒守空城欲何为耶海鲁丁曰汝闻张睢阳事乎伪使者不答而去伯颜不花的斤笑曰贼欲我降尔城存与存城亡与亡吾计之熟矣时军民惟食草苗茶纸既尽括靴底煮食之又尽掘鼠罗雀及杀老弱以食五月大破贼兵六月奉国亲来攻城昼夜不息者逾旬贼皆穴地百余所或鱼贯梯城而上伯颜不花的斤登城麾兵拒之已而士卒力疲不能战万户顾马儿以城叛城遂陷席闰出降大圣奴海鲁丁皆死之伯颜不花的斤力战不胜遂自刎其部将蔡诚尽杀妻子及蒋广奋力巷战诚遇害死广为奉国所执爱广勇敢使之降广曰我宁为忠死不为降生汝等草中一盗尔吾岂屈汝乎贼怒磔广于竿广大骂而绝有陈受者信小民也伯颜不花的斤知受有膂力募为义兵寻战败为贼擒痛骂不屈贼焚杀之先是伯颜不花的斤之援信州也尝南望泣下曰我为天子司宪视彼城之危急忍坐视乎吾知上报天子下拯生民余皆无可恤所念者太夫人耳即日入拜其母鲜于氏曰儿今不得事母矣母曰尔为忠臣吾即死复何憾鲜于氏太常典簿枢之女也伯颜不花的斤因命子也先不花奉其母间道入福建以江东廉访司印送行御史台遂力守孤城而死朝廷赐谥曰桓敏　　黄中玉按嘉善县志中玉博学强记以父平山阴授江山县尉时海内鼎沸诏徙行台于绍兴以控制闽越至正丁酉擢中玉为参谋统乡兵守衢婺越二年城陷一门十三人遇害长子孟辅出而仅免　　叶良器
按处州府志良器青田人慷慨有大节元季扰攘能保障乡里岁己亥总制胡深荐为义兵千户剿山寇及征方国珍克平阳城升万户复攻瑞安深入敌境被获不屈遇害事闻诏存恤其家　　姜硕
按乐安县志硕由相府掾吏累官礼部员外郎至正庚子奉诏自海道招安伪汉陈友谅至邵武与友谅伪指挥康太赵琮遇硕谕以逆顺祸福太琮不从反欲降硕硕不屈大骂之遂被害邵武路申福建省有云衔命出疆厉声谕逆临危不屈惟望阙以谢恩视死如归遂骈首而就戮事闻赠礼部侍郎谥忠烈　　徐宗儒按东乡县志宗儒行省以团结保障功授抚州路治中陈友谅伪将入城宗儒被执与纸命写降书惟写宁为忠鬼不作贼臣八字贼怒杀之　　刘天佑
子仁　义　礼
　忠　德　庆

按临江府志天佑清江裔也屠牛里中元季汉兵起郡城陷天佑谋复之盗捕之急乃间道趋新淦会淦义兵邹民用等夜渡金川天佑并力复淦树栅自固战于栅下尝以皂旗麾众贼望而畏之相持十余月援绝粮尽突围趋吉安贼追之短兵接天佑犹手刃数十人为贼所执骂不绝口死其六子曰仁义礼忠德庆闻难皆死之郡人立祠肖像以祀　　张升
按福建通志升字伯起顺昌人八岁能诵五经兼以诗名九岁膺荐赴省省臣以神童闻于朝年十二除秘书省正字累官至江南等处儒学提举阶奉议大夫至正末陈友谅陷豫章索升所署印升叹曰吾幼被国恩今年几七十可违义苟生耶遂投印井中不食而死　　吴文让
按福建通志文让号逊斋将乐人为龙溪县尹至正末漳寇李忠甫叛文让散储帑募义兵往击之贼势方炽兵力不振力战而死赐谥忠愍　　伍宗尧
子希稷　希明
　希周　希配

按福建通志宗尧清流人盗起邑人推宗尧为长集士卒设方略以御之庚子江西寇邓克明犯境宗尧御之经月弗克说之降曰吾元人也当为元鬼明日与其子希稷希明希周希配率兵决战奋力突围父子五人俱死寇亦退邑人特祠官祭之　　布景范
按新都县志景范至正进士芒部路益凉同知时李额驴侵掠景范举义兵拒之力战终日矢尽而死　　刘持中按金乡县志持中字遵道任内台御史出镇湖广省寇至抱印跃马出御为贼所败欲降之持中怒骂不屈遂遇害褒赠嘉议大夫秘书监卿入祀乡贤　　张万里按韶州府志万里凤仪子从父讨郴寇父被执万里率兵与贼战胜之复仁化县获贼首张韶卿万里剖其腹劈肝生食之事闻补父官至正二十二年十二月陈友谅遣将熊天瑞率众围韶城十七日城破万里拔刀与战身被数枪不能行据地骂贼贼杀之郡人哀而收葬焉　　朴赛因不花　张庸　段祯
按元史忠义传朴赛因不花字德中肃良合台人有膂力善骑射由速古儿赤授利器库提点再转为资正院判官累迁同知枢密院事迁翰林学士寻升承旨赐虎符兼巡军合浦全罗等处军民万户都元帅除大司农出为岭北行省右丞升平章政事至正二十四年甘肃行省以孛罗帖木儿矫弒皇后皇孙遣人白事平章政事也速荅儿即欲署谕众榜朴赛因不花持不可曰此大事何得轻信况非符验公文卒不署榜既而果妄传会皇太子抚军冀宁承制拜朴赛因不花翰林学士承旨迁集贤大学士又为宣政院使遂拜中书平章政事大明兵逼京师诏朴赛因不花以兵守顺承门其所领兵仅数百嬴卒而已乃叹息谓左右曰国事至此吾但知与此门同存亡也城陷被执以见主将惟请速死不少屈主将命留营中终不屈杀之是时有张庸者字存中温州人性豪爽精太乙数会世乱以策干经略使李国凤承制授庸福建行省员外郎治兵杉关顷之计事赴京师因进太乙数图顺帝喜之擢秘书少监皇太子立大抚军院命庸团结房山迁同佥将作院事又除刑部尚书仍领团结会诸寨既降庸守骆驼谷遣从事段祯请援于扩廓帖木儿不报庸独坚守拒战众将溃庸无去志已而寨民李世杰执庸出降以见主将庸不屈与祯同被杀　　丁好礼　郭庸
按元史忠义传好礼字敬可真定蠡州人精律算初试吏于户部辟中书掾授户部主事擢江南行台监察御史复入户部为员外郎拜监察御史又入户部为郎中升侍郎除京畿漕运使建议置司于通州重讲究漕运利病着为成法人皆便之除户部尚书时国家多故财用空乏好礼能撙节浮费国家用度赖之以给拜参议中书省事迁治书侍御史出为辽阳行省左丞未行留为枢密副使至正二十年遂拜中书参知政事时京师大饥天寿节庙堂欲用故事大燕会好礼言今民父子有相食者君臣当修省以弭大患燕会宜减常度不听乞谢事乃以集贤大学士致仕给全俸家居扩廓帖木儿扈从皇太子还京输山东粟以遗朝贵馈好礼麦百石好礼不受二十七年复起为中书平章政事寻以论议不合谢政去特封赵国公大明兵入京城或勉其谒大将好礼叱之曰我以小吏致位极品爵上公今老矣恨无以报国所欠惟一死耳后数日大将召好礼不肯行舁至齐化门抗辞不屈而死年七十五是日中书参知政事郭庸亦舁至齐化门众叱之拜庸曰臣各为其主死自吾分何拜之有语不少屈而死庸字允中蒙古氏由国学生释褐出身累迁为陕西行台监察御史与同列劾知枢密院事也先帖木儿丧师左迁中兴总管府判官其后也先帖木儿以罪黜召拜监察御史累转参政中书其节义与好礼并云　　赵琬
按元史赵琏传琏弟琬字仲德仕至台州路总管至正二十七年方国瑛以舟挟琬至黄岩琬潜登白龙奥舍于民家绝粒不食人劝之食辄瞑目却之七日而死　　闵本　拜住
按元史忠义传本字宗先河内人性刚正敏给而刻志于学早岁得推择为礼部令史御史大夫不花奇本之才辟以为掾平反冤狱甚有声擢御史台照磨顷之迁枢密院都事拜监察御史迁中书左司都事五转为吏部尚书移刑户二部皆以能见称本素贫且有目疾尝上章乞谢事不允诏授集贤侍讲学士大明兵薄京师本谓其妻程氏曰国事至此吾知之久矣愧不能立功补报敢爱六尺躯苟活哉程氏曰君能死忠我尚有爱于君乎本乃朝服与程氏北向再拜大书于屋壁曰元中奉大夫集贤侍讲学士闵本死遂各缢焉二女长真真次女女见本死呼天号泣亦自缢于其傍有拜住者康里人也字闻善以材累官至翰林国史院都事为太子司经兵至拜住谓家人曰吾始祖海蓝伯封河东公者与太祖同事王可汗太祖取王可汗收诸部落吾祖引数十骑驰西北方太祖使人追问之曰昔者与皇帝同事王可汗王可汗今已灭欲为之报仇则帝乃天命欲改事帝则吾心有所不忍故避之于远地以没吾生耳此吾祖之言也且吾祖生朔漠其言尚如此今吾生长中原读书国学而可不知大义乎况吾祖上世受国厚恩至吾又食禄今其国破尚忍见之与其苟生不如死遂赴井死其家人瘗之舍东悉以其书籍焚之为殉云　　赵弘毅
子
恭

按元史忠义传弘毅字仁卿真定晋州人少好学家贫无书佣于巨室昼则为役夜则借书读之或闵其志但使总其事而不役焉尝受经于临川吴澄始辟翰林书写再转为国史院编修官调大乐署令大明兵入京师弘毅叹息曰忠臣不二君烈女不二夫此古语也我今力不能救社稷但有一死报国耳乃与妾解氏皆自缢其子恭中书管勾与妻子诀曰今乘舆北奔我父子食禄不能效尺寸力吾父母已死尚何敢爱死乎或止之曰我曹官卑何自苦如此恭叱曰尔非我徒也古者忠义人各尽自心岂问职之崇卑乎遂公服北向再拜亦缢死恭女官奴年十七见恭死方大泣适邻妪数辈来相率出避曰我未适人避将何之不听妪欲力挽之女曰人生在世便百岁亦须一死乃潜入中堂解衣带自经　　陈祖仁
按开封府志祖仁字子山汴人父安国晋陵县尹祖仁好学有文名至正初进士第一累官翰林学士除参知政事朝廷之事多所谏正及顺帝北遁祖仁死焉　　朱公选
按饶州府志公选字克用乐平人事元顺帝累官宪副至正末明兵至元主集三宫后妃皇太子皇太妃同议避兵北行赵伯颜不花恸哭谏曰天下者世祖之天下陛下当以死守奈何弃之不听夜半开门北奔公选亦以疏留弗获遂自刃
　忠烈部名臣列传三十
　　元四
　　马九霄
按河源县志九霄北直隶人至正间授河源达鲁花赤政尚宽和民戴如父母元末弃官尽忠而死明表忠贞子忠德住河源骥升皆其裔　　罗涓
按崇宁县志涓合州同知历知剑眉二州以母老归养元末青军入蜀涓不屈而死　　刘均
按亳州志均林虑人为亳州观察判官杨春既逐荆山纳款大兵胁均同降均佯应之归其家取朝服服之顾谓妻子曰我起身刀笔仰荷上知始列朝署又佐大藩死亦足矣今头颅已如此假使有十年寿何以见先帝于地下即饮药而死　　周亨
按彰德府志亨开封人喜读书长于吟味弃参军职入林虑山躬耕至正末大乱亨保蚁尖寨明兵至亨不屈投崖死　　桑哥失里
按陕西通志桑哥失里为西台御史守官家洞及明大将军徐达遣兵攻之势穷不屈与妻俱投崖死　　梅实按江南通志实字仲实尧臣九世孙以父荫累官集庆路照磨至正末明兵围集庆路城陷不屈遂阖门遇害　　陶起祖
按池州府志起祖幼从吏元末兵兴聚义兵保障乡里民恃以安授庐江知县判铜陵县事升池州同知为赵普胜叛军所执仗义死之祀邑祠　　金宣一
按池州府志元末兵乱宣一集众保乡里洪武初适尧封时罗友贤复叛遇宣一宣一数其罪友贤怒刃之其马负尸归至铁帽山始仆因葬其处　　葛昂
按安庆府志昂字铭德元季兵起昂募义兵保障乡曲赖之驻兵皖山累立战功事闻授武略将军安庆万户府金符千户后天完兵攻安庆城陷昂死之　　邹世闻按杭州府志世闻字闻远登州黄县人袭授百户戍海宁遂为海宁人张士诚陷浙西见元官从贼者世闻切齿骂不绝口元亡不食而死　　陈达
按金华府志达字元达兰溪人自中之孙父萍仕元为宣政院使达自少征入宿卫学书于康里子山杜清碧诏书钦安殿榜称旨擢端本堂司经正字文学官立朝謇谔尝劾秃鲁帖木儿忤旨赖太子营救得不死辞官归永嘉从进士陈高授尚书语及时事辄流涕复召为翰林学士不起明师下温州自沈于渊军士引出之持佩刀自裁军士夺之乃断发示无用安置濠州遇赦还兰溪病疯痹闻有荐于朝者却药弗御而卒苏太史伯衡表其墓曰公伯祖宜中以攻丁大全而编管建昌公以劾秃鲁帖木儿而几见杀生与厄会何其绝相似也及元亡公分致死以徇国其心与乃祖行军司马死分水关同谅一门之内百岁之间风烈相终始所谓世笃忠贤者哉　　季珍
按处州府志珍青田人性骁勇元末寇掠郡邑珍率众御敌于邑西船寮自旦至暮斩获无筭援兵不及遂遇害事闻诏赠腊源寨巡检　　张惟贤
按仙居县志惟贤字允德惟大弟&amp;#髭猿臂能挽十石弓叱&amp;#千人自废后至正间荐授南漳监镇累勋擢武德将军晋爵侯食邑万户与明兵战于兰溪失利被获初刘诚意基与之善至是刘如械所说之降惟贤曰吾非不知若主长者顾吾兄弟并开府受国恩最不忍也洎就刑刘与太祖曰夫为知己动耳主上扫平六合不宜使天下有杀义士名太祖颔之谪武林戍不食七日死　　杨居仁
按开化县志元末饶兵陷县治侯杨居仁仗义不屈骂贼而死　　陈日卿
按分水县志日卿仕元为千夫长守御本邑明邓骠骑同王元帅取兰溪婺源等处率兵至日卿力抵死之　　邓椿
按南昌郡乘椿字伯寿奉新人任临江路照磨领义兵从杨万户援江西至丰城县遇水寇力战手杀数十人而死　　舒泰
按南昌郡乘泰奉新人至元进士居父丧一遵礼制虞集尝云泰行古道足以变世任分宜县丞辨冤狱却虎患屏妖祟异政可纪寇难起渠帅慕其才欲要致之不得后举义众破寇兵为邻境剧贼所乘泰被执怒骂不屈遂遇害　　叶兰
按饶州府志兰字楚庭鄱阳人父懋有才识善词章仕元官至大中大夫嘉兴路总管多政迹兰任太常寺礼仪院奉礼郎从父于浙明太祖初立周伯琦应召兰送以诗云觅得神鳌休便休不须重上钓鱼舟回头更向溪山望明月芦花别是秋后伯琦以其名荐兰曰吾世为元臣义不可仕弗就及再召乘舟至河口赴水死别号醉渔人咸义之兰夙以诗名尤善歌赋所著有寓庵等集行世　　江彦璋
按广信府志彦璋贵溪人元乡贡士也元末伪将王溥闻其名欲钩致之不得乃以兵缚之行至何郎桥厉骂不绝遂遇害土人瘗其尸次日雪封之莫识其处至今人呼曰江家山云　　万清
按建昌府志清字仕廉南城人元进士官至枢密院使至正辛丑弃任还家仍命镇守建昌路总管府洪武初窜入闽地太祖屡征不就使人求得之贬和州知州清义不事二君密旨赐死　　张光远　罗惟远
按吉安府志张光远罗惟远俱永兴人元季盗起杀掠巨宗惨酷不忍闻光远怒发上指其友惟远尚气节遣人夜致之相与建奇策剪寇寇谍知之率众执罗去授纸笔使写首谋者罗瞋目视之大书一死字贼又按于树窍其腹罗嚼齿三日大骂而后气绝寻又系光远杀之闻者莫不陨涕　　杨本岩
子
节
　邹胜
按吉安府志本岩庐陵人起家直学迁白鹭书院山长元季兵起岩率民兵保障其乡以功迁本县主簿捕东固之贼乘利深入寇设伏弗备遂遇害子节感愤力战寇并其徒邹胜杀之义士谢愿贤奋入贼区收岩父子及胜尸以归乡人高其义　　康震
按吉安府志震泰和人从吴草庐学后被荐为益阳庆洲书院山长归元季乱监州达理马识礼倡士民为战守备震首倾赀粮与定谋议及参政全子仁率师东下震复倾赀应之未几熊天瑞入寇震度不可为匿重崖中不食死　　朱英发
按吉水县志英发元季起兵保障被贼执涉江赴水而死　　杨子远
按安福县志子远本州州同饶贼入寇子远力战死之　　王伯康
按安福县志伯康常德知事时被檄远赴国难或劝之引却伯康曰丈夫立身报国政在危急竟战死沅州平生著述多乐府&amp;#曰瘦马吟　　唐术
按永丰县志术字景行庚寅就乙榜授袁州宜春学教谕时元季兵乱盗贼蜂起术曰吾乡素以忠义称宁肯混贼辈耶遂仗羲率豪雄以图保障贼首某劫为盟主不从大骂临杀从容写诗一首掷笔尤骂不绝口遂遇害　　孔会心
按临江府志会心峡江人武仲八世孙至元间由经明行修授安庆教授元末守城不屈赴莲池死赠参军都录事　　刘应枢
按临江府志应枢清江人永之季父为金州学正秩满而归值元季乱举义兵为贼所杀　　吴汝
按黄冈县志汝字国栋家世饶州生而灵异膂力过人为元左丞戍邾至正间大水堤尽决汝悉力载石巨舫塞之徐寿辉倡乱破邾下武汉诸城汝起兵复武昌伪汉遁后饮黄鹤楼为汉兵袭破率其部下十余骑渡江图兴复不克死之部将黄荣沈权等统余众还饶州明祖与陈友谅战鄱阳荣以兵从荣称战时见汝白马红袍冯空助敌上敕封护国忠显灵王邾民立祠祀之　　陈友定
子
海
　尹克仁　朵耳麻
按明外史本传友定一名有定字安国福清人徙居汀之清流世业农为人沈勇喜游侠乡里皆畏服之至正中汀州府判蔡公安至清流募民兵讨贼友定应募公安与语奇之使掌所募兵署为黄土寨巡检讨平诸山寨进清流县尹陈友谅遣邓克明等陷汀郡略杉关行省授友定汀州路总管御之战于黄土大捷走克明逾年克明复取汀州急攻建宁守将完者帖木儿檄友定入援连破贼悉复所失郡县行省上其功第一进参知政事已置分省于延平以友定为平章于是友定尽有福建八郡之地友定以农家子起佣伍目不知书及八郡数招致文学知名士如闽县郑定庐州王翰之属留置幕下粗涉文史习为五字小诗皆有意理然颇任威福所属违令者辄承制诛窜不绝漳州守将罗良心不平以书责之曰郡县者国家之土地官司者人主之臣役而廥廪者朝廷之外府也今足下视郡县如室家驱官僚如圉仆擅廥廪如私藏名虽报国实有鹰扬跋扈之心不知足下欲为郭子仪乎抑为曹孟德乎友定怒竟以兵诛良而福清宣慰使陈瑞孙崇安令孔楷建阳人詹翰拒友定不从皆被杀于是友定威震八闽然事元未尝失臣节是时张士诚据浙西方国珍据浙东名为附元岁漕粟大都辄不至而友定岁运粮数十万至元都海道辽远至者尝十三四元主嘉之下诏褒美太祖既定婺州与友定接境友定侵处州参政胡深击走之遂下浦城克松溪获友定将张子玉与朱亮祖进攻建宁破其二栅友定遣阮德柔以兵四万屯锦江绕出深后断其归路而自率牙将赖政等以锐师搏战德柔自后夹击深兵败被执死之太祖既平方国珍即发兵伐友定将军胡廷美何文辉由江西趋杉关汤和廖永忠由明州海道取福州李文忠由浦城取建宁而别遣使至延平招谕友定友定置酒大会诸将及宾客杀明使者沥其血酒瓮中与众酌饮之酒酣誓于众曰吾曹并受元厚恩有不以死拒者身磔妻子戮遂往巡视福州环州城皆筑垒距垒五十步辄筑一台严兵为拒守计已而闻杉关破急分军为二命其将以一军守福而自率一军守延平以相掎角及汤和等舟师抵福之五虎门平章曲出引兵逆战败明人悉缘南台蚁附登城守将遁去参政尹克仁宣政使朵耳麻不屈死佥院柏帖木儿积薪楼下杀妻妾及二女纵火自焚死廷美克建宁汤和进攻延平友定谋于众曰敌兵方锐难与争锋不如持久困之诸将请出战不许数请不已友定疑所部叛杀萧院判军士多出降会军器局灾城中&amp;#声震地明师知有变急攻城友定呼其属诀曰大事已去吾一死报国诸君努力因退入省堂衣冠北面再拜仰药死所部争开城门纳明师师入趋视友定犹未绝也舁出水东门适天大雷雨友定复苏遂械送京师人见帝诘之友定厉声曰国败家亡死耳尚何言遂并其子海杀之海一名宗海工骑射亦喜宾礼文士友定既被执自将乐归于军门至是从死元末所在盗起民间起义兵保障乡里称元帅者不可胜数元辄因而官之其后或去为盗或事元不终惟友定父子死义时人称完节焉友定既死兴化泉州皆望风纳款独漳州达鲁花赤迭里弥实具公服北面再拜引斧斫印章以佩刀剚喉而死时云闽有三忠谓友定柏帖木儿迭里弥实也　　罗良
弟三
子安宾

按福建通志良长汀人以平漳贼功授长汀尉屡功授至光禄大夫进封晋国公陈有定有据国之志良移书责之有定怒攻漳良迎战马岐山死之其弟屯田万户罗三亦怒骂死妻陈氏自尽子安宾将兵救父亦自刎壮士从死者百余人　　陈瑞孙
按福建通志瑞孙福宁州人以武举累官宣慰帅镇福清陈友定兵到被执欲胁使从瑞孙愤骂曰我家三世仕元岂从汝反耶友定怒杀之妻孙氏曰吾夫为国死吾可独生乎亦抱幼女投井死　　柏帖穆尔
按元史忠义传柏帖穆尔字君寿蒙古人家世履历无所考居官所至以廉能着声至正中累迁为福建行省左右司郎中行省治福州二十七年大明以骑兵出杉关取邵武以舟师由海道趣闽奄至城下柏帖穆尔知城不可守引妻妾坐楼上慷慨谓曰丈夫死国妇人死夫义也今城且陷吾必死于是若等能吾从乎皆泣曰有死而已无他志也缢而死者六人有十岁女度其不自死则绐之曰汝稽颡拜佛庶保我无恙也甫拜即挈米囊压之死乳媪抱其幼子旁立以泣柏帖穆尔熟视之叹曰父死国母死夫妾与女从父者也皆当死汝三岁儿于义何所从乎为宗祀计可也乃命媪抱匿旁近民舍而敛金珠畀之曰即有缓急可以此赎儿命有顷兵入城即举灯自燃四围&amp;#火大发遂自焚死　　迭里弥实　获独步丁
兄穆鲁丁
　海鲁丁
　吕复
按元史忠义传迭里弥实字子初回回人性刚介事母至孝年四十犹不仕或问之曰吾不忍舍吾母以去也以宿卫年劳授行宣政院崇教三迁为漳州路达鲁花赤居三年民甚安之时陈有定据全闽八郡之政皆用其私人以总制之朝廷命官不得有所与大明兵既取福州兴化泉州皆纳款或以告迭里弥实仰天叹曰吾不材位三品国恩厚矣其何以报乎报国恩者有死而已亡何吏走白招谕使者至请出城迓之迭里弥实从容语之曰尔第往吾行出矣乃诣厅事具公服北面再拜毕引斧斫其印文又大书手版曰大元臣子即入位端坐拔所佩刀剚喉中以死既死犹手执刀按膝坐俨然如生时郡民相聚哭庭中敛其尸葬东门外时又有获独步丁者回回人旧进士累官佥广东廉访司事有吕复者为江西行省左右司都事皆闲居寓福州而复以行省命摄长乐县尹福州既下获独步丁曰吾兄弟三人皆忝进士受国恩四十年今虽无官守然大节所在其可辱乎以石自系其腰投井死复亦曰吾世食君禄今虽摄官若不以死报国则无以见先人于地下引绳自经死获独步丁兄曰鲁穆丁者官建康曰海鲁丁者官信州先是亦皆死国难云　　谢英辅　白哈麻
按福建通志英辅归化人由荐辟历任枢密副使与陈有定同守闽地明兵至境有定饮药自尽英辅乃偕达鲁花赤白哈麻具朝服北向拜自经死　　周修
按新会县志修字望舒新会人谦恭循礼博通经史邑令闻其贤辟为邑庠训导性素刚直疾恶如雠值元季乱虽名门亦亏名节而陷于恶逆修每移书诮让词语帩直贼帅黄斌见而大怒使人生致之时诸生之在门者咸相与图画营救修独不与曰死生命也安能屈辱于人以求活耶及拥至贼前闭目不为礼高声叱之遂遇害至死骂不绝口时太常卿余观国持节招抚江南闻而贤之目为义士云　　陈瑜　刘永锡
按广西通志瑜字仲庸雷州人也儿吉尼辟为广西行中书省都事广西被围也儿吉尼未尝归私第瑜事之甚谨城破以佩刀自刎又湘潭刘永锡者与瑜同事率妻子溺于白龙池死焉　　邓祖胜
按广西通志祖胜南宁人以右丞守永州闻杨璟师至约全桂守者互相应援全桂援绝璟督师四面攻之祖胜仰药死　　赵元隆
按广西通志元隆字祖森兴安人元末为广西行中书省都事尚奇厉节尝读书至士为知己者死拊几叹曰烈士当如此矣闻杨璟师垂压永州劝平章也儿吉尼发兵救永曰永桂之蔽无永则无桂也况邓侯有约义士不可负平章听之既闻全州不守所遣兵复败永破邓祖胜自杀元隆乃约平章共以死守又私与同官言昔荷邓侯知遇所以不即死者期效尺寸以报之今邓侯死矣尚可独生乎元隆分守伏波门久之师从西门入顾谓从者曰此吾死所也引兵自决其同官陈瑜刘永锡皆死之　　曾尚宾
按广西通志尚宾江西人也儿吉尼擢义兵千户洪武元年明兵围靖江尚宾守西城及城陷身中数枪犹力战不衰后众寡不敌自焚其家死之　　也儿吉尼
按广西通志也儿吉尼字尚文唐兀氏人至正间授广西行中书省平章政事兼肃政廉访使时红巾扰攘贼入湘南岭表震动公议建筑城池以扼险要遂捐俸于官贸易海盐积以岁月息倍至万经制之费皆出于此四年而克终事民忘劳焉也儿吉尼善结众心一时骁将材士多归之故保有境土二十余年洪武元年总兵杨璟取广西也儿吉尼坚守不下后城破被执送京师不屈死之郡人感其恩立庙祀之　　杨渊海按云南通志至元间总管段功有宠于梁王渊海事段功知其不克终累谏不听渊海语人曰吾主无生还矣吾食人食而不同其难乎明年功为梁所害渊海死之　　杨保
弟
名

按云南通志保太和人同弟名皆事段氏洪武初兵入大理保遣名探报缓急约翌日日出为期名过时不至保知事不济即自缢名至亦以弓弦缢死国人义之合葬于弘圭山　　王翰
按明外史陈友定传翰字用文仕元为潮州路总管友定败翰为黄冠栖永泰山中者十载太祖闻其贤强起之自刎死有子偁知名　　戴宗濂
按永新县志宗濂字冽夫庐陵主簿母老弃官归养时红巾寇起宗濂纠义旅捍乡社高皇帝定江南闻其名召至京授以官不屈谪修都城死金陵　　俞庸
按秀水县志庸字子忠秀州人为平江路推官年饥谷贵流殍塞途宪府檄庸董仓庾赈给全活数万淮兵压境庸募勇士钥守盘门郡僚高安等谓庸盍俱窜庸厉声叱曰公等以世臣守大城一旦临利害先士民逃恩义何有安持铁简击庸仆地遂开门兵入城庸被擒寻以计脱去微服间道归淞久之太守知其人将授之爵庸谢曰吴门之役吾有死所今日之生出不幸耳尚何面目受他命见天日耶因发愤病卒　　伯颜子中　段武　定定　杨惠　僧住　冯　　浩　石抹宜孙　钑纳锡彰　王可　阿失不　　花　朱春　普颜帖木儿　张翱　帖木儿不　　花　元秃蛮　董丑　赵世杰　把匝剌瓦尔　　密　驴儿　达的按明外史陈友定传子中其先西域人后仕江西因家焉子中明春秋五举有司不第行省辟授东湖书院山长迁建昌教授子中虽儒生慷慨喜谈兵江西盗起授分省都事使守赣州而陈友谅兵已破赣子中仓卒募吏民与斗城下不胜脱身间道走闽陈友定素知之辟授行省员外郎出奇计以友定兵复建昌浮海如元都献捷累迁吏部侍郎持节发广东何真兵救闽至则廖将军永忠已降何真子中跳坠马折一足致军前永忠欲胁降之终不屈义而舍之乃变姓名冠黄冠游行江湖间太祖求之不得簿录其妻子子中竟不出尝赍鸩自随有急则死之久之事寖解乃还故里洪武十二年诏令郡县举元遗民将官之不应者论重辟布政使沈立本密言子中于朝诏以币聘使者至子中太息曰死晚矣为歌七章哭其祖父师友饮鸩而死当元亡时守土臣仗节死者甚众明兵克镇江守将段武平章定定战死克婺州浙东廉访使杨惠婺州达鲁花赤僧住战死克衢州总管冯浩赴水死石抹宜孙守处州其母与弟厚孙先为明兵所获令以书招之不听比克处州宜孙战败走建宁收集士卒欲复处州攻庆元为耿再成所败还走建宁半道遇乡兵被杀部将李彦文葬之龙泉太祖嘉其忠遣使致祭复其处州生祠其后大军北伐克真定路达鲁花赤钑纳锡彰闻王师取元都朝服登城西崖北面再拜投崖死克奉元郎中王可仰药死检校阿失不花自经死三原县尹朱春谓其妻曰吾当死以报国妻曰君能尽忠妾岂不能尽节亦俱投缳死克梧州吏部尚书普颜帖木儿战死张翱赴水死克靖江廉访司佥事帖木儿不花元帅元秃蛮万户董丑汉府判赵世杰皆自杀克云南梁王把匝剌瓦尔密驱妻子沉滇池与其右丞驴儿左丞达的俱自缢死　　潘世英
按松江府志世英字积中华亭人用御史荐官闽南会汀寇林顽断官道煽毒齐民世英悉释其诖误复业者一千三十户兴化贼起帅府分遣本道督捕选世英从官军有戮平民冒功者世英曰民苦胁从非本心也请帅抵贼垒反复慰喻皆感泣缚其渠魁以降复业者一千五百户初江淮贼起分兵守关世英实董之左丞老老镇江东遣使起关上兵使者露刃以胁之世英曰我受命守关兵一转足则闽危矣使者厉声曰汝不畏死耶世英张&amp;#引颈曰头可与兵不可与使者还白左丞叹异久之已而余寇复至同安募义兵航海忽安溪贼掠县境突入县廨世英端坐不起骂贼不绝口遇害归祔于千山　　明一
　　花云　朱文逊
按明外史本传云怀远人貌伟而黑骁勇绝伦至正十三年从太祖临濠克怀远擒其帅拔全椒袭缪家寨太祖将取滁州率数骑猝遇贼数千云卫太祖突阵出遂克滁州从取和州获卒三百授管勾太祖渡江云先济既克太平命宿卫左右从克集庆获卒三千擢总管徇下丹阳丹徒金坛过马驮沙道遇剧贼擒杀甚众授前部先锋从拔常州守牛塘营擢行枢密院判阶安远大将军克常熟州获卒万余已命趋宁国道杀群盗数百还守太平二十年闰五月陈友谅以舟师来寇云与知府许瑗院判王鼎元帅朱文逊率三千人御之文逊战死友谅攻三日不克乃以巨舟乘涨令士卒缘舟尾攀堞登城遂陷缚云急云怒大呼缚尽裂起夺守者刀杀五六人大骂贼怒碎其首缚于舟樯丛射之而死瑗鼎亦抗骂死太祖即吴王位追封云东丘郡侯瑗高阳郡侯鼎太原郡侯立忠臣祠并祀之方战急云妻郜祭家庙挈三岁儿泣语家人曰城破吾夫必死吾义不独存然不可使花氏无后若辈善抚育之云被执郜赴水死侍儿孙瘗毕抱儿行被掠至九江军中恶儿啼孙氏夜投渔家脱簪珥属养之及汉兵败孙往渔家窃儿走夜宿陶穴中天明渡江溃军夺舟去弃江中浮断木入苇洲采莲实哺儿七日不死夜半有老父号雷老挈之行逾年达太祖所孙抱儿拜泣太祖亦泣置儿膝上曰将种也赐雷老衣忽不见儿寻赐名炜累官水军左卫指挥佥事世宗即位之岁其五世孙为辽复州卫指挥请于朝赠郜贞烈夫人孙安人立祠致祭文逊太祖养子也尝与元帅秦友谅攻克无为州　　许瑗　王鼎　刘齐　曾万中　陈海　宋叔　　华　赵天麟　董曾按明外史花云传瑗字栗夫乐平人元末两举乡第一会试不第放浪吴越间太祖驻婺州瑗谒曰元祚将终四方鼎沸足下欲定天下非延揽英雄难以成功太祖喜置幕中参军事未几命守太平鼎仪真人初为赵忠养子忠从太祖为总管克太平授行枢密院判镇池州赵普胜来寇忠阵殁命鼎嗣职复故姓守太平至是鼎与云瑗三人皆被难时有刘齐者以江西行省参政守吉安守将李明道召友谅兵至开西门纳之杀参政曾万中陈海执齐及知府宋叔华胁之降二人不屈又攻破临安执同知赵天麟亦不屈俱送友谅所友谅方攻洪都杀三人徇城下友谅兵陷无为州执知州董曾亦抗骂不屈沈之江　　张子明按明外史赵德胜传子明领兵千户洪都围久内外隔绝朱文正遣子明告急于应天以东湖小渔舟从水关潜出夜行昼止半月始得达太祖问友谅兵势对曰兵虽盛战死者不少今江水日涸贼之巨舰将不利师久粮乏援至可破也太祖谓子明归语而帅坚守一月吾自取之还至江口为友谅所获令诱降城中子明伪许之至城下大呼我张大舍已见主上令诸公坚守救兵且至贼怒攒槊刺之死追封忠节侯　　丁普郎
&lt;/div&gt;
    &lt;div class="pagination"&gt;
&lt;a href="官常典忠烈部_page17.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典忠烈部_page13.html"&gt;13&lt;/a&gt;&lt;a href="官常典忠烈部_page14.html"&gt;14&lt;/a&gt;&lt;a href="官常典忠烈部_page15.html"&gt;15&lt;/a&gt;&lt;a href="官常典忠烈部_page16.html"&gt;16&lt;/a&gt;&lt;a href="官常典忠烈部_page17.html"&gt;17&lt;/a&gt;&lt;span class="current-page"&gt;18&lt;/span&gt;&lt;a href="官常典忠烈部_page19.html"&gt;19&lt;/a&gt;&lt;a href="官常典忠烈部_page20.html"&gt;20&lt;/a&gt;&lt;a href="官常典忠烈部_page21.html"&gt;21&lt;/a&gt;&lt;a href="官常典忠烈部_page22.html"&gt;22&lt;/a&gt;&lt;a href="官常典忠烈部_page23.html"&gt;23&lt;/a&gt;&lt;span&gt;...&lt;/span&gt;&lt;a href="官常典忠烈部_page19.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
