<!DOCTYPE html>
<html>
<head>
    <meta charset="UTF-8">
    <title>官常典公辅部 - 第 18 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典公辅部 - 第 18 页/共 19 页</h1>
    <div class="content">按明外史本传自强字体干同州人嘉靖三十二年进士改庶吉士授检讨秩满进修撰隆庆中历洗马直经筵迁国子祭酒振饬学政请寄不行迁少詹事兼侍读学士掌翰林院神宗为皇太子出合首被命为讲官敷陈明切遂受眷及即位自强已迁詹事教习庶吉士乃擢礼部右侍郎为日讲官寻以左侍郎掌詹事府直讲如故丁继母忧归帝念自强尝语张居正称之又数问服阕期既阕诏以故官协理詹事府至则迁吏部左侍郎仍直经筵甫两月廷推礼部尚书帝遣使询居正尚书得兼讲官否居正言事繁不得兼乃用为尚书罢日讲充经筵讲官礼官所掌宗藩事最多先后条例自相抵牾黠吏得恣为奸利自强择其当者俾僚吏遵守诸不可用者悉屏之每藩府疏至榜之部门明示行止吏无所牟利龙虎山正一真人隆庆时已降为提点夺印敕至是张国祥求复故号自强寝其奏国祥乃重贿冯保固求复自强力持不可卒以中旨许之及居正谋夺情自强拊膺太息居正将杖吴中行赵用贤自强诣其邸力救居正怫然俄长跪以手捻须曰公恕我公恕我自强遂趋出初俺荅通贡市赏有定额后边臣徇其求额渐溢自强请申故约滥乞者勿与岁省费不赀世宗实录成加太子少保六年三月居正将归葬父念阁臣在乡里者高拱与己有隙殷士儋多奥援或乘间以出惟徐阶老易与拟荐之自代已遣使报阶既念阶前辈已还当位其下乃请增置阁臣帝即令居正推择遂以人望荐自强及所厚申时行诏加自强太子太保兼文渊阁大学士与时行并参机务自强既数忤居正自分不敢望及制下人更以是多居正时吕调阳张四维先在阁调阳衰数寝疾不出小事四维代拟旨大事则驰报居正于江陵听其裁决自强虽持正亦不能有为守位而已已居正还朝调阳谢政自强亦得疾卒诏赠少保谥文庄遣行人护丧还子怡举人参议慥进士尚宝卿关中人入阁者自自强始其后薛国观继之终明世惟二人　　申时行
按明外史本传时行字汝默长洲人嘉靖四十一年进士第一授修撰历谕德充经筵讲官纂世穆两朝实录进左庶子掌翰林院事万历五年由礼部右侍郎改吏部时行以文字受知张居正蕴藉不立崖异居正安之六年三月居正将归葬父请广阁臣遂以左侍郎兼东阁大学士入预机务已进礼部尚书兼文渊阁以辽东大捷加太子太保元子生加少保兼太子太保户部尚书武英殿奉命覆视大峪山陵进少傅兼太子太傅吏部尚书建极殿张居正揽权久操群下如束湿异己者率逐去之旧德夙望不与为诡随亦多摈不用及居正卒张四维时行相继柄政务为宽大以次收召老成布列庶位朝论多称然当是时内阁权积重六卿大抵徇阁臣指诸大臣由四维时行起乐其宽多与相厚善四维寻以忧归时行为首辅余有丁许国王锡爵王家屏先后同居政府无嫌猜而言路为居正所遏至是方发舒以居正素昵时行不能无讽刺时行外示博大能容人心故弗善也帝虽乐言者讦居正短而颇恶人论时事言事者间谪官众以此望时行口语相诋諆诸大臣又皆右时行拄言者口言者益愤时行以此损物望十二年三月御史张文熙尝言前阁臣专恣者四事请帝永禁革之时行疏争曰文熙谓部院百执事不当置考成簿送阁察考吏兵二部除授不当一一取裁督抚巡按行事不当密揭请教阁中票拟当使同官知夫阁臣不职当罢黜若并其执掌尽削之是因噎废食也至票拟无不与同官议者帝以为然绌文熙议不用初吴中行赵用贤沈思孝等以论居正夺情受杖海内清名之士翕然归心而李植江东之攻居正冯保有强直声言者遂多诋讦居正前事御史丁此吕言侍郎高启愚以试题劝进居正帝手疏示时行时行曰此吕以暧昧陷人大辟恐谗言接踵至非清明之朝所宜有尚书杨巍因请出此吕于外帝从巍言而给事御史王士性李植等交章劾巍阿时行意蔽塞言路帝寻亦悔之命罢启愚留此吕时行巍求去有丁国言大臣国体所系今以群言留此吕恐无以安时行巍心国尤不胜愤专疏求去语侵中行思孝等谓为党魁副都御史石星侍郎陆光祖亦言小臣不可徇大臣不可弃帝乃听巍出此吕于外慰留时行国而中行思孝又以国言求去言路群起攻国时行请量罚言者言者益心憾既而植东之以大峪山寿宫事撼时行不胜贬去阁臣与言路日相水火矣时行性宽平御史魏允贞郎中李三才以科场事论及时行子用懋贬官给事中邹元标劾罢时行姻徐学谟时行假他疏逐之去已而占物情稍稍擢三人官三人得毋废世以此称时行长者时行欲收人心罢居正时所行考成法一切为简易亦数有献纳录建言诸臣罢内操时行有力焉尝因灾异力言催科急迫征派加增刑狱繁多用度侈靡之害又尝请止抚按官助工赃罚银请减织造数趣发诸司章奏缘尚宝卿徐贞明议请开畿内水田用邓子龙刘綎平陇川荐郑洛为经略趣顺义王东归寝叶梦熊奏以弭杨应龙之变然是时天下承平上下恬熙法纪渐不振时行务承帝指不能大有建立帝每遇讲期多传免时行请虽免讲仍进讲章自后为故事讲筵遂永罢评事雒于仁进酒色财气四箴帝大怒召时行等条分析之将重谴时行请毋下其章而讽于仁自引去于仁赖以免然章奏留中自此始十四年正月光宗年五岁而郑贵妃有宠生皇三子常洵颇萌夺嫡意时行率同列再请建储不听廷臣以贵妃故多指斥宫闱触帝怒被严谴帝尝诏求直言郎官刘复初李懋桧等显侵贵妃时行请帝下诏令诸曹建言止及所司职掌听其长择而献之不得专达帝甚悦众多咎时行者时行连请建储十八年帝召皇太子皇三子令时行入见毓德宫时行拜贺请亟定大计寻屡疏请册立豫教贵妃弟国泰亦疏请帝犹豫久之下诏曰朕不喜激聒近诸臣章奏概留中恶其离间朕父子若明岁廷臣不复渎扰当以后年册立否则俟皇长子十五岁举行时行因戒廷臣毋激扰明年八月工部主事张有德请具册立仪注帝怒命展期一年而内阁中亦有疏入时行方在告次辅国首列时行名时行密上封事言臣方在告初不预知册立之事圣意已定有德不谙大计惟宸断亲裁勿因小臣妨大典于是给事中罗大纮劾时行谓阳附群臣之议以请立而阴缓其事以内交中书黄正宾复论时行排陷同官巧避首事之罪二人皆被黜责御史邹德泳疏复上时行力求罢诏驰驿归归三年光宗始出阁讲学十年始立为皇太子时行驰表贺帝手诏优荅之四十二年时行年八十帝遣行人存问诏书到门而卒先以云南岳凤平加少师兼太子太师中极殿大学士诏赠太师谥文定　　许国
按明外史本传国字维桢歙县人举乡试第一登嘉靖四十四年进士改庶吉士授检讨神宗为太子出阁以国兼校书及即位进右赞善充日讲官万历六年再迁南京国子祭酒召为太常卿掌国子监事进詹事仍直讲筵历礼部左右侍郎改吏部掌詹事府十一年四月以礼部尚书兼东阁大学士入参机务国与首辅申时行善以丁此吕事与言者相攻语侵吴中行赵用贤由是物议沸然逾月始已而御史陈性学复摭前事劾国时行右国请薄罚性学国再疏求去力攻言者言今黑白混淆纪纲紊乱臣不能定流言广布谗说肆行臣不能正大臣数见诋老成无固志臣不能扶植三者皆宜去帝命鸿胪宣谕始起视事南京给事中伍可受复劾国帝为谪可受官国复三疏乞休语愤激帝不允性学旋出为广东佥事先是帝考卜寿宫加国太子太保改文渊阁以云南功进太子太傅国以父母未葬乞归襄事帝不允命其子代御史马象干以劾中官张鲸获罪国恳救帝颇霁威受之十七年进士薛敷教劾吴时来南京御史王麟趾黄仁荣疏论台规辞皆侵国国愤连疏力诋并及主事饶伸伸方攻大学士王锡爵公议益不直国国性木强遇事辄发数与言者为难无大臣度以故士论不附明年秋火落赤犯临洮巩昌西陲震动帝召对辅臣暖阁时行言款贡足恃国谓豺狼无厌今渝盟犯顺桀骜已极宜一大创之不可复羁縻帝心然国言而时行为政不能夺无何给事中任让论国庸鄙国疏辨帝夺让俸国时行初无嫌而时行适为国门生万国钦所论让则时行门生也故为其师报复云其冬以三事进规请帝慎起居御朝讲立皇储言陛下行此三者臣虽去犹留否则虽留犹去疏留中福建守臣报日本结琉球入寇国因言今四裔交犯而中外小臣争务攻击致大臣纷纷求去谁复为国家任事者请申谕诸臣各修职业毋恣胸臆帝遂下诏严禁国始终忿疾言者如此廷臣争请册立得旨二十年春举行再扰则更迟五岁十九年秋工部郎张有德以仪仗请帝怒夺俸时行适在告国与王家屏虑事中变欲因而就之引前旨力请帝果不悦责大臣不当与小臣比国不自安遂求去疏五上乃赐敕驰传归逾一月时行亦罢而册立竟停人谓时行以论劾去国以争执去为二相优劣焉国在阁九年廉慎自守故累遭攻击不能被以污名卒赠太保谥文穆　　王家屏
按明外史本传家屏字忠伯大同山阴人隆庆二年进士选庶吉士授编修预修世宗实录操江都御史高捷以官帑遗赵文华家屏直书之捷弟拱方柄国祈稍讳执不可万历初进修撰充日讲官敷奏剀挚帝尝敛容受称为端士张居正寝疾词臣率奔走祷祈独家屏不往再迁侍讲学士十二年擢礼部右侍郎改吏部甫逾月命以左侍郎兼东阁大学士入预机务去史官二年即辅政前此未有也申时行当国许国王锡爵次之家屏居末每议事秉正持法不亢不随越二年遭继母忧诏赐银币驰传行人护行服甫阕诏进礼部尚书遣行人召还抵京师三月未得见家屏以为言请因圣节御殿受贺毕发留中章奏举行册立皇太子礼不报复偕同官疏请帝乃于万寿节强一临御焉俄遣中官谕家屏奖以忠爱家屏疏谢复请帝勤视朝居数日帝为一御门延见自是益深居不出矣评事雒于仁进四箴帝将重罪之家屏言人主出入起居之节耳目心志之娱庶官不及知不敢谏者辅&#之臣得先知而预谏之故能防欲于微渺今于仁以庶僚上言而臣备位密勿反缄默苟容上亏圣明之誉下陷庶僚蒙不测之威臣罪大矣尚可一日立于圣世哉帝不怿留中而于仁得善去十八年以久旱乞罢言迩年以来天鸣地震星陨风霾川竭河涸加以旱潦蝗螟疫疠札瘥调燮之难莫甚今日况套贼跳梁于陕右土蛮猖獗于辽西贡市属国复鸱张虎视于宣大虚内事外内已竭而外患未休剥民供军民已穷而军食未裕且议论纷纭罕持大体簿书凌杂祗饰靡文纲维纵弛愒玩之习成名实混淆侥幸之风启陛下又深居静摄朝讲希临统计臣一岁间仅两觐天颜而已间尝一进瞽言竟与诸司章奏并寝不行今骄阳烁石小民愁苦之声殷天震地而独未彻九阍此臣所以中夜旁皇饮食俱废不能自已者也乞赐罢归用避贤路不报时廷臣交请册立其年十月阁臣合疏恳请以去就争帝不悦传谕数百言切责廷臣沽名激扰指为悖逆时行等相顾错愕各具疏再争杜门乞去独家屏在阁帝遣鸿胪即家趣时行等入直时行等陈谢复申册立之请杜门如故家屏亦请速决大计帝乃遣内侍传语期以明年春夏廷臣无所奏扰即于冬间议行否则待逾十五岁家屏以口敕难据欲帝特颁诏谕立具草进帝不用复谕二十年春举行家屏喜即宣示外廷外廷欢然时行等亦起视事而帝意实犹豫闻家屏宣示弗善也传谕诘责时行等合词谢乃已至明年秋大典将届主事张有德奏请帝复以为激扰命止其事国执争去时行被人言不得已亦去锡爵先省亲还家屏遂为首辅以国谏疏已列名不当独留再疏乞罢不允乃视事家屏制行端严推诚秉公百司事一无所挠性忠谠好直谏册立期数更中外疑帝欲立爱议论纷然家屏忧之力请践大信以塞口语消宫闱衅不报二十年春给事中李献可等请豫教帝黜之家屏封还御批力谏帝益怒谴谪者相属家屏遂引疾求罢上言汉汲黯有言天子置公卿辅&#之臣宁令从臾承意陷主于不义乎每感斯言惕然内愧顷年以来九阍重闭宴安怀毒郊庙不飨堂陛不交天灾物怪罔彻宸聪国计民生莫关圣虑臣备员辅&#既不能婉导密规防未萌之欲又不能苦争强谏扶将坠之枢旷职鳏官久当退避乃今数月间请朝讲请庙飨请元旦受贺请大计临朝悉寝不报臣犬马微诚不克感回天意已可见矣至豫教皇储自宜早计奈何厌闻直言概加贬谪臣诚不忍明主蒙咈谏之名熙朝有横施之罚故&#死屡陈若依违保禄淟涊苟容汲黯所谓陷主不义者臣死不敢出此愿赐骸骨还田里帝得奏不下次辅赵志&#亦为家屏具揭帝遂责家屏希名托疾家屏复奏言名非臣所敢弃顾臣所希者陛下为尧舜之主臣为尧舜之臣则名垂千载没有余荣若徒犯颜触忌抗争偾事被谴罢归何名之有必不希名将使臣身处高官家享厚禄主愆莫正政乱莫匡可谓不希名之臣矣国家奚赖焉更使臣弃名不顾逢迎为悦阿谀取容许敬宗李林甫之奸佞无不可为九庙神灵必阴殛臣岂特得罪于李献可诸臣已哉疏入帝益不悦遣内侍至邸责以径驳御批故激主怒且托疾要君家屏言言涉至亲不宜有怒事关典礼不宜有怒臣与诸臣但知为宗社大计尽言效忠而已岂意激皇上之怒哉于是求去益力或劝少需就大事家屏曰人君惟所欲为者由大臣持禄小臣畏罪有轻群下心吾意大臣不爱爵禄小臣不畏刑诛事庶有济耳遂复两疏恳请诏驰传归家屏柄国止半载又强半杜门不获展其志以&#直去国朝野惜焉阅八年储位始定遣官赍敕存问金币羊酒又二年卒年六十八赠少保谥文端熹宗立再赠太保任一子尚宝丞家屏家居时朝鲜用兵贻书经略顾养谦曰昔卫为狄灭齐桓率诸侯城楚丘春秋高其义未闻遂与狄仇连诸侯兵以伐之也今第以保会稽之耻激厉朝鲜以城楚丘之功奖率将吏无为主而为客则善矣养谦不能用朝鲜兵数年无功其识有谋皆此类也　　王锡爵
按明外史本传锡爵字元驭太仓人嘉靖四十一年举会试第一廷试第二授编修累迁至谕德万历初充穆宗实录副总裁书成进侍讲学士迁祭酒五年以詹事掌翰林院张居正夺情将廷杖吴中行赵用贤等锡爵要同馆十余人诣居正求解居正不纳锡爵独造丧次切言之居正勃窣下拜索刀作刎颈状曰尔杀我径入不顾中行等既受杖锡爵持之大恸明年进礼部右侍郎正居甫归治丧九卿急请召还锡爵独不署名旋乞省亲去居正以锡爵形己短益衔之锡爵遂不出十二年冬即家拜礼部尚书兼文渊阁大学士参机务还朝请禁谄谀抑奔竞戒虚浮节侈靡辟横议简工作帝咸褒纳初李植江东之与大臣申时行杨巍等相构以锡爵负时望且与居正贰力推之比锡爵至与时行合反出疏力排植等植等遂悉去时时行为首辅许国次之三人皆南畿人而锡爵与时行同举会试且同郡政府相得甚然时行柔和锡爵耿介而性刚负气十六年子衡举顺天第一郎官高桂饶伸论之锡爵连章辨讦语过忿伸坐下诏狱除名桂谪边方御史乔璧星请帝戒谕锡爵务扩其量为休休有容之臣锡爵言臣以专容有彦圣为休休璧星以并容娼嫉为休休惟陛下裁察以是积与廷论忤时群臣请建储者众帝皆不听锡爵疏请勤御朝讲日亲大臣时披阅章疏而早定根本之计升储出阁温旨报闻十八年疏请豫教元子录用言官姜应麟等且求宥故巡抚李材不报尝因旱灾自陈言臣备位六载朝讲日&#灾异日告南北寇敌生心而太仓钱谷枵然请饷请赈迄无以应至册立大典久稽不行豫教急务亦且寝阁今京师亢旱风霾求召灾故不得有妄传宫廷举动归过君父者主德未光由臣失职乞亟赐罢免帝优诏留之火落赤真相犯西陲议者争请用兵锡爵主款与时行合未几偕同列争册立不得杜门乞归且言圣谕谓安有子不顺君父指私结人心以言激君父者夫元子年未十龄便疑防若尔自此渐壮群臣愈当避私结之嫌永不敢再请于陛下指则顺矣安所逃依阿&#国罪顷又喧传中宫有疾嫌疑之间甚有以小人暧&#之心窥测陛下者臣窃痛之疏留中不报寻以母老连乞归省乃赐道里费遣官护行归二年时行国及王家屏相继去位有诏趣召锡爵二十一年正月还朝遂为首辅先是有旨是年春举册立大典戒廷臣毋渎陈廷臣鉴张有德事咸默默及是锡爵密请帝决大计帝遣内侍以手诏示锡爵欲待嫡子令元子与两弟且并封为王锡爵惧失上指立奉诏拟谕旨而又外公论因言汉明帝马后唐明皇王后宋真宗刘后皆养诸妃子为子请令皇后抚育元子则元子即嫡子而生母不必崇位号以上压皇贵妃亦拟谕以进同列赵志&#张位咸不预闻帝竟以前谕下礼官令即具仪于是举朝大哗给事中史孟麟礼部尚书罗万化等群诣锡爵第力争廷臣谏者章日数上锡爵偕志&#位力请追还前诏帝不从已而谏者益多而岳元声顾允成张纳陛陈泰来于孔兼李启美曾凤仪锺化民项德祯等遮锡爵于朝房面争之李腾芳亦上书锡爵锡爵请下廷议不许请面对不报乃自劾三&#乞罢斥帝亦迫公议追寝前命命少俟二三年议行锡爵旋请速决且曰陛下去年之命既改于今年安知今年之命不改于他日曩元子初生业为颁诏肆赦诏书称祗承宗社明以皇太子待之矣今复何疑而弗决哉不报已陈泰交要务请君与臣交大臣与小臣交当事者与言事者交略言君臣否隔伏祸隐忧天下见臣等位冠群寮而终岁不一延接安得不轻宫府隔绝茫然不知事所从出安得不疑既轻且疑凛凛救过不及焉能展布四体佐圣政万一已又请录用废弃诸臣并优旨褒答然竟不行七月彗星见有诏修省锡爵因请延见大臣又言彗渐近紫微宜慎起居之节宽左右之刑寡嗜欲以防疾散积聚以广恩逾月复言彗已入紫微非区区用人行政所能消弭惟建储一事可以禳之盖天王之象曰帝星太子之象曰前星今前星既耀而不早定故致此灾诚速行册立天变自弭帝皆报闻仍持首春待期之说锡爵答奏复力言之又连章恳请十一月皇太后生辰帝御门受贺毕独召锡爵暖阁劳之曰卿扶母来京诚忠孝两全锡爵叩头对曰臣今日正恐忠孝两亏因力请早定国本帝曰中宫有出奈何对曰此说在十年前犹可今元子已十三尚何待况自古至今岂有子弟十三岁犹不读书者帝颇感动锡爵因请频召对保圣躬退复上疏力请且曰外廷以固宠阴谋归之皇贵妃恐郑氏举族不得安惟陛下深省帝得疏心益动手诏谕锡爵卿每奏必及皇贵妃何也彼数劝朕朕以祖训后妃不得与外事安敢辄从锡爵上言今与皇长子相形者惟皇贵妃子天下不疑皇贵妃而谁疑皇贵妃不引为己责而谁责祖训不与外事者不与外廷用人行政之事也若册立乃陛下家事而皇三子又皇贵妃亲子陛下得不与皇贵妃谋乎且皇贵妃久侍圣躬至亲且贤外廷纷纷莫不归怨臣所不忍闻臣六十老人力捍天下之口归功皇贵妃陛下尚以为疑然则必如群少年盛气以攻皇贵妃而陛下反快于心乎疏入帝颔之志&#位亦力请居数日遂有出阁之命而帝令广市珠玉珍宝供出阁仪物计直三十余万户部尚书杨俊民等以故事争给事中王德完等又力谏帝遂手诏谕锡爵欲易期锡爵婉请乃不果易明年二月出阁礼成辅臣侍班及用词臣六人侍讲读俱如东宫仪中外为慰锡爵在阁时尝请罢罢江南织造停江西陶器减云南贡金出内帑赈河南饥帝皆无忤眷礼逾前后诸辅臣其救李沂力争不宜用廷杖尤为世所称特以阿并封指被物议既而郎中赵南星斥侍郎赵用贤放归论救者咸遭谴谪众指锡爵为之虽连章自明且申救人卒莫能谅也锡爵遂屡疏引疾乞休帝不欲其去为出内帑钱建醮祈愈锡爵力辞疏八上乃允先累加太子太保至是命改吏部尚书进建极殿赐道里费乘传行人护归比行以惩忿怒躬庙飨等十三事进规归七年东宫建遣官赐敕存问银币羊酒三十五年廷推阁臣帝既用于慎行叶向高李廷机还念锡爵特加少保遣官召之三辞不允时言官方厉锋气锡爵进密揭力诋中有上于章奏一概留中特鄙夷之如禽鸟之音等语言官闻之大愤给事中段然首劾之其同官胡嘉栋宋一韩周曰庠张凤彩萧近高王元翰金士衡御史马孟祯梁州彦李光辉陈于廷王以宁等论不已锡爵亦自阖门养重竟辞不赴又三年卒于家年七十七赠太保谥文肃子衡字辰玉少有文名为举首才自称因被论遂不复会试至二十九年锡爵罢相已久始举会试第二人廷试亦第二授编修先父卒锡爵弟鼎爵进士累官福建提学副使　　陈于陛按明外史本传于陛字元忠大学士以勤子也举隆庆二年进士选庶吉士授编修万历初预修世穆两朝实录充日讲官累迁侍讲学士擢詹事掌翰林院疏请早建东宫十九年拜礼部右侍郎领詹事府事明年改吏部进左侍郎教习庶吉士奏言元子不当封王请及时册立豫教又请早朝勤政皆不报又明年进礼部尚书仍领詹事府事于陛少从父以勤习国家故实为史官益究经世学以前代皆修国史而本朝独无疏言臣考史家之法纪表志传谓之正史宋去我朝近制尤可考真宗祥符间王旦等撰进太祖太宗两朝正史仁宗天圣间吕夷简等增入真宗朝名三朝国史此则本朝君臣自修本朝正史之明证也我朝史籍止有列圣实录正史阙焉未讲伏睹朝野所撰次可备采择者无虑数百种倘不及时网罗岁月浸邈卷帙散脱耆旧渐雕事迹罕据欲成信史将不可得惟陛下立下明诏设局编辑使一代经制典章&#然可考鸿谟伟烈光炳天壤岂非万世不朽盛事哉诏从之二十二年三月遂命词臣分曹类纂以于陛及南京礼部尚书沈一贯少詹事冯琦为副总裁而阁臣总裁之其年夏首辅王锡爵谢政遂命于陛兼东阁大学士入参机务疏陈亲大臣录遗贤奖外吏核边饷储将才择边吏六事末言以肃皇帝之精明而末年贪黩成风封疆多事则倦勤故也今至尊端拱百职不修不亟图更始后将安极帝优诏答之而不能用帝以军政失察斥两都言官三十余人于陛与同官申救至再又独疏请宥俱不纳以甘肃破贼功加太子少保干清坤宁两宫灾请面对不报乞罢亦不许其秋二品三年满改文渊阁进太子太保时内阁四人赵志&#张位沈一贯皆于陛同年生遇事无龃龉而帝拒谏益甚上下否隔乱政亟行于陛忧形于色以不能补救在直庐数太息视日影二十四年冬病卒于位史亦竟罢赠少保谥文宪终明世父子为宰辅者惟南充陈氏世以比汉韦平焉　　沈鲤
按明外史本传鲤字仲化归德人祖瀚建宁知府鲤嘉靖中举乡试师尚诏作乱陷归德已而西去鲤策贼必再至急白守臣捕杀城中通贼者严为守具贼还逼见有备去奸人倡言屠城将驱掠居民鲤请谕止之众始定四十四年举进士改庶吉士授检讨大学士高拱其座主又乡人也旅见外未尝以私谒神宗在东宫鲤为讲官尝令诸讲官书扇鲤书魏卞兰太子颂以进因命陈大义甚悉神宗咨美遂蒙眷比即位用宫寮恩进编修旋进左赞善每直讲举止端雅所陈说独契帝心帝每为侍臣称之连遭父母丧帝数问沈讲官何在左右以丧对问服阕期曰秋仲命先补讲官俟之万历九年还朝属当辍讲特命展一日示优异焉明年秋擢侍讲学士再迁礼部右侍郎寻改吏部进左侍郎屏绝私交好推毂贤士不使知十二年冬拜礼部尚书去六品甫二年至正卿素负物望时论不以为骤久之会典成加太子少保鲤初官翰林中官黄锦缘同乡以币交拒不纳教习内书堂侍讲筵皆数与巨珰接未尝与交及官愈高益无所假借虽上命及政府指不徇也念时俗侈靡稽先朝典制自丧祭冠婚宫室器服交际往来率定为中制颁天下又以士习不端奏行学政八事及举业正式为师儒范十四年春贵妃郑氏生子进封皇贵妃鲤率僚属请册建皇长子进封其母不许未几复以为言且请宥建储贬官姜应麟等忤旨谯让帝既却群臣请因诏谕少俟二三年至十六年期已届鲤执前旨固请帝复不从鲤素鲠亮其在部持典礼所建白最多请复建文年号重定景皇帝实录勿称郕王大同巡抚胡来贡议移祀北岳于浑源力驳其无据太庙侑享请移亲王及诸功臣于两庑毋与帝后杂祀进世庙诸妃葬金山者配食永陵诸帝陵祀请各遣官毋兼摄诸王及妃坟祝版称谓未协者率请裁定帝忧旱步祷郊坛议分遣大臣祷天下名山大川鲤言民困敝不当益以大使请斋三日以告文授太常属致之罢寺观勿祷帝多可其奏郑贵妃父承宪为父请恤援后父永年伯例鲤力驳之诏葬资五千金鲤复言过滥顺义王妻三娘子请封鲤不予妃号但称夫人真人张国祥言肃皇享国久长由虔奉元修所致劝帝效之鲤劾国祥诋诬导谀请正刑辟事亦寝秦王谊&#故由中尉入继而乞封其弟郡王中贵为请鲤不可许国致首辅申时行指终不听唐府违制请封妾子执不从帝并以特旨许之鲤又因事纳忠论奏无所避京师久旱备陈恤民实政以崇俭戒奢为本且请减织造已京师地震又请谨天戒恤民穷畿辅大祲请上下交修词甚切帝以四方灾敕廷臣修省鲤因请大损供亿营建赈救小民帝每嘉纳初藩府有所奏请贿中贵居间礼臣不敢违辄如志至鲤一切格之中贵皆大怨数以事间于帝帝渐不能无疑累加诘责且夺其俸鲤自是有去志而时行衔鲤不附己亦忌之一日鲤请告遽拟旨放归帝曰沈尚书好官奈何使去传旨谕留时行益忌其私人给事中陈与郊为人求考官不得怨鲤属其同官陈尚象劾之与郊复危言撼鲤鲤求去益力帝有意大用鲤微言沈尚书不晓人意有老宫人知帝言密遣其从子为小内竖者走告鲤司礼张诚以其侪廖某鲤乡人亦密令告鲤鲤并拒之曰禁中语非所敢闻皆恚而去鲤卒屡疏引疾归累推内阁及吏部尚书皆不用二十二年起南京礼部尚书辞弗就二十九年赵志&#卒沈一贯独当国廷推阁臣诏鲤以故官兼东阁大学士入参机务与朱赓并命屡辞不允明年七月始入朝时年七十有一矣一贯以士心夙附鲤忌之贻书李三才曰归德公来必夺吾位将何以备之归德鲤邑名欲风鲤辞召命也三才答书言鲤忠实无他肠劝一贯同心一贯由此并憾三才鲤既至即具陈道中所见矿税之害他日复与赓疏论皆弗纳寻进用人行政二议极言废弛之害楚假王被讦事起礼部侍郎郭正域主勘议鲤是之及奸人所撰续忧危竑议发一贯辈张皇其事都城骚然鲤主镇静一贯大恨令其党钱梦&#诬奏云正域鲤门生协造妖言并罗织鲤奸赃数事帝察其诬不问而一贯辈使逻卒日夜操兵围守其邸已而事解复谮诅&#鲤尝置小屏阁中列书谨天戒恤民穷开言路发章奏用大僚补庶官起废弃举考选释冤狱撤税使十事而上书天启圣聪拨乱反治八字每入阁辄焚香拜祝之谗者遂指为诅&#帝取入视之曰此岂诅&#耶谗者曰彼诅&#语固不宣诸口赖帝知鲤不之信先是阁臣奏揭不轻进进则无不答者是时中外扞格奏揭繁帝久亦厌之多寝不下鲤以失职累引疾求退奖谕有加卒不能行其所请三十二年叙皮林功加太子太保寻以秩满加少保改文渊阁鲤初相即请除矿税居位数年数以为言及是犹未罢会孝陵明楼灾鲤语一贯赓各为奏俟时上之一日大雨鲤曰可矣两人问故鲤曰帝恶言矿税事疏入多不视今吾辈冒雨素服诣文华奏之上讶而取阅亦一机也两人从其言帝得疏曰必有急事启视果心动然不为罢明年长至一贯在告鲤赓谒贺仁德门帝赐食司礼太监陈矩侍小珰数往来窃听且执笔以俟鲤念此时进言胜奏揭远甚因极陈矿税害民状矩亦戚然鲤曰小民犹可亏圣躬奈何矩问何谓也鲤曰自矿使出破坏天下名山大川灵气尽矣圣躬安得毋亏矩叹息还具为帝道之帝悚然遣矩咨鲤所以补救者鲤曰此无他急停开凿则灵气自复帝闻为首肯一贯虑鲤独收其功急草疏上帝不怿复止然越月果下停矿之命鲤力也鲤遇事秉正不挠压于一贯志不尽行而是时一贯数被论引疾杜门鲤乃得行阁事皇孙生诏赦天下中官请征茶蜡夙逋鲤以诏旨再执奏竟报寝帝乳母翊圣夫人金氏其夫官都督同知殁请以从子继鲤言都督非世官乃已真人国祥谓皇孙诞生已有祝厘功乞三代诰命且世袭詹事主簿鲤力斥其谬乃以金币帝惑中贵言将察核畿辅牧地谕鲤撰敕鲤言近年以来百利之源尽笼于朝廷常恐势极生变况此牧地岂真有豪右隐占新垦未科者奸民所传未足信遂止云南武弁杀税使杨荣帝怒甚将遣官逮治鲤具陈荣罪状请诛为首杀荣者而贷其余乃不果逮陕西税使梁永求领镇守事亦以鲤言罢辽东税使高淮假进贡名率所统练甲至国门鲤中夜密奏其不可诏责淮而止时一贯虽称疾杜门而章奏多即家拟旨鲤力言非故事鲤既积忤一贯一贯将去虑鲤在贻己后忧欲与俱去密倾之帝亦嫌鲤方鲠为首辅将妨己所为因鲤乞休遽命与一贯同致仕制下举朝骇愕赓疏乞留鲤不报既抵家疏谢犹极陈怠政之弊以明作进规年八十遣官存问银币鲤奏谢复陈时政要务又五年卒年八十五赠太师谥文端　　于慎行
按明外史本传慎行字无垢东阿人年十七举于乡御史欲即鹿鸣宴冠之以未奉父命辞举隆庆二年进士改庶吉士授编修万历初穆宗实录成进修撰充日讲官故事率以翰林大僚直日讲无及史官者慎行与张位及王家屏沈一贯陈于陛咸以史官得之异数也尝讲罢帝出御府图画令讲官分题慎行不善书诗成属人书之具以实对帝悦尝大书责难陈善四字赐之词林诩为盛事御史刘台以劾张居正被逮僚友悉避匿慎行独往视之及居正夺情偕同官具疏谏吕调阳格之不得上居正闻而怒他日召慎行丧次谓曰子吾所厚亦为此耶慎行从容对曰正以公见厚故耳居正怫然慎行寻以疾归居正卒起故官进左谕德日讲如故时居正已败侍郎丘&#往籍其家慎行遗书言居正母老诸子覆巢之下颠沛可伤宜推明主帷盖恩全大臣簪履之谊词极恳挚缙绅传诵之由侍讲学士擢礼部右侍郎转左改吏部掌詹事府寻迁礼部尚书慎行明习典制诸大礼多所裁定先是嘉靖中孝烈后升祔祧仁宗万历改元穆宗升祔复祧宣宗慎行谓非礼作太庙祧迁考言古七庙之制三昭三穆与太祖之庙而七刘歆王肃并以高曾祖祢及五世六世为三昭三穆其兄弟相传则同堂异室不可为一世国朝成祖既为世室与太祖俱百世不迁则仁宗以下必实历六世而后三昭三穆始备孝宗与睿宗兄弟武宗与世宗兄弟昭穆同不当各为一世世宗升祔距仁宗止六世不当祧仁宗穆宗升祔当祧仁宗不当祧宣宗引晋唐宋故事为据其言辨而核事虽不行识者服其知礼又言南昌寿春等十六王世次既远宜别祭陵园不宜祔享太庙亦寝不行十八年正月疏请早建东宫出阁讲读及冬又请帝怒再严旨诘贵慎行不为慑明日复言册立臣部职掌臣等不言罪有所归幸速决大计放归田里帝益不悦责以要君疑上淆乱国本及僚属皆夺俸山东乡试预传典试者名已而果然言者遂劾礼官皆停俸慎行引罪乞休章累上乃许家居十余年中外屡荐率报寝三十三年始起掌詹事府疏辞复留不下居二年廷推阁臣七人首慎行诏加太子少保兼东合大学士入参机务再辞不允乃就道时慎行已得疾及廷谢拜起不如仪上疏请罪归卧于家遂草遗疏请帝亲大臣录遗逸补言官数日卒年六十三赠太子太保谥文定慎行学有原委贯穿百家北人居词馆以慎行及临胊冯琦文学为一时冠　　叶向高
按明外史本传向高字进卿福清人父朝荣恩贡生养利知州向高甫&#母避倭难生道旁败&#中转侧三年数濒于死辄有神相之举万历十一年进士授庶吉士进编修迁南京国子司业改左中允仍视司业事南京久缺祭酒向高领之士类咸服二十六年召为左庶子充皇长子侍班官矿税横行民不堪命向高上疏引东汉西邸聚钱事为鉴不报寻擢南京礼部右侍郎久之改吏部再陈矿税之害又请罢辽东税监高淮语皆切至妖书狱兴移书沈一贯力谏一贯不悦以故滞南京九年后一贯罢沈鲤亦去朱赓独当国帝命增阁臣三十五年六月擢向高礼部尚书兼东阁大学士与王锡爵于慎行李廷机并命十一月向高入朝慎行已先卒锡爵坚辞不出廷机位居下向高以父恩贡同年生让居其次明年首辅赓卒次辅廷机以人言久杜门向高遂独相当是时帝在位日久倦勤朝事多废弛大寮或空署士大夫推择迁转之命往往不下上下乖隔甚廷臣部党势渐成而中贵人榷税开矿大为民害帝又宠郑贵妃福王不肯之国向高用宿望居相位忧国奉公每事执争效忠荩帝心重向高体貌优厚然其言大抵格不用所救正十二三而已东宫辍讲者五年廷臣屡请不得命三十七年二月向高择吉以请亦不报自是岁春秋必恳请帝皆不纳贵妃王氏太子生母也薨四日不发丧向高以为言乃发而礼官上其仪注稽五日不行向高复争之疏乃下福王府第成工部以之国请向高拟旨上帝不发趣之则示以明春及期迫向高请先饬仪卫舟车帝不纳四十一年春廷臣交章请复谕改明春已忽传旨庄田非四万顷不行廷臣大骇御史李邦华首以为言向高因进曰田四万顷必不能足之国且无日明旨又不信于天下矣且王疏引祖制而祖制无有是事曩惟世宗时景王有之景王久不之国皇考在裕邸危疑不安此何可效也帝报曰庄田有成例非创为且皇祖时皇考与景王名封无异故危疑今大分已定何猜向高因疏谢言皇考时名位虽未正然讲读不辍情意通今东宫辍讲八年且不奉天颜久而福王一日两见以故不能无疑惟坚守明春期疑目释而无以庄田藉口益滋天下疑帝报福王无一日两见事向高复疏谢向高有裁断善处大事锦衣百户王曰干者京师奸人也与孔学赵宗舜赵思圣等相讦告刑官谳未竟曰干乃入皇城放炮上疏刑官大惊将拟曰干死罪曰干遂讦奏郑妃内侍姜严山与学宗舜思圣及妖人王三诏等用厌胜术诅咒皇太后皇太子死拥立福王帝震怒绕殿行半日曰此大变异事宰相何无言内侍即跪上向高奏帝读之奏言此事大类往年妖书然妖书匿名难诘今两造具在一讯即情得陛下当静处之稍张皇则中外大扰至其词牵引贵妃福王尤可痛恨臣与九卿所见皆同敢以闻帝读竟太息曰吾父子兄弟全矣明日向高又言曰干疏不宜发发则上惊圣母下惊东宫贵妃福王皆不安传之天下书之史册非美事宜留中而别谕法司治诸奸人罪正国法尊国体且速定明春之国期以息群喙则天下帖然无事帝尽用其言太子福王得相安贵妃终不欲福王之国沮挠万端言明年冬太后七十寿王宜留庆贺帝令内阁宣谕廷臣向高留上谕弗宣请今冬预行庆寿礼如期之国帝遣中使至向高私邸必欲下前谕向高言外廷喧传陛下欲假圣母贺寿之名以留福王共约千人伏阙力请今果有此谕人情益疑駴将信王曰干妖言朝端必不静圣母闻之亦必不乐是陛下非寿圣母乃为圣母累矣且潞王圣母爱子亦居外藩何惓惓福王为因封还手谕帝不得已从之福王乃之国皇太子益安向高力也向高尝上疏言今天下必乱必危之道盖有数端而灾伤寇盗物怪人妖不与焉廊庙空虚一也上下否隔二也士大夫好胜喜争三也多藏厚积必有悖出之衅四也风声气习日趋日下莫可挽回五也非陛下奋然振作简任老成布列朝署取积年废弛政事一举新之恐宗社之忧不在敌国外患而即在庙堂之上也其言绝痛切帝知其忠爱不能行初向高入阁未几陈用人理财策力请补缺官罢矿税见帝不能从乃陈上下乖离之病两疏乞罢帝不允及吏部尚书孙丕扬以荐贤不用求去向高言迩者灾异迭见分忧御侮惟内外臣工陛下惜区区禄秩不顾祖宗金瓯夫承平无事人主尝视士大夫轻而视官重及乎有事士大夫又视身家重而视官轻至视官轻而天下事不忍言矣向高自独相即请增阁臣帝不听及是疏上亦不报向高遂引疾屡谕乃出视事已又言臣屡求去辄蒙恩谕留顾臣不在一身去留而在国家治乱今天下所在灾伤死亡畿辅中州齐鲁流移载道加中外空虚人才俱尽一旦祸作天下必不罪他人而专罪臣臣何可不去且陛下用臣则当行其言今章奏不发大僚不补起废不行臣微诚不能上达留何益诚用臣言不徒縻臣身臣溘先朝露有余幸矣帝不省京师大水四方多奏水旱向高又言自阁臣至九卿台省曹署皆空南都九卿亦止存其二天下方面大吏去秋至今未尝用一人今人心汹汹思乱特未发耳陛下万事皆不理以为天下长如此臣恐一发不可收也帝亦不省帝在位四十年之春向高以历代帝王享国四十年以上者自三代迄今止十君劝帝力行新政因复以用人行政请亦不报向高志不行无月不求去帝辄优旨勉留向高复言臣进退可置不问而百僚必不可尽空台谏必不可尽废诸方巡按必不可不代中外离心辇毂肘腋间怨声愤盈祸机不测臣方忧陛下孤危而陛下闭塞愈务与臣下隔绝帷幄不得关其忠六曹不得举其职举天下无一可信之人而自以为神明之妙用臣恐自古圣帝明王无此法也尚书赵焕等言向高杜门三月丝纶之地烟锁尘封此祖宗二百年所未有亦不省先是向高疾阁中无人章奏就其家拟旨者一月及是时向高坚卧益久即家拟旨如前论者以为非体向高亦自言其非坚乞去帝卒不命他相遣鸿胪官慰留至帝万寿节始起视事其后向高主癸丑会试章奏皆送闱中尤异事云帝考选科道七十余人命久不下向高恳请数十疏越二年乃下言官既多攻击纷起帝心厌之章悉留中向高请尽付所司定其去留因言大臣者小臣之纲今六卿止赵焕一人而都御史十年不补弹压无人人心何由戢帝但责言官妄言而大僚迄不补向高请增置阁臣章至百余上帝始用方从哲吴道南向高疏谢因引退优诏不允四十二年二月皇太后崩三月福王之国向高乞归益数章十余上至八月允其去向高以三载考绩进太子太保文渊阁大学士叙延绥战功加少保兼太子太保改户部尚书武英殿一品三载满加少傅兼太子太傅改吏部尚书建极殿至是命加少师兼太子太师赐白金百彩币四表里大红坐蟒一袭遣行人护归向高在相位务调剂群情辑和异同然其时党论已大起御史郑继芳力攻给事中王元翰左右两人者日相角向高请尽下诸疏敕部院评曲直罪其论议颠倒者一二人以警其余帝不报诸臣既无所见得失益树党相攻未几又争李三才之事党势乃成无锡顾宪成家居讲学东林书院朝士争慕与游三才被攻宪成贻书向高暨尚书丕扬讼其贤会辛亥京察攻三才者乔应甲刘国缙国缙以他过挂察典应甲亦用年例出外其党大哗攻击纷起向高以大体持之察典得无挠而两党之争遂不可解及后齐楚浙党人攻东林殆尽向高已去位浸寻至天启时王绍徽等撰所为东林点将录令魏忠贤按名氏逐朝士以向高尝右东林指为党魁向高归里六年神宗崩光宗立召还未几熹宗立复赐&#趣之屡辞不得命天启元年十月还朝复为首辅言臣事皇祖八年章奏必发臣拟即上意所欲行亦遣中使传谕事有不可臣力争皇祖多曲听不欲中出一旨陛下虚怀恭己信任辅臣然间有宣传每滋疑议宜慎纶音凡事令臣等拟上帝优旨报闻向高请发帑金二百万为东西兵需熹宗初政群贤满朝天下望治然帝本童昏不能辨忠佞魏忠贤客氏渐窃威福构杀太监王安以次逐吏部尚书周嘉谟及言官倪思辉等大学士刘一亦力求去向高言客氏出复入而一顾命大臣不得比保姆致使人揣摩于奥穾不可知之地其渐当防忠贤见疏刺己恨甚既而刑部尚书王纪削籍礼部尚书孙慎行都御史邹元标先后被攻致仕去向高争不得因请同罢帝不听而忠贤益恨向高为人光明忠厚有德量好扶植善类再入相事冲主奄人逞奸时事日非向高亦稍刓方为圆不能謇直如神宗时然犹数有匡救给事中章允儒请减上供袍服奄人激帝怒命廷杖向高论救者再乃夺俸一年御史帅众指斥宫禁奄人请帝出之外以向高救免给事中傅櫆救王纪将贬谪亦以向高言仅夺俸纪既罢去御史吴甡王祚昌荐之部议以故官召忠贤怒将重谴文选郎向高亦救免给事中陈良训疏讥权奄忠贤摘其疏中国运将终语命下诏狱穷治主使向高以去就争乃夺俸而止熊廷&#王化贞论死言官劝帝速决向高请俟法司覆奏帝从之有请括天下布政司府州县库藏尽输京师者向高言郡邑藏已竭藩库稍余倘尽括之猝有如山东白莲教之乱何以应宫中有喜庆事及皇子生向高请召还江秉谦侯震旸贾继春满朝荐文震孟熊德阳毛士龙等帝皆不纳向高亦无如何忠贤既默恨向高而其时朝士与忠贤抗者率倚向高忠贤乃时毛举细故责向高以困之向高数求去四年四月给事中傅櫆劾左光斗魏大中交通汪文言招权纳贿命下文言诏狱向高言文言内阁办事实臣具题光斗等交文言事暧昧臣用文言显然乞陛下止罪臣而稍宽其他以释宫府嫌消缙绅之祸因力求速罢当是时忠贤欲大逞惮众正盈朝伺隙动得櫆疏喜甚欲藉是罗织东林终惮向高旧臣并光斗等不罪止罪文言然东林祸自此起至六月杨涟上疏劾忠贤二十四大罪向高谓事且决裂深以为非廷臣相继抗章至数十上或劝向高下其事可决胜也向高念忠贤未易除阁臣从中挽回犹冀无大祸乃具奏称忠贤勤劳朝廷宠待厚盛满难居宜解事权听归私第保全终始忠贤不悦矫帝旨叙己功勤累百余言向高骇曰此非奄人所能必有代为草者探之则徐大化也忠贤虽愤犹以外廷势盛未敢加害其党有导以兴大狱者忠贤意遂决无何工部郎中万疏劾忠贤即传旨廷杖向高力救不从死杖下甫死御史林汝翥以忤奄命廷杖惧而逃城外或言汝翥向高甥也群奄遂围其邸大噪向高上言国家二百年来无中使围阁臣第者臣今不去何面目见士大夫帝优旨慰留尽收回中使向高以时事不可为乞归已二十余疏至是请益力乃命加太傅遣行人护归所给赐视彝典有加寻听辞太傅有司月给米五石舆夫八人向高既罢去韩爌朱国祯相继为首辅未久皆罢居政府者皆小人清流无所依倚忠贤首诬杀涟光斗等次第戮辱贬削朝士之异己者善类为一空云向高相二帝老成持重有裨国家惟力荐门生王化贞请重其事权化贞与熊廷&#相讦奏向高不能决下廷议言者讥其委卸向高奏非臣一人所能独任益集廷臣大议意尝主化贞化贞遽弃广宁逃人颇以是为向高咎熹宗崩向高亦以是月卒年六十有九崇祯初赠太师谥文忠　　李廷机
按明外史本传廷机字尔张晋江人贡入太学顺天乡试第一万历十一年会试复举第一以进士第二授编修累迁洗马皇长子出阁充侍班官再迁左庶子直讲经筵寻改祭酒故事祭酒每视事则二生共举一牌诣前大书整齐严肃四字盖高皇帝所制以警师儒者廷机见之惕然故其立教一以严为主久之迁南京吏部右侍郎署部事二十七年典京察无偏私尝兼署户工二部事综理精密奏行轸恤行户四事商困大苏外城陵垣多所缮治费皆取公帑奇羡不以烦民召为礼部右侍郎四辞不允越二年始受任时已进左侍郎遂代郭正域视部事会楚王华奎因正域发其馈遗书诬讦正域不法数事廷机意右楚王而微为正域解大学士沈一贯欲藉妖书倾正域及沈鲤囚皦生光既引伏众复掠治令具同谋主名会御史沈裕疏请专罪生光廷机与裕同官涂宗浚俱署名上趣定生光狱株连遂绝廷机精簿书以王府事多吏丛奸不可诘乃定为简要法有请立奏吏无所容私三十三年夏雷震郊坛既率同列条上修省事宜复言今日阙失莫如矿税宜罢撤不报其冬类上四方灾异秦王谊漶由中尉进封其庶长子应授本爵夤缘欲封郡王廷机三疏力持王遣人居间廷机固拒特旨许之益府服内请封亦持不可廷机遇事有执尤廉洁帝知之然性刻深亦颇偏愎不谙大体楚宗人华&#以奏讦楚王抚按官既拟夺爵锢高墙廷机援祖训谋害亲王例议置之死言路势张政府暨铨曹畏之不敢出诸外年例遂废礼部主事聂云翰论之廷机希言路意中云翰察典给事中袁懋谦劾之廷机求退不允时内阁止朱赓一人给事中王元翰等虑廷机且入辅数阴诋之三十五年夏廷推阁臣廷机果与焉给事中曹于汴宋一韩御史陈宗契不可相持久之卒列以上于汴宗契元翰及给事中胡忻复言不可用帝雅重廷机命以礼部尚书兼东阁大学士入参机务廷机三辞始视事元翰忻攻之不已帝为夺俸以慰廷机已而姜士昌宋焘复以论廷机被黜群情益愤廷机力辨求罢又疏陈十宜去帝慰谕有加明年四月主事郑振先论赓十二罪并及廷机廷机累疏乞休杜门数月不出言者疑其伪交章力攻御史则杨师程彭端吾马孟祯史记事汤兆京房壮丽吴亮李光辉邓渼张时&#左宗郢刘蔚给事中则胡应召彭惟成戴章甫张国儒刘文炳韩光佑张凤彩翁宪祥杜士全李瑾周曰庠及刑部主事熊应都察院照磨郭良翰章先后上而惟成三疏攻尤力廷机求去不已帝屡诏勉留且遣鸿胪趣出坚卧不起待命逾年乃屏居荒庙人迹都绝廷臣犹有繁言至四十年九月疏已百二十余上乃陛辞出都待命同官叶向高言廷机已行不可再挽乃加太子太保赐道里费乘传以行人护归居四年卒赠少保谥文节廷机系阁籍六年秉政止九月无大过言路以其与申时行沈一贯辈密相授受故交章逐之辅臣以齮龁受辱屏弃积年而后去前此未有也廷机辅政时四川巡抚乔璧星锐欲讨镇雄安尧臣与贵州守臣持议不决廷机力主撤兵其后卒无事议者称之闽人入阁自杨荣陈山后以语言难晓垂二百年无人廷机始与叶向高并命后周如盘张瑞图林焊蒋德璟黄景昉复相继云　　吴道南
按明外史叶向高传吴道南字会甫崇仁人万历十七年进士及第授编修进左中允直讲东宫太子偶旁瞩道南即辍讲拱&#太子为改容历左谕德少詹事擢礼部右侍郎署部事历城高苑牛产犊皆两首两鼻道南请尽蠲山东诸税召还内臣又因灾异言貂珰敛怨乞下诏罪己与天下更新皆不报寻请追谥建文朝忠臣京师久旱疏言天下人情郁而不散致成旱灾如东宫天下本不使讲明经术练习政务久置深闱聪明隔塞郁一也法司悬缺半载谳鞫无人囹圄充满有入无出愁愤之气上薄日星郁二也内藏山积而闾阎半菽不充曾不发帑赈救坐视其死亡转徙郁三也累臣满朝荐卞孔时时称循吏因权珰构陷一系数年郁四也废弃诸臣实堪世用一斥不复山林终老郁五也陛下诚涣发德音除此数郁不崇朝而雨露遍天下矣帝不省道南遇事有操执明达政体朝鲜贡使归请市火药执不予土鲁番贡玉请勿纳辽东议开科试士以岩疆当重武格不行父丧归服阕即家拜礼部尚书兼东阁大学士参预机务与方从哲并命三辞不允久之始入朝故事廷臣受官先面谢乃莅任帝不视朝久皆先&#任道南至不获见不敢入直同官从哲为言帝令先视事道南疏谢居数日言臣就列经旬仅下瑞王婚礼一疏他若储宫出讲诸王豫教大僚举遗佚撤税使补言官诸事廷臣舌敝以请者举皆杳然岂陛下简置臣等意帝优诏答之卒不行迨帝因挺击之变召见群臣慈宁宫道南始得面谢自是不获再见织造中官刘成死遣其党吕贵往护贵嗾奸民留己督造中旨许之命草敕道南偕从哲争且询疏所从进请永杜内降弗听鄱阳故无商税自税使横行乃于湖口置关征课道南极言波涛沸涌舟无所泊多覆没请罢关勿征亦不纳道南辅大政不为诡随颇有时望岁丙辰偕礼部尚书刘楚先典会试吴江举人沈同和者副都御史季文子目不知书贿礼部吏三场悉与同里赵鸣阳联号舍其首场七篇自坊刻外皆鸣阳笔也榜发同和第一鸣阳亦中式都下大哗道南等亟检举诏令覆试同和竟日构一文下吏戍烟瘴鸣阳亦除名先是汤宾尹科场事实道南发之其党侧目御史李嵩周师旦遂连章论道南而给事中刘文炳攻尤力道南疏辨乞休颇侵文炳文炳遂极诋御史张至发助之道南不能堪言台谏劾阁臣职也未有肆口嫚骂者臣辱国已甚请立罢黜帝雅重道南谪文炳外任夺嵩等俸御史韩浚朱&#救文炳复诋道南道南益求去杜门逾年疏二十七上帝犹勉留会继母讣至乃赐道里费遣行人护归天启初以覃恩即家进太子太保居二年卒赠少保谥文恪　　朱赓按明外史本传赓字少钦浙江山阴人父公节泰州知州兄应刑部主事赓举隆庆二年进士改庶吉士授编修万历六年以侍读为日讲官宫中方兴土木治苑囿赓因讲宋史极言花石纲之害帝为悚然进左庶子兼侍读学士掌翰林院历礼部左右侍郎帝营寿宫于大峪山命赓往视中官示帝意欲仿永陵制赓言昭陵在望制过之非所安疏入久不下已竟如其言改掌詹事府以吏部左侍郎教习庶吉士加太子宾客代沈鲤为礼部尚书遭继母丧去二十九年秋赵志&#卒沈一贯独当国请增置阁臣帝素虑大臣植党欲用林居及久废者诏赓以故官兼东阁大学士参预机务遣行人召之再辞不允明年四月诣阙即捐一岁俸助殿工其秋极陈矿税之害言陛下采榷不已地无余藏商无余资所在勒取名曰包矿包税小民皮骨尽矣一旦土崩即捐内帑何益昔唐明皇燕凝碧而渔阳鼙鼓己阗于户宋徽宗&#艮岳而金人累绁已及其身今人情时势何以异此帝不能用既而与一贯及沈鲤共献守成遣使权宜三论大指为矿税发赓手笔也赓于己邸门获妖书而书词诬赓动摇国本大惧立以疏闻乞避位帝慰谕有加一贯倡群小欲藉以兴大狱囚皦生光既承犹穷治不已赓在告再贻书一贯请速具狱无株连事乃得解三十三年大计京官帝留被察者钱梦&#辈及南京察疏上亦欲有所留赓力陈不可曰北察之留旨从中出人犹咎臣等今若出自票拟则二百余年大典自臣坏之死不敢奉诏言官劾温纯及鲤中使传帝意欲去纯赓言大臣去国必采公论岂可于劾疏报允帝下南察疏而纯竟去其冬工部请营三殿时又方浚河缮城赓力请俟之异日帝皆纳之不果行三十四年一贯鲤去位赓独当国年七十有二矣朝政日弛中外解体赓疏揭月数上十不能一下御史宋焘首讽切赓给事中汪若霖继之赓缘二人言力请帝更新庶政于增阁臣补大寮充言路三事语尤切帝优诏答之而不行赓乃素服诣文华门恳请终不得命赓以老屡引疾阁中空无人帝谕简阁臣而谕中有连日恭默正思枚卜语廷臣疑帝出中旨如往年赵志&#张位故事赓力疾请付廷推乃用于慎行李廷机叶向高而召王锡爵于家以为首辅给事中王元翰胡忻以廷机之用赓实主之疏诋廷机并侵赓赓疏辞帝为切责言者既而姜士昌及焘被谪言路谓出赓意益不平礼部主事郑振先遂劾赓十二大罪且言赓与一贯锡爵为过去见在未来三身帝怒贬振先三秩俄以言官论救再贬二秩先考选科道吏部拟上七十八人候命逾年不下赓连疏趣之三十六年秋命始下诸人列言路方欲见风采而给事中若霖先尝忤赓及是见黜适当赓病起入直时众谓赓修却攻讦四起御史则陈于廷史记事吴亮熊廷&#等给事中则张国儒胡应台顾士琦段然等先后疏论至五十余人并及其党陈治则姚文蔚姚士慎熊鸣夏卲庶刘道隆而工部主事刘汝佳国子监助教吴道长素干清议亦攻赓给事中喻安性者赓里人为赓上疏言今日正权不由内阁尽移于司礼言者遂交章劾安性复侵赓是时赓已寝疾乞休疏二十余上言者虑其复起攻不已而赓以十一月卒于官遗疏陈时政语极悲切赓先加少保兼太子太保进吏部尚书文华殿大学土及卒赠太保谥文懿御史彭端吾复疏诋赓给事中忻请停其赠谥帝不听赓醇谨无大过与沈一贯同乡相比昵给事中陈治则姚文蔚等以故蒙诟病云
　公辅部名臣列传六十八
　　明六
　　刘一
按明外史本传一字季晦南昌人父曰材嘉靖中进士陕西左布政使万历十六年一与兄一焜一煜并举于乡越七年又与一煜并举进士改庶吉士授检讨一焜为考功郎掌京察大学士沈一贯欲庇其私人钱梦&#锺兆斗等属一为请一谢不可梦&#等竟以中旨留由是忤一贯意寻晋赞善历祭酒詹事掌翰林院事四十五年春京察党人用事谋逐孙承宗缪昌期钱谦益一力保持得免故事掌院无满岁不迁者一居四年始迁礼部右侍郎教习庶吉士光宗即位擢礼部尚书兼东阁大学士参预机务偕何宗彦韩爌并命时内阁止方从哲一人万历末年神宗欲用史继偕沈两人方在籍及是帝命召之未及至帝复命宗彦一爌明日复命朱国祚及旧辅叶向高而宗彦国诈向高亦皆在籍惟一爌入直甫拜命帝已得疾一偕诸臣召见干清宫有小竖附帝耳语帝摇首俄一朱衣妇人从帝前挽皇长子入复推之出皇长子见帝忸怩曰欲封后耳诸臣愕然既退一语吏部尚书周嘉谟曰上顾念大臣不已若不欲委身妇寺者朱衣人何无畏惮若是朱衣人者即帝选侍李氏也明日九月朔帝崩诸臣入临毕一诘群奄皇长子当柩前即位今不在何也群奄东西走不对独东宫伴读王安前曰为李选侍所匿耳一大声言谁敢匿新天子者安曰徐之公等慎勿退遂趋入白选侍不出皇长子诸大臣不肯退第出即返选侍颔之复中悔挽皇长子裾安直前拥抱疾趋出一见之急趋前呼万岁捧皇长子左手英国公张惟贤捧右手掖升辇及门宫中厉声呼哥儿却还使使追蹑者三辈一傍辇疾行翼升文华殿先即东宫位群臣叩头呼万岁事稍定选侍犹趋还干清一曰干清不可居殿下宜暂居慈庆时选侍方居干清皇长子心惮选侍然之一语安曰主上冲年无母后外庭有事吾受过宫中起居公等不得辞责明日嘉谟及左光斗疏请移宫时首辅从哲徘徊其间若无预己事者既又欲缓移宫一曰本朝故事仁圣嫡母也移慈庆慈圣生母也移慈宁今何日可姑缓耶乃于初五日偕同官请即日降旨&#立宫门以俟选侍不得已移他宫天子复还干清事始大定帝既践阼从哲被劾在告一遂当国与爌相得甚欢念内廷惟王安力卫新天子乃引与共事安亦倾心向之所奏请无不从发内帑抑近幸登俊良搜遗逸旧德宿齿布满九列中外欣欣望治焉明年天启改元沈阳失廷臣多请复用熊廷&#一亦言廷&#守辽一载残疆晏然不知何故剪除及下廷议又皆畏惧不敢异同致有今日祸嗣后军国大事陛下当毅然主持敕诸臣洗心涤虑悉破雷同附和共忧国奉公帝优旨褒答寻有诏尽谪前排廷&#者姚宗文等官言路多怨一一尝言任天下事者惟六官言路张则六官无实政善治天下者俾六官任事言路得绳其愆言官陈事政府得裁其是则天下治于是一切条奏悉下部议有不经者诏格之初选侍将移宫其内竖李进忠刘朝田诏等盗内府秘藏过干清门仆金宝堕地帝怒悉下法司案治甚急群阉惧构蜚语言帝薄先朝妃嫔致选侍移宫日跣足投井以摇惑外廷御史贾继春遂上安选侍书刑部尚书黄克缵给事中李春御史王业浩辈张大其辞欲脱盗阉罪帝恶继春妄言且疑其有党将严谴之一谓天子新即位辄疑臣下朋党此端一开异时奸人乘间士大夫必受其祸乃具疏开帝意为继春解而反复言朋党无实继春得削籍去御史张慎言高弘图疏救继春帝欲并罪亦以一言而止帝憾选侍甚必欲诛盗阉王安为司礼亦恶之诸阉百方救卒不得久而帝渐忘前事安亦为魏忠贤排死诸阉乃厚贿忠贤为地而上疏辨冤帝果免朝诏死下其疏法司一执奏诏等议诛久无可雪疏直下部前无此制帝不得已下其疏于阁一复言此疏外不由通政司内不由会极门例不当拟旨谨封还原疏由是忠贤辈大恨朝等亦竟免死益任用定陵工成忠贤欲以为功一援故事内臣非司礼掌印及提督陵工不得滥荫止拟加恩三等诸言官论客氏被谪者一皆疏救又请出客氏于外及言官交章论沈疑一主之与忠贤客氏等比而齮一给事中李若珪尝忤中官御史汪泗论误书谥号郭如楚疏诋周嘉谟帝并欲加罪一皆救止之然是时言路争论事而一持大体时有所格众方怨又密窥魏客等渐用事一势孤是年四月候补御史刘重庆遂力诋一不可用帝怒谪重庆一再论救不听六月职方郎中余大成复劾一为中官请嘱御史安伸给事中韦蕃霍维华遂交章劾一帝不问既而维华外转其同官孙杰疑一属嘉谟为之上疏力攻一一疏辨求罢帝已慰留给事中侯震旸御史陈九畴复劾之并刺其结纳王安于是一四疏乞归忠贤从中主之传旨允其去先是从哲去帝数称一为首辅一不敢当虚位俟叶向高及向高至入谗言谓一尼己至是知其无他力称一有翼卫功不可去帝复慰留一坚卧不起二年正月疏十二上乃令乘传归陛辞疏论万历泰昌间事微辨王安冤曰曩鼎湖上宾事变仓卒尔时情景陛下知之在廷诸臣胥知之事定之后遂谓天佑社稷原无他虑而危身忧国抗声内廷者遂以訿去计亦陛下所深恻也禁闱秘密非臣所知但思先帝龙潜之日陛下鹤禁之中翼戴何人谓护谁力扶掖銮舆抗遏要挟当日指以为功今日构以为罪上下千古吕强张承业与李辅国鱼朝恩法戒昭然臣愿后人毋徒为五宗光宠计也外廷臣子自当以君父为急乃发东朝持梃之奸者目为生事消后宫牝晨之祸者坐以交关雄唱雌和意欲何为尤臣所未解既归兵部尚书张鹤鸣兴奸细杜茂刘一巘狱欲指一巘为一族株连之刑部尚书王纪不可遂被斥去而一得白鹤鸣一向所推毂者也已而忠贤大炽矫旨责一误用廷&#削官追夺诰命勒令养马崇祯改元诏复官遣官存问一在位累加少傅太子太傅吏部尚书中极殿大学士八年卒赠少师福王时追谥文端　　朱国祚
按明外史本传国祚字兆隆秀水人万历十一年举进士第一授修撰进洗马为皇长子侍班官寻进谕德日本陷朝鲜石星惑沈惟敬言力主封贡国祚面诘星此我乡曲无赖因缘为奸利耳公独不计辱国乎星不能用二十六年超擢礼部右侍郎湖广税监陈奉横甚国祚移书巡按御史曹楷令发其状帝怒几逮楷奉亦因此撤去尚书余继登卒国祚摄部事时皇长子储位未定冠婚逾期国祚屡疏谏戚臣郑国泰请先冠婚后册立国祚抗疏言本朝外戚不得与政事册立大典非国泰所宜言况先册立后冠婚其仪仗冠服之制祝醮敕戒之辞升降坐立之位朝贺拜舞之节因名制分因分制礼甚严且辨一失其序名分大乖违累朝祖制背皇上明纶犯天下清议启国家无穷患皆此言也又言册立之事理不可缓初谓小臣激聒故迟之后群臣勿言则曰待嫡及中宫久无所出则曰皇长子体弱须其强今又待两宫落成矣自三殿灾朝廷大政令率御文华殿三礼之行在殿不在宫顷岁趣办珠宝户部所进视陛下大婚数倍之远近疑陛下借典礼之将举以罗珠宝借珠宝之未备以迟典礼且诏旨采办珠宝额二千四百万而天下赋税之额乃止四百万即不充国用不给边需犹当六年乃足必待取盈而后举大礼几无时矣已又言太祖成祖仁宗即位初即建储贰宣宗英宗册为皇太子时止二岁宪宗孝宗止六岁陛下亦以六岁未闻年十九而不册立者国祚摄尚书近二年争国本至数十疏储位卒定陕西狄道山崩其南涌小山五国祚请修省社稷坛枯树生烟复陈安人心收人望通下情清滥狱四事云南巡抚陈用宾进土物国祚劾之寻转左侍郎改吏部御史汤兆京劾其纵酒逾检帝不问国祚遂引疾归光宗即位以国祚尝侍潜邸特旨拜礼部尚书兼东阁大学士入阁参机务天启元年六月还朝寻加太子太保进文渊阁国祚素行清慎事持大体称长者明年会试故事总裁止用内阁一人是科用何宗彦及国祚有讥其中旨特用者国祚既竣事即求罢优诏不允都御史邹元标侍经筵而踬帝遣中使问状国祚进曰元标在先朝直言受杖故步履犹艰帝为之改容刑部尚书王纪为魏忠贤所逐国祚合疏救复具私揭争之纪为礼部郎时尝以事忤国祚者也三年进少保太子太保户部尚书改武英殿十三疏乞休诏加少傅兼太子太傅乘传归明年卒赠太傅谥文恪　　何宗彦按明外史本传宗彦字君美其父由金溪客随州遂家焉宗彦举万历二十三年进士累官詹事四十二年迁礼部右侍郎署部事福王之国河南请求无已宗彦上疏言可虑者有六帝不听又屡疏请东宫讲学皇孙就傅及瑞惠桂三王婚礼太子生母王贵妃薨不置守坟内官又不置坟户瞻地宗彦力争之梃击事起宗彦因言天下疑陛下薄太子久太子处积轻之势致慈庆宫门止守以耄年二内侍中门则寂无一人乞亟下张差廷讯凡青宫诸典礼悉允臣部施行宗社幸甚不报寻转左侍郎署部如故四十四年冬隆德殿灾宗彦请通下情修废政补旷官明年皇长孙年十三未就傅宗彦再疏力言自是频岁恳请帝终不纳四十六年六月京师地震上修省三事时帝不视朝已三十载朝政积弛庶官尽旷明年秋辽事益棘宗彦率僚属上言自三路丧师开原铁岭相继没沈阳孤危请陛下临朝与臣等面筹兵食大计帝亦不报宗彦清修有执摄尚书事六年遇事侃侃敷奏时望甚隆其年十二月会推阁臣廷臣多首宗彦独吏科给事中张延登不署名遂不获与宗彦旋乞假去御史薛敷政萧毅中左光斗李征仪倪应春彭际遇张新诏等交章惜之而延登同官亓诗教薛凤翔又屡疏纠驳其时齐党势盛非同类率排去之宗彦无所附丽故终不安其位明年神宗崩光宗立即家拜礼部尚书兼东阁大学士天启元年夏还朝屡加少师兼太子太师吏部尚书建极殿大学士四年正月卒官赠太傅谥文毅　　韩爌
按明外史本传爌字象云蒲州人万历二十年进士授庶吉士进编修历官少詹事充东宫讲官四十五年擢礼部右侍郎协理詹事府久之命教习庶吉士泰昌元年八月光宗嗣位拜礼部尚书兼东阁大学士入参机务未几光宗疾大渐与方从哲刘一同受顾命两朝易命之际宫府危疑爌竭诚翼卫中外倚以为重大帅李如柏如桢兄弟有罪当逮治中旨宽之爌与一执奏逮如律以登极恩加太子太保户部尚书文渊阁大学士从哲去一当国爌协心佐理天启元年正月两人以帝为皇孙时未尝出阁读书请于十二日即开经筵自后日讲不辍从之辽阳失都城震惊爌一以人情偷玩拟御札戒励百官共图实效帝纳之廷臣以兵饷大绌合词请发帑爌一亦以为言诏发百万两候补御史刘重庆劾一及兵部尚书崔景荣帝怒镌其秩调外爌特论救大婚礼成加少保吏部尚书武英殿大学士荫一子尚宝司丞未几以贵州平苗功加少傅太子太傅建极殿大学士帝封乳母客氏为奉圣夫人大婚成当出外仍留之宫中御史毕佐周切谏六科十三道复连署争皆不纳爌一引祖制为言乃命俟梓宫发引择日出宫二年四月礼部尚书孙慎行劾方从哲用李可灼红丸药罪同弒逆廷议纷然一已去位爌特疏白其事曰先帝以去年八月朔践阼臣及一以二十四日入阁适鸿胪寺官李可灼云有仙丹欲进从哲愕然出所具问安揭有进药十分宜慎语臣等深以为然即谕之去二十七日召见群臣先帝自言不用药已二十余日至二十九日遇两内臣言先帝疾已大渐有鸿胪寺官李可灼来思善门进药从哲及臣等皆言彼称仙丹便不敢信是日仍召见诸臣问安毕先帝即顾皇上命臣等辅佐为尧舜又语及寿宫臣等以先帝山陵对则云是朕寿宫因问有鸿胪官进药从哲奏云李可灼自谓仙丹臣等未敢信先帝即命传宣臣等出移时可灼至同入诊视言病源及治法甚合先帝喜命速进臣等复出令与诸医商榷一语臣其乡两人用此损益参半诸臣相视实未敢明言宜否须臾先帝趣和药臣等复同入可灼调以进先帝喜曰忠臣忠臣臣等出少顷中使传圣体服药后暖润舒畅思进饮膳诸臣欢跃而退比申末可灼出云圣上恐药力不继欲再进一丸诸医言不宜骤乃传趣益急因再进讫臣等问再服后何状答言平善如初此本日情事也次日臣等趋朝而先帝已于卯刻上宾矣痛哉方先帝召见群臣时被衮凭几俨然顾命皇上焦颜侍侧臣等环跪仿徨操药而前吁天以祷臣子际此憾不身代凡今所谓宜慎宜止者岂不虑于心实未出于口及龙驭上升普天哀慕凡今所为致疑致愤者不惟不忍出诸口抑且不以萌诸心念先帝临御虽止旬月恩膏实被九垓为臣子者宜何如颂扬何如纪述乃礼臣忠愤之激谈与远迩惊疑之纷议不知谓当时若何情景而进药始末实止如此若不详剖直举非命之凶称加诸考终之令主恐先帝在天之灵不无恫怨皇上终天之念何以为怀臣是以据实奏陈乞涣发纶音布告中外俾议法者勿以小疑成大疑编摹者勿以信史为谤史先帝融朗之令名皇上光扬之大孝正终正始永世有嗣矣文震孟建言获谴论救甚力三年以山东平妖贼功加少师太子太师时叶向高当国爌次之及杨涟劾魏忠贤二十四大罪忠贤颇惧求援于爌爌不应忠贤深衔之既向高罢爌为首辅每事持正为善类所倚然向高有智术笼络群奄爌惟廉直自持势不能敌而同官魏广微又深结忠贤遍引邪党其冬忠贤假会推事逐赵南星高攀龙爌急率朱国祯等上言陛下一日去两大臣臣民失望且中旨径宣不复到阁而攀龙一疏经臣等拟上者又复更易大骇听闻有伤国体忠贤益不悦传旨切责未几又逐杨涟左光斗陈于廷朝政大变忠贤势益张故事阁中秉笔止首辅一人广微欲分其柄嘱忠贤传旨谕爌同寅协恭而责次辅毋伴食爌惶惧即抗疏乞休略言臣备位纶扉咎愆日积如诘戎宜先营卫而观兵禁掖无能抒宵旰忧忠直尚稽召还而搒掠朝堂无能回震霆怒后先诸臣之罢斥谕旨中出之纷更不能先时深念有调剂之方又不能临事执持为封还之&#皆臣罪之大者皇上释此不问责臣以协恭责同官以协赞同官奉诏以从事臣欲补过无由矣糠&#偶前极知非据芟除将及尚昧妨贤臣之愚即臣之罪乞亟褫臣官为佐理溺职之戒得旨卿亲承顾命当竭忠尽职乃归非于上退有后言今复悻悻求去可驰驿还籍诸辅臣请如故事加以体貌不报爌疏谢有左右前后务近端良重纶綍以重仕途肃纪纲以肃朝宁语忠贤及其党益恨爌去朱国祯为首辅李蕃攻去之顾秉谦代其位公卿庶僚皆忠贤私人矣五年七月逆党李鲁生劾爌削籍除名又假他事坐赃二千毙其家人于狱爌鬻田宅贷亲故以偿乃栖止先墓上庄烈帝登极复故官崇祯元年言者争请召用为逆党杨维垣等所扼但赐敕存问官其一子至五月始遣行人召之十二月还朝复为首辅帝御文华后殿阅章奏召爌等谕以拟旨务消异同开诚和衷期于至当爌等顿首谢退言上所谕甚善而密勿政机诸臣参互拟议不必显言分合至臣等晨夕人直势不能报谢宾客商政事者宜相见于朝房而一切禁私邸交际帝即命百僚遵行二年正月大学士刘鸿训以张庆臻敕书事被重谴爌疏救不听温体仁讦钱谦益御史任赞化亦疏讦体仁帝召见廷臣体仁力诋赞化及御史毛羽健为谦益死党帝怒切责赞化爌请宽赞化以安体仁帝因谓进言者不忧国而植党自名东林于朝事何补爌退具揭言人臣不可以党事君人君亦不可以党疑臣但当论其才品臧否职业修废而黜陟之若戈矛妄起于朝堂畛域横分于宫府非国之福也又率同官力救赞化不纳皇长子生请尽蠲天下积逋报可时大治忠贤党爌与李标钱龙锡主之列上二百六十二人罪分六等名曰钦定逆案颁行天下言者争击吏部尚书王永光南京礼部主事王永吉言之尤力帝怒将罪之爌等言永吉不宥永光必不安乃止夺禄一年工部尚书张凤翔奏厂库积弊帝怒召对廷臣诘责巡视科道王都高明二人力辨帝命锦衣官执之爌标龙锡并救解而是日永光以羽健疏劾请帝究主使者爌退申救都等因言永光不宜请究言官帝不纳然羽健卒获免初熊廷&#既死传首九边尸不得归葬至是其子诣阙疏请爌等因言廷&#之死由逆奄欲杀杨涟魏大中诬以行贿因尽杀涟等复悬坐廷&#赃银十七万刑及妻孥冤之甚者帝乃许收葬时辽事急朝议汰各镇兵又以兵科给事中刘懋疏议裁驿卒帝以问爌爌言汰兵止当清占冒及增设冗兵尔冲地额兵不可汰也驿传疲累当责按臣核减以苏民困其所节省仍还之民帝然之御史高捷史者以罪免永光力引之都御史曹于汴持不可永光再疏争爌言故事当听都察院咨用帝方眷永光不从九月以将行庆典请停秋决亦不从时逆案虽定永光及袁弘勋捷辈日为翻案计至十月畿辅失守都城戒严初袁崇焕入朝尝与钱龙锡语边事龙锡东林党魁也永光等谋因崇焕兴大狱可尽倾东林倡言边事由崇焕杀毛文龙所致捷遂首攻龙锡逐之明年正月中书舍人加尚宝卿原抱奇故由输赀进亦劾爌主款误国宜与龙锡并斥其言主款者以爌崇焕座主也帝重去爌贬抱奇秩无何左庶子丁进以迁擢愆期怨爌亦劾之而工部主事李逢申劾疏继上爌即三疏引疾诏赐白金彩币驰驿遣行人护归悉如彝典进逢申并爌会试所举士也爌先后作相老成慎重引正人抑邪党天下称其贤然独尝庇王永光云十七年春李自成陷蒲州迫爌出见不从贼执其孙曰不来则杀之爌止一孙乃出见贼释其孙爌归愤郁而卒年八十矣　　孙如游
按明外史本传如游字景文余姚人都御史燧曾孙也万历二十三年进士累官礼部右侍郎四十七年冬左侍郎何宗彦去位署印无人大学士方从哲屡以如游请明年三月始得命部事丛积如游决遣无滞时白莲无为诸邪教横行宗彦尝疏请严禁如游复申其说帝从之七月帝疾大渐偕诸大臣受顾命帝崩郑贵妃惧祸深结李选侍为请封后选侍喜亦为请封太后以悦之杨涟语如游曰皇长子非选侍所爱选侍后嫡矣他日将若何亟白执政首举册立于遗诏登极三日公即援诏以请如游然之八月朔光宗即位三日如游请建东宫帝纳之俄遵遗旨谕阁臣封贵妃为皇太后如游奏曰考累朝典礼以配而后者乃敌体之经以妃而后者则从子之义祖宗以来岂无抱衾之爱而终引去席之嫌此礼所不载也先帝念贵妃劳不在无名之位号陛下体先帝志亦不在非分之尊崇若义所不可则遵命非孝遵礼为孝臣不敢曲徇自蹈不忠之罪疏入未报如游寻进本部尚书帝既命建东宫又言皇长子体质清弱稍缓册立期如游力持不可二十三日命封选侍为皇贵妃期已定矣越三日帝又趣之如游奏曰先奉谕上孝端皇后孝靖皇太后尊谥又封郭元妃王才人为皇后礼皆未竣贵妃之封宜在后既圣谕谆切且有保护皇储功即如先所定期亦无不可帝许之选侍以贵妃为未足必欲得皇后二十九日再召廷臣选侍迫皇长子言之如游曰上欲封选侍为皇贵妃当即具仪进帝漫应曰诺选侍闻大不悦明日帝崩朝事大变如游请改册封期报可熹宗为皇孙时未就傅即位七日如游即请开讲筵亦报可十月命以东阁大学士入参机务言者诋其不由廷推交章论列如游亦屡乞去帝辄勉留天启元年二月上疏言祖宗任用阁臣多由特简远者无论在世庙则有张璁桂萼方献夫夏言徐阶袁炜严讷李春芳在穆庙则有陈以勤张居正赵贞吉在神庙则有许国赵志&#张位即皇考之用朱国祚亦特也今陛下冲龄臣才品又非诸臣比有累至尊知人之明乞速赐骸骨还田里帝仍留之如游十四疏乞去乃加太子太保文渊阁大学士遣官护送荫子给赐悉如彝典家居四年卒赠少保谥文恭　　李标
按明外史本传标字汝立高邑人万历三十五年进士改庶吉士授检讨泰昌时擢赞善屡迁少詹事天启中拜礼部右侍郎协理詹事府标师同邑赵南星魏忠贤党因列之东林同志录中标惧祸引疾去庄烈帝登极即家拜礼部尚书兼东阁大学士崇祯元年三月入朝未几李国来宗道杨景辰相继去标遂为首辅帝锐意图治恒召大臣面决庶政宣府巡抚李养冲疏言旗尉往来如织踪迹难凭且费供亿帝出示标等曰边情危急遣旗尉侦探奈何以为伪且祖宗朝设厂卫奚事耶标对曰旗尉出使宜慎养冲是言不赂恐毁言日至赂之则物力难胜帝为默然张庆臻增敕事觉标力辨刘鸿训纳贿之诬温体仁讦钱谦益给事中章允儒廷驳之帝怒并谦益将重谴又欲罪给事中瞿式耜御史梁子璠房可壮文选郎中耿志炜标言陛下处分谦益允儒本因体仁言体仁乃不安求罢乞陛下念谦益事经恩诏姑令回籍许允儒自新而式耜等从薄罚诸臣安则体仁亦安帝不从自是深疑朝中有党标等遂不得行其志其冬韩爌还朝标让为首辅寻与爌等定逆案三年正月爌罢标复为首辅累加至少保兼太子太保户部尚书武英殿大学士先是与标并相者六人后宗道景辰以附珰斥鸿训以增敕戍周道登钱龙锡被攻去独标在遂五疏乞休至三月得请家居六年卒赠少傅谥文节　　钱龙锡
按明外史本传龙锡字稚文松江华亭人万历三十五年进士授庶吉士进编修历谕德少詹事天启四年拜礼部右侍郎协理詹事府明年改南京吏部右侍郎魏忠贤衔龙锡不附己因吏部会推遂削其籍庄烈帝即位以阁臣黄立极施凤来张瑞图李国皆忠贤所用不足倚诏廷臣推举列上十人帝仿古枚卜典召九卿科道入干清宫贮名金瓯焚香肃拜以次探之首得龙锡次李标来宗道杨景辰辅臣以天下多故请益一二人复得周道登刘鸿训并拜礼部尚书兼东阁大学士时惟宗道景辰在朝先入直龙锡等家居并遣行人召之明年崇祯改元六月龙锡入都会立极等四人已先罢宗道景辰亦以是月去标地近先至遂为首辅龙锡道登鸿训与协心辅理朝政为清逾月以蜀寇平加太子太保改文渊阁帝好察遣旗尉侦探龙锡言旧制止行于都城内外若远遣难委信海寇犯中左所总兵官俞咨&#弃城遁罪当诛帝并欲诛巡抚朱一冯龙锡言一冯所驻远非弃城者比罢职足蔽辜不宜加法外罪故事纂修实录分遣国学生采事迹于四方龙锡言实录所需在邸报及诸司奏牍遣使适增扰宜停罢乌撒土官安效良死其妻改适沾益土官安边欲兼有乌撒部议将听之总督张鹤鸣不可龙锡言效良有子其爵立以存亡继绝于理为顺安边淫乱不可长宜如鹤鸣议帝并从之明年廷议汰&#官帝以学官尤&#将并汰龙锡言学官一途旧皆岁贡生选授近多授举人贡生积至二千六百有奇皓首以殁良可悯且祖宗设官于此稍宽者以师儒造士需老成而士子于科目外尚有功名可冀将终身不敢为非此圣王约束天下人才之具也帝亦纳之言官邹毓祚韩一良章允儒刘斯&#获谴并为申救初御史高捷史罢王永光力引之颇为龙锡所扼两人大恨帝之定逆案也议多出龙锡奸党尤恶之及袁崇焕杀毛文龙报疏云辅臣龙锡为此一事彽徊过臣寓寻上善后疏言阁臣枢臣往复商确臣以是得奉行无失当是时帝方顾崇焕厚不为忤也及是年冬畿辅失守都城戒严帝怒崇焕战不力执下狱而捷已为永光引用捷遂上章指通款杀将为龙锡罪疏入帝以龙锡忠慎戒无过求龙锡奏辨请赐罢黜帝慰谕之龙锡即起视事捷再疏攻词益危切帝意颇动龙锡再辨引疾帝即放归时兵事旁午未暇竟崇焕狱三年八月复上疏言龙锡卖国欺君并言龙锡出都以崇焕所重贿数万转寄姻家巧为营干致国法不伸帝怒敕刑官五日内具狱于是锦衣刘侨上崇焕狱词帝乃召廷臣于平台置崇焕重辟责龙锡私结边臣蒙隐不举令廷臣议罪是日廷臣大议于中府谓斩帅虽龙锡启端而两书有处置慎重语意不在擅杀杀文龙自崇焕过举至讲款倡自崇焕龙锡始答以酌量继答以天子神武不宜讲款然军国大事私商度行止不抗疏发奸何所逃罪帝遂遣使逮之十二月逮至下狱复疏辨悉封上崇焕原书及所答书帝不从令俟部议时群小丽名逆案者方日为翻案计以永光为主而捷弘勋道浚佐之周延儒以会推内阁不与怨龙锡抑己温体仁亦方与东林为难遂相聚合谋借崇焕以及龙锡因龙锡以及诸异己者乃指崇焕为逆首龙锡等为逆党更立一逆案与前案偶谋既定欲发自兵部而尚书梁廷栋初自外僚入既许之后惮帝英明不敢任而止乃止议龙锡大辟决不待时且用夏言故事设厂西市以待帝以龙锡无逆谋令长系右中允黄道周上言曰旧史称台省诸臣自刘瑾摧折后不敢言者十四年然大礼议起抗疏廷争不避鼎镬未有大小收声容默如今日者也旧辅龙锡梏拲锒铛抢首狱吏群臣相视哑无一言书传以来所未经见古不具论秦汉而下宰相有犯坐请室不过数日自非大逆或裁或原人主未尝不为引疚今累辅所坐昏庸&#率为罪督攀染耳阁臣遥度边事轻为附和此于鬼薪城旦奚加乎且疆埸事最为难料阁臣以边事坐诛后之阁臣必顾盼踌躇不敢更任边事边臣得以瑕罅卸阁臣后边臣有事必摭阁臣片语为质是使纶扉之上割边境为异域也自古宰相无大故而伏斧锧者止汉刘屈牦及本朝夏言耳今巷议谬悠谓杀累辅为文龙报雠朝廷自为神人抒愤何尝计一故弁然物情如此则边将必骄边将志骄则阁臣权绌故杀一阁臣为文龙报雠犹可为东江叛将刘兴治树帜则不可借一阁臣为边臣今日示前车则可为政府异日设后阱则不可且自陛下临御以来辅臣负重谴者九人矣一代之中有几宰辅而挫折至此乎疏入忤旨责令回奏者再明年正月复三疏入道周贬秩调外而帝意亦为感动其夏五月大旱刑部尚书胡应台等乞宥龙锡给事中刘斯&#继言之诏所司再谳谳入命遣戍定海卫居戍所十二年两遇赦不原其子请输粟赎罪会周延儒再当国尼不行福王时始复官还里未几卒年六十八　　刘鸿训
按明外史本传鸿训字默成长山人万历四十一年登第由庶吉士授编修神光二宗相继崩颁诏朝鲜甫入境辽阳陷鸿训从海道还沿途收难民舟重而败跳浅沙入小舟飘泊三日夜不得食廑而免抵家遭母丧服阕起右中允进左谕德父丧归天启六年冬起少詹事忤魏忠贤责以久依门户斥为民庄烈帝即位拜礼部尚书兼东阁大学士参预机务遣行人召之三辞不允崇祯元年四月还朝当是时忠贤虽败其党犹满朝言路新进者群起抨击之诸执政李国来宗道杨景辰辈故尝事忠贤不敢有所别白鸿训至毅然主持次第斥杨维垣李恒茂杨所修田景新孙之獬阮大铖徐绍吉张讷李蕃贾继春霍维华等人情大快而御史袁弘勋史高捷本由维垣辈进思合谋攻去鸿训则党人可安也所修继春维垣大铖性尤反复事忠贤牢甚见帝立知其必败辄上疏攻崔呈秀等为异日地弘勋辈因藉为口实弘勋乃劾鸿训曰大学士鸿训报复公行浃旬之间被革职闲住者无虚日所修继春维垣夹攻表里奸有功无罪而诛锄自三人始且军国大事未暇平章惟亟毁要典未毁以前崔魏借以空善类既毁以后鸿训又借以殛忠良以暴易暴长此安穷且言鸿训使朝鲜纳参貂重贿鸿训奏辨曰言官劾维垣诸人臣据疏拟闻未敢瞻顾若谓臣报复则臣寅冬起官旬日即逐何德于忠贤而思报之至要典一书海内忠臣义士吞声饮泣久矣臣安敢谓不当毁帝知其诬谕入直而锦衣指挥张道浚复佐弘勋攻之言官交章劾二人给事中邓英诋尤力尽发弘勋赃私且言弘勋以千金贽维垣得御史帝怒落弘勋职候勘已而捷疏上言鸿训斥击奸之所修维垣继春大铖而不纳孙之獬流涕忠言谬主焚毁要典以便私党孙慎行进用帝责以妄言停其俸三月鸿训为疏救并乞宥弘勋帝不许御史吴玉颂鸿训请治捷谗言乱政罪帝亦不许而复疏攻之言路多不直捷二人亦不安其位而去七月以四川贼平加鸿训太子太保进文渊阁帝数召见廷臣鸿训应对独敏谓民困由吏治失请帝久任责成以尚书毕自严善治赋王在晋善治兵请帝倚信帝甚向之给事中韩一良言事称旨帝欲用为佥都御史寻悔之鸿训言王言可惜不宜惜一官不听关门兵以缺饷鼓噪帝意责户部而鸿训请发帑三十万示不测恩由是失帝指至九月而有改敕书之事旧例督京营者不辖巡捕军惠安伯张庆臻总督京营敕独有兼辖捕营语提督郑其心以侵职论之命核中书贿改之故下舍人田佳璧狱给事中李觉斯言&#具兵部送之辅臣审定令中书缮写写讫复审视进呈兵部及辅臣皆当问帝初置之而心疑其事十月御便殿以问诸阁臣诸阁臣谢不知帝怒令廷臣劾奏尚书自严等亦谢不知帝益怒给事中张鼎延及觉斯御史王道直咸言庆臻实行贿不知谁主使御史玉言主使者鸿训也庆臻曰改敕乃中书事臣实不预知且增辖捕卒取利几何乃行重贿帝叱之阅兵部揭有鸿训批西司房语佳璧亦供受鸿训指事遂不可解侍郎张凤翔曰庆臻行贿改敕窃弄兵柄大不敬无人臣礼中书备使令安敢擅改帝怒甚是日鸿训适在告不入阁臣李标等合词言鸿训不宜有此请更察访帝曰事已大着何更访为即令拟旨标等逡巡未拟帝严促者再礼部尚书何如宠为鸿训力辨帝意卒不可回乃拟旨鸿训庆臻并革职候勘无何御史田时震劾鸿训用田仰巡抚四川纳贿二千金给事中阎可陛劾副都御史贾毓祥获用由贿鸿训鸿训既数被重劾连章力辨且言都中神奸狄姓者诡诓庆臻千金致臣无辜受祸阁臣韩爌等亦数辨其诬帝皆不听下廷臣议罪明年正月吏部尚书王永光等言鸿训庆臻罪无可辞而律有议贵条请宽贷兵部尚书在晋职方郎中苗思顺赃证未确难悬坐帝不许竟谪鸿训戍代州在晋思顺并削籍庆臻以世臣停禄三年鼎延觉斯道直玉时震以直言增秩一级鸿训居政府锐意任事帝有所不可退辄曰主上毕竟是冲主帝闻深衔之故欲置之死赖大臣力救得稍宽云七年五月卒戍所福王时复官　　成基命
按明外史本传基命字靖之大名人后避宣宗讳以字行万历三十五年进土改庶吉士历司经局洗马署国子监司业事天启元年疏请幸学不先白政府执政者不悦令以原官还局遂请告归寻起少詹事累官礼部右侍郎兼太子宾客改掌南京翰林院事六年魏忠贤以基命为杨涟同门生落职闲住崇祯元年起吏部左侍郎明年十月京师戒严基命请召还旧辅孙承宗省一切浮议仿嘉靖朝故事增设枢臣帝并可之逾月拜礼部尚书兼东阁大学士入阁辅政庶吉士金声荐僧申甫为将帝令基命阅其所部兵极言不可用果一战而覆袁崇焕祖大寿入卫帝召见平台执崇焕属吏大寿在旁股栗基命独叩头请慎重者再帝曰慎重即因循何益基命复叩头曰敌在城下非他时比帝终不省大寿至军即拥众东溃时兵事方棘基命数建白皆允行及解严召对文华殿帝言法纪废弛宜力振刷基命曰治道去太甚譬理乱丝当&#其绪骤纷更益扰乱帝曰慢则纠之以猛何谓纷更其后温体仁益导帝操切天下遂大乱三年二月工部主事李逢申劾基命谋脱崇焕罪故乞慎重基命求罢帝为贬逢申一秩李标去位基命遂为首辅与周延儒何如宠钱象坤共事至六月温体仁吴宗达入体仁延儒最为帝所眷比而倾基命基命遂不安其位矣七月以恢复永平功与延儒等六人并加太子太保兼文渊阁大学士崇焕之议罪也基命病不入直锦衣张道浚以委卸劾之工部主事陆澄源疏继上基命奏辨曰澄源谓臣尝两首廷推皆韩爌等欲藉以救崇焕当廷推时崇焕方倚任安知后日之败乃预谋救之其说祖逢申道浚不逐臣不止乞放归帝慰留之卒三疏自引去基命性宽厚每事持大体兵部尚书梁廷栋将更总理马世龙以撼枢辅承宗基命力调剂世龙卒收遵永功尚书张凤翔乔允升韩继思相继下吏并为申理副都御史易应昌下诏狱以基命言改下法司御史李长春给事中杜齐芳坐事将置重典基命力救不听长跪会极门言祖宗法真死罪犹三覆奏岂有诏狱一讯遽置极刑自辰至酉未起帝意解得遣戍逢申初劾基命后以炮炸下狱拟戍帝犹以为轻亦以基命言获如拟为首辅仅半岁帝欲委政延儒遂为其党所逐八年卒赠少保谥文穆　　何如宠
按明外史成基命传何如宠字康侯桐城人父思鳌栖霞知县如宠举万历二十六年进士天启时历官礼部右侍郎协理詹事府五年正月廷推左侍郎魏广微言如宠与左光斗同里友善遂夺职闲住崇祯元年召拜吏部右侍郎未至拜礼部尚书宗藩婚嫁命名例请于朝贫者为部所稽自万历末至是积疏数千有已死尚未名者用如宠请贫宗得嫁娶者六百余人明年冬京师戒严都人桀黠者请以私财聚众助官军朝议壮之如宠力言其叵测不善用必启内衅帝召问对如初帝出片纸示之则得之侦事与如宠言合由是受知十二月命与周延儒钱象坤俱以本官兼东阁大学士入阁辅政帝欲族崇焕以如宠解免籍其家得往来书一箧如宠请付阁中已而帝问之对曰焚之矣累加少保户部尚书武英殿大学士四年春副延儒总裁会试事竣即乞休疏九上乃允陛辞陈惇大明作之道抵家复请时观通鉴察古今理乱忠佞语甚切六年延儒罢政体仁当为首辅而延儒憾体仁排己谋起如宠如宠畏体仁六疏固辞体仁遂为首辅如宠操行恬雅与物无竞难进易退世尤高之十四年卒福王时赠太保谥文端兄如申官户部郎中督饷辽东有清操军士请复留二载终浙江右布政使　　钱象坤
按明外史成基命传钱象坤字弘载会稽人万历二十九年进士泰昌改元官少詹事直讲筵讲毕见中官王安与执政议事即趋出安使人延入坚不可给事中论织造语侵中贵诏予杖阁臣救不得象坤语叶向高讲筵面奏之乃免时行立枷法惨甚象坤率同列争熹宗恻然多所宽释天启中再迁礼部右侍郎兼太子宾客向高辞位御史黄公辅虑象坤柄政请留向高诋象坤甚力象坤遂辞去六年廷推南京礼部尚书魏忠贤私人指为缪昌期党落职闲住崇祯元年召拜礼部尚书协理詹事府京师戒严条御敌三策奉命登陴分守祁寒不懈帝觇知遂与如宠并相明年体仁入象坤其门生让而处其下累进少保象坤在翰林时与龙锡谦益士升并负物望称四钱及为相亦颇能自立四年御史水佳引连劾兵部尚书梁廷栋廷栋不待旨即奏辨廷栋故出象坤门佳引疑象坤泄之语侵象坤延儒以廷栋尝发其私人赃罪恶之并恶象坤象坤遂五疏引疾去廷栋竟落职给事中吴执御傅朝佑称象坤难进易退不当以门生累不听家居十年卒赠太保谥文贞　　钱士升
按明外史本传士升字抑之嘉善人万历四十四年殿试第一授翰林院修撰天启初乞假归久之进左中允不赴魏大忠赵南星被难并为营护同年生万杖死恤其家以是有名崇祯元年起少詹事掌南京翰林院明年以詹事召会座主钱龙锡被逮送之河干即谢病归起南京礼部右侍郎六年九月召拜礼部尚书兼东阁大学士参预机务初龙锡出狱周延儒诣之极言上怒甚挽救殊艰龙锡深德延儒未几温体仁至龙锡述延儒语且谢曰非公等安得生体仁佯曰上固不甚怒也闻者直体仁而恶延儒士升本出龙锡门自是归心体仁体仁党唐世济以士升东林所附劝体仁急收之体仁因引与共政当是时次体仁者吴宗达伴食而已士升未至帝复用王应熊何吾驺亦体仁所引权尽归体仁帝操切体仁以刻薄佐之上下嚣然士升颇以为非上疏献宽虚平四箴大指讥切时政帝优旨报闻意殊不怿也无何武生李琎请括江南富户充饷士升恶之拟旨下刑部提问帝不许发改拟体仁遂轻拟以进士升曰此乱本也当以去就争乃疏言流寇所在蹂躏皇上悯生民惩吏治因陈启新言事擢置省闼比来借端幸进者实繁有徒然未有诞肆如琎者谗说殄行不容于尧舜之世其曰缙绅豪右家大者千百万中者百十万以万计者不能枚举臣不知其所指何在就江南论之富家数亩以对百计者什六七千计者什三四万计者什一二耳乃动称敌国之富何诞妄也且郡邑有富家亦小民利贫者佃富家田因收其余养八口穑事兴富家贷母钱而商贾亦以质库应民急且富家养生送死宾客游观百工力役皆仰给焉富家固贫民衣食源也地方水旱有司令出钱粟均粜济饥寇警令助城堡捍御富家未尝无补于国家周礼荒政十二保富居一今以兵荒故罪富家朘削议括其财而籍没之此秦皇不行于寡清汉武不行于卜式者而欲行于圣明之世乎今秦晋楚豫江北已无宁宇独江南数郡稍安此议一倡无赖亡命率与富家为难缙绅豪右富商大贾尽化为穷民不驱天下为流寇不止或疑此辈乃流贼心腹倡横议摇人心非直借端幸进望皇上亟屏绝毋使小人因启新之进以言利窥朝廷疏入而琎已下法司提问乃降严旨责士升疑上且诘曰即欲沽名前疏已足毋汲汲盖指前四箴疏也士升惶惧引罪乞休帝即许之初士升为体仁所引体仁欲有所为每令士升先发如用谢升掌铨唐世济秉宪皆体仁意也而士升成之体仁攻文震孟亦引士升为助及体仁欲既遂弃之若遗士升弟士晋抚云南着贪声为部民所讦体仁即拟严旨且属同官林焊弗泄欲因弟以去其兄命下而士晋已卒事乃已至是士升两疏忤旨遂去国变后七年卒　　文震孟
按明外史本传震孟字文起吴县人待诏征明曾孙也祖国子博士彭父卫辉同知元发并有名行震孟弱冠举于乡积学砥行负盛名十赴会试至天启二年始以殿试第一授翰林院修撰时天下多故而魏忠贤渐窃柄外廷应之数斥逐大臣震孟愤其年十月上勤政讲学疏言今四方多故无岁不蹙地陷城覆军杀将乃大小臣工卧薪尝胆之日而因循粉饰将使祖宗天下日销月削非陛下奋然大破常格鼓舞豪杰心天下事未知所终也陛下昧爽临朝寒暑靡辍政非不勤然鸿胪引奏跪拜起立如傀儡登场已耳请按祖宗制唱六部则六部以次白事唱六科则六科以次白事纠弹敷奏陛下与辅&#大臣面裁决焉则圣智日明习而百执事各有奋心若仅揭帖一纸长跪一诺北面一揖安取此鸳行豸绣横玉腰金者为经筵日讲临御有期学非不讲然侍臣进读铺叙文辞如蒙师诵说已耳祖宗之朝君臣相对如家人父子咨访军国重事闾阎隐微深居九重情形毕照奸诈无所藏左右近习亦无缘蒙蔽若仅尊严若神上下拱手经传典谟祇守故事安取此正笏垂绅展书簪笔者为且陛下既与群臣不洽退入内廷耳目所触发德性所熏蒸自不越中涓常侍之言帝王宏远规模岂若辈所能解于是危如山海而阁臣一出共偷安无事惨如黔围而抚臣坐视竟严谴莫施近日举动更可异者邹元标去冯从吾杜门首揆冢宰亦相率求退三朝慭遗一旦以讲学故不安其位空人国逐名贤有似伪学之禁唐宋末季可为前鉴尚书王纪削籍策蹇出都人谓快于驰驿破帽蒙头人谓华于蟒玉今诸臣被道学名以去其贵且甚于三公国家爵禄名号不足为荣岂平世所宜有疏入忠贤屏不即奏俟帝内宴为偶人戏毕因进震孟疏曰所言傀儡即偶人也见圣躬短小遂以相比不杀无以示天下帝颔之一日讲筵竣忠贤传旨廷杖震孟八十首辅叶向高在告次辅韩爌力争会庶吉士郑鄤疏复入内批俱贬秩调外言官交章论救向高言尤力不纳震孟不赴调而归六年冬太仓进士顾同寅生员孙文豸坐以诗悼惜熊廷&#为兵马司所缉获御史门克新指为妖言以震孟及编修陈仁锡庶吉士郑鄤皆与往还株连及之并斥为民崇祯改元召为侍读改左中允充日讲官三年春都城戒严大臣多去国忠贤遗党王永光辈日乘机报复顺天巡抚方大任遂希指力诋东林震孟抗疏极陈其谬因言永光乘朝廷仓猝谋翻钦定刑书深筹密算无非续崔魏游魂方今摧抑之余士气已尽何忍复兴党议空人国而后已帝方眷永光不报寻进左谕德掌司经局直讲如故五月复上疏曰群小合谋欲借边才翻逆案天下有无才&#事之君子必无怀忠报国之小人今有平生无耻惨杀名贤之吕纯如且藉奥援思辨雪永光为六卿长假窃威福倒置用舍无事不专而济以狠发念必欺而饰以朴机深计巧投无不中人皆知卢杞奸邪畏林甫岸谷以年例大典而变乱祖制以考选盛举而摈斥清才举朝震恐莫敢讼言臣下雷同岂国之福帝以杀名贤及年例考选无所指令再陈震孟言杀名贤者故吏部郎周顺昌年例则抑吏科都给事中陈良训考选则摈中书舍人陈士奇潘有功是也纯如常语人冢宰不去此案必翻故永光倡边才之说而纯如辨冤疏即继之非合谋而何永光窘密结大奄王永祚谓士奇出姚希孟门震孟希孟舅也帝遂疑之永光辨疏得温旨而责震孟任情牵诋然群小翻案之谋亦由是中沮震孟在讲筵最严正尝讲君使臣以礼章反复规讽帝即出尚书乔允升侍郎胡世赏于狱一日进讲见帝足加膝适讲五子之歌至为人上者奈何不敬以目视帝足帝即袖掩之徐为引下时称真讲官既忤权臣欲避去出封益府便道归遂不复出五年即家擢右庶子久之进少詹事初天启时诏修光宗实录礼部侍郎周炳谟载神宗时储位臲卼及妖书梃击诸事直笔无所阿其后魏忠贤盗国柄御史石三畏劾削炳谟职忠贤使其党重修是非倒置震孟摘尤谬者数条疏请改正帝特御平台召廷臣面议卒为温体仁王应熊所沮炳谟字仲觐无锡人万历三十二年进士三畏劾时炳谟已假归卒于家矣崇祯初赠礼部尚书谥文安其父子义嘉靖中庶吉士万历中至吏部侍郎卒谥文恪父子皆以学行称于世八年三月贼犯皇陵震孟陈致乱之源言陛下初御极废籍诸臣汇征连茹而谋国罔效致圣衷怀疑群邪伺隙沿至于今魍魉&#舞于离明狐鼠纵横于城社逆气足以召逆妖氛足以成妖此致乱之源也堂陛之地欺猜愈深朝野之间克削日甚缙绅蹙靡骋士子嗟束湿万民失业商旅怨咨此又致乱之源也兵不精而日增饷随兵而日益饷益则赋重赋重则刑繁有司惕功令之严日取鹄形鸠面之赤子笞之梏之冤痛之声下彻于地此又致乱之源也盗贼四起调将征兵而兵无纪律淫污杀掠惨不可言民间有贼兵如梳官兵如栉之谣民安得不为盗盗安得不日增此又致乱之源也当事诸臣不能忧国奉公一统之朝强分畛域加膝坠渊总由恩怨数年来振纲肃纪者何事推贤用能者何人安内攘外者何道富国强兵者何策陛下宜奋然一怒发哀痛之诏按失律之诛正&#国之罪行抚绥之实政宽闾阎之积逋先收人心以遏寇盗徐议财源之浚毋徒竭泽而渔尽斥患得患失之鄙夫广集群策群力以定乱国事庶有瘳乎帝优旨报之亦不能尽行也故事讲筵不列春秋帝以有裨治乱令择人进讲震孟春秋名家体仁虑其讥切时政或当帝意受眷知隐不举次辅钱士升指及之体仁佯惊曰几失此人遂以其名上及进讲果大称帝旨震孟乃两疏辞疾不许六月帝将增置阁臣召廷臣数十人试以票拟震孟疾不入祭酒倪元璐无疾亦不入明日命取姜逢元陈子壮张至发及震孟等九人履历又命廷推在籍者体仁方得疾在告帝以七月特擢震孟礼部左侍郎兼东阁大学士入阁预政两疏固辞不许阁臣被命即投刺司礼大奄兼致仪状震孟独否掌司礼者曹化淳故王安从奄雅慕震孟令安从子官中书者属震孟乡人述其意震孟卒不往震孟既入直体仁疾愈亦入每拟旨必商之震孟有所改必从喜谓人曰温公虚怀何云奸也同官何吾驺曰此人机最深胡可信震孟不谓然越十余日体仁窥其&#所拟不当辄令改不从则径去震孟大愠以诸疏掷体仁前体仁亦不顾都给事中许誉卿者故劾忠贤有声震孟及吾驺欲用为南京太常卿体仁忌誉卿伉直讽吏部尚书谢升劾其与福建布政使申绍芳营求美官语侵震孟体仁拟殊干法纪当贬谪度帝欲重拟必发改已而果然遂拟斥誉卿为民绍芳提问震孟争不得有愤言及誉卿疏辨侵体仁体仁因述拟旨始末且言升疏改拟时士升以升劾故重而述吾驺震孟意谓当行勘或令回奏臣以冢臣所纠复谁勘遂拟削籍震孟咈然曰科道为民是天下极荣事陛下劝惩天下止赏罚大权如震孟言是朝廷赏罚不足为劝惩以股肱心膂臣为此悖理灭法语臣不知其何心数日以来聚谋授草欲为誉卿攻臣者实繁有徒臣身可杀心不可移也帝果怒责吾驺震孟徇私挠乱二人疏辨不听遂罢吾驺落震孟职闲住方震孟之拜命也即有旨召还诸边镇守内臣不知者遂谓震孟力及次辅王应熊之去在直者止震孟及张至发忌者谓震孟为之由是有谮震孟居功者帝意遂移其在阁止两月尔震孟刚方贞介有古大臣风扼于权奸不竟其用归半岁会甥希孟卒哭之恸未几亦卒廷臣屡请恤典不许十二年诏复故官十五年赠礼部尚书赐祭葬官一子福王时追谥文肃二子秉乘俱有学行乘遭国变死于难　　蒋德璟
按明外史本传德璟字申葆晋江人父光彦江西副使德璟天启二年进士授庶吉士崇祯十一年历官少詹事尝召对陈练兵练将法甚备又上救荒事宜久之擢礼部右侍郎时议限民田德璟言民田不可夺而足食莫如贵粟宜听民垦田常平义仓悉输本色时不能用杨嗣昌卒于军德璟议曰嗣昌倡聚敛之议加剿饷练饷致天下民穷群为盗又匿失事饰首功宜按仇鸾故事追正其罪不从荐故侍郎陈子壮顾锡畴故祭酒倪元璐文安之并乞宽谪戍臣黄道周旋皆录用德璟博闻强识熟前代典章及本朝掌故九边厄塞河漕屯牧盐策水利历律刑法莫不究其利弊文章敏捷一日应二十余诰敕见者叹异十五年六月廷推阁臣首德璟召对言边臣须久任蓟督半载更五人事将益废帝曰不称当更对曰与更于后曷若慎于初帝问天变何由弭对曰拯百姓即弭天变近加辽饷千余万练饷七百万民何堪祖制三协止一督一抚一总兵今增二督三抚六总兵又设副将数十人权不统一何由制胜帝颔之首辅周延儒亦尝荐德璟遂擢德璟及黄景昉吴甡为礼部尚书兼东阁大学士同入直延儒甡各树门户德璟无所比性鲠直黄道周召用刘宗周免罪德璟力为多开封久被围自请驰督诸将战优诏不允明年进御览备边册凡九边十六镇新旧兵食之数及屯盐民运漕粮马价悉志焉已进诸边抚赏册及御览明册帝深嘉之诸边士马报户部者浮兵部过半耗粮居多而屯田盐引民运每镇至数十百万一听之边臣天津海道输蓟辽岁米豆三百万惟仓场督臣及天津抚臣出入部中皆不问德璟语部臣合部运津运各边民运屯盐通为计画饷何忧不足而加派之饷皆可裁囚复条十事以责部臣然卒不能尽厘也一日召对帝语及练兵德璟曰会典高皇帝教练军士一以弓弩刀枪行赏罚此练军法卫所总小旗补役以枪胜负为升降官舍比试必骑射精方许袭替此练将法岂至今方设兵帝为悚然又言祖制各边养军止屯盐民运三者原无京运银自正统时始有数万迄万历末亦止三百余万今则辽饷练饷并旧饷计二千余万而兵反少于往时耗蠹乃如此又言文皇帝设京卫七十二计军四十万畿内八府军二十八万又有中都大宁山东河南班军十六万春秋入京操演深得居重驭轻之势今皆虚冒且自来征讨皆用卫所官军嘉靖末始募兵遂置军不用至加派日增军民两困愿宪章二祖修复旧制帝深然之不果行十七年户部主事蒋臣请行钞法言岁造三千万贯一贯价一两岁可得银三千万两侍郎王鳌永赞行之帝特设内宝钞局昼夜督造募商发卖无一人应者德璟言民虽愚谁肯以一金买一纸帝不听又因局官言责取桑穰二百万斤于畿辅山东河南浙江德璟力争帝留其揭不下后竟获免先以军储不足岁佥畿辅山东河南富户给值令买米豆输天津多至百万民大扰德璟因召对面陈其害帝即令拟谕罢之德璟退复上疏极言边将士视米豆如泥沙止欲得银何苦括内地膏血填塞上或谓召买罢边卒且借口脱巾其实不然边兵虚冒大半大抵充贪弁猾胥&#耳陛下蠲召买一万即免穷民数万费救民第一急务也贼蛊惑愚民皆指加派而加派之害莫甚召买臣安敢避祸不言帝深纳之二月帝以贼势渐逼令群臣会议以二十二日奏闻都御史李邦华密疏云辅臣知而不敢言翼日帝手其疏问何事陈演以少詹事项煜东宫南迁议对帝取视默然德璟亦力赞帝不答给事中光时亨追论练饷之害德璟拟旨向来聚敛小人倡为练饷致民穷祸结&#国良深帝不悦诘曰聚敛小人谁也德璟不敢斥嗣昌以故尚书李待问对帝曰朕非聚敛但欲练兵耳德璟曰陛下岂肯聚敛然既有旧饷五百万新饷九百余万复增练饷七百三十万部臣实难辞责且所练兵马安在蓟督练四万五千今止二万五千保督练三万今止二千五百保镇练一万今止二百若山永兵七万八千蓟密兵十万昌平兵四万宣大山西及陕西三边各二十余万一经抽练原额兵马俱不问并所抽亦未练徒增七百余万饷耳民安得不困帝曰今已并三饷为一何必多言德璟曰户部虽并为一州县追比仍是三饷帝震怒责以朋比德璟力辨诸辅臣为申救尚书倪元璐以钞饷户部职自引咎帝意稍解德璟退又言臣因近日边臣每言兵马皆以抽练之说抵塞明旨而全镇新旧兵马概不言及是因有练饷而兵马反少也臣私心恨之且近日有司每借练饷名追比如火致元元困苦遇贼辄迎甚者未见贼先迎虽三饷并急而练饷尤甚臣又私心痛之盖至外无兵内无民且并无饷故推咎倡议之人愚&#罪当万死因引罪出直帝虽慰留旋罢练饷而德璟竟以三月二日去位给事中汪惟效检讨傅鼎铨等交章乞留魏藻德亦具疏恳请皆不允德璟闻山西陷未敢行及知廷臣留己即辞朝移寓外城无何都城陷乃得逸去福王立于南京召入阁自陈三罪固辞明年六月唐王立于福州与何吾驺黄景昉并召又明年以足疾辞归九月王事败而德璟适病笃遂以是月卒　　黄景昉
按明外史蒋德璟传黄景昉字太亦晋江人天启五年进士由庶吉士历官庶子直日讲崇祯十一年帝御经筵问用人之道景昉言近日考选不公推官成勇朱天麟廉能乃不得与清华选又言刑部尚书郑三俊四朝元老至清无俦不当久系狱退复上章论之讲官多助为言三俊旋获释勇等亦俱改官景昉寻进少詹事尝召对言近撤还监视中官高起潜关外辄闻警报疑此中有隐情帝谕之密奏景昉言臣家海滨见将吏每遇调发即报海警冀得复留触类而推其情自见帝颔之十五年六月召对称旨由詹事与德璟甡并相明年并加太子少保改户书文渊阁操江故有文武二大臣帝欲裁去文臣专任诚意伯刘孔昭惠世扬拜左副都御史久不至帝命削其籍景昉俱揭争帝不悦遂连疏引归唐王时召入直未几复告归国变后家居十余年始卒　公辅部艺文一
　　李斯传赞　　　　　　　　　　史记太史公曰李斯以闾阎历诸侯入事秦因以瑕衅以辅始皇卒成帝业斯为三公可谓尊用矣斯知六艺之归不务明政以补主上之缺持爵禄之重阿顺苟合严威酷刑听高邪说废适立庶诸侯已畔斯乃欲谏争不亦末乎人皆以斯极忠而被五刑死察其本乃与俗议之异不然斯之功且与周召列矣　　萧相国世家赞　　　　　　　　同前太史公曰萧相国何于秦时为刀笔吏录录未有奇节及汉兴依日月之末光何谨守管钥因民之疾奉法顺流与之更始淮阴黥布等皆以诛灭而何之勋烂焉位冠群臣声施后世与闳夭散宜生等争烈矣　　曹相国世家赞　　　　　　　　同前太史公曰曹相国参攻城野战之功所以能多若此者以与淮阴侯俱及信已灭而列侯成功唯独参擅其名参为汉相国清静极言合道然百姓离秦之酷后参与休息无为故天下俱称其美矣　　公孙刘车诸传赞　　　　　　　汉书赞曰所谓盐铁议者起始元中征文学贤良问以治乱皆对愿罢郡国盐铁酒榷均输务本抑末毋与天下争利然后教化可兴御史大夫弘羊以为此乃所以安边竟制四夷国家大业不可废也当时相诘难颇有其议文至宣帝时汝南桓宽次公治公羊春秋举为郎至庐江太守丞博通善属文推衍盐铁之议增广条目极其论难着数万言亦欲以究治乱成一家之法焉其辞曰观公卿贤良文学之议异乎吾所闻闻汝南朱生言当此之时英俊并进贤良茂陵唐生文学鲁国万生之徒六十有余人咸聚阙庭舒六蓺之风陈治平之原知者赞其虑仁者明其施勇者见其断辩者骋其辞龂龂焉行行焉虽未详备斯可略观矣中山刘子推言王道挢当世反诸正彬彬然弘博君子也九江祝生奋史鱼之节发愤懑讥公卿介然直而不挠可谓不畏强御矣桑大夫据当世合时变上权利之略虽非正法巨儒宿学不能自解博物通达之士也然摄公卿之柄不师古始放于末利处非其位行非其道果陨其性以及厥宗车丞相履伊吕之列当轴处中括囊不言容身而去彼哉彼哉若夫丞相御史两府之士不能正议以辅宰相成同类长同行阿意苟合以说其上斗筲之徒何足选也　　诣丞相公孙弘记室书　　　　董仲舒江都相董仲舒叩头死罪再拜上言君侯以周召自然休质擢升三公统理海内总摄百僚未有半言之教郡国翕然望风更思改新以助至治群众所占必有成功仲舒叩头死罪仲舒愚&#素无治名大汉之检式数蒙君侯哀怜之恩&#被非任无以称职仲舒窃见宰职任天下之重群心所重推须贤佐以成圣化愿君侯大开萧相国求贤之路广选举之门既得其人接以周公下士之义即奇伟隐世异伦之人各思竭愚归往盛德英俊满朝百能备具即君侯大立则道德弘通化流四极仲舒愚陋经术浅薄所识褊陋不能赞扬万分君侯所弃捐窃闻春秋曰圣贤博观以章其名择善者从之无所不听又曰近而不言为谄远而不言为怨故辄披心陈诚仲舒叩头死罪死罪夫尧舜三王之业皆由仁义为本仁者所以理人伦也故圣王以为治首或曰发号出令利天下之民者谓之仁政疾天下之害于人者谓之仁心二者备矣然后海内应以诚惟君侯深观往古思本仁义至诚而已方今关东五谷咸贵家有饥饿其死伤者半盗贼并起发亡不止良民被害为圣主忧咎皆由仲舒等典职防禁无素当先坐仲舒叩头死罪死罪仲舒至愚以为扶衰止奸本在吏耳宜一考察天下领民之吏留心署置以明消灭邪枉之迹使百姓各安其产业无有寇盗之患以蠲主忧仲舒死罪死罪谨奉春秋署置术再拜君侯足下　　论霍氏封事　　　　　　　　　张敞臣闻公子季友有功于鲁大夫赵衰有功于晋大夫田完有功于齐皆&#其官邑延及子孙终后田氏篡齐赵氏分晋季氏颛鲁故仲尼作春秋迹盛衰讥世卿最甚乃者大将军决大计安宗庙定天下功亦不细矣夫周公七年耳而大将军二十岁海内之命断于掌握方其隆时感动天地侵迫阴阳月脁日蚀昼冥宵光地大震裂火生地中天文失度妖祥变怪不可胜记皆阴类盛长臣下颛制之所生也朝臣宜有明言曰陛下褒宠故大将军以报功德足矣间者辅臣颛政贵戚大盛君臣之分不明请罢霍氏三侯皆就第及卫将军张安世宜赐几杖归休时存问召见以列侯为天子师明诏以恩不听群臣以义固争而后许天下必以陛下为不忘功德而朝臣为知礼霍氏世世无所患苦今朝廷不闻直声而令明诏自亲其文非策之得者也今两侯已出人情不相远以臣心度之大司马及其枝属必有畏惧之心夫近臣自危非完计也臣敞愿于广朝白发其端直守远郡其路无由夫心之精微口不能言也言之微眇书不能文也故伊尹五就桀五就汤萧相国荐淮阴累岁乃得通况乎千里之外因书文谕事指哉唯陛下省察　　邓彪录尚书事诏　　　　　　后汉书诏曰先帝以明圣奉承祖宗至德要道天下清静庶事咸宁今皇帝以幼年茕茕在疚朕且佐助听政外有大国贤王&#为藩屏内有公卿大夫统理本朝恭己受成夫何忧哉然守文之际必有内辅以参听断侍中宪朕之元兄行能兼备忠孝尤笃先帝所器亲受遗诏当以旧典辅斯职焉宪固执谦让节不可夺今供养两宫宿卫左右厥事已重亦不可复劳以政事故太尉邓彪元功之族三让弥高海内归仁为群贤首先帝褒表欲以崇化今彪聪明康强可谓老成黄矣其以彪为太傅赐爵关内侯录尚书事百官总己以听朕庶几得专心内位于戏群公其勉率百僚各修厥职爱养元元绥以中和称朕意焉　　朱浮传论　　　　　　　　　　同前论曰吴起与田文论功文不及者三朱买臣难公孙弘十策弘不得其一终之田文相魏公孙宰汉诚知宰相自有体也故曾子曰君子所贵乎道者三豆之事则有司存而光武明帝躬好吏事亦以课核三公其人或失而其礼稍薄至有诛斥诘辱之累任职责过一至于此追感贾生之论不亦笃乎朱浮议讽苛察欲速之弊然矣焉得长者之言哉　　荀爽传论　　　　　　　　　　同前论曰荀爽郑元申屠蟠俱以儒行为处士累征并谢病不诣及董卓当朝复备礼召之蟠元竟不屈以全其高爽已黄发矣独至焉未十旬而取卿相意者疑其乖趣舍余窃商其情以为出处君子之大致也平运则弘道以求志陵夷则濡迹以匡时荀公之急急自励其濡迹乎不然何为违贞吉而履虎尾焉观其逊言迁都之议以救杨黄之祸及后潜图董氏几振国命所谓大直若屈道固逶迤也　　法诫篇　　　　　　　　　　仲长统周礼六典冢宰贰王而理天下春秋之时诸侯明德者皆一卿为政爰及战国亦皆然也秦兼天下则置丞相而贰之以御史大夫自高帝逮于孝成因而不改多终其身汉之隆盛是惟在焉夫任一人则政专任数人则相倚政专则和谐相倚则违戾和谐则太平之所兴也违则荒乱之所起也光武皇帝愠数世之失权忿强臣之窃命矫枉过直政不任下虽置三公事归台阁自此以来三公之职备员而已然政有不理犹加谴责而权移外戚之家宠被近习之竖亲其党类用其私人内充京师外布列郡颠倒贤愚贸易选举疲驽守境贪残牧民挠扰百姓忿怒四夷招致乖叛乱离斯瘼怨气并作阴阳失和三光亏缺怪异数至虫螟食稼水旱为灾此皆戚近之臣所致然也反以策让三公至于死免乃足为叫呼苍天号咷泣血者也又中世之选三公也务于清&#谨慎循常习故者是妇女之检柙乡曲之常人耳恶足以居斯位耶埶既如彼选又如此而欲望三公勋立于国家绩加于生民不亦远乎昔文帝之于邓通可谓至爱而犹展申屠嘉之志夫见任如此则何患于左右小臣哉至如近世外戚宦竖请托不行意气不满立能陷人于不测之祸恶可得弹正者哉曩者任之重而责之轻今者任之轻而责之重昔贾谊感绛侯之困辱因陈大臣廉耻之分开引自裁之端自此以来遂以成俗继世之主生而见之习其所常曾莫之悟呜呼可悲夫左手据天下之图右手刎其喉愚者犹知难之况明哲君子哉光武夺三公之重至今而加甚不假后党以权数世而不行盖亲&#之势异也母后之党左右之人有此至亲之势故其贵任万世常然之败无世而无之莫之斯鉴亦可痛矣未若置丞相自总之若委三公则宜分任责成夫使为政者不当与之婚姻婚姻者不当使之为政也如此在位病人举用失贤百姓不安争讼不息天地多变人物多妖然后可以分此罪矣或曰政在一人权甚重也曰人实难得何重之嫌昔者霍禹窦宪邓骘梁冀之徒藉外戚之权管国家之柄及其伏诛以一言之诏诘朝而决何重之畏乎今夫国家漏神明于媟近输权重于妇党算十世而为之者八九焉不此之罪而彼之疑何其诡耶　　司徒箴　　　　　　　　　　　崔骃天监在下仁德是兴乃立司徒乱兹黧蒸茫茫庶域率土祁祁民具尔瞻四方是维干干夕惕靡怠靡违恪恭尔职以勤王机敬敷五教九德咸事啬人用章黔甿是富无曰余恃忘余尔辅无曰余圣以忽执政匪用其良乃荒厥命庶绩不怡疚于尔禄丰其折右鼎覆其餗书歌股肱诗刺南山尹氏不堪国度斯徒臣司众敢告执藩　　丞相封侯论　　　　　　　　　荀悦丞相始拜而封非典也夫封必以功不闻以位孔子曰如有可誉必有所试矣誉必待试况于赏乎易曰鼎折足覆公餗其刑渥凶若不胜任覆乱鼎实刑将加之况于封乎　　罢司空官论　　　　　　　　　前人论曰丞相三公之官而数变易非典也初丞相秦之制本次国命卿故置左右丞相无三公之官诗云夙夜匪懈以事一人一人者谓天子也自上已下必参而成位易曰鼎足以喻三公所以参事统职立官定制三公盖其宜也　　祀桥太尉文　　　　　　　　　曹操故太尉桥公诞敷明德泛爱博容国念明训士思令谟灵幽体翳邈哉晞矣吾以幼年逮升堂室特以顽鄙之姿为大君子所纳增荣益观皆由奖助犹仲尼称不如颜渊李生之厚叹贾复士死知已怀此无忘又承从容约誓之言殂逝之后路有经由不以斗酒只鸡过相沃酹车过三步腹痛勿怪虽临时戏笑之言非至亲之笃好胡肯为此辞乎匪谓灵忿能贻己疾怀旧惟顾念之凄怆奉命东征屯次乡里北望归土乃心陵墓裁致薄奠公其尚飨　　让还司空印绶表　　　　　　　前人臣文非师尹之佐武非折冲之任遭天之幸忝窃重授内踵伯禽司空之职外承吕尚鹰扬之事斗筲处之民具瞻观水土不安奸宄未静臣常愧辱忧为国累臣无智勇以助万一夙夜惭惧若集水火未知何地可以陨越　　待杨彪客礼诏　　　　　　　魏文帝夫先王制几杖之赐所以宾礼黄褒崇元老也昔孔光卓茂皆以淑德高年受兹嘉赐公故汉宰臣乃祖已来世著名节年过七十行不逾矩可谓老成人矣所宜宠异以章旧德其赐公延年杖及冯几谒请之日便使杖入又可使着鹿皮冠　　赐华歆诏　　　　　　　　　　同前司徒国之&#老所与和阴阳理庶事也今大官重膳而司徒蔬食甚无谓也特赐御衣及为其妻子男女皆作衣服　　辅臣论　　　　　　　　　　　曹植盖精微听察理析毫分规矩可则阿保不倾群言系于口而研摭是非典谟总乎心而唯所用之者锺太傅也清素寡欲明敏特达志存太虚安心元妙处平则以和养德遭变则以断蹈义华太尉歆之谓也文武并亮权智时发奢不过制俭不损礼入毗皇家帝之股肱出则侯伯实抚东夏者曹大司马也辨博通幽见传异庆德实充塞于内知谋纵横于外解疑释滞剖散盘错王司徒也至德纯粹进吐善谋者陈司空也
智虑深奥渊然难测执节平敌中表条畅恭以奉上爱以接下纳言左右为帝喉舌曹大将军也魁杰雄特秉心平直威严足惮风行草靡戎昭果毅折冲厌难者司马骠骑也　　述佐篇
有
序
　　　　　　吴张俨
　吴大鸿胪张俨作默记其述佐篇论亮与司马宣　王书曰汉朝倾覆天下崩坏豪杰之士竞希神器魏氏跨中土刘氏据益州并称兵海内为霸王诸葛司马二相遭值际会托身盟主或收功于蜀汉或册名于伊洛丕备既殁后嗣继统各受保阿之任辅翼幼主不负然诺之诚亦一国之宗臣霸王之贤佐也历前世以观近事二相优劣可得而详也孔明起巴蜀之地蹈一州之士方之大国其战士人民盖有九分之一也而以贡贽大吴抗对北敌至使耕战有伍刑法整齐提步卒数万长驱祁山慨然有饮马河洛之志仲达据天下十倍之地仗兼并之众据牢城拥精锐无禽敌之意务自保全而已使彼孔明自来自去若此人不亡终其志意连年运思刻日兴谋则凉雍不解甲中国不释&#胜负之势亦已决矣昔子产治郑诸侯不敢加兵蜀相其近之矣方之司马不亦优乎或曰兵者凶器战者危事也有国者不务保安境内绥静百姓而好开辟土地征伐天下未为得计也诸葛丞相诚有匡佐之才然处孤绝之地战士不满五万自可闭关守险君臣无事空劳师旅无岁不征未能进咫尺之地开帝王之基而使国内受其荒残西土苦其役调魏司马懿财用兵众未易可轻量敌而进兵家所慎若丞相必有以策之则未见坦然之勋若无策以裁之则非明哲之谓海内归向之意也今窃疑焉请闻其说答曰盖闻汤以七十里文王以百里之地而有天下皆用征伐而定之揖让而登王位者惟舜禹而已今蜀魏为敌战之国势不俱王自操备时强弱县殊而备犹出兵阳平禽夏侯渊羽围襄阳将降曹仁生获于禁当时北边大小忧惧孟德身出南阳乐进徐晃等为救围不即解故蒋子通言彼时有徙许渡河之计会国家袭取南郡羽乃解军元德与操智力多少士众众寡用兵行军之道不可同年而语犹能暂以取胜是时又无大吴掎角之势也今仲达之才减于孔明当时之势异于曩日元德尚与抗衡孔明何不可出军而围敌邪昔乐毅以弱燕之众兼从五国之兵长驱强齐下七十余城今蜀汉之卒不少燕军君臣之接信于乐毅加以国家为唇齿之援东西相应首尾如蛇形势重大不比于五国之兵也何惮于彼而不可哉夫兵以奇胜制敌以智土地广狭人马多少未可偏恃也余观彼治国之体当时既肃整遗教在后及其辞意恳切陈进取之图忠谋謇謇义形于主虽古之管晏何以加之乎　　王导传论　　　　　　　　　　晋书史臣曰飞龙御天故资云雨之势帝王兴运必俟股肱之力轩辕圣人也杖师臣而受图商汤哲后也托负鼎而成业自斯以降罔不由之原夫典午发踪本于陵寡金行抚运无德在时九土未宅其心四夷已承其弊既而中原荡覆江左嗣兴兆着元石之图乖少康之祀夏时无思晋之士异文叔之兴刘辅佐中宗艰哉甚矣茂弘策名枝屏&#情交好负其才智恃彼江湖思建&#复之功用成翌宣之道于是王敦内侮凭天邑而狼顾苏峻连兵指宸居而隼击实赖元宰固怀匪石之心潜运忠谟竟剪吞沙之寇丹诚贯日主垂饵以终全贞志陵霜国缀旒而不灭观其开设学校存乎沸鼎之中爰立章程在乎栉风之际虽则世道多故而规模弘远矣比夫萧曹&#汉六合为家奭望匡周万方同轨功未半古不足为俦至若夷吾体仁能相小国孔明践义善翊新邦抚事论情抑斯之类也提挈三世终始一心称为仲父盖其宜矣恬珣踵德副吕虔之赠刀谧乃隤声惭刘毅之征玺语曰深山大泽有龙有蛇实斯之谓也　　谢尚谢安传论　　　　　　　　同前史臣曰建元之后时政多虞巨猾陆梁权臣横恣其有兼将相于中外系存亡于社稷负扆资之以端拱凿井赖之以宴安者其惟谢氏乎侯任总中台效彰分阃正议云唱丧礼堕而复弘遗音既补雅乐缺而还备君子哉斯人也文靖始居尘外高谢人间啸咏山林浮泛江海当此之时萧然有陵霞之致暨于褫薜萝而袭朱组去衡泌而践丹墀庶绩于是用康彝伦以之载穆苻坚百万之众已瞰吴江桓温九五之心将移晋鼎衣冠易虑远迩崩心从容而杜奸谋宴衎而清群寇宸居获泰山之固维扬去累卵之危斯为盛矣然激繁会于期服之辰敦一欢于百金之费废礼于偷薄之俗崇侈于耕战之秋虽欲混哀乐而同归齐奢俭于一致而不知颓风已扇雅道日沦国之仪刑岂期若是琰称贞干卒以忠勇垂名混曰风流竟以文词获誉并阶时宰无堕家风弈万以放肆为高石奴以褊浊兴累虽粤微颣犹称名实康乐才兼文武志存匡济淮肥之役勍寇望之而土崩涡颍之师中州应之而席卷方欲西平巩洛北定幽燕庙算有余良图不果降龄何促功败垂成拊其遗文经纶远矣　　太师箴　　　　　　　　　　　嵇康浩浩太素阳曜阴凝二仪陶化人伦肇兴厥初冥昧不虑不营欲以物开患以事成犯机触害智不救生宗长归仁自然之情故君道自然必托贤明茫茫在昔罔或不宁赫胥既往绍以皇羲默静无文太朴未亏万物熙熙不夭不离爰及唐虞犹笃其绪体资易简应天顺矩絺褐其裳土木其宇物或失性惧若在予畴咨熙载终禅舜禹夫统之者劳仰之者逸至人重身弃而不恤故子州称疚石户乘桴许由鞠躬辞长九州先王仁爱愍世忧时哀万物之将颓然后莅之下逮德衰大道沉沦智惠日用渐私其亲惧物乖离阙
二字
擘仁利巧愈竞繁礼屡陈刑教争施夭性丧
真季世陵迟继体承资凭尊恃势不友不师宰割天下以奉其私故君位益侈臣路生心竭智谋国不吝灰沉赏罚虽存莫劝莫禁若乃骄盈肆志阻兵擅权矜威纵虐祸蒙丘山刑本惩暴今以胁贤昔为天下今为一身下疾其上君猜其臣丧乱弘多国乃殒颠故殷辛不道首缀素旗周朝败度彘人是谋楚灵极暴干溪溃叛晋厉残虐栾书作难主父弃礼鷇胎不宰秦皇茶毒祸流四海是以亡国继踵今古相承丑彼摧灭而袭其亡征初安若山后败如崩临刃振锋悔何所增故居帝王者无曰我尊慢尔德音无曰我强肆于骄淫弃彼佞幸纳此&#颜谀言顺耳染德生患悠悠庶类我控我告唯贤是授何必亲戚顺乃造好民实胥效治乱之原岂无昌教穆穆天子思问其虚心导人允求谠言师臣司训敢告在前　　荐三公保傅表　　　　　　　　荀勖三公保傅宜得其人若使杨珧参辅东宫必当仰称圣意尚书令卫瓘吏部尚书山涛皆可为司徒如以瓘新为令未出者涛即其人　　辞尚书令表　　　　　　　　　前人昔六官所掌冢宰为首秦公卿赞以丞相御史为冠今者尚书令总此三者非臣驽暗所宜忝窃　　答问三公表　　　　　　　　　前人　咸宁四年司徒王曾迁太宰诏问勖司徒处当得　人副远近之望并治事见才谁可也勖表三公具瞻之望诚不可用非其人昔魏文帝用贾诩为公孙权笑之尚书令李引忠亮高洁堪处台辅　　尚书令箴　　　　　　　　　　张华一作挚虞

明明先王开国承家作制垂宪仰观列曜俯令百官政用罔昔舜纳大麓七政以齐内成外平而风雨不迷仲山翼周靡刚靡柔补我衮阙阐我王王允塞而四海咸休虽曰圣明必资良材无曰我智官不任能发言如丝其出成纶千里之应枢机在身世季道缺天纲纵替既无老成改旧法制法制不修不长厥裔尚臣司台敢告侍卫　　司空郑衮碑　　　　　　　　　潘岳陈谟台阶翼和鼎实显绩成于台省清风畅于所莅故能老安少怀远至迩亲凡厥缙绅之士所以挹酌洪流含咀英芳者犹旱苗之仰膏雨湛露之晞朝阳也铭曰于铄元侯则天垂象弘操岳峻宇量深广允恭克让宣哲清朗有始有卒可大可久言由忠信行履孝友光光金貂再冠其首赫赫皇符仍折其部义格皇穹德冠群后清风显烈没而不朽　　与太傅杨骏书　　　　　　　　傅咸　咸为尚书左丞惠帝即位骏辅政咸言于骏事与世变礼随时宜谅暗之不行尚矣由世道弥薄权不可假故虽斩焉在疚而躬览万机也逮至汉文以天下体大服重难久遂制既葬而除世祖武皇帝虽大孝烝烝亦从时释服制心丧三年至于万机之事则有不遑今圣上欲委政于公谅暗自居此虽谦让之心而天下未以为善天下未以为善者以亿兆颙颙戴仰宸极听于冢宰惧天光有蔽人心既已若此而明公处之固未为易也窃谓山陵之事既毕明公当思隆替之宜周公圣人犹不免谤以此推之周公之任既未易而处况圣上春秋非成王之年乎得意忘言言未易尽苟明公有以察其悾款言岂在多　　谏汝南王书　　　　　　　　　前人杨骏有震主之威委任亲戚此天下所以喧哗今之处重宜反此失谓宜静默颐神有大得失乃维持之自非大事一皆抑遣比四造诣及经过尊门冠盖车马填塞街衢此之翕习既宜弭息又夏侯长容奉使为先帝请命祈祷无感先帝崩背宜自咎责而自求请命之劳而公以为少府私窃之论云长容则公之姻故至于此一犬吠形群犬吠声惧于群吠遂至叵听也咸之为人不能面从而有后言尝触杨骏几为身祸况于殿下而当有惜往从驾殿下见语卿不识韩非逆鳞之言耶而&#摩天子逆鳞自知所陈诚&#&#触猛兽之须耳所以敢言庶殿下识其不胜区区前摩天子逆鳞欲以尽忠今触猛兽之须非欲为恶　　丞相箴　　　　　　　　　　　陆机夫导民在为政以仁仁实生爱亦易遵网疏下睦禁密巧繁深文碎教伊何能存故人不可以不审任不可以不忠舍贤昵谗则丧尔邦且偏见则昧专听悔疑耳目之用亦各有期夫岂不察而帷墙隔之矜己任智是蔽是欺德无远而不复恶何适而不追存亡日鉴成败代陈人咸知镜其貌而莫能照其身　　豪士赋　　　　　　　　　　　前人夫立德之基有常而建功之路不一何则循心以为量者存乎我因物以成务者系乎彼存夫我者隆杀止乎其域系乎物者丰约唯所遭遇落叶俟微风以陨而风之力盖寡孟尝遭雍门以泣而琴之感以末何者欲陨之叶无所假烈风将坠之泣不足繁哀响也是故苟时启于天理尽于民庸夫可以济圣贤之功斗筲可以定烈土之业故曰才不半古而功已倍之盖得之于时势也历观古今侥一时之功而居伊周之位者有矣夫我之自我智士犹婴其累物之相物昆虫皆有此情夫以自我之量而挟非常之勋神器晖其顾盼万物随其俯仰心玩居常之安耳饱从谀之说岂识乎功在身外任出才表者哉且好荣恶辱有生之所大期忌盈害上鬼神犹且不免人主操其常柄天下服其大节故曰天可雠乎而时有袨服荷立乎庙门之下援旗誓众奋于阡陌之上况乎代主制命自下裁物者哉广树恩不足以敌众勤兴利不足以补害故曰代大匠斫者必伤其手且夫政由&#氏忠臣所为慷慨祭则寡人人主所不久堪是以君奭鞅鞅不悦公旦之举高平师师侧目博陆之势而成王不遣嫌吝于怀宣帝若负芒剌于背非其然者欤嗟乎光于四表德莫富焉王曰叔父亲莫昵焉登帝天位功莫厚焉守节没齿忠莫至焉而倾侧颠沛仅而自全则伊生抱明允以婴戮文子怀忠敬而齿剑固其所也因斯以言夫以笃圣穆亲如彼之懿大德至忠如此之盛尚不能取信于人主之怀止谤于众多之口过此以往恶睹其可安危之理断可识矣又况乎饕大名以冒道家之忌运知才而易圣哲所难者哉身危由于势过而不知去势以求安祸积起于宠盛而不知辞宠以招福见百姓之谋己则申宫警守以崇不畜之威惧万民之不服则严刑峻制以贾伤心之怨然后威穷乎震主而怨行乎上下众心日陊危机将发而方偃仰瞪眄谓足以夸世笑古人之未工忘己事之已拙知曩勋之可矜暗成败之有会是以事穷运尽必于颠仆风起尘合而祸至常酷也圣人忌功名之过己恶宠禄之逾量盖为此也夫恶欲之大端贤愚所共有而游子徇高位于生前志士思垂名于身后受生之分唯此而已夫盖世之业名莫大焉震主之势位莫盛焉率意无违欲莫顺焉借使伊人颇览天道知尽不可益盈难久持超然自引高揖而退则巍巍之盛仰邈前贤洋洋之风俯冠来籍而大欲不乏于身至乐无愆乎旧节弥效而德弥广身愈逸而名愈劭此之不为彼之必昧然后河海之迹堙为穷流一篑之衅积成山岳名编凶顽之条身厌荼毒之痛岂不谬哉故聊赋焉庶使百世少有寤云世有豪士兮遭国颠沛摄穷运之归期当众通之所会苟时至而理尽譬摧枯而振败因天地以运动恒才琐而功大于是礼极上典服尽晖崇仪北辰以葺宇实兰室而桂宫抚玉衡于枢极运万物乎掌中伊天道之刚健犹时至而必日罔中而弗昃月何盈而不阙袭覆车之危轨笑前乘之去穴若知险而退止趋归蕃而自戢推璇玑以长谢顾万物而高揖讫浮云以迈志岂咎之能集挤为山以自陨叹祸至于何及　　致齐王冏笺　　　　　　　　　挚虞　武帝问华谁可托后事者对曰明德至亲莫如齐　王攸微为忤旨后华诛攸子冏辅政虞致笺于冏　冏表求通议间于张华殁后入中书省得华先帝时答诏本草先帝问华可以辅政持重付以后事者华答明德至亲莫如先王宜留以为社稷之镇其忠良之谋款诚之言信于幽冥没而后彰与苟且随时者不可同世而论也议者有责华以愍怀太子之事不抗节廷争当此之时谏者必得违命之死先圣之教死而无益者不以责人故晏婴齐之正卿不死崔杼之难季札吴之宗臣不争顺逆之理理之尽而无所施者固圣教之所不责也　　明谢安忠勋疏　　　　　　　王献之故太傅臣安少振元风道誉滋溢弱冠霞栖则契齐箕皓应运释褐而皇猷充塞及至载宣威灵强猾消殄功勋既融投高让且服事先帝眷隆布衣陛下践阼阳秋尚富尽心竭智以辅圣明考其潜跃始终事情缱绻实大晋之隽辅义笃于曩臣矣伏惟陛下留心宗臣澄神于省察　　让尚书仆射表　　　　　　　宋傅亮自皇基肇创豫班策勋纤善微绩未闻朝野百揆治枢摠贰殷要诚非庸臣所宜叨拟臣闻权衡既悬锱铢靡遁厉驽习骥终莫之近败驾伤锦备之前诰必将上增国垢下招私黩　　东海王让司空表　　　　　　　谢庄臣侧观前载与窥洪典三事之授惟帝其难臣乘少籍长久分逾涯量出满入泰每究荣光不悟干烛方远义路同遗下参弘化上尸燮理自非德仞具瞻声堪民咏未有妄臻此泽空集兹灵　　让中书令表　　　　　　　　　前人伏惟陛下登取震维临齐璇政泽与风翔恩从云动臣闻璧门天邃凤沼神深丝纶王言出纳帝命自非望允当时誉宣庠塾未有谬垂曲宠空席兹荣在于平壮犹不可勉况今绵痼百志俱沦　　为北中郎谢兼司徒章　　　　　前人臣闻燮理阴阳寅亮天地弗惟其官无人则阙司徒掌敷五教职扰兆民岂悟干灵罔匮光渥方阐不次之任殊绝藩岳岂可权尸三事假备六符惭震周回顾步交悸　　为北中郎拜司徒章　　　　　　前人不为震施罔匮鸿庆方稠燮调之重遂臻非据智小谋大周易兴规少阳微暄有鉴前史辨其动植布其安扰以倡九牧阜成王教岂臣眇末所能克荷　　褚渊拜录议　　　　　　　　齐王俭　高帝崩遗诏以渊为录尚书事江左以来无单拜　录者有司疑立优策尚书令王俭议从之见居本官别拜录应有策书而旧事不载中朝以来三公王侯则优策并设官品第二策而不优优者褒羡策者兼明尚书职居天官委寄政化之本故尚书令品虽第三拜必有策录尚书品秩不见而总任弥重前代多与本官同拜故不别有策即事缘情不容均之凡僚宜有策书用申隆寄既异王侯不假优文　　拜仪同三司章　　　　　　　　前人臣闻日中则昃盈虚之定分器满必倾往事之恒理遂乃班同衮章燮和台曜外参论道内总百司物议惟尘自识非据　　为明帝拜录尚书表　　　　　　谢朓升降王阶拜扬休命六辔在手千里何偕司会天官之统尚书百僚之本弘之则庶绩惟凝替之则彝伦斯斁修身践言本惭五美果行育德未阶六正妄属负图之寄多谢五仁之绩操桧&#于龙津荷梓梁于云构无以辅位明堂遗像麟阁　　为王敬则让司空表　　　　　孔稚珪故李通豪赡以亲宠登司王基才勇与声华入选先帝擢臣以荣华陛下伸臣以富贵遂行北带五州东跨六郡内亚三鼎外齐四岳蝉佩之英则左右交晖龟组之华则纵横吐耀轻轮徐动则剑戟如云飞盖暂停则歌钟成列摐金龙吹郁其前呜笳凤管迭其后邓禹若不遭汉光则南阳之掾吏微臣若不逢明圣则孤城之戍客岂可加以正台之席登以论道之寄启黄扉而燮五纬蹑青帷而调四序　　赐左丞范缜玺书　　　　　　梁武帝　王亮仕齐义师至新林百官皆送诚款亮独不遣　高祖践祚授侍中中书监元日朝会亮辞疾不登　殿设馔别省语笑自若诏废为庶人复下玺书诘　缜缜答支离而已亮少乏才能无闻时辈昔经冒入群英相与岂薄晚节谄事江祏为吏部以协附梅虫儿茹法珍遂执昏政比屋罹祸尽家涂炭四海沸腾天下横溃此谁之咎食乱君之禄不死于治世亮协固凶党作威作福靡衣玉食女乐盈房势危事逼自相吞噬建石首题启靡请罪朕录其白旗之来贳其既往之咎亮反复不忠奸贿彰暴有何可论妄相谈述具以状对　　王俭为左仆射诏　　　　　　　江淹门下端贰枢秘实惟国桢缉典宣机所寄时彦尚书右仆射领吏部尚书南昌县开国公俭器怀明亮风情峻远业积珪璋才兼经纬况乃节亮帷幄誉敷端揆升授之宜盖允具瞻可左仆射　　王镇军为中书令右光禄诏　　　前人门下纶言要密历选为难优秩崇显允在旧德使持节都督江州豫州之新蔡晋熙二郡诸军事镇南将军江州刺史延之业履冲约秉情闲素誉彰频试绩着累朝自居南服徽庸克举宜升宠章管兼枢秘　　为萧骠骑录尚书事到省表　　　前人臣某言臣自妄蒙异宠轻荷殊爵昼昃犹耸夜艾方惊诚以设器瑶陛取监冲满悬魄金波征验亏阙兹乃天数去盈人经好退后所以裁成万品下所以各慎百司未有违才易贯克负永业者也且量力之诰实&#前书辞科之诲且昭昔牒况臣徒竭弱质忠贞未对犹叨今恩山岳非重故惭属交丧频烦表疏必谓巡崖之慊不忽俟河之清可期不悟皇明神邈鸿奖弥深虽守丹愚竞绝蠲恕今辄耀缨上序锵佩中轩德轻施重左右生华志尽输谢终愧报效不任下情　　为萧太傅谢侍中敦劝表　　　　前人臣公言即日侍中臣惠基给事黄门侍郎臣僧珍至朱盖乘云元轩肃雾坠高天之旨集微臣之躯神爽矍然敛影无地臣初长血心未启素概辞从意空言随事尽不能降陛下一时之恩借俄顷之照遂枉近侍貂簪轼庭臣自亮无庸何以集此退咎慊诚悲枉垂光进戒朝训亏兹盛序感虑踯躅荣结梦寐臣检古少例巡令逾疑岂有妄叨天功虚窃上赏近谬国华坐取隆贵人见其过外惜皇猷内畏私眚昔西京鼎秩汉世权家丹墀网户击钟连骑何尝不以骄满贻戾谦冲要福者哉臣不能遵烟洲而谢支伯迎云山而揖许由激昂荣华之间沈潜珪组之内光饰既超宠灵亦远江左以来罕见其伦今位冠朝端通侯万户结象弭于前衡奏金管于后阵都野宗其荣盛视听惊其炎贵臣一旦居之谁以为不忝者乎而陛下犹崇以异礼者是增臣之戾也况复肃延华劝实深窘迫伏愿俯矜单志赐遂前请则世寝横议臣蒙缓责　　为萧让太傅扬州牧表　　　　　前人崇绝之宠降自白日殊甚之礼坠于青云祗畏验盛若夺魂鉴巡席无容当轩改色臣闻天地之大德曰生圣人之大宝曰位将以启廓灵纬崇树神纪百司备列贵贱之分既炳九官咸赞升降之际可明故皇极不爽国步斯泰虽金妫各政姬华异治未有革序变伦而能流英发耀者也臣才惭右贤功愧上烈平赵夷魏之气无宣于国书济河登山之威未亮于左史既罕龙韬金匮之效又乏楹间帷中之绩卫主宁谓提横流匡危不足生细民故小节时显于艰难大勋无纪乎廊庙而乘轺服冕荷萧张之赏开城裂域受曹邓之爵不能翊教缉政厘济氓隐赞邦弘化饰整朝辉是以德少宠多舆人立规才薄位厚处士兴议故玉烛未调道治犹郁者臣之为愧也不悟陛下复停日月之华凝烟露之润擢臣琐姿鉴臣陋诚前恩未旷后宠已袭上公秘钺声振都鄙文剑雕礼殊轩殿深褒之逮方今为绝大之降比古为超臣亦何功当处斯忝复愿道邈先帝理镜众寂被气顺方涵生获庆特辍策书时停鸿册则人歌佥平物抱至欢　　为萧重让尚书敦劝表　　　　　前人臣公言臣五写丹翘宜蒙凝照一降王人遂无蠲察复遣尚书臣岱兼侍中臣奂等奉宣慈灵重赐勉诲镜伏回环悯默失图心魄交懅渊谷匪譬臣自初被诏迄于今时载惭载疑以悚以厉岂非深惧鸿典永忧未躬故琴瑟徒鸣不传广乐之响灯烬空举焉续景星之耀何则卓乎小者不足以任大守于蔽者不可以语通臣器乏渊源识暗机务伦济夷险每凭璇历之远龛拆氛霓辄资群才之效臣宁有采奇鉴隐之能纲国提民之功乎不谓过延渥洽谬攀河汉荣宗&#葐宠华暐映藉声探议共知其幸况傅保之崇殷周特贵牧司之寄魏晋称重上昭妙德次拟英勋有逾兹序&#不紊裂今陛下方辟金门之听调绣扆之政何得去礼废雅近于臣始既无前章孰表后世臣才孤位峻待罪无日矣情哀理感事尽于斯伏愿一运天景微见藿心则物不逃形臣何恨焉不胜焦忧狼狈之至　　拜尚书令到都谢表　　　　　　沈约窃位之讥允当斯责王命私请有事相倾油云湛露徒降旻昊之德弱缟轻蝉不载丘岳之重登阶望席恍焉失步　　为王仪同莹初让表　　　　　　王筠执玉献金卒先五等亲冕迎轺光导百辟坐阶远大遂致隆满自位升朝首职冠礼闱辞满之愿将际致仕之请方奏而思渥恩皆昭奖必被宠章爰降朝野惊瞩是以安石归于固请元规终以致让况臣才质空&#器量庸浅而可以妄参铉席腼貌槐庭　　为宁国公让中书表　　　　　庾肩吾臣闻陟彼太行伯后之车屡怠望兹吴&#少游之马难跻是知美非流水立致摧辕骏靡浮云便期顿辔起登天汉宁陪九万之风坐济星桥非使千年之翼岂有幼称辩慧足对元礼弱标俊颖能嘲子叔玉重组长空见休宠深宫邃宇孰知怀忧　　授江总尚书令策　　　　　　陈后主于戏夫文昌政本司会治经韦彪谓之枢机李固方之斗极况其五曹斯综百揆是谐同冢宰之司专台阁之任惟尔道业标峻量弘深胜范清规风流以为准的辞宗学府衣冠以为领袖故能师长六官具瞻允塞明府八座仪形载远其端朝握揆朕所望焉往钦哉懋建尔徽亮采我邦国可不慎欤　　让左仆射初表　　　　　　　　徐陵臣闻七十之岁扬雄拟经六十之年平津对策若斯强壮无叹耆老臣励则冑华轩冕才允卿相出纳流誉朝野具瞻臣弘正国老儒宗情尚虚元风胜业独王当年臣种气怀沈密文史优裕东南贵秀朝廷亲贤并见壮猷皆宜左执若汉武好少则微臣已老若周文爱老则有此群才伏愿天明更谋梓匠求其妙选称是能官　　让右仆射初表　　　　　　　　前人加以言寻盟好仍属乱离先零盗其牛马乌孙窃其印绶子卿茹雪叔向为凶虽复东归备罹此厄昔李广遗恨不值汉初&#戚自悲不逢尧禅臣随望圣运实在权舆时参决胜之筹颇奏发兵之议当涂锡舍非无董昭之诚典午禅又不降张华之实　　安成王让录尚书表后启　　　　前人臣闻间平就国乃盛汉之常仪郕霍无官实宗周之明典何则皇季之重非待历阶王爵之隆自高群辟况臣戢翼要荒亟离寒暑进惭赵胜能定楚从退匪齐文驰免秦厄固以内切皇心外贻家耻甘输重饵降礼单于列城十五如请和璧市乡三十聊同宝剑武夫力而获诸原微臣还而反诸敌瞻言马骏着陇右之功追念曹彰克乌丸之虏前王子弟若此勋庸偏其反而岂可胜愧
　公辅部艺文二
　　为周帝加隋公大丞相诏　　隋李德林假黄钺使持节左大丞相都督内外诸军事上柱国大冢宰隋国公坚感山河之灵应星辰之气道高雅俗德协幽显释巾登仕搢绅倾属开物成务朝野成风受诏先皇&#谐寡薄合天地而生万物顺阴阳而抚四裔近者内有艰虞外闻妖寇以鹰鹯之志运帷帐之谋行两观之诛扫万里之外遐迩清肃实所赖焉四海之广百官之富俱禀大训咸餐至道治定功成栋梁斯托神威德莫二于时可授大丞相罢左右丞相之官余如故　　赐魏征诏　　　　　　　　　唐太宗诏曰以卿正直拔居左右数进忠谠用益国家朕为四海之主山薮幽隐尤须征召况王臣蹇蹇朕所悉邪卿前览止足以去职事未至疲老幸不苦辞　　拜房元龄尚书左仆射杜如晦尚书右仆射制　　　　　　　　　　　　　　　　同前制曰尚书政本端揆任隆自非经国大才莫或斯举中书令兼太子詹事邢国公房元龄器宇沉邃风度弘远誉彰遐迩道冠簪缨兵部尚书检校侍中蔡国公杜如晦识量深举神采凝映德宣内外声溢庙堂朕自克平宇县缔构资始&#赞经纶厥功甚茂深谋秘略动合规矩忠议谠言事多启沃及典司枢要绸缪宸扆开物成务知无不为可谓神降英灵天资人杰并宜总司衡轴光阐大元龄可尚书左仆射余如故如晦可尚书右仆射　　拜长孙无忌尚书右仆射诏　　　同前诏曰望隆朝右任重国钧尚想风义惟贤戚吏部尚书齐国公长孙无忌识量弘远神情警发道照缙绅才资文武樽俎之策电断风驰干戈所指云销雾散几深之理弥着忠义之节以彰斯固立德佐时降灵辅阙宜以翼赞授之端揆可尚书右仆射　　台衡铭　　　　　　　　　　　德宗天列台星垂象于人圣人则天亦建辅臣以翼以&#为衡为钧如耳目应心如股肱运身是则同体孰云非亲阴阳相推四序成岁君臣相得万邦作乂感同风云合若符契以道匡救尽规献替木必从绳金其用砺帝者之盛时维陶唐乃闻畴咨仄陋明扬洎乎有虞二八腾芳爰迨伊尹相于成汤载生姜牙谅彼武王道无不行谋无不臧君圣臣贤运泰时康汉高既兴萧曹亦彰烈烈我祖膺期而昌&#灭群凶砥平魏征忠謇昂昂伟兹众材为栋为梁荡荡巍巍邦家有光是知道之废兴系于时主主之得失资于台辅经之以文纬之以武出为方伯入为申甫绝维载张阙衮斯补惟德是倚惟才是求人不易知德亦难周傅说版筑夷吾射钩任之不疑千载垂休体于至公何鄙何雠追惟哲主必赖良&#矧予不德暗于理术师旅繁起政刑多失遘兹艰屯夙夜祇栗翊我戴我实惟勋贤内熙庶绩外总十连威武戴扬谋日宣长城压境巨舰济川同德同心扶危持颠予嘉尔诚尔相予理惟后失道亦臣之耻自昔格言慎终如始功藏鼎彝道冠图史无俾伊傅克专厥美作鉴勒铭永世是纪　　上刘右相书　　　　　　　　　王勃盖闻圣人以四海为家英宰与千龄合匹用能不行而至春霆仗天地之威以息相推时雨郁山川之兆故有元蛟晚集凭鹤鼎而先鸣苍兕晨惊运龙韬而首出并能风腾雾跃指麾成列土之蠖屈&#奔谈笑坐群卿之右未如越苍海弃行间排紫微谒天子于是遭不讳之主拥非常之位龙章凤黻照其前锵金鸣玉迭其后三灵&#赞超然奉天下之图四海承平高步取寰中之托君侯之富贵足矣朝廷之付遇深矣故知阳侯息浪长鲸卧横海之鳞风伯停机大鹏锻垂天之翼及其投形巨壑触丹浦而雷奔假势灵&#指青霄而电击神气洋洋谓鳞翮使之然也殊不知两仪超忽动止系于无垠万化纠纷舒卷存乎非我是以陈平昔之智士也俯同降卒百里奚曩之达人也亲为饿隶当其背强敌转康衢雄虑耿于风云危途迫于朝夕岂自期荣称相府西藩专虎据之图宠冠齐坛东向举熊飞之策顾盻可以荡川岳咄嗟可以降雷雨遂令用与不用是非于楚汉之间知与不知得失于虞秦之际故死生有数审穷达者系于天材运相符决行藏者定于己君侯足下可不谓然乎借如勃者眇小之一书生耳曾无击锺鼎食之荣非有南隘北阁之援山野悸其心迹烟雾养其神爽未尝降心摧气逡巡于列相之门窃誉干时匍匐于群公之室所以慷慨于君侯者有气存乎心耳实以四海兄弟齐远契于萧韩千载风云托神知于管鲍不然则荷裳桂&#拂衣于东海之东菌阁松楹高枕于北山之北焉复区区屑屑践名利之门哉至尊以摇河徙岳之威当立地开天之运圣人有作群材毕举星辰入仕揖让朱鸟之门风雨称臣奔走苍龙之阙方欲停旒金室引成康于己任辟广瑶林复尧舜于兹日可谓明明穆穆尽天子之容貌矣抑尝闻之丹山九仞烟峰非数篑之功紫极千门云台俟万楹之力故天下至旷神器不可独专天道无私元勋有待而立书曰元首明哉股肱良哉好问则裕自用则小况掌万国之权受一人之宠动见臧否言知利害君侯足下何时易耶虽有大命不资童子之言而恭此小心敢进狂夫之说伏见辽阳未静大军频进有识寒心群黎破胆昔明王之制国也自近而及远先仁而后罚征实则效存徇名则功浅是以农疏千里仅逾重石之乡禹绝九州不叙流沙之境岂才不及而智有遗哉将以辨离方而存正功也虽至人无外甲兵耀天子之威王事有征金鼓发将军之气而长城在界秦汉所以失全昌巨海横流天地所以限殊俗辟土数千里无益神封勤兵十八万空疲帝卒惊烽走传骇秦洛之甿飞刍挽粟竭淮海之费于是乘奸放命者出绳缠以生威因公挟私者入闾阎而兢法虽一物失所太阶延旰食之忧而百战方雄中国鲜终年之乐图得而不图失知利而不知害移手足之病成腹心之疾征税屈于东西威信蹇于表里语曰胜之不武不胜为辱天下之责四面至矣诚可远凝高策上荐忠言决人事于去就合天情于终始遂令回麾转檄背青丘而骛列障分亭巡苍波而守昔者齐侯以力方城为楚国之辞虞帝崇文苗人失洞庭之险况乎仗德绥乱以直乘邪明逆顺之端耸华夷之望虽复舳舻沸海旌旗触天铁山四面金城千里亦不能为敌人计矣此君侯之未谕一也盖闻星回日运御洪荒者贞夫一电照风行制寥廓者归乎静易曰复其见天地之心乎语曰动之斯和绥之斯来是知源洁则流清形端则影直大道起而仁义息神化周而市狱定虽复体元立教眚灾耀知远之书顺时宰物宥罪发精微之典而况浇风易渐淳化难归孔明耿介于当朝子舆殷勤于易簧盖有由也伏见边凶尚梗殊恩屡发亡命山泽者日月相趋朝脱桎梏夕还囹圄奸徒抱袂因时立侥幸之谋顽夫顿足中路纡吁嗟之惨皆由宽胜于猛人迷所习劝沮不彰廉耻相冒亦有公卿失职耻受珪符之任郎官有迭俯舍铜墨之荣又焉可以弘张风流抑扬众务者也且夫朽索充羁不收奔马之逸轻缗振网或随吞舟之势况非常之化方洽于齐人无妄之思乃及于群小将恐匡衡管仲复灵沼于泉下矣古之善为国者不然信赏而必罚道德而齐礼泽配云雨而无曲惠威振雷霆而绝私戮交书耸币仗慈厚之师投金散璧树仁明之长故虽开衢室盖明堂亦将四三皇而六五帝矣此君侯之未论二也盖易曰天地之大德曰生圣人之大宝曰位何以守位曰仁何以聚人曰财是知发挥地利农桑启其业振荡天功泉贝流其用伏睹前制屡扰事非画一廛市萧然人情怪动夫补简并用未尽交易之宜轻重齐行适启兼并之路于是连阛掩阓者闭肆而乘其屈布衣韦带者阖门而受其困五方竞爽务浅术以相雄百郡争胜驱末技而成弊田夫织妇衣食鲜终朝之给巨驵洪商舆马挟封君之势盖有由来矣故曰国储阙于九载则公上无所给家廪乏于三年则妻子非其有夫阴阳覆逆天地之常数百六运穷尧汤所不免一旦洪泉决地大旱焦山风雨于一岁之间霜雹于数州之境繁运广役首尾于中外沓税增徭日夕于都鄙燮阴阳者将何以处之一夫窃议公之盛德亏矣愚谓严程峻法绝轻陋之货则奸镕之源塞矣沿风正典重耕耘之务则邪嬴之计沮矣然后远弘教旨大变流俗法立有犯而必施令出唯行而不返违公窃铸者具五刑之戮因时力田者悬一命之赏不然则贾生晁错复流涕而言矣此君侯之未谕三也嵩衡不拒细壤故能崇其峻江海不让纤流所以存其广是以星台晓辟上台忘吐握之劳月殿宵兴中宇轸山林之慕知夫御天下者必待人也诗曰济济多士文王以宁未见君子忧心如醉伏见皇明远烛帝采遐宣张乐岱郊腾勋社首征廉察孝瑶坛虚不次之阶署行议年璇检动非常之诏天下可谓幸甚矣于是友月朋霞之客背青&#而至冯唐颜驷之才排紫阁而集夫岂知终始异数泾渭同流萝薜失图簪缨解体惜哉群英雾散名侯招蔽善之嫌天下雷同太子鲜长鸣之地而欲招绝足致真龙难矣此君侯之未谕四也易曰拔茅连茹以其汇征吉岂非顺物不若招类报国不如进贤阳事升而雨露归阴驾凝而风霜厉莫不观时有纪抚气相求穷则独善其私达则兼善天下而利己疵物者以自任为身谋知进忘退者谓专荣而得计岂知夫尺波易谢寸晷难留陵谷好迁乾坤忌满君侯足下出纳王命升降天衢激扬凤扆之前趋步麟台之上亦复知天下有遗俊乎夫心之精微口不能言也言之微妙书不能文也伏愿辟东阁开北堂得之以上宾期之以国士使得披肝胆布腹心大论古今之利害高谈帝王之纲纪然后鹰扬豹变出蓬户而拜青墀附景抟风舍薹衣而见朱阙幸甚斯不为难矣庶几乎麑卵不弃终感元枵之精骏骨时收或致飞黄之锡书生王勃死罪死罪再拜　　为王及善让内史第二表　　　　李峤臣及善言臣叨荷殊私冒陈至恳而惕虑昏于凡识深诚蔽于短辞丹概罔通紫泥徒渥祗奉还答周惶失措臣中谢臣才&#行缺运偶时来荣匪德迁官由恩达法河象岳升台历府行参八命坐陟九霄彤轩皂驺非振鹭之饰青组丹绂是濡鹈之讥施重丘山效微涓滴妨贤自久速谤滋深顷因齿发之衰得蒙骸骨之赐西河退老非玩经书东海归闲空求药饵方养支离之病翻成恺悌之恩曲降丝纶重收簪屦一作履
征荣槁木责焰寒灰将使策蹇磨铅入总枢秘牵羸引惫参典钧石仰抃恩渥顾探心守桑榆且晏蒲柳先秋方与绛县老人论其甲子淄川艾耋比其容貌将何以对&#金扆趋奉玉墀当凤沼之便蕃望龙闱之清切况寅亮皇极经纶帝道功参济巨义等作霖隆替是因具瞻斯在永言授受岂当容易是用深鉴陈力载怀天步用忧折鼎乞保悬车且今百度惟贞九流式序鹓鸿齐列俊乂在官可使画虎承羞丰貂窃幸谬中孚之好爵辱大雅之能官伏愿深惟至公俯收曲泽矜此疲劣改命才贤则器满之凶不累于愚叟栋隆之吉永光于圣代无任惭惧屏营之至谨重诣朝堂奉表以闻　　为魏王让知政事第二表　　　　前人臣某言臣由衷之辞已具前表分外之泽仍叨厚恩祗命低回不知所处臣某诚惶诚恐顿首顿首死罪死罪臣九能无术五技不成空荷陶甄竟微知效陛下笃犹子之爱用家人之慈流其渥恩被以簪组析珪分器等姬氏之藩维裂壤誓河承汉家之礼秩皇仪晓列拜金扆而升玉墀仙跸晨游陪柏梁而待嵩柱在臣荣幸实冠等夷惟臣妄庸已成忝越岂可以仍祗大命更窃厚恩任济时之股肱为巨川之舟&#且臣属居宗室地接葭莩惟社稷之安危乃门庭之休戚岂不愿磨顶至踵裨高益深徒以智力有涯勉强无地惧倾辀之为败忧折鼎之生灾匪藏器而谋身实输诚而体国伏乞俯矜愚劣永鉴隆替思懋赏懋官之义用知臣知子之心特停过恩速寝严命则物情舆议咸仰于至公叨荣谬官不尘于则哲无任惭惧屏营之至谨诣合奉表以闻　　张说拜中书令制　　　　　　　苏颋门下殷命百工傅膺审象汉推三杰良属运筹不有斯人孰予&#尚书左丞张说居正合道体真理精朕昔在承华首延博望谈经之际钦若谠言撝翰之间润色鸿业屡陈匡益见嫉奸回顷虽抗迹&#远而载怀饥渴今群凶已服大伊始永言亮采光朕侧席之期俾咨启沃成朕济川之望宜发鼎铉式综丝纶可中书令　　政事堂记　　　　　　　　　　李华政事堂者自武德以来已常于门外省议事即以议事之所谓之政事堂故长孙无忌起复授司空房元龄起复授左仆射魏征授太子太师皆知门下省事至高祖光宅元年裴炎自侍中除中书令执宰相笔乃迁政事堂于中书省记曰政事堂者君不可以枉道于天反道于地覆道于社稷无道于黎元此堂得以议之臣不可悖道于君逆道于人黩道于货乱道于刑&#一方之命变王者之制此堂得以易之兵不可以擅兴权不可以擅与货不可以擅蓄王泽不可以擅夺君恩不可以擅间私雠不可以擅报公爵不可以擅私此堂得以诛之事不可以轻入重罪不可以生入死法不可以剥害于人财不可以擅加于赋情不可以委之于幸乱不可以启之于萌伐紊不赏爵紊不封闻荒不救见馑不惊逆谏自贤违道伤古此堂得以杀之故曰庙堂之上樽俎之前有兵有刑有梃有刃有斧钺有鸩毒有夷族有破家登此堂者得以行之故伊尹放太甲之不嗣周公逐管蔡之不义霍光去昌邑之乱梁公正庐陵之位自君弱臣强之后宰相主生杀之柄天子掩九重之耳燮理化为权衡论道变为机纽道变倾身祸败不可胜数列国有传青史有名可以为终身之诫无罪犯云　　公孙弘开东阁赋
以风势声理
畅休实久为韵
杨谏
君立相以道崇相辅仁而协同庶绩多士允厘百工始于其家且有招贤之义刑于四海大启尚贤之风猗乎哉汉武照临之秋孙弘辅&#之岁能好善以逮下不恃贵而怙势子兴视夜届宾阁而犹开&#鸣在春知贤路之不蔽道有行止时有兴废虽盛明则多士乃知人则下事遇风雨而不易将安乐以无替善乎立身谁为之继夫拔茅者利其汇征开阁者求其友生茅思同茹友贵同荣故秩秩执初莚之礼丁丁谐伐木之声在贵则勿遗乎贱于旧而孰能无情况阁可以备时之燥湿相可以为君之听视贤是斯来宾是攸止升降出入温柔之始脱粟布被虽逢汲黯之嗤下荐上闻竟遇汉皇之美况亲仁而又崇此亦存乎下理动不为妄德风遐畅善固有由仁声允休岂比夫汉臣崇奢后堂空罗夫妓乐齐相为隘累年不易其狐裘者哉惟其人心酌乎故实德不遐弃敬之终吉然后知扫门者亦孔之丑望尘者未离乎咎当效平津而延宾知可大而可久　　策宰相
一
作臣
科问　　　　陆贽
问圣人握天下之图居域中之大莫不仗群材而康庶绩资多士以牧黎元梦想傅岩之野伫思磻溪之上遂得乘箕入相就三命而作盐梅投钓升朝封四履而称师父故如英灵间出千载一贤皇化轨躅殊途共贯我大周道冠牺轩功高娲燧长楚必割翘木无遗虚席旌贤宵衣纳善降贤良之制下征辟之书子等并藏器待时悬瓢俟扣深识宰相之体妙达经邦之术欲使阴阳调六律风雨应四时一百姓之心平九州之利余粮栖亩外户不&#亭障无虞关河罢戎渔者虚湍濑田者让肥腴路不拾遗市无二价眷言于此何道以臻至如九仪八座之指归四师六典之题目并驭人之大体抚俗之良规幸陈名义之端无致&#遗之对　　让平章事表　　　　　　　　李吉甫臣某言臣久处繁机切思退免伏奉诏旨未允深衷仰戴天慈如置冰谷臣某中谢臣窃惟至敬岂敢烦文再以恳诚上陈睿览伏以陛下初临宝图获侍丹扆一心捧日见四海之大明八稔代天睹群生之茂育恭承睿算实罄愚衷虽微寸功岂敢纤负倘陛下存簪履之旧念葵藿之诚终全深恩退蒙厚礼则是陛下既假之以位又宠之以名至德深仁光昭千古况臣年齿虽长筋力幸全犹得申获战之功展死绥之分倘蒙粗使足可酬恩至于左右便繁朝夕机务则心忧智竭力所不任以此至诚期于允遂然以时不再得感王道之方平福不重来念君恩之已极进退惶恋罔知所安谨再奉表陈乞云云　　代贾相公陈乞表　　　　　　权德舆臣耽言伏奉今日制除臣检校司空兼左仆射依前同中书门下平章事祗荷成命捧戴恩私心魂震惊惭怖失次臣以庸薄无他才能先朝过听谬赐驱策叨居鼎饪十有三年猥承雨露之恩终缺涓埃之效累经陈乞未允恳诚复以余年再承休运自陛下绍膺宝历泽被群生亭育所加飞沉遂性而臣齿发颓暮疾恙婴侵筋体日衰心力皆耗况宰相之职用调阴阳司空之官实平水土从古授受重难其人以臣平居犹知不可今中既眩耄外亦支离寝兴不安言语失次岂可苟贪贵任上玷清时省躬则然况在公议古者君有致政之惠臣感得谢之恩钟鸣漏尽前哲所诫年衰疾剧在臣为甚逼于情理敢黩天威慺慺血诚期在鉴听无任恳款恐惧之至谨奉表陈让以闻臣&#诚惶诚恐顿首顿首谨言　　为郑相公让中书侍郎平章事表　前人臣某言伏奉今日恩制授臣中书侍郎同中书门下平章事诏书自天受命惶悸俯伏循省不知所容中谢臣闻宰理中枢从古所重贞教化之本导阴阳之和外抚四裔内循百职或乖于是则谓旷官臣志在服儒才非经远爰自筮仕期于代耕而遭时逾量践历朝序自奉禁中之职累叨望外之恩超贰冬官兼司选部流品未序铨综乖方以荣为忧伏待谴责岂谓特延睿渥参列庙谋以瓶筲之资当柱石之重况臣自去夏尚守台郎周月之间遂悬相印承陛下厉精之切副陛下则哲之明循量省躬必知不可伏乞俯回诏命别选公才敢沥血诚上黩天鉴无任惶惧恳迫之至谨奉表陈让以闻　　让中书侍郎表　　　　　　　令狐楚臣某言臣闻斗筲之器不可持盈腹背之毛安能翔远是以知进忘退易象之深戒在宠若惊道家之切训此微臣所以遑遑然久积肝血衔恩陈露而未得者也中谢臣代业儒素心游文史虽自励己岂敢发身始望之官止于中台郎吏外郡牧守而已幸而因缘昌运遭遇盛时振拔群伦骤登台衮伏惟皇帝陛下钦明御历睿哲配天华夏宅心俊贤翘首方当选众固合退身岂意迁于皇阁之崇参于紫微之重特出睿旨不因人言九重所知万殒何答诚宜建用皇极保合太和弘圣功于尧舜之时追恪德于夔龙之列而和羹乏用覆餗为忧空有仰于清光实无俾于元化一自叨窃遽经炎凉局影兢魂痛心疾首伏乞鉴其悃款察其疾羸赐以冗员置于散地溥求俊杰委属钧衡则大君知人之明永光于典策微臣妨贤之责将息于舆言天下幸甚微臣幸甚不胜感恩屏营之至　　授王播中书侍郎平章事兼盐铁使副制　　　　　　　　　　　　　　　　元稹门下昔萧何用新造之汉而能调发子弟完补报亡使关东粮馈不绝者以其尽得秦之图籍而周知其众寡也我国家秉十一圣之区提亿兆人之生齿而曰不能足食足兵朕甚懵焉得非调阴阳抚夷夏者不欲侵贷泉之任而主会计较虚盈者不得参邦国之重乎予今兼之允在能者诸道盐铁转运等使太中大夫守刑部尚书骑都尉太源县开国男赐紫金鱼袋王播在德宗时以封诏入仕践履台阁由御史中丞京兆尹掌县官盐铁为春曹尚书乃长邑髦以控蛮蜑尽称厥职达于予闻驲诏征还便殿与语得所未得闻所未闻昭然发蒙几至前席重委操剸铓刃益精国有羡财而人不加赋东师在野物力萧然不有主张孰能戡济是用命尔作相仍以旧务因之尔为西备戎羌东定燕冀内实九府外丰万人百度群伦罔不在尔于戏典谟训诰行之具存邪正是非知之孔易予唯以不敏不明故用尔为股肱耳目又安能以一二戒诲垂之空言尔其自励于尔心无令观听者论尔于乡校可守中书侍郎同中书门下平章事依前允诸道盐铁转运等使散官勋封赐如故　　安重诲传论　　　　　　　　五代史呜呼官失其职久矣予读梁宣底见敬翔李振为崇政院使凡承上之旨宣之宰相而奉行之宰相有非其见时而事当上决者与其被旨而有所复请者则具记事而入因崇政使以闻传旨则复宣而出之梁之崇政使乃唐枢密之职盖出纳之任也唐常以宦者为之至梁戒其祸始更用士人其备顾问参谋议于中则有之未始专行事于外也至崇韬重诲为之始复唐枢密之名然权侔于宰相矣后世因之遂分为二文事任宰相武事任枢密枢密之任既重而宰相自此失其职也
　公辅部艺文三
　　宰辅年表序　　　　　　　　　宋史宋宰辅年表前九朝始建隆庚申终靖康丙午凡一百六十七年居相位者七十二人位执政者二百三十八人后七朝始建炎丁未终德佑丙子凡一百四十九年居相位者六十一人位执政者二百四十四人叙古曰古之史法主于编年至司马迁作史记始易以新意然国家世祚人事岁月散于纪传世家先后始终遽难考见此表之不可无而编年不容于尽变也厥后班固汉史乃曰百官公卿表先叙官名职秩印绶等然后书年以表其姓名欧阳修唐史又专以宰相名篇意必有所在矣宋自太祖至钦宗旧史虽以三朝两朝四朝各自为编而年表未有成书神宗时常命陈绎检阅二府除罢官职事因为拜罢录元丰间司马光尝叙兴以来百官公卿沿革除拜作年表上之史馆自时而后曾巩谭世绩蔡幼学李焘诸人皆尝续为之然表文简严世罕知好故多沦落无传今纂修宋史故一以实录为据旁搜博采纪传以为是表其间所书宰辅官职勋爵馆殿职名间有不同者官制沿革有时而易也然中书位次既止于参知政事而枢府职序自同知副使而下虽签书同签书亦与焉者皆执政也故不得而略焉夫人臣之用舍关于世道之污隆千载而下将使览者即表之年观纪及传之事此登载之不容于不谨也表之所书虽无褒贬是非于其间然岁月昭于上姓名着于下则不惟其人之贤邪正可指而议而当时任用之专否政治之得失皆可得而见矣后之览者其必有所劝也夫其亦有所戒也夫　　任相　　　　　　　　　　　　苏洵古之善观人国者观其相何如人而已议者常曰将与相均将特一大有司耳非相侔也国有征伐而后将权重有征伐无征伐相皆不可一日轻相贤耶则群臣有司皆贤而将亦贤矣将贤耶相虽不贤将不可易也故曰将特一大有司耳非相侔也任相之道与任将不同为将者大概多才而或顽钝无耻非皆节廉好礼不可犯者也故不必优以礼貌而其有不羁不法之事则亦不可以常法御何则豪纵不趋约束者亦将之常态也武帝视大将军往往踞&#而李广利破大宛侵杀士卒之罪则寝而不问此任将之道也若夫相必节廉好礼者为也又非豪纵不趋约束者为也故接之以礼而重责之古者相见于天子天子为之离席起立在道为之下舆有病亲问不幸而死亲吊待之如此其厚然其有罪亦不私也天地大变天下大过而相以不起闻矣相不胜任策书至而布衣出府免矣相有他失而栈车牝马归以思过矣夫接之以礼然后可以重其责而使无怨言责之重然后接之以礼而不为过礼薄而责重彼将曰主上遇我以有礼而重我以此责也甚矣责轻而礼重彼将弛然不肯自饬故厚礼以维其心而重责以勉其怠而后为相者莫不尽忠于朝廷而不恤其私吾观贾谊书至所谓长太息者常反复读不能已以为谊生文帝时文帝遇将相大臣不为无礼独周勃一下狱谊遂发此使谊生于近世见其所以遇宰相者当复何如也夫汤武之德三尺竖子皆知其为圣人而犹有伊尹太公者为师友焉伊尹太公非贤于汤武也而二圣人者特不顾以师友之明有尊也噫近世之君姑勿责于此天子御坐见宰相而起者有之乎无矣在舆而下者有之乎亦无矣天子坐殿上宰相与百官趋走于下掌仪之官名而呼之若郡守召胥吏耳虽臣子为此不为过然尊尊贵贵之道不若是也夫既不能待之以礼则其罪之也吾法将亦不得用何者不果于用礼而果于用刑则其心不服故法曰有某罪而加之以某刑及其免相也既曰有某罪而刑不加焉不过削之一官而出之大藩镇此其弊皆始于不为之礼贾谊曰中罪而自弛大罪而自裁夫人不我诛而安忍弃其身此必有大愧于其君故人君者必有以愧其臣故其臣有所不为武帝尝以不冠见平津侯故当天下多事朝廷忧惧之际使石庆得容于其间而无怪焉然则必其待之如礼而后可以责之如法也且吾闻之待以礼而彼不自效以报其上重其责而彼不自勉以全其身安其禄位成其功名者天下无有也彼人主傲然于上不礼宰相以自尊大者孰若使宰相自效以报其上之为利宰相利其君之不责而丰其私者孰若自勉以全其身安其禄位成其功名之为福吾又未见去利而就害远福而求祸者也　　上富丞相书　　　　　　　　　前人相公阁下往年天子震怒出逐宰相选用旧臣堪付属以天下者使在相府与天下更始而阁下之位实在第三方是之时天下咸喜相庆以为阁下惟不为宰相也故默默在此方今困而复起起而复为宰相而又适值乎此时也不为而何为且吾君之意待之如此其厚也不为而何以副吾望故咸曰后有下令而异于他日者必吾富公也朝夕而待之跂首而望之望望然而不获见也戚戚然而疑呜呼其弗获见也必其远也进而及于京师亦无闻焉不敢以疑犹曰天下之人如此其众也数十年之间如此其变也皆曰贤人焉或曰彼其中则有说也而天下之人则未始见也然而不能无忧者盖古之君子爱其人也则忧其无成且尝闻之古之君子相是君也与是人也皆立于朝则使吾皆知其为人皆善者也而后无忧且一人之身而欲擅天下之事虽见于当世而同列之人一言而疑之则事不可以成今夫政出于他人而不惧事不出于已而不忌是二者惟善人为能然犹欲得其心焉若夫众人政出于他人而惧其害已事不出于已而忌其成功是以有不平之心生夫或居于吾前或立于吾后而皆有不平之心焉则身危故君子之出处于其间也不使之不平于我也周公坐于明堂以听天下而召公惑何者天下固惑乎大者也召公犹未能信乎吾之此心也周公定天下诛管蔡告召公以其志以安其身以及于成王故凡安其身者以安乎周也召公之于周公管蔡之于周公是二者皆有不平之心焉以为周之天下周公将遂取之也周公诛其不平而不可告语者告其可以告语者而和其不平之心然则非其必不可告语者则君子未始不欲和其心天下之人从士而至于卿大夫宰相集处其上将有所为何虑而不成不能忍其区区之小忿以成其不平之衅则害其大事是以君子忍其小忿以容其小过而杜其不平之心然后当大事而听命焉且吾之小忿不足以易吾之大事也故宁小容焉使无蒂芥于其间古之君子与贤者并居而同乐故其责之也详不幸而与不肖者偶不图其大而治其细则阔远于事情而无益于当世故天下无事而后可与争此不然则否昔者诸吕用事陈平忧惧计无所出陆贾入见说之使交欢周勃平用其策卒得绛侯北军之助以灭诸吕夫绛侯木强之人也非陈平致之而谁也故贤者致其不贤者非夫不贤者之能致贤者也曩者今上即位之初寇莱公为相惟其侧有小人不能诛又不能与之无忿故终以斥去及范文正公在相府又欲以岁月尽治天下事失于急与不忍小忿故群小人亦急逐去之一去遂不复用以没其身伏惟阁下以不世出之才立于天子之下百官之上此其深谋远虑必有所处而天下之人犹未获见洵西蜀人也窃有志于今世愿一见于堂上伏惟阁下深思之无忽　　除范纯仁特授大中大夫守尚书左仆射兼中　　书侍郎进封高平郡开国侯加食邑实封余如　　故制　　　　　　　　　　　　苏轼门下朕惟朝廷之盛衰常以辅相为轻重若根本强固则精神折冲故蒍吕臣奉己而不在民则晋文无复忧色汲长孺直谏而守死节则淮南为之寝谋朕思得其人付之以政使天下闻风而心服则人主无为而日尊咨尔在廷咸听朕命中大夫同知枢密院事上柱国高平县开国伯食邑九百户食实封二百户赐紫金鱼袋范纯仁器远任重才高识明进如孟子之敬王退若萧生之忧国朕览观仁祖之遗迹永怀庆历之元臣强谏不忘喜臧孙之有后戎公是似命召虎以来宣虽兵政之与闻疑远猷之未究坐论西省进贰文昌增秩益封兼隆异数于戏时难得而易失民难安而易危予欲守在四夷以汝为偃兵之姚宋予欲藏于百姓以汝为恩民之萧曹勉思古人以称朕意可特授大中大夫守尚书右仆射兼中书侍郎进封高平郡开国公加食邑七百户食实封三百户勋如故　　上富丞相书　　　　　　　　　前人轼闻之进说于人者必其人之有间而可入则其说易行战国之人贪天下之士因其贪而说之危国之人惧天下之士因其惧而说之是故其说易行古之人一说而合至有立谈之间而取公相者未尝不始于战国危国何则有间而可入也居今之世而欲进说于明公之前不得其间而求入焉则亦可谓天下之至愚无知者矣地方万里而制于一姓极天下之尊而尽天下之富不可以有加矣而明公为之宰四夷不作兵革不试是明公无贪于得而无惧于失也方西戎之炽也狄人乘间以跨吾北中国之大不畏而畏明公之一辞是明公之勇冠于天下也明公驻于山东而倾河朔之流人父携其子夫携其妻自归于明公者百余万明公人人而食之旦旦而给之此百万人者出于沟壑之中而免于乌鸢豺狼之患生得以养其父母而祭其祖考死得以使其子孙葬埋祭祀不失其故常是明公之仁及于百世也勇冠于天下而仁及于百世士之生于世如此亦足矣今也处于至足之势则是明公无复有所羡慕于天下之功名也五帝三王之事百家之书莫不尽读礼乐刑政之大小兵农财赋之盛衰四海之内地里之远近山川之险易土物之所宜莫不尽知当世之贤人君子与夫奸伪险诈之徒莫不尽究至于曲学小数茫昧惝恍而不可知者皆猎其华而咀其英泛其流而涉其源虽自谓当世之辨不能傲之以其所不知则是明公无复有所畏惮于天下之博学也名为天下之贤人而贵为天子之宰无贪于得而无惧于失无羡于功名而无畏于博学是其果无间而可入也天下之士果不可以进说也轼也闻之楚左史倚相曰昔卫武公年九十有五犹日箴儆于国曰自卿以下至于官师苟在朝者无谓我老耄而舍我朝夕以交戒我犹以为未也而作诗以自戒其诗曰抑抑威仪惟德之隅夫卫武公惟居于至足而自以为不足故其没也谥之曰睿圣武公嗟夫明公岂以其至足而无间以拒天下之士则士之进说者亦何必其间之入哉不然轼将诵其所闻而明公试观之夫天下之小人所为奔走辐辏于大人之门而为之用者何也大人得其全小人得其偏大人得其全故能兼受而独制小人得其偏是以聚而求合于大人之门古之圣人唯其聚天下之偏而各收其用以为非偏则莫肯聚也是故不以其全而责其偏夫惟全者之不可以多有也故天下之偏者惟全之求今以其全而责其偏夫彼若能全将亦为我而已矣又何求焉昔者夫子廉洁而不为异众之行勇敢而不为过物之操孝而不徇其亲忠而不犯其君凡此者是夫子之全也原宪廉而至于贫公良孺勇而至于斗曾子孝而徇其亲子路忠而犯其君凡此者是数子之偏也夫子居其全而收天下之偏是以若此巍巍也若夫明公其亦可谓天下之全矣廉而天下不以为介直而天下不以为讦刚健而不为强敦厚而不为弱此明公之所得之于天而天下之所不可望于明公者也明公居其全天下效其偏其谁曰不可异时士大夫皆喜为卓越之行而世亦贵狡悍之才自明公执政而朝廷之间习为中道而务循于规矩士之矫饰力行为异者众必共笑之夫卓越之行非至行也而有取于世狡悍之才非真才也而有用于天下此古之全人所以坐而收其功也今天下卓越之行狡悍之才举不敢至于明公之门惧以其不能而获罪于门下轼之不肖窃以为天下之未大治兵之未振财之未丰天下之有望于明公而未获者其或由此也欤昔范公收天下之士不考其素苟可用者莫不咸在虽其狂狷无行之徒亦自效于下风而范公亦躬为诡特之操以震之夫范公之取人者是也其自为者非也伏惟明公以天下之全而自居去其短而袭其长以收功于无穷轼也西南之匹夫求升斗之禄而至于京师翰林欧阳公不知其不肖使与于制举之末而发其猖狂之论是以辄进说于左右以为明公必能容之所进策论五十篇贫不能尽写而致其半观其大略幸甚　　霍光论　　　　　　　　　　　前人古之人惟汉武帝号知人盖其平生所用文武将帅郡国边鄙之臣左右侍从阴阳律历博学之士以至钱谷小吏治刑狱使绝域者莫不获尽其才而各当其处然犹有所试其功效着见天下之所共知而信者至于霍光先无尺寸之功而才气数术又非有以大过于群臣而武帝擢之于稠人之中付以天下后世之事而霍光又能忘身一心以辅幼主处于废立之际其举措甚闲而不乱此其故何也夫欲有所立于天下击搏进取以求非常之功者则必有卓然可见之才而后可以有望于其成至于捍社稷托幼子此其难者不在乎才而在乎节不在乎节而在乎气天下固有能办其事者矣然才高而位重则有侥幸之心以一时之功而易万世之患故曰不在乎才而在乎节古之人有失之者司马仲达是也天下亦有忠义之士可托以死生之间而不忍负者矣然狷介廉洁不为不义则轻死而无谋能杀其身而不能全其国故曰不在乎节而在乎气古之人有失之者晋荀息是也夫霍光者才不足而气节有余此武帝之所为取也书曰如有一臣断断兮无他技其心休休焉其如有容人之有技若己有之人之彦圣其心好之不啻若自其口出实能容之以保我子孙黎民嗟夫此霍光之谓欤使霍光而有他技则其心安能休休焉容天下之才而乐天下之彦圣不忌不克若自己出哉才者争之端也夫惟圣人在上驱天下之人各走其职而争用其所长苟以人臣之势而居于廊庙之上以捍卫幼冲之君而以其区区之才与天下争能则奸臣小人有以乘其隙而夺其权矣霍光以匹夫之微而操生杀之柄威盖人主而贵震于天下其所以历事三主而终其身天下莫有与争者以其无他技而武帝亦以此取之欤　　德威堂铭　　　　　　　　　　前人元佑之初诏起太师潞公于洛命以重事公惟仁宗英宗神考三圣眷倚之重不敢以既老为辞杖而造朝期年乃求去诏曰昔西伯善养老而太公自至鲁缪公无人子思之侧则长者去之公自为谋则善矣独不为朝廷惜乎又曰唐太宗以干戈之事尚能起李靖于既老而穆宗文宗不能以宴安之际用裴度于未病治乱之效于斯可见公读诏耸然不敢言去盖复留四年天下无事朝廷奠安乃力请而归公之在朝也契丹使耶律永昌刘霁来聘轼奉诏馆客与使者入觐见公殿门外却立改容曰此潞公也耶所谓以德服人者问其年曰何壮也轼曰使者见其容未闻其语其综理庶务酬酢事物虽精练少年有不如贯穿古今洽闻强记虽专门名家有不逮使者拱手曰天下异人也公既归洛西羌首领有温溪心者请于边吏愿献良马于公边吏以闻诏听之公服天下至于四夷书曰德威惟畏德明惟明世所以守伯夷之典用皋之法者以其德也若夫非德之威虽猛而人不畏非德之明虽察而人不服公修德于几席之上而其威折冲于万里之外退居于家而人望之如在庙廊可不谓德威乎公之子及为河阳守公将往临之吏民喜甚自洛至三城欢呼之声相属及作堂以待公而请铭于轼乃榜之曰德威而铭之曰德威惟畏德明惟明惟师潞公展也大成公在洛师崧洛有光驾言三城河流不扬愿公百年子孙千亿家于两河日见颜色西戎来朝祇栗公门岂惟西人四方其训之　　祭韩魏公文　　　　　　　　　前人天生元圣必作之配有神司之不约而会尧舜代作禹稷自至仁宗龙飞公举进士妙龄秀发秉笔入侍公于是时仲舒贾谊方将登庸盗起西夏四方骚然帝用不赦授公鈇钺往督西旅公于是时方叔召虎入赞兵政出奠大邦恩威并行春雨秋霜兵练民安四夷屈降公于是时临淮汾阳帝在明堂欲行王政群后奏功罔底于成召自北方付之枢衡公于是时萧曹魏丙二帝山陵天下悸恟呼吸之间有雷有风有存有亡有兵有戎公于是时伊尹周公功成而退三镇偃息天下嗷然曷日而复毕公在外心存王室房公且死征辽是恤呜呼哀哉六月甲寅人之无禄丧我宗臣我有黎民谁与教之我有子孙谁与保之巍巍堂堂宁复有之公之云亡我无日矣恸哭流涕何嗟及矣昔我先子没于东京公为二诗以祖其行文追典诰论极皇王公言一出谁敢改评施及不肖待以国士非我自知公实见许父子兄弟并出公门公不责报我敢忘恩怀此涕泣实哀斯文有肉在俎有酒在樽公归在天宁闻我言呜呼哀哉　　三公表序　　　　　　　　　　元史古者三公之职寅亮天地燮理阴阳以论道经邦者也元初以太师太傅太保为三公自木华黎国王始为太师后凡为三公者皆国之元勋而汉人则惟刘秉忠尝为太保其后鲜有闻矣其制又有大司徒司徒太尉司空之属然其置否不常人品或混故置者又或开府不开府焉若夫东宫亦尝置三师三少而不恒有也今固不得而悉着之惟自木华黎而下得拜三公者若干人作三公表　　内阁箴　　　　　　　　　　明宣宗廷有司业自周则然后世袭用愈密而重策命所出讲学所资几务之严予度予咨代有贤哲博闻明识克励翼之用光厥职咨尔儒臣朝夕左右必端乃志必慎乃守启沃之言惟义与仁尧舜之道邹孟以陈词尚典实浮薄是戒谋议所属出怨乎外必存大公罔循于私昔人四集汝惟励之献纳论思以匡以益以匹前休钦哉无斁　　文渊阁落成驾幸视谢表　　　　杨荣具官呈杨荣等兹者钦蒙圣驾临幸文渊阁周视臣等寓直之所时颁恩命增益室宇兼赐饮馔器用周悉备至圣恩广大感戴惟深谨上表称谢者臣等诚欢诚忭稽首顿首上言伏以日月光华当大圣龙兴之运车书混一正文明天启之时銮御幸临儒绅遭遇恭惟皇帝陛下神圣天锡刚健日新典章法度之弘修功成理定华夏蛮貊之率俾近悦远来万几余间怡神稽古六龙捧御宠顾延英上深轸于天心俯垂矜于寒士广其室宇遂凉燠之攸宜给以饔&#兼什器之咸备凡百所用靡一勿周同乾坤覆载之恩喻父母生成之赐皆是皇上圣仁广大明睿照临溥德泽于万方施由侍从昭礼文于千载高出古今所以致海宇之雍熙所以隆皇图于永久臣等深惭末学幸际明时被沭恩荣匪名言之可罄策励驽钝岂报&#之敢忘端秉寅诫恭陈申谢龙翔凤翥瞻五彩于中天春育海涵祝万年之圣寿无任瞻天仰圣云云
　公辅部艺文四
诗
　　豳风鸮四章

朱
注
武王克商使弟管叔鲜蔡叔度监于纣子武庚　之国武王崩成王立周公相之而二叔以武庚叛　且流言于国曰周公将不利于孺子故周公东征　三年乃得管叔武庚而诛之而成王犹未知周公　之意也公乃作此诗以贻王鸱鸮鸱鸮既取我子无毁我室恩斯勤斯鬻子之闵斯比
也

迨天之未阴雨彻彼桑土绸缪牖户今女下民或敢侮予比
也

予手拮据予所捋荼予所蓄租予口卒瘏曰予未有室家比
也

予羽谯谯予尾翛翛予室翘翘风雨所漂摇予维音哓哓比
也

　　伐柯二章

朱
注
周公居东之时东人言此以比平日欲见周公　之难今日得见周公之易伐柯如何匪斧不克取妻如何匪媒不得
比
也
伐柯伐柯其则不远我遘之子笾豆有践
比
也

　　九罭四章

朱
注
此亦周公居东之时东人喜得见之而言
九罭之鱼鳟鲂我遘之子衮衣绣裳
兴
也

鸿飞遵渚公归无所于女信处
兴
也

鸿飞遵陆公归不复于女信宿
兴
也

是以有衮衣兮无以我公归兮无使我心悲兮赋也

　　狼跋二章
</div>
    <div class="pagination">
<a href="官常典公辅部_page17.html">上一页</a><span>...</span><a href="官常典公辅部_page13.html">13</a><a href="官常典公辅部_page14.html">14</a><a href="官常典公辅部_page15.html">15</a><a href="官常典公辅部_page16.html">16</a><a href="官常典公辅部_page17.html">17</a><span class="current-page">18</span><a href="官常典公辅部_page19.html">19</a><a href="官常典公辅部_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
