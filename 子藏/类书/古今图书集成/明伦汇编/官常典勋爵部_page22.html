<!DOCTYPE html>
<html>
 <head>
  <meta charset="utf-8"/>
  <title>
   官常典勋爵部 - 第 22 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典勋爵部 - 第 22 页/共 46 页
  </h1>
  <div class="content">
   按左传昭公二十年冬十二月齐侯田于沛至自田晏子侍于遄台饮酒乐公曰古而无死其乐若何晏子对曰古而无死则古之乐也君何得焉昔爽鸠氏始居此地季萴因之有逢伯陵因之蒲姑氏因之而后太公因之古若无死爽鸠氏之乐非君所愿也注
蒲姑氏殷周之间代逢公者
周武王十六年秋王师伐蒲姑
按竹书纪年云云
成王三年灭蒲姑
按竹书纪年成王三年王师灭殷杀武庚禄父迁殷顽民于卫遂伐奄灭蒲姑蒲姑与四国作乱故周文公伐之按路史蒲嬴国也周灭之
成王五年奄迁于蒲姑
按书序成王既践奄将迁其君于蒲姑周公告召公作将蒲姑
孔
传
将徙奄新立之君于蒲姑告召公使作册书告　令之按竹书纪年成王五年春正月王在奄迁其君于蒲姑　　淮夷
商世费仲之后立于淮
按路史皋陶有子三人长伯翳次仲甄次封偃为偃姓伯翳封费生大廉若木恩成若木事夏袭翳之封后有费昌为汤御右费仲事纣其立于淮者为嬴氏夏世有调王命以徐伯主淮夷三十二世君偃一假仁义而宾国三十六周王剡之而录其子宗十一世为吴所灭
注
偃即康王乃穆王时都城记云穆王西巡闻其　威德日远遣楚师袭破杀王偃后汉书七谏淮南　子注以为楚文灭之楚文乃春秋时误宗北走彭　城武原山万众从之因曰徐山周成王二年奄人徐人及淮夷入于邶以叛
按竹书纪年云云
成王三年侯伯禽征徐戎淮夷
按书经费誓公曰嗟人无哗听命徂兹淮夷徐戎并兴善敹乃甲冑敿乃干无敢不吊备乃弓矢锻乃戈矛砺乃锋刃无敢不善今惟淫舍牿牛马杜乃擭敜乃&amp;#无敢伤牿牿之伤汝则有常刑马牛其风臣妾逋逃勿敢越逐祗复之我商赉汝乃越逐不复汝则有常刑无敢寇攘逾垣墙窃马牛诱臣妾汝则有常刑甲戌我惟征徐戎峙乃糗粮无敢不逮汝则有大刑鲁人三郊三遂峙乃桢干甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑
疏
鲁侯伯禽于成王即政元年始就封于鲁居曲　阜之地于时徐州之戎淮浦之夷并起为寇于鲁　东郊之门不敢开辟侯时为方伯率诸侯征之　至费地而誓戒士众按史记鲁世家伯禽即位之后有管蔡等反也淮夷徐戎亦并兴反于是伯禽率师伐之于作誓按通鉴前编成王三年秋管叔及蔡叔霍叔与武庚叛淮夷徐戎皆叛侯伯禽帅师伐淮夷徐戎成王四年王东伐淮夷
按书序成王东伐淮夷遂践奄作成王政

孔
传
为平淮夷徙奄之政令
按史记周本纪成王既迁殷遗民周公以王命告作多士无佚召公为保周公为师东伐淮夷残奄迁其君蒲姑
注
正义曰括地志云泗水徐城县北二十里古徐　国即淮夷也宣王二年伐淮夷
按诗经大雅江汉篇江汉浮浮武夫滔滔匪安匪游淮夷来求既出我车既设我旟匪安匪舒淮夷来铺江汉汤汤武夫洸洸经营四方告成于王四方既平王国庶定时靡有争王心载宁江汉之浒王命召虎式辟四方彻我疆土匪疚匪棘王国来极于疆于理至于南海王命召虎来旬来宣文武受命召公维翰无曰予小子召公是似肇敏戎公用锡尔祉厘尔圭瓒秬鬯一卤告于文人锡山土田于周受命自召祖命虎拜稽首天子万年虎拜稽首对扬王休作召公考天子万寿明明天子令闻不已矢其文德洽此四国
朱
注
宣王命召穆公平淮南之夷诗人美之
按常武篇赫赫明明王命卿士南仲大祖大师皇父整我六师以修我戎既敬既戒惠此南国王谓尹氏命程伯休父左右陈行戒我师旅率彼淮浦省此徐土不留不处三事就绪赫赫业业有严天子王舒保作匪绍匪游徐方绎骚震惊徐方如雷如霆徐方震惊王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所王旅啴啴如飞如翰如江如汉如山之苞如川之流&amp;#&amp;#翼翼不测不克濯征徐国王犹允塞徐方既来徐方既同天子之功四方既平徐方来庭徐方不回王曰还归
朱
注
宣王自将以伐淮北之夷而命卿士之谓南仲　为太祖兼太师而字皇父者整治其从行之六军　修其戎事以除淮夷之乱而惠此南方之国诗人　作此以美之按通鉴前编宣王二年遣召穆公虎帅师伐淮南之夷王自将亲征淮北徐夷景王七年夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申秋七月楚子蔡侯陈侯许男顿子胡子沈子淮夷伐吴遂灭赖按春秋昭公四年　按左传四年夏六月丙午楚子合诸侯于申秋七月楚子以诸侯伐吴遂以诸侯灭赖
　勋爵部汇考十五
　　周一
　　齐一
武王十三年克商有天下封太公望吕尚于齐按史记周本纪武王即位太公望为师周公旦为辅召公毕公之徒左右王师修文王绪业九年武王上祭于毕东观兵至于盟津为文王木主载以车中军武王自称太子发言奉文王以伐不敢自专乃告司马司徒司空诸节齐栗信哉予无知以先祖有德臣小子受先功毕力赏罚以定其功遂兴师师尚父号曰总尔众庶与尔舟楫后至者斩武王渡河是时诸侯不期而会盟津者八百诸侯诸侯皆曰纣可伐矣武王曰女未知天命未可也乃还师归居二年闻纣昏乱暴虐滋甚于是武王遍告诸侯曰殷有重罪不可以不毕伐乃遵文王以东伐纣十一年十二月戊午师毕渡盟津诸侯咸会武王乃作太誓告于众庶二月甲子昧爽武王朝至于商郊牧野乃誓誓已诸侯兵会者车四千乘陈师牧野帝纣闻武王来亦发兵七十万人距武王武王使师尚父与百夫致师以大卒驰帝纣师纣兵皆崩畔纣纣走反入登于鹿台之上蒙衣其珠玉自燔于火而死武王至商国遂入至纣死所武王自射之三发而后下车以轻剑击之以黄钺斩纣头县太白之旗已乃出复军其明日除道修社及商纣宫及期百夫荷罕旗以先驱武王弟叔振铎奉陈常车周公旦把大钺毕公把小钺以夹武王散宜生太颠闳夭皆执剑以卫武王既入立于社南大卒之左右毕从毛叔郑奉明水卫康叔封布兹召公奭赞采师尚父牵牲尹佚策祝曰殷之末孙季纣殄废先王明德侮蔑神祇不祀昏暴商邑百姓其章显闻于天皇上帝于是武王再拜稽首曰膺更大命革殷受天明命武王又再拜稽首乃出已而命宗祝享祠于军乃罢兵西归行狩记政事作武成于是封功臣谋士而师尚父为首封尚父于营丘曰齐注
尔雅曰水出其前而左曰营丘郭璞曰今齐之　营丘淄水过其南乃东按齐太公世家太公望吕尚者东海上人其先祖尝为四岳佐禹平水土甚有功虞夏之际封于吕或封于申姓姜氏夏商之时申吕或封枝庶子孙或为庶人尚其后苗裔也本姓姜氏从其封姓故曰吕尚吕尚&amp;#尝穷困年老矣以渔钓奸周西伯西伯将出猎卜之曰所获非龙非&amp;#非虎非罴所获乃霸王之辅于是周西伯猎果遇太公于渭之阳与语大说曰自吾先君太公曰当有圣人适周周以兴子真是邪吾太公望子久矣故号之曰太公望载与俱归立为师或曰太公博闻尝事纣纣无道去之游说诸侯无所遇而卒西归周西伯或曰吕尚处士隐海滨周西伯拘羑里散宜生闳夭素知而招吕尚吕尚亦曰吾闻西伯贤又善养老盍往焉三人者为西伯求美女奇物献之于纣以赎西伯西伯得以出反国言吕尚所以事周虽异然要之为文武师周西伯昌之脱羑里归与吕尚阴谋修德以倾商政其事多兵权与奇计故后世之言兵及周之阴权皆宗太公为本谋周西伯政平及断虞芮之讼而诗人称西伯受命曰文王伐崇密须犬夷大作丰邑天下三分其二归周者太公之谋计居多文王崩武王即位九年欲修文王业东伐以观诸侯集否师行师尚父左杖黄钺右把白旄以誓曰苍兕苍兕总尔众庶与尔舟楫后至者斩遂至盟津诸侯不期而会者八百诸侯诸侯皆曰纣可伐也武王曰未可还师与太公作此太誓居二年纣杀王子比千囚箕子武王将伐纣卜龟兆不吉风雨暴至群公尽惧唯太公强之劝武王武王于是遂行十一年正月甲子誓于牧野伐商纣纣师败绩纣反走登鹿台遂追斩纣明日武王立于社群公奉明水卫康叔封布采席师尚父牵牲史佚策祝以告神讨纣之罪散鹿台之钱发巨桥之粟以赈贫民封比干墓释箕子囚迁九鼎修周政与天下更始师尚父谋居多于是武王已平商而王天下封师尚父于齐营丘东就国道宿行迟逆旅之人曰吾闻时难得而易失客寝甚安殆非就国者也太公闻之夜衣而行犁明至国莱侯来伐与之争营丘营丘边莱莱人夷也会纣之乱周初定未能集远方是以与太公争国太公至国修政因其俗简其礼通商工之业便鱼盐之利而人民多归齐齐为大国及周成王少时管蔡作乱淮夷畔周乃使召康公命太公曰东至海西至河南至穆陵北至无棣五侯九伯实得征之齐由此得征伐为大国都营丘盖太公之卒百有余年成王十三年王师会齐侯鲁侯伐戎按竹书纪年云云
成王三十七年齐侯奉召公命逆太子钊居忧按书经顾命惟四月乙丑太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗
孔
传
冢宰摄政故命二臣臣子皆侍左右将正太子　之尊故出于路寝门外使桓毛二臣各执干戈于　齐侯吕伋索虎贲百人更新逆门外所以殊之延　使居忧为天下宗主康王六年齐太公薨
按竹书纪年云云
夷王三年烹齐侯不辰
按史记齐太公世家太公之卒百有余年子丁公吕伋立丁公卒子乙公得立乙公卒子癸公慈母立癸公卒子哀公不辰立哀公时纪侯谮之周周烹哀公而立其弟静是为胡公按竹书纪年夷王三年王烹齐哀公于鼎
厉王十九年齐公子山弒其君静而自立
按史记齐太公世家胡公徙都薄姑而当周夷王之时哀公之同母少弟山怨胡公与其党率营丘之人袭攻杀胡公而自立是为献公按竹书纪年夷王十九年齐公子山弒其君胡公而自立按通鉴前编厉王十有九年齐公子山弒其君胡公而自立厉王二十年齐徙临灾
按史记齐太公世家献公元年尽逐胡公子因徙薄姑都治临灾按竹书纪年夷王二十年齐侯徙治临灾
按通鉴前编厉王二十年齐侯徙治临灾
厉王二十八年齐侯山薨子寿立
按史记齐太公世家献公九年卒子武公寿立按通鉴前编厉王二十八年齐献公薨子寿立宣王五年命樊侯城齐按诗经大雅天生烝民有物有则民之秉彝好是懿德天监有周昭假于下保兹天子生仲山甫仲山甫之德柔嘉维则令仪令色小心翼翼古训是式威仪是力天子是若明命使赋王命仲山甫式是百辟缵戎祖考王躬是保出纳王命王之喉舌赋政于外四方爰发肃肃王命仲山甫将之邦国若否仲山甫明之既明且哲以保其身夙夜匪解以事一人人亦有言柔则茹之刚则吐之维仲山甫柔亦不茹刚亦不吐不侮矜寡不畏强御人亦有言德輶如毛民鲜克举之我仪图之维仲山甫举之爱莫助之衮职有阙维仲山甫补之仲山甫出祖四牡业业征夫捷捷每怀靡及四牡彭彭八鸾锵锵王命仲山甫城彼东方四牡骙骙八鸾喈喈仲山甫徂齐式遄其归吉甫作诵穆如清风仲山甫永怀以慰其心
朱
注
宣王命樊侯仲山甫筑城于齐而尹吉甫作诗　以送之按通鉴前编宣王五年命樊侯仲山甫宣命于四方城齐宣王十二年齐侯寿薨子无忌立为胡公子所弒齐人立其子赤按史记齐太公世家武公九年周厉王出奔居彘十年王室乱大臣行政号曰共和二十四年周宣王初立二十六年武公卒子厉公无忌立厉公暴虐故胡公子复入齐齐人欲立之乃与攻杀厉公胡公子亦战死齐人乃立厉公子赤为君是为文公而诛杀厉公者七十人按通鉴前编宣王十有二年齐胡公子弒厉公齐人诛之而立厉公之子赤讨诛君之党七十人宣王二十四年齐侯赤薨子说立
按史记齐太公世家文公十二年卒子成公脱立注
系本及谯周皆作说字
按通鉴前编宣王二十有四年齐文公薨子说嗣宣王三十三年齐侯说薨子购立按史记齐太公世家成公九年卒子庄公购立注
索隐曰购刘氏音神欲反系家及系本并作赎按通鉴前编宣王三十有三年齐成公薨子购嗣平王四十年齐侯购薨子禄甫立按史记齐太公世家庄公二十四年犬戎杀幽王周东徙雒秦始列为诸侯五十六年晋弒其君昭侯六十四年庄公卒子厘公禄甫立按通鉴前编平王四十年齐庄公薨子禄甫立平王五十一年冬十二月齐侯郑伯盟于石门按春秋隐公三年　按左传三年冬齐郑盟于石门寻卢之盟也庚戌郑伯之车偾于齐桓王三年夏五月辛酉齐侯鲁侯盟于艾
按春秋隐公六年　按左传六年夏盟于艾始平于齐也
注
春秋前与齐不平今乃弃恶结好
桓王四年夏齐侯使其弟年聘于鲁
按春秋隐公七年　按左传七年夏齐侯使夷仲年来聘结艾之盟也桓王五年秋七月庚午宋公齐侯卫侯盟于瓦屋按春秋隐公八年　按左传八年春齐侯将平宋卫有会期宋公以币请于卫请先相见卫侯许之故遇于犬丘夏四月齐人卒平宋卫于郑秋会于温盟于瓦屋以释东门之役礼也桓王六年冬齐侯鲁侯会于防
按春秋隐公九年　按左传宋公不王郑伯为王左卿士以王命讨之九年夏伐宋宋以入郛之役怨公不告命公怒绝宋使秋郑人以王命来告伐宋冬公会齐侯于防谋伐宋也桓王七年春二月齐侯侯郑伯会于中丘夏六月齐人鲁公子翚郑人伐宋冬十月壬午齐人郑人入郕按春秋隐公十年　按左传十年春王正月公会齐侯郑伯于中丘癸丑盟于邓为师期夏五月羽父先会齐侯郑伯伐宋六月戊申公会齐侯郑伯于老桃壬戌公败宋师于菅庚午郑师入郜辛未归于我庚辰郑师入防辛巳归于我蔡人卫人郕人不会王命秋七月庚寅郑师入郊犹在郊宋人卫人入郑蔡人从之伐戴八月壬戌郑伯围戴癸亥克之取三师焉宋卫既入郑而以伐戴召蔡人蔡人怒故不和而败九月戊寅郑伯入宋冬齐人郑人入郕讨违王命也桓王八年秋七月壬午齐侯鲁侯郑伯入许按春秋隐公十一年　按左传十一年夏公会郑伯于郲谋伐许也郑伯将伐许五月甲辰授兵于太宫公孙阏与颍考叔争车颍考叔挟辀以走子都拔棘以逐之及大逵弗及子都怒秋七月公会齐侯郑伯伐许庚辰傅于许颍考叔取郑伯之旗蝥弧以先登子都自下射之颠瑕叔盈又以蝥弧登周麾而呼曰君登矣郑师毕登壬午遂入许许庄公奔卫齐侯以许让公公曰君谓许不共故从君讨之许既伏其罪矣虽君有命寡人弗敢与闻乃与郑人郑伯使许大夫百里奉许叔以居许东偏曰天祸许国鬼神实不逞于许君而假手于我寡人寡人唯是一二父兄不能共亿其敢以许自为功乎寡人有弟不能和协而使糊其口于四方其况能久有许乎吾子其奉许叔以抚柔此民也吾将使获也佐吾子若寡人得没于地天其以礼悔祸于许无宁兹许公复奉其社稷唯我郑国之有请谒焉如旧昏媾其能降以相从也无滋他族实逼处此以与我郑国争此土也吾子孙其覆亡之不暇而况能禋祀许乎寡人之使吾子处此不唯许国之为亦聊以固吾圉也乃使公孙获处许西偏曰凡而器用财贿无置于许我死乃亟去之吾先君新邑于此王室而既卑矣周之子孙日失其序夫许太岳之裔也天而既厌周德矣吾其能与许争乎桓王十年春三月齐侯鲁侯陈侯郑伯会于稷以成宋乱按春秋桓公二年　按左传二年春宋督攻孔氏杀孔父而取其妻公怒督惧遂弒殇公会干稷以成宋乱为赂故立华氏也宋殇公立十年十一战民不堪命孔父嘉为司马督为太宰故因民之不堪命先宣言曰司马则然巳杀孔父而弒殇公召庄公于郑而立之以亲郑以郜大鼎赂公齐陈郑皆有赂故遂相宋公桓王十一年春正月齐侯鲁侯会于嬴夏齐侯卫侯胥命于蒲秋七月鲁公子翚如齐逆女九月齐侯送姜氏于欢鲁侯会齐侯于欢鲁夫人姜氏自齐至于鲁冬齐侯使其弟年聘于鲁按春秋桓公三年　按左传三年春会于嬴定昏于齐也夏齐侯卫侯胥命于蒲不盟也秋公子翚如齐逆女修先君之好故曰公子齐侯送姜氏非礼也凡公女嫁于敌国姊妹则上卿送之以礼于先君公子则下卿送之于大国虽公子亦上卿送之于天子则诸卿皆行公不自送于小国则上大夫送之冬齐仲年来聘致夫人也桓王十三年夏齐侯郑伯如纪
按春秋桓公五年　按左传五年夏齐侯郑伯朝于纪欲以袭之纪人知之桓王十四年夏北戎伐齐郑太子帅师救齐大败戎师按春秋不书　按左传桓公六年夏北戎伐齐齐使乞师于郑郑太子忽帅师救齐六月大败戎师获其二帅大良少良甲首三百以献于齐于是诸侯之大夫戍齐齐人馈之饩使鲁为其班后郑郑忽以其有功也怒故有郎之师公之未昏于齐也齐侯欲以文姜妻郑太子忽太子忽辞人问其故太子曰人各有耦齐大非吾耦也诗云自求多福在我而已大国何为君子曰善自为谋及其败戎师也齐侯又请妻之固辞人问其故太子曰无事于齐吾犹不敢今以君命奔齐之急而受室以归是以师昏也民其谓我何遂辞诸郑伯桓王十八年冬十二月丙午齐侯卫侯郑伯与鲁战于郎按春秋桓公十年　按左传十年冬齐卫郑来战于郎我有辞也初北戎病齐诸侯救之郑公子忽有功焉齐人饩诸侯使鲁次之鲁以周班后郑郑人怒请师于齐齐人以卫师助之桓王十九年春正月齐人卫人郑人宋人盟于恶曹按春秋桓公十一年宋人不书　按左传十一年春齐卫郑宋盟于恶曹桓王二十一年春二月己巳鲁侯纪侯郑伯及齐侯宋公卫侯燕人战齐师宋师卫师燕师败绩按春秋桓公十三年　按左传十三年宋多责赂于郑郑不堪命故以纪鲁及齐与宋卫燕战郑人来请修好桓王二十二年冬十二月丁巳齐侯禄父卒子诸儿立宋人以齐人蔡人卫人陈人伐郑按春秋桓公十四年　按左传十四年冬宋人以诸侯伐郑报宋之战也焚渠门入及大逵伐东郊取牛首以太宫之椽归为卢门之椽桓王二十三年夏四月己巳葬齐僖公齐侯鲁侯会于艾按春秋桓公十五年　按左传十五年夏六月许叔入于许公会齐侯于艾谋定许也庄王二年春正月丙辰齐侯鲁侯纪侯盟于黄夏五月丙午鲁及齐师战于奚按春秋桓公十七年　按左传十七年春盟于黄平齐纪且谋卫故也夏及齐师战于奚疆事也于是齐人侵鲁疆疆吏来告公曰疆埸之事慎守其一而备其不虞姑尽所备焉事至而战又何谒焉庄王三年春正月齐侯鲁侯会于泺鲁侯与夫人姜氏如齐夏四月丙子齐侯戕鲁侯杀公子彭生秋齐侯杀郑公子亹轘高渠弥按春秋桓公十八年杀彭生子亹高渠弥不书　按左传十八年春公将有行遂与姜氏如齐申繻曰女有家男有室无相渎也谓之有礼易此必败公会齐侯于泺遂及文姜如齐齐侯通焉公谪之以告夏四月丙子享公使公子彭生乘公公薨于车鲁人告于齐曰寡君畏君之威不敢宁居来修旧好礼成而不反无所归咎恶于诸侯请以彭生除之齐人杀彭生秋齐侯师于首止子亹会之高渠弥相七月戊戌齐人杀子亹而轘高渠弥祭仲逆郑子于陈而立之庄王四年春三月鲁夫人姜氏奔齐冬王姬归于齐齐师迁纪郱鄑郚按春秋庄公元年　按左传元年春不称即位文姜出故也三月夫人孙于齐不称姜氏绝不为亲也按公羊传三月夫人孙于齐孙者何孙犹孙也内讳奔谓之孙夫人固在齐矣其言孙于齐何念母也正月以存君念母以首事夫人何以不称姜氏贬曷为贬与弒公也其与弒公奈何夫人谮公于齐侯公曰同非吾子齐侯之子也齐侯怒与之饮酒于其出焉使公子彭生送之于其乘焉搚干而杀之念母者所善也则曷为于其念母焉贬不与念母也庄王五年秋七月齐王姬卒冬十二月鲁夫人姜氏会齐侯于禚按春秋庄公二年　按左传二年冬夫人姜氏会齐侯于禚书奸也庄王六年春正月鲁公子溺会齐师伐卫秋纪季以酅入于齐按春秋庄公三年　按左传三年春溺会齐师伐卫疾之也秋纪季以酅入于齐纪于是乎始判　按公羊传纪季者何纪侯之弟也何以不名贤也何贤乎纪季服罪也其服罪奈何鲁子曰请后五庙以存姑姊妺庄王七年春二月鲁夫人姜氏享齐侯于祝丘夏齐侯陈侯郑伯遇于垂纪侯大去其国六月乙丑齐侯葬纪伯姬冬鲁侯及齐侯狩于禚按春秋庄公四年　按左传四年春纪侯不能下齐以与纪季夏纪侯大去其国违齐难也　按公羊传纪侯大去其国大去者何灭也孰灭之齐灭之曷为不言齐灭之为襄公讳也春秋为贤者讳何贤乎襄公复雠也何雠尔远祖也哀公享乎周纪侯谮之以襄公之为于此焉者事祖祢之心尽矣尽者何襄公将复雠乎纪卜之曰师丧分焉寡人死之不为不吉也远祖者几世乎九世矣九世犹可以复雠乎虽百世可也家亦可乎曰不可国何以可国君一体也先君之耻犹今君之耻也今君之耻犹先君之耻也国君何以为一体国君以国为体诸侯世故国君为一体也今纪无罪此非怒与曰非也古者有明天子则纪侯必诛必无纪者纪侯之不诛至今有纪者犹无明天子也古者诸侯必有会聚之事相朝聘之道号辞必称先君以相接然则齐纪无说焉不可以并立乎天下故将去纪侯者不得不去纪也有明天子则襄公得为若行乎曰不得也不得则襄公曷为为之上无天子下无方伯缘恩疾者可也六月乙丑齐侯葬纪伯姬外夫人不书葬此何以书隐之也何隐尔其国亡矣徒葬于齐尔此复雠也曷为葬之灭其可灭葬其可葬此其为可葬奈何复雠者非将杀之逐之也以为虽遇纪侯之殡亦将葬之也冬公及齐人狩于禚公曷为与微者狩齐侯也齐侯则其称人何讳与雠狩也前此者有事矣后此者有事矣则曷为独于此焉讥于雠者将壹讥而已故择其重者而讥焉莫重乎其与雠狩也于雠者则曷为将壹讥而已雠者无时焉可与通通则为大讥不可胜讥故将壹讥而已其余从同同庄王八年夏鲁夫人姜氏如齐师冬鲁侯齐人宋人陈人蔡人伐卫按春秋庄公五年　按左传五年冬伐卫纳惠公庄王九年冬齐人归卫俘于鲁按春秋庄公六年　按左传六年冬齐人来归卫宝文姜请之也庄王十年春鲁夫人姜氏会齐侯于防冬会齐侯于谷按春秋庄公七年　按左传七年春文姜会齐侯于防齐志也庄王十一年夏齐师鲁师围郕郕降于齐师冬十一月癸未齐无知弒其君诸儿按春秋庄公八年　按左传八年夏师及齐师围郕郕降于齐师仲庆父请伐齐师公曰不可我实不德齐师何罪罪我之由夏书曰皋陶迈种德德乃降姑务修德以待时乎秋师还齐侯使连称管至父戍葵丘瓜时而往曰及瓜而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱连称有从妹在公宫无宠使间公曰捷吾以女为夫人冬十一月齐侯游于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧队于车伤足丧屦反诛屦于徒人费弗得鞭之见血走出遇贼于门劫而束之费曰我奚御哉袒而示之背信之费请先入伏公而出斗死于门中石之纷如死于阶下遂入杀孟阳于&amp;#曰非君也不类见公之足于户下遂弒之而立无知初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔庄王十二年春齐人杀无知鲁侯及齐大夫盟于蔇夏鲁伐齐纳子纠齐小白入于齐秋七月葬齐襄公八月鲁及齐师战于干时鲁师败绩九月齐人取子纠杀之按春秋庄公九年　按左传初公孙无知虐于雍廪九年春雍廪杀无知公及齐大夫盟于蔇齐无君也夏公伐齐纳子纠桓公自莒先入秋师及齐师战于干时我师败绩公丧戎路传乘而归秦子梁子以公旗辟于下道是以皆止鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于高傒使相可也公从之庄王十三年春正月鲁败齐师于长勺夏六月齐师宋师次于郎鲁败宋师于乘丘冬十月齐人灭谭按春秋庄公十年　按左传十年春齐师伐我公将战曹刿请见其乡人曰肉食者谋之又何间焉刿曰肉食者鄙未能远谋乃入见问何以战公曰衣食所安弗敢专也必以分人对曰小惠未遍民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之夏六月齐师宋师次于郎公子偃曰宋师不整可败也宋败齐必还请击之公弗许自雩门窃出蒙皋比而先犯之公从之大败宋师于乘丘齐师乃还齐侯之出也过谭谭不礼焉及其入也诸侯皆贺谭又不至冬齐师灭谭谭无礼也谭子奔莒同盟故也按国语桓公自莒反于齐使鲍叔为宰辞曰臣君之庸臣也君加惠于臣使不冻馁则是君之赐也若必治国家者则非臣之所能也若必治国家者则管夷吾乎臣之所不若夷吾者五宽惠柔民弗若也治国家不失其柄弗若也忠信可结于百姓弗若也制礼义可法于四方弗若也执枹鼓立于军门使百姓加勇焉弗若也桓公曰夫管夷吾射寡人中钩是以滨于死鲍叔对曰夫为其君动也君若宥而反之夫犹是也桓公曰若何鲍子对曰请诸鲁桓公曰施伯鲁君之谋臣也夫知吾将用之必不予我矣若之何鲍子对曰使人请诸鲁曰寡君有不令之臣在君之国欲以戮于群臣故请之则予我矣桓公使请诸鲁如鲍叔之言严公以问施伯施伯对曰此非欲戮之也欲用其政也夫管子天下之才也所在之国则必得志于天下令彼在齐则必长为鲁国忧矣严公曰若何施伯对曰杀而以其尸授之严公将杀管仲齐使者请曰寡君欲亲以为戮若不生得以戮于群臣犹未得请也请生之于是严公使束缚以予齐使齐使受而以退比至三衅三浴之桓公亲逆之于郊而与之坐问焉曰昔吾先君襄公筑台以为高位田狩毕弋不听国政卑圣侮士而唯女是崇九妃六嫔陈妾数百食必梁肉衣必文绣戎士冻馁戎车待游车之裂戎士待陈妾之余优笑在前贤材在后是以国家不日引不月长恐宗庙之不埽除社稷之不血食敢问为此若何管子对曰昔吾先王昭王穆王世法文武远绩以成名合群叟比校民之有道者设象以为民纪式权以相应比缀以度&amp;#本肇末劝之以赏赐纠之以刑罚班序颠毛以为民纪统桓公曰为之若何管子对曰昔者圣王之治天下也参其国而伍其鄙定民之居成民之事陵为之终而慎用其六柄焉桓公曰成民之事若何管子对曰四民者勿使处杂处则其言哤其事易公曰处士农工商若何管子对曰昔圣王之处士也使就闲燕处工就官府处商就市井处农就田野令夫士群萃而州处闲燕则父与父言义子与子言孝其事君者言敬其幼者言悌少而习焉其心安焉不见异物而迁焉是故其父兄之教不肃而成其子弟之学不劳而能夫是故士之子恒为士令夫工群萃而州处审其四时辨其功苦权节其用论比协材旦莫从事施于四方以饬其子弟相语以事相示以巧相陈以功少而习焉其心安焉不见异物而迁焉是故其父兄之教不肃而成其子弟之学不劳而能夫是故工之子恒为工令夫商群萃而州处察其四时而监其乡之资以知其市之贾负任儋何服牛轺马以周四方以其所有易其所无市贱鬻贵旦莫从事于此以饬其子弟相语以利相示以赖相陈以知贾少而习焉其心安焉不见异物而迁焉是故其父兄之教不肃而成其子弟之学不劳而能夫是故商之子恒为商令夫农群萃而州处察其四时权节其用耒耜枷芟及寒击&amp;#除田以待时耕及耕深耕而疾耰之以待时雨时雨既至挟其抢刈耨镈以旦莫从事于田野脱衣就功首戴茅蒲身衣袯襫沾体涂足暴其发肤尽其四支之敏以从事于田野少而习焉其心安焉不见异物而迁焉是故其父兄之教不肃而成其子弟之学不劳而能夫是故农之子恒为农野处而不其秀民之能为士者必足赖也有司见而不以告其罪五有司已于事而竣桓公曰定民之居若何管子对曰制国以为二十一乡桓公曰善管子于是制国以为二十一乡工商之乡六士乡十五公帅五乡焉国子帅五乡焉高子帅五乡焉参国起案以为三官臣立三宰工立三族市立三乡泽立三虞山立三衡桓公曰吾欲从事于诸侯其可乎管子对曰未可国未安桓公曰安国若何管子对曰修旧法择其善者而业用之遂滋民与无财而敬百姓则国安矣桓公曰诺遂修旧法择其善者而业用之遂滋民与无财而敬百姓国既安矣桓公曰国安矣其可乎管子对曰未可君若正卒伍修甲兵则大国亦将正卒伍修甲兵则难以速得志矣君有攻伐之器小国诸侯有守御之备则难以速得志矣君若欲速得志于天下诸侯则事可以隐令可以寄政桓公曰为之若何管子对曰作内政而寄军令焉桓公曰善管子于是制国五家为轨轨为之长十轨为里里有司四里为连连为之长十连为乡乡有良人焉以为军令五家为轨故五人为伍轨长帅之十轨为里故五十人为小戎里有司帅之四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之三军故有中军之鼓有国子之鼓有高子之鼓春以獀振旅秋以狝治兵是故卒伍整于里军旅整于郊内教既成令勿使迁徙伍之人祭祀同福死丧同恤祸灾共之人与人相畴家与家相畴世同居少同游故夜战声相闻足以不乖昼战目相视足以相识其欢欣足以相死居同乐行同和死同哀是故守则同固战则同强君有此士也三万人以方行于天下以诛无道以屏周室天下大国之君莫之能御也　正月之朝乡长复事君亲问焉曰于子之乡有居处好学慈孝于父母聪慧质仁发闻于乡里者有则以告有而不以告谓之蔽明其罪五有司巳于事而竣桓公又问焉曰于子之乡有拳勇股肱之力秀出于众者有则以告有而不以告谓之蔽贤其罪五有司已于事而竣桓公又问焉曰于子之乡有不慈孝于父母不长弟于乡里骄躁淫暴不用上令者有则以告有而不以告谓之下比其罪五有司已于事而竣是故乡长退而修德进贤桓公亲见之遂使役官桓公令官长期而书伐以告且选选其官之贤者而复用之曰有人居我官有功休德惟慎端&amp;#以待时使民以劝绥谤言足以补官之不善政桓公召而与之语訾相其质足以比成事诚可立而授之设之以国家之患而不疚退问其乡以观其所能而无大厉升以为上卿之赞谓之三选国子高子退而修乡乡退而修连连退而修里里退而修轨轨退而修伍伍退而修家是故匹夫有善可得而举也匹夫有不善可得而诛也政既成乡不越长朝不越爵罢士无伍罢女无家夫是故民皆勉为善与其为善于乡也不如为善于里与其为善于里也不如为善于家是故士莫敢言一朝之便皆有终岁之计莫敢以终岁之议皆有终身之功桓公曰伍鄙若何管子对曰相地而衰征则民不移征不旅旧则民不偷山泽各致其时则民不苟陆阜陵墐井田畴均则民不憾无夺民时则百姓富牺牲不略则牛羊遂桓公曰定民之居若何管子对曰制鄙三十家为邑邑有司十邑为卒卒有卒帅十卒为乡乡有乡帅三乡为县县有县帅十县为属属有大夫五属故立五大夫各使治一属焉立五正各使听一属焉是故正之政听属牧正听县下政听乡桓公曰各保治尔所无或淫怠而不听治者　正月之朝五属大夫复事桓公择是寡功者而谪之曰制地分民如一何故独寡功教不善则政不治一再则宥三则不赦桓公又亲问焉曰于子之属有居处为义好学慈孝于父母聪慧质仁发闻于乡里者有则以告有而不以告谓之蔽明其罪五有司巳于事而竣桓公又问焉曰于子之属有拳勇股肱之力秀出于众者有则以告有而不以告谓之蔽贤其罪五有司巳于事而竣桓公又问焉曰于子之属有不慈孝于父母不长弟于乡里骄躁淫暴不用上令者有则以告有而不以告谓之下比其罪五有司已于事而竣五属大夫于是退而修属属退而修县县退而修乡乡退而修卒卒退而修邑邑退而修家是故匹夫有善可得而举也匹夫有不善可得而诛也政既成以守则固以征则强　长勺之役曹刿问所以战于严公公曰余不爱衣食于民不爱牲玉于神对曰夫惠本而后民归之志民和而后神降之福若布德于民而平均其政事君子务治而小人务力动不违时器不过用财用不匮莫不共祀是以用民无不听求福无不丰今将惠以小赐祀以独恭小赐不咸独恭不优不咸民弗归也不优神弗福也将何以战夫民求不匮于财而神求优裕于享者也故不可以不本公曰余听狱虽不能察必以情断之对曰是则可矣庄王十四年冬王姬归于齐
按春秋庄公十一年　按左传十一年冬齐侯来逆共姬
注
共姬即王姬齐桓公之夫人三共姬其一也
僖王元年春齐侯宋人陈人蔡人邾人会于北杏夏六月齐人灭遂冬齐侯鲁侯盟于柯按春秋庄公十三年　按左传十三年春会于北杏以平宋乱遂人不至夏齐人灭遂而戍之冬盟于柯始及齐平也　按公羊传冬公会齐侯盟于柯何以不日易也其易奈何桓之盟不日其会不致信之也其不日何以始乎此庄公将会乎桓曹子进曰君之意何如庄公曰寡人之生则不若死矣曹子曰然则君请当其君臣请当其臣庄公曰诺于是会乎桓庄公升坛曹子手剑而从之管子进曰君何求乎曹子曰城坏压竟君不图与管子曰然则君将何求曹子曰愿请汶阳之田管子顾曰君许诺桓公曰诺曹子请盟桓公下与之盟已盟曹子摽剑而去之要盟可犯而桓公不欺曹子可雠而桓公不怨桓公之信着乎天下自柯之盟始焉按国语桓公曰吾欲从事于诸侯其可乎管子对曰未可邻国未吾亲也君若欲从事于天下诸侯则亲邻国桓公曰若何管子对曰审吾疆埸而反其侵地正其封疆无受其资而重为之皮币以骤聘眺于诸侯以安四邻则四邻之国亲我矣为游士八十人奉之以车马衣裘多其资币使周游于四方以号召天下之贤士皮币玩好使人鬻之四方以监其上下之所好择其淫乱者而先征之桓公问曰夫军令则寄诸内政矣齐国寡甲兵为之若何管子对曰轻过而移诸甲兵桓公曰为之若何管子对曰制重罪赎以犀甲一戟轻罪赎以盾一戟小罪&amp;#以金分宥间罪索讼者三禁而不可上下坐成以束矢美金以铸剑戟试诸狗马恶金以铸鉏夷斤欘试诸壤土甲兵大足桓公曰吾欲南伐何主管子对曰以鲁为主反其侵地堂潜使海于有蔽渠弭于有渚环山于有牢桓公曰吾欲西伐何主管子对曰以卫为主反其侵地台原姑与漆里使海于有蔽渠弭于有渚环山于有牢桓公曰吾欲北伐何主管子对曰以燕为主反其侵地柴夫吠狗使海于有蔽渠弭于有渚环山于有牢四邻大亲既反侵地正封疆地南至于阴西至于济北至于河东至于纪酅有革车八百乘择天下之甚淫乱者而先征之僖王二年春齐人陈人曹人伐宋夏单伯会伐宋冬单伯会齐侯宋公卫侯郑伯于鄄按春秋庄公十四年　按左传十四年春诸侯伐宋齐请师于周夏单伯会之取成于宋而还冬会于鄄宋服故也僖王三年春齐侯宋公陈侯卫侯郑伯会于鄄夏鲁夫人姜氏如齐秋宋人齐人邾人伐郳按春秋庄公十五年　按左传十五年春复会焉齐始霸也按史记周本纪厘王三年齐桓公始霸
僖王四年夏宋人齐人卫人伐郑冬十二月齐侯宋公陈侯鲁侯卫侯郑伯许男滑伯滕子同盟于幽按春秋庄公十六年　按左传十五年秋诸侯为宋伐郳郑人间之而侵宋十六年夏诸侯伐郑宋故也冬同盟于幽郑成也僖王五年春齐人执郑詹夏齐人歼于遂秋郑詹自齐逃于鲁按春秋庄公十七年　按左传十七年春齐人执郑詹郑不朝也夏遂因氏颌氏工娄氏须遂氏飨齐戍醉而杀之齐人歼焉
注
四族遂之强宗齐灭遂戍之在十三年四族以　酒食飨齐戍乘齐戍之醉而杀之齐人尽为所杀　无免者按谷梁传春齐人执郑詹人者众辞也以人执与之辞也郑詹郑之卑者卑者不志此其志何也以其逃来志之也逃来则何志焉将有其末不得不录其本也郑詹郑之人也夏齐人歼于遂歼者尽也然则何为不言遂人尽齐人也无遂之辞也无遂则何为言遂其犹存遂也存遂奈何曰齐人灭遂使人戍之遂之因氏饮戍者酒而杀之齐人歼焉此谓狎敌也惠王二年秋鲁公子结媵陈人之妇于鄄遂及齐侯宋公盟冬齐人宋人陈人伐鲁西鄙按春秋庄公十九年
惠王三年夏齐大灾冬齐人伐戎
按春秋庄公二十年
惠王五年陈公子完奔齐秋七月丙申鲁及齐高傒盟于防冬鲁侯如齐纳币按春秋庄公二十二年陈完奔齐不书　按左传二十二年春陈人杀其太子御寇陈公子完与颛孙奔齐颛孙自齐来奔齐侯使敬仲为卿辞曰羁旅之臣幸若获宥及于宽政赦其不闲于教训而免于罪戾弛于负担君之惠也所获多矣敢辱高位以速官谤请以死告诗云翘翘车乘招我以弓岂不欲往畏我友朋使为工正饮桓公酒乐公曰以火继之辞曰臣卜其昼未卜其夜不敢君子曰酒以成礼不继以淫义也以君成礼弗纳于淫仁也初懿氏卜妻敬仲其妻占之曰吉是谓凤皇于飞和鸣锵锵有妫之后将育于姜五世其昌并于正卿八世之后莫之与京陈厉公蔡出也故蔡人杀五父而立之生敬仲其少也周史有以周易见陈侯者陈侯使筮之遇观之否曰是谓观国之光利用宾于王此其代陈有国乎不在此其在异国非此其身在其子孙光远而自他有耀者也坤土也巽风也干天也风为天于土上山也有山之材而照之以天光于是乎居土上故曰观国之光利用宾于王庭实旅百奉之以玉帛天地之美具焉故曰利用宾于王犹有观焉故曰其在后乎风行而着于土故曰其在异国乎若在异国必姜姓也姜太岳之后也山岳则配天物莫能两大陈衰此其昌乎及陈之初亡也陈桓子始大于齐其后亡也成子得政惠王六年夏鲁侯如齐观社夏齐侯鲁侯遇于谷冬十二月甲寅齐侯鲁侯盟于扈按春秋庄公二十三年　按左传二十三年夏公如齐观社非礼也曹刿谏曰不可夫礼所以整民也故会以训上下之则制财用之节朝以正班爵之义帅长幼之序征伐以讨其不然诸侯有王王有巡狩以大习之非是君不举矣君举必书书而不法后嗣何观按国语庄公如齐观社曹刿谏曰不可夫礼所以正民也是故先王制诸侯使五年四王一相朝也终则讲于会以正班爵之义帅长幼之序训上下之则制财用之节其间无繇荒怠夫齐弃太公之法而观民于社君为是举而往观之非故业也何以训民土发而社助时也收&amp;#而烝纳要也今齐社而往观旅非先王之训也天子祀上帝诸侯会之受命焉诸侯祀先王先公卿大夫佐之受事焉臣不闻诸侯之相会祀也祀又不法君举必书书而不法后嗣何观公不听遂如齐惠王七年夏鲁侯如齐逆女
按春秋庄公二十四年
惠王九年秋鲁侯宋人齐人伐徐
按春秋庄公二十六年
惠王十年夏六月齐侯宋公陈侯鲁侯郑伯同盟于幽冬齐侯鲁侯会于城濮王使召伯廖赐齐侯命按春秋庄公二十七年　按左传二十七年冬王使召伯廖赐齐侯命且请伐卫以其立子颓也惠王十一年春三月甲寅齐人伐卫卫人及齐人战卫人败绩秋荆伐郑齐人鲁人宋人救郑冬鲁告籴于齐按春秋庄公二十八年　按左传二十八年春齐侯伐卫战败卫师数之以王命取赂而还惠王十三年秋七月齐人降鄣冬齐侯鲁侯遇于鲁济齐人伐山戎按春秋庄公三十年　按左传三十年冬遇于鲁济谋山戎也以其病燕故也按贾谊新书齐桓公之始伯也翟人伐燕桓公为燕北伐翟乃至于孤竹反而使燕君复召公之职桓公归燕君送桓公入齐地百六十里桓公问于管仲曰礼诸侯相送固出境乎管仲曰非天子不出境桓公曰然则燕君畏而失礼也寡人恐后世之以寡人为存燕而欺之也乃下车而令燕君还车乃割燕君所至而与之遂沟而为境而后去诸侯闻桓公之义口不言而心皆服矣故九合诸侯莫不乐德扶翼天子莫不劝从诚退让人孰弗戴也惠王十四年夏六月齐侯献戎捷于鲁
按春秋庄公三十一年　按左传三十一年夏六月齐侯来献戎捷非礼也凡诸侯有四夷之功则献于王王以警于夷中国则否诸侯不相遗俘惠王十五年春鲁城小谷夏宋公齐侯遇于梁丘冬鲁公子庆父奔齐按春秋庄公三十二年　按左传三十二年春城小谷为管仲也齐侯为楚伐郑之故请会于诸侯宋公请先见于齐侯夏遇于梁丘惠王十六年春齐人救邢秋八月齐侯鲁侯盟于落姑冬齐仲孙使于鲁按春秋闵公元年　按左传元年春狄人伐邢管敬仲言于齐侯曰戎狄豺狼不可厌也诸夏亲不可弃也宴安鸩毒不可怀也诗云岂不怀归畏此简书简书同恶相恤之谓也请救邢以从简书齐人救邢秋八月公及齐侯盟于落姑请复季友也齐侯许之使召诸陈公次于郎以待之季子来归冬齐仲孙湫来省难归曰不去庆父鲁难未已公曰若之何而去之对曰难不已将自毙君其待之公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务宁鲁难而亲之亲有礼因重固间携贰覆昏乱霸王之器也惠王十七年春正月齐人迁阳冬齐高子盟于鲁十二月狄入卫齐侯使公子无亏帅师戍之按春秋闵公二年　按左传二年冬十二月狄人伐卫卫懿公好鹤鹤有乘轩者将战国人受甲者皆曰使鹤鹤实有禄位余焉能战公与石祁子玦与&amp;#庄子矢使守曰以此赞国择利而为之与夫人绣衣曰听于二子渠孔御戎子伯为右黄夷前驱孔婴齐殿及狄人战于荥泽卫师败绩遂灭卫卫侯不去其旗是以甚败狄人囚史华龙滑与礼孔以逐卫人二人曰我太史也实掌其祭不先国不可得也乃先之至则告守曰不可待也夜与国人出狄入卫遂从之又败诸河初惠公之即位也少齐人使昭伯烝于宣姜不可强之生齐子戴公文公宋桓夫人许穆夫人文公为卫之多患也先适齐及败宋桓公逆诸河宵济卫之遗民男女七百有三十人益之以共滕之民为五千人立戴公以庐于曹许穆夫人赋载驰齐侯使公子无亏帅车三百乘甲士三千人以戍曹归公乘马祭服五称牛羊豕鸡狗皆三百与门材归夫人鱼轩重锦三十两僖之元年齐桓公迁邢于夷仪二年封卫于楚丘邢迁如归卫国忘亡惠王十八年春正月齐师宋师曹伯次于聂北救邢夏六月邢迁于夷仪齐师宋师曹师城邢秋七月戊辰鲁夫人姜氏薨于夷齐人以归八月齐侯宋公鲁侯郑伯曹伯邾人会于柽按春秋僖公元年　按左传元年春诸侯救邢邢人溃出奔师师遂逐狄人具邢器用而迁之师无私焉夏邢迁于夷仪诸侯城之秋楚人伐郑郑即齐故也盟于荦谋救郑也闵公哀姜之娣叔姜之子也故齐人立之共仲通于哀姜哀姜欲立之闵公之死也哀姜与知之故孙于邾齐人取而杀之于夷以其尸归僖公请葬之按韩子晋人伐邢齐桓公将救之鲍叔曰太蚤邢不亡晋不敝晋不敝齐不重且夫持危之功不如存亡之德大君不如晚救之以敝晋齐实利待邢亡而复存之其名实美桓公乃弗救惠王十九年秋九月齐侯宋公江人黄人盟于贯按春秋僖公二年　按左传二年秋盟于贯服江黄也齐寺人貂始漏师于多鱼　按谷梁传贯之盟管仲曰江黄远齐而近楚楚为利之国也若伐而不能救则无以宗诸侯矣桓公不听遂与之盟管仲死楚伐江灭黄桓公不能救故君子闵之也惠王二十年秋齐侯宋公江人黄人会于阳谷冬鲁公子友如齐&amp;#盟按春秋僖公三年　按左传三年秋会于阳谷谋伐楚也齐侯为阳谷之会来寻盟冬公子友如齐&amp;#盟惠王二十一年齐侯宋公陈侯鲁侯卫侯郑伯许男曹伯侵蔡蔡溃遂伐楚屈完来盟于召陵齐人执陈辕涛涂冬十二月齐人宋人鲁人卫人郑人许人曹人侵陈按春秋僖公四年　按左传三年齐侯与蔡姬乘舟于囿荡公公惧变色禁之不可公怒归之未绝之也蔡人嫁之四年春齐侯以诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也不虞君之涉吾地也何故管仲对曰昔召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是征昭王南征而不复寡人是问对曰贡之不入寡君之罪也敢不共给昭王之不复君其问诸水滨师进次于陉夏楚子使屈完如师师退次于召陵齐侯陈诸侯之师与屈完乘而观之齐侯曰岂不谷是为先君之好是继与不谷同好如何对曰君惠侥福于敝邑之社稷辱收寡君寡君之愿也齐侯曰以此众战谁能御之以此攻城何城不克对曰君若以德绥诸侯谁敢不服君若以力楚国方城以为城汉水以为池虽众无所用之屈完及诸侯盟陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间共其资粮屝屦其可也齐侯说与之虎牢执辕涛涂秋伐陈讨不忠也许穆公卒于师葬之以侯礼也凡诸侯薨于朝会加一等死王事加二等于是有以衮敛冬叔孙戴伯帅师会诸侯之师侵陈陈成归辕涛涂惠王二十二年夏齐侯宋公陈侯鲁侯卫侯郑伯许男曹伯会王世子于首止秋八月诸侯盟于首止郑伯逃归不盟按春秋僖公五年　按左传五年夏会于首止会王太子郑谋宁周也陈辕宣仲怨郑申侯之反己于召陵故劝之城其赐邑曰美城之大名也子孙不忘吾助子请乃为之请于诸侯而城之美遂谮诸郑伯曰&amp;#城其赐邑将以叛也申侯由是得罪秋诸侯盟王使周公召郑伯曰吾抚女以从楚辅之以晋可以少安郑伯喜于王命而惧其不朝于齐也故逃归不盟孔叔止之曰国君不可以轻轻则失亲失亲患必至病而乞盟所丧多矣君必悔之弗听逃其师而归惠王二十三年夏齐侯宋公陈侯鲁侯卫侯曹伯伐郑围新城秋楚人围许诸侯遂救许按春秋僖公六年　按左传六年夏诸侯伐郑以其逃首止之盟故也围新密郑所以不时城也秋楚子围许以救郑诸侯救许乃还惠王二十四年春齐人伐郑秋七月齐侯宋公鲁侯陈世子款郑世子华盟于&amp;#母鲁公子友如齐按春秋僖公七年　按左传七年春齐人伐郑孔叔言于郑伯曰谚有之曰心则不竞何惮于病既不能强又不能弱所以毙也国危矣请下齐以救国公曰吾知其所由来矣姑少待我对曰朝不及夕何以待君夏郑杀申侯以说于齐且用陈辕涛涂之谮也初申侯申出也有宠于楚文王文王将死与之璧使行曰唯我知女女专利而不厌予取予求不女疵瑕也后之人将求多于女女必不免我死女必速行无适小国将不女容焉既葬出奔郑又有宠于厉公子文闻其死也曰古人有言曰知臣莫若君弗可改也已秋盟于&amp;#母谋郑故也管仲言于齐侯曰臣闻之招携以礼怀远以德德礼不易无人不怀齐侯修礼于诸侯诸侯官受方物郑伯使太子华听命于会言于齐侯曰泄氏孔氏子人氏三族实违君命若君去之以为成我以郑为内臣君亦无所不利焉齐侯将许之管仲曰君以礼与信属诸侯而以奸终之无乃不可乎子父不奸之谓礼守命共时之谓信违此二者奸莫大焉公曰诸侯有讨于郑未捷今苟有衅从之不亦可乎对曰君若绥之以德加之以训辞而帅诸侯以讨郑郑将覆亡之不暇岂敢不惧若总其罪人以临之郑有辞矣何惧且夫合诸侯以崇德也会而列奸何以示后嗣夫诸侯之会其德刑礼义无国不记记奸之位君盟替矣作而不记非盛德也君其勿许郑必受盟夫子华既为太子而求介于大国以弱其国亦必不免郑有叔詹堵叔师叔三良为政未可间也荠侯辞焉子华由是得罪于郑冬郑伯使请盟于齐惠王二十五年春正月王人齐侯宋公鲁侯卫侯许男曹伯陈世子款盟于洮郑伯乞盟按春秋僖公八年　按左传七年秋闰月惠王崩襄王恶太叔带之难惧不立不发丧而告难于齐八年春盟于洮谋王室也郑伯乞盟请服也襄王定位而后发丧
　勋爵部汇考十六
　　周二
　　齐二
襄王元年夏宰周公齐侯宋子鲁侯卫侯郑伯许男曹伯会于葵丘秋九月戊辰诸侯盟于葵丘齐侯以诸侯之师伐晋按春秋僖公九年伐晋不书　按左传九年夏会于葵丘寻盟且修好礼也王使宰孔赐齐侯胙曰天子有事于文武使孔赐伯舅胙齐侯将下拜孔曰且有后命天子使孔曰以伯舅耋老加劳赐一级无下拜对曰天威不违颜咫尺小曰余敢贪天子之命无下拜恐陨越于下以遗天子羞敢不下拜下拜登受秋齐侯盟诸侯于葵丘曰凡我同盟之人既盟之后言归于好宰孔先归遇晋侯曰可无会也齐侯不务德而勤远略故北伐山戎南伐楚西为此会也东略之不知西则否矣其在乱乎君务靖乱无勤于行晋侯乃还九月晋献公卒里克郑欲纳文公故以三公子之徒作乱初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦俱无猜贞也及里克将杀奚齐先告荀息曰三怨将作秦晋辅之子将何如荀息曰将死之里克曰无益也荀叔曰吾与先君言矣不可以贰能欲复言而爱身乎虽无益也将焉辟之且人之欲善谁不如我我欲无贰而能谓人己乎冬十月里克杀奚齐于次荀息将死之人曰不如立卓子而辅之荀息立公子卓以葬十一月里克杀公子卓于朝荀息死之齐侯以诸侯之师伐晋及高梁而还讨晋乱也令不及鲁故不书　按公羊传秋九月戊辰诸侯盟于葵丘桓之盟不日此何以日危之也何危尔贯泽之会桓公有忧中国之心不召而至者江人黄人也葵丘之会桓公震而矜之叛者九国震之者何犹曰振振然矜之者何犹曰莫若我也　按谷梁传桓盟不日此何以日美之也为见天子之禁故备之也葵丘之盟陈牲而不杀读书加于牲上壹明天子之禁曰毋雍泉毋讫籴毋易树子毋以妾为妻毋使妇人与国事按国语桓公即位数年东南多有淫乱者莱莒徐夷吴越一战帅服三十一国遂南征伐楚济汝逾方城望汶山使贡丝于周而反荆州诸侯莫不来服遂北伐山戎刜令支斩孤竹而南归海滨诸侯莫不来服与诸侯饰牲为载以约誓于上下庶神与诸侯戮力同心西征攘白翟之地至于西河方舟设泭乘桴济河至于石杭县车束马逾太行与辟耳之溪拘夏西服沙西吴南城周反胙于绛岳滨诸侯莫不来服而大朝诸侯于阳谷兵车之属六乘车之会三诸侯甲不解累兵不解翳弢无弓服无矢隐武事行文道帅诸侯而朝天子葵丘之会天子使宰孔致胙于桓公曰余一人之命有事于文武使孔致胙且有后命曰以尔自卑劳实谓尔伯舅无下拜桓公召管子而谋管子对曰为君不君为臣不臣乱之本也桓公惧出见客曰天威不违颜咫尺小白余敢承天子之命曰尔无下拜恐陨越于下以为天子羞遂下拜升受命赏服大路龙旗九旒渠门赤旗诸侯称顺焉桓公忧天下诸侯鲁有夫人庆父之乱二君杀死国绝无嗣桓公闻之使高子存之翟人攻邢桓公筑夷仪以封之男女不淫牛马选具翟人攻卫卫人出庐于曹桓公城楚丘以封之其畜散而无育桓公与之系马三百天下诸侯称仁焉于是天下诸侯知桓公之为己动也是故诸侯归之譬若市人桓公知诸侯之归己也故使轻其币而重其礼故天下诸侯罢马以为币缕纂以为奉鹿皮四诸侯之使垂櫜而入稛载而归故拘之以利结之以信示之以武故天下小国诸侯既许桓公莫之敢背就其利而信其仁畏其武桓公知天下诸侯多与己也故又大施忠焉可为动者为之动可为谋者为之谋军谭遂而不有也诸侯称宽焉通齐国之鱼盐于东莱使关市几而不征以为诸侯利诸侯称广焉筑葵兹晏负夏领釜丘以御戎狄之地所以禁暴于诸侯也筑五鹿中牟&amp;#与牡丘以卫诸夏之地所以示权于中国也教大成定三革隐五刃朝服以济河而无怵惕焉文事胜矣是故大国惭愧小国附协惟能用管夷吾&amp;#戚隰朋宾胥无鲍叔牙之属而伯功立　葵丘之会献公将如会遇宰周公曰君可无会也夫齐侯好示务施与力而不务德故轻致诸侯而重遣之使至者劝而畔者慕怀之以典言薄其要结而厚德之以示之信三属诸侯存亡国三以示之施是以北伐山戎南伐楚西为此会也辟之如室既镇其甍矣又何加焉吾闻之惠难遍也施难报也不遍不报卒于怨雠夫齐侯将施惠如出责是之不果奉而暇晋是皇虽后之会将在东矣君无惧焉其有勤也公乃还宰孔谓其御曰晋侯将死矣景霍以为城而汾河涑以为渊戎翟之民实环之汪是土也苟违其违谁能惧之今晋侯不量齐德之丰否不度诸侯之势释其闭修而轻于行道失其心矣君子失心鲜不夭昏是岁也献公卒八年为淮之会桓公在殡宋人伐之襄王二年春正月鲁侯如齐夏齐侯许男伐北戎王人齐人立晋侯按春秋僖公十年立晋侯不书　按左传十年夏四月周公忌父王子党会齐隰朋立晋侯襄王三年鲁侯及夫人姜氏会齐侯于阳谷
按春秋僖公十一年
襄王四年秋王子带奔齐冬齐侯使管仲平戎于王隰朋平戎于晋按春秋不书　按左传僖公十二年王以戎难故讨王子带秋王子带奔齐冬齐侯使管仲平戎于王使隰朋平戎于晋王以上卿之礼飨管仲管仲辞曰臣贱有司也有天子之二守国高在若节春秋来承王命何以礼焉陪臣敢辞王曰舅氏余嘉乃勋应乃懿德谓督不忘往践乃职无逆朕命管仲受下卿之礼而还襄王五年春齐侯使仲孙湫聘于周夏齐侯宋公陈侯鲁侯卫侯郑伯许男曹伯会于咸冬鲁公子友如齐按春秋僖公十三年仲孙湫聘周不书　按左传十三年春齐侯使仲孙湫聘于周且言王子带事毕不与王言归复命曰未可王怒未怠其十年乎不十年王弗召也夏会于咸淮夷病杞故且谋王室也秋为戎难故诸侯戍周齐仲孙湫致之襄王七年春正月鲁侯如齐三月鲁侯会齐侯宋公陈侯卫侯郑伯许男曹伯盟于牡丘遂次于匡诸侯之大夫救徐秋七月齐师曹师伐厉按春秋僖公十五年　按左传十五年春楚人伐徐徐即诸夏故也三月盟于牡丘寻葵丘之盟且救徐也孟穆伯帅师及诸侯之师救徐诸侯次于匡以待之秋伐厉以救徐也冬楚败徐于娄林徐恃救也襄王八年夏齐人救徐征诸侯以戍周冬十二月齐侯宋公陈侯鲁侯卫侯郑伯许男邢侯曹伯会于淮按春秋僖公十六年救徐戍周不书　按左传十六年夏齐伐厉不克救徐而还王以戎难告于齐齐征诸侯而戍周冬十二月会于淮谋鄫且东略也城鄫役人病有夜登丘而呼曰齐有乱不果城而还襄王九年春齐人徐人伐英氏秋鲁夫人姜氏会齐侯于卞冬十二月齐侯小白卒按春秋僖公十七年　按左传十七年春齐人为徐伐英氏以报娄林之役也夏师灭项淮之会公有诸侯之事未归而取项齐人以为讨而止公秋声姜以公故会齐于卞九月公至自会齐侯之夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟少卫姬生惠公郑姬生孝公葛嬴生昭公密嬴生懿公宋华子生公子雍公与管仲属孝公于宋襄公以为太子雍巫有宠于卫共姬因寺人貂以荐羞于公亦有宠公许之立武孟管仲卒五公子皆求立冬十月乙亥齐桓公卒易牙入与寺人貂因内宠以杀群吏而立公子无亏孝公奔宋十二月乙亥赴辛巳夜殡　按公羊传夏灭项孰灭之齐灭之曷为不言齐灭之为桓公讳也春秋为贤者讳此灭人之国何贤尔君子之恶恶也疾始善善也乐终桓公尝有继绝存亡之功故君子为之讳也按谷梁传夏灭项孰灭之桓公也何不言桓公也为贤者讳也项国也不可灭而灭之乎桓公知项之可灭也而不知已之不可以灭也既灭人之国矣何贤乎君子恶恶疾其始善善乐其终桓公尝有存亡继绝之功故君子为之讳也按管子小称篇管仲有病桓公往问之曰仲父之病病矣若不可讳而不起此病也仲父亦将何以诏寡人管仲对曰微君之命臣也故臣且谒之虽然君犹不能行也公曰仲父命寡人东寡人东令寡人西寡人西仲父之命于寡人敢不从乎管仲摄衣冠起对曰臣愿君之远易牙竖刁堂巫公子开方夫易牙以调和事公公曰惟烝婴儿之未尝于是烝其首子而献之公人情非不爱其子也于子之不爱将何有于公公喜宫而妒竖刁自刑而为公治内人情非不爱其身也于身之不爱将何有于公公子开方事公十五年不归视其亲齐卫之间不容数日之行臣闻之务为不久盖虚不长其生不长者其死必不终桓公曰善管仲死已葬公憎四子者废之官逐堂巫而苛病起兵逐易牙而味不至逐竖刁而宫中乱逐公子开方而朝不治桓公曰嗟圣人固有悖乎乃复四子者处期年四子作难围公一室不得出有一妇人遂从实入得至公所公曰吾饥而欲食渴而欲饮不可得其故何也妇人对曰易牙竖刁堂巫公子开方四人分齐国涂十日不通矣公子开方以书社七百下卫矣食将不得矣公曰嗟兹乎圣人之言长乎哉死者无知则已若有知吾何面目以见仲父于地下乃援素幭以裹首而绝死十一日虫出于户乃知桓公之死也葬以杨门之扇桓公之所以身死十一日虫出户而不收者以不终用贤也襄王十年春正月宋公曹伯卫人邾人伐齐夏鲁师救齐五月戊寅宋师及齐师战于甗齐师败绩狄救齐秋八月丁亥葬齐桓公按春秋僖公十八年　按左传十八年春宋襄公以诸侯伐齐三月齐人杀无亏齐人将立孝公不胜四公子之徒遂与宋人战夏五月宋败齐师于甗立孝公而还秋八月葬齐桓公襄王十一年冬陈人鲁人蔡人楚人郑人盟于齐按春秋僖公十九年　按左传十九年秋陈穆公请修好于诸侯以无忘齐桓之德冬盟于齐修桓公之好也襄王十二年秋齐人狄人盟于邢
按春秋僖公二十年　按左传二十年秋齐狄盟于邢为邢谋卫难也于是卫方病邢襄王十三年春宋人齐人楚人盟于鹿上
按春秋僖公二十一年　按左传二十一年春宋人为鹿上之盟以求诸侯于楚楚人许之襄王十四年秋王子带自齐归于京师
按春秋不书　按左传僖公二十二年富辰言于王曰请召太叔诗曰协比其邻昏姻孔云吾兄弟之不协焉能怨诸侯之不睦王说王子带自齐复归于京师王召之也襄王十五年春齐侯伐宋围缗
按春秋僖公二十三年　按左传二十三年春齐侯伐宋围缗以讨其不与盟于齐也襄王十八年春齐人侵鲁西鄙鲁侯追齐师至酅弗及夏齐人伐鲁北鄙卫伐齐冬鲁侯以楚师伐齐取谷按春秋僖公二十六年　按左传二十六年春齐师侵我西鄙讨是二盟也夏齐孝公伐我北鄙卫人伐齐洮之盟故也公使展喜犒师使受命于展禽齐侯未入境展喜从之曰寡君闻君亲举玉趾将辱于敝邑使下臣犒执事齐侯曰鲁人恐乎对曰小人恐矣君子则否齐侯曰室如悬磬野无青草何恃而不恐对曰恃先王之命昔周公太公股肱周室夹辅成王成王劳之而赐之盟曰世世子孙无相害也载在盟府太师职之桓公是以纠合诸侯而谋其不协弥缝其阙而匡救其灾昭旧职也及君即位诸侯之望曰其率桓之功我敝邑用不敢保聚曰岂其嗣世九年而弃命废职其若先君何君必不然恃此以不恐齐侯乃还东门襄仲臧文仲如楚乞师臧孙见子玉而道之伐齐宋以其不臣也秋宋以其善于晋侯也叛楚即晋冬楚令尹子玉司马子西帅师伐宋围缗公以楚师伐齐取谷置桓公子雍于谷易牙奉之以为鲁援楚申公叔侯戍之桓公之子七人为七大夫于楚按国语齐孝公来伐臧文仲欲以辞告病焉问于展禽对曰获闻之处大教小处小事大所以御乱也不闻以辞若为小而崇以怒大国使加已乱乱在前矣辞其何益文仲曰国急矣百物唯其可者将无不趋也愿以子之辞行赂焉其可乎展禽使乙喜以膏沐犒师曰寡君不不能事疆埸之司使君盛怒以暴露于敝邑之野敢犒舆师齐侯见使者曰鲁国恐乎对曰小人恐矣君子则不公曰室如县磬野无青草何恃而不恐对曰恃二先君之所职业昔者成王命我先君周文公及齐先君太公曰女股肱周室以夹辅先王赐女土地质之以牺牲世世子孙无相害也今君来讨敝邑之罪其亦使听从而释之必不泯其社稷岂其贪壤地而弃先王之命其何以镇抚诸侯恃此以不恐齐侯乃许为平而还襄王十九年夏六月庚寅齐侯昭卒弟潘杀公子而自立秋八月乙未葬齐孝公按春秋僖公二十七年弟潘自立不书　按左传二十七年夏齐孝公卒有齐怨不废丧纪礼也襄王二十年春三月晋侯齐侯盟于敛盂夏四月晋侯齐师宋师秦师及楚人战于城濮楚师败绩五月癸丑晋侯齐侯宋公鲁侯蔡侯郑伯卫子莒子盟于践土冬晋侯齐侯宋公鲁侯蔡侯郑伯陈子莒子邾人秦人会于温遂围许按春秋僖公二十八年晋齐盟于敛盂不书　按左传二十七年冬楚子及诸侯围宋宋公孙固如晋告急先轸曰报施救患取威定霸于是乎在矣狐偃曰楚始得曹而新昏于卫若伐曹卫楚必救之则齐宋免矣二十八年春晋侯将伐曹假道于卫卫人弗许还自南河济侵曹伐卫正月戊申取五鹿二月晋侯齐侯盟于敛盂卫侯请盟晋人弗许卫侯欲与楚国人不欲故出其君以说于晋卫侯出居于襄牛公子买戍卫楚人救卫不克公惧于晋杀子丛以说焉谓楚人曰不卒戍也晋侯围曹攻之三月丙午入曹宋人使门尹般如晋师告急公曰宋人告急舍之则绝告楚不许我欲战矣齐秦未可若之何先轸曰使宋舍我而赂齐秦藉之告楚我执曹君而分曹卫之田以赐宋人楚爱曹卫必不许也喜赂怒顽能无战乎公说执曹伯分曹卫之田以宋人楚子入居于申使申叔去榖使子玉去宋曰无从晋师子玉使伯棼请战王怒少与之师子玉使宛春告于晋师曰请复卫侯而封曹臣亦释宋之围公拘宛春于卫且私许复曹卫曹卫告绝于楚子玉怒从晋师晋师退三舍辟之楚众欲止子玉不可夏四月戊辰晋侯宋公齐国归父崔夭秦小子慭次于城濮楚师背酅而舍子玉使斗勃请战己巳晋师陈于莘北楚师败绩晋师三日馆谷及癸酉而还甲午至于衡雍作王宫于践土丁未献楚俘于王癸亥王子虎盟诸侯于王庭要言曰皆&amp;#王室无相害也有渝此盟明神殛之俾队其师无克祚国及其元孙无有老幼秋七月丙申振旅恺以入于晋冬会于温丁丑诸侯围许襄王二十一年夏六月王子虎鲁侯晋狐偃宋公孙固齐国归父陈辕涛涂秦小子慭蔡人盟于翟泉按春秋僖公二十九年　按左传二十九年夏公会王子虎晋狐偃宋公孙固齐国归父陈辕涛涂秦小子慭盟于翟泉寻践土之盟且谋伐郑也襄王二十二年夏狄侵齐
按春秋僖公三十年　按左传三十年春晋人侵郑以观其可攻与否狄间晋之有郑虞也夏狄侵齐襄王二十五年春齐侯使国归父来聘夏狄侵齐冬十月鲁侯如齐按春秋僖公三十三年　按左传三十三年春齐国庄子来聘自郊劳至于赠贿礼成而加之以敏臧文仲言于公曰国子为政齐犹有礼君其朝焉臣闻之服于有礼社稷之卫也夏狄侵齐因晋丧也冬如齐朝且吊有狄师也襄王二十六年冬鲁公孙敖如齐
按春秋文公元年　按左传元年冬穆伯如齐始聘焉礼也襄王二十七年冬鲁公子遂如齐纳币
按春秋文公二年　按左传二年冬襄仲如齐纳币礼也襄王三十二年秋八月齐侯宋公卫侯陈侯郑伯许男曹伯会晋赵盾盟于扈鲁侯后至按春秋文公七年　按左传七年秋八月齐侯宋公卫侯陈侯郑伯许男曹伯会晋赵盾盟于扈晋侯立故也顷王元年夏狄侵齐
按春秋文公九年
顷王三年秋狄侵齐
按春秋文公十一年
顷王六年夏五月乙亥齐侯潘薨子舍立秋九月甲申鲁公孙敖卒于齐齐公子商人弒其君舍而自立冬单伯如齐齐人执单伯及子叔姬按春秋文公十四年　按左传子叔姬妃齐昭公生舍叔姬无宠舍无威公子商人骤施于国而多聚士尽其家贷于公有司以继之十四年夏五月昭公卒舍即位秋七月乙卯夜齐商人弒舍而让元元曰尔求之久矣我能事尔尔不可使多蓄憾将免我乎尔为之齐人定懿公使来告难故书以九月齐公子元不顺懿公之为政也终不曰公曰夫己氏襄仲使告于王请以王宠求昭姬于齐曰杀其子焉用其母请受而罪之冬单伯如齐请子叔姬齐人执之又执子叔姬　按公羊传单伯之罪何道淫也恶乎淫淫于子叔姬　按谷梁传齐人执单伯私罪也单伯淫于齐齐人执之齐人执子叔姬叔姬同罪也匡王元年夏齐人归鲁公孙敖之丧秋齐人侵鲁西鄙冬十二月齐人归鲁子叔姬齐侯侵鲁西鄙遂伐曹入其郛按春秋文公十五年　按左传十五年春季文子如晋为单伯与子叔姬故也夏齐人或为孟氏谋曰鲁尔亲也饰棺置诸堂阜鲁必取之从之卞人以告惠叔犹毁以为请立于朝以待命许之取而殡之齐人送之书曰齐人归公孙敖之丧为孟氏且国故也葬视共仲声己不视帷堂而哭襄仲欲勿哭惠伯曰丧亲之终也虽不能始善终可也史佚有言曰兄弟致美救乏贺善吊灾祭敬丧哀情虽不同毋绝其爱亲之道也子无失道何怨于人襄仲说帅兄弟以哭之他年其二子来孟献子爱之闻于国或谮之曰将杀子献子以告季文子二子曰夫子以爱我闻我以将杀子闻不亦远于礼乎远礼不如死一人门于句鼆一人门于戾丘皆死齐人许单伯请而赦之使来致命秋齐人侵我西鄙故季文子告于晋冬十一月晋侯宋公卫侯蔡侯陈侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难是以公不会齐人来归子叔姬王故也齐人侵我西鄙谓诸侯不能也遂伐曹入其郛讨其来朝也季文子曰齐侯其不免乎已则无礼而讨于有礼者曰女何故行礼礼以顺天天之道也己则反天而又以讨人难以免矣诗曰胡不相畏不畏于天君子之不虐幼贱畏于天也在周颂曰畏天之威于时保之不畏于天将何能保以乱取国奉礼以守犹惧不终多行无礼弗能在矣　按公羊传齐人归公孙敖之丧何以不言来内辞也胁我而归之笋将而来也注
&lt;/div&gt;
    &lt;div class="pagination"&gt;
&lt;a href="官常典勋爵部_page21.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典勋爵部_page17.html"&gt;17&lt;/a&gt;&lt;a href="官常典勋爵部_page18.html"&gt;18&lt;/a&gt;&lt;a href="官常典勋爵部_page19.html"&gt;19&lt;/a&gt;&lt;a href="官常典勋爵部_page20.html"&gt;20&lt;/a&gt;&lt;a href="官常典勋爵部_page21.html"&gt;21&lt;/a&gt;&lt;span class="current-page"&gt;22&lt;/span&gt;&lt;a href="官常典勋爵部_page23.html"&gt;23&lt;/a&gt;&lt;a href="官常典勋爵部_page24.html"&gt;24&lt;/a&gt;&lt;a href="官常典勋爵部_page25.html"&gt;25&lt;/a&gt;&lt;a href="官常典勋爵部_page26.html"&gt;26&lt;/a&gt;&lt;a href="官常典勋爵部_page27.html"&gt;27&lt;/a&gt;&lt;span&gt;...&lt;/span&gt;&lt;a href="官常典勋爵部_page23.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
