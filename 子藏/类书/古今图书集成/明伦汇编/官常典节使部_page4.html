<!DOCTYPE html>
<html>
 <head>
  <meta charset="utf-8"/>
  <title>
   官常典节使部 - 第 4 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典节使部 - 第 4 页/共 9 页
  </h1>
  <div class="content">
   按南齐书本传赤斧南兰陵人太祖从祖弟也祖隆子卫军录事参军父始之冠军中兵参军赤斧历官为奉朝请以和谨为太祖所知宋大明初竟陵王诞反广陵赤斧为军主隶沈庆之围广陵城攻战有勋事宁封永安亭侯食邑三百七十户除车骑行参军出补晋陵令员外郎丹阳令还除晋熙王抚军中兵参军出为建威将军钱唐令迁正员郎赤斧治政为百姓所安吏民请留之时议见许改除宁朔将军太祖辅政以赤斧为辅国将军左军会稽司马辅镇东境迁黄门郎淮陵太守顺帝逊位于丹阳故治立宫上令赤斧辅送至薨乃还建元初迁武陵王冠军长史骠骑司马南东海太守辅国将军并如故迁长兼侍中祖母丧去职起为冠军将军宁蛮校尉出为持节督雍梁南北秦四州郢州之竟陵司州之随郡军事雍州刺史本官如故在州不营产利勤于奉公迁散骑常侍左卫将军世祖亲遇与萧景先相比封南丰县伯邑四百户迁给事中太子詹事赤斧夙患渴利永明三年会世祖使甲仗卫三厢赤斧不敢辞疾甚数日卒年五十六家无储积无绢为衾上闻之愈加惋惜诏赙钱五万上材一具布百匹蜡二百斤追赠金紫光禄大夫谥曰懿伯子&amp;#胄袭爵　　薛渊
按南齐书本传渊河东汾阴人也宋徐州刺史安都从子本名道渊避太祖偏讳改安都以彭城降卤亲族皆入北太祖镇淮阴渊遁来南委身自结果干有气力太祖使领部曲备卫帐内从征伐元徽末以勋官至辅国将军右军将军骁骑将军军主封竟陵侯沈攸之难起太祖入朝堂豫章王嶷代守东府使渊领军屯司徒左府分备京邑袁粲据石头豫章王嶷夜登西门遥呼渊渊惊起率军赴难先至石头焚门攻战事平明旦众军还集杜姥宅街路皆满宫门不开太祖登南掖门楼处分众军各还本顿至食后城门开渊方得入见太祖且喜且泣太祖即位增邑为二千五百户除淮陵太守加宁朔将军骁骑将军如故寻为直合将军冠军将军仍转太子左率卤遣伪将薛道摽寇寿春太祖以道摽渊之亲近敕齐郡太守刘怀慰曰闻道摽分明来其儿妇并在都与诸弟无复同生者凡此类无为不多方&amp;#之纵不全信足使豺狼疑惑令为渊书与道摽示购之之意卤得书果追道摽遣他将代之世祖即位迁左卫将军初渊南奔母索氏不得自拔改嫁长安杨氏渊私遣购赎梁州刺史崔慧景报渊云索在界首遣信拘引已得拔难渊表求解职至界上迎之见许改授散骑常侍征卤将军渊母南归事竟无实永明元年渊上表解职送貂蝉诏曰远隔殊方声问难审渊忧迫之深固辞朝列昔东关旧典犹通婚宦况母出有差音息时至依附前例不容申许便可断表速还章服渊以赎母既不得又表陈解职诏不许后卤使至上为渊致与母书车驾幸安乐寺渊从驾乘卤桥先是&amp;#羌卤桥不得入仗为有司所奏免官见原四年出为持节督徐州诸军事徐州刺史将军如故明年迁右军司马将军如故转大司马济阳太守将军如故七年为给事中右卫将军以疾解职归家不能乘车去车脚使人轝之而去为有司所纠见原八年为右将军大司马领军讨巴东王子响子响军主刘超之被捕急以眠褥杂物十余种赂渊自逃渊匿之军中为有司所奏诏原十年为散骑常侍将军如故世祖崩朝廷虑魏南寇假渊节军主本官如故寻加骁骑将军假节本官如故隆昌元年出为持节督司州军事司州刺史右将军如故延兴元年进号平北将军未拜卒明帝即位方有诏赙钱五万布五百匹&amp;#日举哀　　萧&amp;#胄按南齐书萧赤斧传赤斧子&amp;#胄字云长弘厚有父风起家秘书郎太祖谓赤斧曰&amp;#胄轻朱被身觉其趋进转美足慰人意迁太子舍人遭父丧感脚疾数年然后能行世祖有诏慰勉赐医药除竟陵王司徒外兵参军晋熙王文学&amp;#胄好文义弟&amp;#基好武勇世祖登烽火楼诏群臣赋诗&amp;#胄诗合旨上谓&amp;#胄曰卿文弟武宗室便不乏才除明威将军安陆内史迁中书郎上以&amp;#胄勋戚子弟除左将军知殿内文武事得入便殿中为新安太守吏民怀之隆昌元年永嘉王昭粲为南徐州以&amp;#胄为南东海太守行南徐州事转持节督青冀二州军事辅国将军青冀二州刺史不行除黄门郎领四厢直迁卫尉高宗废立&amp;#胄从容不为同异乃引&amp;#胄预功建武二年进爵侯增邑为六百户赐&amp;#胄以常所乘白牛上慕俭约欲铸坏大官元日上寿银酒枪尚书令王晏等咸称盛德&amp;#胄曰朝廷盛礼莫过三元此一器既是旧物不足为侈帝不悦后预曲宴银器满席&amp;#胄曰陛下前欲坏酒枪恐宜移在此器也帝甚有惭色冠军江夏王宝元镇石头以&amp;#胄为长史行石头戍事复为卫尉出为冠军将军庐陵王后军长史广陵太守行南兖州府州事是年卤动扬声当饮马长江帝惧敕&amp;#胄移居民入城百姓惊恐席卷欲南渡&amp;#胄以贼势尚远不即施行卤亦寻退仍为持节督南兖徐青冀荆五州诸军事辅国将军南兖州刺史和帝为荆州以&amp;#胄为冠军将军西中郎长史南郡太守行荆州府州事东昏侯诛戮群公委任&amp;#小崔陈败后方镇各怀异计永元二年十月尚书令临湘侯萧懿及弟卫尉畅见害先遣辅国将军巴西梓潼二郡太守刘山阳领三千兵受旨之官就&amp;#胄共袭雍州雍州刺史梁王将起义兵虑&amp;#胄不识机变遣使王天虎诣江陵声云山阳西上并袭荆雍书与&amp;#胄或劝同义举&amp;#胄意犹未决初山阳出为南州谓人曰朝廷以白虎幡追我亦不复还矣席卷妓妾尽室而行至巴陵迟回十余日不进梁王复遣天虎书与&amp;#胄陈设其略是时或云山阳谋杀&amp;#胄以荆州同义举&amp;#胄乃与梁王定契斩王天虎首送示山阳发百姓车牛声云起步军征襄阳十一月十八日山阳至江津单车白服从左右数十人诣&amp;#胄&amp;#胄使前汶阳太守刘孝庆前永平太守刘熙晔铠曹参军萧文照前建威将军陈秀辅国将军孙末伏兵城内山阳入门即于车中乱斩之副军主李元履收余众归附遣使蔡道猷驰驿送山阳首于梁王乃发教纂严分部购募东昏闻山阳死发诏讨荆雍赠山阳宁朔将军梁州刺史&amp;#胄有器局既唱大事虚心委己众情归之加&amp;#胄右将军都督行留诸军事置佐史本官如故西中郎司马夏侯详加征卤将军遣宁朔将军王法度向巴陵&amp;#胄献钱二十万米千斛盐五百斛谘议宗塞别驾宗史献谷二千斛牛二头换借富赀以助军费长沙寺僧业富沃铸黄金为龙数千两埋土中历相传付称为下方黄铁莫有见者乃取此龙以充军实十二月移檄西中郎府长史都督行留诸军事右军将军南郡太守南丰县开国侯萧&amp;#胄司马征卤将军新兴太守夏侯详告京邑百官诸州郡牧守夫运不尝夷有时而陂数无恒剥否极则亨昔商邑中微彭韦投袂汉室方昏虚效节故风声永树卜世长久者也昔我太祖高皇帝德范生民功格天地仰纬彤云俯临紫极世祖嗣兴增光前业云雨之所沾被日月之所出入莫不举踵来王交臂纳贡郁林昏迷颠覆厥序俾我大齐之祚剪焉将坠高宗明皇帝建道德之盛轨垂仁义之至踪绍二祖之鸿基继三五之绝业昧旦丕显不明求衣故奇士盈朝异人辐凑若乃经礼纬乐之文定鼎作洛之制非云如醴之祥白质黑章之瑞谅以则天比大无德称焉而嗣主不纲穷肆陵暴十毕行三风咸袭丧初而无哀貌在戚而有喜容酣酒嗜音罔惩其侮谗贼狂邪是与比周遂令亲贤婴荼毒之诛宰辅受葅醢之戮江仆射萧刘领军徐司空沈仆射曹右卫或外戚懿亲或皇室令德或时宗民望或国之虎臣并勋彰中兴功比周邵秉钧赞契受遗先朝咸以名重见疑正直贻毙害加党族虐及婴孺曾无渭阳追远之情不顾本枝歼落之痛信必见疑忠而获罪百姓业业罔知攸暨崔慧景内逼淫刑外不堪命驱土崩之民为免死之计倒戈回刃还指宫阙城无完守人有异图赖萧令君勋济宗祏业拯苍氓四海蒙一匡之德亿兆凭再造之功江夏王拘迫威强牵制巨力迹屈当时乃心可亮竟不能内恕探情显加鸩毒萧令自以亲惟族长任实宗臣至诚苦言朝夕献入谗丑交构渐见疏疑浸润成灾奄离怨酷用人之功以宁社稷刈人之身以骋淫滥台辅既诛奸小竞用梅虫儿茹法珍妖忍愚戾穷纵丑恶贩鬻主威以为家势营惑嗣主恣其妖虐宫女千余裸服宣媱孽臣数十袒裼相逐帐饮阛肆之间宵游街陌之上提挈群竖以为欢笑刘山阳潜受凶旨规肆狂逆天诱其衷即就枭剪夫天生蒸民树之以君使司牧之勿使失性岂有尊临寓县毒遍黔首绝亲戚之恩无君臣之义功重者先诛勋高者速毙九族内离四夷外叛封境日蹙戎马交驰帑藏既空百姓已竭不恤不忧慢游是好民怨于下天惩于上故荧惑袭月孽火烧宫妖水表灾震蚀告沴七庙阽危三才莫纪大惧我四海之命永沦于地南康殿下体自高宗天挺英懿食叶之征着于弱年当璧之祥兆乎绮岁亿兆颙颙咸恩戴奉且势居上游任连帅家国之否宁济是当莫府身备皇宗忝荷顾托忧深责重誓清时难今命冠军将军西中郎谘议领中直兵参军军主杨公则宁朔将军领中兵参军军主王法度冠军将军谘议参军军主庞翙辅国将军谘议参军领别驾军主宗史辅国将军谘议参军军主乐蔼等领劲卒三万陵波电迈径造秣陵冠军将军领谘议中直兵参军军主蔡道恭辅国将军中直兵参军右军府司马军主席阐文辅国将军中直兵参军军主任漾之宁朔将军中直兵参军军主韩孝仁宁朔将军中直兵参军军主朱斌中直兵参军军主宗冰之建威将军中直兵参军军主朱景舒宁朔将军中直兵参军军主庾域宁远将军军主庾略等被甲二万直指建业辅国将军武宁太守军主邓元起辅国将军前军将军军主王世兴等铁骑一万分趋白下征卤将军领司马新兴太守夏侯详宁朔将军谘议参军军主柳忱宁朔将军领中兵参军军主刘孝庆建威将军军主江陵令江诠等帅组甲五万骆驿继发雄剑高麾则五星从流长戟远指则云虹变色天地为之矞皇山渊以之崩沸莫府亲贯甲冑授律中权董帅熊罴之士十有五万征鼓纷沓雷动荆南宁朔将军南康王友萧&amp;#达领虎旅三万抗威后拒萧雍州勋业盖世谋猷渊肃既痛家祸兼愤国难泣血枕戈誓雪怨酷精卒十万已出汉川张郢州节义慷慨悉力齐奋江州邵陵王湘州张行事王司州皆远近悬契不谋而同并勒骁猛指景风驱舟舰鱼丽万里盖水车骑云屯平原雾塞以同心之士伐倒戈之众盛德之师救危亡之国何征而不服何诛而不克哉今兵之所指惟在梅虫儿茹法珍二人而已诸君德载累世勋着先朝属无妄之时居道消之运受迫群竖念有危惧大军近次当各思拔迹来赴军门檄到之日有能斩送虫儿法珍首者封二千户开国县侯若迷惑凶党敢拒军锋刑兹无赦戮及宗族赏罚之信有如皦日江水在此余不食言遣冠军将军杨公则向湘州王法度不进军免官公则进&amp;#巴陵仍向湘州遣宁朔将军刘坦行湘州事&amp;#胄遣人谓梁王曰时月未利当须来年二月今便进兵恐非良策梁王曰今坐甲十万粮用自竭况藉以义心一时骁锐且太白出西方仗义而动天时人谋无有不利昔武王伐纣行逆太岁岂复待年月邪&amp;#胄乃从遣西中郎参军邓元起率众向夏口三年正月和帝为相国&amp;#胄领左长史进号镇军将军于是始选用方伯梁王屡表劝和帝即尊号梁州刺史柳惔竟陵太守曹景宗并劝进&amp;#胄使别驾宗史撰定礼仪上尊号改元于江陵立宗庙南北郊州府城门悉依建康宫置尚书五省以城南射堂为兰台南郡太守为尹建武中荆州大风雨龙人柏斋中柱壁上有爪足处刺史萧遥欣恐畏不敢居之至是以为嘉佑殿中兴元年三月&amp;#胄为侍中尚书令假节都督如故寻领吏部尚书监八州军事行荆州刺史本官如故左丞乐蔼奏曰敕旨以军旅务殷且停朝直窃谓匪懈于位义昭夙兴国家旧典不可顿阙与兼右丞江诠等参议八座丞郎以下宜五日一朝有事即坐侍下鼓无事许从实还外奏可梁王义师出沔口郢州刺史张冲据城拒守杨公则定湘州行事张宝积送江陵率军会夏口巴西太守鲁休烈巴东太守萧惠训遣子&amp;#拒义师&amp;#胄遣汶阳太守刘孝庆进峡口与巴东太守任漾之宜都太守郑法绍卫之时军旅之际人情未安&amp;#胄府长史张炽从绛衫左右三十余人入千秋门城内惊恐疑有同异御史中丞奏弹炽诏以赎论&amp;#胄弟&amp;#孚在京师庐陵人修灵佑窃将南上于西昌县山中聚兵二千人袭郡内史谢纂奔豫章&amp;#孚灵佑据郡求援&amp;#胄遣宁朔将军范僧简入湘州南道援之僧简进&amp;#安成仍以为辅国将军安成内史拜&amp;#孚为冠军将军庐陵内史合二郡兵出彭蠡口东昏侯遣军主彭盆刘希祖三千人受江州刺史陈伯之节度南讨二郡义兵仍进取湘州南康太守王丹保郡应盆等&amp;#孚闻兵至望风奔走前内史谢纂复还郡刘希祖至安成攻战七日城陷范僧简见杀希祖仍为安成内史&amp;#孚收散卒据西昌谢纂又遣军攻之众败奔湘州以&amp;#孚为督湘东衡阳零陵桂阳营阳五郡湘东内史假节将军如故寻病卒后修灵佑又合余众攻篹篹复败走豫章刘希祖亦以郡降湘东内史王僧粲亦拒义自称平西将军湘州刺史以南平镇军主周敷为长史率前军袭湘州去州百余里杨公则长史刘坦守州城遣军主尹法略拒之屡战不胜及闻建康城平僧粲散走乃斩之南康太守王丹亦为郡人所杀郢城降义师众军东下八月鲁休烈萧&amp;#破汶阳太守刘孝庆等于峡口巴东太守任漾之见杀遂至上明江陵大震&amp;#胄恐驰告梁王曰刘孝庆为萧&amp;#所败宜遣杨公则还援根本梁王曰公则今溯流上荆&amp;#长之义耳萧&amp;#鲁休烈乌合之众寻自退散政须荆州少时持重良须兵力两弟在雍指遣往征不为难至&amp;#胄乃追赠任漾之辅国将军梁州刺史遣军主蔡道恭假节屯上明拒萧&amp;#时梁王已平郢江二镇&amp;#胄辅帝出居上流有安重之势素能饮酒啖白肉鲙至三升既闻萧&amp;#等兵相持不决忧虑感气十二月壬寅夜卒遗表曰臣疹患数日不谓便至困笃气息绵微待尽而已臣虽庸薄忝籍葭莩过受先朝殊常之眷循宠砺心誓生以死属皇业中否天地分崩总率诸侯翼奉明圣赖社稷灵长大明在运故兵之所临无思不服今四海垂平干戈行戢方希陪翠华奉法驾反东都观旧物不幸遘疾奄辞明世怀此深恨永结泉壤窃惟王业至重万机甚大登之实难守之未易陛下富于春秋当远寻祖宗创业艰难殷鉴季末颠覆厥绪思所以念始图终康此兆庶征东大将军臣衍元勋上德光赞天下陛下垂拱仰成则风流日化臣虽万没无所遗恨时年四十和帝出临哭诏赠侍中丞相本官如故前后部羽葆鼓吹班剑三十人辒辌车黄屋左纛梁王围建康城住在石头和帝密诏报&amp;#胄凶问秘不发丧及城平识者闻之知天命之有在矣梁天监元年诏曰念功惟德历代所同追远怀人弥与事笃齐故侍中丞相尚书令&amp;#胄风格峻远器宇渊邵清猷盛业闻望斯归缔构义始肇基王迹挈阔屯夷载形心事朕膺天改命光宅区宇望岱瞻河永言增恸可封巴东郡公邑三千户本官如故丧还今上车驾临哭渚次诏曰齐故侍中丞相尚书令&amp;#胄葬送有期前代所加殊礼依晋王导齐豫章王故事可悉给谥曰献武范僧简赠交州刺史　　萧景先
接南齐书本传景先南兰陵兰陵人太祖从子也祖爰之员外郎父敬宗始兴王国中军景先少遭父丧有至性太祖嘉之及从官京邑常相提携解褐为海陵王国上军将军补建陵令还为新安王国侍郎桂阳国右常侍太祖镇淮阴景先以本官领军主自随防卫城内委以心腹除后军行参军&amp;#县令员外郎与世祖款昵世祖为广兴郡启太祖求景先同行除世祖宁朔府司马自此常相随逐世祖为镇西长史以景先为镇西长流参军除宁朔将军随府转抚军中兵参军寻除谘议领中兵如故升明初为世祖征卤府司马领新蔡太守随上镇盆城沈攸之事平还都除宁朔将军骁骑将军仍为世祖抚军中军二府司马兼左卫将军建元元年迁太子左卫率封新吴县伯邑五百户景先本名道先乃改避上讳出为持节督司州军州事宁朔将军司州刺史领义阳太守是冬魏出淮泗增司部边戍兵义阳人谢天盖与魏相构扇景先言于督府骠骑豫章王遣辅国将军中兵参军萧惠朗二千人助景先惠朗依山筑城断塞关隘讨天盖党与魏寻遣伪南部尚书頞跋屯汝南洛州刺史昌黎王冯莎屯清丘景先严备待敌豫章王又遣宁朔将军王僧炳前军将军王应之龙骧将军庄明三千人屯义阳关外为声援卤退进号辅国将军景先启称上德化之美上答曰风沦俗败二十余年以吾当之岂得顿扫幸得数载尽力救苍生者必有功于万物也治天下者虽圣人犹须良佐汝等各各自竭不忧不治也世祖即位征为侍中领左军将军寻兼领军将军景先事上尽心故恩宠特密初西还上坐景阳楼召景先语故旧唯豫章王一人在席而已转中领军车驾射雉郊外行游景先常甲仗从廉察左右寻进爵为侯领太子詹事本官如故遭母丧诏超起为领军将军迁征卤将军丹阳尹五年荒人桓夭生引蛮卤于雍州界土司部以北人情骚动上以景先谙究司土诏曰得雍州刺史张瑰启事蛮卤相扇容或侵轶蜂虿有毒宜时剿荡可遣征卤将军丹阳尹景先总率步骑直指义阳可假节司州诸军皆受节度景先至镇屯军城北百姓乃安牛酒来迎军未还遇疾遗言曰此度疾病异于前后自省必无起理但夙荷深恩今谬充戎寄暗弱每事不称上惭慈旨便长违圣世悲哽不知所言可为作启事上谢至尊粗申愚心毅虽成长素阙训范贞等幼稚未有所识方以仰累圣明非残息所能陈谢自丁荼毒以来妓妾已多分张所余丑猥数人皆不似事可以明月佛女桂支佛儿玉女美玉上台美满艳华奉东宫私马有二十余匹牛数头可简好者十匹牛二头上台马五匹牛一头奉东宫大司马司徒各奉二匹骠骑镇军各奉一匹应私仗器亦悉输台六亲多未得料理可随宜温恤微申素意所赐宅旷大恐非毅等所居须丧服竟可输还台刘家前宅久闻其货可合率市之直若短少启官乞足三处田勤作自足供衣食力少更随宜买粗猥奴婢充使不须余营生周旋部曲还都理应分张其久旧劳勤者应料理随宜启闻乞恩卒时年五十上伤惜之诏曰西信适至景先奄至丧逝悲怀切割自不胜任今便举哀赙钱十万布二百匹景先丧还诏曰故假节征卤将军丹阳尹新吴侯景先器怀开亮干局通敏绸缪少长义兼勋戚诚着夷险绩茂所司方升宠荣用申任寄奄至丧逝悲痛良深可赠侍中征北将军南徐州刺史给鼓吹一部假节侯如故谥曰忠侯子毅　　张冲
按南齐书本传冲字思约吴郡吴人父柬通直郎冲出继从伯侍中景引小名查父邵小名梨宋文帝戏景引曰查何如梨景引答曰梨是百果之宗查何敢及冲亦少有至性辟州主簿随从叔永为将帅除绥远将军盱眙太守永征彭城遇寒雪军人足胫冻断者十七八冲足指皆堕除尚书驾部郎桂阳王征南中兵振威将军历骠骑太尉南中郎参军不拜迁征西从事中郎通直郎武陵王北中郎直兵参军长水校尉除宁朔将军本官如故迁左军将军加宁朔将军辅国将军冲少从戎事朝廷以干力相待故历处军校之官出为马头太守徙盱眧太守辅国将军如故永明六年迁西阳王冠军司马八年为假节监青冀二州刺史事将军如故冲父初卒遗命曰祭我必以乡土所产无用牲物冲在镇四时还吴园中取果菜流涕荐焉仍转刺史郁林即位进号冠军将军明帝即位以晋寿太守王洪轨代冲除黄门郎加征卤将军建武二年卤寇淮泗假冲节都督青冀二州北讨诸军事本官如故卤并兵攻司州徐青诏出军分其兵势冲遣军主桑系祖由渣口攻拔卤建陵驿马原丘三城多所杀获又与洪轨遣军主崔季延袭卤纪城据之冲又遣军主杜僧护攻拔卤虎坑冯时即丘三城驱生口辎重还至溘沟卤救兵至缘道要击僧护力战大破之其年迁庐陵王北中郎司马加冠军将军未拜丰城公遥昌为豫州上虑寇未已徙冲为征卤长史南梁郡太守永泰元年除江夏王前军长史东昏即位出为建安王征卤长史辅国将军江夏内史行郢州府州事永元元年迁持节督豫州军事豫州刺史代裴叔业竟不行明年迁督南兖兖徐青冀五州辅国将军南兖州刺史持节如故会司州刺史申希祖卒以冲为督司州军事冠军将军司州刺史裴叔业以寿春降卤又迁冲为督南兖兖徐青冀五州南兖州刺史持节将军如故并未拜崔慧景事平征建安王宝夤还都以冲为督郢司二州郢州刺史持节将军如故一岁之中频授四州至此受任其冬进征卤将军封定襄侯食邑千户梁王义师起东昏遣骁骑将军薛元嗣制局监暨荣伯领兵及粮运百四十余船送冲使拒西师元嗣等惩刘山阳之败疑冲不敢进停住夏口浦闻义师将至元嗣荣伯相率入郢城时竟陵太守房僧寄被代还至郢东昏敕僧寄留守鲁山除骁骑将军僧寄谓冲曰臣虽未荷朝廷深恩实蒙先帝厚泽荫其树者不折其枝实欲微立尘效冲深相许诺共结盟誓乃分部拒守遣军主孙乐祖数千人助僧寄据鲁山岸立城垒明年二月梁王出沔口围鲁山城遣军主曹景宗等过江攻郢城未及尽济冲遣中兵参军陈光静等开门出击为义师所破光静战死冲固守不出景宗于是据石桥浦连军相续下至加湖东昏遣军主巴西梓潼二郡太守吴子阳光子衿李文钊陈虎牙等十三军援郢至加湖不得进乃筑城举烽城内亦举火应之而内外各自保不能相救冲病死元嗣荣伯与冲子孜及长史江夏内史程茂固守东昏诏赠冲散骑常侍护军将军假元嗣子阳节江水暴长加湖城淹溃义师乘高舰攻之子阳等大败散鲁山城乏粮军人于矶头捕细鱼供食密治轻船将奔夏口梁王命偏军断其取路防备越逸房僧寄病死孙乐祖窘以城降郢城被围二百余日士庶病死者七八百家鲁山既败程茂及元嗣等议降使孜为书与梁王冲故吏青州治中房长瑜谓孜曰前使君忠贯昊天操逾松竹郎君但当端坐画一以荷析薪若天运不与幅巾待命以下从使君今若随诸人之计非唯郢州士女失高山之望亦恐彼所不取也鲁山陷后二日元嗣等以郢城降东昏以程茂为督郢司二州辅国将军郢州刺史元嗣为督雍梁南北秦四州郢州之竟陵司州之随郡冠军将军雍州刺史并持节时郢鲁二城已降死者相积竟无叛散时以冲及房僧寄比臧洪之被围也赠僧寄益州刺史　　张瑰
按南齐书本传瑰字祖逸吴郡吴人也祖宋金紫光禄大夫父永右光禄大夫晓音律宋孝武问永以太极殿前钟声嘶永答钟有铜滓乃扣钟求其处凿而去之声遂清越瑰解褐江夏王太尉行参军署外兵随府转为太傅五官为义恭所遇迁太子舍人中书郎骠骑从事中郎司徒右长史初永拒桂阳贼于白下溃散阮佃夫等欲加罪太祖固申明之瑰由此感恩自结转通直散骑常侍骁骑将军遭父丧还吴持服升明元年刘秉有异图弟遐为吴郡潜相影响因沈攸之事起聚众三千人治攻具太祖密遣殿中将军卞曰龙令瑰取遐诸张世有豪气瑰宅中常有父时旧部曲数百遐召瑰瑰伪受旨与叔恕领兵十八人入郡与防郡队主强弩将军郭罗云进中斋取遐遐逾而走瑰部曲顾宪子手斩之郡内莫敢动者献捷太祖以告领军张冲冲曰瑰以百口一掷出手得卢矣即授辅国将军吴郡太守封瑰义成县侯邑千户太祖故以嘉名锡之除冠军将军东海东莞二郡太守不拜建元元年增邑为二百户寻改封平都迁侍中加领步兵校尉二年迁都官尚书领校尉如故出为征卤将军吴兴太守三年乌程令顾昌元有罪瑰坐不纠免官明年为度支尚书世祖即位为冠军将军鄱阳王北中郎长史襄阳相行雍州府州事随府转征卤长史四年仍为持节督雍梁南北秦四州郢州之竟陵司州之随郡军事辅国将军雍州刺史寻领宁蛮校尉还为左民尚书领右军将军迁冠军将军大司马长史十年转太常自陈衰疾愿从闲养明年转散骑常侍光禄大夫顷之上欲复用瑰乃以为后将军南东海太守秩中二千石行南徐州府州事又行河东王国事到官复称疾还为散骑常侍光禄大夫郁林即位加金章紫绶隆昌元年给亲信二十人郁林废朝臣到宫门参承高宗瑰托脚疾不至海陵立加右将军高宗疑外蕃起兵以瑰镇石头督众军事瑰见朝廷多难遂卧疾建武元年转给事中光禄大夫亲信如故月加给钱二万二年卤盛诏瑰以本官假节督广陵诸军事行南兖州事卤退乃还瑰居室豪富伎妾盈房有子十余人常云其中要应有好者建武末屡启高宗还吴见许优游自乐或有讥瑰衰暮蓄伎瑰曰我少好音律老而方解平生嗜欲无复一存唯未能遣此处耳高宗疾甚防疑大司马王敬则以瑰素着干略授平东将军吴郡太守以为之备及敬则反瑰遣将吏三千人迎拒于松江闻敬则军鼓声一时散走瑰弃郡逃民间事平瑰复还郡为有司所奏免官削爵永元初为光禄大夫寻加前将军金章紫绶三年义师下东昏假瑰节戍石头义师至新亭瑰弃城走还宫梁初复为光禄天监四年卒　　梁
　　郑绍叔
按梁书本传绍叔字仲明荥阳开封人也世居寿阳祖琨宋高平太守绍叔少孤贫年二十余为安丰令居县有能名本州召补主簿转治中从事史时刺史萧诞以弟谌诛台遣收兵卒至左右莫不惊散绍叔闻难独驰赴焉诞死侍送丧柩众咸称之到京师司空徐孝嗣见而异之曰祖逖之流也高祖临司州命为中兵参军领长流因是厚自结附高祖罢州还京师谢遣宾客绍叔独固请愿留高祖谓曰卿才幸自有用我今未能相益宜更思他涂绍叔曰委质有在义无二心高祖固不许于是乃还寿阳刺史萧遥昌苦引绍叔终不受命遥昌怒将囚之乡人救解得免及高祖为雍州刺史绍叔间道西归补宁蛮长史扶风太守东昏既害朝宰颇疑高祖绍叔兄植为东昏直后东昏遣至雍州托以候绍叔实潜使为刺客绍叔知之密以白高祖植既至高祖于绍叔处置酒宴之戏植曰朝廷遣卿见图今日闲宴是见取良会也宾主大笑令植登临城隍周观府署士卒器械舟舻战马莫不&amp;#实植退谓绍叔曰雍州实力未易图也绍叔曰兄还具为天子言之兄若取雍州绍叔请以此众一战送兄于南岘相持恸哭而别义师起为冠军将军改骁骑将军侍从东下江州留绍叔监州都督江湘二州粮运事无阙乏天监初入为卫尉卿绍叔忠于事上外所闻知纤毫无隐每为高祖言事善则曰臣愚不及此皆圣主之策其不善则曰臣虑出浅短以为其事当如是殆以此误朝廷臣之罪深矣高祖甚亲信之母忧去职绍叔有至性高祖常使人节其哭顷之起为冠军将军右军司马封营道县侯邑千户俄复为卫尉卿加冠军将军以营道县户雕弊改封东兴县侯邑如故初绍叔少失父事母及祖母以孝闻奉兄恭谨及居显要禄赐所得及四方贡遗悉归之兄室三年魏军围合肥绍叔以本号督众军镇东关事平复为卫尉既而义阳为魏所陷司州移镇关南四年以绍叔为使持节征卤将军司州刺史绍叔创立城隍缮修兵器广田积谷招纳流民百姓安之性颇矜躁以权势自居然能倾心接物多所荐举士类亦以此归之六年征为左将军加通直散骑常侍领司豫二州大中正绍叔至家疾笃诏于宅拜授舆载还府中医药一日数至七年卒于府舍时年四十五高祖将临其殡绍叔宅巷狭陋不容舆驾乃止诏曰追往念功前王所笃在诚惟旧异代同规通直散骑常侍右卫将军东兴县开国侯绍叔立身清正奉上忠恪契阔藩朝情绩显着爰及义始实立茂勋作牧疆境效彰所莅方申任寄协赞心膂奄至殒丧伤痛于怀宜加优典隆兹宠命可赠散骑常侍护军将军给鼓吹一部东园秘器朝服一具衣一袭凶事所须随由资给谥曰忠绍叔卒后高祖尝潸然谓朝臣曰郑绍叔立志忠烈善则称君过则归己当今殆无其比其见赏惜如此子贞嗣　　柳惔
按梁书本传惔字文通河东解人也父世隆齐司空惔年十七齐武帝为中军命为参军转主簿齐初入为尚书三公郎累迁太子中舍人巴东王子响友子响为荆州惔随之镇子响昵近小人惔知将为祸称疾还京及难作惔以先归得免历中书侍郎中护军长史出为新安太守居郡以无政绩免归久之为右军谘议参军事建武末为西戎校尉梁南秦二州刺史及高祖起兵惔举汉中应义和帝即位以为侍中领前军将军高祖践祚征为护军将军未拜仍迁太子詹事加散骑常侍论功封曲江县侯邑千户高祖因燕为诗以贻惔曰尔实冠群后惟余实念功又尝侍座高祖曰徐元瑜违命岭南周书罪不相及朕已宥其诸子何如惔对曰罚不及嗣赏延于世今复见之圣朝时以为知言寻迁尚书右仆射天监四年大举北伐临川王宏都督众军以惔为副军还复为仆射以久疾转金紫光禄大夫加散骑常侍给亲信二十人未拜出为使持节安南将军湘州刺史六年十月卒于州时年四十六高祖为素服举哀赠侍中抚军将军给鼓吹一部谥曰穆惔着仁政传及诸诗赋粗有辞义子照嗣惔第四弟&amp;#亦有美誉历侍中镇西长史天监十二年卒赠宁远将军豫州刺史　　柳忱按梁书柳惔传忱字文若惔第五弟也年数岁父世隆及母阎氏时寝疾忱不解带经年及居丧以毁闻起家为司徒行参军累迁太子中舍人西中郎主簿功曹史齐东&amp;#遣巴西太守刘山阳由荆袭高祖西中郎长史萧&amp;#胄计未有定召忱及其所亲席阐文等夜入议之忱曰朝廷狂悖为恶日滋顷闻京师长者莫不重足累息今幸在远得假日自安雍州之事且藉以相毙耳独不见萧令君乎以精兵数千破崔氏十万众竟为群邪所陷祸酷相寻前事之不忘后事之师也若使彼凶心已逞岂知使君不系踵而及且雍州士锐粮多萧使君雄姿冠世必非山阳所能拟若破山阳荆州复受失律之责进退无可且深虑之阐文亦深劝同高祖&amp;#胄乃诱斩山阳以忱为宁朔将军和帝即位为尚书吏部郎进号辅国将军南平太守寻迁侍中冠军将军太守如故转吏部尚书不拜郢州平&amp;#冑议迁都夏口忱复同谏以为巴硖未宾不宜轻舍根本摇动民志&amp;#胄不从俄而巴东兵至硖口迁都之议乃息论者以为见机高祖践祚以忱为五兵尚书领骁骑将军论建义功封州陵伯邑七百户天监二年出为安西长史冠军将军南郡太守六年征为员外散骑常侍太子右卫率未发迁持节督湘州诸军事辅国将军湘州刺史八年坐辄放从军丁免俄入为秘书监迁散骑常侍转祠部尚书未拜遇疾诏改授给事中光禄大夫疾笃不拜十年卒于家时年四十一追赠中书令谥曰穆子范嗣　　乐蔼按梁书本传蔼字蔚远南阳淯阳人晋尚书令广之六世孙世居江陵其舅雍州刺史宗&amp;#尝陈器物试诸甥侄蔼时尚幼而所取惟书&amp;#由此奇之又取史传各一卷授蔼等使读毕言所记蔼略读具举&amp;#益善之宋建平王景素为荆州刺史辟为主簿景素为南徐州复为征北刑狱参军迁龙阳相以父忧去职吏民诣州请之葬讫起焉时齐豫章王嶷为武陵太守雅善蔼为政及嶷为荆州刺史以蔼为骠骑行参军领州主簿参知州事嶷尝问蔼风土旧俗城隍基跱山川险易蔼随问立对若按图牒嶷益重焉州人嫉之或谮蔼廨门如市嶷遣觇之方见蔼闭阁读书嶷还都以蔼为太尉刑狱参军典书记迁枝江令还为大司马中兵参军转署记室永明八年荆州刺史巴东王子响称兵反既败焚烧府舍官曹文书一时荡尽武帝引见蔼问以西事蔼上对详敏帝悦焉用为荆州治中敕付以修复府州事蔼还州缮修廨署数百区顷之咸毕而役不及民荆部以为自晋王悦移镇以来府舍未之有也九年豫章王嶷薨蔼解官赴丧率荆湘二牧故吏建碑墓所累迁车骑平西录事参军步兵校尉求助戍西归南康王为西中郎以蔼为谘议参军义师起萧&amp;#冑引蔼及宗夬刘坦任以经略梁台建迁镇军司马中书侍郎尚书左丞时营造器甲舟舰军粮及朝廷仪宪悉资蔼焉寻迁给事黄门侍郎左丞如故和帝东下迁兼卫尉卿天监初迁骁骑将军领少府卿俄迁御史中丞领本州大中正初蔼发江陵无故于船得八车辐如中丞健步避道者至是果迁焉蔼性公强居宪台甚称职时长沙宣武王将葬而车府忽于库火油络欲推主者蔼曰昔晋武库火张华以为积油万石必然今库若有灰非吏罪也既而检之果有积灰时称其博物弘恕焉二年出为持节督广交越三州诸军冠军将军平越中郎将广州刺史前刺史徐元瑜罢归道遇始兴人士反逐内史崔睦舒因掠元瑜财产元瑜走归广州借兵于蔼托欲讨贼而实谋袭蔼蔼觉之诛元瑜寻进号征卤将军卒官蔼姊适征士同郡刘虬亦明识有礼训蔼为州迎姊居官舍参分禄秩西土称之子法才　　萧景
按梁书本传景字子昭高祖从父弟也父崇之字茂敬即左光禄大夫道赐之子道赐三子长子尚之字茂先次太祖文皇帝次崇之初左光禄居于乡里专行礼让为众所推仕历宋太尉江夏王参军终于治书侍御史齐末追赠散骑常侍左光禄大夫尚之敦厚有德器为司徒建安王中兵参军一府称为长者琅邪王僧虔尤善之每事多与议决迁步兵校尉卒官天监初追谥文宣侯尚之子灵钧仕齐广德令高祖义师至行会稽郡事顷之卒高祖即位追封东昌县侯邑一千户子謇嗣崇之以干能显为政尚严厉官至冠军将军东阳太守永明中钱唐唐宇之反别众破东阳崇之遇害天监初追谥忠简侯景八岁随父在郡居丧以毁闻既长好学才辩能断齐建武中除晋安王国左常侍迁永宁令政为百城最永嘉太守范述曾居郡号称廉平雅服景为政乃榜郡门曰诸县有疑滞者可就永宁令决顷之以疾去官永嘉人胡仲宣等千人诣阙表请景为郡不许还为骠骑行参军永元二年以长沙宣武王懿勋除步兵校尉是冬宣武王遇害景亦逃难高祖义师至以景为宁朔将军行南兖州军事时天下未定江北伧楚各据坞壁景示以威信渠帅相率面缚请罪旬日境内皆平中兴二年迁督南兖州诸军事辅国将军监南兖州高祖践祚封吴平县侯食邑一千户仍为使持节都督北兖徐青冀四州诸军事冠军将军南兖州刺史诏景母毛氏为国太夫人礼如王国太妃假金章紫绶景居州清恪有威裁明解吏职文案无壅下不敢欺吏人畏敬如神会年荒计口赈恤为饘粥于路以赈之死者给棺具人甚赖焉天监四年王师北伐景率众出淮阳进屠宿豫丁母忧诏起摄职五年班师除太子右卫率迁辅国将军卫尉卿七年迁左骁骑将军兼领军将军领军管天下兵要监局官僚旧多骄侈景在职峻切官曹肃然制局监皆近幸颇不堪命以是不得久留中寻出为使持节督雍梁南北秦郢州之竟陵司州之随郡诸军事信武将军宁蛮校尉雍州刺史八年三月魏荆州刺史元志率众七万寇潺沟驱迫群蛮群蛮悉渡汉水来降议者以蛮累为边患可因此除之景曰穷来归我诛之不祥且魏人来侵每为矛楯若悉诛蛮则魏军无碍非长策也乃开樊城受降因命司马朱思远宁蛮长史曹义宗中兵参军孟惠击志于潺沟大破之生擒志长史杜景斩首万余级流尸盖汉水景遣中兵参军崔缋率军士收而瘗焉景初到州省除参迎羽仪器服不得烦扰吏人修营城垒申警边备理辞讼劝农桑郡县皆改节自厉州内清肃缘汉水陆千余里抄盗绝迹十一年征右卫将军领石头戍军事十二年复为使持节督南北兖北徐青冀五州诸军事信威将军南兖州刺史十三年征为领军将军直殿省知十州损益事月加禄五万景为人雅有风力长于辞令其在朝廷为众所瞻仰于高祖属虽为从弟而礼寄甚隆军国大事皆与议决十五年加侍中十七年太尉扬州刺史临川王宏坐法免诏曰扬州应须缉理宜得其人侍中领军将军吴平侯景才任此举可以安右将军监扬州并置佐史侍中如故即宅为府景越亲居扬州辞让甚恳恻至于涕泣高祖不许在州尤称明断符教严整有田舍老姥尝诉得符还至县县吏未即发姥语曰萧监州符火&amp;#汝手何敢留之其为人所畏敬如此十八年累表陈解高祖未之许明年出为使持节散骑常侍都督郢司霍三州诸军事安西将军郢州刺史将发高祖幸建兴苑饯别为之流涕既还宫诏给鼓吹一部在州复有能名齐安竟陵郡接魏界多盗贼景移书告示魏即禁坞戍保境不复侵略普通四年卒于州时年四十七诏赠侍中中抚军开府仪同三司谥曰忠子励嗣　　韦放
按梁书本传放字元直车骑将军睿之子初为齐晋安王宁朔迎主簿高祖临雍州又召为主簿放身长七尺七寸腰带八围容貌甚伟天监元年为盱眙太守还除通直郎寻为轻车晋安王中兵参军迁镇右始兴王谘议参军以父忧去职服阕袭封永昌县侯出为轻车南平王长史襄阳太守转假节明威将军竟陵太守在郡和理为吏民所称六年大举北伐以放为贞威将军与胡龙牙会曹仲宗进军七年夏侯亶攻黎浆不克高祖复使帅军自北道会寿春城寻迁云麾南康王长史寻阳太守放累为藩佐并着声绩普通八年高祖遣兼领军曹仲宗等攻涡阳又以放为明威将军帅师会之魏大将费穆帅众奄至放军营未立麾下止有二百余人放从弟洵骁果有勇力一军所仗放令洵单骑击刺屡折魏军洵马亦被伤不能进放胄又三贯流矢众皆失色请放突去放厉声叱之曰今日惟有死耳乃免胄下马据胡&amp;#处分于是士皆殊死战莫不一当百魏军遂退放逐北至涡阳魏又遣常山王元昭大将军李奖乞佛宝费穆等众五万来援放率所督将陈度赵伯超等夹击大破之涡阳城主王伟以城降放乃登城简出降口四千二百人器仗充牣又遣降人三十分报李奖费穆等魏人弃诸营垒一时奔溃众军乘之斩获略尽擒穆弟超并王伟送于京师还为太子右卫率转通直散骑常侍出为持节督梁南秦二州诸军事信武将军梁南秦二州刺史中大通二年徙督北徐州诸军事北徐州刺史增封四百户持节将军如故在镇三年卒时年五十九谥曰宜侯放性弘厚笃实轻财好施于诸弟尤雍睦每将远别及行役初还常同一室卧起时称为三姜初放与吴郡张率皆有侧室怀孕因指为婚姻其后各产男女未及成长而率亡遗嗣孤弱放常赡恤之及为北徐州时有势族请姻者放曰吾不失信于故友乃以息岐娶率女又以女适率子时称放能笃旧长子粲嗣别有传　　夏侯亶
按梁书本传亶字世龙车骑将军详长子也齐初起家奉朝请永元末详为西中郎南康王司马随府镇荆州亶留京师为东昏听政主帅及崔惠景作乱亶以捍御功除骁骑将军及高祖起师详与长史萧&amp;#冑协同义举密遣信下都迎亶亶乃赍宣德皇后令令南康王纂承大统封十郡为宣城王进位相国置僚属选百官建康城平以亶为尚书吏部郎俄迁侍中奉玺于高祖天监元年出为宣城太守寻入为散骑常侍领右骁骑将军六年出为平西始兴王长史南郡太守父忧解职居丧尽礼庐于墓侧遗财悉推诸弟八年起为持节督司州诸军事信武将军司州刺史领安陆太守服阕袭封丰城县公居州甚有威惠为边人所悦服十二年以本号还朝除都官尚书迁给事中右卫将军领豫州大中正十五年出为信武将军安西长史江夏太守十七年入为通直散骑常侍太子右卫率迁左卫将军领前军将军俄出为明威将军吴兴太守在郡复有惠政吏民图其像立碑颂美焉普通三年入为散骑常侍领右骁骑将军转大府卿常侍如故以公事免未几优诏复职五年迁中护军六年大举北伐先遣豫州刺史裴邃帅谯州刺史湛僧智历阳太守明绍世南谯太守鱼弘晋熙太守张澄并世之骁将自南道伐寿阳城未克而邃卒乃加亶使持节驰驿代邃与魏将河间王元琛临淮王元彧等相拒频战克捷寻有密&amp;#班师合肥以休士马须堰成复进七年夏淮堰水盛寿阳城将没高祖复遣北道军元树帅彭宝孙陈庆之等稍进亶帅湛僧智鱼弘张澄等通清流涧将入淮肥魏军夹肥筑城出亶军后亶与僧智还袭破之进攻黎浆贞威将军韦放自北道会焉两军既合所向皆降下凡降城五十二获男女七万五千人米二十万石诏以寿阳依前代置豫州合肥镇改为南豫州以亶为使持节都督豫州缘淮南豫霍义定五州诸军事云麾将军豫南豫二州刺史寿春久离兵荒百姓多流散亶轻刑薄赋务农省役顷之民户充复大通二年进号平北将军三年卒于州镇高祖闻之即日素服举哀赠车骑将军谥曰襄州民夏侯简等五百人表请为亶立碑置祠诏许之亶为人美风仪宽厚有器量涉猎文史辩给能专对宗人夏侯溢为衡阳内史辞日亶侍御坐高祖谓亶曰夏侯溢于卿疏近亶答曰是臣从弟高祖知溢于亶已疏乃曰卿伧人好不辨族从亶对曰臣闻服属易&amp;#所以不忍言族时以为能对亶历为六郡三州不修产业禄赐所得随散亲故性俭率居处服用充足而已不事华侈晚年颇好音乐有妓妾十数人并无被服姿容每有客常隔帘奏之时谓帘为夏侯妓衣也亶二子谊损谊袭　　陈　　淳于量
按陈书本传量字思明其先济北人也世居京师父文成仕梁为将帅官至光烈将军梁州刺史量少善自居处伟姿容有干略便弓马梁元帝为荆州刺史文成分量人马令往事焉起家湘东王国常侍兼西中郎府中兵参军累迁府佐常兼中兵直兵者十余载兵甲士卒盛于府中荆雍之界蛮左数反山帅文道期积为边患中兵王僧辩征之频战不利遣量助之量至与僧辩并力大破道期斩其酋长俘掳万计以功封广晋县男邑三百户授涪陵太守历为新兴武宁二郡太守侯景之乱梁元帝凡遣二军入援京邑量预其一台城陷量还荆州元帝承制以量为假节通直散骑常侍都督巴州诸军事信威将军巴州刺史侯景西上攻巴州元帝使都督王僧辩入据巴陵量与僧辩并力拒景大败景军擒其将任约进攻郢州获宋子仙仍随僧辩克平侯景承圣元年以功授左卫将军封谢沐县侯邑五百户寻出为持节都督桂定东西宁等四州诸军事信威将军安远护军桂州刺史荆州陷量保据桂州王琳拥割湘郢累遣召量量外虽与琳往来而别遣使从间道归于高祖高祖受禅授持节散骑常侍平西大将军给鼓吹一部都督刺史并如故寻进号镇南将军仍授都督镇西大将军开府仪同三司世祖嗣位进号征南大将军王琳平后频请入朝天嘉五年征为中抚大将军常侍仪同鼓吹并如故量所部将帅多恋本土并欲逃入山谷不愿入朝世祖使湘州刺史华&amp;#征衡州界黄洞且以兵迎量天康元年至都以在道淹留为有司所奏免仪同余并如故光大元年给鼓吹一部华&amp;#构逆以量为使持节征南大将军西讨大都督总率大舰自郢州樊浦拒之&amp;#平并降周将长胡公拓跋定等以功授侍中中军大将军开府仪同三司进封醴陵县公增邑一千户未拜出为使持节都督南徐州诸军事镇北将军南徐州刺史侍中仪同鼓吹并如故大建元年进号征北大将军给扶三年坐就江阴王萧季卿买梁陵中树季卿坐免量免侍中寻复加侍中五年征为中护大将军侍中仪同鼓吹扶并如故吴明彻之西伐也量赞成其事遣第六子岑率所领从军淮南克定量改封始安郡公增邑一千五百户六年出为使持节都督郢巴南司定四州诸军事征西大将军郢州刺史侍中仪同鼓吹扶并如故七年征为中军大将军护军将军九年以公事免侍中寻复加侍中十年吴明彻陷没加量使持节都督水陆诸军事仍授散骑常侍都督南北兖谯三州诸军事车骑将军南兖州刺史余并如故十三年加左光禄大夫增邑五百户余并如故十四年四月薨时年七十二赠司空　　沈恪
按陈书本传恪字子恭吴兴武康人也深沉有干局梁新渝侯萧映为郡将召为主簿映迁北徐州恪随映之镇映迁广州以恪兼府中兵参军常领兵讨伐俚洞卢子略之反也恪拒战有功除中兵参军高祖与恪同郡情好甚昵萧映卒后高祖南讨李贲仍遣妻子附恪还乡寻补东宫直后以岭南勋除员外散骑侍郎仍令招集宗从子弟侯景围台城恪率所领入台随例加右军将军贼起东西二土山以逼城城内亦作土山以应之恪为东土山主昼夜拒战以功封东兴县侯邑五百户迁员外散骑常侍京城陷恪间行归乡里高祖之讨侯景遣使报恪乃于东起兵相应贼平恪谒高祖于京口即日授都军副寻为郡司马及高祖谋讨王僧辩恪预其谋时僧辩女婿杜龛镇吴兴高祖乃使世祖还长城立栅备龛又使恪还武康招集兵众及僧辩诛龛果遣副将杜泰率众袭世祖于长城恪时已率兵士出县诛龛党与高祖寻遣周文育来援长城文育至泰乃遁走世祖仍与文育进军出郡恪军亦至屯于郡南及龛平世祖袭东扬州刺史张彪以恪监吴兴郡太平元年除宣猛将军交州刺史其年迁永嘉太守不拜复令监吴兴郡自吴兴入朝高祖受禅使中书舍人刘师知引恪令勒兵入因卫敬帝如别宫恪乃排闼入见高祖叩头谢曰恪身经事萧家来今日不忍见许事分受死耳决不奉命高祖嘉其意乃不复逼更以荡主王僧志代之高祖践祚除吴兴太守永定二年徙监会稽郡会余孝顷谋应王琳出兵临川攻周迪以恪为壮武将军率兵逾岭以救迪余孝顷闻恪至退走三年迁使持节通直散骑常侍智武将军吴州刺史便道之鄱阳寻有诏追还行会稽郡事其年除散骑常侍忠武将军会稽太守世祖嗣位进督会稽东阳新安临海永嘉建安晋安新宁信安九郡诸军事将军太守如故天嘉元年增邑五百户二年征为左卫将军俄出为都督郢武巴定四州诸军事军师将军郢州刺史六年征为中护军寻迁护军将军光大二年迁使持节都督荆武佑三州诸军事平西将军荆州刺史未之镇改为护军将军高宗即位加散骑常侍都督广衡东衡交越成定新合罗爱德宜黄利安石双等十八州诸军事镇南将军平越中郎将广州刺史恪未至岭前刺史欧阳纥举兵拒险恪不得进朝廷遣司空章昭达督众军讨纥纥平乃得入州州罹兵荒所在残毁恪绥怀安缉被以恩惠岭表赖之太建四年征为领军将军及代还以途远不时至为有司所奏免十一年起为散骑常侍卫尉卿其年授平北将军假节监南兖州十二年改授散骑常侍翊右将军监南徐州又遣电威将军裴子烈领马五百匹助恪缘江防戍明年入为卫尉卿常侍将军如故寻加侍中迁护军将军后主即位以疾改授散骑常侍特进金紫光禄大夫其年卒时年七十四赠翊左将军诏给东园秘器仍出举哀丧事所须并令资给谥曰元子法兴嗣　　王冲
按陈书本传冲字长深琅邪临沂人也祖僧衍齐侍中父茂璋梁给事黄门侍郎冲母梁武帝妹新安穆公主卒于齐世武帝以冲偏孤深所钟爱年十八起家梁秘书郎寻为永嘉太守入为太子舍人以父忧去职服阕除太尉临川王府外兵参军东宫领直累迁太子洗马中舍人出为招远将军衡阳内史迁武威将军安成嗣王长史长沙内史将军如故王薨于湘州仍以冲监湘州事入为太子庶子迁给事黄门侍郎大同三年以帝甥赐爵安东亭侯邑一百五十户历明威将军南郡太守太子中庶子侍中出监吴郡满岁即真征为通直散骑常侍兼左民尚书出为明威将军轻车当阳公府长史江夏太守行郢州事迁平西邵陵王长史转骠骑庐陵王长史南郡太守王薨行州府事梁元帝镇荆州为镇西长史将军太守如故冲性和顺事上谨肃习于法令政在平理佐藩&amp;#人鲜有失德虽无赫赫之誉久而见思由是推重累居二千石又晓音乐习歌舞善与人交贵游之中声名籍甚侯景之乱梁元帝于荆州承制冲求解南郡以让王僧辩并献女妓十人以助军赏元帝授持节督衡桂成合四州诸军事云麾将军衡州刺史元帝第四子元良为湘州刺史仍以冲行州事领长沙内史侯景平授翊左将军丹阳尹武陵王举兵至峡口王琳偏将陆纳等据湘州应之冲为纳所拘纳降重授侍中中权将军量置佐史尹如故江陵陷敬帝为太宰承制以冲为左长史绍泰中累迁左光禄大夫尚书右仆射迁左仆射开府仪同三司侍中将军如故寻复领丹阳尹南徐州大中正给扶高祖受禅解尹以本官领左光禄大夫未拜改领太子少傅文帝嗣位解少傅加特进左光禄大夫寻又以本官领丹阳尹参撰律令废帝即位给亲信十人初高祖以冲前代旧臣特申长幼之敬文帝即位益加尊重尝从文帝幸司空徐度宅宴筵之上赐以几其见重如此光大元年薨时年七十六赠侍中司空谥曰元简冲有子三十人并致通官第十二子玚别有传　节使部名臣列传七
　　北魏一
　　张衮
按魏书本传衮字洪龙上谷沮阳人也祖翼辽东太守父卓昌黎太守衮初为郡五官掾纯厚笃实好学有文才太祖为代王选为左长史从太祖征蠕蠕蠕蠕遁走追之五六百里诸部帅因衮言于太祖曰今贼远粮尽不宜深入请速还军太祖令衮问诸部帅若杀副马足三日食否皆言足也太祖乃倍道追之及于广漠赤地南林山下大破之既而太祖问衮卿曹外人知我前问三日粮意乎对曰皆莫知也太祖曰此易知耳蠕蠕奔走数日畜产之余至水必留计其道程三日足及轻骑卒至出其不意彼必惊散其势然矣衮以太祖言出告部帅咸曰圣策长远非愚近所及也衮常参大谋决策帏幄太祖器之礼遇优厚衮每告人曰昔乐毅仗策于燕昭公远委身于魏武盖命世难可期千载不易遇主上天姿杰迈逸志凌霄必能囊括六合混一四海夫遭风云之会不建腾跃之功者非人豪也遂策名委质竭诚伏事时刘显地广兵强跨有朔裔会其兄弟乖离共相疑阻衮言于太祖曰显志大意高希冀非望乃有参天贰地笼罩宇宙之规吴不并越将为后患今因其内衅宜速乘之若轻师独进或恐越逸可遣使告慕容垂共相声援东西俱举势必擒之然后总括英雄抚怀遐迩此千载一时不可失也太祖从之遂破走显又从破贺讷遂命群官登勿居山游宴终日从官及诸部大人请聚石为峰以记功德命衮为文慕容宝之来寇也衮言于太祖曰宝乘滑台之功因长子之捷倾资竭力难与争锋愚以为宜羸师卷甲以侈其心太祖从之果破之参合皇始初迁给事黄门侍郎太祖南伐师次中山衮言于太祖曰宝凭三世之资城池之固虽皇威震赫势必擒殄然穷兵极武非王者所宜昔郦生一说田横委质鲁连飞书聊将授首臣诚德非古人略无奇策仰凭灵威庶必有感太祖从之衮遗宝书喻以成败宝见书大惧遂奔和龙既&amp;#中山听入八议拜衮奋武将军幽州刺史赐爵临渭侯衮清俭寡欲劝课农桑百姓安之天兴初征还京师后与崔逞荅司马德宗将郗恢书失旨黜衮为尚书令史衮遇创业之始以有才谟见任率心奉上不顾嫌疑太祖曾问南州人于衮衮与卢溥州里数谈荐之又衮未尝与崔逞相见闻风称美及中山平卢溥聚党为逆崔逞荅书不允并乖本言故忿之衮年过七十阖门守静手执经书刊定乖失爱好人物善诱无倦士类以此高之永兴二年疾笃上疏曰臣既庸人志无殊操值太祖诞膺期运天地始开参戎氛雾之初驰驱革命之会托翼邓林寄鳞溟海遂荷恩宠荣兼出内陛下龙飞九五仍参顾问曾无微诚尘山露海今旧疾弥留气力虚顿天罚有罪将填沟壑然犬马恋主敢不尽言方今中夏虽平九域未一西有不宾之羌南有逆命之寇岷蜀殊风辽海异教虽天挺明圣拨乱乘时而因几抚会实须经略介焉易失功在人谋伏愿恢崇睿道克广德心使揖让与干戈并陈文德与武功俱运则太平之化康哉之美复隆于今不独前世昔子囊将终寄言城郢荀偃辞含遗恨在齐臣虽暗劣敢忘前志魂而有灵结草泉壤后数日卒年七十二后世祖追录旧勋遣大鸿胪即墓策赠太保谥曰文康公　　许谦
按魏书本传谦字元逊代人也少有文才善天文图谶之学建国时将家归附昭成嘉之擢为代王郎中令兼掌文记与燕凤俱授献明帝经从征卫辰以功赐僮隶三十户昭成崩后谦徙长安苻坚从弟行唐公洛镇和龙请谦之镇未几以继母老辞还登国初遂归太祖太祖悦以为右司马与张衮等参赞初基慕容宝来寇也太祖使谦告难于姚兴兴遣将杨佛嵩率众来援而佛嵩稽缓太祖命谦为书以遗佛嵩曰夫杖顺以剪逆乘义而攻昧未有非其运而显功无其时而着业慕容无道侵我疆场师老兵疲天亡期至是以遣使命军必望克赴将军据方邵之任总熊虎之师事与机会今其时也因此而举役不再驾千载之勋一朝可立然后高会云中进师三魏举觞称寿不亦绰乎佛嵩乃倍道兼行太祖大悦赐谦爵关内侯重遣谦与佛嵩盟曰昔殷汤有鸣条之誓周武有河阳之盟所以藉神灵昭忠信夫亲仁善邻古之令轨歃血割牲以敦永穆今既盟之后言归其好分灾恤患休戚是同有违此盟神祇斯殛宝败佛嵩乃还明年慕容垂复来寇太祖谓谦曰今事急矣非卿岂能复致姚师卿其行也谦未发而垂退乃止及闻垂死谦上书劝进太祖善之并州平以谦为阳曲护军赐爵平舒侯安远将军皇始元年卒官时年六十三赠平东将军左光禄大夫幽州刺史高阳公谥曰文　　司马楚之
按魏书本传楚之字德秀晋宣帝弟太常馗之八世孙父荣期司马德宗梁益二州刺史为其参军杨承祖所杀楚之时年十七送父丧还丹阳值刘诛夷司马戚属叔父宣期兄贞之并为所杀楚之乃亡匿诸沙门中济江自历阳西人义阳竟陵蛮中及从祖荆州刺史休之为所败乃亡于汝颍之间楚之少有英气能折节待士与司马顺明道恭等所在聚党及刘自立楚之规欲报复收众据长社归之者常万余人刘深惮之遣刺客沐谦害楚之楚之待谦甚厚谦夜诈疾知楚之必自来因欲杀之楚之闻谦病果自赍汤药往省之谦感其意乃出匕首于席下以状告之曰将军为所忌惮愿不轻率以保全为先楚之叹曰若如来言虽有所防恐有所失谦遂委身以事之其推诚信物得士之心皆此类也太宗末山阳公奚斤略地河南楚之遣使请降因表曰江淮以北闻王师南首无不抃舞思奉德化而逼于寇逆无由自致臣因民之欲请率慕义为国前驱今皆白衣无以制服人望若蒙偏裨之号假王威以唱义则莫不率从于是假楚之使持节征南将军荆州刺史奚斤既平河南以楚之所率户民分置汝南南阳南顿新蔡四郡以益豫州世祖初楚之遣妻子内居于邺寻征入朝时南藩诸将表刘义隆欲入为寇以楚之为使持节安南大将军封琅邪王屯颍州以距之其长史临邑子步还表曰楚之渡河百姓思旧义众云集汝颍以南望风翕然回首革面斯诚陛下应天顺民圣德广被之所致也世祖大悦玺书劳勉赐前后部鼓吹义隆将到彦之溯河而西列守南岸至于潼关及彦之等退走楚之破其别军于长社又与冠军将军安颉攻滑台拔之擒义隆将朱修之李元德及东郡太守申谟俘万余人上疏曰臣奉命南伐受任一方而智力浅短诚节未效所以夙夜忧惶忘寝与食臣屡遣人至荆扬所在陈说具论天朝盛化之美莫不忻承圣德倾首北望而义隆兄弟知人情摇动遣臣私雠顺为司州刺史统淮北七郡代垣苗守悬瓠自巩洛滑台败散以来义隆耻其败北多加罪罚到彦之削位退同卒伍杀姚纵夫于寿春斩竺灵秀于彭城王休元托疾檀道济斥放凡在腹心悉怀疑阻民怨臣猜可谓今日臣闻平殄寇逆必乘战胜之威建立功勋亦因离贰之势伏惟陛下圣德膺符道光四海神旌所指莫不摧服其未宾者义隆而已今天网遐举殊方仰德固宜扫清东南齐一区宇使济济之风被于江汉世祖以兵久劳不从以散骑常侍征还从征凉州以功赐隶户一百义隆遣将裴方明胡崇之寇仇池以楚之为假节与淮阳公皮豹子等督关中诸军从散关西入击走方明擒崇之仇池平而还车驾代蠕蠕诏楚之与济阴公卢中山等督运以继大军时镇北将军封沓亡入蠕蠕说令击楚之等以绝粮运蠕蠕乃遣奸觇入楚之军截驴耳而去有告失驴耳者诸将莫能察楚之曰必是觇贼截之以为验耳贼将至矣即使军人伐柳为城水灌之令冻城立而贼至冰峻城固不可攻逼贼乃走散世祖闻而嘉之寻拜假节侍中镇西大将军开府仪同三司云中镇大将朔州刺史王如故在边二十余年以清俭着闻和平五年薨时年七十五高宗悼惜之赠都督梁益秦宁四州诸军事征南大将军领护西戎校尉扬州刺史谥贞王陪葬金陵　　李孝伯
按魏书本传孝伯赵郡人也高平公顺从父弟父会少治郑氏礼左氏春秋以教授为业郡三辟公曹不就门人劝之曾曰功曹之职虽曰乡选高第犹是郡吏耳北面事人亦何容易州辟主簿到官月余乃叹曰梁叔敬有云州郡之职徒劳人耳道之不行身之忧也遂还家讲授太祖时征拜博士出为赵郡太守令行禁止劫盗奔窜太宗嘉之并州丁零数为山东之害知曾能得百姓死力惮不入境贼于常山界得一死鹿谓赵郡地也贼长责之还令送鹿故处邻郡为之谣曰诈作赵郡鹿犹胜常山粟其见惮如此卒赠平南将军荆州刺史柏仁子谥曰懿孝伯少传父业博综群言美风仪动有法度从兄顺言之于世祖征为中散世视见而异之谓顺曰真卿家千里驹也迁秘书奏事中散转侍郎光禄大夫赐爵南昌子加建威将军委以军国机密甚见亲宠谋谟切秘时人莫能知也迁北部尚书以频从征伐规略之功进爵寿光侯加建义将军真君末车驾南伐将出彭城刘义隆子安北将军徐州刺史武陵王骏遣将马文恭率步骑万余至萧城前军击破之文恭走免执其队主蒯应义隆闻大驾南巡又遣其弟太尉江夏王义恭率众赴彭城世祖至彭城登亚父冢以望城内遣送蒯应至小市门宣世祖诏劳问义恭率并遣自陈萧城之败义恭等问应魏帝自来以不应曰自来又问今在何处应曰在城西南又问士马多少应曰中军四十余万骏遣人献酒二器甘蔗百梃并请骆驼世祖明旦复登亚父冢遣孝伯至小市骏亦遣其长史张畅对孝伯孝伯遥问畅姓畅曰姓张孝伯曰是张长史也畅曰君何得见识孝伯曰既涉此境何容不悉畅问孝伯曰君复何姓居何官也孝伯曰我戎行一夫何足致问然足与君相敌孝伯曰主上有诏太尉安北可暂出门欲与相见朕亦不攻彭城何为劳苦将士城上严备今遣赐骆驼及貂裘杂物畅曰有诏之言政可施于彼国何得称之于此孝伯曰卿家太尉安北是人臣不畅曰是也孝伯曰我朝廷奄有万国率土之滨莫敢不臣纵为邻国之君何为不称诏于邻国之臣孝伯又问畅曰何至忽遽杜门绝桥畅曰二王以魏帝壁垒未立将士疲劳此精甲十万人思致命恐轻相凌践故且闭城耳待休息士马然后共治战场&amp;#日交戏孝伯曰令行禁止主将常事宜当以法裁物何用废桥杜门穷城之中复何以十万夸大我亦有良马百万复可以此相矜畅曰王侯设险何但法令而已也我若夸君当言百万所以言十万者正是二王左右素所畜养者耳此城内有数州士庶工徒营伍犹所未论我本斗人不斗马足且冀之北土马之所生君复何以逸足见夸也孝伯曰王侯设险诚如来言开闭有常何为杜门绝桥之意义在何也此城守君之所习野战我之所长我之恃马犹如君之恃城耳城内有具思者尝至京师义恭遣视之思识是孝伯思前问孝伯曰李尚书行途有劳孝伯曰此事应相与共知思答曰缘共知所以仰劳孝伯曰感君至意既开门畅屏人却伏出受赐物孝伯曰诏以貂裘赐太尉骆驼骡马赐安北蒲萄酒及诸食味当相与同进畅曰二王敬白魏帝知欲垂见常愿面接但受命本朝忝居藩任人臣无境外之交故无容私觌义恭献皮&amp;#褶一具骏奉酒二器甘蔗百梃孝伯曰又有诏太尉安北久绝南信殊当忧悒若欲遣信者当为护送脱须骑者亦当以马送之畅曰此方闲路甚多使命日夕往复不复以此劳魏帝也孝伯曰亦知有水路似为白贼所断畅曰君着白衣称白贼也孝伯大笑曰今之白贼似异黄巾赤眉畅曰黄巾赤眉不在江南孝伯曰虽不在江南亦不离徐方也孝伯曰向与安北相闻何以久而不报畅曰二王贵远启闻为难孝伯曰周公握发吐餔二王何独贵远畅曰握发吐餐不谓邻国之人也孝伯曰本邦尚尔邻国弥应尽恭且宾至有礼主人宜以礼接畅曰昨见众宾至门未为有礼孝伯曰非是宾至无礼直是主人&amp;#&amp;#无待宾调度耳孝伯又言有诏程天祚一介常人诚知非江南之选近于汝阳身被九枪落在&amp;#水我使牵而出之凡人骨肉分张并思集聚闻其弟在此如何不遣暂出寻自令返岂复苟留一人畅曰知欲程天祚兄弟集聚已勒遣之但其固辞不往孝伯曰岂有子弟闻其父兄而反不肯相见此便禽兽之不若贵土风俗何至如此世祖又遣赐义恭骏等毡各一领盐各九种并胡豉孝伯曰有后诏凡此诸盐各有所宜白盐食盐主上自食黑盐治腹胀气满末之六铢以酒而服胡盐治目痛戎盐治诸疮赤盐驳盐臭盐马齿盐四种并非食盐太尉安北何不遣人来至朕间彼此之情虽不可尽要复见朕小大知朕老少观朕为人畅曰魏帝久为往来所具李尚书亲自衔命不患彼此不尽故不复遣信义恭献蜡烛十梃骏献锦一匹孝伯曰君南土士人何为着屩君而着此将士云何畅曰士人之言诚为多愧但以不武受命统军戎陈之间不容缓服孝伯曰永昌王自顷镇长安今领精骑八万直造淮南寿春亦闭门自固不敢相御向送刘康祖首彼之所见王元谟甚是所悉亦是常才耳何意作如此任使以致奔败自入境七百余里主人竟不能一相拒抗邹山之险彼之所凭前锋始得接手崔邪利便尔入穴将士倒曳出之主上丐其生命今从在此复何以轻脱遣马文恭至萧县使望风退挠也彼之民人甚相忿怨言清平之时赋我租帛至有急难不能相拯畅曰知永昌已过淮南康祖为其所破比有信使无此消息王元谟南土偏将不谓为才但以其北人故为前驱引导耳大军未至而河冰向合元谟量宜返&amp;#未为失算但因夜回归致戎马惊乱耳我家悬瓠小城陈宪小将魏帝倾国攻围累旬不&amp;#胡盛之偏裨小帅众无三旅始济翮水魏国君臣奔散仅得免脱滑台之师无所多愧邹山小戍虽有微险河畔之民多是新附始慕政化奸盗未息示使崔邪利抚之而已今虽陷没何损于国魏帝自以十万之师而制一崔邪利乃复足言也近闻萧县百姓并依山险聊遣马文恭以十队迎之耳文恭前以三队出还走彼大营嵇元敬以百舸至留城魏军奔败轻敌致此亦非所恤王境人民列居河畔二国交兵当互加抚养而魏师入境事生意外官不负民民亦何怨知入境七百里无相捍拒此自上由太尉神算次在武陵圣略军国之要虽不预闻然用兵有机闲亦不容相语孝伯曰君藉此虚谈支离相对可谓遁辞知其所穷且主上当不围此城自率众军直造瓜步南事若办城故不待攻围南行不捷彭城亦非所欲也我今当南欲饮马江湖耳畅曰去留之事自适彼怀若魏帝遂得饮马长江便为无复天道孝伯曰自北而南实惟人化饮马长江岂独天道畅将还城谓孝伯曰冀荡定有期相见无远君若得还宋朝今为相识之始孝伯曰今当先至建业以待君耳恐尔日君与二王面缚请罪不暇为容孝伯风容闲雅应答如流畅及左右甚相嗟叹世祖大喜进爵宣城公兴安二年出为使持节散骑常侍平西将军秦州刺史太安三年卒高祖甚悼惜之赠镇南大将军定州刺史谥曰文昭公孝伯体度恢雅明达政事朝野贵贱咸推重之恭宗曾启世祖广征俊秀世祖曰朕有一孝伯足治天下何用多为假复求访此人辈亦何可得其见赏如此性方慎忠厚每朝廷大事有不足必手自书表切言陈谏或不从者至于再三削灭&amp;#草家人不见公庭论议常引纲纪或有言事者孝伯恣其所陈假有是非终不抑折及见世祖言其所长初不隐人姓名以为己善故衣冠之士服其雅正自崔浩诛后军国之谋咸出孝伯世祖宠眷有亚于浩亦以宰辅遇之献替补阙其迹不见时人莫得而知也卒之日远近哀伤焉孝伯美名闻于遐迩李彪使于江南萧赜谓之曰孝伯于卿远近其为远人所知若此孝伯妻崔赜女高明妇人生一子元显崔氏卒后纳翟氏不以为妻也憎忌元显后遇劫元显见害世云翟氏所为也元显志气甚高为时人所伤惜翟氏二子安民安上并有风度　　李安世
按魏书李孝伯传孝伯兄祥祥子安世幼而聪悟兴安二年高宗引见侍郎博士之子简其秀&amp;#者欲为中书学生安世年十一高宗见其尚小引问之安世陈说祖父甚有次第即以为学生高宗每幸国学独被引问诏曰汝但守此至大不虑不富贵居父忧以孝闻天安初拜中散以温敏敬慎高宗亲爱之累迁主客令萧赜使刘缵朝贡安世美容貌善举止缵等自相谓曰不有君子其能国乎缵等呼安世为典客安世曰三代不共礼五帝各异乐安足以亡秦之官称于上国缵曰世异之号凡有几也安世曰周谓掌客秦改典客汉名鸿胪今曰主客君等不欲影响文武而殷勤亡秦缵又指方山曰此山去燕然远近安世曰亦由石头之于番禺耳国家有江南使至多出藏内珍物令都下富室好容服者货之令使任情交易使至金玉肆问价缵曰北方金玉大贱当是山川所出安世曰圣朝不贵金玉所以贱同瓦砾又皇上德通神明山不爱宝故无川无金无山无玉缵初将大市得安世言惭而罢迁主客给事中时民困饥流散豪右多有占夺安世乃上疏曰臣闻量地画野经国大式邑地相参致治之本井税之兴其来日久田莱之数制之以限盖欲使土不旷功民罔游力雄擅之家不独膏腴之美单陋之夫亦有顷亩之分所以恤彼贫微抑兹贪欲同富约之不均一齐民于编户窃见州郡之民或因年俭流移弃卖田宅漂居异乡事涉数世三长既立始返旧墟庐井荒毁桑榆改植事已历远易生假冒强宗豪族肆其侵凌远认魏晋之家近引亲旧之验又年载稍久乡老所惑群证虽多莫可取各附亲知互有长短两证徒具听者犹疑争讼迁延连纪不判良畴委而不开柔桑枯而不采侥幸之徒兴繁多之狱作欲令家丰岁储人给资用其可得乎愚谓今虽桑井难复宜更均量审其径术令分艺有准力业相称细民获资生之利豪右靡余地之盈则无私之泽乃播均于兆庶如阜如山可有积于比户矣又所争之田宜限年断事久难明悉属今主然后虚妄之民绝望于觊觎守分之士永免于凌夺矣高祖深纳之后均田之制起于此矣出为安平将军相州刺史假节赵郡公敦劝农桑禁断淫祀西门豹史起有功于民者为之修饰庙堂表荐广平宋&amp;#阳平路恃庆皆为朝廷善士初广平人李波宗族强盛残掠生民前刺史薛道亲往讨之波率其宗族拒战大破军遂为逋逃之薮公私成患百姓为之语曰李波小妺字雍容褰裙逐马如卷蓬左射右射必迭双妇女尚如此男子那可逢安世设方略诱波及诸子侄三十余人斩于邺市境内肃然以病免太和十七年卒于家安世妻博陵崔氏生一子玚崔氏以妒悍见出又尚沧水公主生二子谧郁　　游明根按魏书本传明根字志远广平任人也祖&amp;#慕容熙乐浪太守父幼冯跋假广平太守和龙平明根乃得归乡里游雅称荐之世祖擢为中书学生性贞慎寡欲综习经典及恭宗监国与公孙睿俱为主书高祖践祚迁都曹主书赐爵安乐男宁远将军高祖以其小心敬慎每嗟美之假员外散骑常侍冠军将军安乐侯使于刘骏直使明僧皓相对前后三返骏称其长者迎送之礼有加常使显祖初以本将军出为东青州刺史加员外常侍迁散骑常侍平东将军都督兖州诸军事瑕丘镇将寻就拜东兖州刺史改爵新泰侯为政清平新民乐附高祖初入为给事中迁仪曹长加散骑常侍清约恭谨号为称职后王师南讨诏假安南将军仪曹尚书广平公与梁郡王嘉参谋军计后兖州民叛诏明根慰喻敕南征沔西仇城连口三道诸军&amp;#明根节度还都正尚书仍加散骑常侍诏以与萧赜绝使多年今宜通否群臣会议尚书陆睿曰先以三吴不靖荆梁有难故权停之将观衅而动今彼方既靖宜还通使明根曰中绝行人是朝廷之事深筑醴阳侵彼境土二三之理直在萧赜我今遣使于理为长高祖从之文明太后崩群臣固请公除高祖与明根往复事在礼志迁大鸿胪卿河南王干师尚书如故随例降侯为伯又参定律令屡进谠言明根以年逾七十表求致仕诏不许频表固请乃诏曰明根风度清干志尚贞敏温恭静密乞言是寄故抑其高蹈之操至于再三表请殷勤不容违夺便已许其告辨可出前后表付外依礼施行引明根入见高祖曰卿年耆德茂服勤累朝历职内外并着显绩逮于耆年履道不渝是以厘革之始委以礼任迟能迂德匡赞于朕然高尚悠邈便尔言归君臣之礼于斯而毕眷德思仁情何可已夫七十致仕典礼所称位隆固辞贤者达节但季俗陵迟斯道弗继卿独秉冲操居今行古有魏以来首振颓俗进可以光我朝化退可以荣慰私门明根对曰臣桑榆之年锺鸣漏尽蒙陛下之泽首领获全待尽私庭下奉先帝陛下大恩臣之愿也但犬马之恋不胜悲塞因泣不自胜高祖命之令进言别殷勤仍为流涕赐青纱单衣委貌冠被褥锦袍等物其年以司徒尉元为三老明根为五更行礼辟雍语在元传赐步挽一乘给上卿之禄供食之味太官就第月送之以定律令之勤赐布帛一千匹谷一千斛后明根归广平赐绢五百匹安车一乘马二匹幄帐被褥车驾幸邺明根朝于行宫诏曰游五更光素蓬薝归终衡里可谓朝之旧德国之老成可赐帛五百匹谷五百斛敕太官备送珍羞后车驾幸邺又朝行宫赐谷帛如前为造甲第国有大事玺书访之旧疹发动手诏问疾太医送药太和二十三年卒于家年八十一世宗遣使吊祭赙钱一十万绢三百匹布二百匹赠光禄大夫加金章紫绶谥靖侯明根历官内外五十余年处身以仁和接物以礼让时论贵之高祖初明根与高闾以儒老学业特被礼遇公私出入每相追随而闾以才笔时侮明根世号高游焉子肇袭爵　　公孙邃
按魏书公孙表传表次子轨轨子邃字文庆初为选部吏以积勤稍迁南部长敷奏有称迁南部尚书赐爵范阳侯加左将军高祖诏邃与内都幢将上谷公张倏率众讨萧赜舞阴戍后高祖与文明太后引见王公以下高祖曰比年方割畿内及京城三部于百姓颇有益否邃对曰先者人民离散主司猥多至于督察实难齐整自方割以来众赋易办实有大益太后曰诸人多言无益卿言可谓识治机矣诏醴阳被掠之兵有得还者赐绢二十匹邃奏为贵贱等级高祖称善依例降侯启为襄平伯出为使持节安东将军青州刺史以邃在公遗迹可纪下诏褒述加镇东将军领东夷校尉刺史如故太和十九年卒于官高祖在邺宫为之举哀时百度唯新青州佐吏疑为所服诏曰今古时殊礼或隆杀专古也理与今违专今也大乖曩义当斟酌两途商量得失吏民之情亦不可苟顺也主簿近代相承服斩过葬便除可如故事自余无服大成寥落可准诸境内之民为斋衰三月　　高树生按魏书高湖传湖第三子谧谧长子树生性通达重节义交结英雄不事生产有识者并宗奇之蠕蠕侵掠高祖诏怀朔镇将阳平王颐率众讨之颐假树生镇远将军都将先驱有功树生尚气侠意在浮沉自适不愿职位辞不受赏论者高之居宅数有赤光紫气之异邻伍惊恐佥谓怪变宅不可居树生曰何往非善安之自若雅好音律常以丝竹自娱孝昌初北州大乱诏发众军广开募赏以树生有威略授以大都督令率劲勇镇捍旧蕃二年卒时年五十五太昌初追赠使持节都督冀相沧瀛殷定六州诸军事大将军太师录尚书事冀州刺史追封渤海王谥曰文穆妻韩氏为渤海王国太妃永熙中后赠假黄钺侍中都督中外诸军事加后部羽葆鼓吹余如故长子即齐献武王也　　郑羲
按魏书本传羲字幼驎荥阳开封人魏将作大匠浑之八世孙也曾祖豁慕容垂太常卿父晔不仕娶于长乐潘氏生六子粗有志气而羲第六文学为优弱冠举秀才尚书李孝伯以女妻之高宗末拜中书博士天安初刘彧司州刺史常珍奇据汝南来降显祖诏殿中尚书元石为都将赴之并招慰淮汝遣羲参石军事到上蔡珍奇率文武三百人来迎既相见议欲顿军于汝北未即入城羲谓石曰机事尚速今珍奇虽来意未可量不如直入其城夺其管钥据有府库虽出其非意要以全制为胜石从羲言遂策马径入其城城中尚有珍奇亲兵数百人在珍奇宅内石既&amp;#城意益骄怠置酒嬉戏无警防之虞羲谓石曰观珍奇甚有不平之色可严兵设备以待非常其夜珍奇果使人烧府厢屋欲因救火作难以石有备乃止明旦羲赍白虎幡慰郭邑众心乃定明年春又引军东讨汝阴刘彧汝阴太守张超城守不下石率精锐攻之不克遂退至陈项议欲还军长社待秋击之诸将心乐早还咸称善计羲曰今张超驱市负担石蚁聚穷城命不延月宜安心守之超食已尽不降当走可翘足而待成擒殄也而欲弃还长社道涂悬远超必修城深堑多积薪谷将来恐难图矣石不纳遂旋师长社至冬复往攻超超果设备无功而还历年超死杨文长代戍食尽城溃乃&amp;#之竟如羲策淮北平迁中书侍郎延兴初阳武人田智度年十五妖惑动众扰乱京索以羲河南民望为州郡所信遣羲乘传慰谕羲到宣示祸福重加募赏旬日之间众皆归散智度奔颍川寻见擒斩以功赐爵平昌男加鹰扬将军高祖初兼员外散骑常侍假宁朔将军阳武子使于刘准中山王睿宠幸当世并置王官羲为其傅是后历年不转资产亦乏因请假归遂盘桓不返及李冲贵宠与羲姻好乃就家征为中书令文明太后为父燕宣王立庙于长安初成以羲兼太常卿假荥阳侯具官属诣长安拜庙刊石建碑于庙门还以使功仍赐侯爵加给事中出为安东将军西兖州刺史假南阳公羲多所受纳政以贿成性又啬吝民有礼饷者皆不与杯酒脔肉西门受羊酒东门酤卖之以李冲之亲法官不之纠也酸枣令郑伯孙鄄城令董腾别驾贾德治中申灵度并在任廉贞勤恤百姓羲皆申表称荐时论多之文明太后为高祖纳其女为嫔征为秘书监太和十六年卒赠帛五百匹尚书奏谥曰宣诏曰盖棺定谥先典成式激扬清浊治道明范故何曾幼孝良史不改缪丑之名贾充宠晋直士犹立荒公之称羲虽宿有文业而治阙廉清稽古之效未光于朝策昧货之谈已形于民听谥以善问殊乖其衷又前岁之选匪由备行充举自荷后任勋绩未昭尚书何乃情遗至公愆违明典依谥法博闻多见曰文不勤成名曰灵可赠以本官加谥文灵　　尧暄按魏书本传暄字辟邪上党长子人也本名锺葵后赐为暄祖僧赖太祖平中山与赵郡吕舍首来归国暄聪了美容貌为千人军将东宫吏高宗以其恭谨擢为中散奉使齐州检平原镇将及长史贪暴事推情诊理皆得其实除太尉中给事兼北部曹事后转南部太和中迁南部尚书于时始立三长暄为东道十三州使更北户籍赐独车一乘&amp;#马四匹时萧赜遣其将陈显达寇边以暄为使持节假中护军都督南征诸军事平阳公军次许昌会陈显达遁走暄乃班师暄前后从征及出使检察三十余许度皆有克已奉公之称赏赐衣服二十具彩绢十匹绸绢千余段奴婢十口赐爵平阳伯及改置百官授太仆卿车驾南征加安南将军转大司农卿太和十九年卒于平城高祖为之举哀赠安北将军相州刺史赙帛七百匹初暄使徐州见州城楼观嫌其华盛乃令人往毁撤由是后更损落及高祖幸彭城闻之曰暄犹可追斩　　裴叔业
按魏书本传叔业河东闻喜人也魏冀州刺史徽之后也五代祖苞晋秦州刺史祖邕自河东居于襄阳父顺宗兄叔宝仕萧道成并有名位叔业少有气干颇以将略自许仕萧赜历右军将军东中郎将谘议参军萧鸾见叔业而奇之谓之曰卿有如是志相何虑不大富贵深宜勉之鸾为豫州引为司马带陈留太守鸾辅政叔业常伏壮士数百人于建邺及鸾废昭文叔业率众赴之鸾之自立也以叔业为给事黄门侍郎封武昌县开国伯食邑五百户高祖南巡车驾次锺离鸾拜叔业持节冠军将军徐州刺史以水军入淮去王师数十里高祖令尚书郎中裴聿往与之语叔业盛饰左右服玩以夸聿曰我在南富贵正如此岂若卿彼之俭陋也聿云伯父仪服诚为美丽但恨不昼游耳徙辅国将军豫州刺史屯寿阳鸾死子宝卷自立迁叔业本将军南兖州刺史会陈显达围建邺叔业遣司马李元护率军赴宝卷其实应显达也显达败而还叔业虑内难未已不愿为南兖以其去建邺近受制于人宝卷嬖人茹法珍王咺之等疑其有异去来者并云叔业北入叔业兄子植扬粲等弃母奔寿阳法珍等以其既在疆场急则引魏力不能制且欲羁縻之白宝卷遣中书舍人裴长穆慰诱之许不复回换叔业虽云得停而忧惧不已遣亲人马文范以自安之计访之于宝卷雍州刺史萧衍曰天下之事大势可知恐无复自立理雍州若能坚据襄阳辄当&amp;#力自保若不尔回面向北不失作河南公衍遣文范报曰群小用事岂能及远多遣人相代力所不办少遣人又于事不足意计回惑自无所成唯应送家还都以安慰之自然无患若意外相逼当勒马步二万直至横江以断其后则天下之事一举可定也若欲北向彼必遣人相代以河北一地相处河南公宁复可得如此则南归之望绝矣叔业沉疑未决遣信诣豫州刺史薛真度具访入国可否之宜真度答书盛陈朝廷风化维新之美知卿非无款心自不能早决舍南耳但恐临迫而来便不获多赏叔业迟迟数反真度亦遣使与相报复乃遣子芬之及兄女夫韦伯昕奉表内附景明元年正月世宗诏曰叔业明敏秀发英&amp;#早悟驰表送诚忠高振古宜加褒授以彰先觉可使持节散骑常侍都督豫雍兖徐司五州诸军事征南将军豫州刺史封兰陵郡开国公食邑三千户又赐叔业玺书曰前后使返有敕想卿具一二宝卷昏狂日月滋甚虐遍宰辅暴加戚属淫刑既逞朝无孑遗国有瓦解之形家无自安之计卿兼兹智勇深惧祸萌&amp;#然高举去彼危乱朕兴居在念深嘉乃勋前即敕豫州缘边诸镇兵马行往赴援杨大眼奚康生铁骑五千星言即路彭城王勰尚书令肃精卒十万络绎继发将以长驱淮海电击衡巫卿其并心&amp;#力同斯大举殊勋茂绩职尔之由崇名厚秩非卿孰赏并有敕与州佐吏及彼土人士其有微功片效必加褒异军未渡淮叔业病卒年六十三李元护席法友等推叔业兄子植监州事乃赠开府仪同三司余如故谥忠武公给东园温明秘器朝服一袭钱三十万绢十匹布五百匹蜡三百斤　　游肇按魏书游明根传明根子肇字伯始高祖赐名焉幼为中书学生博通经史及苍雅林说高祖初为内秘书侍御中散司州初建为都官从事转通直郎秘阁令迁散骑侍郎典命中大夫车驾南伐肇表谏止高祖不纳寻迁太子中庶子肇谦素敦重文雅见任以父老求解官扶侍高祖欲令遂禄养乃出为本州南安王祯镇北府长史带魏郡太守王薨复为高阳王雍镇北府长史太守如故为政清简加以匡赞历佐二王甚有声迹数年以父忧解任景明末征为廷尉少卿固辞乃授黄门侍郎迁散骑常侍黄门如故兼侍中为畿内大使黜陟善恶赏罚分明转太府卿徙廷尉卿兼御史中尉黄门如故肇儒者动存名教直绳所举莫非伤风败俗持法仁平断狱务于矜恕尚书令高肇世宗之舅为百寮慑惮以肇名与己同欲令改易肇以高祖所赐秉志不许高肇甚衔之世宗嘉其刚梗卢昶之在朐山也肇谏曰朐山蕞尔僻在海滨山湖下垫民无居者于我非急于贼为利为利故必致死而争之非急故不得已而战以不得已之众击必死之师恐稽延岁月所费遂甚假令必得朐山徒至交争终难全守所谓无益之田也知贼将屡以宿豫求易朐山臣愚谓此言可许朐山久捍危敝宜速审之若必如此宿豫不征而自伏持此无用之地复彼旧有之疆兵役时解其利为大世宗将从之寻而昶败迁侍中萧衍军主徐元明斩其青冀二州刺史张稷首以郁洲内附朝议遣兵赴援肇表曰元明之款虽奔救是当然事有损益或惮举而功多或因小而生患不可必也今六里朐山地实接海陂湖下湿人不可居郁洲又在海中所谓虽获石田终无所用若不待连兵六里虽&amp;#尚不可守况方事连兵而争非要也且六里于贼逾要去此闲远若以闲远之兵攻逼近之众其势既殊不可敌也灾俭之年百姓饥敝饿死者亦复不少何以得宜静之辰兴干戈之役军粮资运取济无所唯见其损未睹其益且新附之民服化犹近特须安帖不宜劳之劳则怨生怨生则思叛思叛则不自安不安则扰动脱尔则连兵难解事不可轻宜损兹小利不使大损世宗并不纳大将军高肇伐蜀肇谏曰臣闻远人不服则修文德以来之兵者凶器不得已而后用当今治虽太平论征未可何者山东关右残伤未复频年水旱百姓空虚宜在安静不宜劳役然往昔开拓皆因城主归款故有征无战今之据者虽假官号真伪难分或有怨于彼不可全信且蜀地险隘称之自古镇戍晏然更无异趣岂得虚承浮说而动大军举不慎始悔将何及讨蜀之略愿俟后图世宗又不纳肃宗即位迁中书令光禄大夫加金章紫绶相州大中正出为使持节加散骑常侍镇东将军相州刺史有惠政征为太常卿迁尚书右仆射固辞诏不许肇于吏事断决不速主者谘呈反复论叙有时不晓至于再三必穷其理然后下笔虽宠势干请终无回挠方正之操时人服之及领军元之废灵太后将害太傅清河王怿乃集公卿会议其事于时群官莫不失色顺旨肇独抗言以为不可终不下署正光元年八月卒年六十九诏给东园秘器朝服一袭赐帛七百匹肃宗举哀于朝堂赠使持节散骑常侍骠骑大将军仪同三司冀州刺史谥文贞公肇外宽柔内刚直&amp;#好经传手不释书治周易毛诗尤精三礼为易集解撰冠婚仪白珪论诗赋表启凡七十五篇皆传于世谦廉不竞曾撰儒棋以表其志焉清贫寡欲资仰俸禄而已肇之为廷尉也世宗尝私敕肇有所降恕肇执而不从曰陛下自能恕之岂足令臣曲笔也其执意如此及肃宗初近侍群官豫在奉迎者自侍中崔光已下并加封邑时封肇文安县开国侯邑八百户肇独曰子袭父位今古之常因此获封何以自处固辞不应论者高之　　李崇
按魏书本传崇字继长少名继伯顿丘人也文成元皇后第二兄诞之子年十四召拜主文中散袭爵陈留公镇西大将军高祖初为大使巡察冀州寻以本官行梁州刺史时巴氐扰动诏崇以本将军为荆州刺史镇上洛&amp;#发陕秦二州兵送崇至治崇辞曰边人失和本怨刺史奉诏代之自然易帖但须一宣诏旨而已不劳发兵自防使怀惧也高祖从之乃轻将数十骑驰到上洛宣诏绥慰当即帖然寻勒边戍掠得萧赜人者悉令还之南人感德仍送荆州之口二百许人两境交和无复烽燧之警在治四年甚有称绩召还京师赏赐隆厚以本将军除兖州刺史兖土旧多劫盗崇乃村置一楼楼悬一鼓盗发之处双槌乱击四面诸村始闻者挝鼓一通次复闻者以二为节次后闻者以三为节各击数千槌诸村闻鼓皆守要路是以盗发俄顷之间声布百里之内其中险要悉有伏人盗窃始发便尔擒送诸州置楼悬鼓自崇始也后例降为侯改授安东将军车驾南征骠骑大将军咸阳王禧都督左翼诸军事诏崇以本官副焉徐州降人郭陆聚党作逆人多应之骚扰南北崇遣高平人卜冀州诈称犯罪逃亡归陆陆纳之以为谋主数月冀州斩陆送之贼徒溃散入为河南尹后车驾南讨汉阳崇行梁州刺史氐杨灵珍遣弟婆罗与子双领步骑万余袭破武兴与萧鸾相结诏崇为使持节都督陇右诸军事率众数万讨之崇槎山分进出其不意表里以袭群氐皆弃灵珍散归灵珍众减大半崇进据赤土灵珍又遣从弟建率五千人屯龙门躬率精勇一万据鹫硖龙门之北数十里中伐树塞路鹫硖之口积大木聚礌石临崖下之以拒官军崇乃命统军慕容拒率众五千从他路夜袭龙门破之崇乃自攻灵珍灵珍连战败走俘其妻子崇多设疑兵袭&amp;#武兴萧鸾梁州刺史阴广宗遣参军郑猷王思考率众援灵珍崇大破之并斩婆罗首杀千余人俘获猷等灵珍走奔汉中高祖在南阳览表大悦曰使朕无西顾之忧者李崇之功也以崇为都督梁秦二州诸军事本将军梁州刺史高祖手诏曰今仇陇&amp;#清镇捍以德文人威惠既宣实允远寄故敕受梁州用宁边服便可善思经略去其可除安其可育公私所患悉令芟夷及灵珍偷据白水崇击破之灵珍远遁世宗初征为右卫将军兼七兵尚书寻加抚军将军正尚书转左卫将军相州大中正鲁阳蛮柳北喜鲁北燕等聚众反叛诸蛮悉应之围逼湖阳游击将军李晖先镇此城尽力捍御贼势甚盛诏以崇为使持节都督征蛮诸军事以讨之蛮众数万屯据形要以拒官军崇累战破之斩北燕等徙万余户于幽并诸州世宗追赏平氐之功封魏昌县开国伯邑五百户东荆州蛮樊安聚众于龙山僭称大号萧衍共为唇齿遣兵应之诸将击讨不利乃以崇为使持节散骑常侍都督征蛮诸军事进号镇南将军率步骑以讨之崇分遣诸将攻击贼垒连战&amp;#捷生擒樊安进讨西荆诸蛮悉降诏以崇为使持节兼侍中东道大使黜陟能否着赏罚之称转中护军出除散骑常侍征南将军扬州刺史诏曰应敌制变算非一途救左击右疾雷均势今朐山蚁寇久结未殄贼衍狡诈或生诡劫宜遣锐兵备其不意崇可都督淮南诸军事坐敦威重遥运声算延昌初加侍中车骑将军都督江西诸军事刺史如故先是寿春县人苟泰有子三岁遇贼亡失数年不知所在后见在同县人赵奉伯家泰以状告各言己子并有邻证郡县不能断崇曰此易知耳令二父与儿各在别处禁经数旬然后遣人告之曰君儿遇患向已暴死有教解禁可出奔哀也苟泰闻即号咷悲不自胜奉伯咨嗟而已殊无痛意崇察知之乃以儿还泰诘奉伯诈状奉伯乃款引云先亡一子故妄认之又定州流人解庆宾兄弟坐事俱徙扬州弟思安背役亡归庆宾惧后役追责规绝名贯乃认城外死尸诈称其弟为人所杀迎归殡葬颇类思安见者莫辨又有女巫杨氏自云见鬼说思安被害之苦饥渴之意庆宾又诬疑同军兵苏显甫李盖等所杀经州讼之二人不胜楚毒各自款引狱将决竟崇疑而停之密遣二人非州内所识者伪从外来诣庆宾告曰仆住在此州去此三百比有一人见过寄宿夜中共语疑其有异便即诘问迹其由绪乃云是流兵背役逃去姓解字思安时欲送官苦见求及称有兄庆宾今住扬州相国城内嫂姓徐君脱矜&amp;#为往报告见申委曲家兄闻此必重相报所有资财当不爱惜今但见质若往不获送官何晚是故相造指申此意君欲见雇几何当放贤弟若其不信可见随看之庆宾怅然失色求其少停当备财物此人具以报崇摄庆宾问曰尔弟逃亡何故妄认他尸庆宾伏引更问盖等乃云自诬数日之间思安亦为人缚送崇召女巫视之鞭笞一百崇断狱精审皆此类也时有泉水涌于八公山顶寿春城中有鱼无数从地涌出野鸭群飞入城与鹊争巢五月大雨霖十有三日大水入城屋宇皆没崇与兵泊于城上水增未已乃乘船附于女墙城不没者二板而已州府劝崇弃寿春保北山崇曰吾受国重恩忝守藩岳德薄招灾致此大水淮南万里系于吾身一旦动脚百姓瓦解扬州之地恐非国物昔王尊慷慨义感黄河吾岂爱一躯取愧千载但怜兹士庶无辜同死可桴筏随高人规自脱吾必死守此城幸诸君勿言时州人裴绚等受萧衍假豫州刺史因乘大水谋欲为乱崇皆击灭之崇以洪水为灾请罪解任诏曰卿居藩累年威怀兼畅资储丰溢足制勍寇然夏雨泛滥斯非人力何得以此辞解今水涸路通公私复业便可缮甲积粮修复城雉劳恤士庶务尽绥怀之略也崇又表请解州诏报不听是时非崇则淮南不守矣崇沉深有将略宽厚善御众在州凡经十年常养壮士数千人寇贼侵边所向摧破号曰卧虎贼甚惮之萧衍恶其久在淮南屡设反间无所不至世宗雅相委重衍无以措其奸谋衍乃授崇车骑大将军开府仪同三司万户郡公诸子皆为县侯欲以构崇崇表言其状世宗屡赐玺书慰勉之赏赐珍异岁至五三亲待无与为比衍每叹息服世宗之能任崇也肃宗践祚褒赐衣马及萧衍遣其游击将军赵祖悦袭据西硖石更筑外城逼徙缘淮之人于城内又遣二将昌义之王神念率水军溯淮而上规取寿春田道龙寇边城路长平寇五门胡兴茂寇开霍扬州诸戍皆被寇逼崇分遣诸将与之相持密装船舰二百余艘教之水战以待台军萧衍霍州司马田休等率众寇建安崇遣统军李神击走之又命边城戍主邵申贤要其走路破之于濡水俘斩三千余人灵太后玺书劳勉许昌县令兼纻麻戍主陈平玉南引衍军以戍归之崇自秋请援表至十余诏遣镇南将军崔亮救硖石镇东将军萧宝夤于衍堰上流决淮东注朝廷以诸将乖角不相顺赴乃以尚书李平兼右仆射持节节度之崇遣李神乘斗舰百余艘沿淮与李平崔亮合攻硖石李神水军&amp;#其东北外城祖悦力屈乃降语在平传朝廷嘉之进号骠骑将军仪同三司刺史都督如故衍淮堰未破水势日增崇乃于硖石戍间编舟为桥北更立船楼十各高三丈十步置一篱至两岸蕃板装治四箱解合贼至举用不战解下又于楼船之北连覆大船东西竟水防贼火&amp;#又于八公山之东南更起一城以备大水州人号曰魏昌城崇累表解州前后十余上肃宗乃以元志代之寻除都督冀定瀛三州诸军事骠骑大将军冀州刺史仪同如故不行崇上表曰臣闻世室明堂显于周夏二黉两学盛自虞殷所以宗配上帝以着莫大之严宣布下土以彰则天之轨养黄发以询格言育青襟而敷典式用能享国久长风徽万祀者也故孔子称巍巍乎其有成功郁郁乎其有文章此其盛矣爰暨亡秦政失其道坑儒灭学以蔽黔首国无黉序之风野有非时之役故九服分崩祚终二世炎汉勃兴更修儒术文景以降礼乐复彰化致升平治几刑措故西京有六学之美东都有三本之盛莫不纷纶掩蔼响流无已逮自魏晋拨乱相因兵革之中学校不绝遗文灿然方轨前代仰惟高祖孝文皇帝&amp;#圣自天道镜今古徙驭嵩河光宅函洛模唐虞以革轨仪规周汉以新品制列教序于乡党敦诗书于郡国使揖让之礼横被于崎岖歌咏之音声溢于仄陋但经始事殷戎轩屡驾未遑多就弓剑弗追世宗统历聿遵先绪永平之中大兴板筑续以水旱戎马生郊虽逮为山还停一篑窃惟皇迁中县垂二十祀而明堂礼乐之本乃郁荆棘之林胶序德义之基空盈牧竖之迹城隍严固之重阙砖石之工墉堞显望之要少楼榭之饰加以风雨稍侵渐致亏坠又府寺初营颇亦壮美然一造至今更不修缮厅宇雕朽墙垣颓坏皆非所谓追隆堂构仪型万国者也伏闻朝议以高祖大造区夏道侔姬文拟祀明堂式配上帝今若基宇不修仍同丘畎即使高皇神享阙于国阳宗事之典有声无实此臣子所以匪宁亿兆所以失望也臣又闻官方授能所以任事事既任矣酬之以禄如此上无旷官之讥下绝尸素之谤今国子虽有学官之名而无教授之实何异兔丝燕麦南箕北斗哉昔刘向有言王者宜兴辟雍陈礼乐以风化天下夫礼乐所以养人刑法所以杀人而有司勤勤请定刑法至于礼乐则曰未敢是则敢于杀人不敢于养人也臣以为当今四海清平九服宁晏经国要重理应先营脱复稽延则刘向之言征矣但事不两兴须有进退以臣愚量宜罢尚方雕靡之作颇省永宁土木之工并减瑶光材瓦之力兼分石窟镌琢之劳及诸事役非急者三时农隙修此数条使辟雍之礼蔚尔而复兴讽诵之音焕然而更作美榭高墉严壮于外槐宫棘宇显丽于中道发明令重遵乡饮敦进郡学精课经业如此则元凯可得之于上序游夏可致之于下国岂不休欤诚知佛理渊妙含识所宗然比之治要容可少缓苟使魏道熙缉元首唯康尔乃经营未为晚也灵太后令曰省表具悉体国之诚配飨大礼为国之本比以戎马在郊未遑修缮今四表晏宁年和岁稔当敕有司别议经始除中书监骠骑大将军仪同如故又授右光禄大夫出为使持节侍中都督定幽燕瀛四州诸军事本将军定州刺史仪同如故征拜尚书左仆射加散骑常侍骠骑仪同如故迁尚书令加侍中崇在官和厚明于决断受纳辞讼必理在可推始为下笔不徒尔收领也然性好财货贩肆聚敛家资巨万营求不息子世哲为相州刺史亦无清白状邺洛市廛收擅其利为时论所鄙蠕蠕主阿那瑰率众犯塞诏崇以本官都督北讨诸军事以讨之崇辞于显阳殿戎服武饰志气奋扬时年六十九干力如少肃宗目而壮之朝廷莫不称善崇遂出塞三千余里不及贼而还后北镇破落汗拔陵反叛所在响应征北将军临淮王彧大败于五原安北将军李叔仁寻败于白道贼众日甚诏引丞相令仆尚书侍中黄门于显阳殿诏曰朕比以镇人构逆登遣都督临淮王&amp;#时除剪军届五原前锋失利二将殒命兵士挫衄又武川乖防复陷凶手恐贼势侵淫寇连恒朔金陵在彼夙夜忧惶诸人宜陈良策以副朕怀吏部尚书元修义曰强寇充斥事须得讨臣谓须得重贵镇压恒朔总彼师旅备卫金陵诏曰去岁阿那瑰叛逆遣李崇令北征崇遂长驱塞北返&amp;#榆关此亦一时之盛崇乃上表求改镇为州罢削旧贯朕于时以旧典难革不许其请寻李崇此表开诸镇非异之心致有今日之事但既往难追为复略论此耳朕以李崇国戚望重器识英断意欲还遣崇行总督三军扬旌恒朔除彼群盗诸人谓可尔以不仆射萧宝夤等曰陛下以旧都在北忧虑金陵臣等实怀悚息李崇德位隆重社稷之臣陛下此遣实合群望崇启曰臣实无用猥蒙殊宠位妨贤路遂充北伐徒劳将士无勋而还惭负圣朝于今莫已臣以六镇幽垂与贼接对鸣柝声弦弗离旬朔州名差重于镇谓实可悦彼心使声教日扬微尘去塞岂敢导此凶源开生贼意臣之愆负死有余责属陛下慈宽赐全腰领今更遣臣北行正是报恩改过所不敢辞但臣年七十自惟老疾不堪敌场更愿英贤收功盛日于是诏崇以本官加使持节开府北讨大都督抚军将军崔暹镇军将军广陵王渊皆受崇节度又诏崇子光禄大夫神轨假平北将军随崇北讨崇至五原崔暹大败于白道之北贼遂并力攻崇崇与广陵王渊力战累破贼众相持至冬乃引还平城渊表崇长史祖莹诈增功级盗没军资崇坐免官爵征还以后事付渊后徐州刺史元法僧以彭城南叛时除安乐王鉴为徐州刺史以讨法僧为法僧所败单马奔归乃诏复崇官爵为徐州大都督节度诸军事会崇疾笃乃以卫将军安丰王延明代之除改开府相州刺史侍中将军仪同并如故孝昌元年薨于位时年七十一赠侍中骠骑大将军司徒公雍州刺史谥曰武康后重赠太尉公增邑一千户余如故
　节使部名臣列传八
　　北魏二
　　夏侯道迁
按魏书本传道迁谯国人少有志操年十七父母为结婚韦氏道迁云欲怀四方之志不愿取妇家人咸谓戏言及至婚日求觅不知所在于后访问乃云逃入益州仕萧鸾以军勋稍迁至前军将军辅国将军随裴叔业至寿春为南谯太守两家虽为姻好而亲情不协遂单骑归国拜骁骑将军随王肃至寿春遣道迁守合肥肃薨道迁弃戍南叛会萧衍以庄丘黑为征卤将军梁秦二州刺史镇南郑黑请道迁为长史带汉中郡会黑死衍以王镇国为刺史未至而道迁阴图归顺先是仇池镇将杨灵珍阻兵反叛战败南奔衍以灵珍为征卤将军假武都王助戍汉中有部曲六百余人道迁惮之衍时又遣其左右吴公之等十余人使南郑道迁乃伪会使者请灵珍父子灵珍疑而不赴道迁乃杀使者五人驰击灵珍斩其父子并送使者五首于京师江悦之等推道迁为持节冠军将军梁秦二州刺史道迁表曰臣闻知机其神趋利如响臣虽不武敢忘机利伏惟陛下泽被区宇德济苍生八表同忻品物咸赖臣顷亡蚁贼匹马归阙自斯搏噬罄竭丹款但中于寿阳横为韦缵所谤理之曲直并是杨集朗王秉所悉臣实愚短岂能自安便逃窜江吴苟存视息萧衍梁州刺史庄丘黑与臣早旧申臣为长史值黑亡殁专任天时素愿机会在兹遇武兴私署侍郎郑洛生来此臣即披露诚款与其共契机要报武兴王杨绍先并其中叔集起等请其遣军以为腹背即遣左天长由寒山路驰启复会通直散骑常侍臣集朗还至武兴臣闻其至知事必&amp;#集朗果遣郑右留使至臣闲密参机举会有萧衍使人吴公之至知臣怀诚将归大化遂与府司马严思臧恭典签吴宗肃王胜等共杨灵珍父子密相构结期当取臣臣幸先觉悉得戮思恭等臣即遣郑猥驰告集朗急求军援而武兴军未到之间萧衍白马戍主尹天宝不识天命固执愚迷乃率部曲驱掠民丁敢为不逞臣即遣军主江悦之率诸军主席灵坦庞树等领义勇应时讨扑而树锐气难裁违悦之节度轻进失脱天宝因此直到南郑重围州城梁秦士庶佥云危棘以义逼臣劝为刺史须藉此威镇靖内外臣赤诚奉国苟取济事辄捐小迹且从权宜假当州位重遣皇甫选由斜谷道以事启闻臣即亲率士卒四日三夜交锋苦战武兴之军乘虚蹑后天宝凶徒因宵鸟散进既摧破退失巢穴潜舍军众依山傍险突入白马集朗与二弟躬擐甲胄率其所领登即擒斩戍内户口即放还民斯由皇威遐振罪人授首凶狡时殄公私庆快非但梁秦竭力实关集朗赴接之机臣前已遣军主杜法先还洵阳构合徒党诱结乡落令晋寿土豪王僧承王文粲等还至西关共兴大义当今庸蜀虚弱楚邓悬危开拓九区扫清六合形要之利在于此时进趣之略愿速处分臣以愚陋猥当推举事定之后便即束身驰归天阙但物情草创犹有参差萧衍魏兴太守范珣安康太守范泌共前巴西太守姜修屯聚川东尚规举斧登遣讨袭具于别启集朗兄弟并议曰臣往日归诚誓尽心力超蒙荣奖灰殒匪报但留臣权相绥奖须得扑灭珣等便即首路伏愿圣慈特垂鉴照谨遣兼长史臣张天亮奉表略闻诏曰得表闻之将军前识机运已投诚款而中逢猜间致有播越复翻然风返建兹殊效忠贯古烈义动遐迩汉郑既开势剪庸蜀混同之略方自斯始擒凶扫恶何快如之想余党悉平西南清荡经算淹朔当有劬劳所请军宜别敕一二又赐道迁玺书曰得表具诚节之怀卿忠义夙挺期委自昔中有事因以致乖舛知能乘机豹变翻然改图奖率同心万里投顺远举汉中为开蜀之始洪规茂略深有嘉焉今授卿持节散骑常侍平南将军豫州刺史丰县开国侯食邑一千户并同义诸人寻有别授王师数道络绎电迈遣使持节散骑常侍都督征梁汉诸军事镇西将军尚书邢峦指授节度卿其善建殊&amp;#称朕意焉道迁表受平南常侍而辞豫州丰县侯引裴叔业公爵为例世宗不许道迁自南郑来朝京师引见于太极东堂免冠徒跣谢曰比在寿春遭韦缵之酷申控无所致此猖狂是段之来希酬昔遇勋微恩重有腼心颜世宗曰卿建为山之功一篑之玷何足谢也道迁以赏报为微逡巡不拜诏曰道迁至止既淹未恭州封可敕吏部速令召拜道迁拜日诏给百五十人供寻改封濮阳县开国侯邑户如先岁余频表解州世宗许之除南兖州大中正不拜道迁虽学不渊洽而历览书史闲习尺牍札翰往还甚有意理好言宴务口实京师珍羞罔不毕有于京城之西水次市地大起园池植列蔬果延致秀彦时往游适妓妾十余常自娱乐国秩岁入三千余匹专供酒馔不营家产每诵孔融诗曰坐上客恒满樽中酒不空余非吾事也识者多之出为散骑常侍平西将军华州刺史转安东将军瀛洲刺史常侍如故为政清严善禁盗贼熙平中病卒年六十九赠抚军将军雍州刺史赠帛五百匹谥曰明侯初道迁以拔汉中归诚本由王&amp;#兴之计求分邑户五百封之世宗不许灵太后临朝道迁重求分封太后大奇其意议欲更以三百户封&amp;#兴会卒遂寝道迁不聘正室唯有庶子数人　　裴衍
按北魏书裴叔业传叔业子粲粲弟衍字文舒学识优于诸兄才行亦过之事亲以孝闻兼有将略仕萧宝卷至阴平太守景明二年始得归国授通直郎衍欲辞朝命请隐嵩高乃上表曰臣幸乘昌运得奉盛化沐藉炎风餐佩唐德于生于运已溢已荣但摄性乖和恒苦虚弱比风露增加精形侵耗小人愚怀有愿闲养伏见嵩岑极天苞育名草修生救疾多游此岫臣质无灵分性乖山水非敢追踵轻举仿&amp;#高踪诚希药此沉&amp;#全养禀气耳若所疗微痊庶偶影风云永歌至德荷衣葛屦裁营已整摇策纳屣便陟山途谨附陈闻乞垂昭许诏曰知欲养&amp;#中岳练石嵩岭栖素云根饵芝清壑腾迹之操深用嘉焉但治缺古风有愧山客耳既志往难裁岂容有抑便从来请世宗之末衍稍以出山干禄执事肃宗除散骑侍郎行河内郡事寻除建兴太守转河内太守加征卤将军遭母忧解任衍历二郡廉贞寡欲善抚百姓民吏追思之孝昌初萧衍遣将曹敬宗寇荆州山蛮应之大路断绝都督崔暹率数万之众盘桓鲁阳不能前讨荆州危急朝廷忧之诏衍为别将假前将军与恒农太守王罴率军一万出武关以救荆州贼逆战于浙阳衍大破之贼遂退走荆州围解除使持节散骑常侍平东将军假安东将军北道都督镇邺西之武城封安阳县开国子食邑三百户时相州刺史安乐王鉴潜图叛逆衍觉其有异密表陈之寻而鉴所部别将嵇宗驰驿告变乃诏衍与都督源子邕李神轨等讨鉴平之除抚军将军相州刺史假镇北将军北道大都督进封临汝县开国公增邑千二百户常侍如故仍诏衍与子邕北讨葛荣军次阳平之东北漳曲贼来拒战衍军败见害朝野人情莫不骇惋赠使持节车骑大将军司空相州刺史　　杨椿
按魏书杨播传播弟椿字延寿本字仲考太和中与播俱蒙高祖赐改性宽谨初拜中散典御&amp;#曹以端慎小心专司医药迁内给事与兄播并侍禁闱又领兰台行职改授中部曹析讼公正高祖嘉之及文明太后崩高祖五日不食椿进谏曰陛下至性孝过有虞居哀五朝水浆不御群下惶灼莫知所言陛下荷祖宗之业临万国之重岂可同匹夫之节以取僵仆且圣人之礼毁不灭性纵陛下欲自贤于万代其若宗庙何高祖感其言乃一进粥转授宫舆曹少卿加给事中出为安远将军豫州刺史高祖自洛向豫幸其州馆信宿赐马十匹缣千匹迁冠军将军济州刺史高祖自锺离趣邺至磝碻幸其州馆又赐马二匹缣千五百匹坐为平原太守崔敞所讼廷尉论辄收市利费用官炭免官后降为宁朔将军梁州刺史初武兴王杨集始为杨灵珍所破降于萧鸾至是率贼万余自汉中而北规复旧土椿领步骑五千出顿下辨贻书集始开以利害集始执书对使者曰杨使君此书除我心腹之疾遂领其部曲千余人来降寻以母老解还后武都氐杨会反假椿节冠军将军都督西征诸军事行梁州刺史与军司羊祉讨破之于后梁州运粮为群氐劫夺诏椿兼征卤将军持节招慰寻以氐叛拜光禄大夫假平西将军督征讨诸军事以讨之还兼太仆卿秦州羌吕苟儿泾州屠各陈瞻等聚众反诏椿为别将隶安西将军元丽讨之贼入陇守蹊自固或谋伏兵山陉断其出入待粮尽而攻之或云斩除山木纵火焚之然后进讨椿曰并非计也此本规盗非有经略自王师一至无战不摧所以深窜者正避死耳今宜勒三军勿更侵掠贼必谓我见险不前心轻我军然后掩其不备可一举而平矣乃缓师不进贼果出掠乃以军中驴马饵之不加讨逐如是多日阴简精兵衔枚夜袭斩瞻传首入正太仆卿加安东将军初显祖世有蠕蠕万余户降附居于高平薄骨律二镇太和之末叛走略尽惟有一千余家大中大夫王通高平镇将郎育等求徙置淮北防其叛走诏许之虑不从命乃使椿持节往徙焉椿以为徙之无益上书曰臣以古人有言裔不谋夏夷不乱华荒忽之人羁縻而已是以先朝居之于荒服之间者正以悦近来远招附殊俗亦以别华戎异内外也今新附者众若旧者见徙新者必不安不安必思土思土则走叛狐死首丘其害方甚又此族类衣毛食肉乐冬便寒南土湿热往必将尽进失归伏之心退非藩卫之益徙在中夏而生后患愚心所见谓为不可时八座议不从遂徙于济州缘河居之冀州元愉之难果悉浮河赴贼所在抄掠如椿所策永平初徐州城人成景以宿预叛诏椿率众四万讨之不&amp;#而返久之除都督朔州抚冥武川怀朔三镇三道诸军事平北将军朔州刺史在州为廷尉奏椿前为太仆卿日招引细人盗种牧田三百四十顷依律处刑五岁尚书邢峦据正始别格奏椿罪应除名为庶人注籍盗门同籍合门不仕世宗以新律既颁不宜杂用旧制诏依寺断听以赎论寻加抚军将军入除都官尚书监修白沟堤堰复以本将军除定州刺史目太祖平中山多置军府以相威摄凡有八军军各配兵五千食禄主帅军各四十六人自中原稍定八军之兵渐割南戍一军兵纔千余然主帅如故费禄不少椿表罢四军减其帅百八十四人州有宗子稻田屯兵八百户年常发夫三千草三百车修补畦堰椿以屯兵惟输此田课更无徭役及至闲月即应修治不容复劳百姓椿亦表罢朝廷从之椿在州因治黑山道余工伐木私造佛寺役使兵力为御史所劾除名为庶人正光五年除辅国将军南秦州刺史时南秦州反叛路又阻塞仍停长安转授岐州复除抚军将军卫尉卿转左卫将军又兼尚书右仆射驰驿诣并肆赍绢三万匹募召恒朔流民拣充军士不行寻加卫将军出除都督雍南豳二州诸军事本将军雍州刺史又进号车骑大将军仪同三司萧宝夤元恒芝诸军为贼所败恒芝从渭北东渡椿使追之不止宝夤后至留于逍遥园内收集将士犹得万余由是三辅人心颇得安帖于时泾岐及豳悉已陷贼扶风以西非复国有椿乃鸠募内外得七千余人遣兄子录事参军侃率以防御诏椿以本官加侍中兼尚书右仆射为行台节度关西诸将其统内五品以下郡县须有补用者任即拟授椿遇暴疾频启乞解诏许之以萧宝夤代椿为刺史行台椿还乡里遇子昱将还京师因谓曰当今雍州刺史亦不贤于萧宝夤但其上佐朝廷应遣心膂重人何得任其牒用此乃圣朝百虑之一失且宝夤不藉刺史为荣吾观其得州喜悦不少至于赏罚云为不依常宪恐有异心关中可惜汝今赴京称吾此意以启二圣并白宰辅更遣长史司马防城都督欲安关中正须三人耳如其不遣必成深忧昱还面启肃宗及灵太后并不信纳及宝夤邀害御史中尉郦道元犹上表自理称为椿父子所谤诏复除椿都督雍岐南豳三州诸军事本将军开府仪同三司雍州刺史讨蜀大都督椿辞以老病不行建义元年迁司徒公尔朱荣东讨葛荣诏椿统众为后军荣擒葛荣乃止永安初进位太保侍中给后部鼓吹元颢入洛椿子征东将军昱出镇荥阳为颢所擒又椿弟顺为冀州刺史顺子仲宣正平太守兄子侃弟子遁并从驾河北为颢嫌疑以椿家世显重恐失人望未及加罪时人助其忧怖或有劝椿携家避祸椿曰吾内外百口何处逃窜正当坐任运耳庄帝还宫椿每辞逊不许上书频乞归老诏曰椿国之老成方所尊尚遽以高年愿言致仕顾怀旧德是以未从但告谒频烦辞理弥固以兹难夺又所重违今便允其雅志可服侍中朝服赐服一具衣一袭八尺&amp;#帐几杖不朝乘安车驾驷马给扶传诏二人仰所在郡县时以礼存问安否方乖询访良用怃然椿奉诏于华林园帝下御座执椿手流泪曰公先帝旧臣实为元老今四方未宁理须谘访但高尚其志决意不留既难相违深用凄怆椿赤歔欷欲拜庄帝亲执不听于是赐以绢布给羽林卫送群公百寮饯于城西张方桥行路观者莫不称叹椿临行诫子孙曰我家入魏之始即为上客给田宅赐奴婢马牛羊遂成富室自尔至今二十年二千石方伯不绝禄恤甚多至于亲姻知故吉凶之际必厚加赠襚来往宾寮必以酒肉饮食是故亲姻朋友无憾焉国家初丈夫好服彩色吾虽不记上谷翁时事然记清河翁时服饰恒见翁着布衣韦带常约敕诸父曰汝等后世脱若富贵于今日者慎勿积金一斤彩帛百匹以上用为富也又不听治生求利又不听与势家作婚姻至吾兄弟不能遵奉今汝等服乘以渐华好吾是以知恭俭之德渐不如上世也又吾兄弟若在家必同盘而食若有近行不至必待其还亦有过中不食忍饥相待吾兄弟八人今存者有三是故不忍别食也又愿毕吾兄弟世不异居异财汝等眼见非为虚假如闻汝等兄弟时有别斋独食者此又不如吾等一世也吾今日不为贫贱然居住舍宅不作壮丽华饰者正虑汝等后世不贤不能保守之方为势家所夺北都时朝法严急太和初吾兄弟三人并居内职兄在高祖左右吾与津在文明太后左右于时口敕责诸内官十日仰密得一事不列便大瞋嫌诸人多有依敕密列者亦有太后高祖中间传言构闲者吾兄弟自相诫曰今忝二圣近臣母子闲甚难宜深慎之又列人事亦何容易纵被瞋责慎勿轻言十余年中不尝言一人罪过当时大被嫌责答曰臣等非不闻人言正恐不审仰误圣听是以不敢言于后终以不言蒙赏及二圣闲言语终不敢辄尔传通太和二十一年吾从济州来朝在清徽堂豫燕高祖谓诸王诸贵曰北京之日太后严明吾每得杖左右因此有是非言语和朕母子者唯杨椿兄弟遂举赐四兄及吾酒汝等脱若万一蒙时主知遇宜深慎言论不可轻论人恶也吾自惟文武才艺门望姻援不胜他人一旦位登侍中尚书四历九卿十为刺史光禄大夫仪同开府司徒太保津今复为司空者正由忠贞小心谨慎口不尝论人过无贵无贱待之以礼以是故至此耳闻汝等学时俗人乃有坐而待客者有驱驰势门者有轻论人恶者及见贵胜则敬重之见贫贱则慢易之此人行之大失立身之大病也汝家仕皇魏以来高祖以下乃有七郡太守三十二州刺史内外显职时流少比汝等若能存礼节不为奢淫憍慢假不胜人足免尤诮足成名家吾今年始七十五自惟气力尚堪朝觐天子所以孜孜求退者正欲使汝等知天下满足之义为一门法耳非是苟求千载之名也汝等能记吾言百年之后终无恨矣椿还华阴逾年普泰元年七月为尔朱天光所害年七十七时人莫不冤痛之大昌初赠都督冀定殷相四州诸军事太师丞相冀州刺史　　杨津
按魏书杨椿传椿弟顺顺弟津字罗汉本名延祚高祖赐名焉少端谨以器度见称年十一除侍御中散于时高祖冲幼文明太后临朝津曾久侍左右忽咳逆失声遂吐血数升藏衣袖太后闻声阅而不见问其故具以实言遂以敬慎见知赐缣百匹迁符玺郎中津以身在禁密不外交游至于宗族姻表罕相祗候司徒冯诞与津少结交游而津见其贵宠每恒退避及相招命多辞疾不往诞以为恨而津逾远焉人或谓之曰司徒君之少旧宜蒙进达何遽自外也津曰为势家所厚复何容易但全吾今日亦以足矣转振威将军领监曹奏事令又为直寝迁太子步兵校尉高祖南征以津为都督征南府长史至悬瓠征加直合将军后从驾济淮司徒诞薨高祖以津送柩还都迁长水校尉仍直合景明中世宗游于北邙津时陪从太尉咸阳王禧谋反世宗驰入华林时直合中有同禧谋皆在从限及禧平帝顾谓朝臣曰直合半为逆党非至忠者安能不预此谋因拜津左中郎将迁骁骑将军仍直合出除征卤将军岐州刺史津巨细躬亲孜孜不倦有武功民赍绢三匹去城十里为贼所劫时有使者驰驿而至被劫人因以告之使者到州以状白津津乃下教云有人着某色衣乘某色马在城东十里被劫不知姓名若有家人可速收视有一老母行出而哭云是己子于是遣骑追收并绢俱获自是阖境畏服至于守令寮佐有渎货者未曾公言其罪常以私书切责之于是官属感厉莫有犯法以母忧去职延昌末起为右将军华州刺史与兄播前后皆牧本州当世荣之先是受调绢匹度尺特长在事因缘共相进退百姓苦之津乃令依公尺度其输物尤好者赐以杯酒而出所输少劣亦为受之但无酒以示其耻于是人竞相劝官调更胜旧日还除北中郎将带河内太守太后疑津贰己不欲使其处河山之要转平北将军肆州刺史仍转并州刺史将军如故征拜右卫将军孝昌初加散骑常侍寻以本官行定州事既而近镇扰乱侵逼旧京乃加津安北将军假抚军将军北道大都督右卫寻转左卫加抚军将军始津受命出灵丘而贼帅鲜于修礼起于博陵定州危急遂回师南赴始至城下营垒未立而州军新败津以贼既乘胜士众劳疲栅垒未安不可拟敌贼必夜至则万无一全欲移军入城更图后举刺史元固称贼既逼城不可示弱闭门不内津挥刀欲斩门者军乃得入城贼果夜至见栅空而去其后贼攻州城东面已入罗城刺史闭小城东门城中搔扰不敢出战津欲御贼长史许被守门不听津手剑击被不中被乃走津开门出战斩贼帅一人杀贼数百贼退人心少安诏除卫尉卿征官如故以津兄卫尉卿椿代为左卫寻加镇军将军讨卤都督兼吏部尚书北道行台初津兄椿得罪此州由巨鹿人赵略投书所致及津之至略举家逃走津乃下教慰谕令其还业于是阖州愧服远近称之时贼帅薛修礼杜洛周残掠州境孤城独立在两寇之间津贮积柴粟修理战具更营雉堞贼每来攻机械竞起又于城中去城十步掘地至泉广作地道潜兵涌出置炉铸铁持以灌贼贼遂相语曰不畏利槊坚城唯畏杨公铁星津与贼帅元洪业及与贼中督将尉灵根程杀鬼潘法显等书晓谕之并授铁券许以爵位令图贼帅毛普贤洪业等感悟复书云今与诸人密议欲杀普贤愿公听之又贼欲围城正为取北人耳城中所有北人必须尽杀公若置之恐纵敌为患矣愿公察之津以城内北人虽是恶党然掌握中物未忍便杀但收内子城防禁而已将吏无不感其仁恕朝廷初以铁券二十枚委津分给津随贼中首领闲行送之修礼普贤颇亦由此而死既而杜洛周围州城津尽力捍守诏加卫将军封开国县侯邑一千户将士有功者任津科赏兵民给复八年葛荣以司徒说津津大怒斩其使以绝之自受攻围经涉三年朝廷不能拯赴乃遣长子遁突围而出诣蠕蠕主阿那令其讨贼遁日夜泣谕阿那遣其从祖吐豆发率精骑一万南出前锋已达广昌贼防塞隘口蠕蠕持疑遂还津长史李裔引贼逾城贼入转众津苦战不敌遂见拘执洛周脱津衣服置地牢下数日欲将烹之诸贼还相谏止遂得免害津曾与裔相见对诸贼帅以大义责之辞泪俱发裔大&amp;#典守者以相告洛周弗之责也及葛荣吞洛周复为荣所拘守荣破始得还洛永安初诏除津本将军荆州刺史加散骑常侍当州都督津以前在中山陷寇诣阙固辞竟不之任二年兼吏部尚书又除车骑将军左光禄大夫仍除吏部元颢内逼庄帝将亲出讨以津为中军大都督兼领军将军未行颢入及颢败津乃入宿殿中扫洒宫掖遣第二子逸封闭府库各令防守及帝入也津迎于北邙流涕谢罪帝深嘉慰之寻以津为司空加侍中尔朱荣死也以津为都督并肆燕恒云朔显汾蔚九州诸军事骠骑大将军兼尚书令北道大行台并州刺史侍中司空如故委津以讨胡经略津驰至邺手下唯羽林五百人士马寡弱始加招募将从口而入值尒朱兆等便已&amp;#洛相州刺史李神等议欲与津举城通款津不从以子逸既为光州刺史兄子昱时为东道行台鸠率部曲在于梁沛津规欲东转更为方略乃率轻骑望于济州渡河而尔朱仲远已陷东郡所图不遂乃还京师普泰元年亦遇害于洛时年六十三太昌初赠都督秦华雍三州诸军事大将军太傅雍州刺史谥曰孝穆将葬本乡诏大鸿胪持节监护丧事津有六子　　杨昱
按魏书杨椿传椿子昱字元晷起家广平王怀左常侍怀好武事数出游猎昱每规谏正始中以京兆广平二王国臣多有纵恣公行属请于是诏御史中尉崔亮穷治之伏法于都市者三十余人其不死者悉除名为民惟昱与博陵崔楷以忠谏得免后除太学博士员外散骑侍郎初尚书令王肃除扬州刺史出顿于洛阳东亭朝贵毕集诏令诸王送别昱伯父播同在饯席酒酣之后广阳王嘉北海王详等与播论议竞理播不为之屈北海顾谓昱曰尊伯性刚不伏理大不如尊使君也昱前对曰昱父道隆则从其隆道洿则从其洿伯父刚则不吐柔亦不茹一坐叹其能言肃曰非此郎何得申二父之美也延昌三年以本官带詹事丞于时肃宗在怀抱之中至于出入左右乳母而已不令宫寮闻知昱谏曰陛下不以臣等凡浅备位宫臣太子动止宜令翼从然自此以来轻尔出入进无二傅辅导之美退阙群寮陪侍之式非所谓示民轨仪着君臣之义陛下若召太子必降手敕令臣下咸知为后世法于是诏曰自今已后若非朕手敕勿令儿辄出宫臣在直者从至万岁门久之转太尉掾兼中书舍人灵太后尝从容谓昱曰今帝年幼朕亲万机然自薄德化不能感亲姻在外不称人心卿有所闻慎勿讳隐昱于是奏扬州刺史李崇五车载货恒州刺史杨钧造银食器十具并饷领军元灵太后召夫妻泣而责之深恨之昱第六叔舒妻武昌王和之妹和即之从祖父舒早丧有一男六女及终丧而元氏频请别居昱父椿乃集亲姻泣而谓曰我弟不幸早终今男不婚女未嫁何&amp;#&amp;#便求离居不听遂怀憾焉神龟二年瀛州民刘宣明谋反事觉逃窜乃使和及元氏诬告昱藏隐宣明云父定州刺史椿叔华州刺史津并送甲仗三百具谋图不逞又构成其事乃遣左右御仗五百人夜围昱宅而收之并无所获灵太后问其状昱具对元氏构衅之端言至哀切太后乃解昱缚和及元氏并处死刑而相左右和直免官元氏卒亦不坐及元之废太后乃出昱为济阴内史中山王熙起兵于邺遣黄门卢同诣邺刑熙并穷党与同希旨就郡锁昱赴邺讯百日后乃还任孝昌初除征卤将军中书侍郎迁给事黄门侍郎时北镇饥民二十余万诏昱为使分散于冀定瀛三州就食后贼围豳州诏昱兼侍中持节催西北道大都督北海王颢仍随军监察豳州围解雍州蜀贼张映龙姜神达知州内空虚谋欲攻掩刺史元修义惧而请援一日一夜书移九通都督李叔仁迟疑不赴昱曰长安关中基本今大军顿在泾豳与贼相对若使长安不守大军自然瓦散此军虽往有何益也遂与叔仁等俱进于陈斩神达及诸贼四百许人余悉奔散诏以昱受旨催督而颢军稽缓遂免昱官乃兼侍中催军寻除征卤将军泾州刺史未几昱父椿出为雍州刺史征昱还除吏部郎中武卫将军转北中郎将加安东将军及萧宝夤等败于关中以昱兼七兵尚书持节假抚军将军都督防守雍州昱遇贼失利而返除度支尚书转抚军徐州刺史寻除镇东将军假车骑将军东南道都督又加散骑常侍后太山太守羊侃据郡南叛萧衍遣将军王辩率众侵寇徐州番郡人续灵珍受衍平北将军番郡刺史拥众一万攻逼番城昱遣别将刘馘击破之临阵斩灵珍首王辩退走侃兄深时为徐州行台府州咸欲禁深昱曰昔叔向不以鲋也见废春秋贵之奈何以侃罪深也宜听朝旨不许群议还朝未几属元颢侵逼大梁除昱征东将军右光禄大夫加散骑常侍使持节假车骑将军为南道大都督镇荥阳颢既擒济阴王晖业乘虚径进大兵集于城下遣其左卫刘业王道安等招昱令降昱不从颢遂攻之城陷都督元恭太守西河王悰并逾城而走俱被擒絷昱与弟息五人在门楼上须臾颢至执昱下城面责昱曰杨昱卿今死甘心否卿自负我非我负卿也昱答曰分不望生向所以不下楼者正虑乱兵耳但恨八十老父无人供养负病黄泉求乞小弟一命便死不朽也颢乃拘之明旦颢将陈庆之胡光等三百余人伏颢帐前请曰陛下渡江三千里无遗镞之费昨日一朝杀伤五百余人求乞杨昱以快意颢曰我在江东尝闻梁主言初下都日袁昂为吴郡不降称其忠节奈何杀杨昱自此之外任卿等所请于是斩昱下统帅三十七人皆令蜀兵刳腹取心食之颢既入洛除昱名为民孝庄还宫还复前官及父椿辞老请解官从养诏不许尔朱荣之死也昱为东道行台率众拒尔朱仲远会尔朱兆入洛昱还京师后归乡里亦为天光所害太昌初赠都督瀛定二州诸军事骠骑大将军司空公定州刺史　　辛纂
按魏书辛雄传雄从父兄纂字伯将学涉文史温良雅正初为兖州安东府主簿与秘书丞同郡李伯尚有旧伯尚与咸阳王禧同逆逃窜投纂事觉坐免官积十余年除奉朝请稍转太尉骑兵参军每为府主清河王怿所赏及欲定考怿曰辛骑兵有学有才宜为上第转越骑校尉尚书令李崇北伐蠕蠕引为录事参军临淮王彧北征以纂随崇有称启为长史及广阳王渊北伐又引为长史寻拜谏议大夫雅为彧所称叹屡在朝廷荐举之萧衍遣将曹义宗攻新野诏纂持节兼尚书左丞南道行台率众赴接至便破之义宗等以其劲速不敢复进于时海内多虞京师更无继援惟以二千余兵捍御疆场又诏为荆州军司除骁骑将军加辅国将军纂善抚将士人多用命贼甚惮之会肃宗崩讳至咸以对敌欲秘凶问纂曰安危在人岂关是也遂发丧号哭三军缟素还入州城申以盟约寻为义宗所围相率固守庄帝即位除通直散骑常侍征卤将军兼尚书仍行台后大都督费穆击义宗擒之入城因举酒属纂曰微辛行台之在斯吾亦无由建此功也入朝言于庄帝称纂固节危城宜蒙爵赏以劝将来帝乃下诏慰勉之寻除持节平东将军中郎将赐绢五十匹金装刀一口永安二年元颢乘胜卒至城下尔朱世隆狼狈退还城内空虚遂为颢擒及庄帝还宫纂谢不守之罪帝曰于时朕亦北巡东军不守岂卿之过还镇虎牢俄转中军将军荥阳太守民有姜洛生康乞得者旧是太守郑仲明左右豪猾偷窃境内为患纂伺捕擒获枭于郡市百姓忻然加镇东将军太昌中除左光禄大夫纂侨寓洛阳乃为河南邑中正永熙三年除使持节河内太守齐献武王赴洛兵集城下纂出城谒王曰纂受诏于此本有御防大王忠贞王室扶奖颠危纂敢不匍匐王曰吾志去奸佞以康国道河内此言深得王臣之节因命前侍中司马子如曰吾行途疲敝宜代吾执河内手也便入洛九月行西荆州事兼尚书南道行台寻正刺史时蛮酋樊五能破析阳郡应宇文黑獭纂议欲出军讨之纂行台郎中李广谏曰析阳四面无民唯一城之地耳山路深险表里群蛮今若少遣军则力不能制贼多遣则减彻防卫根本虚弱脱不如意便大挫威名人情一去州城难保纂曰岂得纵贼不讨令其为患日深广曰今日之事唯须万全且虑在心腹何暇疥癣闻台军已破洪威计不久应至公但约勒属城使各修完垒壁善抚百姓以待救兵虽失析阳如弃鸡肋纂曰卿言自是一途我意以为不尔遂遣兵攻之不&amp;#而败诸将因亡不返城人又密招西贼黑獭遣都督独孤如愿率军潜至突入州城遂至厅合纂左右惟五六人短兵接战为贼所擒遂害之赠都督定殷二州诸军事骠骑大将军尚书左仆射司徒公定州刺史　　辛珍之
按魏书辛雄传雄族祖琛琛族子珍之少有气力太尉铠曹行参军稍迁中坚将军司徒录事参军广州大中正丁忧去任寻起为汝北太守永安中司空谘议参军通直常侍永熙中襄城太守天平初洛州以南人情骇惧敕为大使持节慰谕广洛二州三年除征东将军行阳平郡事郡民路黑奴起逆攻郡为黑奴所执诸贼劝杀之黑奴曰成败未可知何为先杀太守也乃将珍之自随待遇以礼右卫将军郭琼讨平黑奴乃得免兴和中为卫将军司徒司马武定三年除骠骑将军北海太守还为仪同开府长史兼光禄少卿未几诏珍之持节为广洛北荆扬雍襄六州慰劳大使北荆镇城行广州事招纳有称齐文襄王遣书慰勉赐以衣帛寻敕行平州卒于官赠骠骑大将军洛州刺史谥曰恭
　节使部名臣列传九
　　北齐
　　李元忠
按北齐书本传元忠赵郡柏人人也曾祖灵卫定州刺史巨鹿公祖恢镇西将军父显甫安州刺史元忠少厉志操居丧以孝闻袭爵平棘子魏清河王怿为司空辟为士曹参军迁太尉复启为长流参军怿后为太傅寻被诏为营构明堂大都督又引为主簿元忠粗览史书及阴阳数术解鼓筝兼好射弹有巧思遭母忧去任未几相州刺史安乐王鉴请为府司马元忠以艰忧固辞不就初元忠以母老多患乃专心医药研习积年遂善于方技性仁恕见有疾者不问贵贱皆为救疗家素富实其家人在乡多有举贷求利元忠每焚契免责乡人甚敬重之魏孝明时盗贼&amp;#起清河有五百人西戍还经南赵郡以路梗共投元忠奉绢千匹元忠惟受一匹杀五羊以食之遣奴为导曰若逄贼但道李元忠遣送奴如其言贼皆舍避永安初就拜南赵郡太守以好酒无政绩值洛阳倾覆庄帝忧崩元忠弃官还家潜图义举会高祖率众东出便自往奉迎乘露车载素筝浊酒以见高祖因进从横之策备陈诚款深见嘉纳时刺史尔朱羽生阻兵州元忠先聚众于西仍与大军相合擒斩羽生即令行殷州事中兴初除中军将军卫尉卿二年转太常卿殷州大中正后以从兄瑾年长以中正让之寻加征南将军武帝将纳后即高祖之长女也诏元忠与尚书令元罗致聘于晋阳高祖每于宴席论叙旧事因抚掌欣笑云此人逼我起兵赐白马一匹元忠戏谓高祖曰若不与侍中当更&amp;#建义处高祖答曰建义处不虑无止畏如此老翁不可遇耳元忠曰正为此翁难遇所以不去因捋高祖须而大笑高祖亦悉其雅意深相嘉重后高祖奉送皇后仍田于晋泽元忠马倒被伤当时殒绝久而方苏高祖亲自抚视其年封晋阳县伯邑五百户后以微谴失官时朝廷离贰义旗多见猜阻斛斯椿等以元忠淡于荣利又不以世事经怀故不在嫌嫉之地寻兼中书令天平初复为太常后加骠骑将军四年除使持节光州刺史时州境灾俭人皆菜色元忠表求振贷俟秋征收被报听用万石元忠以为万石给人计一家不过升斗而已徒有虚名不救其弊遂出十五万石以振之事讫表陈朝廷嘉而不责兴和末拜侍中元忠虽居要任初不以物务干怀唯以声酒自娱大率常醉家事大小了不关心园庭之内罗种果药亲朋寻诣必留连宴赏每挟弹携壶遨游里闬遇会饮酌萧然自得常布言于执事云年渐迟暮志力已衰久忝名官以妨贤路若朝廷厚恩未便放弃者乞在闲冗以养余年武定元年除东徐州刺史固辞不拜乃除骠骑大将军仪同三司会贡世宗蒲桃酒一盘世宗报以百练缣遗其书曰仪同位亚台铉识怀贞素出藩入侍备经要重而犹家无担石室若悬磬岂轻财重义奉时爱己故也久相嘉尚嗟咏无极恒思标赏有意无由忽辱蒲桃良深佩戴聊用绢百匹以酬清德也其见重如此孙腾司马子如尝共诣元忠见其坐树下拥被对壶庭室芜旷谓二公曰不意今日披藜藿也因呼妻出衣不曳地二公相顾叹息而去大饷米绢衣服元忠受而散之三年复以本官领卫尉卿其年卒于位年六十诏赠缣布五百匹使持节督定冀殷幽四州诸军事大将军司徒定州刺史谥曰敬惠初元忠将仕梦手执炬火入其父墓中夜惊起甚恶之旦告其受业师占云大吉此谓光照先人终致贵达矣子搔嗣　　李愍
按北齐书李元忠传元忠宗人愍字魔怜形貌魁杰见异于时少有大志年四十犹不仕州郡唯招致奸侠以为徒侣孝昌之末天下兵起愍潜居林虑山观候时变贼帅鲜于修礼毛普贤作乱诏遣大都督长孙稚讨之稚素闻愍名召兼帐内统军军达呼&amp;#贼来逆战稚军为贼所败愍遂归家安乐王元鉴为北道大行台至邺以贼众盛强未得前遣使征愍表授武骑常侍假节别将镇邺城东郭葛荣之围信都余党南抄阳平以北皆为贼有鉴命愍为前驱别讨之颇有斩获及鉴谋逆愍乃诈患暴风鉴信之因此得免未几大都督源子邕屯安阳大都督裴衍屯邺城西讨鉴愍弃家口奔子邕仍被征赴洛除奉车都尉持节镇汁河汁河在邺之西北重山之中并相二州交境以葛荣南逼故用愍镇之荣遣其叔乐陵王葛苌率精骑一万击愍愍据险拒战苌不得前尔朱荣至东关愍乃见荣荣欲分贼势遣愍别道向襄国袭贼署广州刺史田怙军愍未至襄国已擒葛荣即表授愍建忠将军分广平易阳襄国南赵郡之中丘三县为易阳郡以愍为太守赐爵襄国侯永安末假平北将军持节当郡大都督迁乐平太守未之郡洛京倾覆愍率所部西保石门山潜与幽州刺史刘灵助及高升兄弟安州刺史卢曹等同契义举助败愍遂入石门高祖建义以书招愍愍奉书拥众数千人以赴高祖高祖亲迎之除使持节征南将军都督相州诸军事相州刺史兼尚书西南道行台当州都督令愍率本众西还旧镇高祖亲送之愍至乡据马鞍山依险为垒征粮集兵以为声势尔朱兆出井陉高祖破兆于广阿愍统其本众屯故城以备尔朱兆相州既平命愍还邺除西南道行台都官尚书复屯故城尔朱兆等将至高祖征愍参守邺城太昌初除太府卿后出为南荆州刺史当州大都督此州自孝昌以来旧路断绝前后刺史皆从间道始得达州愍勒部曲数千人径向悬瓠从北阳复旧道且战且前三百余里所经之处即立邮亭蛮左大服梁遣其南司州刺史任思祖随郡太守桓和等率马步三万兼发边蛮围逼下溠戍愍躬自讨击破之诏加车骑将军愍于州内开立陂渠溉稻千余顷公私赖之转行东荆州仍除骠骑将军东荆州刺史当州大都督加散骑常侍天平二年卒赠使持节定殷二州军事仪同定州刺史元忠族叔景遗少雄武有胆力好结聚亡命共为劫盗乡里每患之永安末其兄南巨鹿太守无为以赃罪为御史纠劾禁于州狱景遗率左右十余骑诈称台使径入州城劫无为而出之州军追讨竟不能制由是以侠闻及高祖举义于信都景遗赴于军门高祖素闻其名接之甚厚命与元忠举兵于西山仍与大军俱会擒刺史尔朱羽生以功除龙骧将军昌平县公邑八百户尔朱兆来伐又力战有功除使持节大都督左将军太昌初进爵昌平郡公增邑三百户加车骑将军天平初出为颍州刺史未几为前颍川太守元洪威所袭杀赠侍中殷沧二州军事大将军开府殷州刺史子伽林袭　　任延敬
按北齐书本传延敬广宁人也伯父桃太和初为云中军将延敬随之因家焉延敬少和厚有器度初从葛荣为贼荣署为王甚见委任荣败延敬拥所部先降拜镇远将军广宁太守赐爵西河县公后随高祖建义中兴初累迁光禄大夫太昌初累转尚书左仆射进位开府仪同三司延敬位望既重能以宽和接物人士称之及斛斯椿衅发延敬弃家北走至河北郡因率土民据之以待高祖魏武帝入关荆蛮不顺以延敬为持节南道大都督讨平之天平初复拜侍中时范阳人卢仲延率河北流人反于阳夏西兖州民田龙聚众应之以延敬为大都督东道军司率都督元整叱列&amp;#等讨之寻为行台仆射除徐州刺史时梁遣元庆和及其诸将寇边延敬破梁仁州刺史黄道始于北济阴又破梁&amp;#于单父俘斩万人又拜侍中在州大有受纳然为政不残礼敬人士不为民所疾苦颍川长史贺若徽执刺史田迅据城降西魏复令延敬率豫州刺史尧雄等讨之西魏遣其将怡锋率众来援延敬等与战失利收还北豫仍与行台侯景司徒高昂等相会共攻颍川拔之元象元年秋卒于邺时年四十五赠使持节太保太尉公录尚书事都督冀定瀛幽安五州诸军事冀州刺史子胄嗣　　封隆之按北齐书本传隆之字祖裔小名皮勃海蓨人也父回魏司空隆之性宽和有度量弱冠州郡主簿起家奉朝请领直后汝南王悦开府为中兵参军初延昌中道人法庆作乱冀方自号大乘众五万余遣大都督元遥及隆之擒获法庆赐爵武城子俄兼司徒主簿河南尹丞时青齐二州士民反叛隆之奉使慰谕咸即降款永安中除抚军府长史尔朱兆等屯晋阳魏朝以河内要冲除隆之龙骧将军河内太守寻加持节后将军假平北将军当郡都督未及到郡属尔朱兆入洛庄帝幽崩隆之以父遇害常怀报雪因此遂持节东归图为义举时高干告隆之曰尔朱暴逆祸加至尊弟与兄弟并荷先帝殊常之眷岂可不出身为主以报雠耻乎隆之对曰国耻家怨痛入骨髓乘机而动今实其时遂与干等定计夜袭州城克之干等以隆之素为乡里所信乃推为刺史隆之尽心慰抚人情感悦寻高祖自晋阳东出隆之遣子子绘奉迎于口高祖甚嘉之既至信都集诸州郡督将僚吏等议曰逆胡尔朱兆穷凶极虐天地之所不容人神之所捐弃今所在&amp;#起此天亡之时也欲与诸君剪除凶羯其计安在隆之对曰尔朱暴虐天亡斯至神怒民怨众叛亲离虽握重兵其强易弱而大王乃心王室首倡义旗天下之人孰不归仰愿大王勿疑中兴初拜左光禄大夫吏部尚书尔朱兆等军于广阿十月高祖与战大破之乃遣隆之持节为北道大使高祖将击尔朱兆等于韩陵留隆之镇邺城尔朱兆等走以隆之行冀州事仍领降俘三万余人分置诸州寻征为侍中时高祖自洛还师于邺隆之将赴都因过谒见启高祖曰斛斯椿贺拔胜贾显智等往事尔朱中复乖阻及讨仲远又与之同猜忍之人志欲无限又叱列延庆侯念贤皆在京师王授以名位此等必构祸隙高祖经宿乃谓隆之曰侍中昨言实是深虑寻封安德郡公邑二千户进位仪同三司于时朝议以尔朱荣佐命前朝宜配食明帝庙庭隆之议曰荣为人臣亲行杀逆安有害人之母与子对飨考古询今未见其义从之诏隆之参议麟趾阁以定新制又赠其妻祖氏范阳郡君隆之表以先爵富城子及武城子转授弟子孝琬等朝廷嘉而从之后为斛斯椿等构之于魏帝逃归乡里高祖知其被诬召赴晋阳魏帝寻以本官征之隆之固辞不赴仍以隆之行并州刺史魏清河王亶为大司马长史天平初复入为侍中预迁都之议魏静帝诏为侍讲除吏部尚书加侍中以本官行冀州事阳平民路绍遵聚众反自号行台破定州博陵郡掳太守高永乐南侵冀州隆之令所部长乐太守高景等击破之生擒绍遵送于晋阳元象初除冀州刺史寻加开府时初召募勇果都督孛八高法雄封子元等不愿远戍聚众为乱隆之率州军破平之兴和元年复征为侍中隆之素得乡里人情频为本州留心抚字吏民追思立碑颂德转行梁州事又行济州事征拜尚书右仆射武定初北豫州刺史高仲密将叛遣使阴通消息于冀州豪望使为内应轻薄之徒颇相扇动诏隆之驰驿慰抚遂得安静世宗密书与隆之云仲密枝党同恶向西宜悉收其家累以惩将来隆之以为恩旨既行理无追改今若收治示民不信脱或惊扰所亏殊大乃启高祖事遂得停隆之自义旗始建首参经略奇谋妙算密以启闻手书削&amp;#罕知于外高祖嘉其忠谨每多从之复以本官行济州事转齐州刺史武定三年卒官年六十一诏遣主书监神贵就吊赙物五百段赠使持节都督沧瀛二州诸军事骠骑大将军瀛州刺史司徒公高祖以隆之勋旧追荣未尽复启赠使持节都督冀瀛沧齐济五州诸军事冀州刺史太保余如故谥曰宣懿高祖后至冀州境次于交津追忆隆之顾谓冀州行事司马子如曰封公积德履仁体通性达自出纳军国垂二十年契阔艰虞始终如一以其忠信可凭方以后事托之何期报善无征奄从物化言念忠贤良可痛惜为之流涕令参军宋仲羡以太牢就祭焉长子早亡第二子子绘嗣　　高干按北齐书本传干字干邕勃海蓨人也父翼字次同豪侠有风神为州里所宗敬孝昌末葛荣作乱于燕赵朝廷以翼山东豪右即家拜勃海太守至郡未几贼徒愈盛翼部率合境徙居河济之间魏因置东冀州以翼为刺史加镇东将军乐城县侯及尔朱荣弒庄帝翼保境自守谓诸子曰主忧臣辱主辱臣死今社稷阽危人神愤怨破家报国在此时也尔朱兄弟性甚猜忌忌则多害汝等宜早图之先人有夺人之心时不可失也事未辑而卒中兴初赠使持节侍中太保录尚书事冀定瀛相殷幽六州诸军事冀州刺史谥曰文宣干性明悟俊伟有智略美音容进止都雅少时轻侠数犯公法长而修改轻财重义多所交结魏领军元叉权重当世以意气相得接干甚厚起家拜员外散骑侍郎领直后转太尉士曹司徒中兵迁员外魏孝庄之居藩也干潜相托附及尔朱荣入洛干东奔于翼庄帝立遥除龙骧将军通直散骑常侍干兄弟本有从横志见荣杀害人士谓天下遂乱乃率河北流人反于河济之间受葛荣官爵屡败齐州士马庄帝寻遣右仆射元罗巡抚三齐干兄弟相率出降朝廷以干为给事黄门侍郎尔朱荣以干前罪不应复居近要庄帝听干解官归乡里于是招纳骁勇以射猎自娱荣死干驰赴洛阳庄帝见之大喜时尔朱徒党拥兵在外庄帝以干为金紫光禄大夫河北大使令招集乡闾为表里形援干垂涕奉诏弟昂拔剑起舞请以死自&amp;#俄而尔朱兆入洛寻遣其监军孙白鹞百余骑至冀州托言普征民马欲待干兄弟送马因收之干既宿有报复之心而白鹞忽至知将见图乃先机定策潜勒壮士袭据州城传檄州郡杀白鹞执刺史元仲宗推封隆之权行州事为庄帝举哀三军缟素干升坛誓众辞气激扬涕泪交下将士莫不哀愤北受幽州刺史刘灵助节度共为影响俄而灵助被杀属高祖出山东扬声来讨众情莫不惶惧干谓其徒曰吾闻高晋州雄略盖世其志不居人下且尔朱无道杀主虐民正是英雄效义之会也今日之来必有深计吾当轻马奉迎密参意旨诸君但勿忧惧听我一行干乃将十数骑于关口迎谒干既晓达时机闲习世事言辞慷慨雅合深旨高祖大加赏重仍同帐寝宿时高祖虽内有远图而外迹未见尔朱羽生为殷州刺史高祖密遣李元忠举兵逼其城令干率众伪往救之干遂轻骑入见羽生与指画军计羽生与干俱出因擒之遂平殷州又共定策推立中兴拜干侍中司空先是信都草刱军国权舆干遭丧不得终制及武帝立天下初定干乃表请解职行三年之礼诏听解侍中司空如故封长乐郡公邑一千户干虽求退不谓便见从许既去内侍朝廷罕所关知居常怏怏武帝将贰于高祖望干为己用会于华林园燕罢独留干谓之曰司空奕世忠良今日复建殊效相与虽则君臣实亦义同兄弟宜共立盟约以敦情契殷勤逼之干对曰臣世奉朝廷遇荷殊宠以身许国何敢有贰干虽有此对然非其本心事出仓卒又不谓武帝便有异图遂不固辞而不启高祖及武帝置部曲干乃私谓所亲曰主上不亲勋贤而招集群竖数遣元士弼王思政往来关西与贺拔岳计议又出贺拔胜为荆州刺史外示&amp;#忌实欲树党令其兄弟相近冀据有西方祸难将作必及于我乃密启高祖高祖召干诣并州面论时事干因劝高祖以受魏禅高祖以袖掩其口曰勿妄言今启司空复为侍中门下之事一以相委高祖屡启诏书竟不施行干以频请不遂知变难将起密启高祖求为徐州乃除使持节都督三徐诸军事开府仪同三司徐州刺史指期将发而帝知干泄漏前事乃诏高祖云曾与干邕私有盟约今复反复两端高祖便取干前后数启论时事者遣使封送武帝帝召干邕示之禁于门下省对高祖使人责干前后之失干曰臣以身奉国义尽忠贞陛下既立异图而乃云臣反复以匹夫加诸罪尚或难免况人主推恶复何逃命欲加之罪其无辞乎功大身危自古然也若死而有知庶无负庄帝遂赐死时年三十七干临死神色不变见者莫不叹惜焉时武卫将军元整监刑谓干曰愿有书及家人乎干曰吾兄弟分张各在异处今日之事想无全者儿子既小未有所识亦恐巢倾卵破夫欲何言后高祖讨斛斯椿等次盟津谓干弟昂曰若早用司空之策岂有今日之举也天平初赠使持节都督冀定沧瀛幽齐徐青光兖十州军事太师录尚书事冀州刺史谥曰文昭长子继叔袭　　高昂
按北齐书高干传昂字敖曹干第三弟幼稚时便有壮气长而俶党胆力过人龙眉豹颈姿体雄异其父为求严师令加捶挞昂不遵师训专事驰骋每言男儿当横行天下自取富贵谁能端坐读书作老博士也与兄干数为劫掠州县莫能穷治招聚剑客家资倾尽乡闾畏之无敢违迕父翼常谓人曰此儿不灭我族当大吾门不直为州豪也建义初兄弟共举兵既而奉旨散众仍除通直散骑侍郎封武城县伯邑五百户干解官归与昂俱在乡里阴养壮士尔朱荣闻而恶之密令刺史元仲宗诱执昂送于晋阳永安永荣入洛以昂自随禁于&amp;#牛署既而荣死魏庄帝即引见劳勉之时尔朱世隆还逼宫阙帝亲临大夏门指麾处分昂既免缧绁被甲横戈志凌勍敌乃与其从子长命等推锋径进所向披靡帝及观者莫不壮之即除直合将军赐帛千匹昂以寇难尚繁非一夫所济乃请还本乡招集部曲仍除通直郎常侍加平北将军所在义勇竞来投赴寻值京师不守遂与父兄据信都起义殷州刺史尔朱羽生潜军来袭奄至城下昂不暇擐甲将十余骑驰之羽生退走人情遂定后废帝立除使持节冀州刺史以终其身仍为大都督率众从高祖破尔朱兆于广阿及平邺别率所部领黎阳又随高祖讨尔朱兆于韩陵昂自领乡人部曲王桃汤东方老呼延族等三千人高祖曰高都督纯将汉儿恐不济事今当割鲜卑兵千余人共相参杂于意如何昂对曰敖曹所将部曲练习已久前后战斗不减鲜卑今若杂之情不相合胜则争功退则推罪愿自领汉军不烦更配高祖然之及战高祖不利军小却兆等方乘之高岳韩匈奴等以五百骑冲其前斛律敦收散卒蹑其后昂与蔡&amp;#以千骑自栗园出横击兆军兆众由是大败是日微昂等高祖几殆太昌初始之冀州寻加侍中开府进爵为侯邑七百户兄干被杀乃将十余骑奔晋阳归于高祖及斛斯椿衅起高祖南讨令昂为前驱武帝西遁昂率五百骑倍道兼行至于崤陕不及而还寻行豫州刺史仍讨三荆诸州不附者并平之天平初除侍中司空公昂以兄干薨于此位固辞不拜转司徒公时高祖方有事关陇以昂为西南道大都督径趣商洛山道峻隘已为寇所守险昂转斗而进莫有当其锋者遂攻&amp;#上洛获西魏洛州刺史泉企并将帅数十人会窦泰失利召昂班师时昂为流矢所中创甚顾谓左右曰吾以身许国死无恨矣所可叹息者不见季式作刺史耳高祖闻之即驰驿启季式为济州刺史昂还复为军司大都督统七十六都督与行台侯景治兵于武牢御史中尉刘贵时亦率众在北豫州与昂小有忿争昂怒鸣鼓会兵而攻之侯景与冀州刺史万俟受洛干救解乃止其侠气凌物如此于时鲜卑共轻中华朝士唯惮服于昂高祖每申令三军常鲜卑语昂若在列则为华言昂尝诣相府掌门者不听昂怒引弓射之高祖知而不责元象元年进封京兆郡公邑一千户与侯景等同攻独孤如愿于金墉城周文帝率众救之战于邙阴昂所部失利左右分散单马东出欲趣河阳南城门闭不得入遂为西军所害时年四十八赠使持节侍中都督冀定沧瀛殷五州诸军事太师大司马太尉公录尚书事冀州刺史谥忠武子突骑嗣早卒世宗复召昂诸子亲简其第三子道豁嗣皇建初追封昂永昌王道豁袭　　卢文伟按北齐书本传文伟字休族范阳涿人也为北州冠族父敞出后伯假文伟少孤有志尚颇涉经史笃于交游少为乡闾所敬州辟主簿年三十八始举秀才除本州平北府长流参军说刺史裴&amp;#按旧迹修督亢陂溉田万余顷民赖其利修立之功多以委之文伟既善于管理兼展私力家素贫俭因此致富孝昌中诏兼尚书郎中时行台常景启留为行台郎中及北方将乱文伟积稻谷于范阳城时经荒俭多所赈赡弥为乡里所归寻为杜洛周所掳洛周败复入葛荣荣败归家时韩楼据蓟城文伟率乡闾屯守范阳与楼相抗乃以文伟行范阳郡事防守二年与士卒同劳苦分散家财拯救贫乏莫不人人感说尔朱荣遣将侯深讨楼平之文伟以功封大夏县男邑二百户除范阳太守深乃留镇范阳及荣诛文伟知深难信乃诱之出猎闭门拒之深失据遂赴中山庄帝崩文伟与幽州刺史刘灵助同谋起义灵助克瀛州留文伟行事自率兵赴定州为尔朱荣将侯深所败文伟弃州走还本郡仍与高干邕兄弟共相影响属高祖至信都文伟遣子怀道奉启陈诚高祖嘉纳之中兴初除安东将军安州刺史时安州未宾仍居帅府行幽州事加镇军正刺史时安州刺史卢曹亦从灵助举兵助败因据幽州降尔朱兆兆仍以为刺史据城不下文伟不得入州即于郡所为州治太昌初迁安州刺史累加散骑常侍天平末高祖以文伟行东雍州事转行青州事文伟性轻财爱宾客善于抚接好行小惠是以所在颇得人情虽有受纳吏民不甚苦之经纪生资常若不足致财积聚承候宠要饷遗不绝兴和三年卒于州年六十赠使持节侍中都督定瀛殷三州军事司徒尚书左仆射定州刺史谥曰孝威　　封子绘
按北齐书封隆之传隆之子子绘字仲藻小名搔性和理有器局释褐秘书郎中尔朱兆之害魏庄帝也与父隆之举义信都奉使诣高祖至信都召署开府主簿仍典书记中兴元年转大丞相主簿加伏波将军从高祖征尔朱兆及平中山军还除通直常侍左将军领中书舍人母忧解职寻复本任太昌中从高祖定并汾肆数州平尔朱兆及山胡等加征南将军金紫光禄大夫魏武帝末斛斯椿等佞幸用事父隆之以猜忌惧难潜归乡里子绘亦弃官俱还孝静初兼给事黄门侍郎与太常卿李元忠等并持节出使观省风俗问人疾苦还赴晋阳从高祖征夏州二年除卫将军平阳太守寻加散骑常侍晋州北界霍山旧号千里径者山&amp;#高峻每大军往来士马劳苦子绘启高祖请于旧径东谷别开一路高祖从之仍令子绘领汾晋二州夫修治旬日而就高祖亲总六军路经新道嘉与省便赐谷二百斛后大军讨复东雍平紫壁及乔山紫谷绛蜀等子绘恒以太守前驱慰劳征兵运粮军士无乏兴和初自郡征补大行台吏部郎中武定元年高仲密以武牢西叛周文帝拥众东侵高祖于邙山破之乘胜长驱遂至潼关或谏不可穷兵极武者高祖总命群僚议其进止子绘言曰贼帅才非人雄偷窃名号遂敢驱率亡叛送死伊瀍天道祸淫一朝瓦解虽仅以身免而魂胆俱丧混一车书正在今日天与不取反得其咎时难遇而易失昔魏祖之平汉中不乘胜而取巴蜀失在迟疑悔无及已伏愿大王不以为疑高祖深然之但以时既盛暑方为后图遂命班师三年父丧去职四年高祖西讨起为大都督领冀州兵起邺从高祖自口西趣晋州会大军于玉壁复以子绘为大行台吏部郎中及高祖病笃师还晋阳引入内室面受密旨衔命山东安抚州郡高祖崩秘未发丧世宗以子绘为勃海太守令驰驿赴任世宗亲执其手曰诚知此郡未允勋望但时事未安须卿镇抚且衣锦昼游古人所贵善加经略绥静海隅不劳学习常太守向州参也仍听收集部曲一千人后进秩一等加骠骑将军天保二年除太尉长史三年频以本官再行南青州事四年坐事免六年行南兖州事寻除持节海州刺史不行七年改授合州刺史到州未几值萧軏裴英起等江东败没行台司马恭发历阳径还寿春疆场大骇兼在州器械随军略尽城隍楼雉亏坏者多子绘乃修造城隍楼雉缮治军器守御所须毕备人情渐安寻敕于州营造船舰子绘为大使总监之陈武帝曾遣其护军将军徐度等率轻舟从栅口历东关入巢湖径袭合肥规烧船舫以夜一更潜寇城下子绘率将士格战陈人奔退九年转郑州刺史子绘晓达政事长于绥抚历宰州郡所在安之征为司徒左长史行魏尹事干明初转大司农寻正除魏尹皇建中加骠骑大将军大宁二年迁都官尚书高归彦作逆召子绘入见昭阳殿帝亲诏子绘曰冀州密迩京甸归彦敢肆凶悖已敕大司马平原王段孝先总勒重兵乘机电发司空东安王娄睿督率诸军络绎继进卿世载名德恩洽彼州故遣参赞军事随便慰抚宜善加谋略以称所寄即以其日驰传赴军子绘祖父世为本州百姓素所归附既至巡城谕以祸福民吏降款日夜相继贼中动静小大必知贼平仍敕子绘权行州事寻征还敕与群官议定律令加仪同三司后突厥入逼晋阳诏子绘行怀州事乘驿之任还为七兵尚书转祠部尚书河清三年暴疾卒年五十世祖深叹惜之赠使持节瀛冀二州军事冀州刺史开府仪同尚书右仆射谥曰简子宝盖嗣
　节使部名臣列传十
　　北周
　　长孙俭
按周书本传俭河南洛阳人也本名庆明其先魏之枝族姓托拔氏孝文迁洛改为长孙五世祖嵩魏太尉北平王俭少方正有操行状貌魁梧神彩严肃虽在私室终日俨然性不妄交非其同志虽贵游造门亦不与相见孝昌中起家员外散骑侍郎从尔朱天光破陇右太祖临夏州以俭为录事深器敬之贺拔岳被害太祖赴平凉凡有经纶谋策俭皆参预从平侯莫陈悦留俭为秦州长史时西夏州仍未内属而东魏遣许和为刺史俭以信义招之和乃举州归附即以俭为西夏州刺史总统三夏州时荆襄初附太祖表俭功绩尤美宜委东南之任授荆州刺史东南道行台仆射所部郑县令泉璨为民所讼推治获实俭即大集僚属而谓之曰此由刺史教诲不明信不被物是我之愆非泉璨之罪遂于厅事前肉袒自罚舍璨不问于是属城肃励莫敢犯法魏文帝玺书劳之太祖又与俭书曰近行路传公以部内县令有罪遂自杖三十用肃群下吾昔闻王臣蹇蹇匪躬之故盖谓忧公忘私知无不为而已未有如公刻身罚己以训群僚者也闻之嘉叹荆蛮旧俗少不敬长俭殷勤劝导风俗大革务广耕桑兼习武事故得边境无虞民安其业吏民表请为俭构清德楼树碑刻颂朝议许焉在州遂历二载征授大行台尚书兼相府司马尝与群公侍坐于太祖及退太祖谓左右曰此公闲雅孤每与语尝肃然畏敬恐有所失他日太祖谓俭曰名实理须相称尚书既志安贫素可改名俭以彰雅操又除行台仆射荆州刺史时梁岳阳王萧&amp;#内附初遣使入朝至荆州俭于厅事列军仪具戎服与使人以宾主礼相见俭容貌魁伟音声如钟大为鲜卑语遣人传译以问客客惶恐不敢仰视日晚俭乃着&amp;#襦纱帽引客宴于别斋因序梁国丧乱朝廷招携之意发言可观使人大悦出曰吾所不能测也及梁元帝嗣位于江陵外敦邻睦内怀异计俭密启太祖陈攻取之谋于是征俭入朝问其经略俭对曰今江陵既在江北去我不远湘东即位已涉三年观其形势不欲东下骨肉相残民厌其毒荆州军资器械储积已久若大军西讨必无匮乏之虑且兼弱攻昧武之善经国家既有蜀土若更平江汉抚而安之收其贡赋以供军国天下不足定也太祖深然之乃谓俭曰如公之言吾取之晚矣令俭还州密为之备寻令柱国燕公于谨总戎众伐江陵平以俭元谋赏奴婢三百口太祖与俭书曰本图江陵由公画计今果如所言智者见未萌何其妙也但吴民离散事藉招怀南服重镇非公莫可遂令俭镇江陵进爵昌宁公迁大将军移镇荆州总管五十二州俭旧尝诣阙奏事时值大雪遂立于雪中待报自旦达暮竟无惰容其奉公勤至皆此类也三年以疾还京为夏州总管薨遗启世宗请葬于太祖陵侧并以官所赐之宅还官诏皆从之追封郐公荆民仪同赵超等七百人感俭遗爱诣阙请为俭立庙树碑诏许之诏曰昔叔敖辞沃壤之地萧何就穷僻之乡以古方今无惭曩哲言寻嘉尚弗忘于怀而有司未达大体遽以其第即便给外今还其妻子子隆　　裴文举
按周书本传文举字道河东闻喜人也祖秀业魏中散大夫天水郡守赠平州刺史父邃性尤严为州里所推挹解褐散骑常侍奉车都尉累迁谏议大夫司空从事中郎大统三年东魏来寇邃乃纠合乡人分据险要以自固时东魏以正平为东雍州遣其将司马恭镇之每遣闲人扇动百姓邃密遣都督韩僧明入城喻其将士即有五百余人许为内应期日未至恭知之乃弃城夜走因是东雍遂内属及李弼略地东境邃为之乡导多所降下太祖嘉之特赏衣物封澄城县子邑三百户进安东将军银青光禄大夫加散骑常侍太尉府司马除正平郡守寻卒官赠仪同三司定州刺史文举少忠谨涉猎经史大统十年起家奉朝请迁丞相府墨曹参军时太祖诸子年幼盛简宾友文举以选与诸公子游雅相钦敬未尝戏狎迁威烈将军著作郎中外府参军事魏恭帝二年赐姓贺兰氏孝闵帝践祚袭爵澄城县子齐公宪初开幕府以文举为司录世宗初累迁帅都督宁远将军大都督及宪出镇剑南复以文举为益州总管府中郎武成二年就加使持节车骑大将军仪同三司蜀土沃饶商贩百倍或有劝文举以利者文举答之曰利之为贵莫若安身身安则道隆非货之谓是以不为非恶财也宪矜其贫窭每欲资给之文举恒自谦逊辞多受少保定三年迁绛州刺史邃之往正平也以廉约自守每行春省俗单车而已及文举临州一遵其法百姓美而化之总管韦孝宽特相钦重每与谈论不觉膝前于席天和初进骠骑大将军开府仪同三司寻为孝宽柱国府司马六年入为司宪中大夫进爵为公增邑通前一千户俄转军司马建德二年又增邑七百户文举少丧父其兄又在山东惟与弟玑幼相训养友爱甚笃玑又早亡文举抚视遗孤逾于己子时人以此称之初文举叔父季和为曲沃令卒于闻喜川而叔母韦氏卒于正平县属东西分隔韦氏坟&amp;#在齐境及文举在本州每加赏募齐人感其孝义潜相要结以韦氏柩西归竟得合葬六年除南青州刺史宣政元年卒于位子胄嗣　　高宾
按周书本传宾渤海修人也其先因官北边遂没于辽左祖皓以魏太和初自辽东归魏官至安定郡守卫尉卿父季安抚军将军兖州刺史宾少聪&amp;#有文武干用仕东魏历官至龙骧将军谏议大夫立义都督同列有忌其能者谮之于齐神武宾惧及于难大统六年乃弃家属间行归阙太祖嘉之授安东将军银青光禄大夫稍迁通直散骑常侍抚军将军大都督世宗初除咸阳郡守政存简惠甚得民和世宗闻其能赐田园于郡境宾既羇旅归国亲属在齐常虑见疑无以取信乃于所赐田内多莳竹木盛构堂宇并凿池沼以环之有终焉之志朝廷以此知无贰焉加使持节车骑大将军仪同三司散骑常侍赐姓独孤氏武成元年除御正下大夫兼小载师出为益州总管府长史保定初征拜计部中大夫治中外府从事中郎赐爵武阳县伯宾敏于从政果敢决断案牍虽繁绰有余裕转太府中大夫齐公宪府长史天和二年除鄀州诸军事鄀州刺史进位骠骑大将军开府仪同三司治襄州总管府司录六年卒于州时年六十八子颎为隋文帝佐命开皇中赠宾礼部尚书武阳公谥曰简　　韦瑱
按周书本传瑱字世珍京兆杜陵人也世为三辅着姓曾祖惠度姚泓尚书郎随刘义真过江仕宋为镇西府司马顺阳太守行南雍州事后于襄阳归魏拜中书侍郎赠安西将军洛州刺史祖千雄略阳郡守父英代郡守赠兖州刺史瑱幼聪敏有夙成之量闾里咸敬异之笃志好学兼善骑射魏孝昌三年起家太尉府法曹参军稍迁直后除明威将军雍州治中假镇远将军防城州将累迁谏议大夫冠军将军太祖为丞相加前将军大中大夫封长安县男食邑三百户转行台左丞加抚军将军银青光禄大夫迁使持节都督南郢州诸军事南郢州刺史复入为行台左丞瑱明察有干局再居左辖时论荣之从复弘农战沙苑加卫大将军左光禄大夫又从战河桥进爵为子增邑二百户大统八年齐神武侵汾绛瑱从太祖御之军还令瑱以本官镇蒲津关带中潬城主寻除蒲州总管府长史顷之征拜鸿胪卿以望族兼领乡兵加帅都督迁大都督通直散骑常侍行京兆郡事进车骑大将军仪同三司散骑常侍魏恭帝二年赐姓宇文氏三年除瓜州诸军事瓜州刺史州通西域蕃夷往来前后刺史多受赂遗胡寇犯边又莫能御瑱雅性清俭兼有武略蕃夷赠遗一无所受故人畏威不敢为寇公私安静夷夏怀之孝闵帝践祚进爵平齐县伯增邑五百户秩满还京吏民恋慕老幼追送留连十数日方得出境世宗嘉之进授侍中骠骑大将军开府仪同三司武成三年卒时年六十一赠岐宜二州刺史谥曰惠天和二年又追封为公增邑通前三千户仍诏其子峻袭　　席固
按周书本传固字子坚其先安定人也高祖衡因后秦之乱寓居于襄阳仕晋为建威将军遂为襄阳着姓固少有远志内明敏而外质朴梁大同中为齐兴郡守属侯景渡江梁室大乱固久居郡职士多附之遂有亲兵千余人梁元帝嗣位江陵迁兴州刺史于是军民慕从者至五千余人固遂欲自据一州以观时变后惧王师进讨方图内属密谓其腹心曰今梁氏失政扬都覆没湘东不能复雠雪耻而骨肉相残宇文丞相刱启霸基招携以礼吾欲决意归之与卿等共图富贵左右闻固言未有应者固更谕以祸福诸人然后同之魏大统十六年以地来附是时太祖方欲南取江陵西定蜀汉闻固之至甚礼遇之乃遣使就拜使持节骠骑大将军开府仪同三司大都督侍中丰州刺史封新丰县公邑二千户后转湖州剌史固以未经朝谒遂蒙荣授心不自安启求入觐太祖许之及固至太祖与之欢燕赏赐甚厚进爵静安郡公增邑并前三千三百户寻拜昌归宪三州诸军事昌州刺史固居家孝友为州里所称莅官之处颇有声绩保定四年卒于州时年六十一赠大将军襄唐丰郢复五州刺史谥曰肃仍敕襄州赐其墓田子世雅嗣　　柳霞
按周书本传霞字子升河东解人也曾祖卓晋汝南太守始自本郡徙居襄阳祖叔珍宋员外散骑常侍义阳内史父季远梁临川王谘议参军宜都太守霞幼而爽迈神彩嶷然髫岁便有成人之量笃好文学动合规矩其世父庆远特器异之谓霞曰吾昔逮事伯父太尉公尝语吾云我昨梦汝登一楼楼甚峻丽吾以坐席与汝汝后名宦必达恨吾不及见耳吾向聊复昼寝又梦将昔时座席还以赐汝汝之官位当复及吾特宜勉励以应嘉祥也梁西昌侯深藻镇雍州霞时年十二以民礼修谒风仪端肃进止详雅深藻美之试遣左右践霞衣裾欲观其举措霞徐步稍前曾不顾眄庐陵王续为雍州刺史辟霞为主簿起家平西邵陵王纶府法曹参军仍转外兵除尚书工部郎谢举时为仆射引霞与语甚嘉之顾谓人曰江汉英灵见于此矣岳阳王萧&amp;#&amp;#雍州选为治中寻迁别驾及&amp;#于襄阳承制授霞吏部郎员外散骑常侍俄迁车骑大将军仪同三司大都督赐爵闻喜县公寻进位持节侍中骠骑大将军开府仪同三司及萧&amp;#践帝位于江陵以襄阳归于我霞乃辞&amp;#曰陛下中兴鼎运龙飞旧楚臣昔因幸会早奉名节理当以身许国期之终始自晋氏南迁臣宗族盖寡从祖太尉世父仪同从父司空并以位望隆重遂家于金陵唯留先臣独守坟柏常诫臣等使不违此志今襄阳既入北朝臣若陪随銮跸进则无益尘露退则有亏先旨伏愿曲垂照鉴亮臣此心&amp;#重违其志遂许之因留乡里以经籍自娱太祖世宗频有征命霞固辞以疾及&amp;#殂霞举哀行旧君之服保定中又征之霞始入朝授使持节骠骑大将军开府仪同三司霍州诸军事霍州刺史霞导民务先以德再三不用命者乃微加贬异示之耻而已其下感而化之不复为过咸曰我君仁惠如此其可欺乎天和中卒时年七十二宣政初赠安二州刺史霞有志行初为州主簿其父卒于扬州霞自襄阳奔赴六日而至哀感行路毁瘁殆不可识后奉丧溯江西归中流风起舟中之人相顾失色霞抱棺号恸诉天求哀俄顷之间风浪止息其母尝乳间发疽医云此病无可救之理唯得人吮脓或望微止其痛霞应声即吮旬日遂瘳咸以为孝感所致性又温略无喜愠之容弘奖名教未尝论人之短尤好施与家无余财临终遗诫薄葬其子等并奉行之有十子靖庄最知名　　韩
按周书本传字弘业其先颍川颍阳人也徙居昌黎祖魏镇西将军平凉郡守安定郡公父演征卤将军中散大夫恒州刺史少有志尚好学而不守章句其师怪而问之对曰文字之间常奉训诱至于商较异同请从所好师因此大奇之及长涉猎经史深沉有远略魏建明中起家奉朝请加强弩将军迁大中大夫属魏室丧乱避地于夏州时太祖为刺史素闻其名待以客礼及贺拔岳为侯莫陈悦所害诸将遣使迎太祖太祖问以去留之计曰方今王室凌迟海内鼎沸使君天资英武恩结士心贺拔公奄及于难物情危骇寇洛自知庸懦委身而托使君若总兵权据有关中之地此天授也何疑乎且侯莫陈悦乱常速祸乃不乘胜进取平凉反自遁逃屯营洛水斯乃井中蛙耳使君往必擒之不世之勋在斯一举时者难得而易失诚愿使君图之太祖纳焉太祖为丞相引褒为录事参军赐姓侯吕陵氏大统初迁行台左丞赐爵三水县伯寻转丞相府属加中军将军银青光禄大夫二年梁人北寇商洛东魏复侵樊邓于是以褒为镇南将军丞相府从事中郎出镇浙郦居二年征拜丞相府司马进爵为侯出为北雍州刺史加卫大将军州带北山多有盗贼褒密访之并豪右所为也而阳不之知厚加礼遇谓之曰刺史起自书生安知督盗所赖卿等共分其忧耳乃悉诏桀黠少年素为乡里患者署为主帅分其地界有盗发而不获者以故纵论于是诸被署者莫不惶惧皆首伏曰前盗发并某等为之所有徒侣皆列其姓名或亡命隐匿者亦悉言其所在褒乃取盗名簿藏之因大榜州门曰自知行盗者可急来首即除其罪尽今月不首者显戮其身籍没妻子以赏前首者旬日之间诸盗咸悉首尽褒取名簿勘之一无差异并原其罪许以自新由是群盗屏息入为给事黄门侍郎九年迁侍中十二年除都督西凉州刺史羌胡之俗轻贫弱尚豪富豪富之家侵渔小民同于仆隶故贫者日削豪者益富褒乃悉募贫人以充兵士优复其家蠲免徭赋又调富人财物以赈给之每西域商货至又先尽贫者市之于是贫富渐均户口殷实十六年加大都督凉州诸军事魏废帝元年转会州刺史二年进位车骑大将军仪同三司寻加骠骑大将军开府仪同三司进爵为公武成三年征拜御伯中大夫保定二年转司会三年出为汾州刺史州界北接太原当千里径先是齐寇数入民废耕桑前后刺史莫能防扞褒至适会寇来褒乃不下属县人既不及设备以故多被抄掠齐人喜相谓曰汾州不觉吾至先未集兵今者之还必莫能追蹑我矣由是益懈不为营垒褒已先勒精锐伏北山中分据险阻邀其归路乘其众怠纵伏击之尽获其众故事获生口者并囚送京师褒因是奏曰所获贼众不足为多俘而辱之但益其忿耳请一切放还以德报怨有诏许焉自此抄兵颇息四年迁河洮封三州诸军事河州总营天和三年转凤州刺史寻以年老请致仕诏许之五年拜少保褒历事三帝以忠厚见知高祖深相敬重常以师道处之每入朝见必有诏令坐然后始与论政事七年卒赠泾岐燕三州刺史谥曰贞子继伯嗣　　库狄峙按周书本传峙其先辽东人本姓段氏匹磾之后也因避难改焉后徙居代世为豪右祖凌武威郡守父贞上洛郡守峙少以弘厚知名善骑射有谋略仕魏位高阳郡守为政仁恕百姓颇悦之孝武西迁峙乃弃官从入关大统元年拜中书舍人参掌机密以恭谨见称迁黄门侍郎时与东魏争衡戎马不息蠕蠕乘虚屡为边患朝议欲结和亲乃使峙往峙状貌魁梧善于辞令蠕蠕主雅信重之自是不复为寇太祖谓峙曰西魏绛和戎见称前史以君方之彼有愧色封高邑县公邑八百户迁骠骑将军岐州刺史加散骑常侍增邑三百户开府仪同三司恭帝元年征拜侍中蠕蠕灭后突厥强盛虽与文帝通好而外连齐氏太祖又令峙衔命喻之突厥感悟即执齐使归诸京师录前后功拜大将军安丰郡公邑通前二千户寻除小司空孝闵践阼转世宗小司寇初为都督益潼等三十一州诸军事益州刺史峙性宽和尚清静甚为夷獠所安保定四年除宣州刺史天和三年入为少师峙以年老表乞骸骨手诏许之五年卒赠同州刺史谥曰定子嶷嗣　　梁昕
按周书本传昕字元明安定乌氏人也世为关中着姓其先因官徙居京兆之盩厔祖重耳漳县令父劝儒州主簿冠军将军中散大夫赠泾州刺史昕少温恭见称州里正光五年秦陇构乱萧宝夤为大都督统兵出讨以昕为行台参军孝昌初拜荡寇将军稍迁骧威将军给事中仍从宝夤征万俟丑奴相持二年前后数十战以功封征西将军尔朱天光入关复引为外兵参军从天光征讨拜右将军大中大夫太祖迎魏孝武军次雍州昕以三辅望族上谒太祖见昕容貌伟深赏异之即授右府长流参军大统初加镇南将军金紫光禄大夫转丞相府户曹参军从复弘农战沙苑皆有功除车骑将军丞相府主簿出为洛安郡守征拜大将军行台兵部郎中加帅都督十二年除河南郡守镇大坞寻又移镇阎韩式遏边垒甚着诚信迁东荆州刺史昕抚以仁惠蛮夷悦之流民归附者相继而至封安定县子邑三百户累迁大都督车骑大将军散骑常侍仪同三司孝闵帝践祚进位骠骑大将军开府仪同三司世宗初进爵胡城县伯邑五百户三年除九曲城主保定元年迁中州刺史增邑八百户转邵州刺史二年以母丧去职寻起复本任天和初征拜工部中大夫出为陕西总管府长史昕性温裕有干能历官内外咸着声称寻卒于位赠大将军谥曰贞　　萧世怡
按周书本传世怡梁武帝弟鄱阳王恢之子也以名犯太祖讳故称字焉幼而聪慧颇涉经史梁大同元年封丰城县侯邑五百户除给事中转太子洗马寻入直殿省转太子中舍人出为持节仁威将军谯州刺史及侯景为乱路由城下袭而陷之世怡遂被执寻遁逃得免至于江陵梁元帝承制授侍中及平侯景以世怡为兼太宰太常卿与中卫长史乐子云拜谒山陵承圣二年授使持节平西将军临川内史既以陆纳据湘川道路拥塞改授平南将军桂阳内史未至郡属于谨平江陵遂随兄修在郢州及修卒即以世怡为刺史湘州刺史王琳率舟师袭世怡世怡以州输琳时陈武帝执政征为侍中世怡疑而不就乃奔于齐除车骑大将军散骑常侍寻出为永州刺史保定四年晋公护东伐大将军权景宣略地河南世怡闻豫州刺史王士良已降遂来归款五年拜使持节骠骑大将军开府仪同三司封义兴郡公邑一千三百户天和二年授蔡州刺史政存简惠不尚苛察深为吏民所安三年卒于州赠本官加并洛永三州刺史子子宝嗣　　崔谦
按周书本传谦字士逊搏陵安平人也祖辩魏平远将军武邑郡守父楷散骑常侍光禄大夫殷州刺史赠侍中都督冀定相三州诸军事骠骑大将军仪同三司冀州刺史谦幼聪敏神彩嶷然及长深沉有识量历观经史不持章句志在博闻而已每览经国纬民之事心常好之未尝不抚卷叹息孝昌中解褐着作佐郎从太宰元天穆讨邢杲破之以功授辅国将军大中大夫迁平东将军尚书殿中郎贺拔胜出镇荆州以谦为行台左丞胜虽居方岳之任至于安辑夷夏纲纪众务皆委谦焉谦亦尽其智能以相匡弼胜有声南州谦之力也及魏孝武将备齐神武之逼乃诏胜引兵赴洛军至广州帝已西迁胜乃迟疑将旋所镇谦谓胜曰昔周室不造诸侯释位汉道中微列藩尽节今皇家多故主上蒙尘实忠臣枕戈之时义士立功之日也公受方面之重总宛叶之众若杖义而动首唱勤王天下闻风孰不感激诚宜顺义勇之志副遐迩之心倍道兼行谒帝关右然后与宇文行台同心协力电讨不庭则桓文之勋复兴于兹日矣舍此不为中道而退便恐人皆解体士各有心一失事机后悔何及胜不能用而人情果大骚动还未至州州民邓诞引侯景军奄至胜与战败绩遂将麾下数百骑南奔于梁谦亦与胜俱行及至梁每乞师赴援梁武帝虽不为出军而嘉胜等志节并许其还国乃令谦先还且通邻好魏文帝见谦甚悦谓之曰卿出万死之中投身江外今得生还本朝岂非忠贞之报也太祖素闻谦名甚礼之乃授征西将军金紫光禄大夫赐爵千乘县男及胜至拜太师以谦有毗辅之功又授太师长史大统三年从太祖擒窦泰战沙苑并有功进爵为子迁车骑大将军右光禄大夫拜尚书右丞谦明练时事及居枢辖时论以为得人四年从太祖解洛阳围仍经河桥战加定州大中正瀛州刺史十五年授车骑大将军仪同三司又破柳仲礼于随郡讨平李迁哲于魏兴并有功进骠骑大将军开府仪同三司直州刺史赐姓宇文氏魏恭帝初转利州刺史谦性明悟深晓政术又勤于理务民讼虽繁未尝有懈倦之色吏民以是敬而爱之时有蜀人贾晃迁举兵作乱率其党围逼州城谦仓卒分部纔得千许人便率拒战会梁州援兵至遂擒晃迁余人乃散谦诛其渠帅余并原之旬日之间遂得安辑世宗初进爵作唐县公保定二年迁安州总管随应等十一州甑山上明鲁山三镇诸军事安州刺史四年加大将军进爵武康郡公天和元年授江陵总管三年迁荆州总管荆浙等十四州南阳平阳等八防诸军事荆州刺史州既统摄遐长俗兼夷夏又南接陈境东邻齐寇谦外御强敌内抚军民风化大行号称良牧每年考绩常为天下最屡有诏褒美焉谦随贺拔胜之在荆州也虽被亲遇而名位未显及践其位朝野以为荣四年卒于州阖境痛惜之乃共立祠堂四时祭飨子旷嗣谦性至孝少丧父殆将灭性与弟&amp;#特相友爱虽复年事并高名位各重所有资产皆无私焉其居家严肃动遵礼度旷与&amp;#子弘度等并奉其遗训云　　崔&amp;#
按周书崔谦传谦弟&amp;#本名士约少鲠直有节概膂力过人尤工骑射释褐领军府录事转谘议参军及贺拔胜出牧荆州以&amp;#为假节冠军将军防城都督又随胜奔梁复自梁归国授卫将军都督封安昌县子邑三百户从太祖复弘农战沙苑皆有功进爵为侯增邑八百户除京兆郡守累迁帅都督抚军将军通直散骑常侍大都督车骑大将军仪同三司都官尚书定州大中正改封安固县侯增邑三百户赐姓宇文氏并赐名&amp;#焉进爵骠骑大将军开府仪同三司加侍中进爵万年县公增邑通前二千四百户除陇州刺史迁总管凉甘瓜三州诸军事凉州刺史&amp;#&amp;#政强毅百姓畏之齐王宪东征以&amp;#为行军长史军还除使持节崇德安义等十三防熊和忠等三州诸军事崇德防主加授大将军改封安平县公建德四年卒时年六十四赠鄜延丹绥长五州刺史谥曰壮子弘度　　皇甫璠
按周书本传璠字景瑜安定三水人也世为西州着姓后徙居京兆焉父和本州治中大统末追赠散骑常侍仪同三司泾州刺史璠少忠谨有干略永安中辟州都督太祖为牧补主簿以勤事被知每蒙褒赏大统四年引为丞相府行参军寻转田曹参军东合祭酒加散骑侍郎稍迁兼太常少卿都水使者历蕃部兵部虞部民部吏部等诸曹郎中六官建拜计部下大夫孝闵帝践阼转守庙下大夫以选为东道大使抚巡州防寻加车骑大将军仪同三司封长乐县子邑五百户出为玉壁总管府长史保定中迁鸿州刺史入为小纳言俄除陇右总管府司马转陕州总管府长史征拜蕃部中大夫进骠骑大将军开府仪同三司复出为陇右总管府长史璠性平和小心奉法安分守志恒以清白自处当时号为善人建德元年除民部中大夫三年授随州刺史政存简惠百姓安之其年增邑并前二千户六年卒于位赠交渭二州刺史谥曰恭子谅　　扬宽
按周书本传宽字景仁弘农华阴人也祖恩魏镇远将军河间内史父钧博学强识举秀才拜大理平转廷尉正累迁历洛阳令左中郎将军华州大中正河南尹廷尉卿安北将军七兵尚书北道大行台恒州刺史怀朔镇将军卒于镇赠侍中司空公追封临贞县伯谥曰恭宽少有大志每与诸儿童游处必择高大之物而坐之见者咸异焉及长颇解属文尤尚武艺弱冠除奉朝请属钧出镇恒州请从展&amp;#乃改授将军高阙戍主时茹茹既乱其主阿那来奔魏帝遣使纳之诏钧率兵卫送宽亦从以功拜行台郎中时北边贼攻围镇城钧卒城民等推宽守御寻而城陷宽乃北走茹茹后讨镇贼破之宽始得还朝魏广阳王深与宽素相委昵深犯法得罪宽被逮捕魏孝庄时为侍中与宽有旧藏之于宅遇赦得免除宗正丞北海王颢少相器重时为大行台北征葛荣欲启宽为左右丞与参谋议宽辞以孝庄厚恩未报义不见利而动颢未之许颢妹婿李神轨谓颢曰扬宽义士也匹夫犹不可夺志况义士乎王今强之以行亦恐不为人用颢乃止孝庄践阼拜通直散骑侍郎领河南尹丞行洛阳令邢果反宽以都督从太宰上党王元天穆讨平之就拜通直散骑常侍师未还属元颢自梁入洛孝庄出居河内天穆惧计无所出集诸将谋之宽曰吴人轻跳非王之敌况悬军深入师老兵疲强弩之末何能为也愿径取成皋会兵伊洛戮带定襄于是乎在此事易同摧朽王何疑焉天穆然之乃引军趣成皋令宽与尔朱能为后拒寻以众议不可乃回赴石济宽夜行失道后期诸将咸言宽少与北海周旋今不来矣天穆答曰扬宽非轻于去就者也其所逗留必有他故吾当为诸君保明之语讫候骑白宽至天穆抚髀而笑曰吾固知其必来遽出帐迎之握其手曰是所望也即给牛三十头车五乘绵绢十五车羊五十口与天穆俱谒孝庄于太行拜散骑常侍安东将军仍为都督从平河内进围北中时梁将陈庆之为颢兵守北门天穆驻马围外遣宽至城下说庆之宽先自称姓名然后与语备陈利害劝令早降庆之不答久之乃曰贤兄抚军在此颇欲相见宽答曰仆兄既力屈王威迹沦逆党人臣之理何烦相见向所以先申姓名者岂不知兄在彼乎直以信不见疑忠为令德耳仆之昆季幸不待言但当议良图自求多福天穆闻之谓左右曰扬宽大异人何至不惜形便如此自是弥敬重之孝庄反正拜中军将军太府卿华州大中正封澄城县伯邑三百户尔朱荣被诛其从弟世隆等拥部曲烧城门出据河桥还逼京师进宽镇北将军使持节大都督随机捍御世隆谓宽曰岂忘太宰相知之深也宽答曰太宰见爱以礼人臣之交耳今日之事事君常节世隆北走宽追至河内俄而尔朱兆陷洛阳囚执孝庄帝宽还洛不可遂自成皋奔梁至建业闻孝庄帝弒崩宽发哀尽礼梁武义之待之甚厚而寻礼送还朝至下邳尔朱仲远启复宽官爵留为大行台吏部尚书孝武初改授散骑常侍骠骑将军给事黄门侍郎监内典书事时夏州戍兵数千人据兖州反诏宽兼侍中节度诸军讨平之中尉綦与宽有宿憾诬以他罪劾之孝武谓侍臣等曰扬宽清直朕极知其无罪但不能杜法官之奏耳事下廷尉寻得申释又除黄门侍郎兼武卫将军孝武与齐神武有隙遂召募骑勇广增宿卫以宽为合内大都督专总禁旅从孝武入关兼吏部尚书录从驾勋进爵华山郡公邑一千二百户大统初迁车骑大将军太子太傅仪同三司三年使茹茹迎魏文悼后还拜侍中都督泾州诸军事泾州刺史五年除骠骑大将军开府仪同三司都督东雍州诸军事东雍州刺史即本州也十年转河州刺史十六年兼大丞相府司马朝议欲经略汉川而梁宜丰侯萧循固守南郑十七年宽从大将军达奚武讨之梁武陵王萧纪遣将杨干运率兵万余人救循武令宽督开府王杰贺兰愿德等邀击之军至白马与干运合战破之俘斩数千人军还除南豳州刺史魏废帝初入为尚书左仆射将作大监坐事免魏恭帝二年除廷尉卿世宗初拜大将军增邑一千二百户从贺兰祥讨吐谷浑破之别封宜阳县公邑一千户除小冢宰转御正中大夫武成二年诏宽与麟趾学士参定经籍宽性通敏有器识频牧数州号称清简历居台阁有当官之誉然与柳庆不协欲按成其罪时论颇以此讥之保定元年除总管梁兴等十九州诸军事梁州刺史其年薨于州赠华陕虞上潞五州刺史谥曰元子纪嗣　　杨俭
按周书杨宽传宽兄俭字景则伟容仪有才行魏正始中起家侍御史加奉朝请迁员外散骑侍郎孝昌中除镇远将军顿丘太守未及述职元颢启请随军建义初兼给事黄门侍郎左将军太府少卿元颢入洛授抚军将军孝庄反正废于家寻拜散骑常侍都督颍州诸军事颍州刺史建明中加征南将军金紫光禄大夫孝武初除卫将军北雍州刺史政尚宽惠夷夏安之孝武西迁除侍中骠骑将军大统初以本官行东秦州事加使持节当州大都督从破齐神武于沙苑封夏阳县侯邑八百户七年领大丞相府谘议参军出为都督东雍华二州诸军事骠骑大将军开府仪同三司华州刺史八年卒于家赠本官谥曰静　　令狐整
按周书本传整字延保炖煌人也本名延世为西土冠冕曾祖嗣祖诏安并官至郡守咸为良二千石父&amp;#早以名德着闻仕历瓜州司马炖煌郡守郢州刺史封长城县子大统末卒于家太祖伤悼之遣使者监护丧事又敕乡人为营坟垄赠龙骧将军瓜州刺史整幼聪敏沈深有识量学艺骑射并为河右所推刺史魏东阳王元荣辟整为主簿加荡寇将军整进趋详雅对扬辨畅谒见之际州府倾目荣器整德望尝谓僚属曰令狐延保西州令望方城重器岂州郡之职所可絷维但一日千里必基武步寡人当委以庶务书诺而已顷之魏孝武西迁河右扰乱荣仗整防扞州境获宁及邓彦窃瓜州拒不受代整与开府张穆等密应使者申徽执彦送京师太祖嘉其忠节表为都督寻而城民张保又杀刺史成庆与凉州刺史宇文仲和构逆规据河西晋昌人吕兴等复害郡守郭肆以郡应保初保等将图为乱虑整守义不从既杀成庆因欲及整以整人之望也复恐其下叛之遂不敢害虽外加礼敬内甚忌整整亦伪若亲附而密欲图之阴令所亲说保曰君与仲和结为唇齿今东军渐逼凉州彼势孤危恐不能敌若或摧&amp;#则祸及此土宜分遣锐师星言救援二州合势则东军可图然后保境息人计之上者保然之而未知所任整又令说保曰历观成败在于任使所择不善旋致倾危令狐延保兼资文武才堪统御若使为将蔑不济矣保纳其计具以整父兄等并在城中弗之疑也遂令整行整至玉门郡召集豪杰说保罪逆驰还袭之先定晋昌斩吕兴进军击保州人素服整威名并弃保来附保遂奔吐谷浑众议推整为刺史整曰本以张保肆逆毒害无辜阖州之人俱陷不义今者同心戮力务在除凶若其自相推荐复恐&amp;#尤致祸于是乃推波斯使主张道义行州事具以状闻诏以申徽为刺史征整赴阙授寿昌郡守封骧武县男邑二百户太祖谓整曰卿少怀英略早建殊勋今者官位未足酬赏方当与卿共平天下同取富贵遂立为瓜州义首仍除持节抚军将军通直散骑常侍大都督整以国难未宁常愿举宗&amp;#力遂率乡亲二千余人入朝随军征讨整善于抚驭躬同丰约是以人众并忘羁旅尽其力用迁使持节车骑将军仪同三司散骑常侍太祖尝从容谓整曰卿远祖立忠而去卿今立忠而来可谓积善余庆世济其美者也整远祖汉建威将军迈不为王莽屈其子称避地河右故太祖称之云寻除骠骑大将军开府仪同三司加侍中太祖又谓整曰卿勋同娄项义等骨肉立身敦雅可以范人遂赐姓宇文氏并赐名整焉宗人二百余户并列属籍孝闵践祚拜司宪中大夫处法平允为当时所称进爵彭阳县公增邑一千户初梁兴州刺史席固以州来附太祖以固为丰州刺史固&amp;#职既久犹习梁法凡所施为多亏治典朝议密欲代之而难其选遂令整权镇丰州委以代固之略整广布威恩倾身抚接数月之间化洽州府于是除整丰州刺史以固为湖州丰州旧治不居人民赋役参集劳逸不均整请移治武当诏可其奏奖励抚导迁者如归旬月之间城府周备固之迁也其部曲多愿留为整左右整谕以朝制弗之许也流涕而去及整秩满代至民吏恋之老幼送整远近毕集数日停留方得出界其得人心如此拜御正中大夫出为中华郡守转同州司会迁始州刺史整雅识情伪尤明政术恭谨廉慎常惧盈满故历居内外所在见称天和六年进位大将军增邑通前二千一百户晋公护之初执政也欲委整以腹心整辞不敢当颇迕其意护以此&amp;#之及护诛附会者咸伏法而整独保全时人称其先觉建德二年卒时年六十一赠本官加鄜宜豳盐四州诸军事鄜州刺史谥曰襄子熙嗣熙字长熙性方雅有度量虽在私室容止俨然非一时贤俊未尝与之游处善骑射解音律涉群书尤明三礼累迁居职任并有能名大象中位至吏部中大夫仪同大将军　　赵文表
按周书本传文表其先天水西人也从徙居南郑累世为二千石父江性方严有度量历官东巴州刺史计部中大夫骠骑大将军开府仪同三司御伯中大夫封昌国县伯赠虞绛二州刺史谥曰贞文表少而修谨志存忠节便弓马能左右驰射好读左氏春秋略举大义起家为太祖亲信魏恭帝元年从开府田弘征山南以功授都督复从平南巴州及信州迁帅都督又从许国公字文贵镇蜀行昌城郡事加中军将军左金紫光禄大夫保定元年除许国公府司马转大都督五年授畿伯下大夫又为许国公府长史寻拜车骑大将军仪同三司仍从宇文贵使突厥迎皇后进止仪注皆令文表典之文表斟酌而行皆合礼度及皇后将入境突厥托以马瘦行徐文表虑其为变遂说突厥使罗莫缘曰后自发彼藩已淹时序途经沙漠人马疲劳且东寇每伺间隙吐谷浑亦能为变今君以可汗之爱女结姻上国曾无防虑岂人臣之体乎莫缘然之遂倍道兼行数日至甘州以迎后功别封伯阳县伯邑六百户天和三年除梁州总管府长史所管地名恒陵者方数百里并生獠所居恃其险固常怀不轨文表率众讨平之迁蓬州刺史政尚仁恕夷獠怀之加骠骑大将军开府仪同三司又进位大将军爵为公大象中拜吴州总管时开府于顗为吴州刺史及隋文帝执政尉迟迥等举兵远近骚然人怀异望顗自以族大且为国家肺腑惧文表图己谋欲先之乃称疾不出文表往问之顗遂手刃文表因令吏人告云文表谋反仍驰启其状隋文以诸方未定恐顗为变遂授顗吴州总管以安之后知文表无异志虽不罪顗而听其子仁海袭爵　　窦毅按周书窦炽传炽兄子毅字天武父岳早卒及毅着勋追赠大将军冀州刺史毅深沉有器度事亲以孝闻魏孝武初起家为员外散骑侍郎时齐神武擅朝毅慨然有殉主之志及孝武西迁遂从入关封奉高县子邑六百户除符玺郎从擒窦泰复弘农战沙苑皆有功拜右将军大中大夫进爵为侯增邑一千户累迁持节抚军将军通直散骑常侍魏废帝二年授车骑大将军仪同三司大都督进爵安武县公增邑一千四百户魏恭帝元年进授骠骑大将军开府仪同三司大都督改封永安县公出为幽州刺史孝闵帝践祚进爵神武郡公增邑通前五千户保定三年征还朝治左宫伯转小宗伯寻拜大将军时与齐人争衡戎车岁动并交结突厥以为外援在太祖之时突厥已许纳女于我齐人亦甘言重币遣使求婚狄固贪婪便欲有悔朝廷乃令扬荐等累使结之往反十余方复前好至是虽期往逆犹惧改图以毅地兼勋戚素有威重乃命为使及毅之至齐使亦在焉突厥君臣犹有贰志毅抗言正色以大义责之累旬乃定卒以皇后归朝议嘉之别封成都县公邑一千户进位柱国出为同州刺史迁蒲州总管徙金州总管加授上柱国入为大司马隋开皇初拜定州总管累居藩镇咸得民和二年薨于州年六十四赠襄郢等六州刺史谥曰肃毅性温和每以谨慎自守又尚太祖第五女襄阳公主特为朝廷所委信虽任兼出入未尝有矜惰之容时人以此称之子贤嗣　　崔猷
按周书本传猷字宣猷博陵安平人汉尚书实之十二世孙也祖挺魏光州刺史泰昌县子赠辅国将军幽州刺史谥曰景父孝芬左光禄大夫仪同三司兼吏部尚书为齐神武所害猷少好学风度闲雅性鲠正有军国筹略释褐员外散骑侍郎领大行台郎中寻为吏部尚书李神&amp;#所荐拜通直散骑侍郎摄尚书驾部郎中普泰初除征卤将军司徒从事中郎既遭家难遂间行入关及谒魏孝武哀动左右帝为之改容既退帝目送之曰忠孝之道萃此一门即以本官奏门下事大统初兼给事黄门侍郎封平原县伯邑八百户二年正除黄门加中军将军擒窦泰复弘农破沙苑猷常以本官从军典文翰五年除司徒左长史加骠骑将军时太庙初成四时祭祀犹设俳优角抵之戏其郊庙祭官多有假兼猷屡上疏谏书奏并纳焉迁京兆尹时婚姻礼废嫁娶之辰多举音乐又廛里富室衣服奢淫乃有织成文绣者猷又请禁断事亦施行与卢辩等刱修六官十二年除大都督骠骑将军浙州刺史加车骑大将军仪同三司十四年侯景据河南归款遣行台王思政赴之太祖与思政书曰崔宣猷智略明赡有应变之才若有所疑宜与量其可不思政初领兵襄城后欲于颍川为行台治所遣使人魏仲奉启陈之并致书于猷论将移之意猷复书曰夫兵者务在先声后实故能百战百胜以弱为强也但襄城控带京洛实当今之要地如有动静易相应接颍川既邻寇境又无山川之固贼若充斥径至城下辄以愚情权其利害莫若顿兵襄城为行台治所颍川置州遣郭贤镇守则表里胶固人心易安纵有不虞岂能为患仲见太祖具以启闻太祖即遣仲还令依猷之策思政重启求与朝廷立约贼若水攻乞一周为断陆攻请三岁为期限内有事不烦赴援过此以往惟朝廷所裁太祖以思政既亲其事兼复固请遂许之及颍川没后太祖深追悔焉十六年以疾去职属大军东征太祖赐以马舆命随军与之筹议十七年进侍中骠骑大将军开府仪同三司本州大中正赐姓宇文氏魏恭帝元年太祖欲开梁汉旧路乃命猷督仪同刘道通陆腾等五人率众开回车路凿山堙谷五百余里至于梁州即以猷为都督梁利等十二州白马傥城二防诸军事梁州刺史及太祖崩始利沙兴等诸州阻兵为逆信合开楚四州亦叛唯梁州境内民无贰心利州刺史崔谦请援猷遣兵六千赴之信州粮尽猷又送米四千斛二镇获全猷之力也进爵固安县公邑二千户猷深为晋公护所重护乃养猷第三女为己女封富平公主世宗即位征拜御正中大夫时依周礼称天王又不建年号猷以为世有浇淳运有治乱故帝王以之沿革圣哲因时制宜今天子称王不足以威天下请遵秦汉称皇帝建年号朝议从之武成二年除司会中大夫御正如故世宗崩遗诏立高祖晋公护谓猷曰鲁国公禀性宽仁太祖诸子之中年又居长今奉遵遗旨翊戴为主君以为何如猷对曰殷道尊尊周道亲亲今朝廷既遵周礼无容辄违此义护曰天下事大但恐毕公冲幼耳猷曰昔周公辅成王以朝诸侯况明公亲贤莫二若行周公之事方为不负顾托事虽不行当时称其守正保定元年重授总管梁利开等十四州白马傥成二防诸军事梁州刺史寻复为司会天和二年陈将华皎来附晋公护议欲南伐公卿莫敢正言猷独进曰前岁东征死伤过半比虽加抚循而疮痍未复近者长星为灾乃上天所以垂鉴诫也诚宜修德以禳天变岂可穷兵极武而重其谴负哉今陈氏保境息民共敦邻好无容违盟约之重纳其叛臣兴无名之师利其土地详观前载非所闻也护不从其后水军果败而裨将元定等遂没江南建德四年出为同州司会六年征拜小司徒加上开府仪同大将军隋文帝践极以猷前代旧齿授大将军进爵汲郡公增邑通前三千户开皇四年卒谥曰明子仲芳　　隋
　　韦世康
按隋书本传世康京兆杜陵人也世为关右着姓祖旭魏南幽州刺史父敻隐居不仕魏周二代十征不出号为逍遥公世康幼而沉敏有器度年十岁州辟主簿在魏弱冠为直寝封汉安县公尚周文帝女襄乐公主授仪同三司后仕周自典祠下大夫历沔硖二州刺史从武帝平齐授司州总管长史于时东夏初定百姓未安世康绥抚之士民胥悦岁余入为民部中大夫进位上开府转司会中大夫尉迥之作乱也高祖忧之谓世康曰汾绛旧是周齐分界因此乱阶恐生摇动今以委公善为吾守因授绛州刺史以雅望镇之阖境清肃世康性恬素好古不以得丧干怀在州尝慨然有止足之志与弟子书曰吾生因绪余夙沾缨弁驱驰不已四纪于兹亟登衮命频&amp;#方岳志除三惑心慎四知以不贪而为宝处膏脂而莫润如斯之事颇为时悉今耄虽未及壮年已谢霜早梧楸风先蒲柳眼暗更剧不见细书足疾弥增非可趋走禄岂须多防满则退年不待暮有疾便辞况娘春秋已高温凊宜奉晨昏有阙罪在我躬今世穆世文并从戎役吾与世冲复婴远任陟岵瞻望此情弥切桓山之悲倍深常恋意欲上闻乞遵养礼未访汝等故遣此及兴言远慕感咽难胜诸弟报以事恐难遂于是乃止在任数年有惠政奏课连最擢为礼部尚书世康寡嗜欲不慕贵势未尝以位望矜物闻人之善若己有之亦不显人过咎以求名誉寻进爵上庸郡公加邑至二千五百户其年转吏部尚书余官如故四年丁母忧去职未期起令视事世康固请乞终私制上不许世康之在吏部选用平允请托不行开皇七年将事江南议重方镇拜襄州刺史坐事免未几授安州总管寻迁为信州总管十三年入朝复拜吏部尚书前后十余年间多所进拔朝廷称为廉平尝因休暇谓子弟曰吾闻功遂身退古人常道今年将耳顺志在悬车汝辈以为云何子福嗣答曰大人澡身浴德名立官成盈满之诫先哲所重欲追踪二疏伏奉尊命后因侍宴世康再拜陈让曰臣无尺寸之功位亚台铉今犬马齿臷不益明时恐先朝露无以塞责愿乞骸骨退避贤能上曰朕夙夜庶几求贤若渴冀与公共治天下以致太平今之所请深乖本望纵令筋骨衰谢犹屈公卧治一隅于是出拜荆州总管时天下唯置四大总管并扬益三州并亲王临统唯荆州委于世康时论以为美世康为政简静百姓爱悦合境无讼十七年卒于州时年六十七上闻而痛惜之赠赙甚厚赠大将军谥曰文世康性孝友初以诸弟位并隆贵独季弟世约宦途不达共推父时田宅尽以与之世多其义　　韦洸
按隋书韦世康传世康弟洸字世穆性刚毅有器干少便弓马仕周释褐主寝上士数从征伐累迁开府赐爵卫国县公邑千二百户高祖为丞相从季父孝宽击尉迥于相州以功拜柱国进封襄阳郡公邑二千户时突厥寇边皇太子屯咸阳令洸统兵出原州道与卤相遇击破之寻拜江陵总管未几以母疾征还俄拜安州总管伐陈之役领行军总管及陈平拜江州总管率步骑二万略定九江陈豫章太守徐璒据郡持两端洸遣开府吕昂长史冯世基以兵相继而进既至城下璒伪降其夜率所部二千人袭击昂昂与世基合击大破之擒璒于阵高梁女子洗氏率众迎洸遂进图岭南上遗洸书曰公鸿勋大业名高望重率将戎旅抚慰彼方风行电扫咸应稽服若使干戈不用兆庶获安方副朕怀是公之力至广州说陈渝州都督王猛下之岭表皆定上闻而大悦许以便宜从事洸所绥集二十四州拜广州总管岁余番禺夷王仲宣聚众为乱以兵围洸洸勒兵拒之中流矢而卒赠上柱国赐绵绢万段谥曰敬子协嗣　　韦冲按隋书韦世康传冲字世冲少以名家子在周释褐卫公府礼曹参军后从大将军元定渡江伐陈为陈人所掳周武帝以币赎而还之帝复令冲以马千匹使于陈以赎开府贺拔华等五十人及元定之柩而还冲有辞辩奉使称旨累迁少御伯下大夫加上仪同于时稽胡屡为寇乱冲自请安集之因拜汾州刺史高祖践阼征为兼散骑常侍进位开府赐爵安固县侯岁余发南汾州胡千余人北筑长城在涂皆亡上呼冲问计冲曰边氓之性易为反复皆由牧宰不称之所致也臣请以理绥静可不劳兵而定上然之因命冲绥怀叛者月余皆至并赴长城上下书劳勉之寻拜石州刺史甚得诸胡欢心以母忧去职俄而起为南宁州总管持节抚慰复遣柱国王长述以兵继进冲上表固让诏曰西南夷裔屡有生梗每相残贼朕甚愍之已命戎徒清抚边服以开府器干堪济识略英远军旅事重故以相任知在艰疚日月未多金革夺情盖有通式宜自抑割即膺往旨冲既至南宁渠帅爨震及西爨首领皆诣府参谒上大悦下诏褒扬之其兄子伯仁随冲在府掠人之妻士卒纵暴边人失望上闻而大怒令蜀王秀治其事益州长史元岩性方正案冲无所宽贷冲竟坐免其弟太子洗马世约谮岩于皇太子上谓太子曰古人有沽酒酸而不售者为噬犬耳今何用世约乎适累汝也世约遂除名后数载令冲检校括州事时东阳贼帅陶子定吴州贼帅罗慧方并聚众为乱攻围婺州永康乌程诸县冲率兵击破之改封义丰县侯检校泉州事寻拜营州总管冲容貌都雅宽厚得众心怀抚鞨契丹皆能致其死力奚霫畏惧朝贡相续高丽尝入寇冲率兵击走之仁寿中高祖为豫章王暕纳冲女为妃征拜民部尚书未几卒时年六十六少子挺最知名　　李询
按隋书李穆传穆兄子询字孝询父贤周大将军询沉深有大略颇涉书记仕周纳言上士俄转内史上士兼掌吏部以干济闻建德三年武帝幸云阳宫拜司卫上士委以留府事周卫王直作乱焚肃章门询于内益火故贼不得入帝闻而善之拜仪同三司迁长安令累迁英果中大夫屡以军功加位大将军赐爵平高郡公高祖为丞相尉迥作乱遣韦孝宽击之以询为元帅长史委以心膂军至永桥诸将不一询密启高祖请重臣监护高祖遂令高颎监军与颎同心协力唯询而已及平尉迥进位上柱国改封陇西郡公赐帛千匹加以口马开皇元年引杜阳水灌三趾原询督其役民赖其利寻检校襄州总管事岁余拜隰州总管数年以疾征还京师中使顾问不绝卒于家时年四十九上悼惜者久之谥曰襄有子元方嗣　　王长述
按隋书本传长述京兆霸城人也祖罴魏太尉父庆远周淮州刺史长述幼有仪范年八岁周太祖见而异之曰王公有此孙足为不朽解褐员外散骑侍郎封长安县伯累迁抚军将军银青光禄大夫太子舍人长述早孤少为祖罴所养及罴薨居丧过礼有诏褒异之免丧袭封扶风郡公邑三千户除中书舍人修起居注改封龙门郡公从于谨平江陵有功增邑五百户周受禅又增邑通前四千七百户拜宾部大夫出为晋州刺史转玉壁总管长史寻授司宪大夫出拜广州刺史甚有威惠吏人怀之在任数年蛮夷归之者三万余户朝议嘉之就拜大将军后历襄仁二州总管并有能名及高祖为丞相授信州总管部内夷獠犹有未宾长述讨平之进位上大将军王谦作乱益州遣使致书于长述因执其使上其书又陈取谦之策上大悦前后赐黄金五百两授行军总管率众讨谦以功进位柱国开皇初复献平陈之计修营战舰为上流之师上善其能频加赏劳下书曰每览高策深相嘉叹命将之日当以公为元帅也后数岁以行军总管击南宁未至道病卒上甚伤惜之令使者吊祭赠上柱国冀州刺史谥曰庄子谟嗣　　周摇按隋书本传摇字世安其先与后魏同源初为普乃氏及居洛阳改为周氏曾祖拔拔祖右六肱俱为北平王父恕延历行台仆射南荆州总管摇少刚果有武艺性谨厚动遵法度仕魏官至开府仪同三司周闵帝受禅赐姓车非氏封金水郡公历凤楚二州刺史吏民安之从帝平齐每战有功超授柱国进封夔国公未几拜晋州总管时高祖为定州总管文献皇后自京师诣高祖路经摇所主礼甚薄既而白后曰公廨甚富于财限法不敢辄费又王臣无得&amp;#私其质直如此高祖以其奉法每嘉之及为丞相徙封济北郡公寻拜豫州总管高祖受禅复姓周氏开皇初突厥寇边燕蓟多被其患前总管李崇为卤所杀上思所以镇之临朝曰无以加周摇者拜为幽州总管六州五十镇诸军事摇修鄣塞谨斥候边民以安后六载徙为寿州初自以年老乞骸骨上召之既引见上劳之曰公积行累仁历仕三代克终富贵保兹遐寿良足善也赐坐褥归于第岁余终于家谥曰恭时年八十四　　长孙炽
按隋书本传炽字仲光上党文宣王稚之曾孙也祖裕魏太常卿冀州刺史父兕周开府仪同三司熊绛二州刺史平原侯炽性敏慧美姿仪颇涉群书兼长武艺建德初武帝尚道法尤好元言求学兼经史善于谈论者为通道馆学士炽应其选与英俊并游通涉弥博建德二年授雍州仓城令寻转盩厔令频宰二邑考绩连最迁崤郡守入为御正上士高祖作相擢为丞相府功曹参军加大都督封阳平县子邑二百户迁稍伯下大夫其年王谦反炽从信州总管王长述溯江而上以炽为前军破谦一镇定楚合等五州擒伪总管荆山公元振以功拜仪同三司及高祖受禅炽率官属先入清宫即日授内史舍人上仪同三司寻以本官摄判东宫右庶子出入两宫甚被委遇加以处事周密高祖每称美之授左领军长史持节使于东南道三十六州废置州郡巡省风俗还授太子仆加谏议大夫摄长安令与大兴令梁毗俱为称职然毗以严正闻炽以宽平显为政不同部内各化寻领右常平监迁雍州赞治改封饶良县子迁鸿胪少卿后数岁转太常少卿进位开府仪同三司复持节为河南道二十八州巡省大使于路授吏部侍郎大业元年迁大理卿复为西南道大使巡省风俗擢拜户部尚书吐谷浑寇张掖令炽率精骑五千击走之追至青海而还以功授银青光禄大夫六年幸江都宫留炽于东都居守仍摄左候卫将军事其年卒官时年六十二谥曰静子安世通事谒者　　侯莫陈&amp;#
按隋书本传&amp;#字遵道代人也与魏南迁世为列将父崇魏周之际历职显要官至大司空&amp;#少有器量风神警发为时辈所推魏大统末以父军功赐爵广平侯累迁开府仪同三司周武帝时从滕王逌击龙泉文城叛胡与柱国豆卢绩各帅兵分路而进&amp;#悬军五百余里破其三栅先是稽胡叛乱辄略边人为奴婢至是诏胡敢有压匿良人者诛籍没其妻子有人言为胡村所隐匿者绩将诛之&amp;#谓绩曰将在外君命有所不行诸胡固非悉反但相迫胁为乱耳大兵临之首乱者知惧胁从者思降今渐加抚慰自可不战而定如即诛之转相惊恐为难不细未若召其渠帅以隐匿者付之令自归首则群胡可安绩从之群胡感悦争来降附北土以安迁司武加振威中大夫高祖为丞相拜昌州刺史会受禅竟不行加上开府进爵升平郡公俄拜延州刺史数年转陈州刺史平陈之役以行军总管从秦王俊出鲁山道属陈将荀法尚陈纪降&amp;#与行军总管段文振渡江安集初附寻拜饶州刺史未之官迁瀛州刺史甚有惠政在职数年坐与秦王俊交通免官百姓将送者莫不流涕因相与立碑颂&amp;#清德未几检校汾州事俄拜邢州刺史仁寿中吏部尚书牛弘持节巡抚山东以&amp;#为第一高祖嘉叹优诏褒扬时朝廷以岭南刺史县令多贪鄙蛮夷怨叛妙简清吏以镇抚之于是征&amp;#入朝及进见上与&amp;#言及平生以为欢笑数日进位大将军拜桂州总管十七州诸军事赐物而遣之及到官大崇恩信民夷悦服溪洞生越多来归附炀帝即位&amp;#兄梁国公芮坐事徙边朝廷恐&amp;#不自安征归京师数年拜恒山太守其年岭南闽越多不附帝以&amp;#前在桂州有惠政为南土所信伏复拜南海太守后四岁卒官谥曰定子虔会最知名　　元褒
按隋书元孝矩传孝矩弟褒字孝整便弓马少有成人之量年十岁而孤为诸兄所鞠养性友悌善事诸兄诸兄议欲别居褒泣谏不得家素富多金宝褒无所受脱身而出为州里所称及长宽仁大度涉猎书史仕周官至开府北平县公赵州刺史及高祖为丞相从韦孝宽击尉迥以功复拜柱国进封河间郡公邑二千户开皇二年拜安州总管岁余徙原州总管有商人为贼所劫其人疑同宿者而执之褒察其色冤而辞正遂舍之商人诣阙讼褒受金纵贼上遣使穷治之使者薄责褒曰何故利金而舍盗也褒便即引咎初无异词使者与褒俱诣京师遂坐免官其盗寻发于他所上谓褒曰公朝廷旧人位望隆重受金舍盗非善事何至自诬也对曰臣受委一州不能息盗贼臣之罪一也州民为人所谤不付法司悬即放免臣之罪二也牵率愚诚无顾形迹不恃文书约束至令为物所疑臣之罪三也臣有三罪何所逃责臣又不言受赂使者复将有所穷究然则缧绁横及良善重臣之罪是以自诬上叹异之称为长者十四年以行军总管屯兵备边辽东之役复以行军总管从汉王至柳城而还仁寿初嘉州夷獠为寇褒率步骑二万击平之炀帝即位拜齐州刺史寻改为齐郡太守吏民安之及兴辽东之役郡官督事者前后相属有西曹掾当行诈疾褒诘之掾理屈褒杖之掾遂大言曰我将诣行在所欲有所告褒大怒因杖百余数日而死坐是免官卒于家时年七十三　　乞伏慧
按隋书本传慧字令和马邑鲜卑人也祖周魏银青光禄大夫父纂金紫光禄大夫并为第一领民酋长慧少慷慨有大节便弓马好鹰犬齐文襄帝时为行台左丞加荡寇将军累迁右卫将军太仆卿自永宁县公封宜民郡王其兄贵和又以军功为王一门二王称为贵显周武平齐授使持节开府仪同大将军拜佽飞右旅下大夫转熊渠中大夫高祖为丞相从韦孝宽击尉惇于武陟所当皆破授大将军赐物八百段及平尉迥进位柱国赐爵西河郡公邑三千户赉物二千三百段请以官爵让兄朝廷不许论者义之高祖受禅拜曹州刺史曹土旧俗民多奸隐户口簿帐恒不以实慧下车按察得户数万迁凉州总管先是突厥屡为寇掠慧于是严警烽燧远为斥候卤亦素惮其名竟不入境岁余转齐州刺史得隐户数千迁寿州总管其年左转杞州刺史在职数年迁徐州总管时年逾七十上表求致仕不许俄转荆州总管又领潭桂二州总管三十一州诸军事其俗轻剽慧躬行朴素以矫之风化大洽曾见人以捕鱼者出绢买而放之其仁心如此百姓美之号其处曰西河公转秦州总管炀帝即位为天水太守大业五年征吐谷浑郡滨西境民苦劳役又遇帝西巡坐为道不整献食&amp;#薄帝大怒命左右斩之见其无发乃释除名为民卒于家　　独孤楷
按隋书本传楷字修则不知何许人也本姓李氏父屯从齐神武帝与周师战于沙苑齐师败绩因为柱国独孤信所擒配为士伍给使信家渐得亲近因赐姓独孤氏楷少谨厚便弄马槊为宇文护执刀累转车骑将军其后数从征伐赐爵广阿县公邑千户拜右侍下大夫周末从韦孝宽平淮南以功赐子景云爵西河县公高祖为丞相进授开府每督亲信兵及受禅拜右监门将军进封汝阳郡公数岁迁右卫将军仁寿初出为原州总管时蜀王秀镇益州上征之犹豫未发朝廷恐秀生变拜楷益州总管驰传代之果有异志楷讽谕久之乃就路楷察秀有悔色因勒兵为备秀至兴乐去益州四十余里将反袭楷密令左右觇所为知楷不可犯而止楷在益州甚有惠政蜀中父老于今称之炀帝即位转并州总管遇疾丧明上表乞骸骨帝曰公先朝旧臣历职二代高风素望卧以镇之无劳躬亲簿领也遣其长子凌云监省郡事其见重如此数载转长平太守未视事而卒谥曰恭子凌云平云彦云
　节使部名臣列传十一
　　唐一
　　许绍
按唐书本传绍字嗣宗安州安陆人父法光在隋为楚州刺史元皇帝为安州总管绍时为儿与高祖同学相爱也大业末任彝陵通守会盗起州境独完流人自占数十万开仓赈给炀帝崩问至绍率人吏三日临以所部遥属越王侗后王世充篡立遂遣使以黔安武陵澧阳归国授陕州刺史封安陆郡公高祖赐书道平生旧以加慰纳萧铣将董景珍降命绍率兵应接以破铣功擢其子智仁为温州刺史铣遣杨道生围峡州绍击走之铣将陈普环具大舰&amp;#江与开州贼萧阔提略巴蜀绍遣智仁及婿张元靖掾李弘节追战西陵覆其兵禽普环悉获战舰江之南有安蜀城地直彝陵荆门城峙其东皆峭险处铣以兵戍守绍遣智仁等攻荆门取之制书褒美许以便宜绍境连王世充及铣其下为贼剽者皆见杀绍得敌人独资遣之二邦感义杀掠为止进谯国公赐帛千段赵郡王孝恭等伐铣复诏督兵图荆州会病卒于军帝为流涕贞观中赠荆州都督　　韦仁寿
按唐书本传仁寿京兆万年人隋大业末为蜀郡司法书佐断狱平得罪者皆自以韦君所论死无恨高祖入关遣使者徇定蜀承制擢仁寿嶲州都督府长史南宁州纳款朝廷岁遣使抚接至率贪沓边人苦之多叛去帝素闻仁寿治理诏检校南宁州都督寄治越嶲诏岁一按行慰劳仁寿将兵五百人循西洱河开地数千里称诏置七州十五县酋豪皆来宾见即授以牧宰威令简严人人安悦将还酋长泣曰天子藉公镇抚奈何欲去我仁寿以池壁未立为解诸酋即相率筑城起廨甫旬略具仁寿乃告以实曰吾奉诏第抚循庸敢擅留彝夏父老乃悲啼祖行遣子弟随贡方物天子大悦仁寿请徙治南宁州假兵遂抚定诏可敕益州给兵护送刺史窦轨疾其功訹言山獠方叛未可以远略不时遣岁余卒　　刘政会
按唐书本传政会滑州胙人隋大业中为太原鹰扬府司马以兵隶高祖麾下王威等既贰秦王欲先事除之遣政会为急变书告其反时募士已集乃执威等囚之然后举兵政会功也大将军府建为户曹参军迁丞相府掾武德初授卫尉少卿留守太原调辑戎政远近欢服会刘武周寇并州晋阳豪杰举应之政会为武周所擒每密表贼形势既平复官爵历光禄卿封邢国公贞观初转洪州都督卒太宗手诏政会昔预义举有殊功葬宜异等于是赠民部尚书谥曰襄后追徙渝国子元意袭爵　　李袭誉
按唐书李袭志传袭志弟袭誉字茂实通敏有识度仕隋为冠军府司兵阴世师辅代王守京师也三辅盗蚁聚袭誉请以兵据永丰仓发粟赈穷乏出库物赏战士驰檄郡县共逐捕贼世师不从乃求出募山南兵至汉中高祖已定长安召授太府少卿安康郡公伐王世充也拜潞州总管时突厥已和亲又通使世充袭誉捕斩之诏委典运以饷东军擢累扬州大都督府长史江南巡察大使多所黜陟扬州江吴大都会俗喜商贾不事农袭誉为引雷陂水筑句城塘溉田八百顷以尽地利民多归本召为太府卿为人严&amp;#以威肃闻居家俭厚于宗亲禄禀随多少散之以余资写书罢扬州书遂数车载尝谓子孙曰吾性不喜财遂至窭乏然负京有赐田十顷能耕之足以食河内千树桑事之可以衣江都书力读可进求宦吾殁后能勤此无资于人矣迁凉州都督改同州刺史坐在凉州以私憾杖杀番禾丞刘武当死废为民流泉州卒　　窦静
按唐书窦威传威从兄子抗抗子静字元休在隋佐亲卫以父得罪炀帝久不之进高祖入京师擢并州大总管府长史时突厥数为边患粮道不属静表请屯田太原以省馈运议者以流亡未复不宜重困于是召入与裴寂萧瑀封伦廷议寂等不能屈帝从之岁收粟十万斛诏检校并州大总管又请断石岭以为障塞制突厥之入太宗即位授司农卿封信都县男赵元楷为少卿静鄙其聚敛因会官属大言曰如炀帝奢侈竭四海自奉司农须公矣今天子躬节俭屈一人安兆庶恶用公哉元楷大&amp;#改夏州都督突厥携贰诸将出征者过静静为陈卤中虚实诸将由是大克获又间其部落郁射所部郁孤尼等九俟斤皆内附帝嘉之赐马百匹羊千口及禽颉利诏处其众河南静上书曰突厥穷则搏噬饱则群聚不可以刑法绳仁义教也衣食仰给不恃耕桑今损有为之民资无知之寇得之无益于治失之不害于化况首丘未忘则一旦变生犯我王略矣不如因其破亡假以贤王一号妻之宗女披其土地部落使权弱势分易为羁制则世为藩臣矣帝虽不从然嘉其忠优诏答曰北方之务悉以相委以卿为宁朔大使朕无北顾忧矣再迁民部尚书卒谥曰肃子逵袭爵　　杨恭仁
按唐书本传恭仁隋观王雄子也仁寿中累迁甘州刺史临事不苛细侥人安之文帝谓雄曰匪特朕得人乃卿善教子矣大业初转吏部侍郎杨元感叛诏率兵经略与元感战破陵败之遂与屈突通追获贼炀帝召见曰比闻与贼战尤力向但知卿奉法而乃勇决如此朕用自愧苏威曰仁者必有勇殆谓此邪时威及宇文述裴蕴裴矩参掌选事皆受赇不法恭仁素廉正故恶之出为河南道大使使捕寇贼至谯郡为朱粲所败奔江都宇文化及弒逆署吏部尚书为化及守魏县元宝藏执送京师高祖素知之授黄门侍郎封观国公寻为凉州总管恭仁久乘边习种落情伪悉心绥慰由&amp;#岭以东皆奉贡贽就加纳言突厥颉利率众数万猎其境恭仁应机设拒张疑屯虚帜示之颉利惧而走瓜州刺史贺拔行威叛朝廷未即讨恭仁募趫荡倍道进贼不虞其来遂克二城纵所俘还之众感悦遂相与缚行威降召拜吏部尚书兼中书令检校凉州诸军事迁左卫大将军武德末拜雍州牧扬州大都督府长史迁洛州都督太宗劳谓曰洛阳要重朕子弟不为少恐非所任故以委公恭仁性冲厚以礼自闲卫未尝与物忤时人方汉石庆既贵不以势尚人故誉望益重病乞骸骨诏以特进归第卒赠潭州都督陪葬昭陵谥曰孝子思训袭爵　　刘师立
按唐书本传师立宋州虞城人始事王世充为亲将洛阳平当诛秦王壮其才释不死引为左亲卫建成之衅师立参奉密议后与尉迟敬德庞卿恽李孟尝等九人录功拜左卫率迁左骁卫将军襄武郡公赐绢五千匹有告师立姓在符谶欲反者太宗谓曰人言卿将反果乎师立对曰臣为隋官不过六品材驽下不敢希富贵今遭非常之会位将军顾已极矣何敢反帝笑曰朕知妄耳赐束帛召入卧内慰勉罗艺反京师震骇诏师立检校右武候大将军勒兵备非常艺平有司劾党与师立坐与善除名寻以藩邸旧检校岐州都督上书请讨吐谷浑未报即遣使间谕部落多降附者列其地为开桥二州又党项酋拓拔赤辞先附吐谷浑倚险自守亦遣说下之诏赤辞为西戎州都督师立以母丧解岐人表留遂不得赴哀时河西党项破丑氏尝苦边又阻新附师立讨之军未至破丑惧遁去师立穷追之抵恤于真山而还又战吐谷浑于小莫门川破之转始州刺史卒谥曰肃　　裴怀古按唐书循吏传怀古寿州寿春人仪凤中上书阙下补下邽主簿频迁监察御史姚巂道蛮反命怀古驰驿往怀辑之申明诛赏归者日千计俄缚首恶遂定南方蛮夏立石着功恒州浮屠为其徒诬告祝诅不道武后怒命按诛之怀古得其枉为后申诉不听因曰陛下法与天下画一岂使臣杀无辜以希盛旨哉即其人有不臣状臣何情宽之后意解得不诛阎知微之使突厥怀古监其军默啜胁知微称可汗又欲官怀古不肯拜将杀之辞曰守忠而死与毁节以生孰与请就斩不避也遂囚军中因得亡而素弱不能骑宛转山谷间仅达并州时长史武重规纵暴左右妄杀人取赏见怀古至争执之有果毅尝识怀古疾呼曰裴御史也遂免迁祠部员外郎姚巂酋等叩阙下愿得怀古镇安远彝拜姚州都督以疾辞始安贼欧阳倩众数万剽没州县以怀古为桂州都督招尉讨击使未逾岭逆以书谕祸福贼迎降自陈为吏侵而反怀古知其诚以为示不疑可破其谋乃轻骑赴之或曰獠彝难亲备之且不信况易之哉答曰忠信可通神明况裔人耶身至壁抚谕倩等大喜悉归所掠出降虽诸洞素翻覆者亦牵连根附岭外平徙相州刺史并州大都督长史所至吏民怀爱神龙中召为左羽林大将军未至官还为并州人知其还携扶老稚出迎崔宣道始代为长史亦野次怀古不欲厚愧宣道使人驱迎者还而来者愈众得人心类如此俄转幽州都督绥怀两蕃将举落内属会以左威卫大将军召而孙佺代之佺不知兵遂败其师卒于官怀古清介审慎在幽州时韩琬以监察御史监军称其驭士信临财廉国名将云　　解琬
按唐书本传琬魏州元城人举幽素科中之调新政尉后自成都丞奏事称旨躐除监察御史以丧免武后顾琬习边事迫追西抚羌彝琬因乞终丧后嘉许之诏服除赴屯迁侍御史安抚乌质勒及十姓部落以功擢御史中丞兼北廷都护西域安抚使琬与郭元振善宗楚客恶之左授沧州刺史为政引大体部人顺附景龙中迁御史大夫兼朔方行军大总管前后乘边积二十年大抵务农习战多为长利华卤安之景云二年复为朔方军大总管分遣随军要籍官河阳丞张冠宗肥乡令韦景骏普安令于处忠料三城兵省其戍十万人改右武卫大将军兼检校晋州刺史济南县男以老丐骸骨不待报辄去优诏以金紫光禄大夫听致仕准品给全禄玺书劳问会吐蕃骚边复召授左散骑常侍诏与卤定经界因谐辑十姓降户琬建言吐蕃不可以信约请调兵十万屯秦渭间防遏其奸是冬吐蕃果入寇为秦渭兵击走之俄复请老不许迁太子宾客年八十余开元五年终同州刺史　　阳峤
按唐书本传峤其先北平人世徙洛阳北齐尚书右仆射休之四世孙举八科皆中调将陵尉累迁詹事司直长安中左右御史中丞桓彦范袁恕己争取为御史杨再思素与峤善知其意不乐弹抨事为语彦范彦范曰为官择人岂待情乐乎唯不乐者固与之以伸难进抑躁求也遂为右台侍御史久乃迁国子司业峤资谨饬好学喜诱劝后生修讲舍人以为善职睿宗立进尚书右丞时议建都督府择最吏故峤为泾州都督议罢历魏州刺史荆州长史本道按察使率以清白闻魏州人剺耳阙下请峤为刺史故再治魏入为国子祭酒封北平县伯引尹知章范行恭赵元默为学官皆名儒冠云生徒游墯者至督以鞭楚人怨之乘夜殴峤道中事闻诏捕殴者杀之峤抚孤侄与子均常语人曰吾备位方伯而心亦昔时一尉耳以老致仕卒谥曰敬　　郭震
按唐书本传震字元振魏州贵乡人以字显长七尺美须髯少有大志年十六与薛稷赵彦昭同为太学生家尝送资钱四十万会有缞服者叩门自言五世未葬愿假以治丧元振举与之无少吝一不质名氏稷等叹骇十八举进士为通泉尉任侠使气拨去小节尝盗铸及掠卖部中口千余以饷遗宾客百姓厌苦武后知所为召欲诘既与语奇之索所为文章上宝剑篇后览嘉叹诏示学士李峤等即授右武卫铠曹参军进奉宸监丞会吐蕃乞和其大将论钦陵请罢四镇兵披十姓之地乃以元振充使因觇卤情还上疏曰利或生害害亦生利国家所患唯吐蕃与默啜耳今皆和附是将大利于中国也若图之不审害且随之钦陵欲裂十姓地解四镇兵此动静之机不可轻也若直遏其意恐边患必甚于前宜以策缓之使其和望勿绝而恶不得萌固当取舍审也夫患在外者十姓四镇是也患在内者甘凉瓜肃是也关陇屯戍向三十年力用困竭脱甘凉有一日警岂堪广调发耶善为国者先料内以敌外不贪外以害内然后安平可保钦陵以四镇近已畏我侵掠此吐蕃之要然青海吐浑密迩兰鄯易为我患亦国家之要今宜报钦陵曰四镇本扼诸蕃走集以分其力使不得并兵东侵今委之则蕃力益强易以扰动保后无东意当以吐浑诸部青海故地归于我则俟斤部落还吐蕃矣此足杜钦陵口而和议未绝且四镇久附其倚国之心岂与吐蕃等今未知利害情实而分裂之恐伤诸国意非制御之算后从之又言吐蕃倦徭戍久矣咸愿解和以钦陵欲裂四镇专制其国故未归款陛下诚能岁发和亲使而钦陵常不从则其下必怨设欲大举固不能斯离间之渐也后然其计后数年吐蕃君臣相猜携卒诛钦陵而其弟赞婆等来降因诏元振与河源军大使夫蒙令卿率骑往迎授主客郎中久之突厥吐蕃联兵寇凉州后方御洛城门宴边问遽至因辍乐拜元振为凉州都督即遣之初州境轮广纔四百里卤来必傅城下元振始于南硖口置和戎城北碛置白亭军制束要路遂拓境千五百里自是州无卤忧又遣甘州刺史李汉通辟屯田尽水陆之利稻收丰衍旧凉州粟斛售数千至是岁数登至匹缣易数十斛支廥十年牛羊被野治凉五岁善抚御彝夏畏慕令行禁止道不举遗河西诸郡置生祠揭碑颂德神龙中迁左骁卫将军安西大都护西突厥酋乌质勒部落盛强款塞愿和元振即牙帐与计事会大雨雪元振立不动至夕冻冽乌质勒已老数拜伏不胜寒会罢即死其子娑葛以元振计杀其父谋勒兵袭击副使解琬知之劝元振夜遁元振不听坚卧营为不疑者明日素服往吊道逢娑葛兵卤不意元振来遂不敢逼扬言迎卫进至其帐修吊赠礼哭甚哀为留数十日助丧事娑葛感义更遣使献马五千驼二百牛羊十余万制诏元振为金山道行军大总管乌质勒之将阙啜忠节与娑葛交怨屡相侵而阙啜兵弱不支元振奏请追阙啜入宿卫徙部落置瓜沙间诏许之阙啜遂行至播仙城遇经略使周以悌以悌说之曰国家厚秩待君以部落有兵故也今独行入朝一羁旅胡人耳何以自全乃教以重宝赂宰相无入朝请发安西兵导吐蕃以击娑葛永阿史那献为可汗以招十姓请郭虔瓘使拔汗那搜其铠马以助军既得复雠部落更存阙啜然之即勒兵击于阗坎城下之因所获遣人间道赍黄金分遗宗楚客纪处讷使就其谋元振知之上疏曰国家往不与吐蕃十姓四镇而不扰边者盖其诸豪泥婆罗等属国自有携贰故赞普南征身殒寇庭国中大乱嫡庶竞立将相争权自相剪屠士畜疲疠财力困穷顾人事天时两不谐契所以屈志于汉非实忘十姓四镇也如其有力后且必争今忠节忽国家大计欲为吐蕃乡导主人四镇危机恐从此启吐蕃得志忠节亦当在贼掌股若为复得事我哉往吐蕃于国无有恩力犹欲争十姓四镇今若效力树恩则请分于阗疏勒者欲何理抑之且其国诸蛮及婆罗门方自嫌阻藉令求我助讨者亦何以拒之是以古之贤人不愿外国妄惠非不欲其力惧后求无厌益生中国事也臣愚以为用吐蕃之力不见其便又请阿史那献者岂非以可汗子孙能招绥十姓乎且斛瑟罗及怀道与献父元庆叔仆罗兄俀子俱可汗子孙也往四镇以他匐十姓之乱请元庆为可汗卒亦不能招来而元庆没贼四镇沦陷忠节亦尝请以斛瑟罗及怀道为可汗矣十姓未附而碎叶几危又吐蕃亦尝以俀子仆罗并拔布为可汗矣亦不能得十姓而皆自亡灭此非它其子孙无惠下之才恩义素绝故也岂止不能招怀且复为四镇患则册可汗子孙其&amp;#固试矣献又远于其父兄人心何由即附若兵力足取十姓不必要须可汗子孙也又请以郭虔瓘搜兵税马于拔汗那往虔瓘已尝与忠节擅入其国臣时在疏勒不闻得一甲一马而拔汗那挟忿侵扰南导吐蕃将俀子以扰四镇且虔瓘往至拔汗那国四面无助若履虚邑犹引俀子为敝况今北有娑葛知虔瓘之西必引以相援拔汗那倚坚城而抗于内突厥邀伺于外虔瓘等岂能复如往年得安易之幸哉疏奏不省楚客等因建遣摄御史中丞冯嘉宾持节安抚阙啜以御史吕守素处置四镇以牛师奖为安西副都护代元振领甘凉兵召吐蕃并力击娑葛娑葛之使娑腊知楚客谋驰报之娑葛怒即发兵出安西拨换焉耆疏勒各五千骑于是阙啜在计舒河与嘉宾会娑葛兵奄至禽阙啜杀嘉宾又杀吕守素于僻城牛师奖于火烧城遂陷安西四镇路绝元振屯疏勒水上未敢动楚客复表周以悌代元振且以阿史那献为十姓可汗置军焉耆以取娑葛娑葛遗元振书且言无仇于唐而楚客等受阙啜金欲加兵击灭我故惧死而斗且请斩楚客元振奏其状楚客大怒诬元振有异图召将罪之元振使子鸿间道奏乞留定西土不敢归京师以悌乃得罪流白州而赦娑葛睿宗立召为太仆卿将行安西酋长有剺面哭送者旌节下玉门关去凉州犹八百里城中争具壶浆欢迎都督嗟叹以闻景云二年进同中书门下三品迁吏部尚书封馆陶县男先天元年为朔方军大总管筑丰安定远城兵得保顿明年以兵部尚书复同中书门下三品元宗诛太平公主也睿宗御承天门诸宰相走伏外省独元振总兵扈帝事定宿中书者十四昔乃休进封代国公实封四百户赐一子官物千段俄又兼御史大夫复为朔方大总管以备突厥未行会元宗讲武骊山既三令帝亲鼓之元振遽奏礼止帝怒军容不整引坐纛下将斩之刘幽求张说扣马谏曰元振有大功虽得罪当宥乃赦死流新州开元元年帝思旧功起为饶州司马怏怏不得志道病卒年五十八十年赠太子少保元振虽少雄迈及贵居处乃俭约手不置书人莫见其喜愠建宅宣阳里未尝一至诸院&amp;#自朝还对亲欣欣退就室俨如也距国初仕至宰相而亲具者惟元振云　　宋庆礼
按唐书本传庆礼洺州永平人擢明经补卫尉武后诏侍御史桓彦范行河北障断居庸五回等路以支突厥召庆礼与议见其方略器之俄迁大理评事为岭南采访使时崖振五州首领更相掠民苦于兵使者至辄苦瘴疠莫敢往庆礼身到其境谕首领大谊皆释仇相亲州土以安罢戍卒五千历监察殿中侍御史以习识边事拜河东河北营田使善骑日能驰数百里性甘于劳苦然好兴作滨塞掘&amp;#植兵以邀卤径议者其不切事稍迁贝州刺史复为河北支度营田使初营州都督府治柳城扼制奚契丹武后时赵文翙失两蕃情攻残其府更治东渔阳城元宗时奚契丹款附帝欲复治故城宋璟固争不可独庆礼执处其利乃诏与太子詹事姜师度左骁卫将军邵宏等为使筑裁三旬毕俄兼营州都督开屯田八十余所追拔渔阳淄青没户还旧田宅又集商胡立邸肆不数年仓廥充居人蕃辑卒赠工部尚书庆礼为政严少私吏畏威不敢犯太常博士张星以好巧自是谥曰专礼部员外郎张九龄申驳曰庆礼国劳臣在边垂三十年往城营州士纔数千无甲兵强卫指期而往不失所虑遂罢海运收岁储边亭晏然其功可推不当丑谥庆礼兄子辞玉亦自诣阙诉改谥曰敬　　严武
按唐书严挺之传挺之子武字季鹰幼豪爽母裴不为挺之所答独厚其妾英武始八岁怪问其母母语之故武奋然以铁锤就英寝碎其首左右惊白挺之曰郎戏杀英武辞曰安有大臣厚妾而薄妻者儿故杀之非戏也父奇之曰真严挺之子然数禁敕武读书不甚究其义以荫调太原府参军事累迁殿中侍御史从元宗入蜀擢谏议大夫至德初赴肃宗行在房管以其名臣子荐为给事中已收长安拜京兆少尹坐管事贬巴州刺史久之迁东川节度使上皇合剑南为一道擢武成都尹剑南节度使还拜京兆尹为二圣山陵桥道使封郑国公迁黄门侍郎与元载厚相结求宰相不遂复节度剑南破吐蕃七万众于当狗城遂收盐川加检校吏部尚书武在蜀颇放肆用度无艺或一言之悦赏至百万蜀虽号富饶而峻掊亟敛闾里为空然卤亦不敢近境梓州刺史章彝始为武判官因小忿杀之管以故宰相为巡内刺史武慢倨不为礼最厚杜甫然欲杀甫数矣李白为蜀道难者乃为房与杜危之也永泰初卒母哭且曰而今而后吾知免为官婢矣年四十赠尚书左仆射　　薛讷按唐书薛仁贵传仁贵子讷字慎言起家城门郎迁蓝田令富人倪氏讼息钱于肃政台中丞来俊臣受赇发义仓粟数千斛偿之讷曰义仓本备水旱安可绝众人之仰私一家报上不与会俊臣得罪亦止后突厥扰河北武后以讷世将诏摄左威卫将军安东道经略使对同明殿具言丑卤冯暴以庐陵王藉言今虽还东宫议不坚信若太子无动贼不讨而解后纳其言俄迁幽州都督安东都护改并州长史检校左卫大将军讷久处边有战功开元初元宗讲武新丰诏讷为左军节度时诸部颇失序唯讷与解琬军不动帝令轻骑召之至军门不得入礼成尤见慰劳明年契丹奚突厥连和数入边讷建议请讨诏监门将军杜宾客定州刺史崔宣道与讷帅众二万出檀州宾客议方暑士负戈赢粮深讨虑恐无功姚元崇亦持不可讷独曰夏草荐茂羔犊方息不费馈饷因盗资振国威灵不可失也天子方欲夸威四彝喜奇功乃听讷言而授紫微黄门三品以重之师至滦河与贼遇诸将不如约为卤覆尽亡其军讷脱身走而罪宣道及大将李思敬等八人有诏斩以徇独宾客免尽夺讷官爵俄而吐蕃大酋坌达延乞力徐等众十万寇临洮入兰州剽牧马诏讷白衣摄羽林将军为陇右防御使与王晙击之追及贼战武阶驿掎角劫之破其众尾北至洮水又战长城堡杀卤数万禽其酋六指乡弥洪悉收所掠及仗械不赀时帝欲自将北伐及讷大克乃止行命紫微舍人倪若水即军陟功状拜讷左羽林大将军复封平阳郡公以子畅为朝散大夫又授凉州镇军大总管赤水建康河源边州皆隶节度俄为朔方行军大总管久之以老致仕卒年七十二赠太常卿谥曰昭定讷性沈勇寡言其用兵临大敌益壮弟楚玉开元中为范阳节度使以不职废生子嵩　　来瑱
按唐书本传瑱邠州永寿人父曜奋行间开元末持节碛西副大使四镇节度使著名西边终右领军大将军瑱略知书尚名节崖然有大志天宝初从四镇任剧职累迁殿中侍御史伊西北廷行军司马诏举智谋果决才堪统众者拾遗张镐荐瑱能断大事有御侮才擢颍川太守充招讨使会母丧免以孝闻安禄山反张&amp;#荐之兴块次拜汝南太守未行改颍川贼攻颍川方积粟多瑱完埤自如手射贼皆应弦仆贼使降将毕思琛招之父故将也拜城下泣且吊瑱不应前后俘杀甚众贼惧目为来嚼铁以功就加防御使河南淮南游奕逐要招讨使徙山南东道节度使代鲁炅会嗣虢王巨表炅方固守乃还瑱故官贼围南阳急瑱与魏仲犀合兵救之不胜人情恟惧瑱能抚训士举动安重贼不得侵改淮南西道节度两京平封颍国公食二百户干元二年徙河西未行王师败于相州诏拜陕虢节度兼潼关防御团练镇守使明年襄州部将张维瑾等杀其使史翙徙瑱山南东道襄邓均房金商随郢复十州节度使既至维瑾降上元二年春破史思明余党于鲁山俘贼渠又战汝州获马牛&amp;#驼凡两战斩首万级明年诏瑱还瑱安襄汉士亦宜其政因讽众留己而外示行至邓复诏归镇肃宗闻其谋恶之吕諲王仲升等皆言瑱得士心不可以留乃改山南东道襄邓唐复随郢六州节度俄而仲升与贼战申州为贼禽初仲升被围而江陵吕諲病瑱顾望不即救及师出仲升已没行军司马裴茙表其状且言瑱善谋而勇恐后难制即除之可一战禽也帝颇谓然遂改瑱淮西申安蕲黄光沔兼河南陈豫许郑汴曹宋颍泗十五州节度以宠之阴夺其权加茙襄邓等七州防御使代瑱瑱惧释言淮西无粮须麦收可上道又讽众固留代宗立复授襄州节度奉义军渭北兵马使密诏茙图之茙自均州率众浮汉下会日入候者白瑱瑱与帐下谋其副薛南阳曰公奉诏留镇而茙以兵胁代是无名也茙智勇非公敌而众心不附彼若乘我不虞纵火夜攻诚可忧也若须明则破之必矣明日茙督军五千阵谷水北瑱以兵迎之呼其军告曰尔何事来曰公不受命故中丞伐罪瑱曰诏还镇此州乃以诏书示之皆曰伪也吾千里讨贼岂空归邪争射之瑱走旗下薛南阳曰请公勒兵勿战乃以三百骑为奇兵旁万山出其背夹击之其众几尽茙脱身走至申口禽之送京师瑱因入朝谢罪帝待之无疑拜兵部尚书同中书门下平章事充山陵使是时程元振居中用事疾瑱乃告与巫祝言不顺会王仲升归又言由瑱与贼合故陷贼帝积怒遂下诏削除官爵贬播川尉员外置及鄠赐死籍其家瑱之死门下客散去掩尸于坎校书郎殷亮独后至哭尸侧为备棺衾以葬帝徐悟元振诬以它罪流溱州先是瑱行军司马庞充以兵二千戍河南至汝闻瑱死乃还袭襄州别将李昭御之走房陵昭与薛南阳梁崇义不相臣崇义杀昭帝以崇义为节度使代瑱既而为瑱立祠四时致飨避瑱厅事不处哀祈礼葬诏可广德元年追复官爵裴茙者始以荫为京兆司录参军瑱镇陕州引为判官移襄州又为行军司马遇之厚及瑱私汉上茙欲得其处故背瑱言状帝倚以图瑱而性轻褊少谋师兴给用无节及败有诏流费州至蓝田赐死　　吕諲按唐书本传諲河中河东人少力于学志行整饬孤贫不自业里人程氏财雄于乡以女妻諲亦以諲才不久困厚分赀赡济所欲故称誉日广开元末入京师第进士调宁陵尉采访使韦陟署为支使哥舒翰节度河西表支度判官历太子通事舍人性静慎勤总吏职诸僚或出游諲独颓然据案钩视簿最翰益亲之累兼殿中侍御史翰败潼关諲西趋灵武由中人尉荐肃宗才之拜御史中丞所陈事无不顺纳从至凤翔迁武部侍郎帝复两京诏尽系群臣之污贼者以御史中丞崔器宪部侍郎韩择木大理卿严向为三司使处其罪又诏御史大夫李岘及諲领使諲于权宜知大体不及岘而援律傅经过之当时惮其持法然以岘故多所平反干元二年九节度兵败帝忧之擢諲同中书门下平章事知门下省翌日复以李岘李揆第五琦为宰相而苗晋卿王玙罢会母丧解三月复召知门下省事兼判度支还执政累封须昌县伯迁黄门侍郎上元初加同中书门下三品当赐门戟或劝諲以凶服受吉赐不宜諲释缞拜赐人讥其失礼諲引妻之父楚宾为卫尉少卿楚宾子震为郎官中人马尚言者素昵于諲为人求官諲奏为蓝田尉事觉帝怒命敬羽穷治杀尚言以其肉赐从官罢諲为太子宾客数月拜荆州长史澧朗峡忠等五州节度使諲始建请荆州置南都诏可于是更号江陵府以諲为尹置永平军万人遏吴蜀之冲以湖南之岳潭郴道邵连黔中之涪凡七州隶其道初荆州长史张惟一以衡州蛮酋陈希昂为司马督家兵千人自防惟一亲将牟遂金与相忤希昂率兵至惟一所捕之惟一惧斩其首以谢悉以遂金兵属之乃退自是政一出希昂后入朝迁常州刺史过江陵入谒諲伏甲击杀之诛党偶数十人积尸府门内外震服妖人申泰芝用左道事李辅国擢谏议大夫置军邵道二州间以泰芝总之纳群蛮金赏以绯紫出褚中诏书赐衣示之群蛮怵于赏而财不足肆为剽掠吏不敢制潭州刺史庞承鼎疾其奸因泰芝过潭缚付吏劾赃巨万得左道谶记并奏之辅国矫追泰芝还京既召见反谮承鼎陷不辜诏諲按罪諲使判官严郢具狱暴泰芝之恶帝不省赐承鼎死流郢建州后泰芝终以赃从死承鼎追原其诬諲为治不急细务决大事刚果不挠始在河西悉知诸将能否及为尹奏取材者数十人总牙兵故威惠两行諲之相与李揆不平既斥乃用善治闻揆恐帝复用即妄奏置军湖南非便又阴遣人刺諲过失諲上疏讼其事帝怒逐揆出之显条其罪諲苦羸疾卒年五十一赠吏部尚书諲在朝不称任职相及为荆州号令明赋敛均一其治尚威信故军士用命阖境无盗贼民歌咏之自至德以来处方面数十人諲最有名荆人生构房祠及殁吏裒钱十万徙祠府西始諲知杜鸿渐元载才荐于朝后皆为宰相永泰中严郢以故吏请谥有司博士独孤及谥曰肃郢以故事宰相谥皆二名请益曰忠肃及执奏谓谥在义美恶不在多名文王伐崇周公杀三监淮夷重耳一战而霸而谥曰文冀缺之恪&amp;#俞之忠随会不忘其君而谥曰武故知称其大略其细也且二名谥非古也汉兴萧何张良霍去病霍光以文武大略佐汉致太平一名不尽其善乃有文终文成景桓宣成之谥唐兴参用汉制魏征以王道佐时近文爱君忘身近贞二者并优废一莫可故曰文贞萧瑀端直近贞性多猜近褊言褊则失贞称贞则遗褊故曰贞褊盖有为为之也若迹无异称则易以一字故杜如晦曰成封德彝曰明王珪曰懿陈叔达曰忠温彦博曰恭岑文本曰献韦巨源曰昭皆当时赫赫居宰相位者谥不过一名而言故事宰相必以二名固所未闻宜如前谥遂不改　　崔光远
按唐书本传光远系出博陵后徙灵昌祖敬嗣嗜酒樗博中宗在房州吏多肆慢不为礼敬嗣为刺史独尽诚推奉储给丰衍帝德之及反正有与敬嗣同姓名者每拟官帝辄超拜后召见悟非是访真敬嗣已死即授其子汪五品官汪生光远勇决任气长六尺瞳子白黑分明开元末为唐安令与杨国忠善累迁京兆少尹为吐蕃吊祭使还会元宗西狩诏留光远为京兆尹西京留守采访使乘舆已出都人乱火左藏大盈库争辇财珍至乘驴入宫殿者光远乃募官摄府县护守宫阙斩十数人乃定因伪使其子东见禄山而禄山先署张休为京兆尹由是追休授光远故官俄而同罗背贼以&amp;#马二千出奔贼将孙孝哲安神威招之不得神威忧死官吏惊走狱囚皆逸光远以为贼且走命人守神威孝哲等第斩曳落河二人孝哲驰白禄山光远惧与长安令苏震出开远门使人奔呼曰尹巡门门兵具器仗迎谒至皆斩之募得百余人遂趋灵武肃宗嘉之擢拜御史大夫复为京兆尹遣到渭北募侨民会贼党剽泾阳休祠房椎牛呼饮光远刺知之率兵夜趋其所使百骑彀满狙其前命骁士合噪贼醉不能师斩其徒二千得马千噭俘一酋长以献自是贼常避其锋扈帝还改礼部尚书邺国公封实户三百干元元年由汴州刺史代萧华为魏州节度使初郭子仪与贼战汲郡光远裁率汴师千人援之不甚力及守魏使将军李处崟拒贼子仪不救战不胜奔还贼因傅城下诡呼曰处崟召我而不出何也光远信之斩处崟处崟善战众倚以为重及死人益危魏城经袁知泰能元浩等完筑牢甚光远不能守夜溃围出奔京师帝赦其罪拜太子少保会襄州将康楚元张嘉延反陷荆襄诸州因拜持节荆襄招讨充山南东道兵马都使又徙凤翔尹先是岐陇贼郭愔等掠州县峙五堡光远至遣官喻降之既而沈饮不亲事愔等阴约党项及奴剌突厥败韦伦于秦陇杀监军使帝怒光远无状召还复使节度剑南会段子璋反东川李奂败走成都光远进讨平之然不能禁士卒剽掠士女至断腕取金者夷杀数千人帝诏监军按其罪以忧卒　　邓景山
按唐书本传景山曹州人本以文吏进累至监察御史至德初擢拜青齐节度使徙淮南为政简肃有集城门邓班语景山曰鼍介物也失所次金不从革之象其有兵乎未几宋州刺史刘展反初展有异志淮西节度使王仲升表其状诏迁扬州长史兼江淮都统密诏景山执送京师展知之拥兵二万度淮景山逆击不胜奔寿州因引平卢节度副使田神功讨展神功兵至扬州大掠居人发冢墓大食波斯贾胡死者数千人展叛凡三月平追景山入朝拜尚书左丞以崔圆代之王思礼在太原储廥赢衍请输半以实京师会卒管崇嗣代之政弛不治数月为下盗费略尽帝闻即以景山为太原尹封南阳郡公至则振核纪纲检覆干隐众大惧而景山清约子弟馔不过草具用器止乌漆待上宾惟豚鱼而已取仓粟红腐者食之兼给麾下麾下怨讪左右白景山景山曰此不食留将安用邪因慢骂士皆羞忿有裨校抵死诸将请赎不许其弟请代不许请纳一马赎景山乃许减死众怒曰吾属命纔一马直乎景山护失叱遣之少将黄抱节因众怒作乱景山遇害时宝应元年也肃宗以其统驭失方不复究验遣使喻抚其军军中请辛云京为节度诏可景山与刘晏善其后家寒窭晏屡经纪之嫁其孤女谥曰敬　　令狐彰
按唐书本传彰字伯阳京兆富平人其先自炖煌内徙父濞为世善吏始尉范阳通民家女生彰罢归留彰母所既长志胆沈果知书传大义射命中从安禄山署左卫郎将与张通儒入长安又署左街使二京平走河朔史思明署博滑二州刺史屯滑台时中人杨万定监滑州军彰欲以节自显募没人夜度河悉籍士马州县献款因万定以闻肃宗大悦下书慰劳彰移壁杏园渡思明疑之遣薛岌以兵劫彰彰谕众以大义皆感附死力遂破岌兵溃围出以麾下数百入朝赐甲第帷帐什器拜滑亳魏博节度使河朔平加兼御史大夫封霍国公检校尚书右仆射始滑当寇冲城邑墟榛彰躬训吏下检军力农法令严无敢犯者田畴大辟库委丰余岁时贡赋如期时吐蕃盗边召防秋兵彰遣士三千自赍粮所过无秋毫犯供拟让不受时韪其能然猜阻忮忍忤者辄死怒颍州刺史李岵遣姚奭代之戒曰不时代杀之岵知其谋因杀奭死者百余人奔汴州上书自言彰亦劾之河南尹张延赏畏彰留岵使故彰书先闻斥岵夷州杀之与鱼朝恩有隙及用事彰不敢入朝会母丧失明卒方疾甚敕子建通运归东都私第悉上军府兵仗财用簿最表吏部尚书刘晏工部尚书李勉堪大事请以自代代宗得表咨悼下诏褒美其门闾赠太傅　　侯希逸按唐书本传希逸营州人长七尺丰下锐上天宝永为州裨将守保定城安禄山反使中人韩朝&amp;#传命希逸斩以徇禄山又以亲将徐归道为节度使希逸率兵与安东都护王元志斩之遣使上闻诏拜元志平卢节度使元志卒副将李正己杀其子共推希逸有诏就拜节度使兼御史大夫与贼确数有功然孤军无援又为奚侵掠乃拔其军二万浮海入青州据之平卢遂陷肃宗因以希逸为平卢淄青节度使自是淄青常以平卢冠使宝应初与诸军讨平史朝义加检校工部尚书赐实户图形凌烟阁希逸始得青治军务农有状后稍怠肆好畋猎佞佛兴广祠庐人苦之夜与巫家野次李正己因众怨闭阖不内遂奔滑州召还检校尚书右仆射知省事大历末进封淮阳郡王建中二年迁司空未及拜卒年六十二遗敕其子上还前后实封赠太保　　田神功
按唐书本传神功冀州南宫人天宝永为县史会天下兵兴贼署为平卢兵马使率众归朝从李忠臣收沧德攻相州拒杏园后守陈留战不胜与许叔冀降于史思明思明使与南德信刘从谏南略江淮神功袭德信斩之从谏脱身走乃并将其兵诏拜鸿胪卿袭敬釭郓州不克刘展反邓景山引神功助讨自淄青济淮众不整入扬州遂大掠居人赀产发屋剔窌杀商胡波斯数千人俄而禽展送京师迁淄青节度使会侯希逸入青州更徙兖郓时贼围宋州急李光弼奏神功往救贼解去又破法子营复攻敬釭降之朝义闻乃奔下博进封信都郡王徙河南节度汴宋八州观察使大历二年来朝加检校尚书右仆射诏宰相百官送至省又判左仆射知省事加太子太师还军神功事母孝始尝倨骄自如见光弼待官属钧礼乃折节谦损既寝疾宋之将吏为禳祈报恩八年自力入朝卒代宗为撤乐赠司徒诏其弟曹州刺史神玉知汴州留事赙绢千匹布五百端百官吊丧赐屏风茵褥饭千桑门追福至德后节度使不兼宰相者惟神功恩礼最笃神玉终汴宋节度留后　　路嗣恭
按唐书本传嗣恭字懿范京兆三原人始名剑客以世荫为邺尉席豫黜陟河朔表为萧关令连徙神乌姑臧二县考绩为天下最元宗以为可嗣汉鲁恭因赐名转渭南令主杜化东阳二驿时关畿用兵使人系道嗣恭储具有素民以不扰后为郭子仪朔方节度留后大将孙守亮拥重兵骄蹇不受制嗣恭因称疾守亮至即杀之一军皆震永泰三年检校刑部尚书知省事出为江西观察使以善治财赋称有贾明观者素事鱼朝恩朝恩诛当坐死宰相元载纳其赂遣&amp;#力江西将行居民数万怀瓦石候击载谕市吏禁止乃得去魏少游畏载常回容之及嗣恭代少游即日杖死大历八年岭南将哥舒晃杀节度使吕崇贲五岭大扰诏嗣恭兼岭南节度使封冀国公嗣恭募勇敢士八千人以流人孟瑶敬冕为才擢任之使瑶督大军当其冲冕率轻兵由间道出不意遂斩晃及支党万余筑尸为京观俚洞魁宿为恶者皆族彝之还为检校兵部尚书复知省事嗣恭起州县吏以课治进至显官及晃事株戮舶商没其财数百万私有之代宗恶焉故赏不酬功德宗立阴赇宰相杨炎炎录前&amp;#更拜兵部尚书东都留守俄加怀郑汝陕河阳三城节度东都畿观察使卒年七十一赠左仆射子应恕
　节使部名臣列传十二
　　唐二
　　崔瓘
按唐书本传瓘博陵人以士行修谨闻累官至澧州刺史不为烦苛人便安之流亡还归居二年增户数万诏特进五阶以宠异政大历中迁湖南观察使时将吏习宽弛不奉法瓘稍以礼法绳裁之下多怨别将臧玠判官达奚觏忿争觏曰今幸无事玠曰欲有事邪拂衣去是夜以兵杀觏瓘闻难惶惧走遇害帝悼惜之　　张伯仪
按唐书本传伯仪魏州人以战功隶光弼军浙贼袁晁反使伯仪讨平之功第一擢睦州刺史后为江陵节度使朴厚不知书然推诚遇人军中畏肃民亦便之李希烈反诏与贾耽张献甫收安州战不利伯仪中流矢师却失所持节贼追及奋刀以御之两刃相向不得下会救至免至汉水拿野人船以达沔州溃兵至江陵哭于廷伯仪妻劳勉出其家帛给之乃定伯仪收散卒还久之除右龙武统军卒赠扬州大都督既请谥博士李吉甫议以中兴三十年而兵未戢者将帅养寇藩身也若以亡败为戒则总干戈者必图万全而不决战若伯仪虽败而其忠可录遂谥曰恭　　邢君牙
按唐书本传君牙瀛州乐寿人少从幽蓟平卢军以战功历果毅折冲郎将安禄山反从侯希逸涉海入青州田神功为兖郓节度使使君牙将兵屯好畤防盛秋吐蕃犯京师代宗出陕以扈从功累封河间郡公建中初李晟从马燧讨田悦以君牙为都将在武安襄国间凡五战斩馘功最德宗出奉天晟率君牙倍道赴难徙屯渭桥军中便宜唯君牙得豫晟在凤翔数行边常以君牙守晟入朝代为凤翔观察使俄领节度检校尚书右仆射吐蕃岁犯边君牙劭耕讲战以为备戎不得侵又城陇州平戎川号永信城卒官赠司空初布衣张汾者无绍而干君牙轩然坐客上会吏擿簿书以盗没宴钱五万君牙怒其欺汾不谢去曰吾在京师闻邢君牙一时豪杰今乃与设吏论钱云何君牙&amp;#遽释吏引为上客留月余以五百缣为谢其屈己好士类此　　张孝忠
&lt;/div&gt;
    &lt;div class="pagination"&gt;
&lt;a href="官常典节使部_page3.html"&gt;上一页&lt;/a&gt;&lt;a href="官常典节使部.html"&gt;1&lt;/a&gt;&lt;a href="官常典节使部_page2.html"&gt;2&lt;/a&gt;&lt;a href="官常典节使部_page3.html"&gt;3&lt;/a&gt;&lt;span class="current-page"&gt;4&lt;/span&gt;&lt;a href="官常典节使部_page5.html"&gt;5&lt;/a&gt;&lt;a href="官常典节使部_page6.html"&gt;6&lt;/a&gt;&lt;a href="官常典节使部_page7.html"&gt;7&lt;/a&gt;&lt;a href="官常典节使部_page8.html"&gt;8&lt;/a&gt;&lt;a href="官常典节使部_page9.html"&gt;9&lt;/a&gt;&lt;a href="官常典节使部_page5.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
