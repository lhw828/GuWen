<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 331 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 331 页/共 899 页</h1>
    <div class="content">按南齐书王僧虔传僧虔琅邪临沂人也祖珣父昙首昙首兄弟集会诸子孙弘子僧达下地跳戏僧虔年数岁独正坐采蜡烛珠为凤凰弘曰此儿终当为长者僧虔弱冠弘厚善隶书宋文帝见其书素扇叹曰非唯迹逾子敬方当器雅过之除秘书郎太子舍人转义阳王文学太子洗马迁司徒左西属孝武初出为武陵太守还为中书郎转黄门郎太子中庶子出为豫章王子尚抚军长史迁散骑常侍复为新安王子鸾北中郎长史南东海太守行南徐州事寻迁豫章内史入为侍中迁御史中丞领骁骑将军复为侍中领屯骑校尉泰始中出为辅国将军吴兴太守王献之善书为吴兴郡及僧虔工书又为郡论者称之徙为会稽太守寻兼侍中出监吴郡太守迁使持节都督湘州诸军事建武将军行湘州事仍转辅国将军湘州刺史所在以宽惠着称元徽中迁吏部尚书寻加散骑常侍转右仆射升明元年迁尚书仆射寻转中书令左仆射二年为尚书令建元元年转侍中抚军将军丹阳尹二年进号左卫将军固让不拜改授左光禄大夫太祖善书及即位笃好不已与僧虔赌书毕谓僧虔曰谁为第一僧虔曰臣书第一陛下亦第一上笑曰卿可谓善自为谋矣世祖即位授侍中特进左光禄大夫永明三年薨时年六十追赠司空谥简穆　　王俭
按南齐书王俭传俭字仲宝琅邪临沂人也祖昙首父僧绰俭生而僧绰遇害为叔父僧虔所养数岁袭爵豫章侯拜受茅土流涕呜咽幼有神彩专心笃学手不释卷袁粲闻其名言之于明帝尚阳羡公主拜驸马都尉解褐秘书郎太子舍人超迁秘书丞母忧服阕为司徒右长史出补义兴太守还为黄门郎转吏部郎升明二年迁长兼侍中以父终此职固让俭察太祖雄异先于领府衣裾太祖为太尉引为右长史转左长史少有宰相之志物议咸相推许时大典将行俭为佐命礼仪诏策皆出于俭褚渊唯为禅诏文使俭参治之齐台建迁右仆射领吏部时年二十八建元元年改封南昌县公明年转左仆射加侍中固让复散骑常侍寻以本官领太子詹事遗诏以为侍中尚书左镇军将军世祖永明元年进号卫军将军参掌选事二年领国子祭酒丹阳尹三年领国子祭酒又领太子少傅本州中正解丹阳尹是岁省总明观于俭宅开学士馆悉以四部书充俭家又诏俭以家为府四年以本官领吏部五年即本号开府仪同三司固让六年重申前命七年改领中书监参掌选事其年疾上亲临视薨年三十八谥文宪公文集行于世　　王逊
按南齐书王俭传俭弟逊升明中为丹阳丞告刘秉事不蒙封赏建元初为晋陵太守有怨言俭虑为祸因褚渊启闻中丞陆澄依事举奏诏曰俭门世载德竭诚佐命特降刑书宥逊以远徙永嘉郡道伏诛　　王谌按南齐书王谌传谌字仲和东海郯人也祖万庆员外常侍父元闵护军司马宋大明中沈昙庆为徐州辟谌为迎主簿又为州迎从事湘东王国常侍镇北行参军除义阳王征北行参军明帝即位除司徒参军带薛令兼中书舍人寻除尚书殿中郎徙记室参军正员郎兼中书郎晋平王骠骑板谘议出为湘东太守秩中二千石未拜坐公事免复为桂阳王骠骑府谘议参军中书郎明帝好围&#置围&#州邑以建安王休仁为围&#州都大中正谌与沈勃庾珪之王抗四人为小中正褚思庄傅楚之为清定访问出为临川内史还为尚书左丞寻以本官为东观祭酒即明帝所置总明观也迁黄门转正员常侍辅国将军江夏王右军长史冠军将军转给事中廷尉卿未拜建元中武陵王为会稽以谌为长史永明初迁豫章王太尉司马世祖与谌相遇于宋明之世欲委任为辅国将军晋安王南中郎长史淮南太守行府州事五年除黄门郎领骁骑将军迁太子中庶子八年转冠军将军长沙王车骑长史徙庐陵王中军长史西阳王子明在南兖州上复徙谌为长史行南兖府州事谌少贫尝自纺缋及通贵后每为人说之世称其志达九年卒年六十九　　王智深
按南齐书王智深传智深字云才琅邪临沂人也少从陈郡谢超宗学属文好饮酒拙涩乏风仪宋建平王景素为南徐州作观法篇智深和之见赏辟为西曹书佐贫无衣未到职而景素败后解褐为州祭酒太祖为镇军时丘巨源荐之于太祖板为府行参军除豫章王国常侍迁太学博士豫章王大司马参军兼记室世祖敕智深撰宋纪召见芙蓉堂赐衣服给宅智深告贫于豫章王王曰须卿书成当相论以禄书成三十卷世祖后召见智深于璇明殿令拜表奏上表未奏而世祖崩隆昌元年敕索其书智深迁为竟陵王司徒参军坐事免江夏王锋衡阳王钧并善待之家贫无人事尝饿五日不得食掘苋根食之司空王僧虔及子志分与衣食卒于家　　王逡之
按南齐书王逡之传逡之字宣约琅邪临沂人也父祖皆为郡守逡之少礼学博闻起家江夏王国常侍大司马行参军章安令累至始安内史不之官除山阳王骠骑参军兼治书御史安成国郎中吴令升明末右仆射王俭重儒术逡之以著作郎兼尚书左丞参定齐国仪礼初俭撰古今丧服集记逡之难俭十一条更撰世行五卷转国子博士国学久废建元二年逡之先上表立学又兼著作撰永明起居注转通直常侍骁骑将军领博士出为宁朔将军南康相太中光禄大夫加侍中建武二年卒　　王珪之
按南齐书王逡之传逡之从弟珪之有史学撰齐职仪永明九年其子中军参军颢启上凡五十卷诏付秘阁　　王元载
按南齐书王元载传元载字彦休下邳人也祖宰伪北地太守父蕤东莞太守元载泰始初为长水校尉随张永征彭城台军大败以元载士望板为徐州刺史持节监徐州豫州梁郡军事宁朔将军沈攸之之难元载起义送诚封鄂县子建元元年为左民尚书永明四年为持节监兖州缘淮诸军事平北将军兖州刺史六年卒谥烈子　　王元邈
按南齐书王元载传元载弟元邈字彦远初为骠骑行军参军泰始初迁辅国将军幽州刺史沈文秀反元邈欲向朝廷虑见掩袭乃诣文秀求安军顿文秀令顿城外元邈即立营垒至夜拔军南奔明帝以为持节都督青州太祖镇淮阴为帝所疑遣书结元邈元邈不答罢州还太祖以经途令人要之元邈虽许既而严军直过还都启帝称太祖有异谋太祖不恨也升明中太祖引为骠骑司马冠军将军太山太守元邈甚惧而太祖待之如初迁散骑常侍出为持节都督梁南秦二州军事兄弟同时为方伯封河阳县侯建元元年进号右将军亡命李乌奴作乱陷白马戍元邈使人伪降乌奴喜轻兵袭州城元邈设伏击破之乌奴挺身走太祖闻之曰元邈果不负吾意遇也还为南东海太守迁都官尚书世祖即位转右将军永明八年迁散骑常侍出为持节监徐州军事徐州刺史十一年建康莲花寺释法智与州民周盘龙等作乱坐免官郁林即位授抚军将军迁使持节安西将军历阳南谯二郡太守建武元年迁持节都督南兖兖徐青冀五州军事四年卒谥曰壮侯　　王延之
按南齐书王延之传延之字希季琅邪临沂人也祖裕宋左光禄仪同三司父升之都官尚书延之出继伯父粲之举秀才北中郎法曹行参军宋明帝为卫军延之转为长史加宣威将军延之清贫居宇穿漏褚渊往候之具启明帝帝即敕材官为启三间斋屋出为吴郡太守罢还家产无所增益除吏部尚书侍中不拜复为吏部尚书领骁骑将军升明二年转左仆射宋德既衰太祖辅政朝野之情人怀彼此延之与尚书令王僧虔中立无所去就时人为之语曰二王持平不送不迎太祖以此善之三年出为江州刺史建元二年进号镇南将军四年迁中书令左仆射寻领竟陵王师永明二年卒追赠散骑常侍右光禄大夫谥简子延之家训方严不妄见子弟虽节岁问讯皆先克日子伦之见儿子亦然建武中至侍中领前军将军卒　　王琨
按南齐书王琨传琨琅邪临沂人也祖荟晋卫将军父怿不慧侍婢生琨名为昆仑怿后娶南阳乐元女无子改琨名立以为嗣琨少谨笃为从伯司徒谧所爱元嘉初从兄侍中华有权宠以门户衰弱待琨如亲数相称荐为尚书仪曹郎累至左军谘议出为宣城义兴太守历任皆廉约孝建初迁廷尉卿转吏部郎出为广州刺史南土沃实在任者常致巨富琨无所取纳表献禄俸之半及罢任孝武知其清为廷尉加给事中泰始元年迁度支尚书寻加光禄大夫太祖即位领武陵王师加侍中建元四年卒　　王慈
按南齐书王慈传慈字伯宝琅邪临沂人司空僧虔子也少与从弟俭共书学除秘书郎转安成王记室迁秘书丞出为豫章内史父忧去官起为建武将军吴郡太守迁宁朔将军除侍中领步兵校尉慈患脚疾从闲任转冠军将军司徒左长史慈妻刘秉女子观尚世祖长女吴县公主修妇礼姑未尝交答江夏王锋为南徐州妃慈女也以慈为冠军将军东海太守加秩中二千石永明九年卒谢超宗尝谓慈曰卿书何当及虔公慈曰犹鸡之不及凤也时人以为名答追赠太常谥懿子　　王瞻
按南齐书王元载传元载从弟元谟元谟子瞻宋明帝世为黄门郎素轻世祖世祖时在大&#寝瞻谓豫章王曰帐中物亦复随人寝兴世祖衔之建元元年为冠军将军永嘉太守诣阙跪拜不如仪为守寺所列有司以启世祖世祖召入东宫仍送付廷尉杀之　　王宽按南齐书王元载传元载从弟元谟元谟子宽泰始初为随郡值西方反父元谟在都宽弃郡归明帝使随张永讨薛安都宽辞以母犹存在西为贼所执请复西行遂袭破随郡斩伪太守刘师念拔其母事平明帝嘉之建元初为散骑常侍永明元年为太常免官后为光禄大夫三年卒　　王道琰
按南齐书王融传融父道琰庐陵内史
　　王敬则
按南齐书王敬则传敬则晋陵南沙人也母为女巫生敬则而胞衣紫色谓人曰此儿有鼓角相敬则年长两腋下生乳各长数寸年二十余善拍张景和使敬则跳刀高与白虎幢等补侠毂队主与寿寂之同毙景和明帝即位以为直合将军泰始初出补东武暨阳令迁员外郎元徽二年随太祖拒桂阳贼于新亭事宁带南泰山太守苍梧王狂虐左右不自保敬则以太祖有威名归诚奉事每下直辄往领军府夜着青衣扶匐道路为太祖听察苍梧去来既而杨玉夫等殒帝将首投敬则敬则驰诣太祖太祖戎服出敬则从入宫升明元年迁员外散骑常侍辅国将军沈攸之事起进号冠军将军太祖将受禅顺帝不肯出宫明日当临轩敬则将轝入迎启譬令出建元元年封寻阳郡公加敬则妻怀氏爵为寻阳国夫人二年进号安北将军寻迁使持节散骑常侍吴兴太守道不拾遗郡无盗境内以清永明三年进号征东将军明年迁侍中中军将军海陵王立进位太尉明帝即位多杀害敬则自以高武旧臣心怀忧恐帝虽外厚其礼而内相疑备永泰元年帝疾以张瑰为平东将军敬则闻之窃曰东今有谁祇是欲平我耳乃起兵朝廷遣左兴盛等筑垒于曲阿长冈敬则攻之大败兴盛军容袁文旷斩之　　王广之
按南齐书王广之传广之字林之沛郡相人也少好弓马便捷有勇力宋大明中以功补本县令泰始初除宁朔将军军主刘怀珍征殷琰于寿春琰将刘从筑垒相守琰遣杜叔宝援从怀珍遣广之等要击于横塘败之时合肥城反官军前后受敌刘&#以马与广之广之去三日攻&#合肥仍随怀珍讨淮北军还封安蛮县子除越骑校尉加宁朔将军高平太守又除游击将军太祖废苍梧出广之为假节督徐州军事徐州刺史沈攸之事起广之留京师预平石头仍从太祖顿新亭建元元年进爵为侯世祖即位迁长沙王镇军司马出为持节都督徐州诸军事还为光禄大夫世祖见广之子珍国应堪大用谓广之曰卿可谓老蚌也广之曰臣不敢辞上大笑延兴元年以广之为持节督西阳汝南二郡军事高宗诛害诸王遣广之征安陆王子敬于江阳事平进封应城县公建武二年遣广之持节督司州征讨明年迁侍中镇军将军四年卒谥曰壮公　　王文和
按南齐书王元载传元载同族王文和宋镇北大将军仲德兄孙也景和中为义阳王昶征北府主簿升明中为巴陵内史沈攸之事起文和斩其使驰白世祖告变弃郡奔郢城永明中历青冀兖益四州刺史平北将军　　王普曜
按南齐书王晏传晏父普曜秘书监藉晏势宦多历通官　　王罗云
按南齐书王思远传思远父罗云平西长史
　　王秀之
按南齐书王秀之传秀之字伯奋琅邪临沂人也祖裕父瓒之秀之幼时裕爱其风采起家著作佐郎太子舍人频转为两府外兵参军迁太子洗马司徒左西属桂阳王司空从事中郎不就出为晋平太守至郡&#年谓人曰此邦丰壤禄俸常充吾山资已足岂可久留以妨贤路上表请代时人谓王晋平恐富求归还为安成王骠骑谘议转中郎又为太祖骠骑谘议升明二年转左军长史寻阳太守随府转镇西长史南郡太守府主豫章王嶷既封王秀之迁为司马河东太守辞郡不受加宁朔将军改除黄门郎未拜仍迁豫章王骠骑长史于荆州立学以秀之领儒林祭酒迁宁朔将军南郡王司马复为黄门郎领羽林监迁长沙王中军长史世祖即位为太子中庶子吏部郎出为义兴太守迁侍中祭酒转都官尚书又转侍中领射声校尉出为辅国将军随王镇西长史南郡内史寻征侍中领游击将军未拜仍为辅国将军吴兴太守隆昌元年卒官年五十三谥曰简子　　王僧佑按南齐书王秀之传秀之宗人僧佑太尉从祖兄也负气不群俭常候之辞不相见世祖数阅武僧佑献阅武赋俭借观僧佑不与竟陵王子良闻僧佑善弹琴于座取琴进之不肯从命永明末为太子中舍人官至黄门郎　　王融
按南齐书王融传融字元长琅邪临沂人也祖僧达父道琰融少而神明警惠博涉有文才举秀才晋安王南中郎板行参军坐公事免竟陵王司徒板法曹行参军迁太子舍人启求自试迁秘书丞从叔俭初有仪同之授融赠诗及书俭甚奇惮之笑谓人曰穰侯印讵便可解寻迁丹阳丞中书郎永明末世祖欲北伐使毛惠秀画汉武北伐图使融掌其事九年上幸芳林园禊宴朝臣使融为曲水诗序文藻富丽当世称之融自恃人地三十内望为公辅直中书省夜叹曰邓禹笑人行逢大开喧湫不得进又叹曰车前无八驺卒何得称为丈夫会魏动竟陵王子良于东府募人板融宁朔将军军主世祖疾笃融欲立子良郁林即位十余日收下廷尉狱赐死时年二十七文集行于世　　王奂
按南齐书王奂传奂字彦孙琅邪临沂人也祖僧朗宋左光禄仪同父粹黄门郎奂出继从祖中书令球故字彦孙解褐著作佐郎太子舍人安陆王冠军主簿太子洗马本州别驾中书郎桂阳王司空谘议黄门郎元徽元年为江夏内史迁侍中领步兵校尉出为晋熙王镇西长史加冠军将军江夏武昌太守征祠部尚书转掌吏部升明初迁冠军将军丹阳尹出为吴兴太守建元元年进号左将军明年迁太常领鄱阳王师仍转侍中秘书监领骁骑将军又迁临川王镇西长史领南蛮校尉南郡内史奂一岁三迁上表固让于是罢南蛮校尉官进号前将军世祖即位征右仆射仍转使持节监湘州军事前将军湘州刺史永明二年徙为散骑常侍江州刺史四年迁右仆射本州中正迁尚书六年迁散骑常侍领军将军转左仆射加给事中出为使持节散骑常侍都督雍梁南北秦四州郢州之竟陵司州之随郡军事镇北将军雍州刺史十一年奂辄杀宁蛮长史刘兴祖上大怒遣吕文显曹道刚收奂奂子彪陈兵拒守奂司马黄瑶起宁蛮长史裴叔业于城内起兵攻奂斩之年五十九子融琛于都弃市　　王
按南齐书王奂传奂弟女为长沙王晃妃
　　王彪
按南齐书王奂传世祖收奂奂子彪素凶剽奂不能制惧祸辄令率州内得千余人开镇库取仗配衣甲出南堂陈兵闭门拒守奂司马黄瑶起宁蛮长史裴叔业于城内起兵执彪及弟爽弼皆伏诛　　王晏
按南齐书王晏传晏字士彦琅邪临沂人也祖弘之父普曜宋大明末晏起家临贺王国常侍员外郎巴陵王征北板参军安成王抚军板刑狱随府转车骑晋熙王燮为郢州晏为安西主簿世祖为长史与晏相遇府转镇西板晏记室谘议沈攸之事难镇西职僚皆随世祖镇盆城上时权势虽重而众情犹有疑惑晏便专心奉事军旅书翰皆委焉从还都迁领军司马中军从事中郎常在上府参议机密建元初转太子中庶子寻领射声校尉不拜世祖即位转长兼侍中永明元年领步兵校尉迁侍中祭酒遭母丧起为辅国将军司徒左长史寻迁左卫将军加给事中未拜而普曜卒居丧有礼起冠军将军司徒左长史济阳太守未拜迁卫尉四年转太子詹事加散骑常侍六年转丹阳尹七年为吏部尚书领太子右卫率八年改领右卫将军明年迁侍中领太子詹事本州中正十年改授散骑常侍金紫光禄大夫十一年迁右仆射领太孙右卫率郁林即位转左仆射隆昌元年加侍中高宗谋废立晏便响应推奉延兴元年转尚书令加后将军封曲江县侯建武元年进号骠骑大将军领太子少傅进爵为公高宗虽以事际须晏而心相疑斥晏望开府数呼相工自视与宾客语好屏人请问上闻之疑晏欲反乃召晏于华林省诛之　　王诩按南齐书王晏传晏弟诩永明中为少府卿坐畜妓免官禁锢十年后出为辅国将军始兴内史延兴元年授诩持节广州刺史晏诛上遣南中郎司马萧季敞袭诩杀之　　王纶之
按南史王裕之传裕之子升之升之子延之延之子纶之字元章为安成王记室参军齐永明中历位侍中出为豫章太守下车祭徐孺子许子将墓图画陈蕃华歆谢鲲像于郡朝堂为政宽简称良二千石武帝幸琅邪城纶之与光禄大夫全景文等二十一人坐不参承为有司奏免官后位侍中都官尚书卒纶之子昕有业行居父忧过礼谢欲遣参之孔珪曰何假参此岂有全理以忧卒　　王虚之
按南史王虚之传虚之字文静庐江石阳人也十三丧母二十三丧父二十五年盐酢不入口疾病着&#忽有一人来问疾谓之曰君病寻差俄而不见病果寻差庭中杨梅树隆冬三实又每夜所居有光如烛墓上橘树一冬再实时人咸以为孝感所致齐永明中诏榜门蠲其三世　　王摛
按南史王谌传谌族叔摛以博学见知尚书令王俭尝集才学之士总校虚实类物隶之谓之隶事自此始也俭尝使宾客隶事多者赏之事皆穷唯庐江何宪为胜乃赏以五花簟白团扇坐簟执扇容气甚自得摛后至俭以所隶示之曰卿能夺之乎摛操笔便成文章既奥辞亦华美举坐击赏摛乃命左右抽宪簟手自掣取扇登车而去俭笑曰所谓大力者负之而趋竟陵王子良校试诸学士唯摛问无不对为秣陵令清直请谒不行羽林队主潘敞有宠二宫势倾人主妇弟犯法敞为之请摛摛投书于地更鞭四十敞怒谮之明日而见代永明八年天忽黄色照地众莫能解司徒法曹王融上金天颂摛曰是非金天所谓荣光武帝大悦用为永阳郡后卒于尚书左丞　　王洪轨按南史王洪轨传洪轨上谷人也宋太始中魏&#青州洪轨得别驾清河崔祖欢女仍以为妻祖欢女说洪轨南归宋桂阳王之难随齐高帝镇新亭常以身捍矢高帝曰我自有楯卿可自防答曰天下无洪轨何有哉苍生方乱岂可一日无公帝甚赏之后为晋寿太守多昧赃贿为州所按大惧弃郡奔建邺高帝辅政以为腹心建武初为青冀二州刺史悔为晋寿时货赇所败更励清节启求侵魏得黄郭盐仓等数戍后遇败死伤涂地深自咎责乃于谢禄山南除地广设茵席杀三牲招战亡者魂祭之人人呼名躬自沃酹仍恸哭不自胜因发病而亡　　王思元
按南齐书王思远传思远除建安内史长兄思元卒思远友于甚至表乞自解不许　　王思微
按南齐书王思远传思远兄思微永元中为江州长史为陈伯之所杀　　王思远
按南齐书王思远传思远琅邪临沂人尚书令晏从弟也少无仕心宋建平王景素辟为南徐州主簿除晋熙王抚军行参军安成王车骑参军建元初为长沙王后军主簿尚书殿中郎出补竟陵王征北记室参军府迁司徒仍为录事参军迁太子舍人文惠太子与竟陵王子良素好士并蒙赏接出为建安内史除中书郎大司马谘议邵陵王子贞为吴郡世祖除思远为吴郡丞以本官行郡事论者以为得人以疾解职还为司徒谘议参军领录事转黄门郎出为使持节都督广交越三州诸军事宁朔将军平越中郎将广州刺史高宗辅政不之任仍迁御史中丞建武中迁吏部郎上表固让改授司徒左长史迁为侍中掌优策及起居注永元二年迁度支尚书未拜卒年四十九谥贞子　　王缋
按南齐书王奂传奂从弟缋字叔素宋车骑将军景文子也弱冠为秘书郎太子舍人转中书舍人为始平县五等男迁秘书丞司徒右长史元徽末除宁朔将军迁散骑常侍骁骑将军转长史左民尚书以母老乞解职改为宣城太守隆昌元年迁辅国将军豫章内史坐事免官除冠军将军迁太常永元元年卒谥靖子缋女适安陆王子敬世祖宠子永明三年纳妃修外舅姑之敬世祖遣文惠太子相随往缋家置酒设乐公卿皆冠冕而至当世荣之　　王文殊
按南齐书王文殊传文殊吴兴故鄣人也父没魏文殊思慕泣血蔬食山谷三十余年太守谢板为功曹不就永明十一年太守孔琇之表榜其闾里郁林诏榜门改所居为孝行里　　王寂
按南齐书王僧虔传僧虔第九子寂字子元性迅勤好文章读范滂传未尝不叹挹王融败后宾客多归之建武初欲献中兴颂兄志谓之曰汝膏粱年少何患不达不镇之以静将恐贻讥寂乃止初为秘书郎卒年二十一　　王续祖
按南齐书封延伯传蜀郡王续祖累世同爨建武三年明帝诏表门闾蠲调役　　王德元
弟
德和

按南齐书王晏传建武四年帝诛晏晏子德元有意尚至车骑长史德元初名湛世祖谓晏曰刘湛江湛并不善终此非佳名也晏乃改之至是与弟晋安王友德和俱被诛

　张姓部列传十八
　　明三
　　张鸣凤
按明外史陆昆传正德元年八党窃柄朝政日非昆偕十三道御史薄彦徽葛浩贡安甫王蕃史良佐李熙任诺姚学礼张鸣凤蒋钦曹闵黄昭道王弘萧干元等上疏极谏悉逮下诏狱各杖三十除名鸣凤上海人弘治九年进士后起湖广佥事进副使鸣凤初令永康有政绩在湖湘治复最母忧归卒　　张宪
按明外史孙原贞传原贞德兴人兵部尚书孙需字孚吉以廉约称正德时代张宪为南京工部尚书宪字廷武与需同里同举进士相代为尚书又同以名德称为浙江右布政使时捕置镇守中官左右于理公帑无毫发私　　张锐
按明外史张锐传锐掌东厂又侍豹房恃宠恣横势焰熏灼后忤旨命安置内书堂受翰林约束自是不得见帝而死　　张永
按明外史张永传永保定新城人武宗初总神机营与刘瑾为党居八虎之一既见瑾行事遂恶之为人多智颇好附正人安化王置鐇反帝令永及右都御史杨一清往讨及师出置鐇已擒永遂抚定余党与一清言欲奏瑾不法事及还遂奏诛瑾久之库官吴纪盗库金为御用监丘聚所发纪言受永指永坐闲住武宗崩永提督九门防奸制变着辑宁劳世宗立御史萧淮等奏谷大用辈党恶为奸并及永降奉御司香孝陵嘉靖八年起掌御用监提督团营卒　　张忠按明外史张忠传忠霸州人正德时为御马监太监性凶暴侍豹房数谈武艺诱帝巡幸边塞结霸州盗张茂为弟所剽掠半入忠家宁王宸濠谋叛忠先受其赂帝南征次良乡邀帝幸其第会都御史王守仁奏捷至帝命忠往捕余党益恣行威虐杀僇无辜民不胜扰后张永发宸濠结纳事论斩　　张雄
按明外史张雄传雄以司礼太监侍豹房有宠与张忠张锐并恣肆用事时号三张宸濠结纳雄锐馈各万计自是相问遗不绝濠有所奏请二人必助成之以至于叛后张永发宸濠结纳事雄下狱　　张键
按山西通志键字君重石州人正德丁卯乡举明年成进士授南京户部主事忤逆瑾逮至京师不为屈调卫辉府通判典税事岁额登而民不扰治河涨疏浚通而水患息瑾诛复户部主事督储天津流寇奄至键登陴誓众昼夜不怠卒保无虞督饷关西招商搜逋士无饥色寻升开封知府凡事之不便于民者必厘革之　　张富
按名山藏勋封记泰安伯张富新城人以弟太监永得为锦衣指挥使正德五年繇右都督论永发捕刘瑾功推恩封嘉靖初除为锦衣指挥使　　张容
按名山藏勋封记安定伯张容富弟以兄太监永得为锦衣都指挥佥事正德五年由右都督论永发捕刘瑾功推恩封嘉靖初除为右都督　　张翀
按明外史张翀传翀字习之潼川人正德六年进士选庶吉士改刑科给事中引疾归起户科世宗即位累迁礼科都给事中嘉靖二年命中官督苏杭织造翀偕同官力争时群小虽已用事正论犹伸翀前后指斥无所避明年帝以张璁桂言欲考献帝改孝宗为伯考翀等忧之会诸曹各具疏力言孝宗不可称伯考帝皆留中不报七月戊寅相率伏左顺门恳请帝震怒逮诸曹为首者八人于诏狱翀与焉寻杖于廷谪戍瞿塘卫居戍所十余年以东宫册立恩放还卒　　张汉卿
按明外史张汉卿传汉卿字元杰仪封人正德六年进士授魏县知县征拜刑科给事中武宗南巡偕同官伏阙谏世宗嗣位迁户科都给事中兴献帝议皇号汉卿力言不可又倡众伏阙受杖斥为民　　张文明
按明外史张文明传文明字应奎阳曲人正德六年进士授行人擢御史巡按辽东陜西十三年车驾幸延绥文明驰疏谏不省既而文明朝行在诸权幸扈从者文明裁抑之所需多不应司礼太监张忠辈怒甚谮于帝言诸生殴旗校文明纵弗治帝命枷赴京师下诏狱比驾旋忠等屡请加罪帝命释而远谪之乃以为电白典史世宗立召复故官寻出为松江知府甫抵任卒　　张经
按明外史张文明传张经兴州左卫人正德六年进士官御史出按宣府劾镇守中官于喜贪肆罪为喜所讦逮系诏狱谪云南河西典史卒　　张钦
按明外史张钦传钦字敬之顺天通州人正德六年进士由行人授御史巡视居庸诸关十三年七月帝从幸臣江彬言将出关幸宣府钦上疏谏不报八月朔帝遂微行至昌平传报出关甚急钦命指挥孙玺闭关纳门钥藏之负&#印手剑坐关门下曰敢言开关者斩夜草疏奏未达使者复来钦拔剑叱之使者惧而返帝大怒会梁储蒋冕等请帝归京师帝徘徊未决而钦疏亦至帝不得已乃自昌平还于是京师遂传张御史闭关三疏云世宗嗣位出为汉中知府累官太仆卿嘉靖十七年以右副都御史巡抚四川召为工部左侍郎被论罢钦初姓李既通显始复其姓事父母孝有不悦长跪请至解乃已　　张录
按明外史解一贯传张录字宗制城武人正德六年进士授太常博士擢御史嘉靖初伏阙争大礼下狱廷杖出按畿辅张璁擢兵部侍郎录与御史争之不听后璁总台事修前憾言录不谙宪体遂罢归家居二十年卒　　张俊
按明外史吴景传正德中重庆人曹&#亡命播州纠众寇川南谋与大盗蓝廷瑞合六年正月逼江津景率典史张俊迎击城陷俊死　　张俊
按滨州志俊由吏员任临城县主簿正德六年流贼攻临城俊多方拒守力不支为贼所破复率兵巷战弗胜死之事闻赐其子张三省入监　　张文庆
按淄川县志文庆正德中从宁杲讨流贼所向有功以一马深入贼营杀数十人贼中善射者中文庆左目文庆下马犹手刃数人被执贼爱其才勇欲降之不屈而死　　张鹏
按安丘县志鹏正德时人佥事鸾之兄也时流贼猖獗鹏为阴阳训术县官委之守陴贼入被害诏给其子冠带　　张汝舟
按山西通志汝舟浑源人监生正德间由万全经历升顺天大城知县时流贼刘六辈突至汝舟以孤力守危城多方御防贼大合来攻城陷巷战而死其子策以护父并遇害事闻赠光禄寺寺丞荫一子入监读书　　张友直
按陕西通志友直宜川人正德时以父死武定难友直哀痛遂自杀　　张弘纲
按泉州府志弘纲同安人倭寇之乱其父遂夫与弟弘猷皆被掳索金赎弘纲家贫无所得金乃入巢泣说贼曰吾父归则金可得矣贼质之为刻日而归遂夫遂夫终无所得金至期贼令缚出与其弟斩之弘纲复绐贼曰父归必有金可遣弟速之贼又如言弟既脱弘纲乃告贼曰家贫甚金不可得吾以全吾父与弟耳贼怒悬于树焚死之　　张原
按明外史张厚传原字士元三原人正德九年进士授吏科给事中疏陈六事权幸恶之传旨谪新添驿丞嘉靖初召复兵科进户科右给事中撼门哭再被杖创重卒贫不能归葬久之都御史陈洪谟请恤于朝不许隆庆元年赠光禄少卿　　张澯
按明外史张澯传澯字景川广东顺德人祖善昭四川佥事谪临江通判澯举正德九年进士授建平知县忤巡江御史贺洪改调度昌迁礼部主事进员外郎性刚不能容人过后谏大礼受杖死　　张仑
按名山藏方技记仑仁和人五岁丧明受易善记精通卜筮星历诸书论禄命多奇验宁庶人作乱浙江镇守太监毕真谋为内应布政司何天衢命仑筮得解之彖敛椟贺曰渠魁授首矣何内应之有武宗南巡浙中备供帐甚亟布政使徐蕃命仑筮得同人之离蕃曰同人亲也离应南面驾其来夫仑曰不然卦体属干西北其位兹应返也主上至尊人安得同之爻曰号咷后笑兆之矣其在纯干之曰乎悉如其言　　张瀛按陕西通志瀛字士元兰州卫左所正千户性孝友忠实临事有为而不矜功升指挥佥事正德十二年秋北地有警临巩参政张禴檄瀛随征至安定先令军士入城为保全计挺身出探遇敌以众寡不敌力尽而死至剖其腹事闻加指挥使世袭仍命有司致祭　　张岳
按明外史张岳传岳字维乔惠安人祖纶父慎皆知县岳自幼好学以大儒自期举正德十一年进士授行人谏南巡杖阙下谪南京国子学正世宗嗣位复故官迁右司副母老乞便养改南京武选员外郎历主客郎中张璁秉政出为广西提学佥事改提学江西不谢璁璁黜广西选贡七人謪岳广东盐课提举迁廉州知府又迁浙江提学副使改广东参政毛伯温言岳才遂擢岳右佥都御史抚治郧阳旋移抚江西进右副都御史总督两广军务进兵部右侍郎召为刑部右侍郎以御史徐南金言命留任连山贼李金与贺县贼倪仲亮等积三十年不能平岳合兵讨之巨寇悉平召拜兵部左侍郎贵州诸苗反巡抚李义壮告警乃命岳总督湖广贵州军务讨之进右都御史先后斩贼魁五十三人独许保黑苗逃不获岳以捷闻未几酉阳宣慰冉元者嗾许保黑苗突思州劫执知府李允简允简死严嵩父子故憾岳欲逮治之徐阶持不可乃夺右都御史以兵部侍郎督师岳搜山箐余贼献思州印及许保已而复得黑苗苗患乃息岳卒于沅州谥襄惠岳博览工文章经术湛深不喜王守仁学以程朱为宗　　张曰韬
按明外史张曰韬传曰韬字席珍莆田人正德十二年进士授常州推官世宗即位召为御史席书以中旨拜尚书曰韬抗疏力争受杖死　　张经
按明外史张经传经字廷彝候官人正德十二年进士除嘉兴知县召为吏科给事中历户部都给事中数有论劾言官指为张桂党擢太仆少卿历右副都御史十六年进兵部右侍郎总督两广军务进右都御史平思恩九土司及琼州黎进兵部尚书以忧归服阕起三边总督给事中刘起宗言经在两广&#饷银寝前命三十二年起南京户部尚书就改兵部三十四年朝议以倭寇猖獗命经总督江南浙江山东福建湖广诸军便宜行事既而用兵科言改经右都御史专办讨贼经受任即选将练兵为捣巢计以江浙山东兵屡败欲俟狼土兵至而讨之明年侍郎赵文华以祭海至屡趣经进兵经不听文华怒密疏经靡饷殃民畏贼失机帝怒即下诏逮经方文华之拜疏也永保兵已至其日即有石塘湾之捷至五月倭突嘉兴经遣卢镗俞大猷汤克宽击之大捷经既至论死系狱举朝知其冤莫敢奏其年十月斩天下哀之　　张治
按万姓统谱治字文邦茶陵人少负隽才正德庚辰会试第一改翰林庶吉士授编修左赞善时议征交南选使往谕佥谓无以逾治进学士累迁吏部左侍郎署翰林院事升南京吏部尚书入为文渊阁大学士进太子太保预机务方是时世宗日在西内躬修元典召诸辅臣入直撰科书治忽忽不乐辄形词色未几以病卒治性卞急而志意慷慨接人乐易喜奖进士类博学有文词明习典章究辨时务语及治乱之故毅然以经济自许人亦以此期之卒赐祭葬谥文隐隆庆间改谥文肃　　张鳌山
按万姓统谱鳌山敷华孙正德进士改庶吉士历南直隶提学御史知人好奖拔雅尚文艺兴起古学以鲠直为忌者所诬落职子秩嘉靖乙丑进士程隆庆戊辰进士改庶吉士　　张珩
按万姓统谱珩石州人正德间进士授监察御史巡盐两淮继按畿辅及陜西所至贞宪厘弊奖廉黜贪时称名御史历太仆大理二寺少卿升佥都御史巡抚延绥躬励将士恩威兼至进副都御史巡抚宁夏经略一如延绥时后升兵部侍郎总督陕西斩获甚众玺书褒美珩居官以刚介着而经略西陲之功最久且大卒赠工部尚书谥襄毅遣官祭葬　　张寰
按万姓统谱寰字允清号石川昆山人正德辛巳进士仕至通政司参议国制四品以上官自陈寰为通参遇天变为当路勒令自陈斥之寰谓非制也常怀不平奋然有光复之志久而不遂乃发为登山临水之兴吟风&#月之情终其身不少变云　　张衮
按万姓统谱衮字补之江阴人正德进士历官至太常卿国子祭酒　　张璁
按明外史张璁传璁字秉用永嘉人正德十六年登第世宗初践阼追崇所生父兴献王廷臣持之议三上三却璁测知帝意以是年七月朔上疏帝方扼廷议得璁疏大喜廷臣交击之帝欲避位归藩璁知之益自喜乃着大礼或问上之其冬兴献王加称兴献帝璁亦除南京刑部主事以去追崇议且寝至嘉靖三年正月帝得桂萼疏心动复下廷议汪俊代毛澄为礼部执如澄璁复上疏与桂萼第二疏同上帝益大喜立召两人赴京给事御史连章力攻帝益不悦特授二人翰林学士璁萼列欺罔十三事力折廷臣及廷臣伏阙哭争尽系狱予杖由是衣冠丧气璁等势大张四年大礼集议成进詹事五年璁以省墓请既辞朝帝复用为兵部右侍郎寻进左侍郎璁积怒廷臣日谋报复会山西巡按马录治反贼李福达狱词连武定侯郭勋言者交章劾勋璁乃谗于帝帝发怒命璁署都察院桂萼署刑部方献夫署大理覆谳大臣颜颐寿聂贤以下咸被搒掠录等俱坐罪远窜帝益以为能奖劳之璁等势益炽其年冬遂拜礼部尚书兼文渊阁大学士入参机务七年正旦帝视朝见璁班兵部尚书李承勋下意嗛之因加太子太保璁辞更加少保明伦大典成复进少傅谨身殿大学士八年给事中陆粲劾其擅作威福帝大感悟立罢璁顷之其党霍韬为璁白帝命行人召还十年二月璁以名嫌御讳请更乃赐名孚敬字茂恭明年八月慧星见东井帝心疑大臣擅政给事中魏良&#秦鳌劾孚敬奸帝令孚敬致仕十二年帝思之&#召还朝明年进少师华盖殿大学士十四年春得疾屡疏乞骸骨归十八年二月卒孚敬刚明果敢持身特廉而性狠愎报复相寻不护善类为丛诟没世特谥文忠　　张衍瑞按明外史夏良胜传正德南巡吏部郎中张衍瑞等十四人疏谏诏各杖三十谪居首者于外余夺俸衍瑞字元承汲人为清丰知县以执法忤刘瑾逮下诏狱几死瑾诛得释官吏部谪平阳同知嘉靖初召还擢太常少卿卒　　张英
按明外史夏良胜传正德南巡疏谏诸臣并下诏狱是时天连曀昼晦禁苑南海子水涌四尺余桥下七铁柱皆折如斩金吾卫都指挥佥事张英愤曰此变征也乃肉袒戟刃于胸囊土数升持谏疏当跸道跪哭即自刺其胸血流满地卫士夺其刃缚送诏狱问囊土何为曰恐污帝廷洒土掩血耳诏杖之八十遂死世宗立赠官予祭授弟雄都指挥佥事福王时追谥忠壮　　张钧
按明外史张钧传钧石州人父赦国子生以二亲早亡矢志不仕隐居城北村钧正德末举于乡以亲老亦不仕嘉靖二十年俺荅犯石州钧虑父遭难自城中驰一骑号泣赴救寇射中其肩裹疮疾驰至则父已被杀钧不胜悲痛而卒　　张承相
按明外史张钧传俺荅犯石州为亲死者十一人而张承相于博张永安为尤着承相少孤及长为诸生养母二十余年以孝闻寇至负母出逃为寇所得叩头号泣乞免其母寇怒并杀之博奉母尽孝寇抵城下博方读书城中母居村舍亟号泣求母母已被执博取石击寇寇就剖其心母得逸去　　张永安
按明外史张钧传张永安石州吏也父为寇所逐永安持梃追击之伤二贼趣父逸去而身自后卫之被数十枪死有温继宗者沁州诸生父卒不能葬日守柩哀泣寇至与叔父渊等御贼皆死　　张逵
按明外史张逵传逵字懋登余姚人正德末进士改庶吉士嘉靖元年授刑科给事中伏阙争大礼下狱廷杖进右给事中武定侯郭勋以奸利事为巡视科道所劾逵言勋为妖贼李福达请属为逆党陆完雪冤罪不容诛不听寻以言事忤旨黜为吴江县丞勋必欲害之坐福达狱逮问谪戍辽东边卫居十载母死不得归哀痛而卒　　张衮
按凤阳府志衮凤阳人为固安令时流贼猖獗矢志固守孤城保全会入觐奄瑾异其仪表阴谕贿二千金可得科道衮不从瑾怒矫令缇校逮捕士大夫百姓共欲敛金以贿衮耻以贿免坚却之遂食药死邑人思之为立祠　　张习
按万姓统谱习字企翔吴县人为礼部郎出按察岭外喜学问文章尔雅多取往闻遗佚者校而传之　　张璧按万姓统谱璧字崇象石首人正德进士历太子太保礼部尚书兼东阁大学士谥文简璧公恂雅直不近流俗喜文学所著多雅驯　　张治道
按万姓统谱治道陕西长安人由进士知长垣果毅有为兴利除害动中肯綮吏不敢欺民不畏吏百姓至今称之后擢刑部主事遂高尚焉　　张渊
按万姓统谱渊字子静号梦坡乌程人家贫博学工诗善书与吴门沈石田吴匏庵为友一时名称籍籍所著有梦坡集　　张润身
按万姓统谱润身成安人登正德进士第初知西安县事以贤能着闻选授户科给事中转兵科都给事中居谏垣前后十三年弹劾不避论巨珰之席势贪将之偾兵与夫指斥近侍之污秽停寝武弁之带剑谏疏数十篇皆切中时弊出守平阳比至郡问民疾苦状凡利所当兴弊所当革者悉次第行之百度井井居二载浩然有归志及抵家日唯以耕读课子睦族人敦乡约为事后以疾卒卿士大夫咸称其文章政事多可纪述所著有四科奏议传焉　　张含
按万姓统谱含字愈光永昌府人尝举乡荐不第遂不复仕以书史吟弄终其身素与杨升庵翰撰善其诗多所评定弟合尝司吏部父志淳为南都户侍父子发解云南　　张寅
按明外史魏良&#传张寅太仓人嘉靖初进士历南京御史言张孚敬佥邪&#政请正其辟汪鋐阴贼邪媚宜亟放逐帝怒谪高唐判官屡迁南京文选郎中会简宫僚改春坊右司直未几被劾罢　　张时彻
按万姓统谱时彻字惟静号东沙鄞县人嘉靖癸未进士由武部改仪曹擢学宪累官南京兵部尚书以倭奴入寇当道勒归归家寄情文酒而不忘用世之志所著有芝园集五十六卷编皇明文范六十八卷　　张灵按万姓统谱灵本窭人子力作自给而灵生乃有爽气选为博士弟子与俊少并游唐寅尢善之灵所为诗能速成虽使迟之亦无复加也嗜酒贫无从得寅尝晨诣之卧未起呼之灵作色曰而公正酣遽醒之若岂能醉我者寅与之适他所见群贾有被酒吟者谓灵曰为若侮彼来奚若灵乃佯为丐和其诗贾惊饮食之已而迹知二生乃大笑人以此污之使者方志来恶为古文词者斥焉生亦善图画能不逮寅　　张舜臣按万姓统谱舜臣字熙伯章丘人嘉靖癸未进士历南京户部尚书　　张好古
按山西通志好古阳城人嘉靖癸未进士元城知县时皇亲怙势作威福好古以法绳之诏系狱谪灵台典史复盐城知县升刑部主事转四川佥事执法不挠英风凛凛见称当世　　张永定
按安化县志永定归化人嘉靖丙戌十二都贼乱率兵剿之贼设伏邀击方阵而溃永定死子环来援亦被杀　　张环
按安化县志环归化人嘉靖丙戌父永定率众捕贼会贼众据险遇害环仰天号哭誓报父雠因挥泪血战身中数十枪而死　　张鳌
按万姓统谱鳌字济甫南昌人嘉靖丙戌进士历南京兵部尚书　　张选
按明外史张选传选字舜举无锡人登嘉靖八年进士知萧山县治有声十二年入为户科给事中明年四月时享太庙遣武定侯郭勋代选上言之帝怒命杖八十削籍穆宗初起通政参议以年老予致仕卒　　张意按万姓统谱意字诚之昆山人嘉靖己丑进士历山东副使以谗放归雅志宏量不以放逐介情耽志艺文　　张永哲
按安化县志永哲永定弟嘉靖癸巳新化流贼入境永哲率族兵张軏张兰张奎等御之势寡弗克俱死于阵者一门数十人　　张瀚
按明外史张瀚传瀚字子文仁和人嘉靖十四年进士授南京工部主事历庐州知府改大名累迁陕西左布政使擢右副都御史巡抚其地入为大理卿进刑部右侍郎俄改兵部总督漕运隆庆元年改督两广军务大盗曾一本犯广东陷碣石卫叛将周云翔等与贼合廷议镌瀚一秩调用再抚陕西迁南京右都御史就改工部尚书万历元年吏部尚书杨博罢召瀚代之秩满加太子太保张居正谋夺情瀚心非之中旨令瀚谕留居正居正又自为牍风瀚瀚佯不喻居正复令客说之不为动居正怒嗾给事中王道成御史谢思启摭他事劾之勒致仕归卒谥恭懿　　张永明按明外史张永明传永明字锺城乌程人嘉靖十四年进士除芜湖知县擢南京刑科给事中出为江西参议累迁云南副使山西左布政使以右副都御史巡抚江南四十年迁南京刑部右侍郎改吏部进左寻拜刑部尚书居数月改左都御史永明素清谨掌宪在严嵩后以整饬纲维为己任给事中魏时亮劾之永明力求去诏许之明年卒谥庄僖　　张玭
按山西通志玭石州人嘉靖十四年进士授大名府清丰知县升兵部主事历郎中知府按察使都察院右佥都御史巡抚顺天寻谪布政参议升大理寺少卿顺天府尹南京户部右侍郎召为工部右侍郎玭孝友乐易其居官所至以廉称士人重之四十四年卒于官赐祭葬如例　　张濂
按万姓统谱濂字子清仁和人嘉靖戊戌进士历吏部文选司郎中都察院右佥都御史巡视易州厂　　张景贤按万姓统谱景贤字勉之眉州人嘉靖戊戌进士历都察院右副都御史巡视南畿　　张松
</div>
    <div class="pagination">
<a href="氏族典卷诸姓部_page330.html">上一页</a><span>...</span><a href="氏族典卷诸姓部_page326.html">326</a><a href="氏族典卷诸姓部_page327.html">327</a><a href="氏族典卷诸姓部_page328.html">328</a><a href="氏族典卷诸姓部_page329.html">329</a><a href="氏族典卷诸姓部_page330.html">330</a><span class="current-page">331</span><a href="氏族典卷诸姓部_page332.html">332</a><a href="氏族典卷诸姓部_page333.html">333</a><a href="氏族典卷诸姓部_page334.html">334</a><a href="氏族典卷诸姓部_page335.html">335</a><a href="氏族典卷诸姓部_page336.html">336</a><span>...</span><a href="氏族典卷诸姓部_page332.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
