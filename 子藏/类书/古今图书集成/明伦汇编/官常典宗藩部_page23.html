<!DOCTYPE html>
<html>
<head>
    <meta charset="UTF-8">
    <title>官常典宗藩部 - 第 23 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典宗藩部 - 第 23 页/共 57 页</h1>
    <div class="content">按春秋僖公五年　按左传五年秋晋侯复假道于虞以伐虢宫之奇谏曰虢虞之表也虢&#虞必从之晋不可启寇不可玩一之为甚其可再乎谚所谓辅车相依唇&#齿寒者其虞虢之谓也公曰晋吾宗也岂害我哉对曰太伯虞仲太王之昭也太伯不从是以不嗣虢仲虢叔王季之穆也为文王卿士勋在王室藏于盟府将虢是灭何爱于虞且虞能亲于桓庄乎其爱之也桓庄之族何罪而以为戮不唯逼乎亲以宠逼犹尚害之况以国乎公曰吾享祀丰絜神必据我对曰臣闻之鬼神非人实亲唯德是依故周书曰皇天无亲唯德是辅又曰黍稷非馨明德唯馨又曰民不易物唯德繄物如是则非德民不和神不享矣神所冯依将在德矣若晋取虞而明德以荐馨香神其吐之乎弗听许晋使宫之奇以其族行曰虞不腊矣在此行也晋不更举矣八月甲午晋侯围上阳问于卜偃曰吾其济乎对曰克之公曰何时对曰童谣云丙之晨龙尾伏辰均服振振取虢之旗鹑之贲贲天策焞焞火中成军虢公其奔其九月十月之交乎丙子旦日在尾月在策鹑火中必是时也冬十二月丙子朔晋灭虢虢公丑奔京师师还馆于虞遂袭虞灭之执虞公及其大夫井伯以媵秦穆姬而修虞祀且归其职贡于王故书曰晋人执虞公罪虞且言易也按国语伐虢之役师出于虞宫之奇谏而不听出谓其子曰虞将&#矣唯忠信者能留外寇而不害除闇以应外谓之忠定身以行事谓之信今君施其所恶于人暗不除矣以贿灭亲身不定矣夫国非忠不立非信不固既不忠信而留外寇寇知其衅而归图焉已自拔其本矣何以能久吾不去惧及焉以其孥适西山三月虞乃&#　　东虢
周武王克商封虢叔于东虢
按左传僖公五年宫奇之曰虢仲虢叔王季之穆也为文王卿士勋在王室藏于盟府幽王　年郑灭虢
按左传隐公元年郑武公娶于申曰武姜生庄公及共叔段爱共叔段欲立之武公弗许及庄公即位为之请制公曰制岩邑也虢叔死焉他邑唯命
注
虢叔东虢君也恃制岩险而不修德郑灭之恐　段复然故开以他邑虢国今荧阳县　　西虢
周武王克商封虢仲于西虢
按左传僖公五年宫之奇曰虢仲虢叔王季之穆也为文王卿士勋在王室藏于盟府懿王二十一年虢公帅师北伐犬戎败逋
按竹书纪年云云
厉王三年王命虢公伐淮夷
按竹书纪年三年淮夷侵洛王命虢公长父伐之不克宣王十五年王锡虢文公命
按竹书纪年云云
幽王七年虢人灭焦
按竹书纪年云云
平王五十一年虢公忌父执政于周
按春秋不书　按左传隐公三年郑武公庄公为平王卿士王贰于虢郑伯怨王王曰无之故周郑交质王子狐为质于郑郑公子忽为质于周王崩周人将虢公政四月郑祭足帅师取温之麦秋又取成周之禾周郑交恶桓王五年夏虢公忌父始作卿士于周
按春秋不书　按左传隐公八年云云
桓王八年冬十月郑伯以虢师伐宋大败之
按春秋不书　按左传隐公十一年冬十月郑伯以虢师伐宋壬戌大败宋师以报其入郑也桓王十六年冬王命虢仲立晋哀侯之弟缗于晋按春秋不书　按左传桓公八年云云桓王十七年秋虢仲芮伯梁伯荀侯贾伯伐曲沃按春秋不书　按左传桓公九年云云桓王十八年夏虢公奔虞
按春秋不书　按左传桓公十年春虢仲谮其大夫詹父于王詹父有辞以王师伐虢夏虢公出奔虞厘王四年王使虢公命曲沃伯为晋侯按春秋不书　按左传庄公十六年王使虢公命曲沃伯以一军为晋侯惠王元年春虢公晋侯朝王夏虢公晋侯郑伯使原庄公逆王后于陈按春秋不书　按左传庄公十八年春虢公晋侯朝王王飨醴命之宥皆赐玉五&#马三匹非礼也王命诸侯名位不同礼亦异数不以礼假人虢公晋侯郑伯使原庄公逆王后于陈陈妫归于京师实惠后惠王九年虢人侵晋按春秋不书　按左传庄公二十六年秋虢人侵晋冬虢人又侵晋惠王十年晋侯伐虢
按春秋不书　按左传庄公二十七年晋侯将伐虢士蒍曰不可虢公骄若骤得胜于我必弃其民无众而后伐之欲御我谁与夫礼乐慈爱战所畜也夫民让事乐和爱亲哀丧而后可用也虢弗畜也亟战将饥惠王十三年王命虢公讨樊执樊皮归于京师按春秋不书　按左传庄公二十九年樊皮叛王三十年春王命虢公讨樊皮夏四月丙辰虢公入樊执樊仲皮归于京师惠王十五年秋七月有神降于莘虢公使祝史享神神赐之土田按春秋不书　按左传庄公三十二年秋七月有神降于莘惠王问诸内史过曰是何故也对曰国之将兴明神降之监其德也将&#神又降之观其恶也故有得神以兴亦有以&#虞夏商周皆有之王曰若之何对曰以其物享焉其至之日亦其物也王从之内史过往闻虢请命反曰虢必&#矣虐而听于神神居莘六月虢公使祝应宗区史嚚享焉神赐之土田史嚚曰虢其&#乎吾闻之国将兴听于民将&#听于神神聪明正直而壹者也依人而行虢多凉德其何土之能得按国语十五年有神降于莘王问于内史过曰是何故固有之乎对曰有之国之将兴其君齐明衷正精洁惠和其德足以昭其馨香其惠足以同其民人神飨而民听民神无怨故明神降之观其政德而均布福焉国之将&#其君贪冒辟邪淫佚荒怠粗秽暴虐其政腥臊馨香不登其刑矫诬百姓携贰明神弗蠲而民有远志民神怨痛无所依怀故神亦往焉观其苛慝而降之祸是以或见神以兴亦或以&#昔夏之兴也融降于崇山其亡也回禄信于聆隧商之兴也梼杌次于丕山其亡也夷羊在牧周之兴也鸑鷟鸣于岐山其衰也杜伯射王于鄗是皆明神之志者也王曰今是何神也对曰昔昭王娶于房曰房后实有爽德协于丹朱丹朱冯身以仪之生穆王焉实临照周之子孙而祸福之夫神壹不远徙迁焉若由是观之其丹朱乎王曰其谁受之对曰在虢土王曰然则何为对曰臣闻之道而得神是谓逢福淫而得神是谓贪祸今虢少荒其亡乎王曰吾其若之何对曰使太宰以祝史帅狸姓奉牺牲粢盛玉帛往献焉无有祈也王曰虢其几何对曰昔尧临民以五今其冑见神之见也不过其物若由是观之不过五年王使太宰忌父帅傅氏及祝史奉牺牲玉鬯往献焉内史过从至虢虢公亦使祝史请土焉内史过归告王曰虢必亡矣不禋于神而求福焉神必祸之不亲于民而求用焉民必违之精意以享禋也慈保庶民亲也今虢公动匮百姓以逞其违离民怒神而求利焉不亦难乎十九年晋伐虢惠王十七年虢人败犬戎干渭汭
按春秋不书　按左传闵公二年春虢公败犬戎于渭汭舟之侨曰无德而禄殃也殃将至矣遂奔晋按国语虢公梦在庙有神人面白毛虎爪执钺立于西阿公惧而走神曰无走帝命曰使晋袭于尔门公拜稽首觉召史嚚占之对曰如君之言则蓐收也天之刑神也天事官成公使囚之且使国人贺梦舟之侨告其诸侯曰众谓虢亡不久吾乃今知之君不度而贺大国之袭于己何瘳吾闻之曰大国道小国袭焉曰服小国敖大国袭焉曰诛民疾君之侈也是以遂于逆命今嘉其梦侈必展是天夺之而益其疾民疾其态天又诳之大国来诛出令乃逆宗国既卑诸侯远己内外无亲其谁云救之吾不忍俟也将行以其族适晋六年虢乃亡惠王十九年夏虞师晋师灭下阳
按春秋僖公二年　按左传二年春晋荀息请以屈产之乘与垂棘之璧假道于虞以伐虢公曰是吾宝也对曰若得道于虞犹外府也公曰宫之奇存焉对曰宫之奇之为人也懦而不能强谏且少长于君君昵之虽谏将不听乃使荀息假道于虞曰冀为不道入自颠軨伐鄍三门冀之既病则亦唯君故今虢为不道保于逆旅以侵敝邑之南鄙敢请假道以请罪于虢虞公许之且请先伐虢宫之奇谏不听遂起师夏晋里克荀息帅师会虞师伐虢灭下阳先书虞贿故也虢公败戎于桑田晋卜偃曰虢必亡矣亡下阳不惧而又有功是天夺之而益其疾也必易晋而不抚其民矣不可以五稔　按公羊传虞师晋师灭夏阳虞微国也曷为序乎大国之上使虞首恶也曷为使虞首恶虞受赂假灭国者道以取亡焉其受赂奈何献公朝诸大夫而问焉曰寡人夜者寝而不寐其意也何诸大夫有进对者曰寝不安与其诸侍御有不在侧者与献公不应荀息进曰虞郭见与献公揖而进之遂与之入而谋曰吾欲攻郭则虞救之攻虞则郭救之如之何愿与子虑之荀息对曰君若用臣之谋则今日取郭而明日取虞尔君何忧焉献公曰然则奈何荀息曰请以屈产之乘与垂棘之白璧往必可得也则宝出之内藏藏之外府马出之内厩系之外厩尔君何丧焉献公曰诺虽然宫之奇存焉如之何荀息曰宫之奇知则知矣虽然虞公贪而好宝见宝必不从其言请终以往于是终以往虞公见宝许诺宫之奇果谏记曰唇&#则齿寒虞郭之相救非相为赐则晋今日取郭而明日虞从而&#尔君请勿许也虞公不从其言终假之道以取郭还四年反取虞虞公抱宝牵马而至荀息见曰臣之谋何如献公曰子之谋则已行矣宝则吾宝也虽然吾马之齿亦已长矣盖戏之也夏阳者何郭之邑也曷为不系于郭国之也曷为国之君存焉尔　按谷梁传非国而曰灭重夏阳也虞无师其曰师何也以其先晋不可以不言师也其先晋何也为主乎灭夏阳也夏阳者虞虢之塞邑也灭夏阳而虞虢举矣虞之为主乎灭夏阳何也晋献公欲伐虢荀息曰君何不以屈产之乘垂棘之璧而借道乎虞也公曰此晋国之宝也如受吾币而不借吾道则如之何荀息曰此小国之所以事大国也彼不借吾道必不敢受吾币如受吾币而借吾道则是我取之中府而藏之外府取之中厩而置之外厩也公曰宫之奇存焉必不使受之也荀息曰宫之奇之为人也达心而懦又少长于君达心则其言略懦则不能强谏少长于君则君轻之且夫玩好在耳目之前而患在一国之后此中知以上乃能虑之臣料虞君中知以下也公遂借道而伐虢宫之奇谏曰晋国之使者其辞卑而币重必不便于虞虞公弗听遂受其币而借之道宫之奇谏曰语曰唇&#则齿寒其斯之谓与挈其妻子以奔曹献公&#虢五年而后举虞荀息牵马操璧而前曰璧则犹是也而马齿加长矣惠王二十二年冬晋人灭虢
按春秋不书　按左传僖公五年秋晋侯复假道于虞以伐虢宫之奇谏曰虢虞之表也虢&#虞必从之晋不可启寇不可玩一之为甚其可再乎谚所谓辅车相依唇&#齿寒者其虞虢之谓也公曰晋吾宗也岂害我哉对曰太伯虞仲太王之昭也太伯不从是以不嗣虢仲虢叔王季之穆也为文王卿士勋在王室藏于盟府将虢是灭何爱于虞且虞能亲于桓庄乎其爱之也桓庄之族何罪而以为戮不唯逼乎亲以宠逼犹尚害之况以国乎公曰吾享祀丰絜神必据我对曰臣闻之鬼神非人实亲唯德是依故周书曰皇天无亲唯德是辅又曰黍稷非馨明德唯馨又曰民不易物唯德繄物如是则非德民不和神不享矣神所冯依将在德矣若晋取虞而明德以荐馨香神其吐之乎弗听许晋使宫之奇以其族行曰虞不腊矣在此行也晋不更举矣八月甲午晋侯围上阳问于卜偃曰吾其济乎对曰克之公曰何时对曰童谣云丙之晨龙尾伏辰均服振振取虢之旗鹑之贲贲天策焞焞火中成军虢公其奔其九月十月之交乎丙子旦日在尾月在策鹑火中必是时也冬十二月丙子朔晋灭虢虢公丑奔京师师还馆于虞遂袭虞灭之执虞公及其大夫井伯以媵秦穆姬而修虞祀且归其职贡于王故书曰晋人执虞公罪虞且言易也按国语伐虢之役师出于虞宫之奇谏而不听出谓其子曰虞将亡矣唯忠信者能留外寇而不害除暗以应外谓之忠定身以行事谓之信今君施其所恶于人暗不除矣以贿灭亲身不定矣夫国非忠不立非信不固既不忠信而留外寇寇知其衅而归图焉已自拔其本矣何以能久吾不去惧及焉以其孥适西山三月虞乃亡
　宗藩部汇考二十一
　　周四
　　鲁一
周武王十三年克商有天下封周公旦于鲁
按史记周本纪武王即位太公望为师周公旦为辅召公毕公之徒左右王师修文王绪业九年武王上祭于毕东观兵至于盟津是时诸侯不期而会盟津者八百诸侯诸侯皆曰纣可伐矣武王曰女未知天命未可也乃还师归居二年闻纣昏乱暴虐滋甚于是武王遍告诸侯曰殷有重罪不可以不毕伐乃东伐纣十一年十二月戊午师毕渡盟津诸侯咸会曰孳孳无怠武王乃作太誓告于众庶二月甲子昧爽武王朝至于商郊牧野乃誓誓已诸侯兵会者车四千乘陈师牧野纣发兵距武王兵皆崩畔纣纣走反入登于鹿台之上自燔于火而死武王至商国明日除道修社及商纣宫及期百夫荷旗以先驱武王弟叔振铎奉陈常车周公旦把大钺毕公把小钺以夹武王散宜生太颠闳夭皆执剑以卫武王既入立于社南大卒之左右毕从毛叔郑奉明水卫康叔封布兹召公奭赞采师尚父牵牲尹佚策祝曰殷之末孙季纣殄废先王明德侮蔑神祗不祀昏暴商邑百姓其章显闻于天皇上帝于是武王再拜稽首曰膺更大命革殷受天明命武王又再拜稽首乃出罢兵西归行狩记政事作武成于是封功臣谋士而封弟周公旦于曲阜曰鲁武王已克殷后二年武王病天下未集群公惧穆卜周公乃祓斋自为质欲代武王武王有瘳后而崩太子诵代立是为成王成王少周初定天下周公恐诸侯畔周公乃摄行政当国管叔蔡叔群弟疑周公与武庚作乱畔周周公奉成王命伐诛武庚管叔放蔡叔以微子开代殷后国于宋颇收殷余民以封武王少弟封为卫康叔晋唐叔得嘉谷献之成王成王以归周公于兵所周公受禾东土鲁天子之命初管蔡畔周周公讨之三年而毕定故初作大诰次作微了之命次归禾次嘉禾次康诰酒诰梓材其事在周公之篇周公行政七年成王长周公反政成王北面就群臣之位成王在丰使召公复营洛邑如武王之意周公复卜申视卒营筑居九鼎焉曰此天下之中四方入贡道里均作召诰洛诰成王既迁殷遗民周公以王命告作多士无佚召公为保周公为师东伐淮夷残奄迁其君薄姑成王自奄归在宗周作多方既绌殷命袭淮夷归在丰作周官兴正礼乐度制于是改而民和睦颂声兴
注
徐广曰谯周云史记武王十一年东观兵十三　年克纣鲁天子之命尚书序云旅天子之命应劭　曰曲阜在鲁城中委曲长七八里正义曰帝王世　纪云炎帝自陈营都于鲁曲阜黄帝自穷桑登帝　位后徙曲阜少昊邑于穷桑以登帝位都曲阜颛　顼始都穷桑徙商丘穷桑在鲁北或云穷桑即曲　阜也又为大庭氏之故国又是商奄之地皇甫谧　云黄帝生于寿丘在鲁城东门之北居轩辕之丘　于山海经云此地穷桑之际西射之南是也括地　志云兖州曲阜县外城即周公旦子伯禽所筑古　鲁城也按鲁周公世家周公旦者周武王弟也自文王在时旦为子孝笃仁异于群子及武王即位旦常辅翼武王用事居多武王九年东伐至盟津周公辅行十一年伐纣至牧野周公佐武王作牧誓破殷入商宫已杀纣周公把大钺召公把小钺以夹武王衅社告纣之罪于天及殷氏释箕子之囚封纣子武庚禄父使管叔蔡叔傅之以续殷祀遍封功臣同姓戚者封周公旦于少昊之墟曲阜是为鲁公周公不就封留佐武王武王克殷二年天下未集武王有疾不豫群臣惧太公召公乃穆卜周公曰未可以戚我先王周公于是乃自以为质设三坛周公北面立戴璧秉圭告于太王王季文王史策祝曰惟尔元孙王发勤劳阻疾若尔三王是有负子之责于天以旦代王发之身旦巧能多材多蓺能事鬼神乃王发不如旦多材多蓺不能事鬼神乃命于帝庭敷佑四方用能定汝子孙于下地四方之民罔不敬畏无坠天之降葆命我先王亦永有所依归今我其即命于元龟尔之许我我其以璧与圭归以俟尔命尔不许我我乃屏璧与圭周公已令史策告太王王季文王欲代武王发于是乃即三王而卜卜人皆曰吉发书视之信吉周公喜开钥乃见书遇吉周公入贺武王曰王其无害旦新受命三王维长终是图兹道能念予一人周公藏其策金縢匮中诫守者勿敢言明日武王有瘳其后武王既崩成王少在强葆之中周公恐天下闻武王崩而畔周公乃践阼代成王摄行政当国管叔及其群弟流言于国曰周公将不利于成王周公乃告太公望召公奭曰我之所以弗辟而摄行政者恐天下畔周无以告我先王太王王季文王三王之忧劳天下久矣于今而后成武王蚤终成王少将以成周我所以为之若此于是卒相成王而使其子伯禽代就封于鲁周公戒伯禽曰我文王之子武王之弟成王之叔父我于天下亦不贱矣然我一沐三捉发一饭三吐哺起以待士犹恐失天下之贤人子之鲁慎无以国骄人管蔡武庚等果率淮夷而反周公乃奉成王命兴师东伐作大诰遂诛管叔杀武庚放蔡叔收殷余民以封康叔于卫封微子于宋以奉殷祀宁淮夷东土二年而毕定诸侯咸服宗周天降祉福唐叔得禾异母同颖献之成王成王命唐叔以馈周公于东土作馈禾周公既受命禾嘉天子命作嘉禾东土以集周公归报成王乃为诗贻王命之曰鸱鸮王亦未敢训周公成王七年二月乙未王朝步自周至丰使太保召公先之雒相土其三月周公往营成周雒邑卜居焉曰吉遂国之成王长能听政于是周公乃还政于成王成王临朝周公之代成王治南面倍依以朝诸侯及七年后还政成王北面就臣位匑匑如畏然初成王少时病周公乃自揃其蚤沈之河以祝于神曰王少未有识奸神命者乃旦也亦藏其策于府成王病有瘳及成王用事人或谮周公周公奔楚成王发府见周公祷书乃泣反周公周公归恐成王壮治有所淫佚乃作多士作毋逸毋逸称为人父母为业至长久子孙骄奢忘之以亡其家为人子可不慎乎故昔在殷王中宗严恭敬畏天命自度治民震惧不敢荒宁故中宗飨国七十五年其在高宗久劳于外为与小人作其即位乃有亮暗三年不言言乃欢不敢荒宁密靖殷国至于小大无怨故高宗飨国五十五年其在祖甲不义惟王久为小人于外知小人之依能保施小民不侮鳏寡故祖甲飨国三十三年多士称曰自汤至于帝乙无不率祀明德帝无不配天者在今后嗣王纣诞淫厥佚不顾天及民之从也其民皆可诛周多士文王日中昃不暇食飨国五十年作此以诫成王成王在丰天下已安周之官政未次序于是周公作周官官别其宜作立政以便百姓百姓说周公在丰病将没曰必葬我成周以明吾不敢离成王周公既卒成王亦让葬周公于毕从文王以明予小子不敢臣周公也周公卒后秋未获暴风雷雨禾尽偃大木尽拔周国大恐成王与大夫朝服以开金縢书王乃得周公所白以为躬代武王之说二公及王乃问史百执事史百执事曰信有昔周公命我勿敢言成王执书以泣曰自今后其无穆卜乎昔周公勤劳王家惟予幼人弗及知今天动威以彰周公之德惟朕小子其迎我国家礼亦宜之王出郊天乃雨反风禾尽起二公命国人凡大木所偃尽起而筑之岁则大熟于是成王乃命鲁得郊祭文王鲁有天子礼乐者以周公之德也匑
音穷
注
谯周曰以太王所居周地为其采邑故谓周公　索隐曰异母尚书作亩并通（按书泰誓云十有三年春大会于孟津则
　武王得天下在嗣位之十有三年而通鉴亦纪封建诸侯于十三年则封鲁以十三年为正）成王元年命周公元子伯禽代就封于鲁
按左传定公四年卫子鱼曰昔武王克商成王定之选建明德以藩屏周故周公相王室以尹天下于周为睦分鲁公以大路大旗夏后氏之璜封父之繁弱殷民六族条氏徐氏萧氏索氏长勺氏尾勺氏使帅其宗氏辑其分族将其类丑以法则周公用即命于周是使之职事于鲁以昭周公之明德分之土田陪敦祝宗卜史备物典策官司彝器因商奄之民命以伯禽而封于少&#之虚按史记鲁周公世家周公卒子伯禽固已前受封是为鲁公鲁公伯禽之初受封之鲁三年而后报政周公周公曰何迟也伯禽曰变其俗革其礼丧三年然后除之故迟太公亦封于齐五月而报政周公周公曰何疾也曰吾简其君臣礼从其俗为也及后闻伯禽报政迟乃叹曰呜呼鲁后世其北面事齐矣夫政不简不易民不有近平易近民民必归之按说苑成王封伯禽为鲁公召而告之曰尔知为人上之道乎凡处尊位者必以敬下顺德规谏必开不讳之门撙节安静以藉之谏者勿振以威毋格其言博采其辞乃择可观夫有文无武无以威下有武无文民畏不亲文武俱行威德乃成既成威德民亲以服清白上通巧佞下塞谏者得进忠信乃畜伯禽再拜受命而辞按通鉴前编成王元年命周公元子伯禽代就封于鲁成王三年鲁侯帅师伐淮夷徐戎
按书经鲁侯伯禽宅曲阜徐夷并兴东郊不开作费誓公曰嗟人无哗听命徂兹淮夷徐戎并兴善&#乃甲胄敿乃干无敢不吊备乃弓矢锻乃戈矛砺乃锋刃无敢不善今惟淫舍牿牛马杜乃擭敜乃&#无敢伤牿牿之伤汝则有常刑马牛其风臣妾逋逃毋敢越逐祗复之我商汝乃越逐不复汝则有常刑无敢寇攘逾垣墙窃马牛诱臣妾汝则有常刑甲戌我惟征徐戎峙乃糗粮无敢不逮汝则有大刑鲁人三郊三遂峙乃桢干甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑按史记鲁周公世家伯禽即位之后有管蔡等反也淮夷徐戎亦&#兴反于是伯禽率师伐之于作誓曰陈尔甲冑无敢不善无敢伤牿马牛其风臣妾逋逃勿敢越逐敬复之无敢寇攘逾墙垣鲁人三郊三隧峙尔刍茭糗粮桢干无敢不逮我甲戌筑而征徐戎无敢不及有大刑作此誓遂平徐戎定鲁按通鉴前编成王三年鲁侯伯禽帅师伐淮夷徐戎成王八年命鲁侯禽父齐侯伋迁庶殷于鲁按竹书纪年云云
康王十六年鲁公伯禽薨子酋嗣
按史记鲁周公世家鲁公伯禽卒子考公酋立注
徐广曰皇甫谧云伯禽以成王元年封四十六　年康王十六年卒按竹书纪年康王十九年鲁侯禽父薨
按通鉴前编目按世家伯禽无年而徐广注云封四十六年若以四十六年为正则伯禽之卒当在康王九年若卒于康王十六年则当云五十三年未详孰是　南轩按世家云考公四年卒金会编乃书考公立于康王九年卒于康王二十年则与世家不合矣今仍依前编书子酋嗣于康王十六年以俟后之君子订焉按竹书纪年书鲁公薨于康王十
九年与诸家俱异宜从世家为正

康王二十年鲁侯酋薨弟熙立
按史记鲁周公世家考公四年卒立弟熙是为炀公康王二十一年鲁筑茅阙门按史记鲁周公世家炀公筑茅阙门

注
世本曰炀公徙鲁
按通鉴前编康王二十一年鲁侯筑茅阙门
康王二十六年鲁侯熙薨子宰立
按史记鲁周公世家炀公六年卒子幽公宰立注
索隐曰世本名圉
按通鉴前编康王二十六年鲁炀公薨子宰嗣昭王十四年鲁侯弟弒幽公而自立按史记鲁周公世家幽公十四年弟杀幽公而自立是为魏公
注
徐广曰世本作微公
按通鉴前编昭王十四年鲁侯弟&#其君幽公而自立穆王四十五年鲁侯薨子擢立
按史记鲁周公世家魏公五十年卒子厉公擢立按竹书纪年穆王四十五年鲁侯薨（按昭王在位五十一年穆
　王在位五十五年通鉴魏公立在昭王十四年世家言在位五十年则薨在穆王十二年竹书疑误）懿王　　年鲁侯擢薨弟具立
按史记鲁周公世家厉公三十七年卒鲁人立其弟具是为献公（按竹书厉公立在穆王四十五年在位三十七年则薨当懿王十五年以下条　二公年代多舛姑阙所疑）
夷王　　年鲁侯具薨子濞立
按史记鲁周公世家献公三十二年卒子真公濞立　按慎公在位三十二年则薨当夷王七年以纪元考之自懿王十五年历孝夷属三王至宣王二年　尚距九十余年世家言真公在位三十年卒在宣王二年通真公三十二年仅六十二年姑阙所疑）宣王二年鲁侯濞卒弟敖立
按史记鲁周公世家真公十四年周厉王无道出奔彘共和行政二十九年周宣王即位三十年真公卒弟敖立是为武公按史记注真音慎通鉴前编宣
王三年为武公元年与世家正合

宣王十二年鲁侯朝周王立其少子戏为鲁太子夏鲁侯敖卒子戏立按史记周本纪宣王十二年鲁武公来朝　按鲁周公世家武公九年春武公与长子括少子戏西朝周宣王宣王爱戏欲立戏为鲁太子周之樊仲山父谏宣王曰废长立少不顺不顺必犯王命犯王命必诛之故出令不可不顺也令之不行政之不立行而不顺民将上夫下事上少事长所以为顺今天子建诸侯立其少是教民逆也若鲁从之诸侯效之王命将有所壅若弗从而诛之是自诛王命也诛之亦失不诛亦失王其图之宣王弗听卒立戏为鲁太子夏武公归而卒戏立是为懿公宣王二十一年鲁伯御弒其君戏而自立
按史记鲁周公世家懿公九年懿公兄括之子伯御与鲁人攻弒懿公而立伯御为君宣王三十二年宣王伐鲁诛伯御而立懿公弟称按史记鲁周公世家伯御即位十一年周宣王伐鲁杀其君伯御而问鲁公子能道顺诸侯者以为鲁后樊穆仲曰鲁懿公弟称肃恭明神敬事耆老赋事行刑必问于遗训而咨于固实不干所问不犯所知宣王曰然能训治其民矣乃立称于夷宫是为孝公注
徐广曰固一作故韦昭曰固实故事之是者
平王二年鲁侯称薨子弗湟立
按史记鲁周公世家孝公二十七年卒子弗湟立是为惠公
注
索隐曰系本作弗皇年表作孝公子弗生
平王四十八年鲁侯弗湟薨子息姑摄当国
按左传惠公元妃孟子孟子卒继室以声子生隐公宋武公生仲子仲子生而有文在其手曰为鲁夫人故仲子归于我生桓公而惠公薨是以隐公立而奉之按史记鲁周公世家惠公四十六年惠公卒长庶子息摄当国行君事是为隐公初惠公适夫人无子公贱妾声子生子息息长为娶于宋宋女至而好惠公夺而自妻之生子允登宋女为夫人以允为太子及惠公卒为允少故鲁人共令息摄政不言即位平王四十九年春正月鲁侯息姑即位三月鲁侯邾仪父盟于蔑夏四月鲁城郎秋七月王使宰咺归鲁惠公仲子之赗九月宋公鲁侯盟于宿冬十月鲁改葬惠公卫侯会葬鲁公子豫邾人郑人盟于翼鲁作南门十二月祭伯至于鲁鲁公子益师卒按春秋隐公元年即位城郎改葬会葬盟邾郑作南门不书　按左传元年春王周正月不书即位摄也三月公及邾仪父盟子蔑邾子克也未王命故不书爵曰仪父贵之也公摄位而欲求好于邾故为蔑之盟夏四月费伯帅师城郎不书非君命也秋七月天王使宰晅来归惠公仲子之赗缓且子氏未薨故名天子七月而葬同轨毕至诸侯五月同盟至大夫三月同位至士逾月外姻至赠死不及尸吊生不及哀豫凶事非礼也惠公之季年败宋师于黄公立而求成焉九月及宋人盟于宿始通也冬十月庚申改葬惠公公弗临故不书惠公之薨也有宋师太子少葬故有阙是以改葬卫侯来会葬不见公亦不书郑共叔之乱公孙滑出奔卫卫人为之伐郑取廪延郑人以王师虢师伐卫南鄙请师于邾邾子使私于公子豫豫请往公弗许遂行及邾人郑人盟于翼不书非公命也新作南门不书亦非公命也十二月祭伯来非王命也众父卒公不与小敛故不书日平王五十年春鲁侯会戎于潜夏五月鲁无骇帅师入极秋八月庚辰鲁侯及戎盟于唐九月纪裂繻逆女于鲁冬十月鲁伯姬归于纪纪子帛莒子盟于密十二月乙卯鲁夫人子氏薨按春秋隐公二年　按左传二年春公会戎于潜修惠公之好也戎请盟公辞司空无骇入极费父胜之戎请盟秋盟于唐复修戎好也九月纪裂繻来逆女卿为君逆也冬纪子帛莒子盟于密鲁故也平王五十一年夏四月辛卯鲁君氏卒秋武氏子求赙于鲁按春秋隐公三年　按左传三年夏君氏卒声子也不赴于诸侯不反哭于寝不祔于姑故不曰薨不称夫人故不言葬不书姓为公故曰君氏秋武氏子来求赙王未葬也　按公羊传夏四月辛卯尹氏卒尹氏者何天子之大夫也其称尹氏何贬曷为贬讥世卿世卿非礼也外大夫不卒此何以卒天王崩诸侯之主也
注
时天王崩鲁隐往奔丧尹氏主傧赞诸侯与隐　交接而卒恩隆于王者则加礼录之故为隐恩录　痛之日者恩录之明当有恩礼桓王元年夏宋公鲁侯遇于清秋宋公陈侯鲁公子翚蔡人卫人伐郑按春秋隐公四年　按左传四年春卫州吁弒桓公而立公与宋公为会将寻宿之盟未及期卫人来告乱夏公及宋公遇于清宋殇公之即位也公子冯出奔郑郑人欲纳之及卫州吁立将修先君之怨于郑而求宠于诸侯以和其民使告于宋曰君若伐郑以除君害君为主敝邑以赋与陈蔡从则卫国之愿也宋人许之于是陈蔡方睦于卫故宋公陈侯蔡人卫人伐郑围其东门五日而还公问于众仲曰卫州吁其成乎对曰臣闻以德和民不闻以乱以乱犹治丝而棼之也夫州吁阻兵而安忍阻兵无众安忍无亲众叛亲离难以济矣夫兵犹火也弗戢将自焚也夫州吁弒其君而虐用其民于是乎不务令德而欲以乱成必不免矣秋诸侯复伐郑宋公使来乞师公辞之羽父请以师会之公弗许固请而行故书曰翚帅师疾之也诸侯之师败郑徒兵取其禾而还桓王二年春鲁侯矢鱼于棠秋九月鲁考仲子之宫初献六羽郑以王师伐宋宋请救于鲁冬十二月辛巳鲁公子彄卒按春秋隐公五年宋请救不书　按左传五年春公将如棠观鱼者臧僖伯谏曰凡物不足以讲大事其材不足以备器用则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苗秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登于俎皮革齿牙骨角毛羽不登于器则公不射古之制也若夫山林川泽之实器用之资皂隶之事官司之守非君所及也公曰吾将略地焉遂往陈鱼而观之僖伯称疾不从书曰公矢鱼于棠非礼也且言远地也九月考仲子之宫将万焉公问羽数于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也宋人取邾田邾人告于郑曰请君释憾于宋敝邑为道郑人以王师会之伐宋入其郛以报东门之役宋人使来告命公闻其入郛也将救之问于使者曰师何及对曰未及国公怒乃止辞使者曰君命寡人同恤社稷之难今问诸使者曰师未及国非寡人之所敢知也冬十二月辛巳臧僖伯卒公曰叔父有憾于寡人寡人弗敢忘葬之加一等桓王三年春郑人渝平于鲁夏五月辛酉齐侯鲁侯盟于艾冬京师如鲁告饥按春秋隐公六年如鲁告饥不书　按左传六年春郑人来渝平更成也更盟于艾始平于齐也冬京师来告饥公为之请籴于宋卫齐郑礼也桓王四年春三月鲁叔姬归于纪夏鲁城中丘齐侯使其弟年聘于鲁秋鲁侯伐邾冬王使凡伯聘于鲁按春秋隐公七年　按左传七年夏城中丘书不时也齐侯使夷仲年来聘结艾之盟也秋宋及郑平七月庚申盟于宿公伐邾为宋讨也初戎朝于周发币于公卿凡伯弗宾冬王使凡伯来聘还戎伐之于楚丘以归桓王五年春三月郑伯使宛归祊于鲁秋九月辛卯鲁侯莒人盟于浮来冬齐侯使告平宋卫郑于鲁十二月鲁大夫无骇卒按春秋隐公八年齐告平不书　按左传八年春郑伯请释泰山之祀而祀周公以泰山之祊易许田三月郑伯使宛来归祊不祀泰山也齐人平宋卫于郑秋会于温盟于瓦屋以释东门之役礼也八月公及莒人盟于浮来以成纪好也冬齐侯使来告成三国公使众仲对曰君释三国之图以鸠其民君之惠也寡君闻命矣敢不承受君之明德无骇卒羽父请谥与族公问族于众仲众仲对曰天子建德因生以赐姓胙之土而命之氏诸侯以字为谥因以为族官有世功则有官族邑亦如之公命以字为展氏祊必
彭反
注
祊郑祀泰山之邑许田鲁朝宿之邑
桓王六年春王使南季聘于鲁三月癸酉鲁大雨震电庚辰大雨雪鲁大夫挟卒夏鲁城郎冬齐侯鲁侯会于防按春秋隐公九年　按左传九年春王三月癸酉大雨霖以震书始也庚辰大雨雪亦如之书时失也凡雨自三日以往为霖平地尺为大雪夏城郎书不时也宋公不王郑伯为王左卿士以王命讨之伐宋宋以入郛之役怨公不告命公怒绝宋使秋郑人以王命来告伐宋冬公会齐侯于防谋伐宋也桓王七年春正月齐侯鲁侯郑伯会于中丘夏鲁公子翚齐人郑人伐宋六月壬戌鲁败宋师于菅辛未取郜辛巳取防按春秋隐公十年　按左传十年春王正月公会齐侯郑伯于中丘癸丑盟于邓为师期夏五月羽父先会齐侯郑伯伐宋六月戊申公会齐侯郑伯于老桃壬戌公败宋师于菅庚午郑师入郜辛未归于我庚辰郑师入防辛巳归于我桓王八年春滕侯薛侯朝于鲁夏鲁侯郑伯会于时来秋七月壬午齐侯鲁侯郑伯入许冬十一月壬辰鲁侯息姑薨按春秋隐公十一年　按左传十一年春滕侯薛侯来朝争长薛侯曰我先封滕侯曰我周之卜正也薛庶姓也我不可以后之公使羽父请于薛侯曰君与滕君辱在寡人周谚有之曰山有木工则度之宾有礼主则择之周之宗盟异姓为后寡人若朝于薛不敢与诸任齿君若辱贶寡人则愿以滕君为请薛侯许之乃长滕侯夏公会郑伯于郲谋伐许也秋七月公会齐侯郑伯伐许庚辰傅于许颍考叔取郑伯之旗蝥弧以先登子都自下射之颠瑕叔盈又以蝥弧登周麾而呼曰君登矣郑师毕登壬午遂入许许庄公奔卫齐侯以许让公公曰君谓许不共故从君讨之许既伏其罪矣虽君有命寡人弗敢与闻乃与郑人冬十月羽父请杀桓公将以求太宰公曰为其少故也吾将授之矣使营菟裘吾将老焉羽父惧反谮公于桓公而请弒之公之为公子也与郑人战于狐壤止焉郑人囚诸尹氏赂尹氏而祷于其主锺巫遂与尹氏归而立其主十一月公祭锺巫齐于社圃馆于寪氏壬辰羽父使贼杀公于寪氏立桓公而讨寪氏有死者不书葬不成丧也桓王九年春正月鲁侯轨即位三月鲁侯郑伯会于垂郑伯以璧假许田夏四月丁未鲁侯郑伯盟于越秋鲁大水按春秋桓公元年　按左传元年春公即位修好于郑郑人请复祀周公卒易祊田公许之三月郑伯以璧假许田为周公祊故也夏四月丁未公及郑伯盟于越结祊成也盟曰渝盟无享国桓王十年春正月滕子朝于鲁三月齐侯鲁侯陈侯郑伯会于稷以成宋乱夏四月鲁取郜大鼎于宋戊申纳于太庙秋七月杞侯朝于鲁九月鲁入杞鲁侯及戎盟于唐按春秋桓公二年　按左传二年春宋督攻孔氏杀孔父而取其妻公怒督惧遂弒殇公君子以督为有无君之心而后动于恶故先书弒其君会于稷以成宋乱为赂故立华氏也宋殇公立十年十一战民不堪命孔父嘉为司马督为太宰故因民之不堪命先宣言曰司马则然已杀孔父而弒殇公召庄公于郑而立之以亲郑以郜大鼎赂公齐陈郑皆有赂故遂相宋公夏四月取郜大鼎于宋戊申纳于太庙非礼也臧哀伯谏曰君人者将昭德塞违以临照百官犹惧或失之故昭令德以示子孙是以清庙茅屋大路越席大羹不致粢食不凿昭其俭也衮冕黻珽带裳幅衡紞弦綖昭其度也藻率鞞鞶厉游缨昭其数也火龙黼黻昭其文也五色比象昭其物也钖鸾和铃昭其声也三辰旗旗昭其明也夫德俭而有度登降有数文物以纪之声明以发之以临照百官百官于是乎戒惧而不敢易纪律今灭德立违而置其赂器于太庙以明示百官百官象之其又何诛焉国家之败由官邪也官之失德宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于太庙其若之何公不听周内史闻之曰臧孙达其有后于鲁乎君违不忘谏之以德秋七月杞侯来朝不敬杞侯归乃谋伐之九月入杞讨不敬也公及戎盟于唐修旧好也冬公至自唐告于庙也凡公行告于宗庙反行饮至舍爵策勋焉礼也特相会往来称地让事也自参以上则往称地来称会成事也桓王十一年春正月齐侯鲁侯会于嬴夏六月鲁侯杞侯会于郕秋七月鲁公子翚如齐逆女九月齐侯送姜氏于欢齐侯鲁侯会于欢夫人姜氏归于鲁冬齐侯使其弟年聘于鲁鲁有年按春秋桓公三年　按左传三年春会于嬴成昏于齐也公会杞侯于郕杞求成也秋公子翚如齐逆女修先君之好故曰公子齐侯送姜氏非礼也凡公女嫁于敌国姊妹则上卿送之以礼于先君公子则下卿送之于大国虽公子亦上卿送之于天子则诸侯皆行公不自送于小国则上大夫送之冬齐仲年来聘致夫人也桓王十二年春正月鲁侯狩于郎夏王使宰渠伯纠聘于鲁按春秋桓公四年　按左传四年春正月公狩于郎书时礼也夏周宰渠伯纠来聘父在故名桓王十三年夏王使仍叔之子聘于鲁鲁城祝丘秋鲁大雩鲁螽按春秋桓公五年　按左传五年仍叔之子弱也秋大雩书不时也桓王十四年春正月州公朝于鲁夏四月鲁侯纪侯会于成秋八月壬午鲁大阅九月丁卯鲁子同生冬纪侯朝于鲁按春秋桓公六年　按左传六年春淳于公自曹来朝夏会于成纪来谘谋齐难也秋大阅简车马也九月丁卯子同生以太子生之礼举之接以大牢卜士负之士妻食之公与文姜宗妇命之公问名于申繻对曰名有五有信有义有象有假有类以名生为信以德命为义以类命为象取于物为假取于父为类不以国不以官不以山川不以隐疾不以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖侯废司徒宋以武公废司空先君献武废二山是以大物不可以命公曰是其生也与吾同物命之曰同冬纪侯来朝请王命以求成于齐公告不能桓王十五年春二月己亥鲁焚咸丘夏谷伯绥邓侯吾离朝于鲁按春秋桓公七年　按左传七年春榖伯邓侯来朝名贱之也桓王十六年春正月己卯鲁烝王使家父聘于鲁夏五月丁丑鲁烝秋鲁伐邾冬十月鲁雨雪祭公如鲁按春秋桓公八年　按左传八年冬祭公来遂逆王后于纪礼也桓王十七年冬曹伯使其世子射姑朝于鲁
按春秋桓公九年　按左传九年冬曹太子来朝宾之以上卿礼也享曹太子初献乐奏而叹施父曰曹太子其有忧乎非叹所也十年春曹桓公卒桓王十八年秋鲁侯卫侯会于桃丘弗遇冬十二月丙午齐侯卫侯郑伯伐鲁战于郎按春秋桓公十年　按左传十年冬齐卫郑来战于郎我有辞也初北戎病齐诸侯救之郑公子忽有功焉齐人饩诸侯使鲁次之鲁以周班后郑郑人怒请师于齐齐人以卫师助之故不称侵伐先书齐卫王爵也桓王十九年秋九月宋公陈侯鲁大夫柔蔡叔盟于折宋公鲁侯会于夫锺冬十二月宋公鲁侯会于阚按春秋桓公十一年桓王二十年夏六月壬寅鲁侯杞侯莒子盟于曲池秋七月丁亥宋公鲁侯燕人盟于谷丘八月宋公鲁侯会于虚冬十一月宋公鲁侯会于龟丙戌鲁侯郑伯盟于武父十二月鲁及郑师伐宋丁未战于宋按春秋桓公十二年　按左传十二年夏盟于曲池平杞莒也公欲平宋郑秋公及宋公盟于句渎之丘宋成未可知也故又会于虚冬又会于龟宋公辞平故与郑伯盟于武父遂帅师而伐宋战焉桓王二十一年春二月鲁侯会纪侯郑伯己巳鲁及齐侯宋公卫侯燕人战齐师宋师卫师燕师败绩按春秋桓公十三年　按左传十三年春宋多责赂于郑郑不堪命故以纪鲁及齐与宋卫燕战桓王二十二年春正月鲁侯郑伯会于曹夏郑伯使其弟语与鲁盟秋八月壬申鲁御廪灾乙亥鲁尝按春秋桓公十四年　按左传十四年春会于曹曹人致饩礼也夏郑子人来寻盟且修曹之会秋八月壬申御廪灾乙亥尝书不害也桓王二十三年春二月王使家父求车于鲁夏六月齐侯鲁侯会于艾邾人牟人葛人朝于鲁冬十一月宋公鲁侯卫侯陈侯会于袲伐郑按春秋桓公十五年　按左传十五年春天王使家父来求车非礼也诸侯不贡车服天子不私求财夏六月公会齐侯于艾谋定许也冬会于袲谋伐郑将纳厉公也弗克而还庄王元年春正月宋公鲁侯蔡侯卫侯会于曹夏四月宋公鲁侯卫侯陈侯蔡侯伐郑秋七月鲁侯自伐郑归冬鲁城向按春秋桓公十六年　按左传十六年春正月会于曹谋伐郑也夏伐郑秋七月公至自伐郑以饮至之礼也冬城向书时也庄王二年春正月丙辰齐侯鲁侯纪侯盟于黄二月丙午鲁侯邾仪父盟于趡夏五月丙午鲁及齐师战于奚秋八月宋人鲁人卫人伐邾按春秋桓公十七年　按左传十七年春盟于黄平齐纪且谋卫故也及邾仪父盟于趡寻蔑之盟也夏及齐师战于奚疆事也于是齐人侵鲁疆疆吏来告公曰疆埸之事慎守其一而备其不虞姑尽所备焉事至而战又何谒焉秋伐邾宋志也庄王三年春正月齐侯鲁侯会于泺鲁侯与夫人姜氏遂如齐夏四月丙子鲁侯轨薨于齐丁酉鲁侯之丧自齐归冬十二月己丑葬鲁桓公按春秋桓公十八年　按左传十八年春公将有行遂与姜氏如齐申繻曰女有家男有室无相渎也谓之有礼易此必败公会齐侯于泺遂及文姜如齐齐侯通焉公谪之以告夏四月丙子享公使公子彭生乘公公薨于车鲁人告于齐曰寡君畏君之威不敢宁居来修旧好礼成而不反无所归咎恶于诸侯请以彭生除之齐人杀彭生　按公羊传夫人谮公于齐侯公曰同非吾子齐侯之子也齐侯怒与之饮酒于其出焉使公子彭生送之于其乘焉搚干而杀之搚路合反折声也

庄王四年春正月鲁侯同即位三月鲁夫人孙于齐秋鲁筑王姬之馆于外冬王使荣叔锡鲁桓公命按春秋庄公元年　按左传元年春不称即位文姜出故也三月夫人孙于齐不称姜氏绝不为亲礼也秋筑王姬之馆于外为外礼也庄王五年夏鲁公子庆父帅师伐于余丘冬十二月鲁夫人姜氏会齐侯于禚按春秋庄公二年　按左传二年冬夫人姜氏会齐侯于禚书奸也庄王六年春正月鲁大夫溺会齐师伐卫冬鲁侯次于滑按春秋庄公三年　按左传三年春溺会齐师伐卫疾之也冬公次于滑将会郑伯谋纪故也郑伯辞以难凡师一宿为舍再宿为信过信为次庄王七年春二月鲁夫人姜氏享齐侯于祝丘冬鲁侯齐人狩于禚按春秋庄公四年
庄王八年夏鲁夫人姜氏如齐师秋郳犁来朝于鲁冬鲁侯齐人宋人陈人蔡人伐卫按春秋庄公五年　按左传五年秋郳犁来来朝名未王命也冬伐卫纳惠公也庄王九年冬齐人归卫俘于鲁
按春秋庄公六年　按左传六年冬齐人来归卫宝文姜请之也庄王十年春鲁夫人姜氏会齐侯于防秋鲁大水无麦苗冬鲁夫人姜氏会齐侯于谷按春秋庄公七年　按左传七年春文姜会齐侯于防齐志也秋无麦苗不害嘉谷也庄王十一年春正月鲁师次于郎以俟陈人蔡人甲午鲁治兵夏齐师鲁师围郕郕降于齐师秋鲁师还按春秋庄公八年　按左传八年春治兵于庙礼也夏师及齐师围郕郕降于齐师仲庆父请伐齐师公曰不可我实不德齐师何罪罪我之由夏书曰皋陶迈种德德乃降姑务修德以待时乎秋师还君子是以善鲁庄公庄王十二年春鲁侯齐大夫盟于蔇夏鲁侯伐齐纳子纠齐小白入于齐秋八月庚申鲁及齐师战于干时鲁师败绩九月齐人取子纠杀之冬鲁浚洙按春秋庄公九年　按左传八年齐侯使连称管至父戍葵丘瓜时而往曰及瓜而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱连称有从妹在公宫无宠使间公曰捷吾以女为夫人冬十二月齐侯游于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧队于车伤足丧屦反诛屦于徒人费弗得鞭之见血走出遇贼于门劫而束之费曰我奚御哉袒而示之背信之费请先入伏公而出斗死于门中石之纷如死于阶下遂入杀孟阳于&#曰非君也不类见公之足于户下遂弒之而立无知初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔初公孙无知虐于雍廪九年春雍廪杀无知公及齐大夫盟于蔇齐无君也夏公伐齐纳子纠桓公自莒先入秋师及齐师战于干时我师败绩公丧戎路传乘而归秦子梁子以公旗辟于下道是以皆止鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于高傒使相可也公从之庄王十三年春正月鲁侯败齐师于长勺二月鲁侯侵宋夏六月齐师宋师次于郎鲁侯败宋师于乘丘按春秋庄公十年　按左传十年春齐师伐我公将战曹刿请见其乡人曰肉食者谋之又何间焉刿曰肉食者鄙未能远谋乃入见问何以战公曰衣食所安弗敢专也必以分人对曰小惠未遍民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之夏六月齐师宋师次于郎公子偃曰宋师不整可败也宋败齐必还请击之公弗许自雩门窃出蒙皋比而先犯之公从之大败宋师于乘丘齐师乃还庄王十四年夏五月戊寅鲁侯败宋师于鄑秋宋大水鲁使如宋吊冬王姬自鲁归于齐按春秋庄公十一年吊宋不书　按左传十一年夏宋为乘丘之役故侵我公御之宋师未陈而薄之败诸凡师敌未陈曰败某师皆陈曰战大崩曰败绩得&#曰克覆而败之曰取某师京师败曰王师败绩于某秋宋大水公使吊焉曰天作淫雨害于粢盛若之何不吊对曰孤实不敬天降之灾又以为君忧拜命之辱臧文仲曰宋其兴乎禹汤罪己其兴也悖焉桀纣罪人其亡也忽焉且列国有凶称孤礼也言惧而名礼其庶乎既而闻之曰公子御说之辞也臧孙达曰是宜为君有恤民之心冬齐侯来逆共姬　宗藩部汇考二十二
　　周五
　　鲁二
厘王元年冬齐侯鲁侯盟于柯
按春秋庄公十三年　按左传十三年冬盟于柯始及齐平也　按公羊传冬公会齐侯盟于柯何以不日易也其易奈何桓之盟不日其会不致信之也其不日何以始乎此庄公将会乎桓曹子进曰君之意何如庄公曰寡人之生则不若死矣曹子曰然则君请当其君臣请当其臣庄公曰诺于是会乎桓庄公升坛曹子手剑而从之管子进曰君何求乎曹子曰城坏压竟君不图与管子曰然则君将何求曹子曰愿请汶阳之田管子顾曰君许诺桓公曰诺曹子请盟桓公下与之盟已盟曹子摽剑而去之要盟可犯而桓公不欺曹子可雠而桓公不怨桓公之信着乎天下自柯之盟始焉按史记鲁周公世家十三年鲁庄公与曹沫会齐桓公于柯曹沫齐桓公求鲁侵地已盟而释桓公桓公欲背约管仲谏卒归鲁侵地厘王三年夏鲁夫人姜氏如齐
按春秋庄公十五年
厘王四年冬十二月齐侯宋公鲁侯陈侯卫侯郑伯许男曹伯滑伯滕子同盟于幽按春秋庄公十六年　按左传十六年冬同盟于幽郑成也厘王五年春齐人执郑詹秋郑詹自齐逃于鲁按春秋庄公十七年　按左传十七年春齐人执郑詹郑不朝也惠王元年夏鲁侯追戎于济西秋鲁有蜮
按春秋庄公十八年　按左传十八年夏公追戎于济西不言其来讳之也秋有蜮为灾也惠王二年秋鲁公子结媵陈人之妇于鄄遂及齐侯宋公盟鲁夫人姜氏如莒冬齐人宋人陈人伐鲁西鄙按春秋庄公十九年　按公羊传秋公子结媵陈人之妇于鄄遂及齐侯宋公盟媵者何诸侯娶一国则二国往媵之以侄娣从侄者何兄之子也娣者何弟也诸侯壹聘九女诸侯不再娶媵不书此何以书为其有遂事书大夫无遂事此其言遂何聘礼大夫受命不受辞出竟有可以安社稷利国家者则专之可也
注
先是鄄幽之会公皆不至公子结出竟遭齐宋　欲深谋伐鲁故专矫君命而与之盟除国家之难　全百姓之命故善而详录之先书地后书盟者明　出竟乃得专之也惠王三年春二月鲁夫人姜氏如莒
按春秋庄公二十年
惠王四年秋七月戊戌鲁夫人姜氏薨
按春秋庄公二十一年
惠王五年春正月鲁肆大眚癸丑葬鲁夫人文姜秋七月丙申齐高傒鲁人盟于防冬鲁侯如齐纳币按春秋庄公二十二年　按谷梁传冬公如齐纳币纳币大夫之事也礼有纳采有问名有纳征有告期四者备而后娶礼也公之亲纳币非礼也故讥之惠王六年春祭叔聘于鲁夏鲁侯如齐观社楚人聘于鲁齐侯鲁侯遇于谷萧叔朝于鲁秋鲁丹桓宫楹冬十二月甲寅齐侯鲁侯盟于扈按春秋庄公二十三年　按左传二十三年夏公如齐观社非礼也曹刿谏曰不可夫礼所以整民也故会以训上下之则制财用之节朝以正班爵之义帅长幼之序征伐以讨其不然诸侯有王王有巡狩以大习之非是君不举矣君举必书书而不法后嗣何观按国语严公如齐观社曹刿谏曰不可夫礼所以正民也是故先王制诸侯使五年四王一相朝也终则讲于会以正班爵之义帅长幼之序训上下之则制财用之节其间无由荒怠夫齐弃太公之法而观民于社君为是举而往观之非故业也何以训民土发而社助时也收&#而烝纳要也今齐社而往观旅非先王之训也天子祀上帝诸侯会之受命焉诸侯祀先王先公卿大夫佐之受事焉臣不闻诸侯之相会祀也祀又不法君举必书书而不法后嗣何观公不听遂如齐惠王七年春三月鲁刻桓宫桷夏鲁侯如齐逆女秋鲁侯自齐归八月丁丑鲁夫人姜氏入戊寅鲁大夫宗妇觌用币冬鲁大水按春秋庄公二十四年　按左传二十四年春刻其桷皆非礼也御孙谏曰臣闻之俭德之共也侈恶之大也先君有共德而君纳诸大恶无乃不可乎秋哀姜至公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣修以告虔也今男女同贽是无别也男女之别国之大节也而由夫人乱之无乃不可乎惠王八年春陈侯使女叔聘于鲁夏六月辛未朔日有食之鼓用牲于社鲁伯姬归于杞秋鲁大水鼓用牲于社于门冬鲁公子友如陈按春秋庄公二十五年　按左传二十五年春陈女叔来聘始结陈好也嘉之故不名夏六月辛未朔日有食之鼓用牲于社非常也唯正月之朔慝未作日有食之于是乎用币于社伐鼓于朝秋大水鼓用牲于社于门亦非常也凡天灾有币无牲非日月之眚不鼓惠王九年春鲁侯伐戎秋鲁侯宋人齐人伐徐按春秋庄公二十六年惠王十年春鲁侯会杞伯姬于洮夏六月齐侯宋公陈侯鲁侯郑伯同盟于幽秋鲁公子友如陈葬原仲冬杞伯姬至鲁莒庆逆叔姬于鲁杞伯朝于鲁齐侯鲁侯会于城濮按春秋庄公二十七年　按左传二十七年春公会杞伯姬于洮非事也天子非展义不巡守诸侯非民事不举卿非君命不越竟夏同盟于幽陈郑服也秋公子友如陈葬原仲非礼也原仲季友之旧也冬杞伯姬来归宁也凡诸侯之女归宁曰来出曰来归夫人归宁曰如某出曰归于某　按公羊传原仲者何陈大夫也大夫不书葬此何以书通乎季子之私行也何通乎季子之私行辟内难也君子辟内难而不辟外难内难者何公子庆父公子牙公子友皆庄公之母弟也公子庆父公子牙通乎夫人以胁公季子起而治之则不得与于国政坐而视之则亲亲固不忍见也故于是复请至于陈而葬原仲也惠王十一年秋荆伐郑鲁侯齐人宋人救郑冬鲁筑郿鲁大无麦禾鲁臧孙辰告籴于齐按春秋庄公二十八年　按左传二十八年秋楚令尹子元以车六百乘伐郑诸侯救郑楚师夜遁冬饥臧孙辰告籴于齐礼也筑郿非都也凡邑有宗庙先君之主曰都无曰邑邑曰筑都曰城按国语鲁饥臧文仲言于严公曰夫为四邻之援结诸侯之信重之以婚姻申之以盟誓固国之艰急是为铸名器藏宝财固民之殄病是待今国病矣君盍以名器请籴于齐公曰谁使对曰国有饥馑卿出告籴古之制也辰也备卿辰请如齐公使往从者曰君不命吾子吾子请之其为选事乎文仲曰贤者急病而让夷居官者当事不避难在位者恤民之患是以国家无违今我不如齐非急病也在上不恤下居官而惰非事君也文仲以鬯圭与玉磬如齐告籴曰天灾流行戾于敝邑饥馑荐降民羸几卒大惧殄周公太公之命祀职贡业事之不共而获戾不腆先君之敝器敢告滞积以纾执事以救敝邑使能共职岂唯寡君与二三臣实受君赐其周公太公及百辟神祇实永飨而赖之齐人归其玉而予之籴惠王十二年春鲁新延厩秋鲁有蜚冬十二月纪叔姬卒于鲁鲁城诸及防按春秋庄公二十九年　按左传二十九年春新作延厩书不时也凡马日中而出日中而入秋有蜚为灾也凡物不为灾不书冬十二月城诸及防书时也凡土功龙见而毕务戒事也火见而致用水昏正而栽日至而毕惠王十三年夏鲁师次于成秋八月癸亥鲁葬纪叔姬九月庚午朔日有食之鼓用牲于社冬齐侯鲁侯遇于鲁济按春秋庄公三十年　按左传三十年冬遇于鲁济谋山戎也以其病燕故也惠王十四午春鲁筑台于郎夏四月鲁筑台于薛六月齐侯献戎捷于鲁秋鲁筑台于秦按春秋庄公三十一年　按左传三十一年夏六月齐侯来献戎捷非礼也凡诸侯有四夷之功则献于王王以警于夷中国则否诸侯不相遗俘惠王十五年春鲁城小谷秋七月癸巳鲁公子牙卒八月癸亥鲁侯同薨子般立冬十月己未子般卒弟启方立鲁公子庆父奔齐按春秋庄公三十二年　按左传三十二年春城小谷为管仲也初公筑台临党氏见孟任从之閟而以夫人言许之割臂盟公生子般焉雩讲于梁氏女公子观之圉人荦自墙外与之戏子般怒使鞭之公曰不如杀之是不可鞭荦有力焉能投盖于稷门公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于针巫氏使针季鸩之曰饮此则有后于鲁国不然死且无后饮之归及逵泉而卒立叔孙氏八月癸亥公薨于路寝子般即位次于党氏冬十月己未共仲使圉人荦贼子般于党氏成季奔陈立闵公　按公羊传秋七月癸巳公子牙卒何以不称弟杀也杀则曷为不言刺为季子讳杀也曷为为季子讳杀季子之遏恶也不以为国狱缘季子之心而为之讳季子之遏恶奈何庄公病将死以病召季子季子至而授之以国政曰寡人即不起此病吾将焉致乎鲁国季子曰般也存君何忧焉公曰庸得若是乎牙谓我曰鲁一生一及君已知之矣庆父也存季子曰夫何敢是将为乱乎夫何敢俄而牙弒械成季子和药而饮之曰公子从吾言而饮此则必可以无为天下戮笑必有后乎鲁国不从吾言而不饮此则必为天下戮笑必无后乎鲁国于是从其言而饮之饮之无&#氏至乎王堤而死公子牙今将尔辞曷为与亲弒者同君亲无将将而诛焉然则善之与曰然杀世子母弟直称君者甚之也季子杀母兄何善尔诛不得辟兄君臣之义也然则曷为不直诛而鸩之行诛乎兄隐而逃之使托若以疾死然亲亲之道也惠王十六年夏六月辛酉葬鲁庄公秋八月齐侯鲁侯盟于落姑鲁公子季友归鲁冬齐仲孙湫至鲁按春秋闵公元年　按左传元年春不书即位乱故也夏六月葬庄公乱故是以缓秋八月公及齐侯盟于落姑请复季友也齐侯许之使召诸陈公次于郎以待之季子来归嘉之也冬齐仲孙湫来省难书曰仲孙亦嘉之也仲孙归曰不去庆父鲁难未已公曰若之何而去之对曰难不已将自毙君其待之公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务宁鲁难而亲之亲有礼因重固间携贰覆昏乱霸王之器也　按公羊传元年春王正月公何以不言即位继弒君不言即位孰继继子般也孰弒子般庆父也杀公子牙今将尔季子不免庆父弒君何以不诛将而不免遏恶也既而不可及因狱有所归不探其情而诛焉亲亲之道也恶乎归狱归狱仆人邓扈乐曷为归狱仆人邓扈乐庄公存之时乐曾淫于宫中子般执而鞭之庄公死庆父谓乐曰般之辱尔国人莫不知盍弒之矣使弒子般然后诛邓扈乐而归狱焉季子至而不变也冬齐仲孙来齐仲孙者何公子庆父也公子庆父则曷为谓之齐仲孙系之齐也曷为系之齐外之也曷为外之春秋为尊者讳为亲者讳为贤者讳子女子曰以春秋为春秋齐无仲孙其诸吾仲孙与惠王十七年夏五月乙酉鲁吉禘于庄公秋八月辛丑鲁公子庆父弒其君启方公子季友以公子申如邾九月鲁夫人姜氏奔邾公子庆父奔莒冬齐高子盟于鲁按春秋闵公二年公子申如邾不书　按左传二年夏吉禘于庄公速也初公傅夺卜齮田公不禁秋八月辛丑共仲使卜齮贼公于武闱成季以僖公适邾共仲奔莒乃入立之以赂求共仲于莒莒人归之及密使公子鱼请不许哭而往共仲曰奚斯之声也乃缢闵公哀姜之娣叔姜之子也故齐人立之共仲通于哀姜哀姜欲立之闵公之死也哀姜与知之故孙于邾齐人取而杀之于夷以其尸归僖公请而葬之成季之将生也桓公使卜楚丘之父卜之曰男也其名曰友在公之右间于两社为公室辅季氏亡则鲁不昌又筮之遇大有之干曰同复于父敬如君所及生有文在其手曰友遂以命之成风闻成季之繇乃事之而属僖公焉故成季立之惠王十八年春正月鲁侯申即位秋七月戊辰鲁夫人姜氏薨于夷齐人以归于鲁八月齐侯宋公鲁侯郑伯曹伯邾人会于柽九月鲁侯败邾师于偃冬十月壬午鲁公子友帅师败莒师于郦获莒拿十二月丁巳鲁夫人姜氏之丧自齐归按春秋僖公元年即位不书　按左传元年春不称即位公出故也公出复入不书讳之也讳国恶礼也秋楚人伐郑郑即齐故也盟于荦谋救郑也九月公败邾师于偃虚丘之戍将归者也冬莒人来求赂公子友败诸郦获莒子之弟拿非卿也嘉获之也公赐季友汶阳之田及费夫人氏之丧至自齐君子以齐人杀哀姜也为已甚矣女子从人者也　按公羊传冬十月壬午公子友帅师败莒师于犁获莒拿莒挐者何莒大夫也莒无大夫此何以书大季子之获也何大乎季子之获季子治内难以正御外难以正其御外难以正奈何公子庆父弒闵公走而之莒莒人逐之将由乎齐齐人不纳却反舍于汶水之上使公子奚斯入请季子曰公子不可以入入则杀矣奚斯不忍反命于庆父自南涘北面而哭庆父闻之曰嘻此奚斯之声也诺已曰吾不得入矣于是抗辀经而死莒人闻之曰吾已利子之贼矣以求赂乎鲁鲁人不与为是兴师而伐鲁季子待之以偏战　按谷梁传冬十月壬午公子友帅师败莒师于丽获莒拿莒无大夫其曰莒拿何也以吾获之目之也内不言获此其言获何也恶公子之绐绐者奈何公子友谓莒拿曰吾二人不相说士卒何罪屏左右而相搏公子友处下左右曰孟劳孟劳者鲁之宝刀也公子友以杀之然则何以恶乎绐也曰弃师之道也惠王十九年夏五月辛巳葬鲁夫人哀姜
按春秋僖公二年
惠王二十年冬鲁公子友如齐&#盟
按春秋僖公三年　按左传三年秋齐侯为阳谷之会来寻盟冬公子友如齐&#盟
</div>
    <div class="pagination">
<a href="官常典宗藩部_page22.html">上一页</a><span>...</span><a href="官常典宗藩部_page18.html">18</a><a href="官常典宗藩部_page19.html">19</a><a href="官常典宗藩部_page20.html">20</a><a href="官常典宗藩部_page21.html">21</a><a href="官常典宗藩部_page22.html">22</a><span class="current-page">23</span><a href="官常典宗藩部_page24.html">24</a><a href="官常典宗藩部_page25.html">25</a><a href="官常典宗藩部_page26.html">26</a><a href="官常典宗藩部_page27.html">27</a><a href="官常典宗藩部_page28.html">28</a><span>...</span><a href="官常典宗藩部_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
