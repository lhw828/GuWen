<!DOCTYPE html>
<html>
<head>
    <meta charset="UTF-8">
    <title>官常典勋爵部 - 第 2 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典勋爵部 - 第 2 页/共 46 页</h1>
    <div class="content">　勋爵部汇考二
　　周
周制列爵惟五分土惟三而命赏礼仪各有差等按书经武成篇列爵惟五分土惟三
注
列诸侯之爵为公侯伯子男之五等分诸侯之　土为三等公侯百里伯七十里子男五十里按礼记曲礼五官之长曰伯
注
谓为三公周礼九命作伯
是职方

注
职主也是伯分主东西者是或为氏
其摈于天子也曰天子之吏

注
摈者辞也春秋传曰王命委之三吏谓三公也天子同姓谓之伯父异姓谓之伯舅自称于诸侯曰天子之老于外曰公于其国曰君九州之长入天子之国曰牧天子同姓谓之叔父异姓谓之叔舅于外曰侯于其国曰君其在东夷北狄西戎南蛮虽大曰子于内自称曰不谷于外自称曰王老庶方小侯入天子之国曰某人于外曰子自称曰孤　诸侯见天子曰臣某侯某其与民言自称曰寡人　王制王者之制禄爵公侯伯子男凡五等诸侯之上大夫卿下大夫上士中士下士凡五等天子之田方千里公侯田方百里伯七十里子男五十里不能五十里者不合于天子附于诸侯曰附庸天子之三公之田视公侯天子之卿视伯天子之大夫视子男天子之元士视附庸　千里之外设方伯五国以为属属有长十国以为连连有帅三十国以为卒卒有正二百一十国以为州州有伯八州八伯五十六正百六十八帅三百三十六长八伯各以其属属于天子之老二人分天下以为左右曰二伯　天子三公九卿二十七大夫八十一元士大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人天子使其大夫为三监监于方伯之国国三人天子之县内诸侯禄也外诸侯嗣也制三公一命卷若有加则赐也不过九命卷
音衮
注
制者言三公命服之制也命数止于九天子之　三公八命着鷩冕若加一命则为上公与王者之　后同而着衮冕故云一命衮若为三公而有加衮　者是出于特恩之赐非例当然故云若有加则赐　也人臣无过九命者大宗伯再命受服与此不同　马氏曰三公衮服有降龙无升龙次国之君不过七命小国之君不过五命大国之卿不过三命下卿再命小国之卿与下大夫一命注
方氏曰大国之卿不过三命下卿再命则知次　国之卿再命一命也小国之卿与下大夫一命则　知三等之国其大夫皆一命而已大国对下卿言　卿指上中可知小国特言卿则兼三等之卿可知　言下大夫而不及上中者盖诸侯无中大夫而卿　即上大夫故也前言上中下之所当与此不同者　位虽视其命不能无详略之异也天子赐诸侯乐则以柷将之赐伯子男乐则以将之
注
将之谓使者执此以将命也
诸侯赐弓矢然后征赐鈇钺然后杀赐圭瓒然后为鬯未赐圭瓒则资鬯于天子天子命之教然后为学小学在公宫南之左大学在郊　天子之大夫为三监监于诸侯之国者其禄视诸侯之卿其爵视次国之君其禄取之于方伯之地　诸侯世子世国大夫不世爵使以德爵以功未赐爵视天子之元士以君其国诸侯之大夫不世爵禄
注
世子世国畿外之制也天子大夫不世爵而世　禄先王使人爵人必取其有德有功者列国之君　薨其子未得赐爵则其衣服礼数视天子之元士　赐爵而后得如先君之旧也诸侯之大夫不世爵　禄而有大功德者亦世之左传言官有世功则有　官族月令立夏之日天子亲帅三公九卿大夫以迎夏于南郊还反行赏封诸侯庆赐遂行无不欣说　礼器礼有以高为贵者天子之堂九尺诸侯七尺大夫五尺士三尺天子诸侯台门此以高为贵也有以文为贵者天子龙衮诸侯黼大夫黻士元衣纁裳天子之冕朱绿藻十有二旒诸侯九上大夫七下大夫五此以文为贵也　玉藻凡自称伯曰天子之力臣诸侯之于天子曰某土之守臣某其在边邑曰某屏之臣某其于敌以下曰寡人小国之君曰孤摈者亦曰孤　杂记赞大行曰圭公九寸侯伯七寸子男五寸博三寸厚半寸剡上左右各寸半玉也藻三采六等注
赞大行者书说大行人之礼者名也藻荐玉者　也三采六等以朱白苍画之再行也子男执璧作　此赞者失之矣按周礼天官太宰之职以九两系邦国之民一曰牧以地得民二曰长以贵得民
注
两犹耦也所以协耦万民系犹缀也牧州长也　九州各有封域以居民也长诸侯也一邦之贵民　所仰也地官大司徒之职凡建邦国以土圭土其地而制其域诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一注
其食者半公所食租税得其半耳其半皆附庸　小国也属天子参之一者亦然故鲁颂曰锡之山　川土田附庸奄有龟蒙遂荒大东至于海邦论语　曰季氏将伐颛臾孔子曰先王以为东蒙主且在　邦域之中是社稷之臣此非七十里所能容然则　方五百里四百里合于鲁颂论语之言诸男食者　四之一适方五十里独此与今五经家说合耳郑　元谓其食者半参之一四之一者土均均邦国地　贡轻重之等其率之也公之地以一易侯伯之地　以再易子男之地以三易必足其国礼俗丧纪祭　祀之用乃贡其余若今度支经用余为司农谷矣　大国贡重正之也小国贡轻字之也凡诸侯为牧　正帅长及有德者乃有附庸为其有禄者当取焉　公无附庸侯附庸九同伯附庸七同子附庸五同　男附庸三同进则取焉退则归焉鲁于周法不得　有附庸故言锡之也地方七百里者包附庸以大　言之也附庸二十四言得兼此四等矣春官大宗伯之职以贺庆之礼亲异姓之国

注
异姓王婚姻甥舅
以九仪之命正邦国之位

注
每命异仪贵贱之位乃正
壹命受职

注
始见命为正吏谓列国之士于子男为大夫王　之下士亦一命郑司农云受职治职事再命受服

注
郑司农云受服受祭衣服为上士郑元谓此受　元冕之服列国之大夫再命于子男为卿卿大夫　自元冕而下如孤之服王之中士亦再命则爵弁　服三命受位

注
郑司农云受下大夫之位郑元谓此列国之卿　始有列位于王为王之臣也王之上士亦三命四命受器
注
郑司农云受祭器为上大夫郑元谓此公之孤　始得有祭器者也王之下大夫亦四命五命赐则

注
郑司农云则者法也出为子男郑元谓则地未　成国之名王之下大夫四命出封加一等五命赐　之以方百里二百里之地者方三百里以上为成　国王莽时以二十五成为则方五十里合今俗说　子男之地独刘子骏等识古有此制焉六命赐官

注
郑司农云子男入为卿治一官也郑元谓此王　六命之卿赐官者使得自置其臣治家邑如诸侯七命赐国
注
王之卿六命出封加一等者郑司农云出就侯　伯之国八命作牧

注
谓侯伯有功德者加命得专征伐于诸侯郑司　农云一州之牧王之三公亦八命九命作伯

注
上公有功德者加命为二伯得征五侯九伯者　郑司农云长诸侯为方伯以玉作六瑞以等邦国王执镇圭公执桓圭侯执信圭伯执躬圭子执谷璧男执蒲璧
注
等犹齐等也镇安也所以安四方镇圭者盖以　四镇之山为瑑饰圭长尺有二寸公二王之后及　王之上公双植谓之桓桓宫室之象所以安上也　桓圭盖亦以桓为瑑饰圭长九寸信当为身声之　误也身圭躬圭盖皆象以人形为瑑饰文有粗缛　耳欲其慎行以保身圭皆长七寸谷所以养人蒲　为席所以安人二玉盖或以谷为饰或以蒲为瑑　饰璧皆径五寸不执圭者未成国也王命诸侯则傧

注
傧进之也王将出命假祖庙立依前南乡傧者　进当命者延之命使登内史由王右以策命之降　再拜稽首登受策以出此其略也诸侯爵禄其臣　则于祭焉司几筵掌五几五席之名物辨其用与其位凡封国命诸侯王位设黼依依前南乡设莞筵纷纯加缫席画纯加次席黼纯左右玉几
注
斧谓之黼其绣白黑采以绛帛为质依其制如　屏风然于依前为王设席左右有几优至尊也郑　司农云纷读为豳又读为和粉之粉谓白绣也纯　读为均服之均纯缘也缫读为藻率之藻次席虎　皮为席郑元谓纷如绶有文而狭者缫席削蒲蒻　展之编以五采若今合欢矣画谓云气也次席桃　枝席有次列成文典瑞掌玉瑞玉器之藏辨其名物与其用事设其服饰
注
人执以见曰瑞礼神曰器瑞符信也服饰服玉　之饰谓缫藉公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇会同于王诸侯相见亦如之
注
缫所以荐玉木为中干用韦衣而画之就成也　三采朱白苍二采朱绿也郑司农云以圭璧见于　王觐礼曰侯氏入门右坐奠圭再拜稽首侯氏见　于天子春曰朝夏曰宗秋曰觐冬曰遇时见曰会　殷见曰同诸侯亦执圭璧以相见故邾隐公朝于　鲁春秋传曰邾子执玉高其容仰土圭以致四时日月封国则以土地

注
以致四时日月者度其景至不至以知其行得　失也冬夏以致日春秋以致月土地犹度地也封　诸侯以土圭度日景观分寸长短以制其域所封　也典命掌诸侯之五仪诸臣之五等之命

注
五仪公侯伯子男之仪五等谓孤以下四命三　命再命一命不命也或言仪或言命互文也上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节
注
上公谓王之三公有德者加命为二伯二王之　后亦为上公国家国之所居谓城方也公之城盖　方九里宫方九百步侯伯之城盖方七里宫方七　百步子男之城盖方五里宫方五百步大行人职　则有诸侯圭藉冕服建常樊缨贰车介牢礼朝位　之数焉王之三公八命其卿六命其大夫四命及其出封皆加一等其国家宫室车旗衣服礼仪亦如之
注
四命中下大夫也出封出畿内封于八州之中　加一等褒有德也大夫为子男卿为侯伯其在朝　廷则亦如命数耳王之上士三命中士再命下士　一命凡诸侯之适子誓于天子摄其君则下其君之礼一等未誓则以皮帛继子男
注
誓犹命也言誓者明天子既命以为之嗣树子　不易也公之子如侯伯而执圭侯伯之子如子男　而执璧子男之子与未誓者皆次小国之君执皮　帛而朝会焉其宾之皆以上卿之礼焉公之孤四命以皮帛&#小国之君其卿三命其大夫再命其士一命其宫室车旗衣服礼仪各&#其命之数侯伯之卿大夫士亦如之子男之卿再命其大夫一命其士不命其宫室车旗衣服礼仪各&#其命之数
注
视小国之君者列于卿大夫之位而礼如子男　也郑司农云九命上公得置孤卿一人春秋传曰　列国之卿当小国之君固周制也郑元谓王制曰　大国三卿皆命于天子下大夫五人上士二十七　人次国三卿二卿命于天子一卿命于其君下大　夫五人上士二十七人小国二卿皆命于其君下　大夫五人上士二十七人司服掌王之吉凶衣服辨其名物与其用事

注
用事祭祀视朝甸凶吊之事衣服各有所用
王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭群小祀则元冕注
六服同冕者首饰尊也郑司农曰大裘羔裘也　衮卷龙衣也鷩裨衣也毳罽衣也郑元谓书曰予　欲观古人之象日月星辰山龙华虫作缋宗彝藻　火粉米黼黻希绣此古天子冕服十二章希读为　絺王者相变至周而以日月星辰画于旌旗而冕　服九章登龙于山登火于宗彝九章初一曰龙次　二曰山次三曰华虫次四曰火次五曰宗彝皆画　以为缋次六曰藻次七曰粉米次八曰黼次九曰　黻皆希以为绣则衮之衣五章裳四章凡九也鷩　画以雉谓华虫也其衣三章裳四章凡七也毳画　虎蜼谓宗彝也其衣三章裳二章凡五也希刺粉　米无画也其衣一章裳二章凡三也元者衣无文　裳刺黻而已是以谓元焉凡冕服皆元衣纁裳公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自元冕而下如孤之服
注
自公之衮冕至卿大夫之元冕皆其朝聘天子　及助祭之服诸侯非二王后其余皆元冕而祭于　己夏官大司马之职建牧立监以维邦国

注
牧州牧也监监一国谓君也维犹连结也
司勋掌六乡赏地之以等其功

注
赏地赏田也在远郊之内属六乡焉等犹差也　以功大小为差王功曰勋
</div>
    <div class="pagination">
<a href="官常典勋爵部.html">上一页</a><a href="官常典勋爵部.html">1</a><span class="current-page">2</span><a href="官常典勋爵部_page3.html">3</a><a href="官常典勋爵部_page4.html">4</a><a href="官常典勋爵部_page5.html">5</a><a href="官常典勋爵部_page6.html">6</a><a href="官常典勋爵部_page7.html">7</a><span>...</span><a href="官常典勋爵部_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
