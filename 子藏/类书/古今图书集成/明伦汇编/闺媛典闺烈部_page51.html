<!DOCTYPE html>
<html>
<head>
    <meta charset="UTF-8">
    <title>闺媛典闺烈部 - 第 51 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺烈部 - 第 51 页/共 84 页</h1>
    <div class="content">按武昌府志樊口女不知何姓年及笄未嫁左贼东下掳置马上以手摩其乳女怒啮之贼不能脱呼同伙断其首批其颊而齿已入臂骨刳肉出齿其贼亦亡　　李正芳母王氏
按武昌府志王氏兴国州人庠生李正芳母献贼入境偕二子避徐山闻警自缢夫本素同死　　孟道异妻胡氏
按武昌府志胡氏大冶人适武昌太学生孟道异癸未之乱避贼永宁寺为贼所执将逼之白刃临颈不从贼怒刲其腹实草饲马而去　　谢氏女
按武昌府志谢氏女名三淑蒲圻人幼读列女传能师法之许聘诸生魏柱国年十四献逆屠城避地獭山为贼所获骂贼奋跃方塘而死邑令题其墓　　刘学良妻庄八儿按武昌府志庄八儿庄宁女兴国州人宁三世为庄家奴八儿年十六适刘学良学良亦人奴子越一年病亡八儿执丧甚哀屡绝复苏久之有少年佣耕者求赘翁姑许之八儿自度不能抗佯诺焉及期更麻衣出拜翁姑不知其意以为将受婿而喜之&#臾入室自缢死　　赵璁妻从二姑
按武昌府志从二姑兴国州人赵璁妻璁病且死目其妻而不能言二姑泣曰得无以妾为念乎惟有与君同穴耳璁既葬朝夕奠哭未几私语其婢曰汝幸善事吾姑亡人待吾久不可缓也语毕遂不食寻绐婢出闭门自缢死　　谢自强妻姚氏
按武昌府志姚氏蒲圻谢自强妻归谢二载夫病饮泣吁天愿以身代夫没自经以救解居顷之语人以必死故仍自尽　　熊鱼山次室徐氏
按武昌府志徐氏嘉鱼人熊鱼山次室避乱至粤舟次程乡县嵩口势急徐知不免谓鱼山曰当使公见妾死必不死背后芥公怀次晨赴水援以篙橹竟不受而没翌日得其尸下流视其衣履皆迭迭缝无纤罅　　尹洞庭继室郭氏
按武昌府志郭氏嘉鱼尹洞庭继室尹夫妇避兵同至闽乱间亡郭郭独留石窟中不出已而尹求之获所佩金刚经宛然委蜕　　童氏女
按武昌府志童氏女嘉鱼童洞儒长女流寇陷城女同兄伯隆避湖中兄怨妹曰此因汝累女曰如有事必不累兄兵至女知不免持所携竹筐佯掷曰此中有宝汝可取之随投水而死兵果取筐其兄亦得脱　　郭翊中妻黄氏按武昌府志黄氏咸宁诸生郭翊中妻夫早亡子民瞻始孩氏苦守以事翁姑画荻教瞻于黄泥洞为闯寇所执骂贼不辱触石而死血渍石成碧　　童心开妻章氏
按武昌府志章氏嘉鱼贡士童心开妻世居白湖癸未献贼入邑章随夫抱子先登舟不可随陟险入白云山石洞贼大索山中开幸脱出章被执大骂而死　　李之馨妻余氏按武昌府志余氏嘉鱼庠生李之馨妻为献贼所执大骂而死　　郑邦相妻杨氏
周
氏附

按武昌府志杨氏鄱阳令郑邦相妻翰林郑之谌母崇祯间叛兵冲斥望屋而噬杨不及避冒刃以死周氏相昆弟庠生邦遇妻与杨氏同日死难　　潘心宇妻李氏　　　鲁古愚妻刘氏
按武昌府志已上二妇仅存名氏死事无考
　　曹大春妻汪氏
按武昌府志汪氏武昌庠生曹大春妻司农若参次媳也年十四归曹孝事翁姑内外无间崇祯癸未献逆掠舟南渡氏避匿月山指怀中婴谓其夫曰妾所生惟此子母子相为存亡脱有不虞妾义不负君君当自为计五月贼入樊湖大肆搜索氏抱儿赴水死越七日尸浮浅渚面色如生犹两手握婴儿不可解　　邵云寰妻邵氏按武昌县志邵氏庠生邵圭桓祖母年十六适里人邵云寰阅七年夫亡三子俱幼家计萧条夫兄以氏少劝他适不从值闯逆东奔氏挈三子避贼于天宫井贼至搜山两子各窜伏惟幼子南依依不忍去子母同被执氏骂贼而死贼释南南匿母尸崖谷间后四月南入山寻视颜色如生遂负归葬焉　　曾某妻吴氏
按武昌县志吴氏庠生曾某妻耆民吴辂女也曾亡氏不食辂未知曾没走问疾视女在&#宽之曰儿强饭何用死为氏瞠视曰父何言遂侧身面壁又不食五日死夫妇合葬于贤庾曾氏竹林　　王家臣继母王氏
按武昌县志王氏庠生王家臣继母家臣生母亡兄弟三人仳失所父乃娶氏抚诸孤鞠育恩勤倍于生母凡饥渴寒暖纤悉必察父喜曰芦衣凉薄常受后妻之毒吾今幸矣诸子皆能成立仲子为邑诸生未几夫亡氏甘淡守约荼苦劳瘁以固穷节值闯逆蹂躏山谷氏为所执遂绝粒数日骂贼死　　投江女子
按武昌县志投江女子不知何县人为乱兵掳至营其帅欲纳之至浔阳江投水死尸逆流四百里至武昌二洄间渔人收葬之发本有绳系油纸小封取以示人则女子绝笔诗也有云寄语亲休绻念入江犹是女儿身按宝庆府志载杜小英投江系衣带
诗中二句同此以事迹稍异并存之

　　孟鲁难小妻黄氏
按武昌县志黄氏维扬人太仆卿孟鲁难小妻娄县令孝廉道脉之生母也癸未夏献逆犯境合邑逃窜殆尽臧获言宜趋避氏唾之曰妇人行不逾阃吾守吾正而已及城陷氏不得已从其子由间道走豫章趣粤东后其子归理先人茔兆氏留寓浔阳突盗掠其囊箧执氏索金帛氏夺贼刀自刺死　　张采妻万氏
按汉阳府志万氏汉川生员张采妻崇祯癸未氏甫嫁未数月左兵肆掠投塘水浅以首埋入深泥而死　　李正开妻骆氏按汉阳府志骆氏汉川诸生李正开妻崇祯壬午为左兵所掠贼持刃逼之氏引颈受刃骂不绝口而死　　王氏女按汉阳府志王氏女汉川周陂乡人未嫁所聘子亡自缢死　　殷氏杨氏
按汉阳府志殷氏汉川诸生杨敦义妻杨氏马呈祥妻敦义姑也义与祥相继死二妇哀毁骨立并于死者忌日先后自缢以殉事闻有司旌之　　周伏受妻江氏
按汉阳府志江氏周伏受妻孝感人嫁四年夫亡护卫林宽遣人聘之为妾江詈其人而告伏受父兄曰不得轻易陷我宽复迫之江遂毁园篱走夫坟痛哭沈漳湖而死事闻表其门　　王某妻石氏
按汉阳府志石氏汉阳蔡店人王某妻生一子夫亡有遗腹富民某谋娶之不从一日氏舟过南湖富民劫之湖中氏抱其子投水死讼之官拟富民大辟后竟贿脱有司立碑表之　　罗某妻胡氏
按汉阳府志胡氏汉川罗某妻癸未白贼肆掠氏为贼所执骂不绝口死之　　易可久妻陈氏
按汉阳府志陈氏耆民易可久妻少适可久无愧妇道可久年四十无子劝夫纳妾生二子长兆羲次开羲氏抚之不啻己出崇祯癸未献贼陷鄂城延及汉阳氏为所执骂贼不绝口贼磔杀之　　魏晋封妻吴氏
按汉阳府志吴氏汉阳孝廉魏晋封妻封病笃谓吴曰丧乱之乡为嫠独苦能从予于地下否对曰子自保无患我也封没吴哭踊极哀百日祭毕自缢柩旁死时年三十有四　　李氏女
按汉阳府志李氏濮阳人新宁令李国祚女闻警仓卒出走遇贼欲污之身被数创寻至马家湖被杀贼既去得其尸于湖中表里密缝爪痕透掌颜色如生　　曾氏女按汉阳府志曾氏女汉川周陂乡人未嫁值乱为贼所掳欲污之不屈大骂而死　　仲氏女
按汉阳府志仲氏女浙之湖州人有殊色随父贾于楚城破贼大索妇女首执仲仲剺面披发诟骂不屈贼具马命二贼挟上力拒不得乃按刃迫之曰身往可保汝头仲叱曰宁头往也遂取其头而去　　王明俭妻成氏
唐
氏附

按汉阳府志成氏汉川生员王明俭妻崇祯癸未左兵南下恐不免与妾唐氏结帛共缢而死　　李&#妇
按汉阳府志李&#妇濮阳某宅婢也为数贼所挟驱至梅子山一别墅贼力犯不可得临以刃妇引颈就之抓贼面流血贼怒甚遂杀妇　　李珠妻徐氏
女
附

按汉阳府志徐氏濮阳生员李珠妻携女避乱撷山贼仓卒突至欲犯之母女俱不屈而死　　王维侃妻余氏
按汉阳府志余氏汉阳王维侃妻甲申三月兵乱夫妇俱为所掳氏绐兵释夫引颈就杀侃遂终身不娶　　李友桃女按汉阳府志汉阳诸生李友桃女未嫁遭左惠之变随父母走寓虎头山之田家左兵连樯搜湖女知不免预自约束凡裙裾衣屦无不重复纫缉贼至驱入舟欲犯之女绐贼登岸即赴水贼怒杀之　　胡粹然妻闻氏
按黄州府志闻氏罗田胡粹然妻为贼所执大骂不从被支解　　杜应芳妻樊氏
按黄州府志樊氏黄冈杜应芳妻年七十献贼破城氏白发皤皤坐于中堂贼亦不欲加害会见眷属受侮乃正色大骂遂被杀　　王梦贞
按黄州府志王梦贞河东王论女许聘某未字会论母丧某父子来奠女未出或嘲女窥某女闻曰造言嫁诬天自鉴之然我义不受诬遂不食三日自缢死　　奚禄诒妻王氏按黄州府志王氏黄冈奚禄诒妻通孝经及杨慎史谈崇祯癸未张献忠破城随夫避难于大冶之驾虹山下冶令与夫旧交夫往访之中途为土贼石可鼎去氏闻信即投水死惟八岁幼子在傍及夫脱难归已死十余日矣后以夫贵封孺人　　胡氏
按黄州府志胡氏罗田人不知其夫避兵赤剥崖闻夫被杀哭数声遂投崖而死　　熊氏女
按黄州府志熊氏女父幼学麻城诸生以女许聘刘康康遘疾且笃女啮左股肉欲遗之为幼弟误弃复刲寸许父母遣啖康康稍瘥越月仍死女闻讣绝粒父母力劝乃曰不令我哭吊于刘终不生于是偕之往触棺摧毁是夜自缢者再康母救解泣谕之曰汝与吾子未谐伉俪何必乃尔女曰以肱食之即身事之矣安能以残肱事他人乎举家遂防守益密女呼父母与康母曰请许我终身乃可康母喜诺女佯起栉沐拜康灵入室闭户触柱壁而死遂合葬康穴有司奏表其门　　袁三才妻庞氏
按黄州府志庞氏黄陂贫家女袁三才妻美姿容言动不苟三才酗酒游食氏力劝不悛债家责负立夫妇身券为质氏知不能免泣血曰死即死耳不能自辱遂手刃七岁女复自刎数日乃殓颜色如生有司奏闻建坊旌表　　杨启颜妻王氏
按黄州府志王氏广济杨启颜妻颜患痈久肢节溃臭氏左右之罔不曲当崇祯乙亥贼突至众皆窜匿氏不忍离夫侧颜遣之不去贼至笞颜氏辄身翼之颜垂死掠氏以行氏欣然乘马行十余里见一大塘遂溺而死越两旬尸立水中见半体面色如生　　王烶妻胡氏按黄州府志胡氏王烶妻遇乱为贼所掳窃刀自刎而死　　董应长妻邹氏
按黄州府志邹氏麻城董应长妻应长疾锢临危氏绝粒誓从及夫死六日亦亡　　汪文柱妻汪氏
按黄州府志汪氏罗田汪文柱妻遇贼将杀柱挟氏去氏请释夫乃从及柱行远大骂死之　　黄自诚妻林氏
按黄州府志林氏黄陂黄自诚妻年十七适诚有黄绘者强奸不从讼绘于官得正其罪自缢而死有司各遣祭其墓　　张氏女
科甫
女附

按黄州府志张氏女名福瑗广济举人张伯瑜女未嫁随父避乱湖上贼至父为所伤强女乘马女大骂不绝声遂被害族人科甫女亦同被执欣然乘马略不为意及至家门投塘水死　　叶振华妻余氏
按黄州府志余氏麻城叶振华妻崇祯乙亥流寇初入境氏闻警即以节烈自矢及寇至随夫窜斑竹园势危迫度不免遂自经夫解之数次抵暮乘夫不见缢死树间　　戴崇礼妻董氏
按黄州府志董氏麻城庠生戴崇礼妻年二十崇祯乙亥流寇入境偕夫逃难顾夫曰如遇贼誓不生还时生子曜甫六月余授其乳母嘱善抚之行至杨家冲贼猝至拥氏上马氏断袖强行遇深塘奋身跃入而死　　周弘祁妻喻氏
按黄州府志喻氏麻城御史喻希礼女适举人周弘祁祁亡氏从死　　卢震初妻袁氏
按黄州府志袁氏蕲州卢震初妻年二十二崇祯癸未贼陷城氏闻变度不能脱拜辞祖舅姑及舅姑抱周岁儿投井死　　程梦斗妻周氏
按黄州府志周氏黄梅程梦斗妻梦斗遭里中恶少窘辱丧躯氏痛夫死非命白于有司又不忍析尸雠党止于坐戍氏以冤未尽雪触棺呕血而死　　胡氏女
按黄州府志胡氏女广济人未及笄为继母所诬不能自明晨起投江而死后尸浮出逆流而上众共冤之县令夏可雷为白其事　　石一音妻梅氏
按黄州府志梅氏黄梅石一音妻崇祯丙子音被寇执不屈慷慨骂贼而死氏闻之痛哭触地奔投于湖　　王从礼妻陈氏按黄州府志陈氏蕲州王从礼妻年十五适从礼生三子礼亡氏奉姑教子垂四十年崇祯癸未避乱于武昌城破指庭前井谓二媳曰是吾死所若有意乎二媳再拜先下氏取妇帨履标之井干投井俱死　　蔡永忠妻王氏按黄州府志王氏广济蔡永忠妻夫亡数载姑与族人逼嫁不已遂赴水而死族人恶之窆水浒是岁大旱邑人陈恺闻之叹曰一妇含冤三年不雨兹岁之旱未必不由王氏之冤致之遂佥议阡高冈不数日而大雨　　陶成芝女
按黄州府志大足陶成芝女年十四许聘黄冈朱君锡子廷杰杰死女欲往祭父母坚止之涕泣竟日遂缢死　　金氏女
按黄州府志金氏女黄冈团风鸭蛋洲渔家女崇祯末许聘李人之次子暨长成李子尪呆日甚人之谋于金父母欲以长子移配父母许诺女闻悲愤曰此何事而可以移易乎父母强定婚期先一夕女悉缝周身衣至夜半辟户出追者不及直奔大江如履平地至波心而没　　李新期妻申氏
按黄州府志申氏蕲水李新期妻夫死不嫁土人李豺恃宦戚贿申兄弟谋娶申申断发不从强束缚舁至家已缢死矣崇祯末危乱无有白其冤者　　洪氏女
按黄州府志洪氏女父世宠黄梅人年及笄城陷被执知不免道经燎原投火而死　　冯公甫妻商氏
按黄州府志商氏黄梅冯公甫妻有美色贼执而悦之又执其夫及姑氏诈许之先脱其姑继复脱其夫遂狂奔投烈火中死　　曾伟妻石氏
按黄州府志石氏黄梅曾伟妻崇祯壬午贼陷城夫妇俱被执私语夫曰我惟有死君可潜逃勿依我有顷贼勒上马氏遂投井以头触石血流满面骂不绝口贼怒杀之　　刘滋妻徐氏
按黄州府志徐氏广济刘滋妻生子遇文才三龄而滋殁徐截发毁容茹苦事舅姑抚孤举三孙年七十闯贼掠省城死焉鼎革后题请建坊旌表　　张问达妻李氏
按黄冈县志李氏张问达妻问达亡氏甘贫苦节足不逾阃值献逆陷城命子逃遂自投井死　　王二林妻屠氏
按黄冈县志屠氏王二林妻献贼陷城为所掠屠义不受辱骂不绝口贼悦其色婉令人说之氏终不从引颈受戮二林亦陷贼营阅两月得妇尸不坏　　李君实妻王氏按黄冈县志王氏李君实妻遇贼被执贼悦之不可夺杀其舅姑及夫以胁之氏夺刀自杀　　黄正远妻萧氏
按黄冈县志萧氏生员王正远妻崇祯乙亥为献贼所执不屈大骂死之　　易氏十四烈
按黄冈县志崇祯乙亥流寇焚杀十余年间妇女惨死者不可胜纪其见闻详确即易氏一族有足纪者如易道尊妻王氏易道一妻熊氏易时升妻汪氏易吉甫妻陈氏易瞻明妻华氏易道重妻周氏与易仰之女适何刚者易文我女适夏继璜者易道旦女适何际时者易道位女适李尔常者易道傅女适刘伯升者易为继女适方尔闻者凡十有二人或死于水火或死于刀绳后先一辙他如道久女适孙道光女适熊皆以骂贼不屈死不能尽书姑记易氏一族以概其余云　　王封带妻杜氏
按黄冈县志杜氏王封带妻封带早亡氏年二十无子誓以死殉众慰之氏号泣曰不死何归从一而终分也日夜哭柩傍不食而死　　喻于义妻董氏
按罗田县志董氏贡士喻于义妻贼破城赴泮池溺死越十余日形色如生　　蔡氏女
按罗田县志蔡氏女许聘余某贼破城为贼所执逼之不从受刃而死　　王继室汪氏
按罗田县志汪氏举人王继室为贼所执欲污之氏怒骂攘贼刀奋杀群贼共击杀之　　王灵妻孟氏
按蕲水县志孟氏王灵妻崇祯八年流寇突至执孟氏提刀迫之上马氏骂贼不休宁死不辱贼忿甚磔杀之　　徐一三妻毕氏
按蕲水县志毕氏徐一三妻崇祯八年流寇突至氏被执贼以刀胁氏欲污之氏抗声骂贼自辰达午不绝卒不能屈贼乃杀之　　郭巩妻柴氏
按蕲水县志柴氏郭巩妻为流寇所执欲污之氏曰余家累世清德安能从尔贼求生耶可速杀我贼就背砍之出肝而死　　南有杞妻李氏
按蕲水县志李氏生员南有杞妻崇祯间避寇寨上寨破为贼所执促之上马氏厉声骂不止贼攒刃刺杀之　　谭忠义妻黄氏
按黄陂县志黄氏进士谭忠义妻处贫不言窘事舅姑尽诚崇祯八年贼突至氏随姑匿夹室中以儿啼为贼破壁出之姑被害氏奔投河水浅不得没贼以乱石击之颈脑尽裂终不起贼复以长矛刺杀之　　王妇向氏按黄陂县志向氏荣赤公少女性端重嚬笑不苟十岁时甫捻针刺绣即工虽兄弟行不数见母晚多疾氏年十四药饵必亲不以委婢及母亡哀恸绝粒欲死诸姑姊谓曰母老当终父在可重以戚乎氏乃止越三载闯逆将屠城父避乱山中以嫁王姓者赞夫力学躬织以事舅姑逾年贼大至执氏迫胁之氏正色曰死吾幸尔盍速诸贼指众曰若非汝父母即汝舅姑兄弟苟不从必尽屠之而后及汝氏曰汝但杀吾尔与诸家人何与诸戚股栗垂泪视氏氏益怒曰我身在徒为贽耳遂奋夺贼刀自刎贼怒杀之尸暴数日颜色如生　　谭德化妻杨氏
按黄陂县志杨氏谭德化妻崇祯八年贼警氏曰吾当死于家中不弃道路也贼至获于壁间大骂死之　　卢绂妻杨氏按蕲州志杨氏诸生卢绂妻年三十五崇祯癸未献逆毁城氏被掳寇欲负之氏曰我自能行携母朱氏至火起处奔投烈焰而死　　朱邦朴妻曹氏
按广济县志曹氏朱邦朴妻性淳笃事姑孝与妯娌和年三十无出力劝纳妾生子寻被寇不屈死　　饶帝臣妻徐氏按广济县志徐氏饶帝臣妻遇贼溺水死
　　李日达妻陈氏
按广济县志陈氏李日达妻遇寇不屈赴深潭死侍儿从之　　王凝鼎妻张氏
按广济县志张氏王凝鼎妻避寇殷冲寇攻寨甚急氏自投于波丝硐崖下死后月余子秉钺收瘗面色犹生秉钺后任贵州普安守备赠氏恭人　　吴氏徐氏
按广济县志吴氏郭存仁妻徐氏赵家鼎妻俱遇贼不屈死　　吴敏师妻刘氏
按广济县志刘氏吴敏师妻携子遇贼令子逃归刘遂赴深潭死　　许惟高妻江氏
按广济县志江氏许惟高妻遇叛卒不屈贼先割其耳复划其背刳食其心而死　　查文生妻王氏
按广济县志王氏查文生妻事舅姑甚孝崇祯八年流寇至氏抱小儿女逃伏为贼所执强之不从詈贼曰吾夫年四十止此子女宁杀我贼遂杀之　　张成见妻刘氏
按广济县志刘氏张成见妻遇寇怒骂不绝口贼杀之　　锺俭甫妻陈氏
按广济县志陈氏锺俭甫妻死事无考
　　黄伯常妻鲁氏
按广济县志鲁氏黄伯常妻为贼所执欲污之大骂不屈被支解　　饶燮中妻张氏
按广济县志张氏饶燮中妻经寇乱密以小刀自随避乱新洲匿土窖中为兵所执詈贼自杀　　黄氏
按广济县志黄氏不知其夫随姑张氏避乱姑死黄亦赴水其子被系逃归寻母不得亦悲号而死　　刘氏徐氏按广济县志刘氏饶牧夫妻徐氏张明育妻为贼所迫俱投水死　　饶全中妻梅氏
按广济县志梅氏饶全中妻遇寇不辱投塘水贼起絷之复骂贼见杀　　吴敏功妻王氏
</div>
    <div class="pagination">
<a href="闺媛典闺烈部_page50.html">上一页</a><span>...</span><a href="闺媛典闺烈部_page46.html">46</a><a href="闺媛典闺烈部_page47.html">47</a><a href="闺媛典闺烈部_page48.html">48</a><a href="闺媛典闺烈部_page49.html">49</a><a href="闺媛典闺烈部_page50.html">50</a><span class="current-page">51</span><a href="闺媛典闺烈部_page52.html">52</a><a href="闺媛典闺烈部_page53.html">53</a><a href="闺媛典闺烈部_page54.html">54</a><a href="闺媛典闺烈部_page55.html">55</a><a href="闺媛典闺烈部_page56.html">56</a><span>...</span><a href="闺媛典闺烈部_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
