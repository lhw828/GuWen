<!DOCTYPE html>
<html>
 <head>
  <meta charset="utf-8"/>
  <title>
   官常典勋爵部 - 第 7 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典勋爵部 - 第 7 页/共 46 页
  </h1>
  <div class="content">
   爵皆关内侯德武食邑

注
师古曰功臣表云魏不害以捕反者功封当涂　侯其子圣以定策功益封凡二千二百户今此纪　言当涂侯平与表乖错未知孰是或者有二名乎　苏林曰屠耆堂姓复陆其祖父复陆支本匈奴也　归义为属国王从骠骑有功乃更封也张晏曰旧　关内侯无邑也以苏武守节外国刘德宗室俊彦　故特令食邑按外戚恩泽侯表赵充国以后将军与大将军光定策功八月封为营平侯食邑千二百七十九户二十二年薨谥壮侯子弘嗣王迁以光禄大夫与大将军光定策功八月封为平丘侯邑千二百五十三户地节二年坐罪自杀田广明以鸿胪击武都反氐赐爵关内侯以左冯翊与大将军光定策八月封为昌水侯食邑二千七百户三年坐罪自杀田延年以大司农与大将军光定策功八月封为阳城侯食邑二千四百五十三户二年坐罪自杀乐成以少府与大将军光定策功八月封为爰氏侯食邑二千三百二十七户二年薨谥肃侯子辅嗣
注
师古曰杜周传作史乐成霍光传作使乐成今　此云姓便三者不同疑表误本始二年封韦贤为扶阳侯
按汉书宣帝本纪不载　按外戚恩泽侯表韦贤以丞相六月封为扶阳侯食邑七百一十一户十年薨谥节侯子元成嗣本始三年封常惠为长罗侯
按汉书宣帝本纪三年夏五月校尉常惠将乌孙兵入匈奴右地大克获封列侯　按功臣表常惠以校尉光禄大夫持节将乌孙兵击匈奴获名王首虏三万九千级四月封为长罗侯食邑二千八百五十户二十四年薨谥壮侯子成嗣地节二年封霍山为乐平侯赵长年为爰戚侯按汉书宣帝本纪地节二年春三月大司马大将军光薨诏曰大司马大将军博陆侯宿卫孝武皇帝三十余年辅孝昭皇帝十有余年遭大难躬秉义率三公诸侯九卿大夫定万世策以安宗庙天下蒸庶咸以康宁功德茂盛朕甚嘉之复其后世畴其爵邑世世毋有所与功如萧相国夏五月上始亲政事又思报大将军功德乃复使乐平侯山领尚书事　按功臣表赵长年以平陵大夫告楚王延寿反四月封为爰戚侯食邑千五百三十户十七年薨谥靖侯子欣嗣　按外戚恩泽侯表霍山以从祖祖父大将军光功四月封为乐平侯食邑三千户四年坐谋反诛地节三年赐王成爵关内侯以立皇太子赐御史大夫及中二千石爵封霍云魏相为通侯按汉书宣帝本纪三年春三月诏曰盖闻有功不赏有罪不诛虽唐虞犹不能以化天下今胶东相成王成

劳求不怠流民自占八万余口治有异等其秩成中二千石赐爵关内侯夏四月戊申立皇太子赐御史大夫关内侯中二千石爵右庶长　按王成传王成为胶东相治甚有声宣帝最先褒之三年赐爵关内侯未及征用会病卒官　按外戚恩泽侯表霍云山弟以大将军光功四月封为冠阳侯食邑千八百户四年坐谋反诛魏相以丞相六月封为高平侯食邑八百一十三户八年薨谥宪侯子弘嗣地节四年封酇侯萧何曾孙建世及史高为通侯按汉书宣帝本纪四年春二月封故酇侯萧何曾孙建世为侯　按功臣表张章以长安男子先发觉大司马霍禹等谋反以告期门董忠忠以闻八月封为博成侯食邑三千九百一十三户九年薨子建嗣董忠以期门受张章言霍禹谋反告左曹杨恽八月封为高昌侯再坐法削户千一百定食邑七十九户九年薨谥壮侯子宏嗣杨恽以左曹中郎受董忠等言霍禹等谋以告侍中金安上八月封为平通侯食邑二千五百户五凤二年坐罪免金安上以侍中中郎将受杨恽言霍禹等反谋传言止内霍氏禁闼八月封为都成侯食邑千七百七十七户十一年薨谥敬侯子常嗣　按外戚恩泽侯表史高以悼皇考舅子侍中关内侯与发霍氏奸八月封为乐陵侯食邑二千三百户十四年薨谥安侯子术嗣元康元年复高帝功臣子孙
按汉书宣帝本纪元康元年夏五月复高皇帝功臣绛侯周勃等百三十六人家子孙令奉祭祀世世勿绝其毋嗣复其次元康三年封丙吉等为通侯
按汉书宣帝本纪三年春三月诏曰朕微眇时御史大夫丙吉中郎将史曾史元长乐卫尉许舜侍中光禄大夫许延寿皆与朕有旧恩及故掖庭令张贺辅导朕躬修文学经术恩惠卓异厥功茂焉诗不云乎无德不报封贺所子弟子侍中中郎将彭祖为阳都侯追赐贺谥曰阳都哀侯吉曾元舜延寿皆为列侯故人下至郡邸狱复作尝有阿保之功皆受官禄田宅财物各以恩浅深报之　按外戚恩泽侯表史曾以悼皇考舅子侍中中郎将关内侯有旧恩二年三月封为将陵侯食邑二千二百户四年薨谥哀侯亡后史元以悼皇考舅子侍中中郎将关内侯有旧恩二年三月封为平台侯食邑千九百户二十五年薨谥康侯子恁嗣许舜以皇太子外祖父同产弟长乐卫尉有旧恩二年三月封为博望侯食邑千五百户四年薨谥顷侯子敞嗣许延寿以皇太子外祖父同产弟侍中关内侯有旧恩二年三月封为乐成侯食邑千五百户十年薨谥敬侯子汤嗣丙吉以御史大夫关内侯有旧恩功德茂二年二月封为博阳侯食邑千三百三十户八年薨谥定侯子显嗣张彭祖以安世父故掖庭令贺有旧恩三年三月封为阳都侯食邑千六百户神爵四年为小妻所杀（按表惟张彭祖系三年封
　余俱二年与本纪异）
元康四年封梁喜为合阳侯
按汉书宣帝本纪不载　按功臣表梁喜以平阳大夫告霍征史征史子信家监回伦故侍郎郑尚时谋反二月封为合阳侯食邑千五百户十一年薨谥爱侯子放嗣神爵二年封先贤掸郑吉皆为侯
按汉书宣帝本纪神爵二年秋匈奴日逐王先贤掸将人众万余来降使都护西域骑都尉郑吉迎日逐破车师皆封列侯　按功臣表郑吉以校尉光禄大夫将兵迎日逐王降又破车师四月封为安远侯坐法削户三百定七百九十户十一年薨谥缪侯子光嗣先贤掸以匈奴单于从兄日逐王率众降四月封为归德侯食邑二千二百五十户二十六年薨谥靖侯子富昌嗣神爵四年赐黄霸爵关内侯
按汉书宣帝本纪四年夏四月颍川太守黄霸以治行尤异秩中二千石赐爵关内侯黄金百斤五凤二年呼&amp;#累王定降皆封侯
按汉书宣帝本纪五凤二年冬十一月匈奴呼&amp;#累单于率众来降封为列侯　按功臣表王定以匈奴乌桓屠单于子左大将军率众降九月封为信成侯食邑千六百户后坐弟谋反削五百户十二年薨子广汉嗣五凤三年春封厉温敦为义阳侯黄霸为建成侯按汉书宣帝本纪不载　按功臣表厉温敦以匈奴呼连累单于率众降二月封为义阳侯食邑千五百户四年坐子伊细王谋反削爵为关内侯食邑一千户　按外戚恩泽侯表黄霸以丞相二月封为建成侯食邑六百户后子赏以定陶太后不宜立号益封二千二百户四年薨谥定侯子赏嗣甘露三年封于定国为西平侯
按汉书宣帝本纪不载　按外戚恩泽侯表于定国以丞相五月封为西平侯食邑六百六十户十一年薨谥安侯子永嗣元帝初元二年赐御史大夫及中二千石爵赐萧望之关内侯按汉书元帝本纪初元二年夏四月赐御史大夫爵关内侯中二千石右庶长天下当为父后者爵一级列侯钱各二十万五大夫十万冬诏曰国之将兴尊师而重傅故前将军萧望之傅朕八年道以经书厥功茂焉其赐爵关内侯食邑八百户朝朔望建昭三年封匡衡为乐安侯
按汉书元帝本纪不载　按外戚恩泽侯表匡衡以丞相七月封为乐安侯食邑六百四十七户建始四年坐罪免竟宁元年封甘延寿陈汤为通侯
按汉书元帝本纪竟宁元年夏封骑都尉甘延寿为列侯赐副校尉陈汤爵关内侯黄金百斤　按功臣表甘延寿以使西域骑都尉讨郅支单于斩王以下千五百级功四月封为义成侯食邑四百户孙迁益封凡二千户九年薨子建嗣成帝河平四年封张禹为安昌侯
按汉书成帝本纪不载　按外戚恩泽侯表张禹以丞相六月封为安昌侯食邑六百一十七户益户四百二十一年薨谥节侯子宏嗣鸿嘉元年封冷广等为通侯
按汉书成帝本纪不载　按功臣表冷广以湿沃公士告男子马政谋反功正月封为驷望侯食邑千八百户薨谥忠侯子何齐嗣王莽败绝　按外戚恩泽侯表薛宣以丞相四月封为高阳侯食邑千九十户绥和二年坐罪免史丹以帝为太子时辅导有旧恩四月封为武阳侯食邑千三百户七年薨谥顷侯子邯嗣鸿嘉三年诏分七大夫以上以下赐邑赐复有差按汉书成帝本纪不载　按通典成帝鸿嘉三年诏七大夫以上皆令食邑非七大夫以下皆复其身及户
注
秦本制列侯乃得食邑七大夫即公大夫一户　之内皆不徭赋永始二年封翟方进淳于长为侯
按汉书成帝本纪永始二年冬十二月诏曰前将作大匠万年知昌陵卑下不可为万岁居奏请营作建置郭邑妄为巧诈积土增高多赋敛役兴卒音
猝
暴
之作卒徒蒙辜死者连属百姓罢极天下匮竭常侍王闳前为大司农中丞数奏昌陵不可成侍中卫尉淳于长数白宜早止朕以长言下闳章公卿议者皆合长计首建至策闳典主省大费民以康宁闳前赐爵关内侯黄金百斤其赐长爵关内侯食邑千户闳五百户　按外戚恩泽侯表翟方进以丞相十一月封为高陵侯食邑千户八年薨谥共侯子宣嗣哀帝即位益五百户淳于长以侍中卫尉言昌陵不可成元延三年封为定陵侯食邑千户绥和元年坐大逆下狱死按表长封
年与本纪异

永始三年冬封李谭等五人为列侯
按汉书成帝本纪三年冬十一月尉氏男子樊&amp;#等十三人谋反杀陈留太守劫略吏民自称将军徒李谭等五人共格杀&amp;#等皆封为列侯　按功臣表李谭以尉氏男子捕得反者樊&amp;#四年七月封为延乡侯食邑千户十三年薨谥节侯子成嗣称忠以捕得反者樊&amp;#四年十一月封为新山侯食邑千户锺祖以捕得反者樊&amp;#四年七月封为童乡侯食邑千户薨元始五年匡以祖子绍封訾顺以捕得反者樊&amp;#四年七月封为楼虚侯食邑千户按表谭等只四
人俱作四年封

元延元年封萧喜为酇侯
按汉书成帝本纪元延元年秋七月封萧相国后喜为酇侯绥和元年封何武为泛乡侯
按汉书成帝本纪不载　按外戚恩泽侯表何武以大司空四月封为泛乡侯食邑千户哀帝即位益千户元始三年为王莽所杀谥曰刺绥和二年诏益王根王舜等封户封孔光博山侯师丹关内侯又诏定田宅奴婢限制按汉书哀帝本纪绥和二年四月丙午太子即皇帝位六月诏曰曲阳侯根前以大司马建社稷策益封二千户太仆安阳侯舜辅导有旧恩益封五百户及丞相孔光大司空泛乡侯何武益封各千户又曰制节谨度以防奢淫为政所先百王不易之道也诸侯王列侯公主吏二千石及豪富民多畜奴婢田宅无限与民争利百姓失职重困不足其议限列有司条奏诸王列侯得名田国中列侯在长安及公主名田县道关内侯吏民名田皆无得过三十顷诸侯王奴婢二百人列侯公主百人关内侯吏民三十人年六十以上十岁以下不在数中贾人皆不得名田为吏犯者以律论
注
如淳曰名田国中者自其所食国中也既收其　租税又自得有私田三十顷名田县道者令甲诸　侯在国名田他县罚金二两今列侯有不之国者　虽遥食其国租税复自得田于他县道公主亦如　之不得过三十顷按外戚恩泽侯表王根以皇太后弟关内侯河平二年六月封为曲阳侯食邑三千七百户再以大司马益封七千七百户哀帝益二千户凡万二千四百户二十一年薨谥炀侯子涉嗣为莽所杀孔光以丞相三月封为博山侯食邑千户元始元年益万户建平二年坐众职废免元寿元年五月复以丞相侯六年薨谥简烈侯子放嗣师丹以大司马关内侯七月封为高乐侯食邑二千三十六户建平元年坐漏泄免元始三年二月更封义阳二月薨谥节侯子业嗣哀帝建平二年封朱博为杨乡侯按汉书哀帝本纪不载　按外戚恩泽侯表朱博以丞相四月封为杨乡侯食邑二千五十户八年坐诬罔自杀建平三年封王嘉为新甫侯
按汉书哀帝本纪不载　按外戚恩泽侯表王嘉以丞相四月封为新甫侯食邑千六十八户元寿元年罔上下狱瘐死建平四年董贤等以告谋反功封侯
按汉书哀帝本纪建平四年春三月侍中驸马都尉董贤光禄大夫息夫躬南阳太守孙宠皆以告东平王封列侯　按外戚恩泽侯表董贤以侍中驸马告东平王云祝诅反逆八月封为高安侯食邑千户后益封二千户元寿二年坐罪自杀孙宠以骑都尉与息夫躬告东平王反谋八月封为方阳侯食邑千户元寿二年坐罪徙合浦息夫躬以博士弟子因董贤告东平王反谋八月封为宜陵侯食邑千户元寿二年坐祝诅下狱死平帝元始元年封王莽为安汉公孔光等皆益封王恽等赐爵关内侯又封马宫等四人为侯按汉书平帝本纪元始元年春正月群臣奏言大司马莽功德比周公赐号安汉公及太师孔光等皆益封太仆王恽等二十五人前议定陶傅太后尊号守经法不阿指从邪右将军孙建爪牙大臣大鸿胪咸前正议不阿后奉节使迎中山王及宗正刘不恶执金吾任岑中郎将孔永尚书令姚恂沛郡太守石诩皆以前与建策东迎即位奉事周密勤劳赐爵关内侯食邑各有差　按外戚恩泽侯表马宫以大司徒二月封为扶德侯食邑二千户王莽篡位为太子师卒官王崇以大司空二月封为扶平侯食邑二千户三年为傅婢所毒薨甄丰以左将军光禄勋定策安宗庙二月封为广阳侯食邑五千三百六十五户王莽篡位为广新公后为王莽所杀甄邯以侍中奉车都尉定策安宗庙功三月封为承阳侯食邑二千四百户王莽篡位为承新公元始二年诏封霍光张敖周勃樊哙之后为列侯赐郦商等后爵关内侯按汉书平帝本纪二年夏四月封故大司马博陆侯霍光从父昆弟曾孙阳宣平侯张敖元孙庆忌绛侯周勃元孙共舞阳侯樊哙元孙之子章皆为列侯复爵赐故曲周侯郦商等后元孙郦明友等百一十三人爵关内侯食邑各有差元始五年封刘歆等四人王恽等八人文孙建等四人皆为侯按汉书平帝本纪五年春正月羲和刘歆等四人使治明堂辟廱令汉与文王灵台周公作洛同符太仆王恽等八人使行风俗宣明德化万国齐同皆封为列侯　按外戚恩泽侯表平晏以长安少府与刘歆孔永孙迁四人使治明堂辟廱得万国欢心功闰月封为防乡侯食邑千户王莽篡位为就新公刘歆以侍中羲和与平晏同功闰月封为红休侯食邑千户王莽篡位为国师公后为莽所诛孔永以侍中五官中郎将与平晏同功闰月封为宁乡侯食邑千户王莽篡位为大司马孙迁以常侍谒者与平晏同功闰月封为定乡侯食邑千户王恽以太仆与阎迁陈崇等八人使行风俗齐同万国功闰月封为长乡侯食邑千户阎迁以鸿胪与王恽同功闰月封为望乡侯食邑千户陈崇以大司徒司直与王恽同功闰月封为南乡侯食邑千户李翕以水衡都尉与王恽同功闰月封为邑乡侯食邑千户郝党以中郎将与王恽同功闰月封为亭乡侯食邑千户谢殷以中郎将与王恽同功闰月封为章乡侯食邑千户逯普以骑都尉与王恽同功闰月封为蒙乡侯食邑千户王莽篡位为大司马陈凤以中郎将与王恽同功闰月封为卢乡侯食邑千户孙建以强弩将军有折冲之威闰月封为成武侯食邑千户王莽篡位为成新公侯辅以骑都尉明为人后一统之义闰月封为明统侯食邑千户陈冯以父汤前为副校尉讨郅支单于七月封冯为破胡侯食邑千四百户杜勋以前为军假丞手斩郅支单于首七月封为讨狄侯食邑千户孺子婴居摄元年封张竦王匡等为侯按汉书王莽传居摄元年四月张绍弟竦诣阙归莽封为淑德侯十二月封王舜子匡为同心侯林为说德侯孔光孙寿为合意侯甄丰孙匡为并力侯居摄三年封诸将帅为侯伯爵五等地四等封莽子安为新举公临为褒新公兄子光为衍功侯按汉书王莽传三年春地震大赦天下王邑等还京师西与王级等合击明鸿皆破灭莽大置酒未央宫白虎殿劳赐将帅诏陈崇治校军功第其高下莽乃上奏曰明圣之世国多贤人故唐虞之时可比屋而封至功成事就则加赏焉至于夏后涂山之会执玉帛者万国诸侯执玉附庸执帛周武王孟津之上尚有八百诸侯周公居摄郊祀后稷以配天宗祀文王于明堂以配上帝是以四海之内各以其职来祭盖诸侯千八百矣礼记王制千七百余国是以孔子着孝经曰不敢遗小国之臣而况于公侯伯子男乎故得万国之欢心以事其先王此天子之孝也秦为亡道残灭诸侯以为郡县欲擅天下之利故二世而亡高皇帝受命除残考功施赏建国数百后稍衰微其余仅存太皇太后躬统大纲广封功德以劝善兴灭继绝以永世是以大化流通旦暮且成遭羌寇害西海郡反虏流言东郡逆贼惑众西土忠臣孝子莫不奋怒所征殄灭尽备厥辜天下咸宁今制礼作乐实考周爵五等地四等有明文殷爵三等有其说无其文孔子曰周监于二代郁郁乎文哉吾从周臣请诸将帅当受爵邑者爵五等地四等奏可于是封者高为侯伯次为子男当赐爵关内侯者更名曰附城凡数百人击西海者以羌为号槐里以武为号翟义以虏为号群臣复奏言太后修功录德远者千载近者当世或以文封或以武爵深浅大小靡不毕举今摄皇帝背依践阼宜异于宰国之时制作虽未毕已宜进二子爵皆为公春秋善善及子孙贤者之后宜有土地成王广封周公庶子六人皆有茅土及汉家名相大将萧霍之属咸及支庶兄子光可先封为列侯诸孙制度毕已大司徒大司空上名如前诏书太后诏曰进摄皇帝子褒新侯安为新举公赏都侯临为褒新公封光为衍功侯是时莽还归新都国群臣复白以封莽孙宗为新都侯莽既灭翟义自谓威德日盛获天人助遂谋即真之事矣
　勋爵部汇考五
　　后汉
后汉承秦制爵二十等为彻侯食县或乡亭有差十九等为关内侯食租以户数为限按后汉书百官志列侯所食县为侯国本注曰承秦爵二十等为彻侯金印紫绶以赏有功功大者食县小者食乡亭得臣其所食吏民后避武帝讳为列侯武帝元朔二年令诸王得推恩分众子土国家为封亦为列侯旧列侯奉朝请在长安者位次三公中兴以来唯以功德赐位特进者次车骑将军
注
胡广汉制度曰功德优盛朝廷所敬异者赐特　进在三公下不在车骑下赐位朝侯次五校尉赐位侍祠侯次大夫其余以胏附及公主子孙奉坟墓于京都者亦随时见会位在博士议郎下
注
胡广制度曰是为猥诸侯
诸王封者受茅土归以立社稷礼也

注
胡广曰诸王受封皆受茅土归立社稷本朝为　宫室自有制度至于列侯归国者不受茅土不立　宫室各随贫富裁制黎庶以守其宠列土特进朝侯贺正月执璧云每国置相一人其秩各如本县本注曰主治民如令长不臣也但纳租于侯以户数为限其家臣置家丞庶子各一人本注曰主侍侯使理家事列侯旧有行人洗马门大夫凡五官中兴以来食邑千户已上置家丞庶子各一人不满千户不置家丞又悉省行人洗马门大夫关内侯

注
如淳曰列侯出关就国侯但爵身其有家累者　与之关内之邑食其租税也古今注曰建武六年　初令关内侯食邑者俸月二十五斛承秦赐爵十九等为关内侯无土寄食在所县民租多少各有户数为限
注
荀绰晋百官表注曰时六国未平将帅皆家关　中故以为号刘劭爵制曰春秋传有庶长鲍商君　为政备其法品为十八级合关内侯列侯凡二十　等其制因古义古者天子寄军政于六卿居则以　田警则以战所谓入使治之出使长之素信者与　众相得也故启伐有扈乃召六卿大夫之在军为　将者也及周之六卿亦以居军在国也则以比长　闾胥族师党正州长卿大夫为称其在军也则以　卒伍司马将军为号所以异在国之名也奏依古　制其在军赐爵为等级其帅人皆更卒也有功赐　爵则在军吏之例自一爵以上至不更四等皆士　也大夫以上至五大夫五等比大夫也九等依九　命之义也自左庶长以上至大庶长九卿之义也　关内侯者依古圻内子男之义也秦都山西以关　内为王畿故曰关内侯也列侯者依古列国诸侯　之义也然则卿大夫上下之品皆放古比朝之制　而异其名亦所以殊军国也古者以车战兵车一　乘步卒七十二人分翼左右军大夫在左御者处　中勇士居右凡七十五人一爵曰公士者步卒之　有爵为公士者二爵曰上造造成也古者成士升　于司徒曰造士虽依此名皆步卒也三爵曰簪袅　御驷马者要袅古之名马也驾驷马者其形似簪　故曰簪袅也四爵曰不更不更者为车右不复与　凡更卒同也五爵曰大夫大夫者在车左者也六　爵为官大夫七爵为公大夫八爵为公乘九爵为　五大夫皆军吏也吏民爵不得过公乘者得贳与　子若同产然则公乘者军吏之爵最高者也虽非　临战得公卒车故曰公乘也十爵为左庶长十一　爵为右庶长十二爵为左更十三爵为中更十四　爵为右更十五爵为少上造十六爵为大上造十　七爵为驷车庶长十八爵为大庶长十九爵为关　内侯二十爵为列爵自左庶长已上至大庶长皆　卿大夫皆军将也所将皆庶人更卒也故以庶更　为名大庶长即大将军也左右庶长即左右偏裨　将军也古今注曰成帝鸿嘉二年令吏民得买爵　级千钱四夷国王率众王归义侯邑君邑长皆有丞比郡县　（按百官志注古今注云建武六年三月令郡守诸侯相病丞长史行事应劭汉官曰大县丞左右尉所谓命卿三人小县一尉一丞命卿二人以此言之则设丞所以制王侯君长）按礼仪志拜诸侯王公之仪百官会位定谒者引光禄勋前
注
丁孚汉仪曰太常住盖下东向读文与此异也谒者引当拜前当坐伏殿下光禄勋前一拜举手曰制诏其臣某为某
注
丁孚汉仪有夏勤策文曰维元初六年三月甲　子制诏以大鸿胪勤为司徒曰朕承天序惟稽古　建尔于位为尊辅往率旧职敬敷五教五教在宽　左右朕躬宣力四表保乂皇家于戏实惟秉国之　均旁祗厥绪时亮天工可不慎与勤而戒之读策书毕谒者称臣某再拜尚书郎以玺印绶付侍御史侍御史前东面立授玺印绶王公再拜顿首三下赞谒者曰某王臣某新封某公某初谢中谒者报谨谢赞者立曰谢皇帝为公兴皆冠谢起就位供赐礼毕罢按蔡邕独断汉制皇子封为王者其实古诸侯也周末诸侯或称王而汉天子自以皇帝为称故以王号加之总名诸侯王子弟封为侯者谓之诸侯群臣异姓有功封者谓之彻侯后避武帝讳改曰通侯法律家皆曰列侯功德优盛朝廷所异者赐位特进位在三公下其次朝侯位次九卿下皆平冕文衣侍祠郊庙称侍祠侯其次下士但侍祠无朝位次小国侯以胏腑宿卫亲公主子孙奉坟墓在京都者亦随时见会谓之猥朝侯也世祖建武二年春封诸功臣皆为列侯
按后汉书光武本纪建武二年春正月庚辰封功臣皆为列侯大国四县余各有差下诏曰人情得足苦于放纵快须臾之欲忘慎罚之义惟诸将业远功大诚欲传于无穷宜如临深渊如履薄冰战战栗栗日慎一日其显效未酬名籍未立者大鸿胪趣上朕将差而录之博士丁恭议曰古帝王封诸侯不过百里故利以建侯取法于雷强干弱枝所以为治也今封诸侯四县不合法制帝曰古之亡国皆以无道未尝闻功臣地多而灭亡者乃遣谒者即授印绶策曰在上不骄高而不危制节谨度满而不溢敬之戒之传尔子孙长为汉藩建武六年始遣列侯就国
按后汉书光武本纪云云
建武十三年诸功臣增邑更封
按后汉书光武本纪十三年夏四月大司马吴汉自蜀还京师于是大飨将士班劳策勋功臣增邑更封凡三百六十五人其外戚恩泽封者四十五人建武十六年封卢芳为代王按后汉书光武本纪五年冬十二月卢芳自称天子于九原十六年冬卢芳遣使乞降十二月甲辰封卢芳为代王中元二年明帝以赵熹李欣冯鲂典世祖丧葬俱封为侯按后汉书明帝本纪中元二年春二月即皇帝位三月葬光武皇帝于原陵夏四月丙辰诏曰太尉熹告谥南郊司徒欣奉安梓宫司空鲂将校复土其封熹为节乡侯欣为安乡侯鲂为杨邑侯明帝永平二年赐桓荣关内侯食邑五千户
按后汉书明帝本纪永平二年冬十月壬子幸辟雍初行养老礼诏曰光武皇帝建三朝之礼而未及临飨眇眇小子属当圣业间暮春吉辰初行大射令月元日复践辟雍尊事三老兄事五更安车&amp;#轮供绥执授侯王设酱公卿馔珍朕亲袒割执爵而酳祝哽在前祝噎在后升歌鹿鸣下管新宫八佾具修万舞于庭朕固薄德何以克当易陈负乘诗剌彼己永念&amp;#疚无忘厥心三老李躬年耆学明五更桓荣授朕尚书诗曰无德不报无言不酬其赐荣爵关内侯食邑五千户三老五更皆以二千石禄养终厥身其赐天下三老酒人一石肉四十斤有司其存耆耋恤幼孤惠鳏寡称朕意焉章帝章和二年和帝即位封邓彪为关内侯
按后汉书和帝本纪章和二年二月壬辰即皇帝位年十岁尊皇后曰皇太后太后临朝三月庚戌皇太后诏曰先帝以明圣奉承祖宗至德要道天下清静庶事咸宁今皇帝以幼年茕茕在疚朕且佐助听政外有大国贤王并为藩屏内有公卿大夫统理本朝恭己受成夫何忧哉然守文之际必有内辅以参听断侍中宪朕之元兄行能兼备忠孝尤笃先帝所器亲受遗诏当以旧典辅斯职焉宪固执谦让节不可夺今供养两宫宿卫左右厥事已重亦不可复劳以政事故太尉邓彪元功之族三让弥高海内归仁为群贤首先帝褒表欲以崇化今彪聪明康强可谓老成黄矣其以彪为太傅赐爵关内侯录尚书事百官总己以听朕庶几得专心内位于戏群公其勉率百僚各修厥职爱养元元绥以中和称朕意焉和帝永元三年诏绍封曹参后按后汉书和帝本纪永元三年冬十一月癸卯祠高庙遂有事十一陵诏曰高祖功臣萧曹为首有传世不绝之义曹相国后容城侯无嗣朕望长陵东门见二臣之珑循其远节每有感焉忠义获宠古今所同可遣使者以中牢祀大鸿胪求近亲宜为嗣者须景风绍封以章厥功安帝永初三年令吏民入谷为关内侯
按后汉书安帝本纪永初三年夏四月丙寅三公以国用不足奏令吏人入钱谷得为关内侯虎贲羽林郎五大夫官府吏缇骑营士各有差永初六年诏绍封二十八将之后
按后汉书安帝本纪不载　按冯异传六年帝下诏曰夫仁不遗亲义不忘劳兴灭继绝善善及子孙古之典也昔我光武受命中兴恢弘圣绪横被四表昭假上下光耀万世祉祚流衍垂于罔极予末小子夙夜永思追惟勋烈披图案籍建武元功二十八将佐命虎臣谶记有征盖萧曹绍封传继于今况此未远而或至乏祀朕甚愍之其条二十八将无嗣绝世若犯罪夺国其子孙应当统后者分别署状上将及景风章叙旧德显兹遗功焉明年二十八将绝国者皆绍封顺帝阳嘉四年春二月丙子初听中官得以养子为后世袭封爵按后汉书顺帝本纪云云
桓帝延熹二年封单超等五人为县侯尹勋等七人为亭侯按后汉书桓帝本纪延熹二年秋七月丙午皇后梁氏崩乙丑葬懿献皇后于懿陵大将军梁冀谋为乱八月丁丑帝御前殿诏司隶校尉张彪将兵围冀第收大将军印绶冀与妻皆自杀卫尉梁淑河南尹梁引屯骑校尉梁让越骑校尉梁忠长水校尉梁戟等及中外宗亲数十人皆伏诛太尉胡广坐免司徒韩演司空孙朗下狱壬午立皇后邓氏追废懿陵为贵人冢诏曰梁冀奸暴浊乱王室孝质皇帝聪敏早茂冀心怀忌畏私行杀毒永乐太后亲尊莫二冀又遏绝禁还京师使朕离母子之爱隔顾复之恩祸害深大罪衅日滋赖宗庙之灵及中常侍单超徐璜贝瑗左悺唐衡尚书令尹勋等激愤建策内外协同漏刻之间桀逆枭夷斯诚社稷之佑臣下之力宜班庆赏以酬忠勋其封超等五人为县侯勋等七人为亭侯于是旧故恩私多受封爵
注
五县侯谓单超新丰侯徐璜武原侯贝瑗东武　阳侯左悺上蔡侯唐衡汝阳侯七亭侯谓尹勋宜　阳都乡霍谞邺都亭张敬山阳西乡欧阳参修武　仁亭李玮宜阳金门虞放冤句吕都亭周永下邳　高迁乡献帝建安元年夏六月封曹操为费亭侯秋七月进封武平侯八月封伏完等十三人为列侯按后汉书献帝本纪建安元年秋八月辛亥镇东将军曹操自领司隶校尉录尚书事曹操杀侍中台崇尚书冯硕等封卫将军董承为辅国将军伏完等十三人为列侯按三国志魏武帝本纪汝南颍川黄巾何仪刘辟黄卲何曼等众各数万初应袁术又附孙坚元年春二月太祖进军讨破之斩辟卲等仪及众皆降天子拜太祖建德将军夏六月迁镇东将军封费亭侯秋七月杨奉韩暹以天子还洛阳奉别屯梁太祖遂至洛阳卫京都暹遁走天子假太祖节钺录尚书事洛阳残破董昭等劝太祖都许九月车驾出轘辕而东以太祖为大将军封武平侯建安十二年曹操大封功臣二十余人为列侯按后汉书献帝本纪不载　按三国志魏武帝本纪十二年春二月公自淳于还邺丁酉令曰吾起义兵诛暴乱于今十九年所征必克岂吾功哉乃贤士大夫之力也天下虽未悉定吾当要与贤士大夫共定之而专飨其劳吾何以安焉其促定功行封于是大封功臣二十余人皆为列侯其余各以次受封及复死事之孤轻重各有差建安十八年夏五月丙申曹操自立为魏公加九锡按后汉书献帝本纪云云
注
案礼含文嘉曰九锡谓一曰车马二曰衣服三　曰乐器四曰朱户五曰纳陛六曰虎贲七百人七　曰斧钺八曰弓矢九曰秬鬯按三国志魏武帝本纪十八年夏五月丙申天子使御史大夫郗虑持节策命公为魏公十九年春三月天子使魏公位在诸侯王上改授金玺赤绂远游冠注
献帝起居注曰使左中郎将杨宣亭侯裴茂持　节印授之建安二十年曹操奉诏置名号侯至五大夫与旧列侯关内侯凡六等以赏军功封朴胡杜护张鲁及鲁五子皆为列侯按后汉书献帝本纪不载　按三国志魏武帝本纪二十年春三月公西征张鲁秋七月鲁溃奔巴中公军入南郑尽得鲁府库珍宝巴汉皆降九月巴七姓夷王朴胡賨邑侯杜濩举巴夷賨民来附于是分巴郡以胡为巴东太守濩为巴西太守皆封列侯天子命公承制拜诸侯守相
注
孔衍汉魏春秋曰天子以公典任于外临事之　赏或宜速疾乃令公得承制封拜诸侯守相诏曰　夫军之大事在兹赏罚劝善惩恶宜不旋时故司　马法曰赏不逾日者欲民速睹为善之利也昔在　中兴邓禹入关承制拜军祭酒李文为河东太守　来歙又承制拜高峻为通路将军察其本传皆非　先请明临事刻印也斯则世祖神明权达损益盖　所用速示威怀而着鸿勋也其春秋之义大夫出　疆有专命之事苟所以利社稷安国家而已况君　秉任二伯师尹九有实征夷夏军行藩甸之外失　得在于斯须之间停赏俟诏以滞世务固非朕之　所图也自今已后临事所甄当加宠号者其便刻　印章假授咸使忠义得相奖励勿有疑焉冬十月始置名号侯至五大夫与旧列侯关内侯凡六等以赏军功
注
魏书曰置名号侯爵十八级关中侯爵十七级　皆金印紫绶又置关内外侯十六级铜印龟纽墨　绶五大夫十五级铜印环纽亦墨绶皆不食租与　旧列侯关内侯凡六等臣松之以为今之虚封盖　自此始十一月鲁自巴中将其余众降封鲁及五子皆为列侯　　魏
文帝黄初元年十一月癸酉以汉诸侯王为崇德侯列侯为关中侯封爵增位各有差按三国志魏文帝本纪云云
黄初二年春分三公户邑封其子弟为列国秋封孙权为吴王按三国志魏文帝本纪黄初二年春正月辛巳分三公户邑封子弟各一人为列侯秋八月丁巳使太常邢贞持节拜权为大将军封吴王加九锡黄初三年诏后族之家不得横受茅土之爵
按三国志魏文帝本纪三年秋九月甲午诏曰夫妇人与政乱之本也自今以后群臣不得奏事太后后族之家不得当辅政之任又不得横受茅土之爵以此诏传后世若有背违天下共诛之黄初四年论征孙权功进爵增户
按三国志魏文帝本纪四年秋八月辛未东巡论征孙权功诸将已下进爵增户各有差明帝太和二年夏四月乙巳论讨诸葛亮功封爵增邑各有差按三国志魏明帝本纪云云
太和五年以诸葛亮退走封爵增位有差
按三国志魏明帝本纪太和五年春三月诸葛亮寇天水诏大将军司马宣王拒之秋七月丙子以亮退走封爵增位各有差按晋书宣帝本纪太和五年诸葛亮寇天水围将军贾嗣魏平于祁山天子曰西方有事非君莫可付者乃使帝西屯长安都督雍梁二州诸军事统车骑将军张合后将军费曜征蜀护军戴凌雍州刺史郭淮等讨亮张合劝帝分军住雍郿为后镇帝曰料前军独能当之者将军言是也若不能当而分为前后此楚之三军所以为黥布禽也遂进军渝糜亮闻大军且至乃自帅众将芟上邽之麦诸将皆惧帝曰亮虑多决少必安营自固然后芟麦吾得二日兼行足矣于是卷甲晨夜赴之亮望尘而遁帝曰吾倍道疲劳此晓兵者之所贪也亮不敢据渭水此易与耳进次汉阳与亮相遇帝列阵以待之使将牛金轻骑饵之兵才接而亮退追至祁山亮屯卤城据南北二山断水为重围帝攻拔其围亮宵遁追击破之俘斩万计天子使使者劳军增封邑青龙元年封公孙渊乐浪公
按三国志魏明帝本纪青龙元年冬十二月公孙渊斩送孙权所遣使张弥许晏首以渊为大司马乐浪公青龙二年录征孙权诸将功封赏各有差
按三国志魏明帝本纪二年夏四月诸葛亮出斜谷屯渭南司马宣王率诸军拒之五月孙权入居巢湖口向合肥新城又遣将陆议孙韶各将万余人入淮沔六月征东将军满宠进军拒之宠欲拔新城守致贼寿春帝不听敕诸将坚守将自往征之秋七月帝亲御龙舟东征权攻新城将军张颖等拒守力战帝军未至数百里权遁走议韶等亦退群臣以为大将军方与诸葛亮相持未解车驾可西幸长安帝曰权走亮胆破大将军以制之吾无忧矣遂进军幸寿春录诸将功封赏各有差景初二年增封司马懿等爵邑
按三国志魏明帝本纪景初二年冬十一月录讨公孙渊功太尉宣王以下增邑封爵各有差齐王正始九年孙资刘放卫臻各逊位以侯就第位特进按三国志魏齐王本纪正始九年春二月卫将军中书令孙资癸巳骠骑将军中书监刘放三月甲午司徒卫臻各逊位以侯就第位特进嘉平元年司马懿奏免曹爽等以侯就第
按三国志魏齐王本纪嘉平元年春正月太傅司马宣王奏免大将军曹爽爽弟中领军羲武卫将军训散骑常侍彦官以侯就第嘉平五年追封郭修长乐乡侯使其子袭爵
按三国志魏齐王本纪五年秋八月诏曰故中郎西平郭修砥节砺行秉心不回乃者蜀将姜维寇钞修郡为所执略往岁伪大将军费祎驱率群众阴图窥道经汉寿请会众宾修于广坐之中手刃击祎勇过聂政功逾介子可谓杀身成仁释生取义者矣夫追加褒宠所以表扬忠义祚及后引所以奖劝将来其追封修为长乐乡侯食邑千户谥曰威侯子袭爵加拜奉车都尉赐银千鉼绢千匹以光宠存亡永垂来世焉嘉平六年追赐刘整郑像关中侯使其子袭爵按三国志魏齐王本纪六年春二月己丑镇东将军毋丘俭言昔诸葛恪围合肥新城城中遣士刘整出围传消息为贼所得考问所传语整曰诸葛公欲活汝汝可具服整骂曰死狗此何言也我当必死为魏国鬼不求苟活逐汝去也欲杀我者便速杀之终无他辞又遣士郑像出城传消息或以语恪恪遣马骑寻围迹索得像还四五人的头面缚将绕城表敕语像使大呼言大军已还洛不如早降像不从其言更大呼城中曰大军近在围外壮士弩力贼以刀筑其口使不得言像遂大呼令城中闻知整像为兵能守义执节子弟宜有差异诏曰夫显爵所以褒元功重赏所以宠烈士整像召募通使越蹈重围冒突白刃轻身守信不幸见获抗节弥厉扬六军之大势安城守之惧心临难不顾毕志传命昔解杨执楚有陨无贰齐路中大夫以死成命方之整像所不能加今追赐整像爵关中侯各除士名使子袭爵如部曲将死事科高贵乡公正元元年冬十月甲辰命有司论废立定策功封爵增邑进位班赐各有差按三国志魏高贵乡公本纪云云
甘露二年进庞会为乡侯封路蕃为亭侯孙壹为吴侯按三国志魏高贵乡公本纪甘露二年夏五月己卯诏曰诸葛诞造构逆乱迫胁忠义平寇将军临渭亭侯庞会骑督偏将军路蕃各将左右斩门突出忠壮勇烈所宜加异其进会爵乡侯蕃封亭侯六月乙巳诏吴使持节都督夏口诸军事镇军将军沙羡侯孙壹贼之枝属位为上将畏天知命深鉴祸福翻然举众远归大国虽微子去殷乐毅遁燕无以加之其以壹为侍中车骑将军假节交州牧吴侯开府辟召仪同三司依古侯伯八命之礼衮冕赤舄事从丰厚甘露三年夏六月辛卯大论淮南之功封爵行赏各有差按三国志魏高贵乡公本纪云云
陈留王景元元年封司马昭晋公
按三国志魏高贵乡公本纪甘露三年夏五月命大将军司马文王为相国封晋公食邑八郡加之九锡文王前后九让乃止五年夏四月诏有司率遵前命复进大将军司马文王位为相国封晋公加九锡五月己丑高贵乡公卒辛卯群公奏太后曰殿下圣德光隆宁济六合而犹称令与藩国同诸自今殿下令书皆称诏制如先代故事癸卯大将军固让相国晋公九锡之宠太后诏曰夫有功不隐周易大义成人之美古贤所尚今听所执出表示外以章公之谦光焉　按陈留王本纪景元元年夏六月丙辰进大将军司马文王位为相国封晋公增封二郡并前满十加九锡之礼一如前奏诸群从子弟其未有侯者皆封亭侯赐钱千万帛万匹文王固让乃止二年秋八月甲寅复命大将军进爵晋公加位相国备礼崇锡一如前诏又固辞乃止四年春二月复命大将军进位爵赐一如前诏又固辞乃止冬十月甲寅复命大将军进位爵赐一如前诏咸熙元年晋公司马昭进封王奏复五等爵诏封夏侯和等为侯按三国志魏陈留王本纪咸熙元年春三月己卯进晋公爵为王封十郡并前二十夏五月庚申相国晋王奏复五等爵癸未追命舞阳宣文侯为晋宣王舞阳忠武侯为晋景王六月镇西将军卫瓘上雍州兵于成都县获璧玉印各一印文似成信字依周成王归禾之义宣示百官藏于相国府八月庚寅命中抚军司马炎副贰相国事以同鲁公拜后之义癸巳诏曰前逆臣锺会构造反乱聚集征行将士劫以兵威始吐奸谋发言桀逆逼胁众人皆使下议仓卒之际莫不惊慑相国左司马夏侯和骑士曹属朱抚时使在成都中领军司马贾辅郎中羊琇各参会军事和琇抚皆抗节不挠拒会凶言临危不顾词指正烈辅语散将王起说会奸逆凶暴欲尽杀将士又云相国已率三十万众西行讨会欲以称张形势感激众心起出以辅言宣语诸军遂使将士益怀奋励宜加显宠以彰忠义其进和辅爵为乡侯琇抚爵关内侯起宣传辅言告令将士所宜赏异其以起为部曲将九月辛未诏曰吴贼政刑暴虐赋敛无极孙休遣使邓句敕交址太守锁送其民发以为兵吴将吕兴因民心愤怒又承王师平定巴蜀即纠合豪杰诛除句等驱逐太守长吏抚和吏民以待国命九真日南郡闻兴去逆即顺亦齐心响应与兴协同兴移书日南州郡开示大计兵临合浦告以祸福遣都尉唐谱等诣进乘县因南中都督护军霍弋上表自陈又交址将吏各上表言兴创造事业大小承命郡有山寇入连诸郡惧其计异各有携贰权时之宜以兴为督交址诸军事上大将军定安县侯乞赐褒奖以慰边荒乃心款诚形于辞旨昔仪父朝鲁春秋所美窦融归汉待以殊礼今国威远震抚怀六合方包举殊裔混一四表兴首向王化举众稽服万里驰义请吏帅职宜加宠遇崇其爵位既使兴等怀忠感悦远人闻之必皆竞劝其以兴为使持节都督交州诸军事南中大将军封定安县侯得以便宜从事先行后上策命未至兴为下人所杀冬十月丁亥诏曰昔圣帝明王静乱济世保大定功文武殊涂勋烈同归是故或舞干戚以训不庭或陈师旅以威暴慢至于爱民全国康惠庶类必先修文教示之轨仪不得已然后用兵此盛德之所同也往者季汉分崩九土颠覆刘备孙权乘间作祸三祖绥宁中夏日不暇给遂使遗寇僭逆历世幸赖宗庙威灵宰辅忠武爰发四方拓定庸蜀役不浃时一征而克自顷江表衰弊政刑荒暗巴汉平定孤危无援交荆扬越靡然向风今交址伪将吕兴已帅三郡万里归命武陵邑侯相严等纠合五县请为臣妾豫章庐陵山民举众叛吴以助北将军为号又孙休病死主帅改易国内乖违人各有心伪将施绩贼之名臣怀疑自猜深见忌恶众叛亲离莫有固志自古及今未有亡征若此之甚若六军震曜南临江汉吴会之域必扶老携幼以迎王师必然之理也然兴动大众犹有劳费宜告喻威德开示仁信使知顺附和同之利相国参军事徐绍水曹掾孙彧昔在寿春并见虏获绍本伪南陵督才质开壮彧孙权支属忠良见事其遣绍南还以彧为副宣扬国命告喻吴人诸所示语皆以事实若其觉悟不损征伐之计盖庙胜长筭自古之道也其以绍兼散骑常侍加奉车都尉封都亭侯彧兼给事黄门侍郎赐爵关内侯绍等所赐妾及男女家人在此者悉听自随以明国恩不必使还以开广大信丙午命抚军大将军新昌乡侯炎为晋世子咸熙二年赐张倚爵关内侯进晋王车服仪秩王薨以太子炎袭位按三国志魏陈留王本纪二年春二月庚戌以虎贲张修昔于成都驰马至诸营言锺会反逆以至没身赐修弟倚爵关内侯夏五月命晋王冕十有二旒建天子旌旗出警入跸乘金根车六马备五时副车置旄头云乐舞八佾设锺虡宫县进王妃为王后世子为太子王子王女王孙爵命之号如旧仪秋八月辛卯相国晋王薨壬辰晋太子炎绍封袭位总百揆备物典册一皆如前　　吴
大帝黄龙元年以即帝位将吏皆进爵加赏
按三国志吴主权传黄龙元年夏四月丙申即皇帝位将吏皆进爵加赏会稽王建兴元年以即尊号诸文武在位皆进爵班赏按三国志吴嗣主亮传太元二年四月权薨太子即尊号改元闰月诸文武在位皆进爵班赏建兴二年以破魏大行封赏
按三国志吴嗣主亮传建兴元年冬十月太傅诸葛恪率军遏巢湖城东兴使将军全端守西城都尉留略守东城十二月朔丙申魏将军诸葛诞胡遵等步骑七万围东兴将军王昶攻南郡毋丘俭向武昌甲寅恪以大兵赴敌戊午兵及东兴交战大破魏军杀将军韩综桓嘉等二年春正月庚午王昶等皆退二月军还自东兴大行封赏景帝永安元年诏加辅导定策有功者爵位寻以图孙綝功封张布弟惇为侯按三国志吴嗣主休传永安元年十月诏曰夫褒德赏功古今通义其以大将军綝为丞相荆州牧增食五县武卫将军恩为御史大夫卫将军中军督封县侯威远将军授为右将军县侯偏将军干杂号将军亭侯长水校尉张布辅导勤劳以布为辅义将军封永康侯董朝亲迎封为乡侯十一月甲午风四转五复蒙雾连日綝一门五侯皆典禁兵权倾人主有所陈述敬而不违于是益恣休恐其有变数加赏赐丙申诏曰大将军忠款内发首建大计以安社稷卿士内外咸赞其议并有勋劳昔霍光定计百僚同心无复是过亟案前日与议定策告庙人名依故事应加爵位者促施行之戊戍诏曰大将军掌中外诸军事事统烦多其加卫将军御史大夫恩侍中与大将军分省诸事顷之休闻綝逆谋阴与张布图计十二月戊辰腊百僚朝贺公卿升殿诏武士缚綝即日伏诛己巳诏以左将军张布讨奸臣加布为中军督封布弟惇为都亭侯给兵三百人　　晋
武帝泰始元年冬封骠骑将军石苞等为公其余增封进爵有差按晋书武帝本纪泰始元年冬十二月丁卯以骠骑将军石苞为大司马封乐陵公车骑将军陈骞为高平公卫将军贾充为车骑将军鲁公尚书令裴秀为巨鹿公侍中荀勖为济北公太保郑冲为太傅寿光公太尉王祥为太保睢陵公丞相何曾为太尉朗陵公御史大夫王沉为骠骑将军博陵公司空荀顗为临淮公镇北大将军卫瓘为灾阳公其余增封进爵各有差文武普增位二等泰始二年春诏定五等袭封及封户之数
按晋书武帝本纪二年春二月己未诏曰五等之封皆录旧勋本为县侯者传封次子为亭侯为乡侯乡侯为关内侯亭侯为关中侯皆食本户十分之一泰始六年封孙秀为会稽公按晋书武帝本纪六年冬十二月吴夏口督前将军孙秀帅众来奔封会稽公泰始八年秋封步阐为宜都公
按晋书武帝本纪八年秋九月吴西陵督步阐来降拜卫将军开府仪同三司封宜都公吴将陆抗攻阐城陷为抗所擒咸宁元年冬十二月封裴頠为巨鹿公
&lt;/div&gt;
    &lt;div class="pagination"&gt;
&lt;a href="官常典勋爵部_page6.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典勋爵部_page2.html"&gt;2&lt;/a&gt;&lt;a href="官常典勋爵部_page3.html"&gt;3&lt;/a&gt;&lt;a href="官常典勋爵部_page4.html"&gt;4&lt;/a&gt;&lt;a href="官常典勋爵部_page5.html"&gt;5&lt;/a&gt;&lt;a href="官常典勋爵部_page6.html"&gt;6&lt;/a&gt;&lt;span class="current-page"&gt;7&lt;/span&gt;&lt;a href="官常典勋爵部_page8.html"&gt;8&lt;/a&gt;&lt;a href="官常典勋爵部_page9.html"&gt;9&lt;/a&gt;&lt;a href="官常典勋爵部_page10.html"&gt;10&lt;/a&gt;&lt;a href="官常典勋爵部_page11.html"&gt;11&lt;/a&gt;&lt;a href="官常典勋爵部_page12.html"&gt;12&lt;/a&gt;&lt;span&gt;...&lt;/span&gt;&lt;a href="官常典勋爵部_page8.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
