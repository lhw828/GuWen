<!DOCTYPE html>
<html>
 <head>
  <meta charset="utf-8"/>
  <title>
   官常典忠烈部 - 第 7 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典忠烈部 - 第 7 页/共 50 页
  </h1>
  <div class="content">
   按唐书李育德传公逸与族弟善行居雍丘以才雄为众所归始附王世充策其必败乃献款高祖因其地置杞州即拜总管封阳夏郡公以善行为刺史世充遣其弟将徐亳兵攻之公逸请援未报因使善行守身入朝言状至襄城为贼逻送洛阳世充曰君越郑臣唐何哉答曰我于天下唯闻有唐贼怒斩之善行亦死帝悼惜封其子襄邑县公　　张善相
按唐书李育德传善相襄城人大业末为里长督兵迹盗为众附赖乃据许州奉李密密败挈州以来诏即授伊州总管王世充攻之屡困贼遣使三辈请救朝廷未暇也会粮尽众饿死善相谓僚属曰吾为唐臣当效命君等无庸死斩吾首以下贼可也众泣不肯曰与公同死愈于独生城陷被执骂贼见杀高祖叹曰吾负善相善相不负我乃封其子襄城郡公　　敬君弘　吕世衡按唐书忠义传君弘绛州绛人北齐尚书右仆射显&amp;#曾孙也累功历骠骑将军封黔昌侯以屯营兵守元武门隐太子之死左右解散其车骑将军冯立者有材武叹曰生赖其宠死不共难我无以见士大夫乃与巢王亲将谢叔方率兵攻元武门殊死斗君弘挺身出或曰事未可判当按兵待变成列而斗可也不从与中郎将吕世衡呼而进皆战殁立顾其下曰足以报太子矣遂解兵走君弘等败秦府兵不振尉迟敬德掷巢王首示叔方叔方下马恸亦出奔明日自归太宗曰义士也置之俄而立又至帝让曰汝离我兄弟罪一也杀我将士罪二也何所逃死答曰出身事主当战之日不知其它因伏地悲不自胜帝亦劳遣之诏赠君弘左屯卫大将军世衡右骁卫将军　　罗石头按济南府志石头齐州人齐王佑反募城中男子斥赀行赏人恶之皆夜缒亡去石头数佑罪以刀直前刺佑不克杀之诏赠亳州刺史　　周稹
按金坛县志稹字国宝好学尤长于兵书永徽间四境盗起稹纠合乡人拒之众寡不敌贼诱以从乱稹怒曰恨不斩汝万段肯从汝为贼耶遂手刃数十人自刎死事闻于朝封爵运使立庙祀之　　来济
按唐书本传济扬州江都人父护儿隋左翊卫大将军宇文化及难阖门死之济幼得免转侧流离而笃志为文章善议论晓畅时务擢进士贞观中累迁通事舍人太子承干败太宗问侍臣何以处之莫敢对济曰陛下上不失为慈父太子得尽天年则善帝纳之除考功员外郎十八年初置太子司议郎高其选而以济为之兼崇贤馆直学士迁中书舍人永徽二年拜中书侍郎兼弘文馆学士监修国史俄同中书门下三品封南阳县男迁中书令检校吏部尚书帝将以武氏为后济谏曰王者立后以承宗庙母天下宜择礼义名家幽闲令淑者副四海之望称神祗之意故文王兴姒关雎之化蒙被百姓其福如彼成帝纵欲以婢为后皇统中微其祸如此惟陛下详察初武氏被宠帝特号宸妃济与韩瑗谏妃有常员今别立号不可武氏已立不自安后更谩言济等忠鲠恐前经执奏辄怀反仄请加赏慰而实衔之帝示济及瑗济等益惧显庆初兼太子宾客进爵为侯帝尝从容问驭下所宜济曰昔齐桓公出游见老人命之食曰请遗天下食遗之衣曰请遗天下衣公曰吾府库有限安得而给老人曰春不夺农时即有食夏不夺蚕工即有衣由是言之省徭役驭下之宜也于时山东役丁岁别数万人又议取庸以赏雇纷然烦扰故济对及之二年兼詹事寻坐褚遂良事贬台州刺史久之徙庭州龙朔二年突厥入寇济总兵拒之谓其众曰吾尝絓刑罔蒙赦死今当以身塞责遂不介冑而驰贼没焉年五十三赠楚州刺史给灵&amp;#还乡初济与高智周郝处俊孙处约客宣城石仲览家仲览衍于财有器识待四人甚厚私相与言志处俊曰愿宰天下济及智周亦然处约曰宰相或不可冀愿为通事舍人足矣后济领吏部处约始以瀛州书佐入调济遽注曰如志遂以处约为通事舍人后皆至公辅云　　李元忠
按册府元龟元忠为泾原两州团练兵马使上元元年死王事　　李巨
按潼川州志巨宗室上元二年任遂州刺史东川兵马使段子章反攻陷州城巨死之　　刘审礼
按丰县志审礼少丧母为祖母袁所养袁每疾必亲煮药尝而后进袁曰儿孝通幽显吾一顾念疾辄间素以孝义着闻贞观中历左骁卫郎将事继母尤谨与弗延景及再从皆同居合二百口内外无间言仪凤三年吐蕃寇凉州审礼战败被执一无所屈而死　　李思俭按山西通志思俭蔚州刺史弘道初突厥入边思俭率兵御之力战而死　　庞孝泰
按册府元龟孝泰为左骁卫将军高宗遣将征高丽孝泰为沃沮道总管时孝泰率令南水战之士于蛇水之上高丽盖苏文益兵击之孝泰大败或劝突围就刘伯英曹继叔之营孝泰曰我伏事国家两代过蒙恩遇高丽不灭吾必不还伯英等何必救我又我将乡里子弟五千余人今并死尽岂一身自求生邪贼内薄攻之死者累万箭如猬毛遂与其子一十三人皆死之　　杨初成
按册府元龟初成虢州人也天后废中宗为庐陵王初成伪称郎将矫制于都市募人欲迎庐陵王于房州事觉坐斩家口籍没中宗即位下制曰虢州人故杨初成往者运属殷忧志怀忠谠将迎六飞之驾反罹五刑之罚身既伏诛家又从坐言念诚节深可哀矜宜有褒荣式称忠顺可赠左骁卫翊府左郎将　　李安静按唐书李纲传纲孙安静天授中为右卫将军武氏革命群臣皆劝进安静独无所请及收系狱来俊臣问状安静曰正以我唐旧臣杀之可也若诘其状吾谁欺俊臣诬杀之会昌中录忠臣后访子孙已绝乃赠安静太子少师　　尹元贞
按册府元龟元贞河间人也为曲阿令天后文明元年徐敬业据扬州乱元贞在曲阿闻敬业攻陷润州乃率兵赴救苦战力屈为贼所擒敬业临以白刃胁令附己元贞词色慷慨竟不之屈寻遇害　　许钦寂
按唐书许绍传绍子圉师圉师子钦寂嗣封万岁通天元年契丹入寇诏为陇山军讨击副使战崇州败为敌所禽方围安东胁令说属城未下者钦寂呼安东都护裴元珪曰贼朝夕当灭幸谨守贼怒害之武后下制褒美赠蕲州刺史谥曰忠子辅干以父死难授左监门卫中侯为海东慰劳使使迎柩还葬　　许钦明按唐书许绍传绍子圉师圉师子钦明以军功擢左玉钤卫将军安西大都护盐山郡公出为凉州都督尝轻骑按部会突厥默啜兵奄至被执贼与皆至灵州使说之降钦明至城下呼曰我乏食有美酱乎有粱米乎并乞墨一枝时贼营四面阻水惟一路得入钦明欲选将柬兵乘夜袭贼也而城中无寤其廋者遂见害兄弟死王事世名其忠　　王孝杰
按册府元龟孝杰为靖边道行军总管万岁通天二年孝杰与苏宏晖等率兵十七万与孙万杰战于东硖石谷官军败绩尽陷于贼孝杰死之　　高叡
按唐书忠义传睿京兆万年人隋尚书左仆射颎孙也举明经稍迁通义令有治劳人刻石载德历赵州刺史平昌县子圣历初突厥默啜入寇睿婴城拒寇攻益急长史唐波若度且陷即与寇通睿觉之力不能制即自经不得死为寇执使降谕诸县不肯应见杀初寇至有为睿计者突厥&amp;#锐所向无完公不能亢且当下之答曰我刺史不战而降罪大矣武后叹息赠冬官尚书谥曰节诏诛波若籍其家下制暴睿忠节波若臣贼使天下知之子仲舒通故训学擢明经为相王府文学王所钦器　　成三郎
按册府元龟三郎为左豹韬卫长上果毅李孝逸之讨徐敬业以为前锋军至高邮为贼所陷禽送江都贼党唐之奇诈告其徒曰此是贼帅李孝逸也将斩之三郎大呼曰我是果毅成三郎不是将军李孝逸官军已至四面合围我死妻子受荣尔死家口配没终不及我贼遂害之　　宁嘉勖
按大唐新语节愍太子兵散遇害宫寮莫敢近者有永和县丞宁嘉勖解衣裹太子首号哭时人义之宗楚客闻之大怒收付制狱贬平兴丞因杀之睿宗践祚下诏曰宁嘉勖能重名节事高栾向幽途已往生气凛然静言忠义追存褒宠可赠永和县令　　王同皎　张仲之　祖延庆　周憬
按唐书忠义传同皎相州安阳人陈驸马都尉宽曾孙也陈亡徙河北长安中尚太子女安定郡主拜典膳郎太子中宗也桓彦范等诛二张遣同皎与李湛李多祚即东宫迎太子请至元武门指授诸将太子拒不许同皎进曰逆竖反道显肆不轨诸将与南衙执事刻期诛之须殿下到以系众望太子曰上方不豫得无不可乎同皎曰将相毁家族以安社稷奈何欲内之鼎镬乎太子能自出谕之众乃止太子犹豫同皎即扶上马从至元武门斩关入兵趋长生殿太后所环侍严定因奏诛易之等状帝复位擢右千牛将军封琅邪公食实户五百主进封公主拜同皎驸马都尉迁光禄卿神龙后武三思烝浊王室同皎恶之与张仲之祖延庆周憬李悛冉祖雍谋须武后灵驾发伏弩射杀三思会播州司兵参军宋之愻以外妹妻延庆延庆辞之愻固请乃成昏延庆心厚之不复疑故之愻子昙得其实之愻兄之问尝舍仲之家亦得其谋令昙密语三思三思遣悛上急变且言同皎欲拥兵阙下废皇后帝殊不晓大怒斩同皎于都亭驿籍其家同皎且死神色自如仲之延庆皆死憬遁入比干庙自刭将死谓人曰比干古忠臣神而聪明其知我乎后三思乱朝虐害忠良灭亡不久可干吾头国门见其败也憬寿春人后太子重俊诛三思天下共伤同皎之不及见也睿宗立诏复官爵谥曰忠壮　　韦月将
按通鉴纲目中宗神龙二年处士韦月将上书告武三思潜通宫掖必为逆乱上大怒命斩之黄门侍郎宋璟奏曰人言中宫私于三思陛下不问而诛之臣恐天下必有窃议固请按之上不许璟曰必欲斩月将先斩臣不然臣终不敢奉诏上怒少解御史大夫苏&amp;#大理卿尹思贞皆以为方夏行戮有违时令乃命杖而流之岭南过秋分一日平晓广州都督周仁轨斩之睿宗即位秋七月赠宣州刺史　　郎岌
按通鉴纲目中宗景龙四年定州人郎岌上言韦后宗楚客将为逆乱后杀之睿宗即位赠谏议大夫　　燕钦融按通鉴纲目中宗景龙四年许州参军燕钦融上言皇后干预国政宗楚客图危社稷上面诘之钦融抗言不挠楚客矫制扑杀之睿宗即位赠谏议大夫　　王海宾按册府元龟海宾为太子右卫率丰安军使以骁勇闻元宗开元二年七月吐蕃入寇朝廷以薛讷摄左羽林将军为陇右防御使御之以海宾为先锋及贼至渭川西界阶驿苦战胜之杀获甚众诸将嫉其功按兵不救海宾没于阵大军乘其势击而败之斩首一万七千级获马七万五千匹牛羊十四万头帝闻而怜之诏赠左金吾大将军　　褚
按册府元龟为陇右副将时皇甫惟明为陇右节度使天宝四年奚及契丹酋长各杀公主举部落以叛惟明与吐蕃战于石堡官军不利死之　　郭英杰　吴克勤
按唐书郭知运传知运子英杰字孟武为左卫将军幽州副总管开元二十三年长史薛楚玉遣英杰与裨将吴克勤乌知义罗守忠帅万骑及奚众讨契丹屯榆关契丹酋长可突于拒战都山下奚众贰官军不利知义守忠引麾下遁去英杰克勤力战死其下尚六千人殊死战寇示以英杰首终不屈师遂歼　　颜杲卿子
季明
　卢逖　袁履谦
按唐书忠义传杲卿字昕与真卿同五世祖以文儒世家父元孙有名垂拱间为濠州刺史杲卿以荫调遂州司法参军性刚正莅事明济尝为刺史诘让正色别白不为屈开元中与兄春卿弟曜卿并以书判超等吏部侍郎席豫咨嗟推伏再以最迁范阳户曹参军安禄山闻其名表为营田判官假常山太守禄山反杲卿及长史袁履谦谒于道赐杲卿紫袍履谦绯袍令与假子李钦凑以兵七千屯土门杲卿指所赐衣谓履谦曰与公何为着此履谦悟乃与真定令贾深内丘令张通幽定谋图贼杲卿入称疾不视事使子泉明往返计议阴结太原尹王承业为应使平卢节度副使贾循取幽州谋泄禄山杀循以向润客牛廷玠守杲卿阳不事事委政履谦潜召处士权涣郭仲邕定策时真卿在平原素闻贼逆谋阴养死士为拒守计李&amp;#等死贼使段子光传首徇诸郡真卿斩子光遣甥卢逖至常山约起兵断贼北道杲卿大喜以为兵掎角可挫贼西锋乃矫贼命召钦凑计事钦凑夜还杲卿辞城门不可夜开舍之外邮使履谦及参军冯虔郡豪翟万德等数人饮劳既醉斩之并杀其将潘惟慎贼党歼投尸滹沱水履谦以首示杲卿则喜且泣先是禄山遣将高邈召兵范阳未还杲卿使&amp;#城尉崔安石图之邈至满城虔万德皆会传舍安石绐以置酒邈舍马虔叱吏缚之而贼将何千年自赵来虔亦执之日未中送二贼杲卿乃遣万德深通幽传钦凑首械两贼送京师与泉明偕至太原王承业欲自以为功厚遣泉明还阴令壮士翟乔贼于路乔不平告之故乃免元宗擢承业大将军送吏皆被赏已而事显乃拜杲卿卫尉卿兼御史中丞履谦常山太守深司马即传檄河北言王师二十万入土门遣郭仲邕领百骑为先锋驰而南曳柴扬尘望者谓大军至日中传数百里贼张献诚方围饶阳弃甲走于是赵巨鹿广平河间并斩伪刺史传首常山而乐安博陵上谷文安信都魏邺诸郡皆自固杲卿兄弟兵大振禄山至陕闻兵兴大惧使史思明等率平卢兵度河攻常山蔡希德自怀会师不涉旬贼急攻城兵少未及为守计求救于河东承业前已攘杀贼功兵不出杲卿昼夜战并粮竭矢尽六日而陷与履谦同执贼胁使降不应取少子季明加刃颈上曰降我当活而子杲卿不答遂并卢逖杀之杲卿至洛阳禄山怒曰吾擢尔太守何所负而反杲卿瞋目骂曰汝营州牧羊羯奴耳窃荷恩宠天子负汝何事而乃反乎我世唐臣守忠义恨不斩汝以谢上乃从尔反邪禄山不胜忿缚之天津桥柱节解以肉啖之詈不绝贼钩断其舌曰复能詈否杲卿含胡而绝年六十五履谦既断手足何千年弟适在旁咀血喷其面贼脔之见者垂泣杲卿宗子近属皆被害杲卿已掳诸郡复为贼守张通幽以兄相贼谮杲卿于杨国忠故不加赠肃宗在凤翔真卿表其枉会通幽为普安太守上皇杖杀之李光弼郭子仪收常山出杲卿履谦二家亲属数百人于狱厚给遗令行丧干元初赠杲卿太子太保谥曰忠节封其妻崔清河郡夫人初博士裴郁以杲卿不执政但谥曰忠议者不平故以二字谥焉逖季明及宗子等皆赠五品官建中中又赠杲卿司徒初杲卿被杀徇首于衢莫敢收有张凑者得其发持谒上皇是昔见梦帝寤为祭后凑归发于其妻妻疑之发若动云后泉明购尸将葬得刑者言死时一足先断与履谦同坎瘗指其域得之乃葬长安凤栖原季明逖同茔泉明有孝节喜振人之急既为承业所遣未至而常山陷故客寿阳史思明围李光弼获泉明裹以革送幽州间关得免思明归国而真卿方为蒲州刺史令泉明到河北求宗属始一女及姑女并流离贼中及是并得之悉钱三万赎姑女还取赀复往则己女复失之履谦及父故将妻子奴隶尚三百余人转徙不自存泉明悉力赡给分多匀薄相扶挟度河托真卿真卿随所归资送之泉明之殡父与履谦分柩护还长安履谦妻疑敛具俭狭发视之与杲卿等乃号踊待泉明如父肃宗拜泉明郫令政化清明诛宿盗人情翕然成都尹举其课第一迁彭州司马家贫居官廉而孤藐相从百口&amp;#鬻不给无愠叹居母丧毁骨立其行义当世以为难　　沈盈按唐书颜杲卿传沈盈者杲卿甥有行义明黄老学解褐博野尉与杲卿同死难赠大理正官其二子遥达　　张巡
按唐书忠义传巡字巡邓州南阳人博通群书晓战阵法气志高迈略细节所交必大人长者不与庸俗合时人叵知也开元末擢进士第时兄晓已位监察御史皆以名称重一时巡由太子通事舍人出为清河令治绩最而负节义或以困厄归者倾赀振护无吝秩满还都于是杨国忠方专国权势可炙或劝一见且显用答曰是必为国怪祥朝宦不可为也更调真源令土多豪猾大吏华南金树威恣肆邑中语曰南金口明府手巡下车以法诛之赦余党莫不改行迁善政简约民甚宜之安禄山反天宝十五载正月贼酋张通晤陷宋曹等州谯郡太守杨万石降贼逼巡为长史使西迎贼军巡率吏哭元元皇帝祠遂起兵讨贼从者千余初灵昌太守嗣吴王祗受诏合河南兵拒禄山有单父尉贾贲者阆州刺史璇之子率吏称吴王兵击宋州通晤走襄邑为顿丘令卢韺所杀贲引军进至雍丘巡与之合有众二千是时雍丘令令狐潮举县附贼遂自将东败淮阳兵掳其众反接在廷将杀之暂出行部淮阳囚更解缚起杀守者迎贲等入潮不得归巡乃屠其妻子磔城上祗闻承制拜贲监察御史潮怨贲还攻雍丘贲趋门为众躏死巡驰骑决战身被创不顾士乃奉巡主军间道表诸朝腾笺祗府祗乃举兖以东委巡经略潮以贼众四万薄城人大恐巡谕诸将曰贼知城中虚实有轻我心今出不意可惊而溃也乘之势必折诸将曰善巡乃分千人乘城以数队出身前驱直薄潮军军却明日贼攻城设百楼巡栅城上束刍灌膏以焚焉贼不敢向巡伺隙击之积六旬大小数百战士带甲食裹创斗潮遂败走追之几获潮怒复率众来然素善巡至城下情语巡曰本朝危蹙兵不能出关天下事去矣足下以羸兵守危堞忠无所立盍相从以苟富贵乎巡曰古者父死于君义不报子乃衔妻孥怨假力于贼以相图吾见君头于通衢为百世笑奈何潮赧然去当此时王命不复通大将六人白巡以势不敌且上存亡莫知不如降六人者皆官开府特进巡阳许诺明日堂上设天子画像率军士朝人人尽泣巡引六将至责以大谊斩之士心益劝会粮乏潮饷贼盐米数百艘且至巡夜壁城南潮悉军来拒巡遣勇士衔枚滨河取盐米千斛焚其余而还城中矢尽巡缚&amp;#为人千余被黑衣夜缒城下潮兵争射之久乃&amp;#人还得箭数十万其后复夜缒人贼笑不设备乃以死士五百斫潮营军大乱焚垒幕追奔十余里贼惭益兵围之薪水竭巡绐潮欲引众走请退军二舍使我逸潮不知其谋许之遂空城四出三十里撤屋发木而还为备潮怒围复合巡徐谓潮曰君须此城归马三十匹我得马且出奔请君取城以借口潮归马巡悉以给骁将约曰贼至人取一将明日潮责巡巡答曰吾欲去将士不从奈何潮怒欲战阵未成三十骑突出禽将十四斩百余级收器械牛马潮遁还陈留不复出七月潮率贼将瞿伯玉攻城遣伪使者四人传贼命招巡巡斩以徇余絷送祗所围凡四月贼常数万而巡众纔千余每战辄克于是河南节度使嗣虢王巨屯彭城假巡先锋俄而鲁东平陷贼济阴太守高承义举郡叛巨引兵东走临淮贼将杨朝宗谋趋宁陵绝巡饷路巡外失巨依拔众保宁陵马裁三百兵三千至睢阳与太守许远城父令姚誾等合乃遣将雷万春南霁云等领兵战宁陵北斩贼将二十杀万余人投尸于汴水为不流朝宗夜去有诏拜巡主客郎中副河南节度使巡籍将士有功者请于巨巨纔授折冲果毅巡谏曰宗社尚危园陵孤外渠可吝赏与赀巨不听至德二载禄山死庆绪遣其下尹子琦将同罗突厥奚劲兵与朝宗合凡十余万攻睢阳巡励士固守日中二十战气不衰远自以材不及巡请禀军事而居其下巡受不辞远专治军粮战具前此远将李滔救东平遂叛入贼大将田秀荣潜与通或以告远曰晨出战以碧帽为识视之如言尽覆其众还辄曰我诱之也请以精骑往易锦帽远以告巡巡召登城议之斩首示贼因出薄战子琦败获车马牛羊悉分士秋毫无入其家有诏拜巡御史中丞远侍御史誾吏部郎中巡欲乘胜击陈留子琦闻复围城巡语其下曰吾蒙上恩贼若复来正有死耳诸君虽捐躯而赏不直勋以此痛恨闻者感慨乃椎牛大飨悉军战贼望兵少大笑巡远亲鼓之贼溃追北数十里其五月贼刈麦乃济师巡夜鸣鼓严队若将出贼申警俄息鼓贼觇城上兵休乃弛备巡使南霁云等开门径抵子琦所斩将拔旗有大酋被甲引拓羯千骑麾帜乘城招巡巡阴缒勇士数十人隍中持钩陌刀强弩约曰闻鼓声而奋酋恃众不为备城上噪伏发禽之弩注矢外向救兵不能前俄而缒士复登陴贼皆愕眙乃按甲不出巡欲射子琦莫能辨因剡蒿为矢中者喜谓巡矢尽走白子琦乃得其状使霁云射一发中左目贼还七月复围城初睢阳谷六万斛可支一岁而巨发其半餫濮阳济阴远固争不听济阴得粮即叛至是食尽士日赋米一勺龁木皮鬻纸而食才千余人皆&amp;#劣不能彀救兵不至贼知之以云冲傅堞巡出钩干拄之使不得进篝火焚梯贼以钩车木马进巡辄破碎之贼服其机不复攻穿壕立栅以守巡士多饿死存者皆痍伤气乏巡出爱妾曰诸君经年乏食而忠义不少衰吾恨不割肌以啖众宁惜一妾而坐视士饥乃杀以大飨坐者皆泣巡强令食之远亦杀奴僮以哺卒至罗雀掘鼠煮铠弩以食贼将李怀忠过城下巡问君事胡几何曰二&amp;#巡曰君祖父官乎曰然君世受官食天子粟奈何从贼关弓与我确怀忠曰不然我昔为将数死战竟没贼此殆天也巡曰自古悖逆终夷灭一日事平君父母妻子并诛何忍为此怀忠掩涕去俄率其党数十人降巡前后说降贼将甚多皆得其死力御史大夫贺兰进明代巨节度屯临淮许叔冀尚衡次彭城皆观望莫肯救巡使霁云如叔冀请师不应遗布数千端霁云嫚骂马上请决死斗叔冀不敢应巡复遣如临淮告急引精骑三十冒围出贼万众遮之霁云左右射皆披靡既见进明进明曰睢阳存亡已决兵出何益霁云曰城或未下如已亡请以死谢大夫叔冀者进明麾下也房管本以牵制进明亦兼御史大夫势相埒而兵精进明惧师出且见袭又忌巡声威恐成功初无出师意又爱霁云壮士欲留之为大飨乐作霁云泣曰昨出睢阳时壮士不粒食已弥月今大夫兵不出而广设声乐义不忍独飨虽食弗下咽今主将之命不达霁云请置一指以示信归报中丞也因拔佩刀断指一坐大惊为出涕卒不食去抽矢回射佛寺浮屠矢着曰吾破贼还必灭贺兰此矢所以志也至真源李贲遗马百匹次宁陵得城使廉坦兵三千夜冒围入贼觉拒之且战且引兵多死所至才千人方大雾巡闻战声曰此霁云等声也乃启门驱贼牛数百入将士相持泣贼知外援绝围益急众议东奔巡远议以睢阳江淮保障也若弃之贼乘胜鼓而南江淮必亡且师饥众行必不达十月癸丑贼攻城士病不能战巡西向拜曰孤城备竭弗能全臣生不报陛下死为鬼以疠贼城遂陷与远被执巡众见之起且哭巡曰安之勿怖死乃命也众不能仰视子琦谓巡曰闻公督战大呼辄眦裂血面嚼齿皆碎何至是答曰吾欲气吞逆贼顾力屈耳子琦怒以刀抉其口齿存者三四巡骂曰我为君父死尔附贼乃犬彘也安得久子琦服其节将释之或曰彼守义者乌肯为我用且得众心不可留乃以刃胁降巡不屈又降霁云未应巡呼曰南八男儿死尔不可为不义屈霁云笑曰欲将有为也公知我者敢不死亦不肯降乃与姚誾雷万春等三十六人遇害巡年四十九初子琦议生致一人庆绪所或曰用兵拒守者巡也乃送远洛阳至偃师亦以不屈死巨之走临淮巡有妹嫁陆氏遮王劝勿行不纳赐百缣弗受为巡补缝行间军中号陆家姑先巡被害巡长七尺须&amp;#每怒尽张读书不过三复终身不忘为文章不立&amp;#守睢阳士卒居人一见问姓名其后无不识更潮及子琦大小四百战斩将三百卒十余万其用兵未尝依古法勒大将教战各出其意或问之答曰古者人情敦朴故军有左右前后大将居中三军望之以齐进退今胡人务驰突云合鸟散变态百出故吾止使兵识将意将识士情上下相习人自为战尔其械甲取之于敌未尝自修每战不亲临行阵有退者巡已立其所谓曰我不去此为我决战士感其诚皆一当百待人无所疑赏罚信与众共甘苦寒暑虽厮养必整衣见之下争致死力故能以少击众未尝败被围久初杀马食既尽而及妇人老弱凡食三万口人知将死而莫有叛者城破遗民止四百而已始肃宗诏中书侍郎张镐代进明节度河西率浙东李希言浙西司空袭礼淮南高适青州邓景山四节度掎角救睢阳巡亡三日而镐至十日而广平王收东京镐命中书舍人萧昕诔其行时议者或谓巡始守睢阳众六万既粮尽不持满按队出再生之路与夫食人宁若全人于是张李纾董南史张建封樊晃朱巨川李翰咸谓巡蔽遮江淮沮贼势天下不亡其功也翰等皆有名士由是天子无异言天子下诏赠巡扬州大都督远荆州大都督霁云开府仪同三司再赠扬州大都督并宠其子孙雎阳雍丘赐徭税三年巡子亚夫拜金吾大将军远子玫婺州司马皆立庙睢阳岁时致祭德宗差次至德以来将相功效尤着者以颜杲卿袁履谦卢奕及巡远霁云为上又赠姚誾潞州大都督官一子贞元中复官巡它子去疾远子岘赠巡妻申国夫人赐帛百自是讫僖宗求忠臣后无不及三人者大中时图巡远霁云像于凌烟阁睢阳至今祠享号双庙云　　许远
按唐书忠义传远右相敬宗曾孙宽厚长者明吏治初客河西章仇兼琼辟署剑南府欲以子妻之固辞兼琼怒以事劾贬高要尉更赦还会禄山反或荐远于元宗召拜睢阳太守远与巡同年生而长故巡呼为兄大历中巡子去疾上书曰孽寇南侵父巡与睢阳太守远各守一面城陷贼所入自远分尹子琦分郡部曲各一方巡及将校三十余皆割心剖肌惨毒备尽而远与麾下无伤巡临命叹曰嗟乎人有可恨者贼曰公恨我乎答曰恨远心不可得误国家事若死有知当不赦于地下故远心向背梁宋人皆知之使国威丧&amp;#巡功业堕败则远于臣不共戴天请追夺官爵以刷冤耻诏下尚书省使去疾与许岘及百官议皆以去疾证状最明者城陷而远独生也且远本守睢阳凡屠城以生致主将为功则远后巡死不足惑若曰后死者与贼其先巡死者谓巡当叛可乎当此时去疾尚幼事未详知且艰难以来忠烈未有先二人者事载简书若日星不可妄轻重议乃罢然议者纷纭不齐元和时韩愈读李翰所为巡传以为阙远事非是其言曰二人者守死成名先后异耳二家子弟材下不能通知其父志使世疑远畏死而服贼远诚畏死何苦守尺寸地食其所爱之肉抗不降乎且见援不至人相食而犹守虽甚愚亦知必死矣然远之不畏死甚明又言城陷自所守此与儿童之见无异且人之将死其脏腑必有先受病者引绳而绝之其绝必有处今从而尤之亦不达于理矣愈于褒贬尤慎故着之　　南霁云
按唐书忠义传霁云魏州顿丘人少微贱为人操舟禄山反巨野尉张沼起兵讨贼拔以为将尚衡击汴州贼李廷望以为先锋遣至睢阳与张巡计事退谓人曰张公开心待人真吾所事也遂留巡所巡固劝归不去衡赍金帛迎霁云谢不受乃事巡巡厚加礼始被围筑台募万死一生者数日无敢应俄有喑呜而来者乃霁云也巡对泣下霁云善骑射见贼百步内乃发无不应弦毙子承嗣历涪州刺史刘辟叛以无备谪永州　　雷万春
按唐书忠义传万春不详所来事张巡为偏将令狐潮围雍丘万春立城上与潮语伏弩发六矢着面万春不动潮疑刻木人谍得其实乃大惊遥谓巡曰向见雷将军知君之令严矣潮壁雍丘北谋袭襄邑宁陵巡使万春引骑四百压潮先为贼所包巡突其围大破贼潮遁去万春将兵方略不及南霁云而强毅用命每战巡任之与霁云钧　　姚誾　石承平　李辞　陆元锽　朱珪　宋　　若虚　杨振威　耿庆礼　马日升　廉坦　　张惟清　张重　孙景趋　赵连城　王森　　乔绍俊　张恭默　李嘉隐　翟良辅　孙廷　　皎　祝忠　冯颜按唐书忠义传誾开元宰相崇从孙父弇楚州刺史誾性豪荡好饮谑善丝竹历寿安尉素善张巡及为城父令遂同守睢阳累加东平太守巡之遣南霁云雷万春败贼于宁陵也别将二十有五石承平李辞陆元锽朱珪宋若虚杨振威耿庆礼马日升张惟清廉坦张重孙景趋赵连城王森乔绍俊张恭默祝忠李嘉隐翟良辅孙廷皎冯颜其后皆死巡难四人逸其姓名　　李&amp;#
子江　涵
　沨　瀛

按唐书忠义传&amp;#并州汶水人或言其先出兴圣皇帝谱系疏晦不复传父希倩神龙初右台监察御史&amp;#少秀敏举明经高第授成安尉张说罢宰相为相州刺史坐有善相者说遍问官属后孰当贵工指&amp;#及临河尉郑岩说以女妻岩而归其甥阴于&amp;#会母丧免自武功尉以政尤异迁主簿说在并州引&amp;#置幕府及执政为长安尉宇文融括天下田高选官属多致贤以重其柄表假&amp;#监察御史分道检核以课真拜御史坐小累下除晋阳令三迁给事中力于治有任事称明簿最下无敢绐失李林甫意出为河南少尹尹萧炅内倚权&amp;#法植私&amp;#裁抑其谬吏下赖之道士孙甑生以左道幸托祠事往来嵩少间干请乱吏治&amp;#不为应故挟炅谮诸朝天宝初除清河大守举美政迁广陵长史民为立祠赛祝岁时不绝以捕贼负徙彭城太守封酒泉县侯连徙襄阳河东并兼采访处置使入为京兆尹杨国忠恶之改光禄卿东京留守安禄山反元宗遣封常清募兵东京&amp;#与留台御史中丞卢弈河南尹达奚珣缮城垒绥励士卒将遏贼西锋帝闻擢礼部尚书禄山度河号令严密候诇不能知已陷陈留荥阳杀张介然崔无诐不数日薄城下常清兵皆白徒战不胜辄北&amp;#收残士数百裒断弦折矢坚守人不堪斗&amp;#约弈吾曹荷国重寄虽力不敌当死官部校皆夜缒去&amp;#坐留守府弈守台城陷禄山鼓而入杀数千人矢着阙门执&amp;#弈及官属蒋清害之有诏赠司徒谥曰忠懿河洛平再赠太尉拜一子五品官&amp;#通左氏春秋颇殖产伊川占膏腴自都至阙口畴墅弥望时谓地癖岩仕终少府监产利埒&amp;#云&amp;#十余子江涵沨瀛等同遇害唯源彭脱　　卢弈
按唐书忠义传弈黄门监怀慎少子也疏眉目丰下谨重寡欲斤斤自修与兄奂名相上下而刚毅过之天宝初为鄠令所治辄最积功擢给事中拜御史中丞自怀慎奂及弈三居其官清节似之时传其美俄留台东都兼知武部选安禄山陷东都吏亡散弈前遣妻子怀印间道走京师自朝服坐台被执将杀之即数禄山罪徐顾贼徒曰为人臣者当识逆顺我不陷失节死何恨观者恐惧弈临刑西向再拜而辞骂贼不空口逆党为变色肃宗诏赠礼部尚书下有司谥时以为洛阳亡操兵者任其咎执法吏去之可也委身寇雠以死谁怼博士独孤及曰荀息杀身于晋不食其言也元冥勤其官水死守位忘躬也伯姬待姆而火死先礼后身也彼死之日皆于事无补然则禄山乱大于里丕弈廉察之任切于元冥之官分命所系不啻保姆逆党兵威烈于水火于斯时也能与执干戈者同其戮力挽之不来推之不去全操白刃之下孰与夫怀安偷生者同其气请谥曰贞烈诏可子杞　　贾循
按唐书忠义传循京兆华原人其先家常山父会有高节尝称疾不答辟署里中号一龙亲亡负土成墓庐其左手莳松柏时号关中曾子卒县人私谥曰广孝征君循有大略礼部尚书苏颋尝谓今颇牧及为益州表署列将败吐蕃于西山三迁静塞军营田使张守珪北伐次滦河属冻泮欲济无梁循揣广狭为桥以济破寇而还以功擢游击将军榆关守捉使地南负海北属长城林琅岑翳寇所蔽伏循调士斩木开道贼遁去范阳节度使李适之荐为安东副大都护安禄山兼平卢节度表为副迁博陵太守禄山欲击奚契丹复奏循光禄卿兼副使知留后九姓叛禄山兼节度河东而循亦兼雁门副之母亡将葬宅有枯桑一夕再生芝出北墉人以为瑞元宗以循有功诏赠其父常山太守禄山反使循守幽州故杲卿招之以倾贼巢穴循许可为向客等发其谋贼缢之建中二年赠太尉谥曰忠　　程千里
按唐书忠义传千里京兆万年人长七尺魁岸有力应募碛西累官安西副都护天宝末兼北廷都护安西北廷节度使突厥首领阿布思内附本隶朔方赐氏李名献忠度属幽州素与安禄山有怨内惧故叛还碛外数盗边元宗患之诏千里将兵讨捕千里谕葛逻禄阴令掎角献忠果以穷归葛逻禄缚之并妻子帐下数千人送千里所乃献俘勤政楼诏斩以徇擢千里右金吾卫大将军留宿卫禄山反诏募兵河东即拜节度副使云中太守迁上党长史贼来攻鏖馘多累加开府仪同三司礼部尚书至德二载贼将蔡希德围上党轻骑挑战千里恃勇开县门率百骑欲直禽希德几得而救至乃退会桥坏马颠为贼执仰首敕诸骑使还曰为我报诸将可失帅不可失城军中皆为泣下增备固守贼不能下乃还囚千里至东都安庆绪伪署特进囚客省庆绪败为严庄所害后赦令数下追褒死难者惟千里生见执不及云　　袁光廷按唐书程千里传初禄山构难西北戍兵悉入援故河陇郡县皆陷吐蕃惟河西戍将袁光廷为伊州刺史固守历年虽游说百绪终不降诸下同心无携畔者及粮竭手杀妻子自焚死建中初赠工部尚书　　庞坚　薛愿按唐书忠义传坚京兆泾阳人历颍川太守安禄山反南阳节度使鲁炅表坚为长史兼防御副使以薛愿为颍川太守共守颍川时陈留荥阳已陷贼南阳被围而颍川当往来剧贼将阿史那承庆悉锐攻之傅城百里树木皆刊城中士单寡粮少而愿坚昼夜战诸郡兵无援者自正月尽十一月贼设木鹅冲车飞梯薄城矢如雨士皆雷噪夜半逾城入二人不肯降贼缚致东京将磔解之有说禄山曰义士也彼为其主杀之不祥乃缚于树比且死见者哭之愿汾阴人父绦太常卿兄崇一娶惠宣太子女其女弟为太子瑛妃瑛废贬愿岭外久乃得还　　张兴
按唐书忠义传兴束鹿人长七尺一饭至斗米肉十斤悍趫而辩为饶阳裨将禄山反攻饶阳兴开张祸福譬晓敌人而婴城弥年众心遂固沧赵已陷史思明引众傅城兴擐甲持陌刀重五十斤乘城贼将入兴一举刀辄数人死贼皆气慑城破思明缚之马前好谓曰将军壮士能屈节当受高爵对曰昔严颜一巴郡将犹不降张飞我大郡将安能委身逆寇今日幸得死然愿以一言为诫思明曰云何兴曰天子遇禄山如父子今乃反大丈夫不能为国扫除反为其下何哉思明曰将军不观天道邪吾上起兵二十万直趣洛阳天下大定以偏师叩函谷守将面缚唐亡固矣兴曰桀纣秦隋穷人力举四海与为怨故商周汉唐因得代之而有神器皇帝无违德禄山非数帝贤是苟延岁月终即禽耳思明怒锯解之且死骂曰吾能裒强死兵败贼众军中凛然为改容　　乌承恩
按涿州志承恩初为信都太守转范阳节度副使时史思明虽归朝廷实为敌国李光弼奏令承恩与阿史那承庆共图之承恩竭忠效谋不意事泄为思明所害　　蒋清
按唐书蒋钦绪传钦绪子清举明经中第调巩丞东京留守李&amp;#贤之表为判官与&amp;#同死安禄山乱赠礼部侍郎敬宗时录其孙鄅为伊阙令初清蒙难以秩卑不及谥太和初吏部郎中王高言之朝追谥曰忠　　张抃
按德安府志抃孝昌人唐张巡裨将也尹子琦围睢阳巡使抃如彭城许叔冀请救叔冀不应又副南霁云溃围告急于临淮贺兰进明进明无出师意爱抃及霁云勇反欲留之霁云立拔刀断指不复留抃亦然竟不食归报比城陷抃与霁云等俱不屈死抃梦示家人曰吾请于帝为南岳司录赏罚人间未几进明暴死　　何滔
按四川总志滔岳池人隐居读书于金城山天宝间安史之乱举义兵讨贼死难庙祀此山宋赐庙额曰灵济　　周待选
按山东通志待选平州卢龙人元宗时为鲁城令安禄山反率县人拒战死之　　张介然　崔无诐
按唐书忠义传介然猗氏人本名六朗性慎愿长计画始为河陇支郡太守王忠嗣皇甫惟明哥舒翰踵领节度并署营田度支等使入奏称旨赐与良渥介然启曰臣位三品当给棨戟若列于京师虽富贵不为乡人知愿得列戟故里元宗许之别赐戟京师第门仍赐绢五百匹宴闾里长老本乡得列戟自介然始翰荐为少府监历卫尉卿禄山反授河南节度采访使守陈留陈留据水陆剧居民孳伙而太平久不不知战介然到屯不三日贼已度河车骑蹂腾烟尘漫数十里日为夺色士闻钲鼓声皆禠气不能授甲凡旬六日城陷初有诏购贼首而诛庆宗状禄山入陈留见诏书拊膺大哭曰我何罪吾子亦何罪乃杀之即大恚愤杀陈留降者万人以逞血流成川斩介然于军门以伪将李廷望为节度使守陈留禄山已陈留则鼓而前无敢亢中宿攻荥阳太守崔无诐率众乘城闻师噪自坠如雨无诐与官属皆死贼手以伪将武令珣戍焉无诐者本韦后外家博陵旧望也始无诐娶萧至忠女至忠败被贬久乃为益州司马素善杨国忠既用事引为少府监守荥阳有诏赠礼部尚书谥曰毅勇　　雷海青
按通鉴纲目天宝十五载八月禄山取长安乐工犀象诣洛阳宴其群臣于凝碧池盛奏众乐梨园子弟往往歔欷泣下贼皆露刃睨之乐工雷海青不胜悲愤掷乐器于地西向恸哭禄山怒支解之　　李奂
按册府元龟奂为河间司法天宝末史思明围饶州太守卢全诚陆浑令李系拒之奂以七千人救之为思明所败后贼将尹子琦围河间四十余日太原太守颜真卿使将和琳领一万一千人马数百匹以救之官军去城二十余里北风严烈鼓声绝不相闻思明使兵乱击之官军败生擒和琳至城下思明既至合势贼军大振从外筑道为高堤以入城城上战不胜退至街巷又战城中大溃奂为贼所擒送至东京为禄山所害　　萧贲
按陕西通志贲冯翊太守居官有令闻至德二载安庆绪反陷郡城贲死之其忠节为人所称　　杨务钦
按册府元龟务钦本安庆绪将也至德六年二月内务钦等为贼守陜郡潜图归顺河东太守马承光以兵应之务钦杀城中贼将不同己者即日翻城为我守陕兼收太仓郡中金帛器械山积贼闻之遂令贼将安武臣领兵攻务钦苦战而死郡中百姓并为贼所屠　　耿仁智
按通鉴纲目肃宗干元元年六月史思明表求诛李光弼命耿仁智张不矜为表云陛下不为臣诛光弼臣当自引兵就太原诛之不矜以示思明及将入函仁智削去之思明闻之命执二人斩之仁智事思明久思明怜欲活之仁智大呼言曰人生会有一死得尽忠义死之善者也今从大夫反不过延岁月岂若速死之愈乎思明怒捶杀之　　元正
父
询倩

按唐书元万顷传万顷孙正修名节擢明经高第授监门卫兵曹参军舅孙逖与谭物理叹己不逮肃宗初吏部尚书崔典选正以书判第一召诣京师以父询倩老辞疾免河南节度使崔光远表置其府史思明陷河洛辇父匿山中贼以名购正度事急谓弟曰贼禄不可养亲彼利吾名难免矣然不污身而死吾犹生也贼既得诱以高位瞋目固拒兄弟皆遇害父闻仰药死路人为哭事平诏录伏节十一姓而正为冠赠秘书少监以其子义方为华州参军
　忠烈部名臣列传十五
　　唐二
　　阳惠元
子晟
　暠

按唐书本传惠元平州人以趫勇奋事平卢军从田神功李忠臣浮海入青州诏以兵隶神策为京西兵马使镇奉天德宗初立稍绳诸节度跋扈者于是李正己屯曹州田悦增河上兵河南大扰诏移兵万二千戍关东帝御望春楼誓师因劳遣诸将酒至神策将士不敢饮帝问故惠元曰初发奉天臣之帅张巨济与众约是役也不立功毋饮酒臣不敢食其言既行有馈于道惟惠元军瓶罍不发帝咨叹不已玺书慰劳俄以兵三千会诸将击田悦战御河夺三桥惠元功多以兵属李怀光及朱泚反自河朔赴难解奉天围加检校工部尚书摄贝州刺史诏惠元与神策行营节度使李晟鄜坊节度使李建徽及怀光联营便桥晟知怀光且叛移屯东渭桥翰林学士陆贽谏帝曰四将接垒晟等兵寡位下为怀光所易势不两完晟既虑变请与惠元东徙则建徽孤立宜因晟行合两军皆往以备贼为解趣装进道则怀光计无所施帝不从使神策将李升往伺还奏怀光反明甚是夕夺二军惠元建徽走奉天怀光遣将冉宗驰骑追及于好畤惠元被发呼天血流出眦袒裼战而死二子晟皓匿井中皆及害建徽独免诏赠惠元尚书左仆射晟殿中监皓邠州刺史少子旻字公素惠元之死被八创堕别井或救得免历邢州刺史　　顾彦晖
按潼川州志彦晖东川节度使贼来攻城援绝城陷彦晖手杀妻子乃自刎诸将亦自杀　　卫常宁
按通鉴纲目德宗建中三年十一月王武俊自称赵王以卫常宁为内史监常宁谋杀武俊武俊杀之　　刘海宾　高翼　何明礼　崔宁按唐书德宗本纪建中四年十月朱泚反庚戌泚杀左骁卫将军刘海宾癸丑李希烈陷襄阳宣武军兵马使高翼死之甲寅泚杀泾原节度都虞候何明礼乙卯杀尚书右仆射崔宁　　樊系
按唐书朱泚传泚僭即皇帝位于宣政殿号大秦建元应天侍卫皆卒伍诸臣在位者纔十余逼太常卿樊系为册册成仰药死　　高重杰
按唐书朱泚传帝使高重杰屯梁山御贼贼将李日月杀之帝拊尸哭尽哀结蒲为首以葬泚得首亦集群贼哭曰忠臣也亦用三品葬焉　　李希倩
按册府元龟希倩为左龙武大将军德宗建中四年十月德宗避难于奉天朱泚之贼于城东西南三面偷城浑瑊率招召突将三百人分道连战翌日辰时杀伤太甚力屈而退希倩死之赠太尉赐实封三百户　　刘乃
按唐书忠义传乃字永夷河南伊阙人少警&amp;#暗诵六经日数千言善文词为时推目天宝中擢进士第丧父以孝闻服终中书舍人宋昱知铨事乃方调因进书曰书称知人则哲能官人则惠此唐虞以为难今文部始抡材终授位是知人官人两任其责昔禹稷皋陶之圣犹曰载采有九德考绩以九载今有司独委一二小宰察言于一幅之判观行于一揖之内何其易哉夫判者以狭词短韵为体是以小冶鼓众金虽欲为鼎镛不可得已故虽有周公尼父图书易象之训以判责之曾不及徐庾虽有至德以喋喋取之曾不若啬夫故干霄蔽日巨树也求尺寸之材必后于杙龙吟虎啸希声也尚颊舌之感必下于蛙黾岂不悲乎执事诚能先政事次文学退观其治家进察其临节则厖鸿深沈之事亦可窥其门阈矣昱嘉之补剡尉刘晏在江西奏使巡覆充留后大历中召拜司门员外郎德宗初进郭子仪为尚父时册礼废视诏文者不适所宜宰相崔佑甫召乃至合草之少选成文词义典裁俄擢给事中权知兵部侍郎杨炎卢杞当国五岁不迁建中四年真拜兵部侍郎帝狩奉天乃卧疾私第朱泚遣人召之固称笃复遣伪相蒋镇慰诱乃佯喑不答炙无完肤镇再至知不可胁乃太息曰我尝忝曹郎不能死宁以自辱膻腥复欲贤哲乎遂止乃闻车驾如梁州自投于&amp;#搏膺呼天不食卒年六十帝闻其忠赠礼部尚书谥曰贞惠子伯刍　　孔巢父
按唐书本传巢父字弱翁孔子三十七世孙少力学隐徂来山永王璘称兵江淮辟署幕府不应铲迹民伍璘败知名广德中李季卿宣抚江淮荐为左卫兵曹参军三迁库部员外郎出为泾原行军司马累拜湖南观察使未行会晋王为荆襄副元帅署行军司马俄而德宗狩奉天行在擢给事中为河中陕华招讨使累上破贼方略帝嘉纳未几兼御史大夫为魏博宣慰使巢父辩而才及见田悦与言君臣大义利害逆顺开晓其众是时悦久不臣下皆厌乱杂然喜曰不图今日还为王人酒中悦起自陈骑射工曰陛下见用何敌不摧巢父曰若尔不蚤自归乃一剧贼耳悦曰能为剧贼岂不能为功臣乎巢父曰国方多虞待子而息悦谢焉数日田绪杀悦与大将邢曹俊等听命巢父即以绪权知军务纾其难李怀光据河中帝复令巢父宣慰罢其兵以太子太保授之怀光素服待命巢父不止众忿曰太尉无官矣方宣诏乃噪而合害巢父并杀中人啖守盈初巢父至怀光以其使魏博而田悦死疑其谋出巢父故军乱不肯救帝闻震悼赠尚书左仆射谥曰忠诏具礼收葬赐其家粟帛存恤之　　蔡廷玉
按唐书忠义传廷玉幽州昌平人事安禄山未有闻与朱泚同里闬少相狎近泚为幽州节度使奏署幕府廷玉有沈略善与人交内外爱附泚多所叩咨数遣至京师当是时幽州兵最强财雄士骄悍日思吞并不知有上下礼法廷玉间语泚曰古未有不臣而能推福及子孙者公南联赵魏北奚卤兵多地险然非永安计一日赵魏反噬公乃沸鼎鱼耳不如奉天子&amp;#多难可勒勋鼎彝若何泚善之廷玉阴欲耗其力则讽泚出金帛礼士又劝归贡赋助天子经费献牛马系道储廥为单因劝泚入朝泚将听诸校怒缚廷玉辱之廷玉无挠辞泚不忍杀囚岁余出之谓曰而亦悔乎廷玉曰导公为逆即悔勉公以义何悔为复絷满岁问曰能省过否不尔且死对曰不杀我公得名杀我吾得名泚不能屈待如初又有朱体微者亦泚腹心廷玉有建白体微辄左右之故泚愈信桀傲稍革廷玉遂蒇朝事泚乃奏涿州为永泰军蓟州静塞军瀛州清夷军莫州唐兴军置团练使以支郡隶属卢龙军稍削而泚内畏弟滔逼己滔亦劝泚入朝乃以军属滔廷玉体微共白泚公入朝为功臣首后务至重须诚信者乃可付滔虽大弟多变不情如假以兵是嫁之祸也泚不听二人随泚到朝德宗为太子时知廷玉名及见礼眷殊渥泚统幽州行营为泾原凤翔节度使诏廷玉以大理少卿为司马体微为要籍滔有请于泚或不顺廷玉必折之俾循故法滔已破田悦傲肆自用左右有恶廷玉者妄云素毁滔欲四分燕廷玉倡之体微和之滔表言二人离间骨肉请杀于有司亦遗泚书云云泚恚滔夺其军不从会滔以幽州叛帝示滔表而泚亦白发其书乃归罪于二人贬廷玉柳州司户参军体微南浦尉以慰滔滔使谍伺诸朝曰上若不杀廷玉当谪去得东出洛我且缚致麾下支解之将行帝劳廷玉曰尔姑行为国受屈岁中当还廷玉至蓝田驿人白左巡使郑詹商于道险不可往詹追使趋潼关廷玉告子少诚少良曰我为天子不血刃下幽十一城欲裂其壤使不得桀而败于将成天助逆耶今吏使我出东都此殆滔计吾不可以辱国比至灵宝自投于河宰相卢杞方疾御史大夫严郢欲逐之得廷玉死状即抵詹死而斥出郢帝闵廷玉忠归其柩厚赙之李晟平朱泚少诚等适终丧晟表丐追赠廷玉并官二子而帝方招来滔寝其奏遂已　　符令奇
按唐书忠义传令奇沂州临沂人初为卢龙军裨将会幽州乱挈子璘奔昭义节度使薛嵩署为军副嵩卒田承嗣盗其地引令奇为右职田悦拒命马燧败之洹水令奇密语璘曰吾阅世事多矣自安史干纪无&amp;#类吾观田氏覆亡无时安用苟旦夕系缧京师宗族屠地汝能委质朝廷为唐忠臣吾亦名扬后世矣璘泣曰悦忍人也近祸可畏答曰今王师四合吾属俎中醢儿今行吾死不朽不行吾亦死尸迭逆地云何璘俯泣不能对初悦与李纳会濮阳因乞师纳分麾下随之至是纳兵归齐使璘以三百骑护送璘与父啮臂别乃以众降燧璘之出与三子同降悦怒引令奇切让令奇骂曰尔忘义背主旦夕死吾教子以顺杀身庸何悔钧死愈尔远矣悦怒奋而起令奇临刑色不变年七十九夷其家燧署璘为军副诏拜特进封义阳郡王既闻父见害号绝泣血燧表其冤加检校左散骑常侍赐晋阳第一区祁田五十顷赠令奇户部尚书璘字元亮李怀光反诏燧讨之璘介五千兵先济河与西师合从燧入朝为辅国大将军赐靖恭里第一区蓝田田四十顷璘之降母匿里中独免及悦死诏迎于魏赐宴别殿璘居环卫十三年卒年六十五赠越州都督　　孟华
按唐书忠义传华史失其何所人初事李宝臣为府官属论议婞婞不回同舍疾之王武俊斩李惟岳遣华至京师陈事德宗问河朔利害华对称旨擢检校兵部郎中兼侍御史朱滔与武俊谋解田悦之围帝诏华还谕欲乱其谋华至让武俊曰安史未覆灭时大夫观其兵自谓天下可取今日何汨汨且上于大夫恩甚厚将还康中丞他州而归我深赵自古忠臣未有不先大功而后得高官者大夫何望于失地耶夫药苦口者利病大夫后日思愚言悔无逮或曰华入朝私奏便宜欲倾我故得显职武俊惑之然以华旧人未忍夺其职卒进援悦华从至临清称病还恒州武俊令子察所为乃阖门谢宾客武俊知不足忌无杀华意既僭称王授礼部侍郎不肯起呕血死　　周曾　王玢　姚憺　吕贲　康秀琳　梁兴　　朝　贾乐卿　侯仙钦按唐书忠义传曾本李希烈部将与王玢姚憺韦清志相善号四公子希烈反曾密得其计一二以告李勉玢为许州镇遏使会哥舒曜拔汝州希烈遣曾往拒曾欲引军据蔡使玢为应憺清居中谋取希烈密求药毒希烈不死曾之行希烈使假子十人从次襄城知其谋以告希烈使李克诚率骡军千人曾杀之而收其兵并杀玢憺始约事觉毋相引清惧阳说希烈曰今兵寡恐不能就事请乞师朱滔希烈然之至襄邑奔刘洽德宗赠曾太尉玢司徒憺工部尚书擢清安定郡王实封户二百又有吕贲康秀琳梁兴朝贾乐卿侯仙钦皆死希烈之难赠贲秀琳尚书左右仆射兴朝等皆秩尚书遣萧昕致祭境上命李勉哥舒曜访其家子孙诏虽三世有罪常降一等曾无后贞元中女及曾兄子酆争袭封有司奏曾首谋归顺身死贼手陛下锡真食不幸绝嗣宜令酆以五十户奉祀女亦封五十户　　张名振
按唐书忠义传名振本事李怀光为都将始怀光已立功德宗赐铁券奉诏倨甚名振到军门大言曰大尉见贼不击使到不迎将反耶且安史仆固等今皆族灭公欲何为是资忠义士立功耳怀光召见谕以贼强须蓄锐俟时诱为不反及引军入咸阳又曰公不反来此何耶不急攻泚收京城欲以贼谁遗怀光怒曰病狂人也使左右拉杀之　　石演芬
按唐书忠义传演芬本西域胡人事怀光至都将尤亲信畜为假子怀光军三桥将与朱泚连和演芬使客郜成义到行在言怀光无破贼意请罢其总统成义走告怀光子&amp;#怀光召演芬骂曰尔为我子奈何欲破吾家今日负我宜即死对曰天子以公为股肱公以我为腹心公乃负天子我何不负公且我胡人无异心惟知事一人不呼我为贼死固吾分怀光使士脔食之皆曰烈士也可令快死以刀断其颈德宗闻赠演芬兵部尚书赐其家钱三百万斩成义于朔方　　吴溆
按唐书忠义传溆章敬皇后之弟代宗立诏赠后祖神泉为司徒父令珪太尉擢叔父令瑶太子家令濮阳郡公令瑜太子谕德济阳郡公溆太子詹事濮阳郡公并开府仪同三司令瑶兄弟故为县令郎将矣而溆用盛王府参军进俄迁鸿胪少卿金吾将军建中初迁大将军溆循循有礼让无倨气矜色见重朝廷时以为材当所位不自戚属者朱泚反卢杞白志贞皆谓泚有功不宜首难得大臣一人持节慰晓恶且悛德宗顾左右无敢行溆曰陛下不以臣亡能愿至贼中谕天子至意帝大悦溆退谓人曰吾知死无益而决见贼者人臣食禄死其难所也方危时安得自计且不使陛下恨下无犯难者即日赍诏见泚具道帝待以不疑者而泚业僭逆故留溆客省不遣卒被害帝悲梗甚赠太子太保谥曰忠赐其家实户二百一子五品正员官京师平官庀其葬子士矩　　高沐　郭航按唐书忠义传沐渤海人父冯事宣武李灵耀假守曹州灵耀反冯密遣人奏贼纤悉有诏即拜曹州刺史会李正己盗有曹濮冯不能自通朝廷死官下沐贞元中擢进士第以家托郓故李师古辟署判官师道叛沐率其僚郭昈郭航李公度引古今成败前后鑴说不能入师道所厚吏李文会林英等乘间诉曰比悉心忧公家事而为沐等所疾公奈何举十二州地成沐辈千载名乎由是疏斥沐令守濮州沐上书盛夸山东煮海之饶得其地可以富国师道谋皆露后英奏事京师胁邸史言沐以诚款结天子师道怒诛沐而囚昈濮州守卫苟严凡十年吴元济拒命师道引兵攻彭城败萧沛数县而还以缓王师昈为缯书藏衣絮间使郭航间道走武宁军见李愿请奇兵三千浮海捣莱淄贼倚海不为备且居皆罪人无与守始昈畏事泄署师道所信吏刘谅名以遣愿白诸朝议者疑师道使为之不得报航不敢循故道间关回远还昈所未几师道召航昈疑事露欲引决航曰事觉吾独死君无患航卒自杀遂绝及王师讨师道诸节度兵四入而彭城兵下鱼台金乡李听军取海州若拾遗颇用昈策初淮西平师道势蹙内甚惧李公度与大将李英昙教献三州使长子入侍师道然可俄中悔欲杀英昙贾直言讽师道嬖奴曰高沐冤气在天祸且至英昙复死是益其祟也乃止逐于莱州俄杀之又有崔承宠杨偕陈佑崔清皆抗节忤贼李文会指为沐党沐之死皆被囚刘悟既平师道捉昈臂歔欷流涕辟置义成节度府亦请公度为僚属元和十四年赠沐吏部尚书委马总备礼收葬恤其家航莱州人以气闻师道署右职与昈世居齐初昈举进士权德舆将取之闻其家贼中乃罢遂为贼聘二人卒能以忠显　　段秀实
按唐书本传秀实字成公本姑臧人曾祖师浚仕为陇州刺史留不归更为汧阳人秀实六岁母疾病不勺饮至七日病间乃肯食时号孝童及长沈厚能断慨然有济世意举明经其友易之秀实曰章擿句不足以立功乃弃去天宝四载从安西节度使马灵&amp;#讨护蜜有功授安西府别将灵&amp;#罢又事高仙芝仙芝讨大食围怛逻斯城会卤救至仙芝兵却士相失秀实夜闻副将李嗣业声识之因责曰惮敌而奔非勇也免己陷众非仁也嗣业惭乃与秀实收散卒复成军还安西请秀实为判官迁陇州大推府果毅后从封常清讨大勃律次贺萨劳城与卤战胜之常清逐北秀实曰贼出羸师饵我也请大索悉得其伏卤师熸改绥德府折冲都尉肃宗在灵武诏嗣业以安西兵五千走行在节度使梁宰欲逗留观变嗣业阴然可秀实责谓曰天子方急臣下乃欲晏然公常自称大丈夫今诚儿女耳嗣业因固请宰遂东师以秀实为副嗣业为节度使而秀实方居父丧表起为义王友充节度判官安庆绪奔邺嗣业与诸将围之以辎重委河内署秀实兼怀州长史知州事兼留后时师老财覂季实督馈系道募士市马以助军诸军战愁思冈嗣业中流矢卒众推荔非元礼代将其军秀实闻之即遗白孝德书使发卒护丧送河内亲与将吏迎诸境倾私财葬之元礼高其义奏擢试光禄少卿俄而元礼为麾下所杀将佐多死惟秀实以恩信为士卒所服皆罗拜不敢害更推白孝德为节度使秀实凡佐三府益知名时吐蕃袭京师代宗幸陜劝孝德即日鼓行入援孝德徙邠宁署度支营田副使于是邠宁乏食乃请屯奉天仰给畿内时公廪竭县吏不知所出皆逃去军辄散剽孝德不能制秀实曰使我为军候岂至是邪司马王稷言之遂知奉天行营事号令严壹军中畏戢兵还孝德荐为泾州刺史封张掖郡王时郭子仪为副元帅居蒲子晞以检校尚书领行营节度使屯邠州士放纵不法邠人之嗜恶者纳贿窜名伍中因肆志吏不得问白昼群行丐颉于市有不嗛辄击伤市人椎釜鬲瓮盎盈道至撞害孕妇孝德不敢劾秀实自州以状白府愿计事至则曰天子以生人付公治公见人被暴害恬然且大乱若何孝德曰愿奉教因请曰秀实不忍人无寇暴死乱天子边事公诚以为都虞候能为公已乱孝德即檄署付军俄而晞士十七人入市取酒刺酒翁坏酿器秀实列卒取之断首置槊上植市门外一营大噪尽甲孝德恐召秀实曰奈何秀实曰请辞于军乃解佩刀选老躄一人持马至晞门下甲者出秀实笑且入曰杀一老卒何甲也吾戴头来矣甲者愕眙因晓之曰尚书固负若属邪副元帅固负若属邪奈何欲以乱败郭氏晞出秀实曰副元帅功塞天地当务始终今尚书恣卒为暴使乱天子边欲谁归罪罪且及副元帅今邠恶子弟以货窜名军籍中杀害人籍籍如是几日不大乱乱由尚书出人皆曰尚书以副元帅故不戢士然则郭氏功名其与存者有几晞再拜曰公幸教晞愿奉军以从即叱左右皆解甲令曰敢欢者死秀实曰吾未晡食请设具已食曰吾疾作愿宿门下遂卧军中晞大骇戒候卒击柝卫之且与俱至孝德所谢不能邠由是安初秀实为营田官泾大将焦令谌取人田自占给与农约熟归其半是岁大旱农告无入令谌曰我知入不知旱也责之急农无以偿往诉秀实秀实署牒免之因使人逊谕令谌令谌怒召农责曰我畏段秀实邪以牒置背上大杖击二十舆致廷中秀实泣曰乃我困汝即自裂裳裹疮注药卖己马以代偿淮西将尹少荣颇刚鲠入骂令谌曰汝诚人乎泾州野如赭人饥死而尔必得谷击无罪者段公仁信大人惟一马卖而市谷入汝汝取之不耻凡为人傲天灾犯大人击无罪者尚不愧奴隶邪令谌闻大愧流汗曰吾终不可以见段公一夕自恨死马璘代孝德每所咨逮璘处决不当固争之不从不止始璘城泾州秀实为留后以劳加御史中丞大历三年遂徙泾州是军自四镇北庭赴难征伐数有功既骤徙相与出怨言别将王童之谋作乱约曰闻警鼓而纵秀实知之召鼓人阳怒失节戒曰每筹尽当报因延数刻尽四鼓而曙明日复有告者曰夜焚&amp;#积约救火则乱秀实严警备夜中果火发令军中曰敢救者斩童之居外请入不许明日捕之并其党八人斩以徇曰后徙者族军遂迁泾州于时仓无久储郛无居人朝廷患之诏璘领郑颍二州以佐军命秀实为留后军不乏资二州以治璘嘉其绩奏为行军司马兼都知兵马使吐蕃寇边战盐仓师不利璘为卤隔未能还都将引溃兵先入秀实让曰兵法失将麾下斩公等忘死而欲安其家邪乃悉城中士使锐将统之依东原列奇兵示贼将战卤望之不敢逼俄而璘得归久之璘有疾请秀实摄节度副使秀实按甲备变璘卒命愿将马&amp;#主丧李汉惠主宾客家人位于堂宗族位于廷宾将位于牙内尉吏士卒位于营次非其亲不得居丧侧朝夕临三日止有族谈离立者皆捕囚之都虞候史廷干裨将崔珍张景华欲谋乱秀实送廷干京师徙珍景华于外一军遂安即拜四镇北庭行军泾原郑颍节度使数年吐蕃不敢犯塞又按格令官使二料取其一非公会不举乐饮酒室无妓媵无赢财宾佐至议军政不及私十三年来朝对蓬莱殿代宗问所以安边者画地以对件别条陈帝悦慰赉良渥又赐第一区实封百户还之镇德宗立加检校礼部尚书建中初宰相杨炎追元载议欲城原州诏中使问状秀实言方春不可兴土功请须农隙炎谓沮己遂召为司农卿朱泚反以秀实失兵必恨愤且素有人望使骑往迎秀实与子弟诀而入泚喜曰公来吾事成矣秀实曰将士东征宴赐不丰有司过耳人主何与知公本以忠义闻天下今变起仓卒当谕众以祸福扫清宫室迎乘舆公之职也泚默然秀实知不可乃阳与合阴结将军刘海宾姚令言都虞候何明礼欲图泚三人者皆秀实素所厚会源休教泚伪迎天子遣将韩旻领锐师三千疾驰奉天秀实以为宗社之危不容喘乃遣人谕大吏岐灵岳窃取令言印不护乃倒用司农印追其兵旻至骆驿得符还秀实谓海宾曰旻之来吾等无遗类我当直搏杀贼不然则死乃约事急为继而令明礼应于外翌日泚召秀实计事源休姚令言李忠臣李子平皆在坐秀实戎服与休并语至僭位勃然起执休腕夺其象笏奋而前唾泚面大骂曰狂贼可磔万段我岂从汝反邪遂击之泚举臂捍笏中颡流血蔑面匍匐走贼众未敢动而海宾等无至者秀实大呼曰我不同反胡不杀我遂遇害年六十五海宾明礼灵岳等皆继为贼害帝在奉天恨用秀实不极才垂涕悔怅初秀实自泾州被召戒其家曰若过岐朱泚必致赠遗慎毋纳至岐泚固致大绫三百家人拒不遂至都秀实怒曰吾终不以污吾第以置司农治堂之梁间吏后以告泚泚取视其封帕完新秀实尝以禁兵寡弱不足备非常言于帝曰古者天子曰万乘诸侯曰千乘大夫曰百乘盖以大制小以十制一今外有不廷之卤内有梗命之臣而禁兵寡少卒有患难何以待之且猛虎所以百兽畏者为爪牙也若去之则犬彘马牛皆能为敌帝不用及泾卒乱召神策六军无一人至者世多其谋兴元元年诏赠太尉谥曰忠烈赐封户五百庄第各一区长子三品诸子五品并正员官帝还都又诏致祭旌其门闾亲铭其碑云太和中子伯伦始立朝有诏给卤簿赐度支绫绢五百以少牢致祭伯伦累官福建观察使终太仆卿时宰相李石请文宗加赙禭郑覃曰自古杀身利社稷未有如秀实者帝恻然为罢朝可其请孙嶷文楚珂知名嶷自郑滑节度使入为右金吾卫大将军封西平郡公甘露之变嶷当诛裴度奏忠臣后宜免死贬循州司马文楚咸通末为云州防御使时李国昌镇振武国昌子克用欲得云中引兵攻之杀于斗&amp;#台下沙陀之乱自此始珂僖宗时居颍州黄巢围颍刺史欲以城降珂募少年拒战众裹粮请从贼遂溃拜州司马刘海宾者彭城人以义侠闻为泾原兵马将与秀实友善累战功兼御史中丞刘文喜据泾州叛海宾与其子光国绐以奏请及入对因言奸慝可诛状既还光国手斩文喜献阙下拜左骁卫大将军封五原郡王海宾乐平郡王赠太子太保实封百户　　颜真卿
按唐书本传真卿字清臣秘书监师古五世从孙少孤母殷躬加训导既长博学工辞章事亲孝开元中举进士又擢制科调醴泉尉再迁监察御史使河陇时五原有冤狱久不决天且旱真卿辨狱而雨郡人呼御史雨复使河东劾奏朔方令郑延祚母死不葬三十年有诏终身不齿闻者耸然迁殿中侍御史时御史吉温以私怨构中丞宋浑谪贺州真卿曰奈何以一时忿欲危宋璟后乎宰相杨国忠恶之讽中丞蒋冽奏为东都采访判官再转武部员外郎国忠终欲去之乃出为平原太守安禄山逆状牙孽真卿度必反阳托霖雨增陴浚隍料才壮储廥廪日与宾客泛舟饮酒以纾禄山之疑果以为书生不虞也禄山反河朔尽陷独平原城守具备使司兵参军李平驰奏元宗始闻乱叹曰河北二十四郡无一忠臣邪及平至帝大喜谓左右曰朕不识真卿何如人所为乃若此时平原有静塞兵三千乃益募士得万人遣录事参军李择交统之以刁万岁和琳徐浩马相如高抗朗等为将分总部伍大飨士城西门慷慨泣下众感励饶阳太守卢全诚济南太守李随清河长史王怀忠景城司马李暐邺郡太守王焘各以众归有诏北海太守贺兰进明率精锐五千济河为助贼破东都遣段子光传李恺卢奕蒋清首徇河北真卿畏众惧绐诸将曰吾素识&amp;#等其首皆非是乃斩子光藏三首它日结刍续体敛而祭为位哭之是时从父兄杲卿为常山太守斩贼将李钦凑等清土门十七郡同日自归推真卿为盟主兵二十万绝燕赵诏即拜户部侍郎佐李光弼讨贼真卿以李晖自副而用李铣贾载沈震为判官俄加河北招讨采访使清河太守使郡人李来乞师曰闻公首奋裾唱大顺河朔恃公为金城清河西邻也有江淮租布备北军号天下北库计其积足以三平原之有士卒可以二平原之众公因而抚有以为腹心它城运之如臂之指耳真卿为出兵六千谓曰吾兵已出子将何以教我曰朝家使程千里统众十万自太行而东将出口限贼不得前公若先伐魏郡斩贼守袁知泰以劲兵披口出官师使讨邺幽陵平原清河合十万众徇洛阳分犀锐制其冲公坚壁勿与战不数十日贼必溃相图死真卿然之乃檄清河等郡遣大将李择交副将范冬馥和琳徐浩与清河博平士五千屯堂邑袁知泰遣将白嗣深乙舒蒙等兵二万拒战贼败斩首万级知泰走汲郡史思明围饶阳遣游奕兵绝平原救军真卿惧不敌以书招贺兰进明以河北招讨使让之进明败于信都会平卤将刘正臣以渔阳归真卿欲坚其意遣贾载越海遗军资十余万以子颇为质颇甫十岁军中固请留之不从肃宗已即位灵武真卿数遣使以蜡丸裹书陈事拜工部尚书兼御史大夫复为河北招讨使时军费困竭李劝真卿收景城盐使诸郡相输用度遂不乏第五琦方参进明军后得其法以行军用饶雄禄山乘虚遣思明尹子奇急攻河北诸郡复陷独平原博平清河固守然人心危不复振真卿谋于众曰贼锐甚不可抗若委命辱国非计也不如径赴行在朝廷若诛败军罪吾死不恨至德元载十月弃郡渡河间关至凤翔谒帝诏授宪部尚书迁御史大夫方朝廷草昧不暇给而真卿绳治如平日武部侍郎崔漪谏议大夫李何忌皆被劾斥降广平王总兵二十万平长安辞日当阙不敢乘趋出梐乃乘王府都虞候管崇嗣先王而骑真卿劾之帝还奏慰答曰朕子每出谆谆教戒故不敢失崇嗣老而躄卿姑容之百官肃然两京复帝遣左司郎中李选告宗庙祝署嗣皇帝真卿谓礼仪使崔器曰上皇在蜀可乎器遽奏改之帝以为达识又建言春秋新宫灾鲁成公三日哭今太庙为贼毁请筑坛于野皇帝东向哭然后遣使不从宰相厌其言出为冯翊太守转蒲州刺史封丹阳县子为御史唐旻诬劾贬饶州刺史干元二年拜浙西节度使刘展将反真卿豫饬战备都统李峘以为生事非短真卿因召为刑部侍郎展卒举兵渡淮而峘奔江西李辅国迁上皇西宫真卿率百官问起居辅国恶之贬蓬州长史代宗立起为利州刺史不拜再迁吏部侍郎除荆南节度使未行改尚书右丞帝自陕还真卿请先谒陵庙而即宫宰相元载以为迂真卿怒曰用舍在公言者何罪然朝廷事岂堪公再破坏邪载衔之俄以检校刑部尚书为朔方行营宣慰使未行留知省事更封鲁郡公时载多引私党畏群臣论奏乃绐帝曰群臣奏事多挟谗毁请每论事皆先白长官长官以白宰相宰相详可否以闻真卿上疏曰诸司长官者达官也皆得专达于天子郎官御史陛下腹心耳目之臣也故出使天下事无细大得失皆俾访察还以闻此古明四目达四聪也今陛下欲自屏耳目使不聪明则天下何望焉诗曰营营青蝇止于棘谗言罔极交乱四国以其能变白为黑变黑为白也诗人疾之故曰取彼谗人投豺虎豺虎不食投有比昔夏之伯明楚之无极汉之江充皆谗人也陛下恶之宜矣胡不回神省察其言虚诬则谗人也宜诛殛之其言不诬则正人也宜奖励之舍此不为使众人谓陛下不能省察而倦听览以是为辞臣窃惜之昔太宗勤劳庶政其司门式曰无门籍者有急奏令监司与仗家引对不得关碍防拥蔽也置立仗马二须乘者听此其平治天下也天宝后李林甫得君群臣不先咨宰相辄奏事者托以他故中伤之犹不敢明约百司使先关白时阉人袁思艺日宣诏至中书天子动静必告林甫林甫得以先意奏请帝惊喜若神故权宠日甚道路以目上意不下宣下情不上达此权臣蔽主不遵太宗之法也陵夷至于今天下之敝皆萃陛下其所从来渐矣自艰难之初百姓尚未雕竭太平之治犹可致而李辅国当权宰相用事递为姑息开三司诛反侧使余贼溃将北走党项褒啸不逞更相惊恐思明危惧相挺而反东都陷没先帝由是忧勤损寿臣每思之痛贯心骨今天下疮痏未平干戈日滋陛下岂得不博闻谠言以广视听而塞绝忠谏乎陛下在陕时奏事者不限贵贱群臣以为太宗之治可跂而待且君子难进易退朝廷开不讳之路犹恐不言况怀厌怠令宰相宣进止御史台作条目不得直进从此人不奏事矣陛下闻见止于数人耳目天下之士方钳口结舌陛下便为无事可论岂知惧而不敢进即林甫国忠复起矣臣谓今日之事旷古未有虽林甫国忠犹不敢公为之陛下不早觉悟渐成孤立后悔无及矣于是中人等腾布中外后摄事太庙言祭品不饬载以为诽谤贬峡州别驾改吉州司马迁抚湖二州刺史载诛杨绾荐之擢刑部尚书进吏部帝崩以为礼仪使因奏列圣谥繁请从初议为定袁&amp;#固排之罢不报时丧乱后典法湮放真卿虽博识今古屡建议厘正为权臣沮抑多中格云杨炎当国以直不容换太子少师然犹领使及卢杞益不喜改太子太师并使罢之数遣人问方镇所便将出之真卿往见杞辞曰先中丞传首平原面流血吾不敢以衣拭亲舌之公忍不见容乎杞矍然下拜而衔恨切骨李希烈陷汝州杞乃建遣真卿四方所信若往谕之可不劳师而定诏可公卿皆失色李勉以为失一元老贻朝廷羞密表固留至河南河南尹郑叔则以希烈反状明劝不行答曰君命可避乎既见希烈宣诏旨希烈养子千余拔刃争进诸将皆慢骂将食之真卿色不变希烈以身扞麾其众退乃就馆逼使上疏雪己真卿不从乃诈遣真卿兄子岘与从吏数辈继请德宗不报真卿每与诸子书但戒严奉家庙恤诸孤讫无他语希烈遣李元平说之真卿叱曰尔受国委任不能致命顾吾无兵戮汝尚说我邪希烈大会其党召真卿使倡优斥侮朝廷真卿怒曰公人臣奈何如是拂衣去希烈大惭时朱滔王武俊田悦李纳使者皆在坐谓希烈曰闻太师名德久矣公欲建大号而太师至求宰相孰先太师者真卿叱曰若等闻颜常山否吾兄也禄山反首举义师后虽被执诟贼不绝于口吾年且八十官太师吾守吾节死而后已岂受若等胁邪诸贼失色希烈乃拘真卿守以甲士掘方丈坎于廷传将坑之真卿见希烈曰死生分矣何多为张伯仪败希烈令赍旌节首级示真卿真卿恸哭投地会其党周曾康秀林等谋袭希烈奉真卿为帅事泄曾死乃拘送真卿蔡州真卿度必死乃作遗表墓志祭文指寝室西壁下曰此吾殡所也希烈僭称帝使问仪式对曰老夫耄矣曾掌国礼所记诸侯朝觐耳兴元后王师复振贼虑变遣将卒景臻安华至其所积薪于廷曰不能屈节当焚死真卿起赴火景臻等遽止之希烈弟希倩坐朱泚诛希烈因发怒使阉奴等害真卿曰有诏真卿再拜奴曰宜赐卿死曰老臣无状罪当死然使人何日长安来奴曰从大梁来骂曰乃逆贼耳何诏云遂缢杀之年七十六嗣曹三皋闻之泣下三军皆恸因表其大节淮蔡平子頵硕护丧还帝废朝五日赠司徒谥文忠赙布帛米粟加等真卿立朝正色刚而有礼非公言直道不萌于心天下不以姓名称而独曰鲁公如李正己田神功董秦侯希逸王元志等皆真卿始招起之后皆有功善正草书笔力遒婉世宝传之贞元六年赦书授頵五品正员官开成初又以曾孙弘式为同州参军　　冯河清
按唐书本传河清京兆人始隶郭子仪军以战多拜左卫大将军后从泾原节度使马璘充兵马使数以偏师与吐蕃遇多效级名闻军中建中时节度使姚令言率兵讨关东以河清知留后幕府殿中侍御史姚况领州而行师过阙有急变德宗走奉天河清况闻问召诸将计事东向哭相励以忠意象轩毅众义其为无敢异言即发储铠完仗百余乘献行在初帝之出六军仓卒无良兵士气沮及河清输械至被坚勒兵军声大振即拜河清泾原节度使安定郡王况行军司马朱泚数遣谍人訹之河清辄斩以徇兴元元年郓瑊以吐蕃兵败贼韩旻等泾人妄传吐蕃有功将以叛卒孥与赀归之众大恐且言不杀冯公吾等无类矣田希鉴遂害河清况挺身还乡里京师平赠河清尚书左仆射拜况太子中舍人况性简退未尝言功属岁凶奉稍不自给以饥死河清再赠太子太傅　　郦定进
按唐书宪宗本纪元和五年正月己巳左神策大将军郦定进及王承宗战死之　　张彻
按通鉴纲目穆宗长庆元年秋七月卢龙军乱囚节度使张弘靖杀韦雍迎朱克融为留后众以判官张彻长者不杀彻骂曰汝何敢反行且族灭众共杀之　　田布按唐书田弘正传弘正子布字敦礼幼机悟弘正戍临清布知季安且危密白父请以众归朝弘正奇之及得魏使布总亲兵王师诛蔡以军隶严绶屯唐州帝以布大臣子或有罪且挠法弘正请以董畹代而士卒爱布愿留帝乃止凡十八战破凌云栅下郾城以功授御史中丞裴度轻出观兵沱口贼将董重质以奇兵掩击布伏骑数百突出薄之诸军继至贼惊引还蔡平入为左金吾卫将军谏官尝论事帝前同列将麾却之布止曰使天子容直臣毋轻进弘正徙成德以布为河阳节度使父子同日受命时韩弘与子公武亦皆领节度而天下以忠义多田氏布所至必省冗将募战卒宽赋劝穑人皆安之长庆初徙泾原弘正遇害魏博节度使李诉病不能军公卿议以魏强而镇弱且魏人素德弘正以布之贤而世其官可以成功穆宗遽召布解缞拜检校工部尚书魏博节度使乘传以行布号泣固辞不听乃出伎乐与妻子宾客决曰吾不还矣未至魏三十里跣行被发号哭而入居垩室屏节旄凡将士老者兄事之禄奉月百万一不入私门又发家钱十余万缗颁士卒以牙将史宪诚出麾下可任乃委以精锐时中人屡趣战而度支馈饷不继布辄以六州租赋给军引兵三万进屯南宫破贼二垒于是朱克融据幽州与王廷凑唇齿河朔三镇旧连衡桀骜自私而宪诚蓄异志阴欲乘衅又魏军骄惮格战会大雪师寒粮乏军中谤曰它日用兵团粒米尽仰朝廷今六州刮肉与镇冀角死生虽尚书瘠己肥国魏人何罪宪诚得间因以摇乱会有诏分布军合李光颜救深州兵怒不肯东众遂溃皆归宪诚唯中军不动布以中军还魏明日会诸将议事众哗曰公能行河朔旧事则生死从公不然不可以战布度众且乱叹曰功无成矣即为书谢帝曰臣观众意终且负国臣无功不敢忘死愿速救元翼毋使忠臣义士涂炭于河朔哭授其从事李石讫乃入至几筵引刀刺心曰上以谢君父下以示三军言讫而绝年三十八赠尚书右仆射谥曰孝子鐬宣宗时历银州刺史坐以私铠易边马论死宰相崔铉奏布死节于国可贷鐬以劝忠烈故贬为州司马群会昌中历蔡州刺史坐赃且抵死兄肇闻之不食卒宰相李德裕奏汉河间人尹次颍川人史玉坐杀人当死次兄初玉母浑诣官请代因缢物故于时皆赦其死于是武宗诏减死一等牟宽厚明吏治为神策大将军开成初盐州刺史王宰失羌人之和诏牟代之累迁鄜坊节度使再迁天平三为武宁一为灵武军官至检校尚书左仆射卒诸子皆有方面功以忠义为当世所高　　廖忠
弟
恕

按武昌府志忠大中间与弟恕纠义旅与黄巢战贼断其首犹跃马七里后人名其地为七里山走马岭立庙朱紫峤忠封威国公恕封端国公宋进爵为王　　蔡袭　元惟德按通鉴纲目懿宗咸通三年二月南诏复寇安南经略使王宽数来告急以蔡袭为经略使代之仍发许滑徐汴荆襄潭鄂等道兵合三万人以授袭兵势既盛蛮遂引去五月分岭南东西二道以韦宙蔡京为节度使袭将诸道军在安南蔡京忌之恐其立功奏称南蛮远遁边侥无虞请罢戍兵从之袭累奏群蛮伺隙不可无备乞留兵五千不听袭作十必死状申中书时相信蔡京之言终不省冬十一月南诏寇安南袭告急敕发荆湘兵二千桂管兵三千赴之未至南诏己围交趾袭婴城固守救兵不得至四年春南诏陷交趾袭左右皆尽徒步力战身集十矢欲趣监军船船已离岸遂溺海死荆南将士四百余人走至城东水际虞候元惟德等谓众曰吾辈无船入水则死不若还与蛮斗人以一身易二蛮亦为有利遂还向城纵兵杀蛮二千余人而死　　崔雍
子
少俊

按北梦琐言唐咸通中勋反于徐州时崔雍典和州为勋所陷执到彭门雍善谈笑逊词以从之冀纾其祸勋亦见待甚厚其子少俊饮博击拂自得亲近更无阻猜雍以失节于贼以门户为忧谓其子曰汝善狎之或得方便能倳刃乎人皆有死但得其所吾复何恨其子承命密怀利刃忽色变身战勋疑讶因搜怀袖得匕首焉乃令烹之翌日召雍赴饮既彻问雍曰肉美乎对曰以味珍且饱勋曰此即贤郎肉也亦命杀之　　李
按北梦琐言黄巢入广州执节度使李随军至荆州令草表述其所怀曰某骨肉满朝世受国恩腕即可断表终不为领于江津害之　　李彦坚
按福建通志彦坚字成实干符中为御史中丞黄巢寇闽僖宗以彦坚闽人知山川险要命守建州未至刺史李干佑弃城走彦坚募民兵与贼战于政和不克死之　　于琮
按唐书于志宁传志宁曾孙休烈休烈子琮字礼用落魄不事事以门资为吏久不调驸马都尉郑颢独器之宣宗诏选士人尚公主者颢语琮曰子有美才不饰细行为众毁所抑能为之乎琮许诺中书舍人李潘知贡举颢以琮托之擢第授左拾遗初尚永福公主主未降食帝前以事折匕箸帝知其不可妻士大夫更诏尚广德公主咸通中以水部郎中为翰林学士迁中书舍人阅五月转兵部侍郎判户部八年同中书门下平章事进中书侍郎兼户部尚书为韦保衡所构检校司空山南东道节度使三贬韶州刺史保衡败僖宗以太子少傅召未几复为山南节度使入拜尚书右仆射黄巢陷京师以病卧家巢欲起为相琮辞疾贼迫胁不止乃曰吾死在旦夕位宰相义不受污贼遂害之　　黄碣　李滔　吴镣　张逊
按唐书忠义传碣闽人也初为闽小将喜学问轩然有志向同列有假其笔者碣怒曰是笔它日断大事不可假后战安南有功高骈表其能为漳州刺史徙婺州治有绩刘汉宏遣兵攻之兵寡不可守弃州去客苏州董昌为威胜军节度使表碣自副久乃应及昌反碣谏曰大王拔田亩席贡输之勤位将相非有勋业可纪今不能尽忠王朝乃自尊大一日诛灭无种矣桓文不侮周室曹操弗敢危汉今王僻婴一城乃为大逆何邪碣请举先死不能见王之灭昌怒曰碣不顺我邪斥出之碣移书幕府李滔曰顺天建元以愚策之针可为&amp;#耶或窃其书示昌昌令使者斩之使以首至昌诟曰贼负我三公不肯为而求死邪抵溷中夷其家百口坎镜湖之南同瘗焉昌败有诏赠司徒求其后不能得昌已杀碣滔亦遇害乃召会稽令吴镣问策镣曰王为真诸侯遗荣子孙而不为乃作伪天子自取灭亡昌叱斩之其家又召山阴令张逊知御史台固辞曰王自弃为天下笑且六州势不助逆王据孤州以速死谓何逊不敢以身许王也昌恶之曰逊不知天意以邪说拒我囚之他日谓人曰我无碣镣逊何乏事即害之　　姚显
按池州府志显字尚晦世居邑之陶村干符中黄巢犯潼关显统兵拒战死之僖宗嘉其忠节追封英烈王祀县祠乡人更为立庙焉　　裴谂
按唐书裴度传度子谂有文籍荫累官考功员外郎宣宗访元和宰相子思度勋望故待谂有加为翰林学士累迁工部侍郎诏加承旨适会帝幸其院谂即称谢帝曰可归与妻子相庆取御奁果以赐谂举衣跽受帝顾宫人取巾裹赐之后为太子少师封河东郡公黄巢盗国迫以伪官不从遇害　　贺泰
按永新县志泰前县令凭之子也黄巢之乱主帅檄泰将兵捍金陵适贼自关陜乘胜攻剽南下浙江将入广泰提金陵兵反趋洪州邀击之大战象牙潭贼佯退顷之复麾兵夹攻泰挺身对陈贼不敢逼后以饶信诸郡县并陷遂力竭毙于军洪人德之封墓江口庙祀焉诏赠武翼大夫　　程宗楚　唐弘夫
按饶州府志宗楚德兴人僖宗时仕为泾原节度使黄巢陷长安上欲走兴元宗楚以兵扈从节度使郑畋请留凤翔上不欲密迩巨寇竟幸兴元畋奏请得便宜从事许之宗楚遂卫畋合兵讨贼与凤翔司马唐弘夫等乘龙尾之捷进薄长安黄巢率众东走宗楚先入弘夫继至遂克长安时官军乌合无纪律巢侦知之是夜还袭官军大战长安中宗楚弘夫殊死战并遇害　　吴九郎
按休宁县志九郎五城人黄巢寇至充都将举义保障乡井与贼交战不利众溃不敌马上自刭奔逐半里许身方坠地马亦继死乡人即其处立祠祀之名其地曰倒马墩　　林慎思
按陕西通志慎思字处中莆田人历官秘书郎兴平尉后为万年县令会黄巢陷长安迫以伪禄不屈骂贼死所著有续孟子书二卷伸蒙子集三卷议论明切成一家言　　丘弘礼
按山东通志弘礼僖宗时为曹州刺史朱全忠陷曹州弘礼死之　　郑綦　郑系
按通鉴纲目僖宗广明元年十二月黄巢僭号将作监郑綦库部郎中郑系义不降贼举家自杀　　曹全晸
按山东通志全晸初为淄州刺史中和间为天平军节度使韩简寇郓州全晸死之　　薛崇
按山东通志崇僖宗时为天平军节度使黄巢陷郓沂二州崇死之　　张谨　郭荣
按福建通志谨字信美闽县人累官福建招讨使黄巢乱贼兵数万寇闽中谨迎战多所冲陷后与贼遇于铁山杀伤甚多贼以奇兵绝饷道士卒乏食疲困谨意气自如偏将郭荣能挽一石弓举千斤谨与荣及将校十八人持白刃突入贼阵斩首百余级后贼探知无援奋击不已自旦至晡十八人与荣俱死谨被创甚乃握刀箕踞骂贼被害妻子及荣妻皆骂贼死　　唐世旻
按十国春秋世旻字昌图零陵人素骁勇状貌英伟眼环齿露黄巢起世旻团结乡兵自捍刘建锋同武穆王入潭州时举为永州刺史已而据州不服王命李唐等攻永州杀其守将郑封城陷世旻力战死之民颇思世旻保障功抟像以祀　　孙揆
&lt;/div&gt;
    &lt;div class="pagination"&gt;
&lt;a href="官常典忠烈部_page6.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典忠烈部_page2.html"&gt;2&lt;/a&gt;&lt;a href="官常典忠烈部_page3.html"&gt;3&lt;/a&gt;&lt;a href="官常典忠烈部_page4.html"&gt;4&lt;/a&gt;&lt;a href="官常典忠烈部_page5.html"&gt;5&lt;/a&gt;&lt;a href="官常典忠烈部_page6.html"&gt;6&lt;/a&gt;&lt;span class="current-page"&gt;7&lt;/span&gt;&lt;a href="官常典忠烈部_page8.html"&gt;8&lt;/a&gt;&lt;a href="官常典忠烈部_page9.html"&gt;9&lt;/a&gt;&lt;a href="官常典忠烈部_page10.html"&gt;10&lt;/a&gt;&lt;a href="官常典忠烈部_page11.html"&gt;11&lt;/a&gt;&lt;a href="官常典忠烈部_page12.html"&gt;12&lt;/a&gt;&lt;span&gt;...&lt;/span&gt;&lt;a href="官常典忠烈部_page8.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
