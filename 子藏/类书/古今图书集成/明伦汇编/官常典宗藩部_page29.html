<!DOCTYPE html>
<html>
<head>
    <meta charset="UTF-8">
    <title>官常典宗藩部 - 第 29 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典宗藩部 - 第 29 页/共 57 页</h1>
    <div class="content">按春秋文公十二年　按左传十一年郕太子朱儒自安于夫钟国人弗徇十二年春郕伯卒郕人立君太子以夫钟与郕邽来奔公以诸侯逆之　按公羊传春王正月盛伯来奔盛伯者何失地之君也何以不名兄弟辞也简王八年夏五月刘子成子会晋侯齐侯宋公鲁侯卫侯郑伯曹伯邾人滕人伐秦按春秋成公十三年刘成公不书　按左传十三年春三月公及诸侯朝王遂从刘康公成肃公会晋侯伐秦成子受脤于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎夏五月丁亥晋师以诸侯之师及秦师战于麻隧秦师败绩师还成肃公卒于瑕按路史成伯子爵后附于齐还奔鲁而灭于楚注
成十三年之成子成肃公也肃公桓公皆为卿　按成即郕文王之子不详名　　霍
周武王十三年克商封弟叔处于霍与管叔蔡叔监殷按左传僖公二十四年富辰曰昔周公吊二叔之不咸故封建亲戚以蕃屏周管蔡郕霍鲁卫毛郜雍曹滕毕原酆郇文之昭也按史记管蔡世家武王同母兄弟十人母曰太姒文王正妃也其长子曰伯邑考次曰武王发次曰管叔鲜次曰周公旦次曰蔡叔度次曰曹叔振铎次曰成叔武次曰霍叔处次曰康叔封次曰冉季载冉季载最少同母兄弟十人唯发旦贤左右辅文王故文王舍伯邑考而以发为太子及文王崩而发立是为武王伯邑考既已前卒矣武王已克殷纣平天下封功臣昆弟于是封叔鲜于管封叔度于蔡二人相纣子武庚禄父治殷遗民封叔旦于鲁而相周为周公封叔处于霍其后晋献公时灭霍按路史霍处以禄父降而经至永公灭而奔齐晋旱卜之在岳于是复霍而登旋灭于晋
注
闵二年与耿魏俱灭
按通鉴前编按逸周书武王之封诸弟盖以次受封也先封管叔蔡叔使监殷其后殷畿内诸侯不服者分师俘之甲申百弇俘卫而后以卫封康叔乙巳擒霍侯而后以霍封叔处故逸书史记皆先言管蔡监殷也然则孟子以管叔监殷为周公之过夫以康叔之贤而不使监殷则武王周公不其过乎曰凡封于殷墟者皆监殷者也其后独管蔡霍三人叛故止曰三监叛尔其实康叔亦监也故史记曰康叔爵命之时未至成人后扞禄父之乱汉书亦曰周公善康叔不从管蔡之乱然则武王周公不幸而有管蔡之过亦幸而有康叔之贤也成王三年周公讨武庚诛之降霍叔为庶人
按书经蔡仲之命惟周公位冢宰正百工群叔流言乃致辟管叔于商囚蔡叔于郭邻以车七乘降霍叔于庶人三年不齿按汲冢周书武王克殷乃立王子禄父俾守商祀建管叔于东建蔡叔霍叔于殷俾监殷臣武王既归成岁十二月崩镐肂于岐周周公立相天子三叔及殷东徐奄及熊盈以略周公召公内弭父兄外抚诸侯九年夏六月葬武王于毕二年又作师旅临卫攻殷殷大震溃降辟三叔王子禄父北奔管叔经而卒乃囚蔡叔于郭凌凡所征熊盈族十有七国俘维九邑俘殷献民迁于九毕俾康叔宇于殷俾中旄父宇于东周公敬念于后日予畏同室克追俾中天下及将致政乃作大邑成周于土中按通鉴前编按书称群叔流言传称管蔡启商而管叔独诛死蔡叔犹有车七乘霍叔三年而复之纵管叔首恶然同罪异罚轻重死生亦殊不等矣逸周书称管叔缢而书亦但云致辟是必因其缢而致戮之盖书其罪而尸之也而蔡霍俱不死此所谓施生戮死者与懿亲之间本所不忍因其死而戮之以正王法因其生而施之以全私恩也逸周书云霍叔缢此必传闻之误穆王十六年霍侯旧彘薨
按竹书纪年云云
惠王十六年晋灭霍复之
按春秋不书　按左传闵公元年晋侯作二军公将上军太子申生将下军赵夙御戎毕万为右以灭耿灭霍灭魏还为太子城曲沃赐赵夙耿赐毕万魏以为大夫按史记赵世家晋献公之十六年伐霍魏耿而赵夙为将伐霍霍公求奔齐晋大旱卜之曰霍泰山为祟使赵夙召霍君于齐复之以奉霍泰山之祀晋复穰　　毛周文王子封于毛
按左传僖公二十四年富辰曰昔周公吊二叔之不咸故封建亲戚以蕃屏周管蔡郕霍鲁卫毛郜雍曹滕毕原酆郇文之昭也按史记周本纪武王十一年伐纣除道修社及商纣宫及期百夫荷旗以先驱武王弟叔振铎奉陈常车周公旦把大钺毕公把小钺以夹武王散宜生太颠闳夭皆执剑以卫武王既入立于社南大率之左右毕从毛叔郑奉明水卫康叔封布兹召公奭赞采师尚父牵牲尹佚策祝曰殷之末孙季纣殄废先王明德侮蔑神祇不祀昏暴商邑百姓其章显闻于天皇上帝于是武王再拜稽首曰膺更大命革殷受天明命武王又再拜稽首乃出成王十二年毛懿公薨
按竹书纪年云云
成王三十七年夏四月王召毛公人受顾命
按书经顾命惟四月哉生魄王不怿甲子王乃洮&#水相被冕服凭玉几乃同召太保奭芮伯彤伯毕公卫侯毛公师氏虎臣百尹御事受命穆王十二年毛公班共公利逢公因帅师从王伐犬戎按竹书纪年云云
穆王三十五年荆人入徐毛伯迁帅师败荆人于泲按竹书纪年云云共王九年锡毛伯迁命
按竹书纪年九年春正月丁亥王使内史良锡毛伯迁命襄王十六年秋王子带以狄师伐周获毛伯
按春秋不书　按左传僖公二十四年夏狄伐郑取栎王德狄人以其女为后初甘昭公有宠于惠后惠后将立之未及而卒昭公奔齐王复之又通于隗氏王替隗氏颓叔桃子曰我实使狄狄其怨我遂奉太叔以狄师攻王王御士将御之王曰先后其谓我何宁使诸侯图之王遂出及坎欿国人纳之秋颓叔桃子奉太叔以狄师伐周大败周师获周公忌父原伯毛伯富辰王出适郑处于泛太叔以隗氏居于温襄王二十六年夏四月王使毛伯锡鲁侯命按春秋文公元年　按左传元年夏四月王使毛伯卫来锡公命顷王元年春毛伯求金于鲁
按春秋文公九年　按左传九年春毛伯卫来求金非礼也不书王命未葬也定王十三年夏六月王札子杀召伯毛伯
按春秋宣公十五年　按左传十五年夏六月王孙苏与召氏毛氏争政使王子捷杀召戴公及毛伯卫卒立召襄十六年秋为毛召之难故王室复乱王孙苏奔晋晋人复之冬晋侯使士会平王室定王享之景王二十一年春二月乙卯周毛得杀毛伯过而代之按春秋不书　按左传昭公十八年春王二月乙卯周毛得杀毛伯过而代之苌弘曰毛得必亡是昆吾稔之日也侈故之以而毛得以济侈于王都不亡何待敬王四年冬十月王入于成周尹氏召伯毛伯以王子朝奔楚按春秋昭公二十六年　按左传二十六年冬十月丙申王起师于滑辛丑在郊遂次于尸十一月辛酉晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚召伯逆王于尸癸酉王入于成周　　聃　冉
周成王始封季载于
按左传僖公二十四年富辰曰昔周公吊二叔之不咸故封建亲戚以蕃屏周管蔡郕霍鲁卫毛聃郜雍曹滕毕原酆郇文之昭也按史记管蔡世家武王同母兄弟十人母曰太姒文王正妃也其长子曰伯邑考次曰武王发次曰管叔鲜次曰周公旦次曰蔡叔度次曰曹叔振铎次曰成叔武次曰霍叔处次曰康叔封次曰冉季载冉季载最少同母兄弟十人武王已克殷纣平天下封功臣昆弟于是封叔鲜于管封叔度于蔡二人相纣子武庚禄父治殷遗民封叔旦于鲁而相周为周公封叔振铎于曹封叔武于成封叔处于霍康叔封冉季载皆少未得封武王既崩成王少周公旦专王室管叔蔡叔疑周公之为不利于成王乃挟武庚以作乱周公旦承成王命伐诛武庚杀管叔而放蔡叔迁之与车十乘徒七十人从而分殷余民为二其一封微子启于宋以续殷祀其一封康叔为卫君是为卫康叔封季载于冉冉季康叔皆有驯行于是周公举康叔为周司寇冉季为周司空以佐成王治皆有令名于天下按路史武王之封母弟也惟季载少使食于沈成王立为司空爰封之冉曰冉季是为　　郜　告
周文王子封于郜
按左传僖公二十四年富辰曰昔周公吊二叔之不咸故封建亲戚以蕃屏周管蔡郕霍鲁卫毛聃郜雍曹滕毕原酆郇文之昭也按路史告分南北南后入晋北入宋
襄王十二年夏郜子朝于鲁
按春秋僖公二十年
　　雍
周文王子封于雍
按左传僖公二十四年富辰曰昔周公吊二叔之不咸故封建亲戚以蕃屏周管蔡郕霍鲁卫毛聃郜雍曹滕毕原酆郇文之昭也　　曹
周武王克商封弟振铎于曹
按汲冢周书成周之会墠上张赤弈阴羽天子南面立絻无繁露朝服八十物搢挺内台西面者北正方应侯曹叔伯舅中舅比服次之要服次之荒服次之西方东面正北方伯父中子次之
注
王城既成大会诸侯内台中台也
按左传僖公十四年富辰曰昔周公吊二叔之不咸故封建亲戚以蕃屏周管蔡郕霍鲁卫毛聃郜雍曹滕毕原酆郇文之昭也按史记周本纪武王十一年伐纣除道修社及商纣宫及期百夫荷旗以先驱武王弟叔振铎奉陈常车周公旦把大钺毕公把小钺以夹武王散宜生太颠闳夭皆执剑以卫武王既入立于社南大率之左右毕从毛叔郑奉明水卫康叔封布兹召公奭赞采师尚父牵牲尹佚策祝曰殷之末孙季纣殄废先王明德侮蔑神祗不祀&#暴商邑百姓其章显闻于天皇上帝于是武王再拜稽首曰膺更大命革殷受天明命武王又再拜稽首乃出　按管蔡世家武王同母兄弟十人母曰太姒文王正妃也其长子曰伯邑考次曰武王发次曰管叔鲜次曰周公旦次曰蔡叔度次曰曹叔振铎次曰成叔武次曰霍叔处次曰康叔封次曰冉季载冉季载最少武王已克殷纣平天下封功臣昆弟于是封叔振铎于曹　按曹叔世家曹叔振铎者周武王弟也武王已克殷纣封叔振铎于曹按路史曹叔甸伯二十六世而宋灭之
厉王十四年曹伯云卒子喜立
按史记曹叔世家叔振铎卒太伯立太伯卒子仲君平立仲君平卒子宫伯侯立宫伯侯卒子孝伯云立孝伯云卒子夷伯喜立按孝伯以上无年可
考故并录以纪世次

按通鉴前编厉王十四年孝伯薨子喜嗣
厉王四十四年曹伯喜卒弟强立
按史记曹叔世家夷伯二十三年周厉王奔于彘三十年卒弟幽伯强立宣王二年曹伯强弟苏弒其君而自立
按史记曹叔世家幽伯九年弟苏杀幽伯代立是为戴伯宣王三十二年曹伯苏卒子兕立
按史记曹叔世家戴伯元年周宣王已立三岁三十年戴伯卒子惠伯兕立
注
惠伯或名雉或名弟或复名弟兕也索隐曰按　年表作惠公伯雉平王十一年曹伯兕卒子石甫立弟武弒石甫而自立按史记曹叔世家惠伯二十五年周幽王为犬戎所杀因东徙益卑诸侯畔之秦始列为诸侯三十六年惠伯卒子石甫立其弟武杀之代立是为缪公平王十四年曹伯武卒子终生立按史记曹叔世家缪公三年卒子桓公终生立桓王十三年冬州公如曹按春秋桓公五年　按左传五年冬淳于公如曹度其国危遂不复六年春自曹来朝桓王十七年冬曹伯使其世子射姑朝于鲁
按春秋桓公九年　按左传九年冬曹太子来朝宾之以上卿礼也享曹太子初献乐奏而叹施父曰曹太子其有忧乎非叹所也桓王十八年春正月庚申曹伯终生卒子射姑立夏五月葬曹桓公按春秋桓公十年　按左传十年春曹桓公卒按史记曹叔世家桓公五十五年卒子庄公夕姑立桓王二十二年春正月鲁侯郑伯会于曹按春秋桓公十四年　按左传十四年春会于曹曹人致饩礼也庄王元年春正月宋公鲁侯蔡侯卫侯会于曹按春秋桓公十六年　按左传十六年春正月会于曹谋伐郑也庄王十五年冬十月宋人以曹师伐南宫牛猛获于亳按春秋不书　按左传庄公十二年秋宋万弒闵公于蒙泽遇仇牧于门批而杀之遇太宰督于东宫之西又杀之立子游群公子奔萧公子御说奔亳南宫牛猛获帅师围亳冬十月萧叔大心及戴武宣穆庄之族以曹师伐之杀南宫牛于师杀子游于宋立桓公猛获奔卫南宫万奔陈以乘车辇其母一日而至宋人请猛获于卫卫人欲勿与石祁子曰不可天下之恶一也恶于宋而保于我保之何补得一夫而失一国与恶而弃好非谋也卫人归之亦请南宫万于陈以赂陈人使妇人饮之酒而以犀革裹之比及宋手足皆见宋人皆醢之僖王二年春齐人陈人曹人伐宋
按春秋庄公十四年　按左传十四年春诸侯伐宋齐请师于周夏单伯会之取成于宋而还惠王五年冬十一月曹伯射姑卒子夷立
按春秋庄公二十三年
惠王六年春葬曹庄公冬戎侵曹曹羁出奔陈赤归于曹按春秋庄公二十四年

注
羁盖曹世子也先君既葬而不称爵者微弱不　能自定曹人以名赴赤曹僖公也盖为戎所纳故　曰归按公羊传二十四年冬戎侵曹曹羁出奔陈曹羁者何曹大夫也曹无大夫此何以书贤也何贤乎曹羁戎将侵曹曹羁谏曰戎众以无义君请勿自敌也曹伯曰不可三谏不从遂去之故君子以为得君臣之义也赤归于曹郭公赤者何曹无赤者盖郭公也郭公者何失地之君也　按谷梁传冬戎侵曹曹羁出奔陈赤归于曹郭公赤盖郭公也何为名也礼诸侯无外归之义外归非正也按史记曹叔世家庄公三十一年卒子厘公夷立惠王九年夏曹杀其大夫按春秋庄公二十六年　按公羊传二十六年夏曹杀其大夫何以不名众也曷为众杀之不死于曹君者也君死乎位曰灭曷为不言其灭为曹羁讳也此盖战也何以不言战为曹羁讳也　按谷梁传夏曹杀其大夫而不称名姓无命大夫也无命大夫而曰大夫贤也为曹羁崇也惠王十五年曹伯夷卒子班立
按春秋不书　按史记曹叔世家厘公九年卒子昭公班立惠王十八年春正月齐师宋师曹伯次于聂北救邢夏六月邢迁于夷仪齐师宋师曹师城邢秋八月齐侯宋公鲁侯郑伯曹伯邾人会于柽按春秋僖公元年　按左传元年春诸侯救邢邢人溃出奔师师遂逐狄人具邢器用而迁之师无私焉夏邢迁于夷仪诸侯城之救患也凡侯伯救患分灾讨罪礼也秋楚人伐郑郑即齐故也盟于荦谋救郑也惠王二十一年春正月齐侯宋公陈侯鲁侯卫侯郑伯许男曹伯侵蔡蔡溃遂伐楚次于陉夏及楚人盟于召陵冬十二月齐人宋人鲁人卫人郑人许人曹人侵陈按春秋僖公四年　按左传四年春齐侯以诸侯之师侵蔡蔡溃遂伐楚师进次于陉夏楚子使屈完如师师退次于召陵齐侯陈诸侯之师与屈完乘而观之屈完及诸侯盟陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间共其资粮屝屦其可也齐侯说与之虎牢执辕涛涂秋伐陈讨不忠也冬叔孙戴伯帅师会诸侯之师侵陈陈成归辕涛涂惠王二十二年夏齐侯宋公陈侯鲁侯卫侯郑伯许男曹伯会王世子于首止秋八月诸侯盟于首止按春秋僖公五年　按左传五年夏会于首止会王太子郑谋宁周也秋诸侯盟王使周公召郑伯曰吾抚女以从楚辅之以晋可以少安郑伯喜于王命而惧其不朝于齐也故逃归不盟惠王二十三年夏齐侯宋公陈侯鲁侯卫侯曹伯伐郑围新城秋楚人围许诸侯遂救许按春秋僖公六年　按左传六年夏诸侯伐郑以其逃首止之盟故也围新密郑所以不时城也秋楚子围许以救郑诸侯救许乃还惠王二十四年秋曹伯班卒子襄立冬葬曹昭公按春秋僖公七年按史记曹叔世家昭公九年卒子共公襄立
惠王二十五年春正月王人会齐侯宋公鲁侯卫侯许男曹伯陈世子款盟于洮按春秋僖公八年　按左传八年春盟于洮谋王室也郑伯乞盟请服也襄王定位而后发丧襄王元年夏王宰周公会齐侯宋子鲁侯卫侯郑伯许男曹伯于葵丘秋九月戊辰诸侯盟于葵丘按春秋僖公九年　按左传九年夏会于葵丘寻盟且修好礼也王使宰孔赐齐侯胙秋齐侯盟诸侯于葵丘曰凡我同盟之人既盟之后言归于好襄王五年夏齐侯宋公陈侯鲁侯卫侯郑伯许男曹伯会于咸秋齐仲孙湫致诸侯戍周按春秋僖公十三年仲孙湫不书　按左传十三年夏会于咸淮夷病杞故且谋王室也秋为戎难故诸侯戍周齐仲孙湫致之襄王七年春正月楚人伐徐三月齐侯宋公陈侯鲁侯卫侯郑伯许男曹伯盟于牡丘遂次于匡诸侯之大夫救徐冬宋人伐曹按春秋僖公十五年　按左传十五年春楚人伐徐徐即诸夏故也三月盟于牡丘寻葵丘之盟且救徐也孟穆伯帅师及诸侯之师救徐诸侯次于匡以待之冬宋人伐曹讨旧怨也楚败徐于娄林徐恃救也襄王八年冬十二月齐侯宋公陈侯鲁侯卫侯郑伯许男邢侯曹伯会于淮按春秋僖公十六年　按左传十六年冬十二月会于淮谋鄫且东略也襄王十年春正月宋公曹伯卫人邾人伐齐
按春秋僖公十八年　按左传十八年春宋襄公以诸侯伐齐三月齐人杀无亏齐人将立孝公不胜四公子之徒遂与宋人战夏五月宋败齐师于甗立孝公而还襄王十一年夏六月宋公曹人邾人盟于曹南秋宋人围曹按春秋僖公十九年　按左传十九年秋宋人围曹讨不服也子鱼言于宋公曰文王闻崇德乱而伐之军三旬而不降退修教而复伐之因垒而降诗曰刑于寡妻至于兄弟以御于家邦今君德无乃犹有所阙而以伐人若之何盍姑内省德乎无阙而后动襄王十三年秋宋公楚子陈侯蔡侯郑伯许男曹伯会于盂执宋公以伐宋按春秋僖公二十一年
襄王二十年春晋侯侵曹三月丙午入曹执曹伯畀宋人冬曹伯归于曹按春秋僖公二十八年　按左传晋公子重耳之及于难也及曹曹共公闻其骈胁欲观其裸浴薄而观之僖负羁之妻曰吾观晋公子之从者皆足以相国若以相夫子必反其国反其国必得志于诸侯得志于诸侯而诛无礼曹其首也子盍蚤自贰焉乃馈盘飧寘璧焉公子受飧反璧僖公二十七年冬楚子及诸侯围宋宋公孙固如晋告急先轸曰报施救患取威定霸于是乎在矣狐偃曰楚始得曹而新&#于卫若伐曹卫楚必救之则齐宋免矣二十八年春晋侯将伐曹假道于卫卫人弗许还自南河济侵曹伐卫晋侯围曹门焉多死曹人尸诸城上晋人患之听舆人之谋曰称舍于墓师迁焉曹人凶惧为其所得者棺而出之因其凶也而攻之三月丙午入曹数之以其不用僖负羁而乘轩者三百人也且曰献状令无入僖负羁之宫而免其族报施也魏&#颠颉怒曰劳之不图报于何有僖负羁氏魏&#伤于胸公欲杀之而爱其材使问且视之病将杀之魏&#束胸见使者曰以君之灵不有宁也距跃三百曲踊三百乃舍之杀颠颉以徇于师立舟之侨以为戎右宋人使门尹般如晋师告急公曰宋人告急舍之则绝告楚不许我欲战矣齐秦未可若之何先轸曰使宋舍我而赂齐秦藉之告楚我执曹君而分曹卫之田以赐宋人楚爱曹卫必不许也喜赂怒顽能无战乎公说执曹伯分曹卫之田以畀宋人冬会于温召王以诸侯见且使王狩壬申公朝于王所丁丑诸侯围许晋侯有疾曹伯之竖侯獳货筮史使曰以曹为解齐桓公为会而封异姓今君为会而灭同姓曹叔振铎文之昭也先君唐叔武之穆也且合诸侯而灭兄弟非礼也与卫偕命而不与偕复非信也同罪异罚非刑也礼以行义信以守礼刑以正邪舍此三者君将若之何公说复曹伯按国语晋公子重耳自卫过曹曹共公亦不礼焉闻其骿胁欲观其状止其舍谍其将浴设微薄而观之僖负羁之妻言于负羁曰吾观晋公子贤人也其从者皆国相也以相一人必得晋国得晋国而讨无礼曹其首诛也子盍蚤自贰焉僖负羁馈餐置璧焉公子受餐反璧负羁言于曹伯曰夫晋公子在此君之匹也君不亦礼焉曹伯曰诸侯之亡公子其多矣谁不过此亡者皆无礼者也余焉能尽礼焉对曰臣闻之爱亲明贤政之干也礼宾矜穷礼之宗也礼以纪政国之常也失常不立君所知也国君无亲国以为亲先君叔振出自文王晋祖唐叔出自武王文王之功实建诸姬故二王之嗣世不废亲今君弃之是不爱亲也晋公子生十七年而亡卿材三人从之可谓贤矣而君蔑之是不明贤也晋公子之亡不可不怜也比之宾客不可不礼也失此二者是不礼宾不怜穷也守天之聚将施于宜宜而不施聚必有阙玉帛酒食犹粪土也爱粪土以毁三常失位而阙聚是之不难无乃不可乎君其图之公弗听襄王三十二年秋八月齐侯宋公卫侯陈侯郑伯许男曹伯会晋赵盾盟于扈按春秋文公七年　按左传七年秋八月齐侯宋公卫侯陈侯郑伯许男曹伯会晋赵盾盟于扈晋侯立故也顷王元年秋八月曹伯襄卒子寿立冬葬曹共公按春秋文公九年按史记曹叔世家共公三十五年卒子文公寿立顷王三年秋曹伯朝于鲁按春秋文公十一年　按左传十一年秋曹文公来朝即位而来见也顷王六年夏六月癸酉宋公陈侯鲁侯卫侯郑伯许男曹伯晋赵盾同盟于新城按春秋文公十四年　按左传十四年夏六月同盟于新城从于楚者服且谋邾也匡王元年夏曹伯朝于鲁冬十一月晋侯宋公卫侯蔡侯郑伯许男曹伯盟于扈十二月齐侯伐曹入其郛按春秋文公十五年　按左传十五年夏曹伯来朝礼也冬十一月晋侯宋公卫侯蔡侯郑伯许男曹伯盟于扈寻新城之盟且谋伐齐也齐人赂晋侯故不克而还齐侯侵我西鄙谓诸侯不能也遂伐曹入其郛讨其来朝也匡王五年秋宋公陈侯卫侯曹伯会晋师于棐林伐郑按春秋宣公元年　按左传宋人之弒昭公也晋荀林父以诸侯之师伐宋宋及晋平宋文公受盟于晋又会诸侯于扈将为鲁讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋秋楚子侵陈遂侵宋晋赵盾帅师救陈宋会于棐林以伐郑也楚蒍贾救郑遇于北林囚晋解扬晋人乃还定王元年秋宋师围曹
按春秋宣公三年　按左传宋文公即位三年杀母弟须及昭公子武氏之谋也使戴桓之族攻武氏于司马子伯之馆尽逐武穆之族武穆之族以曹师伐宋秋宋师围曹报武氏之乱也定王五年冬晋侯宋公鲁侯卫侯郑伯曹伯盟于黑壤按春秋宣公七年
定王七年秋九月晋侯宋公卫侯郑伯曹伯会于扈按春秋宣公九年　按左传九年秋会于扈讨不睦也定王八年夏六月晋人宋人卫人曹人伐郑
按春秋宣公十年　按左传十年郑及楚平夏六月诸侯之师伐郑取成而还定王十年冬十二月晋人宋人卫人曹人同盟于清丘按春秋宣公十二年　按左传十二年冬晋原縠宋华椒卫孔达曹人同盟于清丘曰恤病讨贰定王十二年夏五月壬申曹伯寿卒子卢立
按春秋宣公十四年
按史记曹叔世家文公二十三年卒子宣公强立注
索隐曰左传宣公名卢
定王十五年夏六月己未晋侯鲁侯卫侯曹伯邾子同盟于断道按春秋宣公十七年　按左传十七年夏会于断道讨贰也盟于卷楚辞齐人晋人执晏弱于野王执蔡朝于原执南郭偃于温定王十八年夏六月癸酉晋郄克鲁季孙行父臧孙许叔孙侨如公孙婴齐卫孙良夫曹公子首及齐侯战于&#齐师败绩冬十一月楚人秦人宋人陈人鲁人卫人齐人郑人曹人邾人薛人鄫人盟于蜀按春秋成公二年定王十九年春正月晋侯宋公鲁侯卫侯曹伯伐郑按春秋成公三年　按左传三年春诸侯伐郑次于伯牛讨邲之役也遂东侵郑郑公子偃帅师御之使东鄙覆诸鄤败诸丘舆皇戍如楚献捷定王二十一年冬十二月己丑晋侯齐侯宋公鲁侯卫侯郑伯曹伯邾子杞伯同盟于虫牢按春秋成公五年　按左传五年冬同盟于虫牢郑服也简王二年夏五月曹伯朝于鲁秋楚公子婴齐帅师伐郑晋侯齐侯宋公鲁侯卫侯曹伯莒子邾子杞伯救郑八月戊辰同盟于马陵按春秋成公七年　按左传七年夏曹宣公来朝秋楚子重伐郑师于泛诸侯救郑郑共仲侯羽军楚师囚郧公锺仪献诸晋八月同盟于马陵寻虫牢之盟且莒服故也简王四年春正月晋侯齐侯宋公鲁侯卫侯郑伯曹伯莒子杞伯同盟于蒲按春秋成公九年　按左传八年春晋侯使韩穿来言汶阳之田归之于齐九年春为归汶阳之田故诸侯贰于晋晋人惧会于蒲以寻马陵之盟简王五年夏五月晋侯齐侯宋公鲁侯卫侯曹伯伐郑按春秋成公十年　按左传九年秋郑伯如晋晋人讨其贰于楚也执诸铜鞮栾书伐郑郑人使伯蠲行成晋人杀之冬十一月郑人围许示晋不急君也是则公孙申谋之曰我出师以围许为将改立君者而纾晋使晋必归君郑公子班闻叔申之谋十年春三月子如立公子繻夏四月郑人杀繻立髡顽子如奔许栾武子曰郑人立君我执一人焉何益不如伐郑而归其君以求成焉晋侯有疾五月晋立太子州蒲以为君而会诸侯伐郑郑子罕赂以襄锺子然盟于修泽子驷为质辛巳郑伯归简王八年夏五月晋侯齐侯宋公鲁侯卫侯郑伯曹伯邾人滕人伐秦曹伯卢卒于师弟负刍立冬葬曹宣公按春秋成公十三年　按左传十三年春三月公及诸侯朝王遂从刘康公成肃公会晋侯伐秦秦桓公既与晋厉公为令狐之盟而又召狄与楚欲道以伐晋诸侯是以睦于晋夏五月丁亥晋师以诸侯之师及秦师战于麻隧秦师败绩曹宣公卒于师六月曹人使公子负刍守使公子欣时逆曹伯之丧秋负刍杀其太子而自立也诸侯乃请讨之晋人以其役之劳请俟他年冬葬曹宣公既葬子臧将亡国人皆将从之成公乃惧告罪且请焉乃反而致其邑按史记曹叔世家宣公十七年卒弟成公负刍立简王十年春三月癸丑晋侯鲁侯卫侯郑伯曹伯宋世子成齐国佐邾人同盟于戚晋侯执曹伯归于京师曹子臧出奔宋按春秋成公十五年子臧奔宋不书　按左传十五年春会于戚讨曹成公也执而归诸京师诸侯将见子臧于王而立之子臧辞曰前志有之曰圣达节次守节下失节为君非吾节也虽不能圣敢失守乎遂逃奔宋王十一年秋曹伯归自京师
按春秋成公十六年　按左传十六年秋曹人请于晋曰自我先君宣公即世国人曰若之何忧犹未弭而又讨我寡君以亡曹国社稷之镇公子是大泯曹也先君无乃有罪乎若有罪则君列诸会矣君唯不以德刑以伯诸侯岂独遗诸敝邑敢私布之七月曹人复请于晋晋侯谓子臧反吾归而君子臧反曹伯归子臧尽致其邑与卿而不出王十二年夏尹子单子晋侯齐侯宋公鲁侯卫侯曹伯邾人伐郑六月乙酉同盟于柯陵冬单子晋侯宋公鲁侯卫侯曹伯齐人邾人伐郑按春秋成公十七年　按左传十七年夏五月公会尹武公单襄公及诸侯伐郑自戏童至于曲洧六月乙酉同盟于柯陵寻戚之盟也冬诸侯伐郑十月庚午围郑楚公子申救郑师于汝上十一月诸侯还简王十四年春正月晋栾黡宋华元鲁仲孙蔑卫&#殖曹人莒人邾人滕人薛人围宋彭城夏齐崔杼鲁仲孙蔑曹人邾人杞人次于鄫按春秋襄公元年　按左传成公十五年秋八月宋华元为右师鱼石为左师荡泽为司马华喜为司徒公孙师为司城向为人为大司寇鳞朱为少司寇向带为太宰鱼府为少宰荡泽弱公室杀公子肥华元使华喜公孙师帅国人攻荡氏杀子山冬十月左师二司寇二宰出奔楚十八年夏六月郑伯侵宋及曹门外遂会楚子伐宋取朝郏楚子辛郑皇辰侵城郜取幽丘同伐彭城纳宋鱼石向为人鳞朱向带鱼府焉以三百乘戍之而还宋人患之秋七月宋老佐华喜围彭城冬十一月楚子重救彭城伐宋华元如晋告急晋侯师于台谷以救宋遇楚师于靡角之谷楚师还襄公元年春己亥围宋彭城于是为宋讨鱼石彭城降晋晋人以宋五大夫在彭城者归置诸瓠丘夏五月晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援灵王元年秋七月晋荀罃宋华元鲁仲孙蔑卫孙林父曹人邾人会于戚冬晋荀罃齐崔杼宋华元鲁仲孙蔑卫孙林父曹人邾人滕人薛人小邾人会于戚遂城虎牢按春秋襄公二年　按左传二年秋七月庚辰郑伯睔卒于是子罕当国子驷为政子国为司马晋师侵郑诸大夫欲从晋子驷曰官命未改会于戚谋郑故也孟献子曰请城虎牢以逼郑知武子曰善鄫之会吾子闻崔子之言今不来矣滕薛小邾之不至皆齐故也寡君之忧不唯郑罃将复于寡君而请于齐得请而告吾子之功也若不得请事将在齐吾子之请诸侯之福也岂唯寡君赖之冬复会于戚齐崔武子及滕薛小邾之大夫皆会知武子之言故也遂城虎牢郑人乃成灵王四年秋晋侯宋公陈侯鲁侯卫侯郑伯曹伯莒子邾子滕子薛伯齐世子光吴人鄫人会于戚冬戍陈楚公子贞帅师伐陈晋侯宋公鲁侯卫侯郑伯曹伯齐世子光救陈按春秋襄公五年　按左传三年夏六月公会单顷公及诸侯己未同盟于鸡泽晋侯使荀会逆吴子于淮上吴子不至楚子辛为令尹侵欲于小国陈成公使袁侨如会求成晋侯使和组父告于诸侯秋叔孙豹及诸侯之大夫及陈袁侨盟陈请服也楚司马公子何忌侵陈陈叛故也四年春楚师为陈叛故犹在繁阳三月陈成公卒楚人将伐陈闻丧乃止陈人不听命夏楚彭名侵陈陈无礼故也冬楚人使顿间陈而侵伐之故陈人围顿五年夏吴子使寿越如晋辞不会于鸡泽之故且请听诸侯之好晋人将为之合诸侯使鲁卫先会吴且告会期故孟献子孙文子会吴于善道秋九月丙午盟于戚会吴且命戍陈也冬诸侯戍陈子囊伐陈十一月甲午会于城棣以救之灵王六年冬十二月晋侯宋公陈侯鲁侯卫侯曹伯莒子邾子会于鄬按春秋襄公七年　按左传七年冬楚子囊围陈会于鄬以救之灵王八年冬晋侯宋公鲁侯卫侯曹伯莒子邾子滕子薛伯杞伯小邾子齐世子光伐郑十二月己亥同盟于戏按春秋襄公九年　按左传九年冬十月诸侯伐郑庚午季武子齐崔杼宋皇郧从荀罃士&#门于鄟门卫北宫括曹人邾人从荀偃韩起门于师之梁滕人薛人从栾黡士鲂门于北门杞人郳人从赵武魏绛斩行栗甲戌师于泛令于诸侯曰修器备盛糇粮归老幼居疾于虎牢肆眚围郑郑人恐乃行成中行献子曰遂围之以待楚人之救也而与之战不然无成知武子曰许之盟而还师以敝楚人吾三分四军与诸侯之锐以逆来者于我未病楚不能矣犹愈于战暴骨以逞不可以争大劳未艾君子劳心小人劳力先王之制也诸侯皆不欲战乃许郑成十一月己亥同盟于戏郑服也晋人不得志于郑以诸侯复伐之十二月癸亥门其三门闰月戊寅济于阴阪侵郑次于阴口而还灵王九年春晋侯宋公鲁侯卫侯曹伯莒子邾子滕子薛伯杞伯小邾子齐世子光会吴于柤秋晋侯宋公鲁侯卫侯曹伯莒子邾子齐世子光滕子薛伯杞伯小邾子伐郑冬戍郑虎牢按春秋襄公十年　按左传十年春会于柤会吴子寿梦也夏四月戊午会于柤秋九月诸侯伐郑己酉师于牛首冬十月戊辰尉止司臣侯晋堵女父子师仆帅贼以入晨攻执政于西宫之朝杀子驷子国子耳劫郑伯以如北宫子产攻盗于北宫子蟜帅国人助之杀尉止子师仆盗众尽死侯晋奔晋堵女父司臣尉翩司齐奔宋子孔当国诸侯之师城虎牢而戍之晋师城梧及制士鲂魏绛戍之书曰戍郑虎牢非郑地也言将归焉郑及晋平灵王十年夏四月郑公孙舍之帅师侵宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑秋七月己未同盟于亳城北楚子郑伯伐宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑会于鱼萧按春秋襄公十一年　按左传十一年春宋向戍侵郑大获夏郑子展侵宋四月诸侯伐郑六月诸侯会于北林师于向右还次于琐围郑观兵于南门西济于济隧郑人惧乃行成秋七月同盟于亳范宣子曰不慎必失诸侯诸侯道敝而无成能无贰乎乃盟载书曰凡我同盟毋薀年毋壅利毋保奸毋留慝救灾患恤祸乱同好恶奖王室或间兹命司慎司盟名山名川群神群祀先王先公七姓十二国之祖明神殛之俾失其民队命亡氏踣其国家楚子囊乞旅于秦秦右大夫詹帅师从楚子将以伐郑郑伯逆之丙子伐宋九月诸侯悉师以复伐郑郑人使良霄太宰石如楚告将服于晋诸侯之师观兵于郑东门郑人使王子伯骈行成甲戌晋赵武入盟郑伯冬十月丁亥郑子产出盟晋侯十二月戊寅会于萧鱼庚辰赦郑囚皆礼而归之纳斥候禁侵掠晋侯使叔肸告于诸侯公使臧孙纥对曰凡我同盟小国有罪大国致讨苟有以藉手鲜不赦宥寡君闻命矣灵王十三年春正月晋士&#鲁季孙宿叔老齐人宋人卫人郑公孙虿曹人莒人邾人滕人薛人杞人小邾人会吴于向夏四月晋荀偃鲁叔孙豹齐人宋人卫北宫括郑公孙虿曹人莒人邾人滕人薛人杞人小邾人伐秦按春秋襄公十四年　按左传十一年冬十二月秦庶长鲍庶长武帅师伐晋以救郑己丑秦晋战于栎晋师败绩十三年秋吴侵楚战于庸浦大败吴师十四年春吴告败于晋会于向为吴谋楚故也夏诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济叔向退而具舟诸侯之师济泾而次秦人毒泾上流师人多死郑司马子蟜帅郑师以进师皆从之不获成焉灵王十五年春三月晋侯宋公鲁侯卫侯郑伯曹伯莒子邾子薛伯杞伯小邾子会于溴梁戊寅大夫盟按春秋襄公十六年　按左传十六年春晋平公即位会于溴梁命归侵田晋侯与诸侯宴于温使诸大夫舞曰歌诗必类齐高厚之诗不类荀偃怒且曰诸侯有异志矣使诸大夫盟高厚高厚逃归于是叔孙豹晋荀偃宋向戍卫&#殖郑公孙虿小邾之大夫盟曰同讨不庭
注
自曹以下大夫不书故传举小邾以包之
灵王十六年夏卫石买帅师伐曹
按春秋襄公十七年　按左传十七年春卫孙蒯田于曹隧饮马于重丘毁其瓶重丘人闭门而&#之曰亲逐而君尔父为厉是之不忧而何以田为夏卫石买孙蒯伐曹取重丘曹人诉于晋十八年夏晋人执卫行人石买于长子执孙蒯于纯留为曹故也灵王十七年冬十月晋侯宋公鲁侯卫侯郑伯曹伯莒子邾子滕子薛伯杞伯小邾子同围齐曹伯负刍卒于师子胜立按春秋襄公十八年　按左传十八年冬十月会于鲁济寻溴梁之言同伐齐齐侯御诸平阴诸侯之士门焉齐人多死丙寅晦齐师夜遁十一月丁卯朔入平阴遂从齐师己卯荀偃士&#以中军克京兹乙酉魏绛栾盈以下军克邿赵武韩起以上军围卢弗克十二月戊戌及秦周伐雍门之萩范鞅门于雍门其御追喜以戈杀犬于门中孟庄子斩其橁以为公琴己亥焚雍门及西郭南郭刘难士弱率诸侯之师焚申池之竹木壬寅焚东郭北郭范鞅门于扬门州绰门于东闾左骖迫还于东门中以枚数阖齐侯驾将走邮棠太子与郭荣扣马曰师速而疾略也将退矣君何惧焉且社稷之主不可以轻轻则失众君必待之将犯之太子抽剑断鞅乃止甲辰东侵及潍南及沂按史记曹叔世家成公二十三年卒子武公胜立灵王十八年春正月晋侯宋公鲁侯卫侯郑伯莒子邾子滕子薛伯杞伯小邾子盟于祝柯葬曹成公按春秋襄公十九年　按左传十九年春诸侯还自沂上盟于督扬曰大毋侵小灵王十九年夏六月庚申晋侯齐侯宋公鲁侯卫侯郑伯曹伯莒子邾子滕子薛伯杞伯小邾子盟于澶渊按春秋襄公二十年　按左传二十年夏盟于澶渊齐成故也灵王二十年冬十月曹伯朝于鲁晋侯齐侯宋公鲁侯卫侯郑伯曹伯莒子邾子会于商任按春秋襄公二十一年　按左传二十一年秋栾盈出奔楚冬曹武公来朝始见也会于商任锢栾氏也灵王二十一年冬晋侯齐侯宋公鲁侯卫侯郑伯曹伯莒子邾子薛伯杞伯小邾子会于沙随按春秋襄公二十二年　按左传二十二年秋栾盈自楚适齐冬会于沙随复锢栾氏也灵王二十三年秋八月晋侯宋公鲁侯卫侯郑伯曹伯莒子邾子滕子薛伯杞伯小邾子会于夷仪按春秋襄公二十四年　按左传二十四年秋会于夷仪将以伐齐水不克灵王二十四年夏五月晋侯宋公鲁侯卫侯郑伯曹伯莒子邾子滕子薛伯杞伯小邾子会于夷仪秋七月己巳诸侯同盟于重丘按春秋襄公二十五年　按左传二十三年秋齐侯伐晋取朝歌二十五年夏五月晋侯济自泮会于夷仪伐齐以报朝歌之役秋七月己巳同盟于重丘齐成故也灵王二十五年夏鲁侯晋人郑良霄宋人曹人会于澶渊按春秋襄公二十六年　按左传十四年夏卫献公戒孙文子&#惠子食皆服而朝日旰不召而射鸿于囿二子从之不释皮冠而与之言二子怒孙文子如戚孙蒯入使公饮之酒使太师歌巧言之卒章太师辞师曹请为之公使歌之遂诵之蒯惧告文子文子曰君忌我矣弗先必死并帑于戚公使子蟜子伯子皮与孙子盟于丘宫孙子皆杀之四月己未子展奔齐公如鄄使子行于孙子孙子又杀之公出奔齐孙氏追之败公徒于阿泽鄄人执之子鲜从公及竟公使祝宗告亡且告无罪齐人以郲寄卫侯卫人立公孙剽孙林父&#殖相之以听命于诸侯二十五年夏五月晋侯使魏舒宛没逆卫侯将使卫与之夷仪秋七月卫献公入于夷仪冬十二月卫献公自夷仪使与&#喜言&#喜许之二十六年春卫献公使子鲜为复子鲜以公命与&#喜言曰苟反政由&#氏祭则寡人孙文子在戚孙嘉聘于齐孙襄居守二月庚寅&#喜右宰谷伐孙氏不克伯国伤&#子出舍于郊伯国死孙氏夜哭国人召&#子&#子复攻孙氏克之辛卯杀子叔及太子角孙林父以戚如晋甲午卫侯入卫人侵戚东鄙孙氏诉于晋晋戍茅氏殖绰伐茅氏杀晋戍三百人孙蒯追之弗敢击文子曰厉之不如遂从卫师败之圉雍鉏获殖绰复诉于晋三月晋人为孙氏故召诸侯将以讨卫六月公会晋赵武宋向戍郑良霄曹人于澶渊以讨卫疆戚田取卫西鄙懿氏六十以与孙氏灵王二十六年夏邾子滕子晋赵武楚屈建鲁叔孙豹蔡公孙归生卫石恶陈孔奂郑良霄秦人许人曹人会于宋秋七月辛巳诸侯之大夫盟于宋齐秦邾滕不与盟按春秋襄公二十七年齐秦邾滕不书　按左传二十七年夏宋向戍善于赵文子又善于令尹子木欲弭诸侯之兵以为名如晋告赵孟赵孟谋于诸大夫许之如楚楚亦许之如齐齐人许之告于秦秦亦许之皆告于小国为会于宋五月甲辰晋赵武至于宋丙午郑良霄至六月戊申叔孙豹齐庆封陈须无卫石恶至甲寅晋荀盈从赵武至丙辰邾悼公至壬戌楚公子黑肱先至成言于晋丁卯宋向戍如陈从子木成言于楚戊辰滕成公至子木谓向戍请晋楚之从交相见也庚午向戍复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驿谒诸王王曰释齐秦他国请相见也秋七月戊寅左师至是夜也赵孟及子&#盟以齐言庚辰子木至自陈陈孔奂蔡公孙归生至曹许之大夫皆至以藩为军晋楚各处其偏乙酉宋公及诸侯之大夫盟于蒙门之外灵王二十八年夏五月晋荀盈齐高止宋华定鲁仲孙羯卫世叔仪郑公孙段曹人莒人滕人薛人小邾人城杞按春秋襄公二十九年　按左传晋平公杞出也故治杞二十九年夏六月知悼子合诸侯之大夫以城杞景王二年冬十月晋人齐人宋人卫人郑人曹人莒人邾人滕人薛人杞人小邾人会于澶渊宋灾故按春秋襄公三十年　按左传三十年夏五月甲午宋大灾秋八月为宋灾故诸侯之大夫会以谋归宋财景王四年春正月晋赵武楚公子围齐国弱宋向戍鲁叔孙豹卫齐恶陈公子招蔡公孙归生郑罕虎许人曹人会于虢按春秋昭公元年　按左传元年春正月会于虢寻宋之盟也楚令尹围请用牲读旧书加于牲上而已晋人许之三月甲辰盟夏四月赵孟叔孙豹曹大夫入于郑郑伯兼享之子皮戒赵孟礼终赵孟赋瓠叶子皮遂戒穆叔且告之穆叔曰赵孟欲一献子其从之子皮曰敢乎穆叔曰夫人之所欲也又何不敢及享具五献之笾豆于幕下赵孟辞私于子产曰武请于冢宰矣乃用一献赵孟为客礼终乃宴穆叔赋鹊巢赵孟曰武不堪也又赋采蘩曰小国为蘩大国省穑而用之其何实非命子皮赋野有死&#之卒章赵孟赋常棣且曰吾兄弟比以安庬也可使无吠穆叔子皮及曹大夫兴拜举兕爵曰小国赖子知免于戾矣饮酒乐赵孟出曰吾不复此矣景王十三年秋九月曹人如晋会葬
按春秋昭公十年　按左传十年秋七月戊子晋平公卒九月叔孙婼齐国弱宋华定卫北宫喜郑罕虎许人曹人莒人邾人薛人杞人小邾人如晋葬平公也景王十四年秋晋韩起齐国弱宋华亥鲁季孙意如卫北宫佗郑罕虎曹人杞人会于厥慭按春秋昭公十一年　按左传十一年春楚子在申召蔡灵侯三月丙申楚子伏甲而飨蔡侯于申醉而执之夏四月丁巳杀之刑其士七十人公子弃疾帅师围蔡秋会于厥慭谋救蔡也景王十六年秋刘子晋侯齐侯宋公鲁侯卫侯郑伯莒子邾子滕子薛伯杞伯小邾子会于平丘八月甲戌同盟于平丘按春秋昭公十三年
景王十七年春三月曹伯滕卒子须立秋葬曹武公按春秋昭公十四年按史记曹叔世家武公二十七年卒子平公须立景王二十一年春三月曹伯须卒子午立秋葬曹平公按春秋昭公十八年
按史记曹叔世家平公四年卒子悼公午立
景王二十三年夏曹公孙会自鄸出奔宋
按春秋昭公二十年
敬王三年夏晋赵鞅宋乐大心鲁叔诣卫北宫喜郑游吉曹人邾人滕人薛人小邾人会于黄父按春秋昭公二十五年　按左传二十四年夏六月晋范献子韩宣子图王室征会于诸侯期以明年二十五年夏会于黄父谋王室也赵子令诸侯之大夫输王粟具戍人曰明年将纳王敬王五年秋晋士鞅宋乐祁犁卫北宫喜曹人邾人滕人会于扈冬十月曹伯午卒弟野立按春秋昭公二十七年　按左传二十七年秋会于扈令戍周且谋纳公也按史记曹叔世家九年悼公朝于宋宋囚之曹立其弟野是为声公悼公死于宋归葬敬王六年春三月葬曹悼公
按春秋昭公二十八年
敬王十年冬晋韩不信齐高张宋仲几鲁仲孙何忌卫世叔申郑国参曹人莒人薛人杞人小邾人城成周曹平公弟通弒其君野而自立按春秋昭公三十二年曹弒君不书　按左传三十二年秋八月王使富辛与石张如晋请城成周冬十一月晋魏舒韩不信如京师合诸侯之大夫于狄泉寻盟且令城成周定公元年春王正月辛巳晋魏舒合诸侯之大夫于狄泉将以城成周魏献子属役于韩简子及原寿过城三旬而毕乃归诸侯之戍按史记曹叔世家声公五年平公弟通弒声公代立是为隐公敬王十四年春三月刘子晋侯宋公鲁侯蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏会于召陵侵楚夏五月盟于&#鼬曹声公弟露弒其君通而自立按春秋定公四年曹弒君不书　按左传四年春三月刘文公合诸侯于召陵谋伐楚也按史记曹叔世家隐公四年声公弟露弒隐公代立是为靖公敬王十八年春三月曹伯露卒子伯阳立秋七月葬曹靖公按春秋定公八年
按史记曹叔世家靖公四年卒子伯阳立
敬王二十二年夏卫公孟彄帅师伐曹
按春秋定公十二年　按左传十二年夏卫公孟彄伐曹克郊还滑罗殿未出不退于列其御曰殿而在列其为无勇乎罗曰与其素厉宁为无勇敬王二十三年夏卫公孟彄师师伐曹
按春秋定公十三年
敬王二十八年夏宋乐髡帅师伐曹
按春秋哀公三年
敬王三十二年秋宋人围曹冬郑驷弘帅师救曹按春秋哀公七年　按左传七年秋宋人围曹郑桓子思曰宋人有曹郑之患也不可以不救冬郑师救曹侵宋初曹人或梦众君子立于社宫而谋亡曹曹叔振铎请待公孙强许之旦而求之曹无之戒其子曰我死尔闻公孙强为政必去之及曹伯阳即位好田弋曹鄙人公孙强好弋获白雁献之且言田弋之说说之因访政事大说之有宠使为司城以听政梦者之子乃行强言霸说于曹伯曹伯从之乃背晋而奸宋宋人伐之晋人不救筑五邑于其郊曰黍丘揖丘大城锺邘敬王三十三年春正月宋公入曹以曹伯阳归按春秋哀公八年　按左传八年春宋公伐曹将还褚师子肥殿曹人诟之不行师待之公闻之怒命反之遂灭曹执曹伯及司城强以归杀之
　宗藩部汇考三十二
　　周十五
　　滕
周武王封弟错叔绣于滕
按左传僖公二十四年富辰曰昔周公吊二叔之不咸故封建亲戚以蕃屏周管蔡郕霍鲁卫毛郜雍曹滕毕原酆郇文之昭也按春秋隐公七年
疏
谱云滕姬姓文王子错叔绣之
后武王封之居滕今沛郡公丘县是也自叔绣至宣公十七世乃见春秋隐公以下春秋后六世而齐灭之世本云齐景公亡滕按齐景公之卒在滕隐之前世本言隐公之后仍有六世为君而云齐景亡滕为谬何甚服虔昭四年注亦云齐景亡滕是不考校而谬言之地理志云沛郡公丘县故滕国也周文王子错叔绣所封三十一世为齐所灭桓王三年春三月滕侯卒
按春秋隐公七年　按左传七年春滕侯卒不书名未同盟也　按公羊传春王三月滕侯卒何以不名微国也微国则其称侯何不嫌也春秋贵贱不嫌同号美恶不嫌同辞
注
滕微国所传闻之世未可卒所以称侯而卒者　春秋王鲁托隐公以为始受命王滕子先朝隐公　春秋褒之以礼嗣子得以其礼祭故称侯见其义桓王八年春滕侯薛侯朝于鲁按春秋隐公十一年　按左传十一年春滕侯薛侯来朝争长薛侯曰我先封滕侯曰我周之卜正也薛庶姓也我不可以后之公使羽父请于薛侯曰君与滕君辱在寡人周谚有之曰山有木工则度之宾有礼主则择之周之宗盟异姓为后寡人若朝于薛不敢与诸任齿君若辱贶寡人则愿以滕君为请薛侯许之乃长滕侯
疏
正义曰贾逵以宗为尊服虔以宗盟为同宗之　盟孙毓以为宗伯属官掌作盟诅之载辞故曰宗　盟杜无明解盟之尊卑自有定法不得言尊盟也　周礼司盟之官乃是司寇之属非宗伯也唯服之　言得其旨矣而孙毓难服云同宗之盟则无与异　姓何论先后若通共同盟则何称于宗斯不然矣　天子之盟诸侯令其共奖王室未闻离逖异姓独　与同宗者也但周人贵亲先叙同姓以其笃于宗　族是故谓之宗盟鲁人之为此言见其重宗之义　执其宗盟之文即云无与异姓然则公与族燕则　异姓为宾复言族燕不得有异姓也孟轲所云说　诗者不以辞害意此之谓也异姓为后者谓王官　之伯降临诸侯以王命而盟者耳其春秋之世狎　主齐盟者则不复先姬姓也践土之盟其载书云　王若曰晋重鲁申是用王命而盟也召陵之会刘　子在焉故祝佗引践土为比为有王官故也宋之　盟楚屈建先于赵武明是大国在前不先姬姓若　姬姓常先则楚不得竞也且言周之宗盟是唯周　乃然故释例曰斥周而言指谓王官之宰临盟者　也其余杂盟未必皆然是言余盟不先姬姓盟则　同姓在先朝则各从其爵故郑康成注礼记云朝　觐爵同同位若然案觐礼曰诸侯前朝皆受舍于　朝同姓西面北上异姓东面北上郑元云言诸侯　明来朝者众矣顾其入觐不得并耳分别同姓异　姓受之将有先后也若如此言则似朝觐不以爵　者但朝觐实以爵同同位就爵同之中先同姓后　异姓若盟则爵虽不同先同姓也礼记周公朝诸　侯于明堂之位三公中阶之前北面东上诸侯之　位阼阶之东西面北上诸伯之国西阶之西东面　北上诸子之国门东北面东上诸男之国门西北　面东上觐礼于方明之坛郑言诸侯见王之位亦　引明堂位为说是则诸侯总见皆以爵为班虽不　分别同姓异姓其受礼之时爵同者犹先同姓也　其王官之伯临诸侯之盟虽群后咸在常先同姓　故此言宗盟耳取重宗之事以喻己也取譬之事　聊举一边寡人若朝于薛不敢与诸任齿朝于彼　国自可下主国之宗诸侯聚盟不肯先盟主之宗　也按谷梁传春滕侯薛侯来朝天子无事诸侯相朝正也考礼修德所以尊天子也诸侯来朝时正也犆言同时也累数皆至也
注
犆言谓别言也
桓王十年春正月滕子朝于鲁
按春秋桓公二年

</div>
    <div class="pagination">
<a href="官常典宗藩部_page28.html">上一页</a><span>...</span><a href="官常典宗藩部_page24.html">24</a><a href="官常典宗藩部_page25.html">25</a><a href="官常典宗藩部_page26.html">26</a><a href="官常典宗藩部_page27.html">27</a><a href="官常典宗藩部_page28.html">28</a><span class="current-page">29</span><a href="官常典宗藩部_page30.html">30</a><a href="官常典宗藩部_page31.html">31</a><a href="官常典宗藩部_page32.html">32</a><a href="官常典宗藩部_page33.html">33</a><a href="官常典宗藩部_page34.html">34</a><span>...</span><a href="官常典宗藩部_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
