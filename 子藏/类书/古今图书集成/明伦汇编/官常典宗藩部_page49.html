<!DOCTYPE html>
<html>
<head>
    <meta charset="UTF-8">
    <title>官常典宗藩部 - 第 49 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典宗藩部 - 第 49 页/共 57 页</h1>
    <div class="content">按唐书本传郁林王恪始王长沙俄进封汉贞观二年徙蜀与越燕二王同封不之国久乃为齐州都督帝谓左右曰吾与恪岂不欲常见之但令早有定分使外作藩屏吾百岁后庶兄弟无危亡忧十年改王吴与魏齐蜀蒋越纪六王同徙封授安州都督帝赐书曰汝惟茂亲勉思所以藩王室以义制事以礼制心外之为君臣内之为父子今当去膝下不遗汝珍而遗汝以言其念之哉坐与乳媪子博罢都督削封户三百高宗即位拜司空梁州都督恪善骑射有文武才其母隋炀帝女地亲望高中外所向帝初以晋王为太子又欲立恪长孙无忌固争帝曰公岂以非己甥邪且儿英果类我若保护舅氏未可知无忌曰晋王仁厚守文之良主且举&#不定则败况储位乎帝乃止故无忌常恶之永徽中房遗爱谋反因遂诛恪以绝天下望临刑呼曰社稷有灵无忌且族灭四子仁玮琨&#并流岭表显庆五年追王郁林为立庙改河间王孝恭孙荣为郁林县侯以嗣神龙初赠司空备礼改葬　　濮恭王泰
按唐书本传濮恭王泰字惠褒始王宜都徙封卫继怀王后又徙封越为扬州大都督再迁雍州牧左武候大将军改王魏帝以泰好士善属文诏即府置文学馆得自引学士又以泰大腰腹听乘小舆至朝司马苏勖劝泰延宾客着书如古贤王泰乃奏撰括地志于是引著作郎萧德言秘书郎顾引记室参军蒋亚卿功曹参军谢偃等撰次卫尉供帐光禄给食士有文学者多与而贵游子弟更相因藉门若市然泰悟其过欲速成乃分道计州翻缉疏录凡五百五十篇历四&#成诏藏秘阁所赐万段后帝幸泰延康坊第曲赦长安死罪免坊人一年租府僚以差赐帛又泰月禀过皇太子远甚谏议大夫褚遂良谏曰圣人尊嫡卑庶谓之储君故用物不会与王共之庶子不得为比所以塞嫌萌杜祸源先王法制本诸人情知有国家者必有嫡庶庶子虽爱不得过嫡子如当亲者疏当尊者卑则私恩害公惑志乱国今魏王禀料过东宫议者以为非是昔汉窦太后爱梁王封四十余城王筑苑三百里治宫室为复道费财巨万出警入跸一不得意遂发病死宣帝亦骄淮阳王几至于败辅以退让之臣乃克免今魏王新出合且当示以节俭自可在后月加岁增又宜择师傅教以谦俭勉以文学就成德器此所谓圣人之教不肃而成也帝又敕泰入居武德殿侍中魏征亦言王为陛下爱子欲安全之则不当使居嫌疑之地今武德殿在东宫之西昔海陵居之矣论者为不可虽时与事异人之多言尚或可畏又王之心亦弗遑舍愿罢之成王以宠为惧之美帝悟乃止时皇太子承干病蹇泰以计倾之乃引驸马都尉柴令武房遗爱等布腹心而韦挺杜楚客相继摄府事二人者为泰要结中朝臣津介赂遗群臣更附为朋党承干惧阴遣人称泰府典签诣元武门上封帝省之书言泰罪帝怒即遣捕诘不获既而太子败帝阴许立泰岑文本刘洎请遂立泰为太子长孙无忌固欲立晋王帝以太原石文有治万吉复欲从无忌泰微知之因语晋王尔善元昌得无及乎王忧甚帝怪之以故对帝怃然悟会召承干谴勒承干曰臣贵为太子尚何求但为泰所图与朝臣谋自安尔无状之人遂教臣为不轨事若泰为太子正使其得计耳帝曰是也有如立泰则副君可诡求而得使泰也立承干治俱死治也立泰承干可无它即幽泰将作监解雍州牧相州都督左武候大将军降王东莱因诏自今太子不道藩王窥望者两弃之着为令然帝犹谓无忌曰公劝我立雉奴雉奴仁懦得无为宗社忧奈何雉奴高宗小字泰寻改王顺阳居均州之郧乡帝常持泰表语左右曰泰文辞可喜岂非才士我心念泰无已时但为社稷计遣居外使两相完也二十一年进王濮高宗即位诏泰开府置僚属车服羞膳异等薨郧乡年三十五赠太尉雍州牧二子欣徽欣嗣王武后时为酷吏所陷贬昭州别驾薨子峤神龙初得嗣王开元中为国子祭酒以罪贬邓州别驾薨徽封新安郡王按旧唐书本传太宗幽泰于将作监下诏曰朕闻生育品物莫大乎天地爱敬罔极莫重乎君亲是故为臣贵于尽忠亏之者有罚为子在于行孝违之者必诛大则肆诸市朝小则终贻黜辱雍州牧相州都督左武候大将军魏王泰朕之爱子实所锺心幼而聪令颇好文学恩遇极于崇重爵位逾于宠章不思圣哲之诫自构骄僭之咎惑谗谀之言信离间之说以承干虽居长嫡久&#&#恙潜有代宗之望靡思孝义之则承干惧其凌夺泰亦日增猜阻争结朝士竞引凶人遂使文武之官各有托附亲戚之内分为朋党朕志存公道义在无偏彰厥巨舋两从废黜非惟作则四海亦自贻范百代可解泰雍州牧相州都督左武候大将军降封东莱王　　庶人佑
按唐书本传庶人佑字赞武德八年王宜阳进王楚又王燕已乃封齐领齐州都督贞观十一年始归国明年入朝以疾留京师其舅尚乘直长阴弘智憸人也说佑曰王兄弟多即上万岁后何以自全要须得士自助乃引客燕弘亮谒佑佑悦赐金帛使募剑客十五年还州初帝用王府长史司马必取骨鲠敢言者有过失辄闻而佑溺群小好弋猎长史薛大鼎屡谏不听帝以辅王无状免之更用权万纪万纪性刚急以法绳佑有昝君梁猛虎者骑射得幸万纪斥之佑私引与狎昵帝数以书让佑万纪恐并获罪即说佑曰王上爱子上欲王改悔故数教责王诚能饬躬引咎万纪请入朝言之上意宜解佑因上书谢罪万纪见帝言佑且自新帝悦厚赐万纪而仍谯戒佑佑闻万纪见劳而己蒙责以为卖己益不平会万纪又以疑贰系君等制佑不出国门悉佑罪于朝佑不胜忿有诏刑部尚书刘德威临讯颇实帝召佑万纪还京师佑与燕弘亮等谋射杀万纪支解之左右劝佑遂发兵乃募城中男子年十五以上悉发私署左右上柱国光禄大夫开府仪同三司托东托西等王斥库赀行赏驱人筑堞浚隍缮甲兵人恶之皆夜缒亡去诏兵部尚书李绩与刘德威发便道兵讨之佑日夜引弘亮等五人对其妃宴乐语官军则弘亮妄言王毋忧右手持酒啖左手刀拂之佑信爱弘亮闻之喜帝手敕佑曰吾常戒汝勿近小人正为此耳往吾子今国雠我上惭皇天下愧后土题毕涕而遣佑檄诸县县辄以闻佑穷蹙上表曰臣帝子也为万纪谗构上天降灵罪人斯得臣狂失心惝恍惊悸左右无兵即欲颠走所以颇仗械以自卫护时绩未至而青淄等州兵已集或劝佑虏子女走豆子为盗计未决兵曹杜行敏夜勒兵凿垣入佑与弘亮等闭门拒至日中行敏呼曰吾为国讨贼不速降且焚士积薪佑乃出执送京师赐死内侍省贬为庶人葬以国公礼诏齐州给复一年擢行敏巴州刺史封南阳郡公佑喜养斗鸭方未反狸鸭四十余绝其头去及败牵连诛死者凡四十余人佑之乱州人罗石头数佑罪以刀直前刺佑不克杀之诏赠亳州刺史尝引骑徇邑聚野人高君状曰上亲平寇难土地甲兵不胜计今王以数千人为乱犹一手摇泰山又如君父何佑击禽之愧其言不能杀诏擢榆杜令按旧唐书本传太宗手诏佑曰吾常诫汝勿近小人正为此也汝素乖诚德重惑邪言自延伊祸以取覆灭痛哉何愚之甚也遂乃为枭为獍忘孝忘忠扰乱齐郊诛夷无罪去维城之固就积薪之危怀盘石之亲为承戈之舋且夫背礼违义天地所不容弃父逃君人神所共怒往是吾子今为国雠万纪存为忠烈死不妨义汝生为贼臣死为逆鬼彼则嘉声不陨尔则恶迹无穷吾闻郑叔汉戾并为猖獗岂期生子乃自为之吾所以上愧皇天下惭后土叹惋之甚知复何云太宗题书毕为之洒泣　　蜀悼王愔
按唐书本传蜀悼王愔贞观五年始王梁与郯汉申江代五王同封徙王蜀实封八百户出为岐州刺史数畋游为非法帝频责教不悛怒曰禽兽可扰于人铁石可为器愔曾不如之乃削封户及国官半徙虢州久之还户增至千复出驰弋败民稼典军杨道整叩马谏愔捽击之御史大夫李干佑劾愔罪高宗怒贬黄州刺史擢道整匡道府折冲都尉吴王恪得罪愔以母弟废为庶人徙巴州俄封涪陵王薨咸亨初复爵土赠益州大都督陪葬昭陵以子璠嗣王璠武后时谪归诚州神龙初以朗陵王祎子褕嗣按旧唐书本传永徽元年为御史大夫李干佑所劾高宗谓荆王元景等曰先朝栉风沐雨平定四方远近肃清车书混一上天降祸奄弃万邦朕纂承洪业惧均驭朽与王共戚同忧为家为国蜀王畋猎无度侵扰黎庶县令典军无罪被罚阿谀即喜忤意便嗔如此居官何以共理百姓历观古来诸王若能动遵礼度则庆流子孙违越条章则诛不旋踵愔为法司所劾朕实耻之帝又引杨道整劳勉之拜为匡道府折冲都尉赐绢五十匹贬愔为黄州刺史　　蒋王恽
按唐书本传蒋王恽始王郯又徙王蒋拜安州都督赐实封千户永徽三年徙梁州恽造器物服玩多至四百车所经州县骚然护送为有司劾奏诏贷不问上元中迁箕州剌史录事参军张君彻诬告恽反诏使者按验恽惶惧自杀高宗知其枉斩君彻赠恽司空荆州大都督陪葬昭陵三子炜煌休道炜初王汝南郡恽薨遂嗣王为武后所害神龙初以嫡孙绍宗为嗣蒋王薨子钦福嗣为率更令煌封蔡国公孙之芳有令誉安禄山奏为范阳司马禄山反自拔归京师历工部侍郎太子右庶子广德初诏兼御史大夫使吐蕃被留二岁乃得归拜礼部尚书改太子宾客休道子琚神龙初封嗣赵王开元中改王中山　　越王贞　琅琊王冲按唐书本传越王贞始王汉后徙原已乃封越贞善骑射涉文史有吏干为宗室才王武后初累迁太子太傅豫州刺史中宗废居房陵贞乃与韩王元嘉及王子黄公撰鲁王灵夔王子范阳王蔼霍王元轨王子江都王绪及子琅邪王冲计议反正垂拱四年明堂成悉追宗室行享礼共疑后遂大诛戮不遗种事且急撰乃矫帝玺书赐冲曰朕幽絷诸王宜即起兵于是命长史萧德琮募兵告诸王师期八月冲先发诸王莫有应者独贞将兵攻上蔡破之而冲已败贞稍徇属县得士七千列五营贞为中营以裴守德为大将军领中营赵成美为左中郎将领左营闾弘道为右中郎将领右营安摩诃为郎将领后军王孝志为右将军领前军以韦庆礼为司马署官五百然胁诱无斗志家童皆佩符以辟兵九月后遣左豹韬卫大将军曲崇裕夏官尚书岑长倩率兵十万讨之以凤阁侍郎张光辅为诸军节度乃下诏削贞父子属籍改氏虺崇裕等次豫州贞少子规及裴守德拒战兵溃贞乃闭门守守德者骁勇士贞始起以女妻之委以腹心至是欲杀贞自赎会军薄城家人白贞今事乃尔王岂受戮辱者邪即仰药死规自杀守德与主俱缢起凡二十日败始贞临水自鉴不见其首恶之未几及祸冲贞长子也好学勇而才累迁博州刺史初发有士五千度河趣武水武水令告急魏州州遣莘令马元素领兵先乘城冲攻之因风积薪焚其门火作风反众心沮解其属董元寂诵言王与国家战乃反尔冲斩以徇众惧遂溃惟家僮数十从之乃走博州为当关刺死后命丘神绩讨之兵未至冲已死起七日败二弟蒨温蒨常山公坐死温以前告流岭南初贞腾檄寿州刺史赵瑰谕以兴兵且假道瑰得檄许为应瑰妻常乐长公主亦趣诸王蚤立功故瑰与主皆死济州刺史薛顗与其弟绍谋应冲率所部庸调治兵募士冲败下狱死顗驸马都尉瓘之子母城阳长公主封河东县侯绍尚太平公主擢累右玉钤卫员外将军以主婿不加戮饿死河南狱神龙初敬晖等奏冲父子死社稷请复爵土为武三思等沮罢开元四年乃复爵土有司谥死不忘君曰敬五年又诏王嗣绝国除朕甚悼焉其以贞从孙故许王子谪岭表数世不能归开元中女孙持四世柩北还求祔王茔诏嘉悯敕宗正寺京兆府为访其兆非陪陵者听葬女名元贞为道士按旧唐书本传越王贞太宗第八子也贞观五年封汉王七年授徐州都督十年改封原王寻徙封越王拜扬州都督赐实封八百户十七年转相州刺史二十三年加实封满千户永徽四年授安州都督咸亨中复转相州刺史贞少善骑射颇涉文史兼有吏干所在或偏受谗言官僚有正直者多被贬退又纵诸僮竖侵暴部人由是人伏其才而鄙其行则天临朝加太子太傅除蔡州刺史自则天称制贞与韩王元嘉鲁王灵夔霍王元轨及元嘉子黄国公撰灵夔子范阳王蔼元轨子江都王绪并贞长子博州刺史琅邪王冲等密有匡复之志垂拱三年七月撰作谬书与贞云内人病渐重恐须早疗若至今冬恐成痼疾宜早下手仍速相报是岁则天以明堂成将行大享之礼追皇宗赴集元嘉因递相语云大享之际神皇必遣人告诸王密因大行诛戮皇家子弟无遗种矣撰遂诈为皇帝玺书与冲云朕被幽絷王等宜各救拔我也冲在博州又伪为皇帝玺书云神皇欲倾李家之社稷移国祚于武氏遂命长史萧德琮等召募士卒分报韩鲁霍越纪等五王各令起兵应接以赴神都初冲与诸王连谋及冲先发而莫有应者唯贞以父子之故独举兵以应之寻遣兵破上蔡县闻冲败恐惧索&#欲自拘驰驿诣阙谢罪会其所署新蔡令傅延庆得勇士二千余人贞遂有拒敌之意乃宣言于其众曰琅邪王已破魏相数州聚兵至二十万朝夕即到尔宜勉之征属县兵至七千人分为五营贞自为中营署其所亲汝阳县丞裴守德为大将军内营总管赵成美为左中郎将押左营闾弘道为右中郎将押右营安摩诃为郎将后军总管王孝志为右将军前军总管又以蔡州长史韦庆礼为银青光禄大夫行其府司马凡署九品已上官五百余人令道士及僧转读诸经以祈事集家僮战士咸带符以辟兵其所署官皆迫胁见从本无斗志惟裴守德实与之同守德骁勇善骑射贞将起事便以女良乡县主妻之而委以爪牙心腹之任则天命左豹韬卫大将军曲崇裕为中军大总管夏官尚书岑长倩为后军大总管率兵十万讨之仍令凤阁侍郎张光辅为诸军节度于是制削贞及冲属籍改姓虺氏崇裕等军至蔡州城东四十里贞命少子规及裴守德拒战规等兵溃而归贞大惧闭门自守裴守德排合入问王安在意欲杀贞以自赎也官军进逼州城贞家僮悉力卫贞曰事既如此岂得受戮辱当思自为计贞乃饮药而死家僮方始一时散舍仗就擒规亦缢其母自杀守德携良乡县主亦同缢于别所曲崇裕斩贞父子及裴守德等传首东都枭于阙下贞起兵凡二十日而败贞之在蔡州数奏免所部租赋以结人心家僮千人马数千匹外托以田猎内实习武备尝游于城西水门桥临水自鉴不见其首心甚恶之未几而及祸神龙初追复爵土与子冲俱复旧姓初贞将起兵作书与寿州剌史驸马都尉赵瑰曰伫总义兵来入贵境瑰甚喜复许率兵相应瑰妻常乐长公主高祖第七女和思皇后之母也谓其使曰为我报越王与其进不与其退尔诸王若是男儿不应至许时尚未举动我常见耆老云隋文帝将篡夺周室尉迟迥是周家外甥犹能起兵相州连结突厥天下闻风莫不响应况尔诸王并国家懿亲宗社是托岂不学尉迟迥感恩效节舍生取义耶夫为臣子若救国家则为忠不救则为逆诸王必须以匡救为急不可虚生浪死取笑于后代及贞等败瑰与公主亦伏诛冲贞长子也好文学善骑射历密济博三州刺史皆有能名初冲自博州募得五千余人欲渡河攻济州先取武水县县令郭务悌赴魏州请援魏州莘县令马元素领兵千七百人邀之于路恐力不敌先入武水城闭门拒守冲乃令积草车上于火烧南门拟乘火突入火之未起南风甚急及火已燃遽回为北风未至城门烧草已尽冲军由是沮气有堂邑丞董元寂为冲统帅兵仗及冲击武水元寂曰琅邪王与国家交战此乃反也冲闻之斩元寂以徇兵众惧而散入草泽不可禁止惟有家僮左右不过数十而乃却走入博州城为守门者所杀则天命左金吾将军丘神绩为清平道行军大总管以讨冲兵未至冲已死传首东都枭于阙下冲起兵凡七日而败冲三弟蒨封常山公历常州别驾坐与父兄连谋伏诛温以告其朋党得实减死流岭南寻卒神龙初侍中敬晖等以冲父子翼戴皇家义存社稷请复其官爵武三思令昭容上官氏代中宗手诏不许开元四年诏追复爵土令备礼改葬太常奏谥议曰故越王贞往者愿匡宗社夙怀诛吕之谋乃心王国用击非刘之议以兹获戾上悼圣心谨按谥法死不忘君曰敬请谥曰敬从之五年下诏曰九族以亲克敦其教百代必祀允敬厥德故蔡州刺史越王贞执心不回临事能断粤自藩国勤于王家弘道之后宝图将缺怀刘章之辅汉追郑武之翊周遂能奋不顾身率先唱义虽英谋未&#而忠节居多嗣绝国除年逾二纪奠享沦废甚为悯焉永言兴继式备典册其封贞侄孙故许王男左监门卫将军夔国公琳为嗣越王以奉其祀仍官为立碑琳寻卒国除　　纪王慎
按唐书本传纪王慎始王申后徙纪食户八百贞观中迁襄州刺史以治当最天子玺书劳勉人为立石颂德二十三年进户至千文明初累迁太子太师贝州刺史慎少好学善星步与越王齐名当世号纪越初贞连诸王起兵慎知时未可独拒不与合将就诛而免改氏虺载以槛车谪巴州薨于道七子续琮睿秀献钦证续与秀最知名续王东平历和州刺史薨琮义阳王睿楚国公秀襄阳郡公献广化郡公钦建平郡公五人并为武后所杀神龙初以证嗣王擢左骁卫将军薨子行同嗣琮三子行远行芳行休始琮与二弟同死桂林开元四年行休请身迎柩既至无封树议者谓不可复得行休埽地布席以祈是夜梦王乘舟舟判为二既而适野见东洲中断乃悟焉又灵堂锁一夕茎自屈管上有指迹一奇二并使卜人筮之曰屈于文为尸出指者示也一奇二并三殡也先王告之矣乃趣其所发之如言而一节独阙行休号而寝梦琮告曰在洛南州明日直殡南得之于是以三丧归陪葬昭陵赠琮陈州刺史永昌时行远行芳斥嶲州六道使至行远先就戮行芳幼当赦抱持请代遂与俱死西南人称冤悌云慎女东光县主始八岁闻慎有疾不食父哀之绐云已愈主察颜色未平终不肯御内外称之长适太子司议郎裴仲将时妃主多恃贵以奢豫相矜主独俭素姊弟诮曰人生富贵在得志独勤苦欲何求答曰我幼好礼今行之不违非得志谓何且自古贤妃淑女以恭逊著名骄纵败德况荣宠贵盛傥来物也可恃以陵人乎及王死号恸呕血数升免丧绝膏沐者二十年始诸王妃主自垂拱后被害者皆&#掩之神龙初诏州县普加求访祭以牲牢复官爵诸王皆陪葬昭献二陵主闻感恸卒敕其子曰为我谢亲戚酷愤已雪下见先王无恨矣中宗为举哀章善门下诏褒扬　　江殇王嚣
按唐书本传江殇王嚣封之明年薨无后
　　代王简
按唐书本传代王简已封薨无后
　　赵王福
按唐书本传赵王福贞观十三年始王出后隐太子累迁梁州都督实封八百户薨赠司空并州都督陪葬昭陵无子神龙初以蒋王恽孙思顺嗣王　　曹王明
按唐书本传曹王明母本巢王妃帝宠之欲立为后魏征谏曰陛下不可以辰嬴自累乃止贞观二十一年始王曹累为都督刺史高宗诏出后巢王永隆中坐太子贤事降王零陵徙黔州都督谢佑逼杀之帝闻悼甚黔官吏皆坐免景云中陪葬昭陵三于俊杰备俊嗣王南州别驾杰为黎国公垂拱时并及诛神龙初以杰子引为嗣曹王是时诸王子孙自岭外还入见中宗皆号恸帝为泣下初武后时壮者诛死幼皆没为官奴或匿人间佣保至是相继出帝随属远近封拜云后备自南还诏停引封而封备历卫尉少卿同正员薨开元十二年复封引薨子戢嗣位左卫率府中郎将子皋嗣　　燕王忠
按唐书高宗诸子传高宗八子后宫刘生忠郑生孝杨生上金萧淑妃生素节武后生弘贤中宗皇帝睿宗皇帝　按本传燕王忠字正本帝始为太子而忠生宴宫中俄而太宗临幸诏宫臣曰朕始有孙欲共为乐酒酣帝起舞以属群臣在位皆舞赉赐有差贞观二十年始王陈永徽初拜雍州牧王皇后无子后舅柳奭说后以忠母微立之必亲己后然之请于帝又奭与褚遂良韩瑗长孙无忌于志宁等继请遂立为皇太子后废武后子弘甫三岁许敬宗希后旨建言国有正嫡太子宜同汉刘强故事帝召见敬宗曰立嫡若何对曰正本则万事治太子国本也且东宫所出微今知有正嫡不自安窃位而不自安非社稷计帝曰忠固自让敬宗曰能为太伯不亦善乎于是降封梁王梁州都督赐甲第实封户二千物二万段俄徙房州刺史忠惧不聊生至衣妇人衣备刺客数有妖梦尝自占事露废为庶人囚黔州承干故宅麟德初宦者王伏胜得罪于武后敬宗乃诬忠及上官仪与伏胜谋反赐死年二十二无子明年太子弘表请收葬许之神龙初追封赠太尉扬州大都督　　原悼王孝按唐书本传原悼王孝永徽元年始王许与杞雍二王同封早薨神龙初追封及谥　　泽王上金
按唐书本传泽王上金始王杞永徽三年遥领益州大都督历鄜寿二州刺史武后疾其母故有司诬奏削封邑徙置澧州久之后阳若可喜者表杞王上金鄱阳王素节听朝集义阳宣城二公主各增夫秩由是上金为沔州刺史素节岳州刺史然卒不朝高宗崩诏上金素节二公主赴哀文明元年徙王毕又徙王泽历五州刺史载初中武承嗣讽周兴诬上金素节谋反召系御史狱上金闻素节已被杀即雉经七子并流死显州神龙初追还官爵以子义珣嗣王义珣始被謪匿身为佣保而嗣许王瓘利其爵邑告义珣假冒复流岭外开元初以素节子璆为后而玉真公主表义珣实上金子乃夺璆爵复使义珣嗣王拜率更令薨子潓嗣　　许王素节
按唐书本传许王素节始王雍授雍州牧方羁丱即诵书日千言师事徐齐聃淬勉自强帝爱之转岐州刺史更王郇母被谮死出素节为申州刺史干封初诏素节病无入朝而实不病乃着忠孝论自明仓曹参军张柬之以闻欲帝省其诬武后滋不悦坐受赇降王鄱阳削封户什七徙置袁州锢终身仪凤三年为岳州刺史更王葛又徙王历三州刺史与上金同追逮赴都道闻遭丧哭者谓左右曰病死何可得而须哭哉至龙门驿被缢年四十三葬以庶人礼子瑛等九人并诛惟琳瓘璆钦古尚幼长囚雷州中宗复位追故封又赠开府仪同三司许州刺史陪葬干陵诏瓘嗣王实封户四百开元初封琳为嗣越王璆嗣泽王琳至右监门卫将军子随封夔国公瓘为卫尉卿以抑上金子不得封贬鄂州别驾因诏外继嗣王者皆归宗乃以嗣江王祎为信安王嗣蜀王褕为广汉王嗣密王彻为濮阳王嗣曹王臻为济国公嗣赵王琚为中山王武阳王继宗为澧国公瓘累迁太子詹事薨赠蜀郡大都督二子解需皆幼以璆子益嗣天宝十四载解始袭封王　　淮南王茂
按唐书徐康王传徐康王元礼三子茂为淮南王余爵公茂险薄无行初元礼疾姬赵有美色茂逼烝之元礼切责茂恚屏侍卫药膳曰为王五十年足矣何服药为以不食薨茂嗣上元中事泄流死振州神龙初以茂子璀嗣开元中为宗正员外卿薨子延年嗣拔汗那王入朝延年将以女嫁之为右相李林甫劾奏贬文安郡别驾终余杭司马国除永泰初延年婿黔中观察使赵国珍言诸朝诏以其子讽嗣王　　成王千里按唐书郁林王传郁林王恪长子仁光宅中遇赦还适会郁林侯荣以罪斥故得袭郁林县男历岳州别驾爵郡公尝使江左州人遗以金拒不内武后遣使者劳曰儿吾家千里驹更名千里自天授后宗室贤者多株剪唯千里诡躁不情数进符瑞诸异物得免中宗反正改王成纪未几进王成节愍太子诛武三思千里与其子天水王禧率数十人斩右延明门以入太子败诛死籍其家改氏蝮睿宗立诏还氏及官爵玮蚤卒中宗追封朗陵王子祗出继蜀王愔开元中以傍继国改封广汉郡王迁太仆卿同正员薨　　张掖郡王琨按唐书郁林王传郁林王恪子琨武后时历六州刺史皆有名圣历中为岭南招慰使安辑反獠甚得其宜卒赠司卫卿神龙初赠张掖郡王开元中以子祎贵追封吴王　　吴国公孝逸
按唐书淮安靖王传靖王神通子孝逸少好学颇属文始封梁郡公高宗时四迁益州大都督府长史武后擅国入为左卫将军亲遇之徐敬业称兵以孝逸为左玉钤卫大将军扬州行军大总管师师南讨至淮而敬业已攻润州遣弟敬猷壁淮阴伪将韦超据都梁山以拒孝逸超众凭险完屯孝逸会诸将议曰贼今负山攻则士无所用力骑不得骋寇救死伤夷必众不如偏旅缀之全军趋扬州势不数日可破支度使薛克构曰超虽据险然兵少若置小敌不击无以示威披众以守则战有阙舍之则后忧不如击之若克超淮阴自震淮阴破楚诸县开门候官军矣由是以趋江都逆首可取孝逸从之登山急击超杀数百人薄暝解超夜走进击敬猷淮阴破之敬业回军下阿溪孝逸引兵直度敬业大败遂拔扬州以功进镇军大将军徙封吴国公威名棱然武承嗣等忌之以谗下迁施州刺史又使人腾恶语闻上武后信之以尝有功贷死流儋州薨景云初赠金州大都督孝同曾孙国贞按旧唐书本传时敬业回军屯于下阿溪以拒官军有流星坠其营孝逸引兵渡溪以击之敬业初胜后败孝逸乘胜追奔数十里敬业窘迫与其党携妻子逃入海曲孝逸进据扬州尽捕斩敬业等振旅而还以功进授镇军大将军转左豹韬卫大将军改封吴国公孝逸数有名望自是时誉亦重武承嗣等深所忌嫉数谗毁之垂拱二年左迁施州刺史其冬承嗣等又使人诬告孝逸往任益州尝自解逸字云走绕兔者在月中月既近天合有天分则天以孝逸常有功减死配徙儋州寻卒　　东莞郡公茂融
按唐书虢庄王传虢庄王凤次子茂融以勇闻垂拱中为申州刺史黄公撰与越王谋举兵倚以为助时诏诸王公赴东都茂融私问所亲高子贡子贡报曰来必死乃称疾不朝以俟兵期及得越王书仓卒不能应僚属劝白其书擢太子右赞善大夫俄为党属所引诛中宗更以凤孙邕嗣王按旧唐书本传凤第三子定襄郡公宏则天初为曹州刺史第五子东莞郡公融少以武勇见知垂拱中为申州刺史擢授银青光禄大夫行太子右赞善大夫未几为支党所引被诛子彻神龙元年袭封东莞郡公开元五年继密王元晓改为嗣密王十二年改封濮阳郡王历宗正卿金紫光禄大夫卒　　汴王邕
按唐书虢庄王傅中宗初以凤孙邕嗣王娶韦后妹累迁秘书监知陇右三使仗内诸&#徙王汴未几韦氏败邕杀其妻送首于朝议者鄙之削爵贬沁州刺史不事后复爵还户二百累迁卫尉卿薨子巨嗣　　范阳王蔼按唐书鲁王传鲁王灵夔二子长子诜为清河王早夭蔼为范阳王知越王必败白发其谋得不诛历右散骑常侍为酷吏所害神龙初悉追复王爵以蔼子道坚嗣　　谯王重福
按唐书中宗诸子传中宗四子韦庶人生重润后宫生重福重俊殇帝　按本传谯王重福高宗时王唐昌郡徙封平恩长安末乃进王神龙初韦庶人谮与张易之兄弟陷重润贬濮州员外刺史徙合均二州不领事景龙三年中宗亲郊赦天下十恶者咸宥流人得还重福不得归自陈苍生皆自新而一子摈弃皇天平分固若此乎不报韦后得政诏左屯卫大将军赵承恩薛思简以兵护守睿宗立徙集州未行洛阳男子张灵均说重福曰大王居嫡长当为天子相王虽平大难安可越居大位昔汉诛诸吕乃东迎代王今百官士庶皆愿王来王若阴幸东都杀留守拥兵西据陕徇河南河北天下可图也重福又遣灵均与其党郑愔计愔亦密招重福为天子预尊睿宗为皇季叔重茂皇太弟制称中元克复元年愔自署左丞相知内外文武事以灵均为右丞相天柱大将军知出征事其余以次除署重福自均州与灵均乘驿趋东都舍驸马裴巽家洛阳令候巽重福惊遽出欲劫左右屯营兵至天津桥愿从者数百人侍御史李邕遇之先驰至右屯营呼曰谯王得罪先帝擅入都为乱公等勉立功取富贵稍稍闭皇城诸门以拒重福徇右营不能动趋左掖门已阖怒纵火烧之左营兵寖逼众遂溃重福走山谷明日留守裴谈总兵大索投漕渠死年三十一磔其尸帝诏以三品礼葬按旧唐书本传庶人重福中宗第二子也初封唐昌王圣历三年徙封平恩王长安四年进封谯王历迁国子祭酒左散骑常侍神龙初为韦庶人所谮云与张易之兄弟潜构成重润之罪由是左授濮州员外刺史转均州司防守不许视事景龙三年中宗亲祀南郊大赦天下流人并放还重福不得归京师尤深郁怏上表自陈曰臣闻功同赏异则劳臣疑罪均刑殊则百姓惑伏惟陛下德侔造化明齐日月恩及飞鸟惠加走兽近者焚柴展礼郊祀上元万物沾恺悌之仁六合承旷荡之泽事无轻重咸赦除之苍生并得赦除赤子偏加摈弃皇天平分之道固若此乎天下之人闻者为臣流涕况陛下慈念岂不愍臣恓惶伏望舍臣罪许臣朝谒傥得一仰云陛再睹圣颜虽没九泉实为万足重投荒侥亦所甘心表奏不报及韦庶人临朝遽令左屯卫大将军赵承恩以兵五百人就均州守卫重福俄而韦氏伏诛睿宗即位又转集州刺史未及行洛阳人张灵均进计于重福曰大王地居嫡长自合继为天子相王虽有讨平韦氏功安可越次而居大位昔汉诛诸吕犹迎代王今东都百官士庶皆愿王来王若潜行直诣洛阳亦是从天上落遣人袭杀留守即拥兵西据陕州东下河北此天下可图也初景龙三年郑愔自吏部侍郎出为江州司马便道诣重福阴相结托至是又与灵均通传动静亦密遣使劝重福构逆预推尊重福为天子温王重茂为皇太弟自署为左丞相重福乃遣家臣王道先赴东都潜募勇敢之士重福遽自均州诈乘驿与灵均继进王道始至东都俄有泄其谋者洛州司马崔日知捕获其党数十人顷闻重福至王道等率众随重福径取左右屯营兵作乱将至天津桥愿从者已数百人皆执持器仗助其威势侍御史李邕先诣左掖门令闭关拒守又至右屯营号令云重福虽先帝之子已得罪于先帝今者无故入城必是作乱君等皆委质圣朝宜尽诚节立功立事以取富贵有顷重福果来夺右屯营坚壁不动营中矢射如雨便趋左掖门拟取留守遇门闭遂纵火以烧城门左屯营兵又来逼之重福度数穷出自上东门而遁匿于山谷间明日东都留守裴谈等大出兵搜索重福窘迫自投漕河而死磔尸三日时年三十一诏曰集州刺史谯王重福幼则凶顽长而险诐幸托体于先圣尝通交于巨逆子而不子自绝于天有国有家莫容于代往者颇不含忍长令幽絷自大行晏驾韦氏临朝将肆屠灭尤加防卫洎天有成命集于朕躬永怀犹子之情庶协先亲之义所以开置寮属任隆刺史冀其悛改以怙恩荥而诖误有徒狂狡未息便即遽出均州诈乘驿骑至于都下遂逞其谋先犯屯兵次烧左掖计穷力屈投河而毙虽人所共弃邦有常刑我非不慈尔自招咎且闻其故有恻于怀昔刘长既殁楚英遂殒以礼收葬抑惟旧章屈法申恩宜仍旧宠可以三品礼葬　　信安王祎
按唐书郁林王传郁林王恪子琨琨子祎少有志尚事继母谨抚异母弟祗以友称当袭封固让祗中宗嘉其意特封嗣江王以继嚣后开元时以傍继徙信安郡王累为州刺史治严辨迁礼部尚书朔方节度使初吐蕃据石堡城数盗塞诏祎与河西陇右议攻取既到屯诹日进师或谓城险贼所爱必固守今兵深入有如不捷吾军必&#不如持重伺贼势祎曰人臣之节岂惮险不进乎必众寡不敌吾以死继之于是分兵追贼路督诸将倍道进遂拔之自是河陇诸军游奕拓地至千里元宗喜更号其城曰振武军契丹牙官可突干叛诏拜忠王为河北道行军元帅讨之敕祎以副王不行故祎率裴耀卿诸将分道出范阳北击二蕃破之禽酋长以还余部窜伏加开府仪同三司领关内支度营田采访处置使授二子官祎功多执政害之赏不酬为当时所恨久之擢兵部尚书为朔方节度大使坐事下除衢州刺史历滑怀二州天宝初以太子少师致仕明年迁太师未拜薨祎治家严教子有法度故峘峄岘皆显　　归政郡王&#
按唐书郁林王传郁林王恪子&#神龙初封归政郡王历宗正卿坐千里事贬南州司马　　彭国公思训
按唐书长平肃王传肃王叔良子郇国公孝协弟孝斌为原州都督府长史生子思训为江都令武后多杀宗室思训弃官去中宗复位以耆旧擢宗正卿封陇西郡公历益州都督府长史开元初进彭国公加户满四百进右武卫大将军卒赠秦州都督陪葬桥陵思训善画世所谓李将军山水者弟思诲为扬州参军事子林甫自有传　　谯国公崇义
按唐书河间元王传河间元王孝恭子崇义嗣王降封谯国公历蒲同二州刺史益州都督府长史有威名终宗正卿　　隋王隆悌
按唐书睿宗诸子传睿宗六子肃明皇后生宪宫人柳生撝昭成皇后生元宗皇帝崔孺人生范王德妃生业后宫生隆悌　按本传隋王隆悌始封汝南王早薨睿宗追王赠荆州大都督爵不传　　邠王守礼
按唐书章怀太子传章怀太子贤子守礼嗣雍王始名光仁授太子洗马武后革命畏疾宗室而守礼以父得罪与睿宗诸子闭处宫中十余年睿宗封相王许出外邸于是守礼等始居外改司议郎中宗即位复故封拜光禄卿实封户五百唐隆元年进封邠王睿宗立兼检校左金吾卫大将军出为幽州刺史遥兼单于大都护迁司空开元初累为州刺史时宁申岐薛王同为刺史皆择僚首持纲纪守礼惟弋猎酣乐不领事故源干曜袁嘉祚潘好礼皆为邠府长史州佐督检之后还诸王京师守礼以外支为王不甚才而多宠嬖子六十余人无可称者常负息钱数百万或劝少治居产守礼曰岂天子兄无葬者耶诸王每白上以为欢岐王尝奏守礼知雨旸帝问故答曰臣无他当天后时太子被罪臣幽宫中岁被敕杖凡四三累创痕肤前雨则沈懑霁则佳以此知之因泣下帝为恻然薨年七十赠太尉子承宏承宁承采可记者按旧唐书本传守礼本名光仁垂拱初改名守礼授太子洗马封嗣雍王时中宗迁于房陵睿宗虽居帝位绝人朝谒诸武赞成革命之计深嫉宗枝守礼以父得罪与睿宗诸子同处于宫中凡十余年不出庭院至圣历元年睿宗自皇嗣封为相王许出外邸睿宗诸子五人皆封郡王与守礼始居于外神龙元年中宗纂位授守礼光禄卿同正员神龙中遗诏进封邠王赐实封五百户景云二年带光禄卿兼幽州刺史转左金吾卫大将军遥领单于大都护先天二年迁司空开元初历虢陇襄晋滑六州刺史非奏事及大事并上佐知州时宁申岐薛邠同为刺史皆择首僚以持纲纪源干曜袁嘉祚潘好礼皆为邠府长史兼州佐守礼唯弋猎伎乐饮谑而已九年已后诸王并征还京师守礼以外支为王才识猥下尤不逮岐薛多宠嬖不修风教男女六十余人男无中才女负贞称守礼居之自若高歌击鼓常带数千贯钱债或有谏之者曰王年渐高家累甚众须有爱惜守礼曰岂有天子兄没人葬诸王因内燕言之以为欢笑虽积阴累日守礼白于诸王曰欲晴果晴阳涉旬守礼曰即雨果连澍岐王等奏之云邠哥有术守礼曰臣无术也则天时以章怀迁谪臣幽闭宫中十余年每岁被敕杖数顿见瘢痕甚厚欲雨臣脊上即沈闷欲晴即轻健臣以此知之非有术也涕泗沾襟元宗亦悯然二十九年薨　　新兴郡王晋
按唐书新兴郡王传新兴郡王德良孙晋先天中为雍州长史治有名袭王坐豫太平公主谋被诛改氏厉晋就刑僚吏&#解唯司功参军李撝从王如他日晋死哭其尸尽哀姚元崇叹曰栾向俦邪擢为尚书郎　　湖阳王宗晖
按唐书节愍太子传节愍太子重俊子宗晖景云三年封湖阳郡王天宝中至太常员外卿薨按旧唐书本传宗晖天宝中为卫尉员外卿十一载王反宗晖以卖宅与眨涪川郡长史量移卢阳长史至德元年追赴行在所授特进鸿胪卿宗晖无他才以外族之亲受恩顾转隆进太常员外卿卒　宗藩部列传三十三
　　唐三
　　棣王琰
按唐书元宗诸子传元宗三十子刘华妃生琮第六子琬第十二子璲赵丽妃生瑛元献皇后生肃宗皇帝钱妃生琰皇甫德仪生瑶刘才人生琚武惠妃生一第十五子敏第十八子琩第二十一子琦高婕妤生郭顺仪生璘柳婕妤生玢锺美人生环卢美人生&#阎才人生玼王美人生珪陈才人生珙郑才人生瑱武贤仪生璇第三十子璥余七子夭其母氏失传　按本传棣王琰开元二年始王鄫与鄂鄄二王同封后徙王棣领太原牧太原以北诸军节度大使天宝初为武威郡都督经略节度河西陇右会妃韦以过置别室而二孺人争宠不平求巫者密置符琰履中以求媚雠人告琰厌魅上帝伺其朝使人取履视之信帝怒责琰琰顿首谢曰臣罪宜死然臣与妇不相见二年有二孺人争长臣恐此三人为之及推果验然帝犹疑琰怒未置太子以下皆为请乃囚于鹰狗坊以忧薨妃绦之女无子还本宗琰凡五十五子得王者四人僎王汝南郡侨宜都俊济南侒顺化僚太仆卿侠国子祭酒仁殿中监僾秘书监宝应元年诏复琰王爵　　鄂王瑶
按唐书本传鄂王瑶既封遥领幽州都督河北节度大使开元二十三年与荣光仪颖永寿延盛济信义十一王并授开府仪同三司实封二千户诏诣东宫尚书省上日百官集送有司供张设乐是日悉拜王府官属然未有府也而选任冒滥时不以为荣按旧唐书本传鄂王瑶元宗第五子也初名嗣初开元二年五月封为鄂王十二年改名涓遥领幽州都督河北道节度大使二十一年四月加太子太保兼幽州都督余如故二十三年改名瑶二十五年得罪废宝应元年五月追复　　光王琚
按唐书本传光王琚开元十三年始王与仪颖永寿延盛济七王同封俄领广州都督勇力善骑射帝爱之与鄂王同居友睦甚皆笃学既废无嗣初琚名涺仪王潍颖王澐永王泽寿王清延王洄盛王沐济王溢信王沔义王漼陈王沚丰王澄恒王潓凉王漎汴王滔至二十三年诏悉改今名按旧唐书本传光王琚元宗第八子也开元十二年封为光王十五年遥领广州都督五府经略大使二十三年七月光王琚仪王潍颖王澐寿王清延王洄盛王沐信王沔义王漼等十王并授开府仪同三司皇子珪封为陈王澄封为翌王潓封为恒王滔封为汴王陈王已下第四王幼未授官并置府官僚属其日光仪等十人同于东宫尚书省上诏宰臣及文武百僚送仪注甚盛俄除十五王府元僚并未有府幕同于礼院上亦无精选其时琚兼广州都督余如故琚与鄂王瑶皇子中有学尚才识同居内宅最相爱狎琚有才力善骑射初封甚善元宗爱之以母见疏薄尝有怨言为人所构得罪人用怜之宝应元年五月追复官爵无子　　夏悼王一
按唐书本传夏悼王一生韶秀以母宠故钟爱命之曰一未免怀薨追爵及谥时帝在东都故葬龙门东岑欲宫中望见云按旧唐书本传夏悼王一元宗第九子也母贞顺皇后为惠妃见宠一生而美秀上钟爱无比名之为一开元五年孩孺而薨　　仪王璲
按唐书本传仪王璲既封授河南牧薨赠太傅子侁王锺陵郡僆广陵按旧唐书本传仪王璲元宗第十二子也初名潍开元十三年五月封为仪王十五年授河南牧二十三年加开府仪同三司兼河南牧其年改名璲永泰元年二月薨废朝三日赠太傅天宝中有子封王者二人侁为锺陵郡王光禄卿同正员僆为广陵王国子祭酒同正员　　颍王
按唐书本传颍王喜读书好文辞开元十五年遥领安东都护安禄山反诏领剑南节度大使以杨国忠为之副帝西出令御史大夫魏方进为置顿使移书剑南属郡托之藩大设储偫先即镇更以蜀郡长史崔圜为副济江舟中以彩席藉步命彻之曰此可寝奈何践之之出遽不及受节司马史贲请建大槊蒙油囊先驱以威道路笑曰既为真王矣安用假节为将至成都崔圜迎拜马前不为礼圜衔之视事再逾月人便其宽圜奏罢居内宅乃诏宣慰肃宗于彭原从还京师建中四年薨年六十六子伸为荥阳王高邑王俔楚国公僔夔国公按旧唐书本传颍王元宗第十三子也读书有文词初名澐开元十三年封颍王十五年遥领安东都护平卢军节度大使二十三年加开府仪同三司改名安禄山反除蜀郡大都督剑南节度大使杨国忠为之副元宗幸蜀令御史大夫魏方进充置顿使先移牒至蜀托以颍王之藩令设储供元宗至马嵬方进被杀乃令先赴本郡蜀郡长史崔圜为副初奉命之藩卒遽不遑受节绵州司马史贲进说曰王帝子也且为节度大使今之藩而不持节单骑径进人何所瞻请建大槊蒙之油囊为旌节状先驱道路足以威众笑曰但为真王何用假旌节乎　　怀思王敏
按唐书本传怀思王敏貌丰秀若图画帝爱之甫晬薨追爵及谥祔葬敬陵按思王旧
唐书作哀王

按旧唐书本传怀哀王敏元宗第十五子也幼而丰秀以母惠妃之宠元宗特加顾念纔晬开元八年二月薨追封谥权窆于景龙观天宝十三载改葬京城南以祔其母敬陵也　　永王璘
按唐书本传永王璘少失母肃宗自养视之长聪敏好学貌陋甚不能正视既封领荆州大都督安禄山反帝至扶风诏璘即日赴镇俄又领山南江西岭南黔中四道节度使以少府监窦昭为副璘至江陵募士得数万补署郎官御史时江淮租赋巨亿万所在山委璘生宫中于事不通晓见富且强遂有窥江左意以薛镠李台卿韦子春刘巨鳞蔡駉为谋主肃宗闻之诏璘还觐上皇于蜀璘不从其子襄城王&#刚鸷乏谋亦乐乱劝璘取金陵即引舟师东下甲士五千趋广陵以浑惟明季广琛高仙琦为将然未敢显言取江左也会吴郡采访使李希言平牒璘璘因发怒曰寡人上皇子皇帝弟地尊礼绝今希言乃平牒抗威落笔署字何邪乃使惟明袭希言而令广琛趋广陵攻采访使李成式璘至当涂希言已屯丹阳遣将元景曜等拒战不胜降于璘江淮震动明年肃宗遣宦者啖廷瑶等与成式谋招谕之时河南招讨判官李铣在广陵有兵千余廷瑶邀铣屯杨子成式又遣裴戎以广陵卒三千戍伊娄埭张旗帜大阅士璘与&#登陴望之有惧色广琛知事不集谓诸将曰与公等从王岂欲反邪上皇播迁道路不通而诸子无贤于王者如总江淮锐兵长驱雍洛大功可成今乃不然使吾等名絓叛逆如后世何众许诺遂割臂盟于是惟明奔江宁冯季康奔白沙广琛以兵六千奔广陵璘使琦追蹑之广琛曰我德王故不忍决战逃命归国耳若逼我且决死追者止乃免是夜铣阵江北夜然束苇人执二炬景乱水中觇者以倍告璘军亦举火应之璘疑王师已济携儿女及麾下遁去迟明觉其绐复入城具舟楫使&#驱众趋晋陵谍者告曰王走矣成式以兵进先锋至新丰璘使&#仙琦逆击之铣合势张左右翼射&#中肩军遂败仙琦与璘奔鄱阳司马闭城拒璘怒焚城门入之收库兵掠余干将南走岭外皇甫侁兵追及之战大庾岭璘中矢被执侁杀之&#为乱兵所害仙琦逃去璘未败时上皇下诰降为庶人徙置房陵及死侁送妻子至蜀上皇伤悼久之肃宗以少所自鞠不宣其罪谓左右曰皇甫侁执吾弟不送之蜀而擅杀之何耶由是不复用薛镠等皆伏诛子攒为余姚王侦莒国公儇成国公伶仪并国子祭酒按旧唐书本传永王璘元宗第十六子也母曰郭顺仪剑南节度尚书虚己之妹璘数岁失母肃宗收养夜自抱眠之少聪敏好学貌陋视物不正开元十三年三月封为永王十五年五月遥领荆州大都督二十年七月加开府仪同三司改名璘天宝十四载十一月安禄山反范阳十五载六月元宗幸蜀至汉中郡下诏以璘为山东南路及岭南黔中江南西路四道节度采访等使江陵郡大都督余如故璘七月至襄阳九月至江陵召募士将数万人恣情补署江淮租赋山积于江陵破用巨亿以薛镠李台卿蔡垧为谋主因有异志肃宗闻之诏令归觐于蜀璘不从命十二月擅领舟师东下甲仗五千人趋广陵以季广琛浑惟明高仙琦为将璘生于宫中不更人事其子襄城王&#又勇而有力驭兵权为左右眩惑遂谋狂悖璘虽有窥江左之心而未露其事吴郡采访使李希言乃平牒璘大署其名璘遂激怒牒报曰寡人上皇天属皇帝友于地尊侯王礼绝寮品简书来往应有常仪今乃平牒抗威落笔署字汉仪隳紊一至于斯乃使浑惟明取希言季广琛趣广陵采访李成式璘进至当涂希言在丹阳令元景曜阎敬之等以兵拒之身走吴郡李成式使将李承庆拒之先是肃宗以璘不受命先使中官啖廷瑶段乔福招讨之中官至广陵成式括得马数百匹时河北招讨判官司虞郎中李铣在广陵瑶等结铣为兄弟求之将兵铣麾下有骑一百八十人遂率所领屯于杨子成式使判官评事裴茂以广陵步卒三千同拒于瓜步洲伊娄埭希言将元景曜及成式将李神庆并以其众迎降于璘璘又杀丹徒太守阎敬之以徇江左大骇裴茂至瓜步洲广张旗帜耀于江津璘与&#登陴望之竟日始有惧色季广琛召诸将割臂而盟以贰于璘是日浑惟明走于江宁冯季康康谦投于广陵之白沙广琛以步卒六十趋广陵璘使骑追之广琛曰我感王恩是以不能决战逃而归国若逼我我则不择地而回战矣使者返报其夕铣等多燃火人执两炬以疑之隔江望者兼水中之影一皆为二矣璘军又以火应之璘惧以官军悉济矣遂以儿女及麾下宵遁迟明不见济者遂入城具舟&#使襄城王驱其众以奔晋陵宵谍曰王走矣于是江北之军齐进募敢死士赵&#厍狄岫赵连城等共二十人先锋游奕于新丰皆因醉而寐璘闻官军之至乃使襄城王高仙琦逆击之驿骑奔告&#等介马而出襄城王已随而至铣等奔救张左右翼击之射中襄城王首&#军遂败高仙琦等四骑与璘南奔至鄱阳郡司马陶备闭城拒之璘怒命焚其城至余干及大庾岭将南投岭外为江西采访使皇甫侁下防御兵所擒因中矢而薨子&#等为乱兵所害肃宗以璘爱弟隐而不言　　寿王瑁按唐书本传寿王瑁母惠妃频&#不育及瑁生宁王请养邸中元妃自乳之名为己子故封比诸王最后开元十五年遥领益州大都督初帝以永王等尚幼诏不入谒瑁七岁请与诸兄众谢拜舞有仪矩帝异之宁王薨请制服以报私恩诏可大历十年薨赠太傅子王者三人僾王德阳郡伓济阳郡偡广阳郡伉薛国公杰国子祭酒按旧唐书本传寿王瑁元宗第十八子也初名清初瑁母武惠妃开元元年见幸宠倾后宫频产夏悼王怀哀王上仙公主皆端丽襁褓不育及瑁之初生让帝妃元氏请瑁在于邸中收养妃自乳之名为己子十余年在宁邸故封建之事晚于诸王宫中常呼为十八郎十三年三月封为寿王始入宫中十五年遥领益州大都督剑南节度大使二十三年加开府仪同三司改名瑁二十五年惠妃薨葬以后礼二十九年让帝薨瑁请制服以报乳养之恩元宗从之瑁天宝中有子封为王者二人伓为济阳郡王偡为广阳郡王鸿胪卿同正员唐法亲王食邑八百户有至千户公主三百户长公主加五百户有至六百户高宗朝以沛英豫王太平公主武后所生食逾于制垂拱中太平至一千二百户圣历初皇嗣封为相王食封与太平同三千户长安中寿春王兄弟五人并赐实封三百户神龙初相府与太平同至千户卫王三千户温王二千户成王七百户寿春王加四百户通前七百户嗣雍衡阳临淄巴陵中山各加二百户通前五百户安乐初封二千户长宁一千五百户宣城宜城宣安各一千户相王女为县主者各三百户卫王寻升储位相府增至七千户太平至五千户安乐二千户长宁二千五百户宣城已下各三千户相府太平长宁安乐皆以七千为限虽水旱亦不破损免其正租庸充数唐隆元年遗制以嗣雍王守礼寿春王成器封为亲王各赐实封一千户开元之后朝恩睦亲以宁府最长封至五千五百户岐薛爱弟着勋五千户申府以外家微至四千户邠府以外枝至一千八百户皇妹为公主者食封一千户中宗女亦同其后皇子封王者赐封二千户皇女为公主者赐封五百户咸宜赐汤沐以母惠妃封至一千户诸皇女为公主者例加至一千户其封自开元已来皆约以三千为限　　延王玢
按唐书本传延王玢母尚书左丞范之孙帝重其名家而玢亦仁爱有学既封遥领安西大都护帝入蜀玢凡三十六子不忍弃故徐进数日见行在所帝怒汉中王瑀申救得解听归灵武兴元元年薨子倬王彭城郡侹平阳倞鲁国公偃荆国公优太仆卿按旧唐书本传延王玢元宗第二十子也初名洄玢母即尚书左丞柳范孙也最为名家元宗深重之玢亦仁爱有学问开元十三年封为延王十五年遥领安西大都护碛西节度大使二十三年七月加开府仪同三司余如故改名玢　　盛宣王琦
按唐书本传盛宣王琦既封领扬州大都督帝之西诏为广陵大都督淮南江东河南节度大使以刘汇为副李成式为副大使琦不行广德二年薨赠太傅子偿封真定王佩武都王俗徐国公系许国公按旧唐书本传盛王琦元宗第二十一子也寿王母弟初名沐十五年三月封为盛王当年遥领扬州大都督二十年加开府仪同三司余如故改名琦天宝十五年六月元宗幸蜀在路除琦为广陵大都督仍领江南东路及淮南河南等路节度支度采访等使以前江陵大都督府长史刘汇为之副以广陵长史李成式为副大使兼御史中丞琦竟不行广德二年四月薨赠太傅天宝末有子封王者二人偿真定郡王太常卿同正员佩封武都郡王殿中监同正员　　济王环按唐书本传济王环逸其薨年子傃王永嘉郡俯平乐郡按旧唐书本传济王环元宗第二十二子也初名溢开元十三年三月封济王二十三年七月授开府仪同三司其月改名环天宝末有子封为王者二人傃为永嘉郡王卫尉卿同正员俯为平乐郡王光禄卿同正员　　信王&#
按唐书本传信王&#开元二十一年始王与义陈丰恒凉汴六王同封子佟封新安王倜晋陵王按旧唐书本传信王&#元宗第二十三子也初名沔开元十三年三月封为信王二十三年七月授开府仪同三司仍改名&#天宝末有子封为王者二人佟为新安郡王太常卿同正员倜为晋陵郡王光禄卿同正员　　义王玼
按唐书本传义王玼与信王并失薨年子仪为舞阳王僇高密王按旧唐书本传义王玼元宗第二十四子也初名漼开元十三年三月封为义王二十二年七月授开府仪同三司仍改名玼天宝末有子封为王者二人仪为舞阳郡王太仆卿同正员僇为高密郡王宗正卿同正员　　陈王珪
按唐书本传陈王珪二十一子得王者三人伦王安南郡佗临淮佼安阳按旧唐书本传陈王珪元宗第二十五子也初名涣开元二十三年七月封为陈王二十四年三月改名珪天宝末男女二十一人封为王者二人佗为临淮郡王太常卿同正员佼为安阳王殿中监同正员　　丰王珙按唐书本传丰王珙已封为左卫大将军帝至普安授珙武威都督河西陇右安西北庭节度大使以陇西太守邓景山为副珙不行广德初吐蕃入京师代宗幸陕将军王怀忠闭苑门以五百骑劫诸王西迎虏遇郭子仪怀忠曰上东迁宗社无主今仆奉诸王西奔以系天下望公为元帅惟所废置子仪未对珙辄曰公何如司马王延昌质责珙曰上虽蒙尘未有失德王为藩翰安得狂悖之言子仪亦让之即护送行在所帝赦不责珙语不逊群臣恐其乱请除之乃赐死子佻为齐安王按旧唐书本传丰王珙元宗第二十六子也初名澄开元二十三年七月封为丰王二十四年二月改名珙天宝十五年六月元宗幸蜀至扶风郡授珙武威郡都督仍领河西陇右安西北庭等路节度支度采访使　　恒王瑱
按唐书本传恒王瑱好方士常服道士服从帝幸蜀还代宗时薨按旧唐书本传恒王瑱元宗第二十七子也初名潓开元二十三年七月封为恒王性好道常服道士衣授右卫大将军加开府仪同三司二十四年二月改名瑱天宝十五载从幸巴蜀不复衣道士衣矣　　凉王璇按唐书本传凉王璇母高平王重规之女宫中号小武妃者璇薨代宗时子仂为泸阳郡王按旧唐书本传凉王璇元宗第二十九子也初名漎母武贤仪则天时高平王重规女也开元中入宫中号为小武妃二十三年七月封为凉王二十四年二月改名璇天宝十五载六月元宗幸蜀仪王以下十三王从至汉中郡遣永王璘出镇荆州至德二年十月从还京广德元年十二月五日上都失守有仪颍寿延盛济信义陈恒凉十一王扈从幸陕州十二月从还上都璇之子天宝中封为王者一人仂泸阳郡王殿中监同正员　　汴哀王璥
按唐书本传汴哀王璥于诸子为最少初封纔数岁容貌秀澈有成人风帝爱之开元二十三年授右千牛卫大将军明年薨唐制亲王封户八百增至千公主三百长公主至六百高宗时沛英豫三王太平公主武后所生户始逾制垂拱中太平至千二百户圣历初相王太平皆三千寿春等五王各三百神龙初相王太平至五千卫王三千温王二千寿春等王皆七百嗣雍衡阳临淄巴陵中山王五百安乐公主二千长宁千五百宣城宜城宣安各千相王女为县主各三百相王增至七千安乐三千长宁二千五百宜城以下二千相王太平长宁安乐以七丁为限虽水旱不蠲以国租庸满之中宗遗诏雍寿春王进为亲王户千开元后天子敦睦兄弟故宁王户至五千五百岐薛五千申王以外家微户四千邠王千八百帝妺户千中宗诸女如之通以三丁为限及皇子封王户二千公主五百咸宜公主以母惠妃故封至千自是诸公主例千户止初文德皇后崩晋王最幼太宗怜之不使出合豫王亦以武后少子不出合嗣圣初即帝位及降封相王乃出阁中宗时谯王失爱迁外藩温王年十七犹居宫中遂立为帝开元后皇子幼多居禁内既长诏附苑城为大宫分院而处号十王宅所谓庆忠棣鄂荣光仪颍永延盛济等王以十举全数也中人押之就夹城参天子起居家令日进膳引词学士入授书谓之侍读寿信义陈丰恒凉七王就封亦居十宅鄂光废死忠王立为太子庆棣继薨唯荣仪十四王居院而府幕列于外坊岁时通名起居既又诸孙多则于宅外更置百孙院天子岁幸华清宫又置十王百孙院于宫侧宫人每院四百余百孙院亦三四十人禁中置维城库以给诸王月俸诸孙纳妃嫁女就十王宅太子不居东宫处乘舆所幸别院太子亲王公主婚嫁并供帐于崇仁之礼院　　曹成王皋按唐书曹王传曹王明子引引子戢戢子皋字子兰少补左司御兵曹参军天宝十一载嗣王事母太妃郑以孝闻安禄山反奉母逃民间间走蜀谒元宗由都水使者迁左领军将军上元初旱歉皋禄不足养请补外不许乃故抵轻法贬温州长史俄摄州事州大饥发官廪数十万石赈饿者僚吏叩庭请先以闻皋曰人日不再食且死何俟命后发哉苟杀我而活众其利大矣既贷乃自劾优诏开许就进少府监时殿中侍御史李钧与其弟京兆法曹参军锷宦既遂不肯还乡母穷不自给皋行县见之叹曰入则孝出则悌有余力则学若二子者可与事君乎哉举劾之并锢死召还未得见即上书言治道诏授衡州刺史为观察使谩劾贬潮州会杨炎起道州为宰相知皋直复用为衡州刺史初御史覆讯皋惧忧其母出则囚服入乃衣冠貌言如平常及贬潮以迁入告至是复位乃言其实建中元年进拜湖南观察使前帅辛京杲贪虐使部将王国良戍武冈赖其富即劾以死国良恐据县反敛荆黔洪桂兵讨之再岁不能下皋至遗书曰观将军非敢大逆者特逃谗抗死尔将军遇我可以降我固为京杲诬者幸蒙雪何忍以兵加将军哉以为不然我以阵术破将军阵以攻法屠将军城非将军所度也国良得书喜且畏因请降然内尚首鼠皋即日单骑称使者造国良垒贼延使者入皋大呼其军曰有识曹王者乎乃我也来受良降良今安在一军愕眙不敢动国良迎拜叩头请罪皋执手约为昆弟则尽焚攻守具散其兵有诏赦之赐名惟新明年持母丧至江陵会梁崇义反夺为左卫大将军复观察湖南李希烈反迁江西节度使受命日不宿家至豫章大令将吏曰有功未申与怀器谋不发者皆自言得裨校伊慎李伯潜刘旻悉补大将擢王锷为中军以马彝许孟容为幕府治战舰裒兵二万以士二千五百委慎等教之自将五百人教以秦兵团力法联其赏罚弛张如一乃约以五百人击慎卒二千五百莫能当其锋即尽以教之初慎尝从希烈平襄州至是希烈惧为皋用即反间德宗信之将诛慎皋请赦之使自效会与贼夹江阵皋勉慎立功以所乘马及器铠赐之使将先锋斩贼数百级乃免贼栅蔡山不可攻皋声言西取蕲引兵舰循&#泝江上贼闻以裸师保栅悉军行江北与皋直西去蔡山三百里皋遣步士悉登舟顺流下攻蔡山拔之间一日贼救至遂大败乃取蕲州降其将李良平黄州兵益振会舒王为元帅授皋前军兵马使俄而天子狩奉天盐铁使包佶为陈少游所窘以运艚溯江次蕲口希烈使杜少诚将步骑三万将绝江道皋遣伊慎兵七千御于永安走之以功进工部尚书帝驻梁州皋之贡助相望以天子处外乃不敢居城府出屯西塞山大洲徙郡县为军市改户部尚书又遣伊慎王锷攻安州未下希烈遣刘戒虚以步骑八千援之皋命李伯潜迎击于应山俘之遂下安州斩伪刺史王嘉祥希烈别遣兵援隋州皋破之厉乡因下平静白雁关贼遂不敢南略迁荆南节度使赐实封三百户凡战大小三十二取州五县二十斩首三万三千禽生万六千未尝败师所过不敢伐桑枣践禾稼朝廷仰食江淮而西道出九江至大别皆与贼接皋转战数千里饷路遂通江汉倚皋为固淮西平乃请护丧归东都帝走中人赗吊讫葬来朝还就镇初江陵东北傍汉有古鄣不治岁辄溢皋修塞之得其下良田五千顷规江南废洲为庐舍构二桥跨江而流人自占者二千余家由荆抵乐乡二百里其间墟聚凡数十不井饮皋始命凿井以便人贞元初吴少诚擅蔡故徙皋镇山南东道割隋汝以益军练兵峙粮市回鹘马以益战骑岁时大畋以教士少诚畏之皋性勤俭能知人疾苦参听微隐尽得吏下短长共赏罚必信所至常平物估豪举不得擅其利教为战舰挟二轮蹈之鼓水疾进驶于阵马有所造作皆用省而利长以物遗人必自视衡量库帛皆印署以杜吏谩扶风马彝未知名皋识之卒以正直称张柬之有园圃在襄阳皋常宴集将市取之彝曰汉阳有中兴功今遗业当百世共保奈何使其子孙鬻乎皋谢曰主吏失词以为君羞微君安得闻此言卒年六十赠尚书右仆射谥曰成皋尝自创意为欹器以&#木上出五觚下锐圜为盂形所容二豆少则水弱多则强中则水器力均虽动摇乃不覆云子象古道古按韩愈曹成王碑王姓李氏讳皋字子兰谥曰成其先王明以太宗子国曹绝复封传五王至成王成王嗣封在元宗世盖于时年十七八绍爵三年而河南北兵作天下震扰王奉母太妃逃祸民伍得间走蜀从天子天子念之自都水使者拜左领军卫将军转贰国子秘书王生十年而失先王哭泣哀悲吊客不忍闻丧除痛刮磨豪习委己于学稍长重知人情急世之要耻一不通侍太妃从天子于蜀既孝既忠持官持身内外斩斩由是朝廷滋欲试之于民上元元年除温州长史行刺史事江东新刳于兵郡旱饥民交走死无吊王及州不解衣下令掊锁扩门悉弃仓实与民活数十万人奏报升秩少府与平袁贼仍徙秘书兼州别驾部告无事迁真于衡法成令修治出张施声生势长观察使噎媢不能出气诬以过犯御史助之贬潮州刺史杨炎起道州相德宗还王于衡以直前谩王之遭诬在理念太妃老将惊而戚出则囚服就辨入则拥笏垂鱼坦坦施施即贬于潮以迁入贺及是然后跪谢告实初观察使虐使将国良往戍界良以武冈叛戍众万人敛兵荆黔洪桂伐之二年尤张于是以王帅湖南将五万士以讨良为事王至则屏兵投良以书中其忌讳良羞畏乞降狐鼠进退王即假为使者从一骑踔五百里抵良壁鞭其门大呼我曹王来受良降良今安在良不得已错愕迎拜尽降其军太妃薨王弃部随丧之河南葬及荆被诏责还会梁崇义反王遂不敢辞以还升秩散骑常侍明年李希烈反迁御史大夫授节帅江西以讨希烈命至王出止外舍禁无以家事关我裒兵大选江州群能着职王亲教之搏力勾卒嬴越之法曹诛五畀舰步二万人以与贼&#嘬锋蔡山踣之剜蕲之黄梅大鞣长平鏺广济掀蕲春撇蕲水掇黄冈策汉阳行跐汊川还大膊蕲水界中披安三县拔其州斩伪刺史标光之北山随光化梏其州十抽一推救兵州东北属乡还开军受降大小之战三十有二取五州十九县民老幼妇女不惊市贾不变田之果谷下无一迹加银青光禄大夫工部尚书改户部再换节临荆及襄真食三百王之在兵天子西巡于梁希烈北取汴郑东略宋围陈西取汝薄东都王坐南方北向落其角距贼死咋不能入寸尺亡将卒十万尽输其南州王始政于温终政于襄恒平物估贱敛贵出民用有经一吏轨民使令家听户视奸宄无所宿府中不闻急步疾呼治民用兵各有条次世传为法任马彝将慎将锷将潜偕尽其力能薨赠右仆射元和初以子道古在朝更赠太子太师道古进士司门郎刺利随唐睦征为少宗正兼御史中丞以节督黔中朝京师改命观察鄂岳蕲沔安黄提其师以伐蔡且行泣曰先王讨蔡实取沔蕲安黄寄惠未亡今余亦受命有事于蔡而四州适在吾封庶其有集先王薨于今二十五年吾昆弟在而墓碑不刻无文其实有待子无用辞乃序而诗之辞曰太支十三曹于弟季或亡或微曹始就事曹之祖王畏塞绝迁零王黎公不闻仅存子父易封三王守名延延百载以有成王成王之作一自其躬文被明章武荐畯功苏枯弱强龈其奸猖以报于宗以昭于王王亦有子处王之所惟旧之视蹶蹶陛陛实取实似刻诗其碑为示无止　　吴王祗按唐书郁林王传郁林王恪子吴王琨子祗封嗣吴王出为东平太守安禄山反河南陈留荥阳灵昌相继陷祗募兵拒贼元宗壮之累迁陈留太守持节河南道节度采访使历太仆宗正卿代宗大历时祗既宗室老以太子宾客为集贤院待制是时勋望大臣无职事者皆得待诏于院给餐钱署舍以厚其礼自左仆射裴冕等十三人为之　　赵国公峘
按唐书郁林王传郁林王恪子信安郡王祎子峘性质厚历官有美名以王孙封赵国公杨国忠乱政悉斥不附己者峘由考功郎中拜雎阳太守以清简为二千石最方入计而元宗入蜀即走行在除武部侍郎兼御史大夫俄拜蜀郡太守剑南节度采访使郭千仞反与陈元礼共讨平之上皇还京迁户部尚书改越国干元元年持节都统江淮节度宣慰观察使都统之号自峘始明年宋州刺史刘展有异志诏拜展为淮南节度使密诏峘与扬州长史邓景山图之时展强扈既受诏即悉兵度淮峘景山拒之战寿春败绩峘走丹阳诏贬袁州司马卒于官赠扬州大都督弟岘别传　　虢王巨
按唐书虢庄王传虢庄王凤孙邕薨子巨嗣巨刚锐果决略通书史好属辞天宝五载出为西河太守坐资给柳绩支党贬义阳司马明年御史中丞杨慎矜得罪其附离史敬忠与巨善巨坐免官锢置南宾郡召拜夷陵太守安禄山陷东京元宗方择将帅张&#言巨有谋可属大事召至京师杨国忠忌之谓人曰小儿讵可使对天子逾月不得见帝知之召入禁中对合旨帝大悦敕宰相与语久不得罢国忠怠谓巨曰比来人多口打贼君不尔乎巨曰谁为相公手打贼者乎乃授陈留谯郡太守摄御史大夫河南节度使明日谢帝惊曰何摄为即诏兼御史大夫巨奏方艰难时贼多诈有如陛下召臣何以取信乃析契授之俄兼统岭南何履光黔中赵国珍南阳鲁炅三节度使事时炅战数屈诏贬为果毅以来瑱代之巨奏炅若能存孤城功足补过则何以处之帝曰卿随所处置巨至内乡贼将毕思琛解围走遂趣南阳贬炅白衣从军其暮称诏复职京师平拜留守兼御史大夫明年拜太子少师兼河南尹东畿采访使征乘牛之出入市者斥所得佐用度然稍自盗没其妃即张皇后从女弟内不睦巨选府县官备使令妃亦引蒲博少年分党招货贿挠政事宗正卿李遵素私张发巨赃事贬遂州刺史会段子璋反道遂州巨仓卒不知所出即迎谒为子璋所杀子则之嗜学年五十余尚执经太学嗣曹王皋荐之贞元二年由睦王府长史迁左金吾卫大将军坐与从甥窦申善贬昭州司马　　鲁王道坚
按唐书鲁王传鲁王灵夔子范阳王蔼蔼子道坚方严有礼法闺门肃如也七为州刺史迁国子祭酒开元中选授汴州刺史河南道采访使州据水陆都会前后刺史多黩利唯道坚以清毅称入为宗正卿薨赠礼部尚书子宇嗣　　邹王宇　戴国公道邃
按唐书鲁王传鲁王道坚子宇从元宗至蜀为右金吾将军宝应初皇太子子封鲁王更封宇为嗣邹王弟道邃封戴国公恭默自守以修山东婚姻故事数任清职终尚书右丞　　广武王承宏
按唐书章怀太子传章怀太子贤子邠王守礼守礼子承宏爵广武王坐交非其人贬房州别驾还为宗正卿广德元年吐蕃入京师天子如陕虏宰相马重英立承宏为帝以翰林学士于可封霍瑰为宰相贼退诏放承宏于华州死承宁封嗣邠王　　炖煌王承采
按唐书章怀太子传章怀太子贤子邠王子守礼守礼子承采封炖煌王拜宗正卿与仆固怀恩使回纥和亲即纳其女为妃封毗伽公主薨赠司空唐制嗣郡王加四品阶亲王子服绯开元中张九龄奏宁薛及邠王三子为王者赐紫余皆服绯官不越六局郎王府掾属仍员外置后从帝至蜀者皆服紫　　褒信王璆
按唐书许王传许王素节子璆初封嗣泽王降为郢国公官宗正光禄卿进封褒信王初张九龄撰龙池颂刊石兴庆宫宗子以为不称盛德更命璆为颂建花萼楼北天宝初复拜宗正卿性友悌聪敏宗子有一善无不荐延故宗室在省闼者多璆所启薨赠江陵郡大都督三子谦为郢国公梓州刺史巽汝南郡公钦古封巴国公子贲嗣　　汝阳王琎
按唐书让皇帝传让皇帝宪子琎眉宇秀整性谨洁善射帝爱之封汝阳王历太仆卿与贺知章褚廷诲梁涉等善薨赠太子太师　　济阴王嗣庄
按唐书让皇帝传让皇帝宪子嗣庄幼有令名为太子左谕德封济阴王薨赠幽州大都督　　宁王琳
按唐书让皇帝传让皇帝宪子琳以秘书监为嗣宁王从天子幸蜀薨　　申王　　　　　　同安郡王珣
按旧唐书让皇帝传让皇帝宪子封嗣申王珣封同安郡王珣修身淳谨不自矜贵闺门之内常默如也开元二十五年薨元宗甚悼之辍朝三日制曰犹子之恩特深于情礼睦亲之义必备于哀荣同安郡王珣秉气淳和执心忠顺邦国垣翰宗支羽仪盘石疏封将期永固逝川不舍俄叹促龄悼往之怀因心所切宜增宠命用饰幽泉可赠太子少保葬事官给陪葬桥陵　　汉中王瑀
按唐书让皇帝传让皇帝宪子瑀早有才望伟仪观始封陇西郡公从帝幸蜀至河池封汉中王山南西道防御使干元初宁国公主降回纥诏瑀以特进太常卿持节册拜回纥为威远可汗瑀亦知音常早朝过永兴里闻笛音顾左右曰是太常工乎曰然它日识之曰何故卧吹笛工惊谢又闻康昆仑奏琵琶曰琵声多琶声少是未可弹五十四丝大弦也乐家以自下逆鼓曰琶自上顺鼓曰琵云肃宗诏收群臣马助战瑀与魏少游等持不可帝怒贬蓬州长史薨赠太子太师谥曰宣孙景俭　　晋昌郡公珽　魏郡公管　文安郡公璀按旧唐书让皇帝传让皇帝宪子珽封晋昌郡开国公管魏郡开国公璀文安郡开国公天宝十一载珽管璀并食邑三千户　　河东王瑾
按唐书惠文太子传惠文太子范初封薛王薨子瑾嗣落魄不饬名检沈酒色历太仆卿封河东王暴薨赠太子少师　　岐王珍
按唐书惠文太子传惠文太子范子河东王瑾薨天宝中复以薛王子略阳公珍为嗣岐王珍仪观丰伟为宗正员外卿与蔚州镇将朱融善融常言珍似上皇因有阴谋往语金吾将军邢济曰关外寇近京师草草奈何济曰我金吾天子押衙以死生从安自脱融曰见嗣岐王无虑矣济以闻肃宗诏废珍为庶人赐死融党皆诛擢济为桂管防御使按旧唐书本传天宝三载以惠宣太子男略阳公珍为嗣岐王银青光禄大夫宗正员外卿上元二年珍与朱融善珍仪表伟如颇类元宗融乃诱崔昌赵非熊等并中官六军人同谋逆融谓金吾将军邢济曰今城中草草关外近更凭陵若何济曰我金吾天子押衙死生随之安能自脱融曰有一人足下见之自当知纵不出城亦无虑乃引以见珍济奏之乃令御史中丞敬羽讯之寻赐死其同谋右武卫将军窦如玢试都水使者崔昌右羽林军大将军刘从谏蔚州长镇将朱融右卫将军胡冽直司天台通元院高抱素右司御率府率魏兆内侍省内谒者监王道成等九人特宜斩决试太子洗马兼知司天台冬官正事赵非熊陈王府长史陈闳楚州司马张昂右武卫兵曹焦自荣前凤翔府郿县主簿李岊国子监广文进士张奂等六人特宜决杀驸马都尉薛履谦预逆谋赐自尽乃以济兼桂州都督侍御史充桂管防御都使左散骑常侍张镐坐与交通贬辰州司户　　武都县伯皓
按唐书淮安靖王传靖王神通子河间公孝节曾孙皓少孤事母孝始为枝江丞荆州长史张柬之曰帝宗千里驹吾得其人累擢卫尉少卿居母丧柴脊讫除家人未尝见言笑与兄升弟晕相友开元初为汝州刺史政严简有治称昆弟繇东都候之辄羸服往州人无知者其清慎举如此四迁至黄门侍郎检校太原以北诸军节度使太原俗为浮屠法者死不葬以尸弃郊饲鸟兽号其地曰黄坑有狗数百头习食胔颇为人患吏不敢禁皓至遣捕群狗杀之申厉禁条约不再犯遂革其风二十一年以工部尚书持节使吐蕃既还金城公主请明疆埸表石赤岭上盟遂坚定还以奉使称旨再迁吏部皓美丰仪以庄重称当时有宰相望累为太子少傅武都县伯卒赠益州大都督晕至太仆少卿晕子进亦知名好从当世贤士游赒人之急累擢给事中至德初从广平王东征以工部侍郎署雍王元帅府行军司马为回纥鞭之几死迁兵部卒赠礼部尚书　　陇西县男说
按唐书淮安靖王传靖王神通子孝节四世孙说字岩甫父遇及天宝时为御史中丞东畿采访使以荫补率府兵曹参军马燧节度太原辟署少尹迁汾州刺史李自良代燧复奏为少尹大将张瑶得士心尝请告未许而自良卒说与监军王定远秘其丧前给瑶告以毛朝阳代之然后告丧诏以通王为节度大使授说行军司马节度留后定远自以有劳于说颇横恣请别赐印监军有印自定远始于是擅补吏易置诸将彭令茵者以久劳不服定远怒杀之埋马屎中其家请尸不许举军怨说上其事德宗以奉天扈从功恕死免官诏未至定远谋刺说说走而免定远召诸将出笥中诏书绐曰诏以李景略知留后召说还公等皆有除诸将欲拜大将马良辅呼曰妄言也不可受定远惧走干阳楼召麾下皆不至自投下死说尽斩同谋者乃安擢说检校礼部尚书节度使累封陇西县男说精于职筑天成军边备积完晚被疾不能事军几乱卒赠尚书右仆射
　宗藩部列传三十四
　　唐四
　　越王系
按唐书肃宗诸子传肃宗十四子章敬皇后生代宗皇帝宫人孙生系张生倓王生佖陈婕妤生仅韦妃生&#张美人生侹后宫生荣裴昭仪生&#段婕妤生倕崔妃生偲张皇后生侗后宫生僖　按本传越王系生开元时元宗末年悉王太子子故系王南阳郡帝即位至德二载十二月进王赵与彭兖泾郓襄杞召兴定九王同封干元二年九节度兵溃河北朝廷震骇乃以李光弼代郭子仪总兵关东而光弼请贤王为帅于是诏系充天下兵马元帅而光弼以司空兼侍中蓟国公副知节度行营事系留京师史思明陷洛阳系请行不听明年徙王越帝寝疾皇太子监国张皇后与中人李辅国有隙因召太子入谓曰辅国典禁军用事久四方诏令皆出其口矫天子制逼徙圣皇天下侧目今上疾弥留辅国常怏怏忌吾与汝又程元振阴结黄门图不轨若释不诛祸不移顷太子泣曰此二人者陛下勋旧而上体不豫重以此事得无震惊乎愿出外徐计之后曰是难与共事者乃召系曰汝能行此乎系许诺即遣内谒者监段恒俊选材勇宦者二百人授甲长生殿以帝命召太子元振以告辅国乃相与勒兵凌霄门迎太子以难告太子曰上疾亟吾可惧死不赴乎元振曰赴则及祸乃以兵护太子止飞龙&#勒兵夜入三殿收系及恒俊等百余人系之幽后别殿后及系皆为辅国所害系三子建王武威郡逌兴道逾齐国公按旧唐书本传越王系本名儋肃宗第二子也天宝中封南阳郡王授特进至德二年十二月进封赵王干元二年三月九节度之兵溃于河北史思明僭号于相州王师未集朝廷震骇诏以李光弼握兵关东以代子仪光弼请以亲贤统师七月诏曰握兵之要古先为重命帅之道心攸凭是知靖难夷凶必资于金革总戎授律实仗于亲贤盖将底宁邦家保息黎献者矣朕以薄德缵承鸿绪往属元凶暴乱中夏不宁上凭宗社之灵下藉熊罴之力由是廓清咸洛拯此生人顷以河朔残妖尚稽天讨蛇豕窃依于域堡涂炭久被于齐甿朕为人父母宁亡关念虽好生息战每冀其归降而余孽昧恩靡闻于悔祸所以轩后亲征于獯鬻周文致役于昆夷古之用兵盖非获已越王系幼禀异操夙怀韬略负东平之文学蕴任城之智勇性惟忠孝持爱敬以立身志尚权谋有经通之远智知子者父方有属于维城择能而授俾克申于戎律且凶徒啸聚颇历岁时恶既贯盈理当扑灭君亲有命可不敬乎俾展龙豹之韬永清枭獍之类可充天下兵马元帅仍令司空兼侍中蓟国公光弼副知节度行营事应缘军司署置所司准式九月史思明陷洛阳光弼以副元帅董兵守河阳王不出京师十月下诏车驾亲征谏官论奏乃止王请行不许三年四月改封越王　　卫王佖
按唐书本传卫王佖始王西平早薨宝应元年五月与郓王同追封按旧唐书本传卫王佖肃宗第四子天宝中封西平郡王授殿中监同正员早薨宝应元年五月追赠卫王　　彭王仅
按唐书本传彭王仅始王新城进封彭史思明陷河洛人心震骚群臣请以诸王临统方镇兵遥相维压于是诏仅充河西节度兖王北庭泾王陇右杞王陕西兴王凤翔并为大使是岁仅薨子镇为常山郡王按旧唐书本传彭王仅肃宗第五子天宝中封新城郡王授鸿胪卿同正员至德二年十二月进封彭王干元二年冬史思明再陷河洛关东用兵人情震惧群臣请以亲王遥统兵柄三年四月诏曰古之哲王宅中御宇莫不内封子弟外建藩维故周称百代抑开麟趾之美汉命六官亦树犬牙之制历考前载率由旧章朕以薄德缵承鸿绪属豺狼未殄金革犹虞赖文武荩臣协心同德庶克清于元祲期永保于皇图且授钺分符义已先于用武又维城作翰道方弘于建亲咨尔分阃之崇成予盘石之固彭王仅等银潢毓庆璇萼分辉忠孝廪于天成文武称其备用今三秦之地万国来庭诚宜列皇子以建封崇懿藩而制胜是资固本委以临戎彭王仅可充河西节度大使兖王&#可充北庭节度大使泾王侹可充陇右节度大使杞王倕可充陕西节度大使兴王可充凤翔节度大使仅是岁薨子镇授太仆卿同正员封常山郡王　　兖王&#
按唐书本传兖王&#始王颍川进王兖宝应元年薨按旧唐书本传兖王&#肃宗第六子母韦妃刑部尚书坚之妹肃宗在东宫选为太子妃生&#及永和公主后为李林甫诬构被诛太子惧奏请与妃离异于别宫安置&#天宝中封颍川郡王授太子詹事同正员至德二年十二月进封兖王干元三年领北庭节度大使宝应元年薨　　泾王侹
按唐书本传泾王侹始王东阳进王泾兴元元年薨按旧唐书本传泾王侹肃宗第七子天宝中封东阳郡王授光禄卿同正员至德二载十二月进封泾王干元三年领陇右节度大使兴元元年薨　　郓王荣
按唐书本传郓王荣始王灵昌蚤薨追封
按旧唐书本传郓王荥肃宗第八子天宝中封灵昌郡王早世宝应元年五月追赠郓王　　襄王&#
按唐书本传襄王&#至德二载始王与杞召兴定四王同封贞元七年薨子宣为伊吾郡王采乐安王宣裔孙熅　　杞王倕
按唐书本传杞王倕贞元十四年薨
按旧唐书本传杞王倕肃宗第十子母段婕妤贞元六年六月赠为昭仪倕至德二载封贞元十四年薨　　召王偲按唐书本传召王偲元和元年薨
按旧唐书本传召王偲肃宗第十一子至德二载十二月封元和元年薨　　定王侗
按旧唐书本传定王侗肃宗第十三子亦张后所生之母弟至德二载封定王宝应初薨时年甚幼　　宋王僖按旧唐书本传宋王僖肃宗第十四子初封淮阳王早夭追封宋王　　均王遐
按唐书代宗诸子传代宗二十子睿真皇后生德宗皇帝崔妃生邈贞懿皇后生迥十七王史亡其母之氏位　按本传均王遐早薨贞元八年追封　　睦王述
按唐书本传睦王述大历十年田承嗣不臣而昭靖夭无强王帝乃悉王诸子领诸镇军威天下于是以述为睦王领岭南节度逾郴王渭北鄜坊节度迥韩王汴宋节度造忻王昭义节度皆为大使连为恩王遘为鄜王暹韶王遇端王遹循王通恭王逵原王逸雅王并开府仪同三司然不出合德宗建中初周天下访太后所在述于诸王最长故拜奉迎太后使以工部尚书乔琳副之贞元七年薨按旧唐书本传睦王述代宗第四子大历九年冬田承嗣谋乱河朔时郑王居长典兵师不幸薨落诸王皆幼多未封建大臣奏议请封亲王分领戎师以威天下十年二月诏曰虞夏之制诸子疏封汉魏以还十连受律是用锡圭班瑞盘石开疆信通邑之纪纲为中都之屏翰然则旌钺之寄推择攸难因亲之任各膺其命第四子述第五子逾第六子连第七子迥第八子遘第十三子造第十四子暹第十五子运第十六子遇第十七子遹第十八子通第十九子逵第二十子逸等并敏茂纯懿禀于衷诚温良孝恭形于进对动皆合义居必有常可以理众靖人抚封宣化而总列城之赋缮分阃之谋克勤公家允辅王室今则均茅社之宠盛槐庭之仪授钺登车嗣兹朝典维城之固尔其懋哉述可封睦王充岭南节度支度营田五府经略观察处置等大使逾可封郴王充渭北鄜坊等州节度大使连可封恩王韩王迥可充汴宋等节度观察处置等大使遘可封鄜王造可封忻王充昭义军节度观察处置等大使暹可封韶王运可封嘉王遇可封端王遹可封循王通可封恭王逵可封原王逸可封雅王仍并可封开府仪同三司是时皇子胜衣者尽加王爵不出合德宗朝述为诸王之长时分命中使周行天下求访沈太后诏以睦王为奉迎太后使以工部尚书乔琳副之贞元七年薨　　丹王逾按唐书本传丹王逾始王郴建中四年与简王同徙封元和十五年薨按旧唐书本传丹王逾代宗第五子大历十年封郴王领渭北鄜坊节度大使建中四年改丹王　　恩王连
按旧唐书本传恩王连代宗第六子大历十年封元和十二年薨　　韩王迥
按旧唐书本传韩王迥代宗第七子以母宠既生而受封虽冲幼恩在郑王之亚宝应元年封韩王贞元十二年薨时年四十七　　简王遘
按旧唐书本传简王遘代宗第八子大历十年封鄜王建中四年改封简王元和四年薨　　益王乃
按唐书本传益王乃大历十四年始王亡薨年按旧唐书本传益王乃代宗第九子大历四年封　　随王迅按旧唐书本传隋王迅代宗第十子大历十年封兴元元年薨　　荆王选
按旧唐书本传荆王选代宗第十一子早世建中二年正月追封荆王赠开府仪同三司　　蜀王溯
按旧唐书本传蜀王溯代宗第十二子大历十四年封本名遂建中二年改今名　　忻王造
按旧唐书本传忻王造代宗第十三子大历十年封仍领昭义军节度观察大使元和六年薨　　韶王暹
按旧唐书本传韶王暹代宗第十四子大历十年封贞元十二年薨　　嘉王运
按旧唐书本传嘉王运代宗第十五子大历十年封贞元十七年薨　　端王遇
按旧唐书本传端王遇代宗第十六子大历十年封贞元七年薨　　循王遹
按唐书本传循王遹亡薨年
按旧唐书本传循王遹代宗第十七子大历十年封　　恭王通按唐书本传恭王通亡薨年
按旧唐书本传恭王通代宗第十八子大历十年封　　原王逵按旧唐书本传原王逵代宗第十九子大历十年封太和六年薨　　雅王逸
按旧唐书本传雅王逸代宗第二十子大历十年封贞元十五年薨　　吴王巘
按唐书郁林王传郁林王恪子琨琨子吴王祗祗子巘以荫补五品官祗薨兄岵得罪乃以巘嗣王累至宗正卿检校刑部尚书薨赠太子少保性介直面刺人短历官清白居室不能蔽风雨收恤甥侄慈爱过人家无留储公卿合赙乃克葬　　舒王谊
按唐书德宗诸子传德宗十一子昭德皇后生顺宗皇帝帝取昭靖太子子谊为第二子取顺宗子謜为第六子余八王史亡其母之氏位　按本传舒王谊初名谟帝爱其幼取为子大历十四年始王舒与通虔肃资四王同封拜开府仪同三司诏有司给俸稍俄以军兴罢谟于诸王最长帝欲试以事故拜泾原节度大使时尚父郭子仪病笃帝临轩遣谟持诏往视谟冠远游冠御绛袍乘象辂四马飞龙士三百国府官皆&#褶以从子仪手叩头谢恩谟宣诏已乃易服劳问还于是李希烈反招讨使李勉战不胜奔宋州朝廷大震乃拜谟扬州大都督荆襄江西沔鄂节度使诸军行营兵马都元帅改名谊军中以哥舒翰由元帅败而王所封同之帝乃使徙王晋以兵部侍郎萧复为统军长史湖南观察使孔巢父为行军左司马山南东道节度行军司马樊泽为右刑部员外郎刘从一侍御史韦攒为判官兵部员外郎高参掌书记右金吾大将军浑瑊为中军虞候江西节度使嗣曹王皋为前军兵马使鄂岳团练使李兼副之山南东道节度使贾耽为中军兵马使荆南节度使张伯仪为后军兵马使左神武军使王价左卫将军高承谦检校太子詹事郭曙检校右庶子常愿为押衙未及行泾原兵士反谊从帝出奉天朱泚攻城谊昼夜传劳诸军不解带帝还京师复故封扬州大都督如故永贞元年薨按旧唐书本传舒王谊本名谟代宗第三子昭靖太子邈之子也以其最幼德宗怜之命之为子建中三年蔡帅李希烈叛诏哥舒曜讨之八月希烈自帅众三万围哥舒曜于襄城又诏河南都统李勉援之勉舍襄城令大将唐汉臣等选劲兵径袭许州以解围汉臣未至许上遣中使追之责以违诏亟旋师为贼所乘汉臣之众大败勉恐东都危急乃分兵数千赴洛又为贼所隔贼众急攻汴滑勉走宋州朝廷大耸乃诏谊为扬州大都督持节荆襄江西沔鄂等道节度使兼诸军行营兵马元帅改名谊　　通王谌
按唐书本传通王谌始王拜开府仪同三司贞元九年领宣武节度大使以李万荣为留后二年徙河东以李说为留后皆不出合按旧唐书本传通王谌德宗第三子也大历十四年封　　虔王谅
按唐书本传虔王谅以王拜开府仪同三司贞元二年领蔡州节度大使以吴少诚为留后十年徙节朔方灵盐以李栾为留后明年领横海又徙徐州以程怀信张愔为留后不出合按旧唐书本传虔王谅德宗第四子也大历十四年封贞元十一年九月横海大将程怀信逐其帅怀直十月以谅领横海节度大使沧景观察等使以都知兵马使程怀信为留后王不出合十六年徐帅张建封卒徐军乱又以谅领徐州节度大使徐泗濠观察处置等使以建封子愔为留后　　肃王详
按唐书本传肃王详资秀异帝爱之建中二年薨甫四岁帝欲用浮屠说塔而不坟礼仪判官李岧谏非礼乃止诏赠扬州大都督按旧唐书本传肃王详德宗第五子大历十四年六月封建中三年十月薨时年四岁废朝三日赠扬州大都督性聪慧上尤怜之追念无已不令起坟墓诏如西域法议层砖造塔礼仪使判官司门郎中李岧上言曰坟墓之义经典有常自古至今无闻异制层砖起塔始于天竺名曰浮图行之中华窃恐非礼况肃王天属名位尊崇丧葬之仪存乎简册举而不法垂训非轻伏请准令造坟庶遵典礼诏从之　　资王谦
</div>
    <div class="pagination">
<a href="官常典宗藩部_page48.html">上一页</a><span>...</span><a href="官常典宗藩部_page44.html">44</a><a href="官常典宗藩部_page45.html">45</a><a href="官常典宗藩部_page46.html">46</a><a href="官常典宗藩部_page47.html">47</a><a href="官常典宗藩部_page48.html">48</a><span class="current-page">49</span><a href="官常典宗藩部_page50.html">50</a><a href="官常典宗藩部_page51.html">51</a><a href="官常典宗藩部_page52.html">52</a><a href="官常典宗藩部_page53.html">53</a><a href="官常典宗藩部_page54.html">54</a><span>...</span><a href="官常典宗藩部_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
