<!DOCTYPE html>
<html>
<head>
    <meta charset="UTF-8">
    <title>官常典忠烈部 - 第 3 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典忠烈部 - 第 3 页/共 50 页</h1>
    <div class="content">按后汉书袁绍传魏郡审配以正直不得志于韩馥绍乃以配为治中甚见器任建安四年绍击公孙瓒定幽土于是简精兵十万骑万匹欲出攻许以审配逢纪统军事五年官度之败审配二子为曹操所禽孟岱与配有隙因蒋奇言于绍曰配在位专政族大兵强且二子在南必怀反畔郭图辛评亦为然绍遂以岱为监军代配守邺护军逢纪与配不睦绍以问之纪对曰配天性烈直每所言行慕古人之节不以二子在南为不义也公勿疑之绍曰君不恶之耶纪曰先所争者私情今所陈者国事绍曰善乃不废配配由是更协冀州城邑多畔绍复击定之自军败后发病七年夏薨未及定嗣逢纪审配宿以骄侈为谭所病辛评郭图皆比于谭而与配纪有隙众以谭长欲立之配等恐谭立而评等为害遂矫绍遗命奉尚为嗣谭自称车骑将军出军黎阳尚少与其兵而使逢纪随之谭求益兵审配等又议不与谭怒杀逢纪曹操度河攻谭谭告急于尚尚乃留审配守邺自将助谭与操相拒于黎阳尚逆击破操操军还许谭谓尚曰我铠甲不精故前为曹操所败今操军退人怀归志及其未济出兵掩之可令大溃此策不可失也尚疑而不许既不益兵又不易甲谭大怒郭图辛评因此谓谭曰使先公出将军为兄后者皆是审配之所构也谭然之遂引兵攻尚战于外门谭败乃引兵还南皮尚复自将攻谭谭战大败婴城固守尚围之急谭奔平原而遣颍川辛毗诣操请救操遂还救谭十月至黎阳尚闻操度河乃释平原还邺尚将吕旷高翔畔归曹氏谭复阴刻将军印以假旷翔操知谭诈乃以子整聘谭女以安之而引军还九年三月尚使审配守邺复攻谭于平原配献书于谭曰配闻良药苦口而利于病忠言逆耳而便于行愿将军缓心抑怒终省愚辞盖春秋之义国君死社稷忠臣死君命苟图危宗庙剥乱国家亲疏一也是以周公垂涕以毙管蔡之狱季友歔欷而行叔牙之诛何则义重人轻事不获已故也昔先公废黜将军以续贤兄立我将军以为嫡嗣上告祖灵下书谱牒海内远近谁不备闻何意凶臣郭图妄画蛇足曲辞谄媚交乱懿亲至令将军忘孝友之仁袭阏沈之迹放兵钞突屠城杀吏冤魂痛于幽冥创痍被于草棘又乃图获邺城许赏赐秦胡其财物妇女预有分数又云孤虽有老母趣使身体完具而已闻此言者莫不悼心挥涕使太夫人忧哀愤隔我州君臣监寐悲叹诚拱默以听执事之图则惧违春秋死命之节诒太夫人不测之患损先公不世之业我将军辞不获命以及馆陶之役伏惟将军至孝蒸蒸发于岐嶷友于之性生于自然章之以聪明行之以敏达览古今之举措睹兴败之征符轻荣财于粪土贵名位于丘岳何意奄然迷沉堕贤哲之操积怨肆忿取破家之祸翘企延颈待望雠敌委慈亲于虎狼之牙以逞一朝之志岂不痛哉若乃天启尊心革图易虑则我将军匍匐悲号于将军股掌之上配等亦当敷躬布体以听斧锧之刑如又不悛祸将及之愿熟详吉凶以赐环玦谭不纳曹操因此进攻邺审配将冯札为内应开突门内操兵三百余人配觉之从城上以大石击门门闭入者皆死操乃凿&#围城周回四十里初令浅示若可越配望见笑而不出争利操一夜浚之广深二丈引漳水以灌之自五月至八月城中饿死者过半尚闻邺急将军万余人还救城操逆击破之尚走依曲漳为营操复围之未合尚惧遣阴夔陈琳求降不听尚还走蓝口操复进急围之尚将马延等临阵降众大溃尚奔中山尽收其辎重得尚印绶节钺及衣服以示城中城中崩沮审配令士卒曰坚守死战操军疲矣幽州方至何忧无主操出行围配伏弩射之几中以其兄子荣为东门校尉荣夜开门内操兵配拒战城中生获配操谓配曰吾近行围弩何多也配曰犹恨其少操曰卿忠于袁氏亦自不得不尔意欲活之配意气壮烈终无挠辞见者莫不叹息遂斩之按先贤行状配字正南魏郡人少忠烈慷慨有不可犯之节袁绍领冀州委以腹心之任以治中别驾并总幕府初谭之去皆呼辛毗郭图家得出而辛评家独被收及配兄子荣开城门内兵时配在城东南角楼上望见太祖兵入忿辛郭坏败冀州乃遣人驰诣邺狱指杀仲治家是时辛毗在军闻门开驰走诣狱欲解其兄家兄家已死是日生缚配将诣帐下辛毗等逆以马鞭击其头骂之曰奴汝今日真死矣配顾曰狗辈正由汝曹破我冀州恨不得杀汝也且汝今日能杀生我耶有顷公引见谓配知谁开卿城门配曰不知也曰自卿文荣耳配曰小儿不足用乃至此公复谓曩者孤之行围何弩之多也配曰恨其少耳公曰卿忠于袁氏父子亦自不得不尔也有意欲活之配既无挠辞而辛毗等号哭不已乃杀之初冀州人张子谦先降素与配不善笑谓配曰正南卿竟何如我配厉声曰汝为降贼审配为忠臣虽死岂若汝生耶临行刑叱持兵者令北向曰我君在北　　孔融
按后汉书本传融字文举鲁国人孔子二十世孙也七世祖霸为元帝师位至侍中父太山都尉融幼有异才年十岁随父诣京师时河南尹李膺以简重自居不妄接士宾客敕外自非当世名人及与通家皆不得白融欲观其人故造膺门语门者曰我是李君通家子弟门者言之膺请融问曰高明祖父尝与仆有恩旧乎融曰然先君孔子与君先人李老君同德比义而相师友则融与君累世通家众坐莫不叹息太中大夫陈炜后至坐中以告炜炜曰夫人小而聪了大未必奇融应声曰观君所言将不早惠乎膺大笑曰高明必为伟器年十三丧父哀悴过毁扶而后起州里归其孝性好学博涉多该览山阳张俭为中常侍侯览所怨览为刊章下州郡以名捕俭俭与融兄褒有旧亡抵于褒不遇时融年十六俭少之而不告融见其有窘色谓曰兄虽在外吾独不能为君主邪因留舍之后事泄国相以下密就掩捕俭得脱走遂并收褒融送狱二人未知所坐融曰保纳舍藏者融也当坐之褒曰彼来求我非弟之过请甘其罪吏问其母母曰家事任长妾当其辜一门争死郡县疑不能决乃上谳之诏书竟坐褒焉融由是显名与平原陶丘洪陈留边让齐声称州郡礼命皆不就辟司徒杨赐府时隐核官僚之贪浊者将加贬黜融多举中官亲族尚书畏迫内宠召掾属诘责之融陈对罪恶言无阿挠河南尹何进当迁为大将军杨赐遣融奉谒贺进不时通融即夺谒还府投劾而去河南官属耻之私遣剑客欲追杀融客有言于进曰孔文举有重名将军若造怨此人则四方之士引领而去矣不如因而礼之可以示广于天下进然之既拜而辟融举高第为侍御史与中丞赵舍不同托病归家后辟司空掾拜中军在职三日迁虎贲中郎将会董卓废立融每因对答辄有匡正之言以忤卓旨转为议郎时黄巾寇数州而北海最为贼冲卓乃讽三府同举融为北海相融到郡收合士民起兵讲武驰檄飞翰引谋州郡贼张饶等群辈二十万众从冀州还融逆击为饶所败乃收散兵保朱虚县稍复鸠集吏民为黄巾所误者男女四万余人更置城邑立学校表显儒术荐举贤良郑元彭璆邴原等郡人甄子然临孝存知名早卒融恨不及之乃命配食县社其余虽一介之善莫不加礼焉郡人无后及四方游士有死亡者皆为棺具而敛葬之时黄巾复来侵暴融乃出屯都昌为贼管亥所围融逼急乃遣东莱太史慈求救于平原相刘备备惊曰孔北海乃复知天下有刘备邪即遣兵三千救之贼乃散走时袁曹方盛而融无所协附左丞黄祖者称有意谋劝融有所结纳融知绍操终图汉室不欲与同故怒而杀之融负其高气志在靖难而才疏意广迄无成功在郡六年刘备表领青州刺史建安元年为袁谭所攻自春至夏战士所余裁数百人流矢雨集戈矛内接融隐几读书谈笑自若城夜陷乃奔山东妻子为谭所掳及献帝都许征融为将作大匠迁少府每朝会访对融辄引正定议公卿大夫皆隶名而已初太傅马日磾奉使山东及至淮南数有意于袁术术轻侮之遂夺取其节求去又不听因欲逼为军师日磾深自恨遂呕血而毙及丧还朝廷议欲加礼融乃独议曰日磾以上公之尊秉髦节之使衔命直指宁辑东夏而曲媚奸臣为所牵率章表署用辄使首名附下罔上奸以事君昔国佐当晋军而不挠宜僚临白刃而正色王室大臣岂得以见胁为辞又袁术僭逆非一朝一夕日磾随从周旋历岁汉律与罪人交关三日以上皆应知情春秋鲁叔孙得臣卒以不发扬襄仲之罪贬不书日郑人讨幽公之乱斫子家之棺圣上哀矜旧臣未忍追案不宜加礼朝廷从之而论者多欲复肉刑融乃建议曰古者敦庞善否不别吏端刑清政无过失百姓有罪皆自取之末世陵迟风化坏乱政挠其俗法害其人故曰上失其道民散久矣而欲绳之以古刑投之以残弃非所谓与时消息者也纣斫朝涉之胫天下谓为无道夫九牧之地千八百君若各刖一人是下常有千八百纣也求俗休和弗可得已且被刑之人虑不全生志在思死类多趋恶莫复归正夙沙乱齐伊戾祸宋赵高英布为世大患不能止人遂为非也适足绝人还为善耳虽忠如鬻权信如卞和智如孙膑冤如巷伯才如史迁达如子政一离刀锯没世不齿是太甲之思庸穆公之霸秦南睢之骨立卫武之初筵陈汤之都赖魏尚之守边无所复施也汉开改恶之路凡为此也故明德之君远度深惟弃短就长不苟革其政者也朝廷善之卒不改焉是时荆州牧刘表不供职贡多行僭伪遂乃郊祀天地拟斥乘舆诏书班下其事融上疏曰窃闻领荆州牧刘表桀逆恣放所为不轨至乃郊祭天地拟仪社稷虽昏僭恶极罪不容诛至于国体宜且讳之何者万乘至重天王至尊身为圣躬国为神器陛级县远禄位限绝犹天之不可阶日月之不可逾也每有一竖臣辄去图之若形之四方非所以杜塞邪萌愚谓虽有重戾必宜隐忍贾谊所谓掷鼠忌器盖谓此也是以齐兵次楚唯责包茅王师败绩不书晋人前以露袁术之罪今复下刘表之事是使跛牂欲窥高岸天险可得而登也案表跋扈擅诛列侯遏绝诏命断盗贡篚招呼元恶以自营卫专为群逆主萃渊薮郜鼎在庙章孰甚焉桑落瓦解其埶可见臣愚以为宜隐郊祀之事以崇国防五年南阳王冯东海王祗薨帝伤其早殁欲为修四时之祭以访于融融对曰圣恩敦睦感时增思悼二王之灵发哀愍之诏稽度前典以正礼制窃观故事前梁怀王临江愍王齐哀王临淮怀王并薨无后同产昆弟即景武昭明四帝是也未闻前朝修立祭祀若临时所施则不列传纪臣愚以为诸在冲&#圣慈哀悼礼同成人加以号谥者宜称上恩祭祀礼毕而后绝之至于一岁之限不合礼意又违先帝已然之法所未敢处初曹操攻屠邺城袁氏妇子多见侵略而操子丕私纳袁熙妻甄氏融乃与操书称武王伐纣以妲己赐周公操不悟后问出何经典对曰以今度之想当然耳后操讨乌桓又嘲之曰大将军远征萧条海外昔肃慎氏不贡楛矢丁零盗苏武牛羊可并案也时年饥兵兴操表制酒禁融频书争之多侮慢之辞既见操雄诈渐着数不能堪故发辞偏宕多致乖忤又尝奏宜准古王畿之制千里寰内不以封建诸侯操疑其所论建渐广益惮之然以融名重天下外相容忍而潜忌正议虑鲠大业山阳郗虑承望风旨以微法奏免融官因显明雠怨操故书激厉融曰盖闻唐虞之朝有克让之臣故麟凤来而颂声作也后世德薄犹有杀身为君破家为国及至其敝睚&#之怨必雠一餐之惠必报故错念国遘祸于袁盎屈原悼楚受谮于椒兰彭宠倾乱起自朱浮邓禹威损失于宗冯由此言之喜怒怨爱祸福所因可不慎与昔廉蔺小国之臣犹能相下寇贾仓卒武夫屈节崇好光武不问升伯之怨齐侯不疑射钩之仇夫立大操者岂累细故哉往闻二君有执法之平以为小介当收旧好而怨毒渐积志相危害闻之怃然中夜而起昔国家东迁文举盛叹鸿豫名实相副综达经学出于郑元又明司马法鸿豫亦称文举奇逸博闻诚怪今者与始相违孤与文举既非旧好又于鸿豫亦无恩纪然愿人之相美不乐人之相伤是以区区思协欢好又知二君群小所构孤为人臣进不能风化海内退不能建德和人然抚养战士杀身为国破浮华交会之徒计有余矣融报曰猥惠书教告所不逮融与鸿豫州里比邻知之最早虽尝陈其功美欲以厚于见私信于为国不求其覆过掩恶有罪望不坐也前者黜退欢欣受之昔赵宣子朝登韩厥夕被其戮喜而求贺况无彼人之功而敢枉当官之平哉忠非三闾智非错窃位为过免罪为幸乃使余论远闻所以惭惧也朱彭寇贾为世壮士爱恶相攻能为国忧至于轻弱薄劣犹昆虫之相啮适足还害其身诚无所至也晋侯嘉其臣所争者大而师旷以为不如心竞性既迟缓与人无伤虽出胯下之负榆次之辱不知贬毁之于己犹蚊虻之过也子产谓人心不相似或矜埶者欲以取胜为荣不念宋人待四海之客大炉不欲令酒酸也至于屈谷巨瓠坚而无窍当以无用罪之耳它者奉尊严教不敢失坠郗为故吏融所推进赵衰之拔郄縠不轻公叔之升臣也知同其爱训诲发中虽懿伯之忌犹不得念况恃旧交而欲自外于贤吏哉辄布腹心修好如初苦言至意终身诵之岁余复拜太中大夫性宽容少忌好士喜诱益后进及退闲职宾客日盈其门尝叹曰坐上客常满尊中酒不空吾无忧矣与蔡邕素善邕卒后有虎贲士貌类于邕融每酒酣引与同坐曰虽无老成人且有典刑融闻人之善若出诸己言有可采必演而成之面告其短而退称所长荐达贤士多所奖进知而未言以为己过故海内英俊皆信服之曹操既积嫌忌而郗虑复构成其罪遂令丞相军谋祭酒路粹枉状奏融曰少府孔融昔在北海见王室不静而招合徒众欲规不轨云我大圣之后而见灭于宋有天下者何必卯金刀及与孙权使语谤讪朝廷又融为九列不遵朝议秃巾微行唐突宫掖又前与白衣祢衡跌荡放言云父之于子当有何亲论其本意实为情欲发耳子之于母亦复奚为譬如寄物瓶中出则离矣既而与衡更相赞扬衡谓融曰仲尼不死融答曰颜回复生大逆不道宜极重诛书奏下狱弃市时年五十六妻子皆被诛初女年七岁男年九岁以其幼弱得全寄它舍二子方奕&#融被收而不动左右曰父执而不起何也答曰安有巢毁而卵不破乎主人有遗肉汁男渴而饮之女曰今日之祸岂得久活何赖知肉味乎兄号泣而止或言于曹操遂尽杀之及收至谓兄曰若死者有知得见父母岂非至愿乃延颈就刑颜色不变莫不伤之初京兆人脂习元升与融相善每戒融刚直及被害许下莫敢收者习往抚尸曰文举舍我死吾何用生为操闻大怒将收习杀之后得赦出魏文帝深好融文辞叹曰扬班俦也募天下有上融文章者辄赏以金帛所著诗颂碑文论议六言策文表檄教令书记凡二十五篇文帝以习有栾布之节加中散大夫　　郑益恩
按莱州府志益恩元之子孔融在北海举为孝廉及融为黄巾所围益恩赴难死之　　赵彦
按通鉴纲目建安十九年帝自都许以来守位而已左右侍御莫非曹氏之人者议郎赵彦尝为帝陈言时策操恶而杀之　　耿纪　韦晃　韦　韦　吉平
魏志
作吉本

　　金祎
按后汉书献帝本纪建安二十三年春正月甲子少府耿纪丞相司直韦晃起兵诛曹操不克夷三族按耿弇传弇弟国国弟秉秉长子曾孙纪少有美名辟公府曹操甚敬异之稍迁少府纪以操将篡汉建安二十三年与太医令吉平丞相司直韦况晃谋起兵诛操不克夷三族于时衣冠盛门坐纪罹祸灭者众矣按魏志武帝本纪建安二十三年春正月汉太医令吉本与少府耿纪司直韦晃等反攻许烧丞相长史王必营必与颍川典农中郎将严匡讨斩之按三辅决录注时有京兆金祎字德祎自以世为汉臣自日磾讨莽何罗忠诚显著名节累叶睹汉祚将移谓可季兴乃喟然发愤遂与耿纪韦晃吉本本子邈邈弟穆等结谋纪字季行邈字文然穆字思然以祎慷慨有日磾之风又与王必善因以闻之若杀必欲挟天子以攻魏南援刘备时关羽强盛而王在邺留必典兵督许中事文然等率杂人及家僮千余人夜烧门攻必祎遣人为内应射必中肩必不知攻者为谁以素与祎善走投祎夜唤德祎祎家不知是必谓为文然等错应曰王长史已死乎卿曹事立矣必乃更他路奔王曰必欲投祎其帐下督谓必曰今日事竟知谁门而投入乎扶必奔南城会天明必犹在文然等众散故败后十余日必竟以创死按献帝春秋收纪晃等将斩之纪呼魏王名曰恨吾不自主意竟为群儿所误耳晃顿首搏颊以至于死　　应余按楚国先贤传余字子正天姿方毅志尚仁义建安二十三年为郡功曹是时吴蜀不宾疆场多虞宛将侯音扇动山民保城以叛余与太守东里衮当扰攘之际迸窜得出音即遣骑追逐去城十里相及贼便射衮飞矢交流余前以身当箭被七创因谓追贼曰侯音狂妄造为凶逆大军寻至诛夷在近谓卿曹本是善人素无恶心当思反善何为受其指挥我以身代君以被重创若身死君全陨殁无恨因仰天号哭涕泣血泪俱下贼见其义烈释衮不害贼去之后余亦命绝征南将军曹仁讨平音表余行状并修祭醊太祖闻之嗟叹良久下荆州复表门闾赐谷千斛　　臧洪　二司马失
名

按后汉书本传洪字子源广陵射阳人也父旻有干事才熹平元年会稽妖贼许昭起兵句章自称大将军立其父生为越王攻破城邑众以万数拜旻扬州刺史旻率丹阳太守陈夤击昭破之昭遂复更屯结大为人患旻等进兵连战三年破平之获昭父子斩首数千级迁旻为使匈奴中郎将洪年十五以父功拜童子郎知名太学洪体貌魁梧有异姿举孝廉补即丘长中平末弃官还家太守张超请为功曹时董卓弒帝图危社稷洪说超曰明府历世受恩兄弟并据大郡今王室将危贼臣虎视此诚义士效命之秋也今郡境尚全吏人殷富若动桴鼓可得二万人以此诛除国贼为天下唱义不亦宜乎超然其言与洪西至陈留见兄邈计事邈先谓超曰闻弟为郡委政臧洪洪者何如人超曰臧洪海内奇士才略智数不比于超矣邈即引洪与语大异之乃使诣兖州刺史刘岱豫州刺史孔遂皆相善邈既先有谋约会超至定议乃与诸牧守大会酸枣设坛场将盟既而更相辞让莫敢先登咸共推洪洪乃摄衣升坛操血而盟曰汉室不幸皇纲失统贼臣董卓乘衅纵害祸加至尊毒流百姓大惧沦丧社稷剪覆四海兖州刺史岱豫州刺史陈留太守邈东郡太守瑁广陵太守超等纠合义兵并赴国难凡我同盟齐心一力以致臣节陨首丧元必无二志有渝此盟俾坠其命无克遗育皇天后土祖宗明灵实皆鉴之洪辞气慷慨闻其言者无不激扬自是之后诸军各怀迟疑莫适先进遂使粮储单竭兵众乖散时讨卤校尉公孙瓒与大司马刘虞有隙超乃遣洪诣虞共谋其难行至河间而值幽冀交兵行涂阻绝因寓于袁绍绍见洪甚奇之与结友好以洪领青州刺史前刺史焦和好立虚誉能清谈时黄巾群盗处处&#起而青部殷实军革尚众和欲与诸同盟西赴京师未及得行而贼已屠城邑和不理戎警但坐列巫史禜祷群神又恐贼乘冻而过命多作陷冰丸以投于河众遂溃散和亦病卒洪收抚离叛百姓复安任事二年袁绍惮其能徙为东郡太守都东武阳时曹操围张超于雍丘甚危急超谓军吏曰今日之事唯有臧洪必来救我或曰袁曹方睦而洪为绍所用恐不能败好远来违福取祸超曰子源天下义士终非背本者也或见制强力不相及耳洪始闻超围乃徒跣号泣并勒所领将赴其难自以众弱从绍请兵而绍竟不听之超城遂陷张氏族灭洪由是怨绍绝不与通绍兴兵围之历年不下使洪邑人陈琳以书譬洪示其祸福责以恩义洪答曰隔阔相思发于寤寐相去步武而趋舍异规其为怆恨胡可胜言前日不遗比辱雅况述叙祸福公私切至以子之才穷该典籍岂将暗于大道不达余趣哉是以捐弃翰墨一无所酬亦冀遥忖褊心粗识鄙性重获来命援引纷纭虽欲无对而义笃其言仆小人也本乏志用中因行役特蒙倾盖恩深分厚遂窃大州宁乐今日自还接乎每登城临兵观主人之旗鼓瞻望帐幄感故友之周旋抚弦搦矢不觉涕流之覆面也何者自以辅佐主人无以为悔主人相接过绝等伦受任之初志同大事埽清寇逆共尊王室岂悟本州被侵郡将遘&#请师见拒辞行被拘使洪故君遂至沦灭区区微节无所获申岂得复全交友之道重亏忠孝之名乎所以忍悲挥戈收泪告绝若使主人少垂古人忠恕之情来者侧席去者克己则仆抗季札之志不为今日之战矣昔张景明登坛喢血奉辞奔走卒使韩牧让印主人得地后但以拜章朝主赐爵获传之故不蒙观过之贷而受夷灭之祸吕奉先讨卓来奔请兵不获告去何罪复见斫刺刘子璜奉使逾时辞不获命畏君怀亲以诈求归可谓有志忠孝无损霸道亦复僵尸麾下不蒙亏除慕进者蒙荣违意者被戮此乃主人之利非游士之愿也是以鉴戒前人守死穷城亦以君子之违不适敌国故也足下当见久围不解救兵未至感婚姻之义推平生之好以为屈节而苟生胜守义而倾覆也昔晏婴不降志于白刃南史不曲笔以求存故身传图象名垂后世况仆据金城之固驱士人之力散三年之畜以为一年之资匡困补乏以悦天下何图筑室反耕哉但惧秋风扬尘伯珪马首南向张扬飞燕旅力作难北鄙将告倒悬之急股肱奏乞归之记耳主人当鉴戒曹辈反旌退师何宜久辱盛怒暴威于吾城之下哉足下讥我恃黑山以为救独不念黄巾之合从邪昔高祖取彭越于巨野光武创基兆于绿林卒能龙飞受命中兴帝业苟可辅主兴化夫何嫌哉况仆亲奉玺书与之从事行矣孔璋足下侥利于境外臧洪投命于君亲吾子托身于盟主臧洪策名于长安子谓余身死而名灭仆亦笑子生死而无闻焉本同末离努力努力夫复何言绍见洪书知无降意增兵急攻城中粮尽外无援救洪自度不免呼吏士谓曰袁绍无道所图不轨且不救洪郡将洪于大义不得不死念诸军无事空与此祸可先城未破将妻子出将吏皆垂泣曰明府之于袁氏本无怨隙今为郡将之故自致危困吏人何忍当舍明府去也初尚掘鼠煮筋角后无所复食主簿启内厨米三斗请稍为饘粥洪曰何能独甘此邪使为薄糜遍班士众又杀其爱妾以食兵将兵将或流涕无能仰视男女七八十人相枕而死莫有离叛城陷生执洪绍盛帷幔大会诸将见洪谓曰臧洪何相负若是今日服未洪据地瞋目曰诸袁事汉四世五公可谓受恩今王室衰弱无扶翼之意而欲因际会觖望非冀多杀忠良以立奸威洪亲见将军呼张陈留为兄则洪府君亦宜为弟而不能同心戮力为国除害坐拥兵众观人屠灭惜洪力劣不能推刃为天下报仇何谓服乎绍本爱洪意欲屈服赦之见其辞切知终不为用乃命杀焉先是洪遣司马二人出求救于吕布比还城已陷皆赴敌死　　陈容
按后汉书臧洪传洪邑人陈容少为诸生亲慕于洪随为东郡丞先城未败洪使归绍时容在坐见洪当死起谓绍曰将军举大事欲为天下除暴而专先诛忠义岂合天意臧洪发举为郡将奈何杀之绍惭使人牵出谓曰汝非臧洪畴空复尔为容顾曰夫仁义岂有常所蹈之则为君子背之则为小人今日宁与臧洪同日死不与将军同日生也遂复见杀在绍坐者无不叹息窃相谓曰如何一日戮二烈士　　张任
按蜀志先主传先主到涪据其城刘璋遣刘&#冷苞张任邓贤等拒先主于涪皆破败按益部耆旧杂记张任蜀郡人家世寒门少有胆勇有志节仕州为从事刘璋遣张任刘&#率精兵拒捍先主于涪为先主所破退与璋子循守雒城任勒兵出于雁桥战复败禽任先主闻任之忠勇令军降之任厉声曰老臣终不复事二主矣乃杀之先主叹息焉　　傅肜
按通鉴纲目章武二年夏六月吴陆逊进攻亭诸军败绩帝还永安初帝自巫峡建平连营至夷陵界立数十屯自正月与吴相拒至六月不决逊乃敕各持一把茅以火攻拔之遂率诸军同时俱攻破四十余营帝升马鞍山陈兵自绕逊促兵四面蹙之土崩瓦解死者万数帝夜遁仅得入白帝城舟械军资略尽帝大惭恚曰吾乃为陆逊所折辱岂非天邪将军傅肜为后殿兵众尽死肜气益烈吴人使肜降肜骂曰吴狗安有汉将军而降者遂死之　　程季然
按蜀志杨戏传注季然名畿巴西阆中人也刘璋时为汉昌长县有賨人种类刚猛昔高祖以定关中巴西太守庞羲以天下扰乱郡宜有武卫颇招合部曲有谗于璋说羲欲叛者璋阴疑之羲闻甚惧将谋自守遣畿子郁宣旨索兵自助畿报曰郡合部曲本不为叛虽有交构要在尽诚若必以惧遂怀异志非畿之所闻并敕郁曰我受州恩当为州牧尽节汝为郡吏当为太守效力不得以吾故有异志也羲使人告畿曰尔子在郡不从太守家将及祸畿曰昔乐羊为将饮子之羹非父子无恩大义然也今虽复羹子吾必饮之羲知畿必不为己厚陈谢于璋以致无咎璋闻之迁畿江阳太守先主领益州牧辟为从事祭酒后随先主征吴遇大军败绩溯江而还或告之曰后追已至解船轻去乃可以免畿曰吾在军未曾为敌走况从天子而见危哉追人逐及畿船畿身执战敌船有覆者众大至共击之乃死　　严颜
按续文献通考颜刘璋时为巴州刺史张飞破巴州斥以胡不降颜曰我州但有断头将军无降将军飞大怒趣命斫头颜曰斫头便斫头何为怒耶飞义而释之后竟自刎死　　王甫
按绵竹县志甫郪人为绵竹令刘璋时为璋书佐先主定蜀还为荆州议曹从事先主征吴战于亭死之人服其忠烈　　习珍
按宝庆府志珍襄阳人为零陵北部都尉孙权袭杀关羽珍与樊胄举兵权遣潘璇讨珍珍曰吾必为汉鬼不为吴臣月余粮尽曰受汉厚恩报之以死遂伏剑自杀先主闻之哀悼赠邵陵太守子温　　吕凯
按蜀志本传凯字季平永昌不韦人也仕郡五官掾功曹时雍闿等闻先主薨于永安骄黠滋甚都护李严与闿书六纸解喻利害闿但答一纸曰盖闻天无二日土无二王今天下鼎立正朔有三是以远人惶惑不知所归也其桀慢如此闿又降于吴吴遥署闿为永昌太守永昌既在益州郡之西道路壅塞与蜀隔绝而郡太守改易凯与府丞蜀郡王伉帅厉吏民闭境拒闿闿数移檄永昌称说云云凯答檄曰天降丧乱奸雄乘衅天下切齿万国悲悼臣妾大小莫不思竭筋力肝脑涂地以除国难伏惟将军世受汉恩以为当躬聚党众率先启行上以报国家下不负先人书功竹帛遗名千载何期臣仆吴越背本就末乎昔舜勤民事陨于苍梧书籍嘉之流声无穷崩于江浦何足可悲文武受命成王乃平先帝龙兴海内望风宰臣聪睿自天降康而将军不睹盛衰之纪成败之符譬如野火在原蹈履河冰火灭冰泮将何所依附曩者将军先君雍侯造怨而封窦融知兴归志世祖皆流名后叶世歌其美今诸葛丞相英才挺出深睹未萌受遗托孤翊赞季兴与众无忌录功忘瑕将军若能翻然改图易迹更步古人不难追鄙土何足宰哉盖闻楚国不恭齐桓是责夫差僭号晋人不长况臣于非主谁肯归之邪窃惟古义臣无越境之交是以前后有来无往重承告示发愤忘食故略陈所怀惟将军察焉凯威恩内着为郡中所信故能全其节及丞相亮南征讨闿既发在道而闿已为高定部曲所杀亮至南上表曰永昌郡吏吕凯府丞王伉等执忠绝域十有余年雍闿高定逼其东北而凯等守义不与交通臣不意永昌风俗敦直乃尔以凯为云南太守封阳迁亭侯会为叛夷所害　　孟达
按通鉴纲目建兴六年春正月魏陷新城孟达死之　　张嶷按蜀志本传嶷字伯岐巴西郡南充国人也弱冠为县功曹先主定蜀之际山寇攻县县长捐家逃亡嶷冒白刃携负夫人夫人得免由是显名州召为从事时郡内士人龚禄姚位二千石当世有声名皆与嶷友善建兴五年丞相亮北住汉中广汉绵竹山贼张慕等钞盗军资劫略吏民嶷以都尉将兵讨之嶷度其鸟散难以战禽乃诈与和亲克期置酒酒酣嶷身率左右因斩慕等五十余级渠帅悉殄寻其余类旬日清泰后得疾病困笃家素贫匮广汉太守蜀郡何祗名为通厚嶷宿与疏阔乃自轝诣祗托以治疾祗倾财医疗数年除愈其党道信义皆此类也拜为牙门将属马忠北讨汶山叛羌南平四郡蛮夷辄有筹画战克之功十四年武都氏王符健请降遣将军张尉往迎过期不到大将军蒋琬深以为念嶷平之曰符健求附款至必无他变素闻健弟狡黠不能同功将有乖离是以稽留耳数日问至健弟果将四百户就魏独健来从初越嶲郡自丞相亮讨高定之后叟夷数反杀太守龚禄焦璜是后太守不敢之郡只住安定县去郡八百余里其郡徒有名而已时论欲复旧郡除嶷为越嶲太守嶷将所领往之郡诱以恩信蛮夷皆服颇来降附北侥捉马最骁劲不承节度嶷乃往讨生缚其帅魏狼又解纵告喻使招怀余类表拜狼为邑侯种落三千余户皆安土供职诸种闻之多渐降服嶷以功赐爵关内侯苏祁邑君冬逢逢弟隗渠等已降复反嶷诛逢逢妻旄牛王女嶷以计原之而渠逃入西侥渠刚猛捷悍为诸种深所畏惮遣所亲二人诈降嶷实取消息嶷觉之许以重赏使为反间二人遂合谋杀渠渠死诸种皆安又斯都耆师李求承昔手杀龚禄嶷求募捕得数其宿恶而诛之始嶷以郡郛宇颓坏更筑小坞在官三年徙还故郡缮治城郭夷种男女莫不致力定莋台登卑水三县去郡三百余里旧出盐铁及漆而夷侥久自固食嶷率所领夺取署长吏焉嶷之到定莋定莋率豪狼岑盘木王舅甚为蛮夷所信任忿嶷自侵不自来诣嶷使壮士数十直往收致挞而杀之持尸还种厚加赏赐喻以狼岑之恶且曰无得妄动动即殄矣种类咸面缚谢过嶷杀牛飨宴重申恩信遂获盐铁器用周赡汉嘉郡界旄牛夷种类四千余户其率狼路欲为姑婿冬逢报怨遣叔父离将逢众相度形势嶷逆遣亲近赍牛酒劳赐又令离姊逆逢妻宣畅意旨离既受赐并见其姊姊弟欢悦悉率所领将诣嶷嶷厚加赏待遣还旄牛由是辄不为患郡有旧道经旄牛中至成都既平且近自旄牛绝道已百余年更由安上既险且远嶷遣左右赍货币赐路重令路姑喻意路乃率兄弟妻子悉诣嶷嶷与盟誓开通旧道千里肃清复古亭驿奏封路为旄牛毗王遣使将路朝贡后主于是加嶷抚戎将军领郡如故嶷初见费袆为大将军恣性泛爱待信新附太过嶷书戒之曰昔岑彭率师来歙杖节咸见害于刺客今明将军位尊权重宜鉴前事少以为警后袆果为魏降人郭修所害吴太傅诸葛恪以初破魏军大兴兵众以图攻取侍中诸葛瞻丞相亮之子恪从弟也嶷与书曰东主初崩帝实幼弱太傅受寄托之重亦何容易亲以周公之才犹有管蔡流言之变霍光受任亦有燕盖上官逆乱之谋赖成昭之明以免斯难耳昔每闻东主杀生赏罚不牟下人又今以垂没之命卒召太傅属以后事诚实可虑加吴楚剽急乃昔所记而太傅离少主履敌庭恐非良计长算之术也虽云东家纲纪肃然上下辑睦百有一失非明者之虑邪取古则今今则古也自非郎君进忠言于太傅谁复有尽言者也旋军广农务行德惠数年之中东西并举实为不晚愿深采察恪竟以此夷族嶷识见多如是类在郡十五年邦域安穆屡乞求还乃征诣成都夷民恋慕扶毂泣涕过旄牛邑邑君襁负来迎及追寻至蜀郡界其皆督率随嶷朝贡者百余人嶷至拜荡寇将军慷慨壮烈士人咸多贵之然放荡少礼人亦以此讥焉是岁延熙十七年也魏狄道长李简密书请降卫将军姜维率嶷等因简之资以出陇西既到狄道简悉率城中吏民出迎军军前与魏将徐质交锋嶷临阵陨身然其所杀伤亦过倍既亡封长子瑛西乡侯次子护雄袭爵南土越嶲民夷闻嶷死无不悲泣为嶷立庙四时水旱辄祀之按益部耆旧传嶷风湿固疾至都寖笃扶杖然后能起李简请降众议狐疑而嶷曰必然姜维之出时论以嶷初还股疾不能在行中由是嶷自乞肆力中原致身敌庭临发辞后主曰臣当值圣明受恩过量加以疾病在身常恐一朝陨没辜负荣遇天不违愿得豫戎事若凉州克定臣为藩表守将若有未捷杀身以报后主慨然为之流涕　　诸葛瞻
子
尚
按蜀志诸葛亮传亮子瞻字思远建兴十二年亮出武功与兄瑾书曰瞻今已八岁聪慧可爱嫌其早成恐不为重器耳年十七尚公主拜骑都尉其明年为翰林中郎将屡迁射声校尉侍中尚书仆射加军师将军瞻工书画强识念蜀人追思亮咸爱其才敏每朝廷有一善政佳事虽非瞻所建倡百姓皆传相告曰葛侯之所为也是以美声溢誉有过其实景耀四年为行都护卫将军与辅国大将军南乡侯董厥并平尚书事六年冬魏征西将军邓艾伐蜀自阴平由景谷道旁入瞻督诸军至涪停住前锋破退还住绵竹艾遣书诱瞻曰若降者必表为琅琊王瞻怒斩艾使遂战大败临阵死时年三十七众皆离散艾长驱至成都瞻长子尚与瞻俱没　　黄崇
按蜀志黄权传权降魏留蜀子崇为尚书郎随卫将军诸葛瞻拒邓艾到涪县瞻盘桓未进崇屡劝瞻宜速行据险无令敌得入平地瞻犹豫未纳崇至于流涕会艾长驱而前瞻却战至绵竹崇帅厉军士期于必死临阵见杀　　李球
按蜀志李恢传恢弟子球羽林右部督随诸葛瞻拒邓艾临阵授命死于绵竹　　傅佥
按通鉴纲目景兴元年秋魏遣邓艾锺会将兵入寇关口守将傅佥死之　　刘谌
按蜀志后主传北地王谌伤国之亡先杀妻子次以自杀　　蒋斌
弟
显

按零陵县志斌显皆公琰之子斌嗣为绥武将军魏锺会至汉城与斌书欲诣斌先墓斌答书谢之会得书嗟叹意义后主既降邓艾斌诣会于涪待以宾友密授姜维指随至成都为乱兵所杀斌弟显为太子仆会亦爱其才学与斌同死难
　忠烈部名臣列传五
　　魏
　　典韦
按魏志本传韦陈留已吾人也形貌魁梧膂力过人有志节任侠襄邑刘氏与雎阳李永为雠韦为报之永故富春长备卫甚谨韦乘车载鸡酒伪为候者门开怀匕首入杀永并杀其妻徐出取车上刀戟步出永居近市一市尽骇追者数百莫敢近行四五里遇其伴转战得脱由是为豪杰所识初平中张邈举义兵韦为士属司马赵宠牙门旗长大人莫能胜韦一手建之宠异其才力后属夏侯惇数斩首有功拜司马太祖讨吕布于濮阳布有别屯在濮阳西四五十里太祖夜袭比明破之未及还会布救兵至三面掉战时布身自搏战自旦至日数十合相持急太祖募陷阵韦先占将应募者数千人皆重衣两铠弃楯但持长矛撩战时西面又急韦进当之贼弓弩乱发矢至如雨韦不视谓等人曰寇来十步乃白之等人曰十步矣又曰五步乃白等人惧疾言寇至矣韦手持十余戟大呼起所抵无不应手倒者布众退会日暮太祖乃得引去拜韦都尉引置左右将亲兵数百人常绕大帐韦既壮武其所将皆选卒每战斗常先登陷阵迁为校尉性忠至谨重常昼立侍终日夜宿帐左右稀归私寝好酒食饮啖兼人每赐食于前大饮长歠左右相属数人益乃供太祖壮之韦好持大双戟与长刀等军中为之语曰帐下壮士有典君提一双戟八十斤太祖征荆州至宛张绣迎降太祖甚悦延绣及其将帅置酒高会太祖行酒韦持大斧立后径尺太祖所至之前韦辄举斧目之竟酒绣及其将帅莫敢仰视后十余日绣反袭太祖营太祖出战不利轻骑引去韦战于门中贼不得入兵遂散从他门并入时韦校尚有十余人皆殊死战无不一当十贼前后至稍多韦以长戟左右击之一入辄十余矛摧左右死伤者略尽韦被数十创短兵接战贼前搏之韦双挟两贼击杀之余贼不敢前韦复前突贼杀数人创重发瞋目大骂而死贼乃敢前取其头传观之覆军就视其躯太祖退住舞阴闻韦死为流涕募间取其丧亲自临哭之遣归葬襄邑拜子满为郎中车驾每过常祠以中牢太祖思韦拜满为司马引自近文帝即王位以满为都尉赐爵关内侯　　阎温按魏志本传温字伯俭天水西城人也以凉州别驾守上邽令马超走奔上邽郡人任养等举众迎之温止之不能禁乃驰还州超复围州所治冀城甚急州乃遣温密出告急于夏侯渊贼围数重温夜从水中潜出明日贼见其迹遣人追遮之于显亲界得温执还诣超超解其缚谓曰今成败可见足下为孤城请救而执于人手义何所施若从吾言反谓城中东方无救此转祸为福之计也不然今为戮矣温伪许之超乃载温诣城下温向城大呼曰大军不过三日至勉之城中皆泣称万岁超怒数之曰足下不为命计邪温不应时超攻城久不下故徐诱温冀其改意复谓温曰城中故人有欲与吾同者不温又不应遂切责之温曰夫事君有死无贰而卿乃欲令长者出不义之言吾岂苟生者乎超遂杀之　　庞&#
按魏志本传&#字令明南安狟道人也少为郡吏州从事初平中从马腾击反羌叛氐数有功稍迁至校尉建安中太祖讨袁谭尚于黎阳谭遣郭援高干等略取河东太祖使锺繇率关中诸将讨之&#随腾子超拒援干于平阳&#为军锋进攻援干大破之亲斩援首拜中郎将封都亭侯后张白骑叛于弘农&#复随腾征之破白骑于两殽间每战常陷阵却敌勇冠腾军后腾征为卫尉&#留属超太祖破超于渭南&#随超亡入汉阳保冀城后复随超奔汉中从张鲁太祖定汉中&#随众降太祖素闻其骁勇拜立义将军封关门亭侯邑三百户侯音卫开等以宛叛&#将所领与曹仁共攻拔宛斩音开遂南屯樊讨关羽樊下诸将以&#兄在汉中颇疑之&#常曰我受国恩义在效死我欲身自击羽今年我不杀羽羽当杀我后亲与羽交战射羽中额时&#常乘白马羽军谓之白马将军皆惮之仁使&#屯樊北十里会天霖雨十余日汉水暴溢樊下平地五六丈&#与诸将避水上堤羽乘船攻之以大船四面射堤上&#被甲持弓箭不虚发将军董衡部曲将董超等欲降&#皆收斩之自平旦力战至日过中羽攻益急矢尽短兵接战&#谓督将成何曰吾闻良将不怯死以苟免烈士不毁节以求生今日我死日也战益怒气愈壮而水浸盛吏士皆降&#与麾下将一人五伯二人弯弓傅矢乘小船欲还仁营水盛船覆失弓矢独抱船覆水中为羽所得立而不跪羽谓曰卿兄在汉中我欲以卿为将不早降何为&#骂羽曰竖子何谓降也魏王带甲百万威振天下汝刘备庸才耳岂能敌耶我宁为国家鬼不为贼将也遂为羽所杀太祖闻而悲之为之流涕封其二子为列侯文帝即王位乃遣使就&#墓赐谥策曰昔先轸丧元王蠋绝脰陨身徇节前代美之惟侯式昭果毅蹈难成名声溢当时义高在昔寡人愍焉谥曰壮侯又赐子会等四人爵关内侯邑各百户会勇烈有父风官至中卫将军封列侯　　&#　　　　　　　夏侯荣
按册府元龟荣征西将军渊之第五子也年十三从太祖于汉中战败左右提之走不肯曰君亲任难焉所逃死乃奋勇而战遂殁于阵　　韦康
按册府元龟康为凉州刺史为马超所围坚守历时救军不至遂为超所杀　　韦忠
按续文献通考忠平阳人年十二丧父哀恸庐墓武帝时为郡功曹太守陈楚为山羌所执忠愿代死贼义而释之后以镇西大将军讨叛者矢尽不屈死　　李丰弟翼
　子韬
　夏侯元　张缉　苏铄　乐敦
　　刘贤
按魏志夏侯尚传尚子元与曹爽共兴骆谷之役时人讥之爽诛征元为大鸿胪数年徙太常元以爽抑黜内不得意中书令李丰虽宿为大将军司马景王所亲待然私心在元遂结皇后父光禄大夫张缉谋欲以元辅政丰既内握权柄子尚公主又与缉俱冯翊人故缉信之丰阴令弟兖州刺史翼求入朝欲使将兵入并力起会翼求朝不听嘉平六年二月当拜贵人丰等欲因御临轩诸门有陛兵诛大将军以元代之以缉为骠骑将军丰密语黄门监苏铄永宁署令乐敦&#从仆射刘贤等曰卿诸人居内多有不法大将军严毅累以为言张当可以为诫铄等皆许以从命大将军微闻其谋请丰相见丰不知而往即杀之事下有司收元缉铄敦贤等送廷尉廷尉锺毓奏丰等谋迫胁至尊擅诛冢宰大逆无道请论如法于是会公卿朝臣廷尉议咸以为丰等各受殊宠典综机密缉承外戚椒房之尊元备世臣并居列位而包藏祸心构图凶逆交关阉竖授以奸计畏惮天威不敢显谋乃欲要君胁上肆其诈虐谋诛良辅擅相建立将以倾覆京室颠危社稷毓所正皆如科律报毓施行诏书齐长公主先帝遗爱原其三子死命于是丰元缉敦贤等皆夷三族其余亲属徙乐浪郡元格量弘济临斩东市颜色不变举动自若时年四十六按魏氏春秋大将军责丰丰知祸及遂正色曰卿父子怀奸将倾社稷惜吾力劣不能相禽灭耳大将军怒使勇士以刀环筑丰腰杀之夜送丰尸付廷尉廷尉锺毓不受曰非法官所治也以其状告且&#之乃受帝怒将问丰死意太后惧呼帝入乃止遣使收翼按世语翼后妻散骑常侍荀廙姊谓翼曰中书事发可及书未至赴吴何为坐取死亡左右可共同赴水火者谁翼思未答妻曰君在大州不知可与同死生者去亦不免翼曰二儿小吾不去今但从坐身死二儿必免果如翼言翼子斌杨骏外甥也晋惠帝初为河南尹与骏俱死按魏书丰子韬以尚公主赐死狱中
　　刘整　郑像
按魏志齐王芳本纪嘉平六年春二月己丑镇东将军毋丘俭上言昔诸葛恪围合肥新城城中遣士刘整出围传消息为贼所得考问所传语整曰诸葛公欲活汝汝可具服整骂曰死狗此何言也我当必死为魏国鬼不求苟活逐汝去也欲杀我者便速杀之终无他辞又遣士郑像出城传消息或以语恪恪遣马骑寻围迹索得像还四五人的头面缚将绕城表&#语像使大呼言大军已还洛不如早降像不从其言更大呼城中曰大军近在围外壮士努力贼以刀筑其口使不得言像遂大呼令城中闻知整像为兵能守义执节子弟宜有差异诏曰夫显爵所以褒元功重赏所以宠烈士整像召募通使越蹈重围冒突白刃轻身守信不幸见获抗节弥厉扬六军之大势安城守之惧心临难不顾毕志传命昔解扬执楚有陨无贰齐路中大夫以死成命方之整像所不能加今追赐整像爵关中侯各除士名使子袭爵如部曲将死事科　　毋丘俭
按魏志本传俭字仲恭河东闻喜人也父兴黄初中为武威太守伐叛柔服开通河右名次金城太守苏则讨贼张进及讨叛胡有功封高阳乡侯人为将作大匠俭袭父爵为平原侯文学明帝即位为尚书郎迁羽林监以东宫之旧甚见亲待出为洛阳典农时取农民以治宫室俭上疏曰臣愚以为天下所急除者二贼所急务者衣食诚使二贼不灭士民饥冻虽崇美宫室犹无益也迁荆州刺史青龙中帝图讨辽东以俭有干策徙为幽州刺史加度辽将军使持节护乌丸校尉率幽州诸军至襄平屯辽隧右北平乌丸单干寇娄敦辽西乌丸都督率众王护留等昔随袁尚奔辽东者率众五千余人降寇娄敦遣弟阿罗盘等诣阙朝贡封其渠率二十余人为侯王赐舆马缯采各有差公孙渊逆与俭战不利引还明年帝遣太尉司马宣王统中军及俭等众数万讨渊定辽东俭以功进封安邑侯食邑三千九百户正始中俭以高句骊数侵叛督诸军步骑万人出元从诸道讨之句骊王宫将步骑二万人进军沸流水上大战梁口宫连破走俭遂束马县车以登丸都屠句骊所都斩获以千数句骊沛者名得来数谏宫宫不从其言得来叹曰立见此地将生蓬蒿遂不食而死举国贤之俭令诸军不坏其墓不伐其树得其妻子皆放遣之宫单将妻子逃窜俭引军还六年复征之宫遂奔买沟俭遣元菟太守王颀追之过沃沮千有余里至肃慎氏南界刻石纪功刊丸都之山铭不耐之城诸所诛纳八千余口论功受赏侯者百余人穿山溉灌民赖其利迁左将军假节监豫州诸军事领豫州刺史转为镇南将军诸葛诞战于东关不利乃令诞俭对换诞为镇南都督豫州俭为镇东都督扬州吴太傅诸葛恪围合肥新城俭与文钦御之太尉司马孚督中军东解围恪退还初俭与夏侯渊李丰等厚善扬州刺史前将军文钦曹爽之邑人也骁果粗猛数有战功好增掳获以侥宠赏多不见许怨恨日甚俭以计厚待钦情好欢洽钦亦感戴投心无贰正元二年正月有彗星数十丈西北竟天起于吴楚之分俭钦喜以为己祥遂矫太后诏罪状大将军司马景王移诸郡国举兵反迫胁淮南将守诸别屯者及吏民大小皆入寿春城为坛于城西歃血称兵为盟分老弱守城俭钦自将五六万众渡淮西至项俭坚守钦在外为游兵大将军统中外军讨之别使诸葛诞督豫州诸军从安风津拟寿春征东将军胡遵督青徐诸军出于谯宋之间绝其归路大将军屯汝阳使监军王基督前锋诸军据南顿以待之令诸军皆坚壁勿与战俭钦进不得斗退恐寿春见袭不得归计穷不知所为淮南将士家皆在北众心沮散降者相属惟淮南新附农民为之用大将军遣兖州刺史邓艾督泰山诸军万余人至乐嘉示弱以诱之大将军寻自洙至钦不知果夜来欲袭艾等会明见大军兵马盛乃引还大将军纵骁骑追击大破之钦遁走是日俭闻钦战败恐惧夜走众溃比至慎县左右人兵稍弃俭去俭独与小弟秀及孙重藏水边草中安风津都尉部民张属就射杀俭传首京都属封侯秀重走入吴将士诸为俭钦所迫胁者悉归降俭子甸为治书侍御史先时知俭谋将发私出将家属逃走新安灵山上别攻下之夷俭三族按俭钦等表曰故相国懿匡辅魏室历事忠贞故烈祖明皇帝授以寄托之任懿戮力尽节以宁华夏又以齐王聪明无有秽德乃心勤尽忠以辅上天下赖之懿欲讨灭二敌以安宇内始分军粮克时同举未成而薨齐王以懿有辅己大功故遂使师承统懿业委以大事而师以盛年在职无疾托病坐拥强兵无有臣礼朝臣非之义士讥之天下所闻其罪一也懿造计取贼多舂军粮克期有日师为大臣当除国难又为人子当卒父业哀声未绝而便罢息为臣不忠为子不孝其罪二也贼退过东关坐自起众三征同进丧众败绩历年军实一旦而尽致使贼来天下骚动死伤流离其罪三也贼举国悉众号五十万来向寿春图诣洛阳会太尉孚与臣等建计乃杜塞要险不与争锋还固新城淮南将士冲锋履刃昼夜相守勤瘁百日死者涂地自魏有军已来为难苦甚莫过于此而师遂意自由不论封赏权势自在无所领录其罪四也故中书令李丰等以师无人臣节欲议退之师知而请丰其夕拉杀载尸埋棺丰等为大臣帝王腹心擅加酷暴死无罪名师有无君之心其罪五也懿每叹说齐王自堪人主君臣之义定奉事以来十有五载始欲归政按行武库诏问禁兵不得妄出师自知奸慝人神所不佑矫废君王加之以罪孚师之叔父性甚仁孝追送齐王悲不自胜群臣皆怒而师怀忍不顾大义其罪六也又故光禄大夫张缉无罪而诛夷其妻子并及母后逼恐至尊强催督遣临时哀愕莫不伤痛而师称庆反以欢喜其罪七也陛下践祚聪明神武事经圣心欲从省约天下闻之莫不欢庆而师不自改悔修复臣礼而方征兵募士毁坏宫内列侯自卫陛下即祚初不朝觐陛下欲临幸师舍以省其疾复拒不通不奉法度其罪八也近者领军许允当为镇北以厨钱给赐而师举奏加辟虽云流徙道路饿杀天下闻之莫不哀伤其罪九也三方之守一朝阙废多选精兵以自营卫五营领兵阙而不补多藏器杖充聚本营天下所闻人怀愤怨讹言盈路以疑海内其罪十也多休守兵以占高第以空虚四表欲擅强势以逞奸心募取屯田加其复赏阻兵安忍坏乱旧法合聚诸藩王公以着邺欲悉诛之一旦举事废主天不长恶使目肿不成其罪十一也臣等先人皆随从太祖武皇帝征讨凶暴获成大功与高祖文皇帝即受汉禅开国承家犹尧舜相传也臣与安丰护军郑翼庐江护军吕宣太守张休淮南太守丁尊督守合肥护军王休等议各以累世受恩千载风尘思尽躯命以完全社稷安主为效斯义苟立虽焚妻子吞炭漆身死而不恨也按师之罪宜加大辟以彰奸慝春秋之义一世为善十世宥之懿有大功海内所书依古典议废师以侯就第弟昭忠肃宽明乐善好士有高世君子之度忠诚为国不与师同臣等碎首所保可以代师辅导圣躬太尉孚忠孝小心所宜亲宠授以保傅护军散骑常侍望忠公亲事当官称能奉迎乘舆有宿卫之功可为中领军春秋之义大义灭亲故周公诛弟石碏戮子季友鸩兄上为国计下全宗族殛鲧用禹圣人明典古今所称乞陛下下臣等所奏朝堂博议臣言当道使师逊位避贤者罢兵去备如三皇旧法则天下协同若师负势恃众不自退者臣等率将所领昼夜兼行惟命是授臣等今日所奏惟欲使大魏永存使陛下得行君意远绝亡之祸百姓安全六合一体使忠臣义士不愧于三皇五帝耳臣恐兵起天下扰乱臣辄上事移三征及州郡国典农各安慰所部吏民不得妄动谨具以状闻惟陛下爱养精神明虑危害以宁海内师专权用势赏罚自由闻臣举众必下诏禁绝关津使驿书不通擅复征调有所收捕此乃师诏非陛下诏书在所皆不得复承用臣等道远惧文书不得皆通辄临时赏罚以便宜从事须定集上也　　宣隆　秦絜
按魏志高贵乡公本纪甘露二年八月诏曰昔燕刺王谋反韩谊等谏而死汉朝显登其子诸葛诞创造凶乱主簿宣隆部曲督秦絜秉节守义临事固争为诞所杀所谓无比干之亲而受其戮者其以隆絜子为骑都尉加以赠赐光示远近以殊忠义　　诸葛诞
按魏志本传诞字公休琅邪阳都人诸葛丰后也初以尚书郎为荥阳令入为吏部郎人有所属托辄显其言而承用之后有当否则公议其得失以为褒贬自是群僚莫不慎其所举累迁御史中丞尚书与夏侯元邓扬等相善收名朝廷京都翕然言事者以诞扬等修浮华合虚誉渐不可长明帝恶之免诞官会帝崩正始初元等并任职复以诞为御史中丞尚书出为扬州刺史加昭武将军王凌之阴谋也太傅司马宣王潜军东伐以诞为镇东将军假节都督扬州诸军事封山阳亭侯诸葛恪兴东关遣诞督诸军讨之与战不利还徙为镇南将军后毋丘俭文钦反遣使诣诞招呼豫州士民诞斩其使露布天下令知俭钦凶逆大将军司马景王东征使诞督豫州诸军渡安风津向寿春俭钦之破也诞先至寿春寿春中十余万口闻俭钦败恐诛悉破城门出流迸山泽或散走入吴以诞久在淮南乃复以为镇东大将军仪同三司都督扬州吴大将孙峻吕据留赞等闻淮南乱会文钦往乃帅众将钦径至寿春时诞诸军已至城不可攻乃走诞遣将军蒋班追击之斩赞传首收其印节进封高平侯邑三千五百户转为征东大将军诞既与元扬等至亲又王凌毋丘俭累见夷灭惧不自安倾帑藏振施以结众心厚养亲附及扬州轻侠者数千人为死士甘露元年冬吴贼欲向徐堨计诞所督兵马足以待之而复请十万众守寿春又求临淮筑城以备寇内欲保有淮南朝廷微知诞有自疑心以诞旧臣欲入度之二年五月征为司空诞被诏书愈恐遂反召会诸将自出攻扬州刺史乐綝杀之敛淮南及淮北郡县屯田口十余万官兵扬州新附胜兵者四五万人聚&#足一年食闭城自守遣长史吴网将小子靓至吴请救吴人大喜遣将全怿全端唐咨王祚等率三万众密与文钦俱来应诞以诞为左都护假节大司徒骠骑将军青州牧寿春侯是时镇南将军王基始至督诸军围寿春未合咨钦等从城东北因山乘险得将其众突入城六月车驾东征至项大将军司马文王督中外诸军二十六万众临淮讨之大将军屯丘头使基及安东将军陈骞等四面合围表里再重&#垒甚峻又使监军石苞兖州刺史州泰等简锐卒为游军备外寇钦等数出犯围逆击走之吴将朱异再以大众来迎诞等渡浆水泰等逆与战每摧其锋孙綝以异战不进怒而杀之城中食转少外救不至众无所恃将军蒋班焦彝皆诞爪牙计事者也弃诞逾城自归大将军大将军乃使反间以奇变说全怿等怿等率其众数千人开门来出城中震惧不知所为三年正月诞钦咨等大为攻具昼夜五六日攻南围欲决围而出围上诸军临高以发石车火箭逆烧破其攻具弩矢及石雨下死伤者蔽地血流盈&#复还入城城内食转竭降出者数万口钦欲尽出北方人省食与吴人坚守诞不听由是争恨钦素与诞有隙徒以计合事急愈相疑钦见诞计事诞遂杀钦钦子鸯及虎将兵在小城中闻钦死勒兵驰赴之众不为用鸯虎单走逾城出自归大将军军吏请诛之大将军令曰钦之罪不容诛其子固应当戮然鸯虎以穷归命且城未拔杀之是坚其心也乃赦鸯虎使将兵数百骑驰巡城呼语城内云文钦之子犹不见杀其余何惧表鸯虎为将军各赐爵关内侯城内喜且扰又日饥困诞咨等智力穷大将军乃自临围四面进兵同时鼓噪登城城内无敢动者诞窘急单乘马将其麾下突小城门出大将军司马胡奋部兵逆击斩诞传首夷三族诞麾下数百人坐不降见斩皆曰为诸葛公死不恨其得人心如此唐咨王祚及诸裨将皆面缚降吴兵万众器仗军实山积初围寿春议者多欲急攻之大将军以为城固而众多攻之必力屈若有外寇表里受敌此危道也今三叛相聚于孤城之中天其或者将使同就戮吾当以全策縻之可坐而制也诞以二年五月反三年二月破灭六军按甲深沟高垒而诞自困竟不烦攻而克及破寿春议者又以为淮南仍为叛逆吴兵室家在江南不可纵宜悉坑之大将军以为古之用兵全国为上戮其元恶而已吴兵就得亡还适可以示中国之弘耳一无所杀分布三河近郡以安处之唐咨本利城人黄初中利城郡反杀太守徐箕推咨为主文帝遣诸军计破之咨走入海遂亡至吴官至左将军封侯持节诞钦屠戮咨亦生禽三叛皆获天下怏焉拜咨安远将军其余裨将咸假号位吴众悦服江东感之皆不诛其家其淮南将吏士民诸为诞所胁略者惟诛其首逆余皆赦之听鸯虎收敛钦丧给其车牛致葬旧墓按魏末传贾充与诞相见谈说时事因谓诞曰洛中诸贤皆愿神代君所知也君以为云何诞厉色曰卿非贾豫州子世受魏恩如何负国欲以魏室输人乎非吾所忍闻若洛中有难吾富死之充默然诞既被征请诸牙门置酒饮宴呼牙门徒兵皆赐酒令醉谓众人曰前作千人铠仗始成欲以击贼今当还洛不复得用欲蹔出将见人游戏须臾还耳诸君且止乃严鼓将士七百人出乐綝闻之闭州门诞历南门宣言曰当还洛邑暂出游戏扬州何为闭门见备前至东门复闭乃使兵缘城攻门州人悉走因风放火焚其府库遂杀綝诞表曰臣受国重任统兵在东扬州刺史乐綝专诈说臣与吴交通又言被诏当代臣位无状日久臣奉国命以死自立终无异端忿綝不忠辄将步骑七百人以今月六日讨綝即日斩首函头驿马传送若圣朝明臣臣即魏臣不明臣臣即吴臣不胜发愤有日谨拜表陈愚悲感泣血哽咽断绝不知所如乞朝廷察臣至诚　　王经
按魏志高贵乡公本纪甘露五年五月己丑高贵乡公卒年二十皇太后令曰尚书王经凶逆无状其收经及家属皆诣廷尉　按夏侯尚传清河王经与许允俱称冀州名士甘露中为尚书坐高贵乡公事诛始经为郡守经母谓经曰汝田家子今仕至二千石物太过不祥可以止矣经不能从历二州刺史司隶校尉终以致败按汉晋春秋帝见威权日去不胜其忿乃召侍中王沈尚书王经散骑常侍王业谓曰司马昭之心路人所知也吾不能坐受废辱今日当与卿自出讨之王经曰昔鲁昭公不忍季氏败走失国为天下笑今权在其门为日久矣朝廷四方皆为之致死不顾逆顺之理非一日也且宿卫空阙兵甲寡弱陛下何所资用而一旦如此无乃欲除疾而更深之邪祸殆不测宜见重详帝乃出怀中版令投地曰行之决矣正使死何所惧况不必死邪于是入白太后沈业奔走告文王文王为之备帝遂率僮仆数百鼓噪而出文王弟屯骑校尉入遇帝于东止车门左右呵之众奔走中护军贾充又逆帝战于南阙下帝自用剑众欲退太子舍人成济问充曰事急矣当云何充曰畜养汝等正谓今日今日之事无所问也济即前刺帝刃出于背文王闻大惊自投于地曰天下其谓我何太傅孚奔往枕帝股而哭哀甚曰杀陛下者臣之罪也又
经被收辞母母颜色不变笑而应曰人谁不死往所以不止汝者恐不得其所也以此并命何恨之有哉晋武帝太始元年诏曰故尚书王经虽身陷法辟然守志可嘉门户堙没意常愍之其赐经孙为郎中按世语经字彦伟初为江夏太守大将军曹爽附绢二十匹令交市于吴经不发书弃官归母问归状经以实对母以经典兵马而擅去对送吏杖经五十爽闻不复罪经为司隶校尉辟河内向雄为都官从事王业之出不申经竟以及难经刑于东市雄哭之感动一市刑及经母雍州故吏皇甫安以家财收葬焉　　吴　　陈武
按吴志本传武字子烈庐江松滋人孙策在寿春武往修谒时年十八长七尺七寸因从渡江征讨有功拜别部司马策破刘勋多得庐江人料其精锐乃以武为督所向无前及权统事转督五校仁厚好施乡里远方客多依托之尤为权所亲爱数至其家累有功劳进位偏将军建安二十年从击合肥奋命战死权哀之自临其葬　　董袭
按吴志本传袭字元代会稽余姚人长八尺武力过人孙策入郡袭迎于高迁亭策见而伟之到署门下贼曹时山阴宿贼黄龙罗周勃聚党数千人策自出讨袭身斩罗勃首还拜别部司马授兵数千迁扬武都尉从策攻皖又讨刘勋于寻阳伐黄祖于江夏策薨权年少初统事太妃忧之引见张昭及袭等问江东可保安不袭对曰江东地势有山川之固而讨逆明府恩德在民讨卤承基大小用命张昭秉众事袭等为爪牙此地利人和之时也万无所忧众皆壮其言鄱阳贼彭虎等众数万人袭与凌统步骘蒋钦各别分讨袭所向辄破虎等望见旌旗便散走旬日尽平拜威越校尉迁偏将军建安十三年权讨黄祖祖横两蒙冲挟守沔口以栟闾大绁系石为&#上有千人以弩交射飞矢雨下军不得前袭与凌统俱为前部各将敢死百人人被两铠乘大舸船突入蒙冲里袭身以刀断两绁蒙冲乃横流大兵遂进祖便开门走兵追斩之明日大会权举觞属袭曰今日之会断绁之功也曹公出濡须袭从权赴之使袭督五楼船住濡须口夜卒暴风五楼船倾覆左右散走舸乞使袭出袭怒曰受将军任在此备贼何等委去也敢复言此者斩于是莫敢干其夜船败袭死权改服临丧供给甚厚　　吾粲
按吴志本传粲字孔休吴郡乌程人也孙河为县长粲为小吏河深奇之河后为将军得自选长吏表粲为曲阿丞迁为长史治有名迹虽起孤微与同郡陆逊卜静等比肩齐声矣孙权为车骑将军召为主簿出为山阴令还为参军校尉黄武元年与吕范贺齐等俱以舟师拒魏将曹休于洞口值天大风诸船绠绁断绝漂没着岸为魏军所获或覆没沈溺其大船尚存者水中生人皆攀缘号呼他吏士恐船倾没皆以戈矛撞击不受粲与黄渊独令船人以承取之左右以为船重必败粲曰船败当俱死耳人穷奈何弃之粲渊所活者百余人还迁会稽太守召处士谢谭为功曹谭以疾不诣粲教曰夫应龙以屈伸为神凤皇以嘉鸣为贵何必隐形于天外潜鳞于重渊者哉粲募合人众拜昭义中郎将与吕岱讨平山越入为屯骑校尉少府迁太子太傅遭二宫之变抗言执正明嫡庶之分欲使鲁王霸出驻夏口遣杨竺不得令在都邑又数以消息语陆逊逊时驻武昌连表谏争由此为霸竺等所谮害下狱诛　　朱据
按吴志本传据字子范吴郡吴人也有姿貌膂力又能论难黄武初征拜五官郎中补侍御史是时选曹尚书暨艳疾贪污在位欲沙汰之据以为天下未定宜以功覆过弃瑕取用举清厉浊足以沮劝若一时贬黜惧有后咎艳不听卒败权咨嗟将率发愤叹息追思吕蒙张温以为据才兼文武可以继之由是拜建义校尉领兵屯湖熟黄龙元年权迁都建业征据尚公主拜左将军封云阳侯谦虚接士轻财好施禄赐虽丰而常不足用嘉禾中始铸大钱一当五百后据部曲应受三万缗工王遂诈而受之典校吕壹疑据实取考问主者死于杖下据哀其无辜厚棺敛之壹又表据吏为据隐故厚其殡权数责问据据无以自明藉草待罪数月典军吏刘助觉言王遂所取权大感寤曰朱据见枉况吏民乎乃穷治壹罪赏助百万赤乌九年迁骠骑将军遭二宫构争据拥护太子言则恳至义形于色守之以死遂左迁新都郡丞未到中书令孙弘谮润据因权寝疾弘为诏书追赐死时年五十七孙亮时二子熊损各复领兵为全公主所谮皆死永安中追录前功以熊子宣袭爵云阳侯尚公主孙皓时宣至骠骑将军　　吕据
按吴志吕范传范子据字世议以父任为郎后范寝疾拜副军校尉佐领军事范卒迁安军中郎将数讨山贼诸深恶剧地所击皆破随太常潘浚讨五溪复有功朱然攻樊据与朱异破城外围还拜偏将军入补马闲右部督迁越骑校尉太元元年大风江水溢流渐淹城门权使视水独见据使人取大船以备害权嘉之拜荡魏将军权寝疾以据为太子右部督太子即位拜右将军魏出东兴据赴讨有功明年孙峻杀诸葛恪迁据为骠骑将军平西宫事五凤二年假节与峻等袭寿春还遇魏将曹珍破之于高亭太平元年帅师侵魏未及淮闻孙峻死以从弟綝自代据大怒引军还欲废綝綝闻之使中书奉诏诏文钦刘纂唐咨等使取据又遣从兄虑以都下兵逆据于江都左右劝据降魏据曰耻为叛臣遂自杀夷三族　　朱异按吴志朱桓传桓子异字季文以父任除郎后拜骑都尉代桓领兵赤乌四年随朱然攻魏樊城建计破其外围还拜偏将军魏庐江太守文钦营住六安多设屯寨置诸道要以招诱亡叛为边寇害异乃身率其手下二千人掩破钦七屯斩首数百迁扬武将军权与论攻战辞对称意权谓异从父骠骑将军据曰本知季文&#定见之复过所闻十三年文钦诈降密书与异欲令自迎异表呈钦书因陈其伪不可便迎权诏曰方今北土未一钦云欲归命宜且迎之若嫌其有谲者但当设计网以罗之盛重兵以防之耳乃遣吕据督二万人与异并力至北界钦果不降建兴元年迁镇南将军是岁魏遣胡遵诸葛诞等出东兴异督水军攻浮梁坏之魏军大破太平二年假节为大都督救寿春围不解还军为孙綝所枉害　　桓彝
按吴志孙綝传綝欲专朝自固亮内嫌綝乃推鲁育见杀本末责怒虎林督朱熊外部督朱损不匡正孙峻乃令丁奉杀熊于虎林杀损于建业綝入谏不从亮遂与公主鲁班太常全尚将军刘承议诛綝亮妃綝从姊女也以其谋告綝綝率众夜袭全尚遣弟恩杀刘承于苍龙门外遂围宫使光禄勋孟宗告庙废亮召群司议曰少帝荒病昏乱不可以处大位承宗庙以告先帝废之诸君若有不同者下异议皆震怖曰唯将军令綝遣中书郎李崇夺亮玺绶以亮罪状班告远近尚书桓彝不肯署名綝怒杀之　　于诠
按通鉴纲目延熙二十年魏扬州都督诸葛诞起兵讨司马昭遣长史吴纲至吴请救司马昭奉魏主髦及太后讨之吴使将军全怿等救诞景耀元年昭进军克之斩诞吴将于诠曰大丈夫受命其主以兵救人既不克又束手于敌吾弗取也乃免胄冒陈而死　　张悌　伍延　沈莹按襄阳记悌字巨先襄阳人少有名理孙休时为屯骑校尉魏伐蜀吴人问悌曰司马氏得政以来大难屡作智力虽丰而百姓未服也今又竭其资力远征巴蜀兵劳民疲而不知恤败于不暇何以能济昔夫差伐齐非不克胜所以危亡不忧其本也况彼之事地乎悌曰不然曹操虽功盖中夏威震四海崇诈仗术征伐无已民畏其威而不怀其德也丕睿承之系以惨虐内兴宫室外惧雄豪东西驱驰无岁获安彼之失民为日久矣司马懿父子自握其柄累有大功除其烦苛而布其平惠为之谋主而救其疾民心归之亦巳久矣故淮南三叛而腹心不扰曹髦之死四方不动摧坚敌如折枯荡异同如反掌任贤使能各尽其心非智勇兼人孰能如之其威武张矣本根固矣群情服矣奸计立矣今蜀阉宦专朝国无政令而又玩戎黩武民劳卒弊竞于外利不修守备彼强弱不同智算亦胜因危而伐殆其克乎若其不克不过无功终无退北之忧覆军之虑也何为不可哉昔楚剑利而秦昭惧孟明用而晋人忧彼之得志故我之大患也吴人笑其言而蜀果降于魏晋来伐吴&#使悌督沈莹诸葛靓帅众三万渡江逆之至牛渚沈莹曰晋治水军于蜀久矣今倾国大举万里齐力必悉益州之众浮江而下我上流诸军无有戒备名将皆死幼少当任恐边江诸城尽莫能御也晋之水军必至于此矣宜畜众力待来一战若胜之日江西自清上方虽坏可还取之今渡江逆战胜不可保若或摧丧则大事去矣悌曰吴之将亡贤愚所知非今日也吾恐蜀兵来至此众心必骇惧不可复整今宜渡江可用决战力争若其败丧则同死社稷无所复恨若其克胜则比敌奔走兵势万倍便当乘威南上逆之中道不忧不破也若如子计恐行散尽相与坐待敌到君臣俱降无复一人死难者不亦辱乎遂渡江战吴军大败诸葛靓与五六百人退走使过迎悌悌不肯去靓自往牵之谓曰且夫天下存亡有大数岂卿一人所知如何故自取死为悌垂涕曰仲思今日是我死日也且我作儿童时便为卿家丞相所拔常恐不得其死负名贤知顾今以身徇社稷复何遁邪莫牵曳之如是靓流涕放之去百余步已见为晋军所杀　　柳荣
按临海县志荣邑人元帅张悌收置幕下随悌渡江以御晋师积忧成疾死去复苏大呼元帅被害次日悌果败绩见杀　　黄他
按临海县志他章安小吏身当白刃济君于难　　虞忠按会稽典录忠字世方翻第五子贞固干事好识人物造吴郡陆机于童&#之年称上虞魏迁于无名之初终皆远致为着闻之士交同县王岐于孤宦之族仕进先至宜都太守忠乃代之晋征吴忠与夷道监陆晏晏弟中夏督景坚守不下城溃被害
　忠烈部名臣列传六
　　晋一
　　毛照
按册府元龟照为将军与吴军战杀吴前部督修则璜等后食尽为吴人所获以照壮勇欲赦之而则子允固求杀照照亦不为璜等屈璜等怒面缚照诘之曰晋贼照厉声曰吴狗何等为贼吴人生割其腹允割其心肝骂曰庸复作贼照犹骂不止曰尚欲斩汝孙&#&#汝父尚死狗也乃斩之武帝闻而哀矜即诏使照长子袭爵余三子皆关内侯　　胡烈
按晋书武帝本纪泰始六年六月戊午秦州刺史胡烈击叛寇于万斛堆力战死之　　董元
按晋书武帝本纪泰始七年夏四月九真太守董元为吴将虞泛所攻军败死之　　牵弘
按晋书武帝本纪泰始七年夏四月北地胡寇金城凉州刺史牵弘讨之群寇内叛围弘于青山弘军败死之　　杨仓
按通鉴纲目泰始八年夏晋益州牙门张弘作乱杀刺史皇甫晏兵曹从事杨仓勒兵战死　　杨欣
按晋书武帝本纪咸宁四年六月凉州刺史杨欣与寇若罗拔能等战于武威败绩死之　　周处
按晋书本传处字子隐义兴阳羡人也父鲂吴鄱阳太守处少孤未弱冠膂力绝人好驰骋田猎不修细行纵情肆欲州曲患之处自知为人所恶乃慨然有改励之志谓父老曰今时和岁丰何苦而不乐邪父老叹曰三害未除何乐之有处曰何谓也答曰南山白额猛兽长桥下蛟并子为三矣处曰若此为患吾能除之父老曰子若除之则一郡之大庆非徒去害而已处乃入山射杀猛兽因投水搏蛟蛟或沉或浮行数十里而处与之俱经三日三夜人谓死皆相庆贺处果杀蛟而反闻乡里相庆始知人患己之甚乃入吴寻二陆时机不在见云具以情告曰欲自修而年已蹉跎恐将无及云曰古人贵朝闻夕改君前涂尚可且患志之不立何忧名之不彰处遂励志好学有文思志存义烈言必忠信克己&#年州府交辟仕吴为东观左丞孙&#末为无难督及吴平王浑登建邺宫酾酒既酣谓吴人曰诸君亡国之余得无戚乎处对曰汉末分崩三国鼎立魏灭于前吴亡于后亡国之戚岂惟一人浑有惭色入洛稍迁新平太守抚和戎狄叛羌归附雍土美之转广汉太守郡多滞讼有经三十年而不决者处详其枉直一朝决遣以母老罢归寻除楚内史未之官征拜散骑常侍处曰古人辞大不辞小乃先之楚而郡既经丧乱新旧杂居风俗未一处敦以教义又检尸骸无主及白骨在野收葬之然始就征远近称叹及居近侍多所规讽迁御史中丞凡所纠劾不避宠戚梁王肜违法处深文按之及氐人齐万年反朝臣恶处强直皆曰处吴之名将子也忠烈果毅乃使隶夏侯骏西征伏波将军孙秀知其将死谓之曰卿有老母可以此辞也处曰忠孝之道安得两全既辞亲事君父母复安得而子乎今日是我死所也万年闻之曰周府君昔临新平我知其为人才兼文武若专断而来不可当也如受制于人此成擒耳既而梁王肜为征西大将军都督关中诸军事处知肜不平必当陷己自以人臣尽节不宜辞惮乃悲慨即路志不生还中书令陈准知肜将逞宿憾乃言于朝曰骏及梁王皆是贵戚非将帅之才进不求名退不畏咎周处吴人忠勇果劲有怨无援将必丧身宜诏孟观以精兵万人为处前锋必能殄寇不然肜当使处先驱其败必也朝廷不从时贼屯梁山有众七万而骏逼处以五千兵击之处曰军无后继必至覆败虽在亡身为国取耻肜复命处进讨乃与振威将军卢播雍州刺史解系攻万年于六陌将战处军人未食肜促令速进而绝其后继处知必败赋诗曰去去世事已策马观西戎藜藿甘粱黍期之克令终言毕而战自旦及暮斩首万计弦绝矢尽播系不救左右劝退处按剑曰此是吾效节授命之日何退之为且古者良将受命凶门以出盖有进无退也今诸军负信势必不振我为大臣以身殉国不亦可乎遂力战而没追赠平西将军赐钱百万葬地一顷京城地五十亩为第又赐王家近田五顷诏曰处母年老加以远人朕每愍念给其医药酒米赐以终年处着默语三十篇及风土记并撰集吴书时潘岳奉诏作关中诗曰周殉师令身膏齐斧人之云亡贞节克举又西戎校尉阎缵亦上诗云周全其节令问不已身虽云没书名良史及元帝为晋王将加处策谥太常贺循议曰处履德清方才量高出历守四郡安人立政入司百寮贞节不挠在戎致身见危授命此皆忠贤之茂实烈士之远节按谥法执德不回曰孝遂以谥焉有三子&#靖札靖早卒&#札并知名　　王豹
按晋书忠义传豹顺阳人也少而抗直初为豫州别驾齐王冏为大司马以豹为主簿冏骄纵失天下心豹致笺于冏曰豹闻王臣謇謇匪躬之故将以安主定时保存社稷者也是以为人臣而欺其君者刑罚不足以为诛为人主而逆其谏者灵厉不足以为谥伏惟明公虚心下士开怀纳善款诚以着而逆耳之言未入于听豹伏思晋政渐缺始自元康以来宰相在位未有一人获终乃事势使然未为辄有不善也今公&#平祸乱安国定家故复因前倾败之法寻中间覆车之轨欲冀长存非所敢闻今河间树根于关右成都盘桓于旧魏新野大封于江汉三面贵王各以方刚强盛并兴戎马处险害之地且明公兴义讨逆功盖天下圣德光茂名震当世今以难赏之功挟震主之威独据京都专执大权进则亢龙有悔退则蒺藜生庭冀此求安未知其福敢以浅见陈写愚情昔武王伐纣封建诸侯为二伯自陕以东周公主之自陕以西召公主之及至其末霸国之世不过数州之地四海强兵不敢入窥九鼎所以然者天下习于所奉故也今诚能尊用周法以成都为北州伯统河北之王侯明公为南州伯以摄南土之官长各因本职出居其方树德于外尽忠于内岁终率所领而贡于朝简良才命贤隽以为天子百官则四海长宁万国幸甚明公之德当与周召同其至美危败路塞社稷可保愿明公思高祖纳娄敬之策悟张良履足之谋远临深之危保泰山之安若合圣思宛许可都也书入无报豹重笺曰豹书御已来十有二日而圣旨高远未垂采察不赐一字之令不敕可否之宜盖霸王之神宝安危之秘术不可须臾而忽者也伏思明公挟大功抱大名怀大德执大权此四大者域中所不能容贤圣所以战战兢兢日昃不暇食虽休勿休者也昔周公以武王为兄成王为君伐纣有功以亲辅政执德弘深圣思博远至忠至仁至孝至敬而摄事之日四国流言离主出奔居东三年赖风雨之变成王感悟若不遭皇天之应神人之察恐公旦之祸未知所限也至于执政犹与召公分陕为伯今明公自视功德孰如周公且元康以来宰相之患危机窃发不及容思密祸潜起辄在呼岂复晏然得全生讣前鉴不远公所亲见也君子不有远虑必有近忧忧至乃悟悔无所及也今若从豹此策皆遣王侯之国北与成都分河为伯成都在邺明公都宛宽方千里以与圻内侯伯子男小大相率结好要盟同奖皇家贡御之法一如周典若合圣规可先旨与成都共论虽以小才愿备行人昔厮养燕赵之微者耳百里奚秦楚之商人也一开其说两国以宁况豹虽陋大州之纲纪加明公起事险难之主簿也故身虽轻其言未必否也冏令曰得前后白事具意辄别思量也会长沙王乂至于冏案上见豹笺谓冏曰小子离间骨肉何不铜&#下打杀冏既不能嘉豹之策遂纳乂言乃奏豹曰臣忿奸凶肆逆皇祚颠坠与成都长沙新野共兴义兵安复社稷唯欲戮力皇家与亲亲宗室腹心从事此臣夙夜自誓无负神明而主簿王豹比有白事敢造异端谓臣忝备宰相必遘危害虑在一旦不祥之声可跷足而待欲臣与成都分陕为伯尽出蕃王上诬圣朝鉴御之威下长妖惑疑阻众心噂沓背憎巧卖两端讪上谤下谗内间外遘恶导奸坐生猜嫌昔孔丘匡鲁乃诛少正子产相郑先戮邓析诚以交乱名实若赵高诡怪之类也豹为臣不忠不顺不义辄&#都街考竟以明邪正豹将死曰悬吾头大司马门见兵之攻齐也众庶冤之俄而冏败　　皇甫重弟商
　子昌

按晋书本传重字伦叔安定朝人也性沈果有才用为司空张华所知稍迁新平太守元康中华版为秦州刺史齐王冏辅政以重弟商为参军冏诛长沙王乂又以为参军时河间王颙镇关中其将李含先与商重有隙每衔之及此说颙曰商为乂所任重终不为人用宜急除之以去一方之患可表迁重为内职因其经长安乃执之重知其谋乃露檄上尚书以颙信任李含将欲为乱召集陇上士众以讨含为名乂以兵革累兴今始宁息表请遣使诏重罢兵征含为河南尹含既就征重不奉诏颙遣金城太守游楷陇西太守韩稚等四郡兵攻之顷之成都王颖与颙起兵共攻乂以讨后父尚书仆射羊元之及商为名乂以商为左将军河东太守领万余人于阙门距张方为方所破颙军遂进乂既屡败乃使商间行赍帝手诏使游楷尽罢兵令重进军讨颙商行过长安至新平遇其从甥从甥素憎商以告颙颙捕得商杀之乂既败重犹坚守闭塞外门城内莫知而四郡兵筑土山攻城重辄以连弩射之所在为地窟以防外攻权变百端外军不得近城将士为之死战颙知不可拔乃上表求遣御史宣诏谕之令降重知非朝廷本意不奉诏获御史驺人问曰我弟将兵来欲至未驺云已为河间王所害重失色立杀驺于是城内知无外救遂共杀重先是重被围急遣养子昌请救于东海王越越以颙新废成都王颖与山东连和不肯出兵昌乃与故殿中人杨篇诈称越命迎羊后于金墉城入宫以后令发兵讨张方奉迎大驾事起仓卒百官初皆从之俄而又共诛昌　　刘沉　博　皇甫
按晋书忠义传沉字道真燕国蓟人也世为北州名族少仕州郡博学好古太保瓘辟为掾领本邑大中正敦儒道爱贤能进霍原为二品及申理张华皆辞旨明峻为当时所称齐王冏辅政引为左长史迁侍中于时李流乱蜀诏沉以侍中假节统益州刺史罗尚梁州刺史许雄等以讨流行次长安河间王颙请留沉为军司遣席薳代之后领雍州刺史及张昌作乱诏颙遣沉将州兵万人征西府五千人自蓝田关以讨之颙不奉诏沉自领州兵至蓝田颙又逼夺其众长沙王乂命沉将武吏四百人还州张方既逼京师王师屡败王湖祖逖言于乂曰刘沉忠义果毅雍州兵力足制河间宜启上诏与沉使发兵袭颙颙窘急必召张方以自救此计之良也乂从之沉奉诏驰檄四境合七郡之众及守防诸军坞壁甲士万余人以安定太守博新平太守张光安定功曹皇甫为先登袭长安颙时顿于郑县之高平亭为东军声援闻沉兵起还镇渭城遣督护虞夔率步骑万余人逆沉于好畤接战夔众败颙大惧退入长安果急呼张方沉渡渭而垒颙每遣兵出斗辄不利沉乘胜攻之使博以精甲五千从长安门而入力战至颙帐下沉军来迟颙军见等无继气益倍冯翊太守张辅率众救颙横击之大战于府门博父子皆死之又被擒颙奇壮勇将活之不为之屈于是见杀沉军遂败率余卒屯于故营张方遣其将敦伟夜至沉军大惊而溃与麾下百余人南遁为陈仓令所执沉谓颙曰夫知己之顾轻在三之节重不可违君父之诏量强弱以苟全投袂之日期之必死葅醢之戮甘之如荠辞义慷慨见者哀之颙怒鞭之而后腰斩有识者以颙干上犯顺虐害忠义知其灭亡不久也　　淮南王允
子秦王郁
　汉王迪

按晋书惠帝本纪永康元年四月丁酉以淮南王允为骠骑将军秋八月允举兵讨赵王伦不克允及其二子秦王郁汉王迪皆遇害按通鉴纲自赵王伦以允为骠骑将军领中护军允性沉毅宿卫将士皆畏服之知伦秀有异志谋讨之伦志转允为太尉外示优崇实夺其兵权允遂帅国兵数百人直出大呼曰赵王反我讨之从者左袒于是从者甚众遂围相府伦与战屡败死者千余人允结陈于承华门前中书令陈淮欲应允言于帝遣伏引持白虎幡以解斗伦子汝阴王虔在门下省阴与引誓曰富贵当共之引乃诈言有诏助淮南王允不之觉开陈受诏引因杀之坐允夷灭者数千人　　贾浑按晋书忠义传浑不知何郡人也太安中为介休令及刘元海作乱遣其将乔晞攻陷之浑抗节不降曰吾为晋守不能全之岂苟求生以事寇贼何面目以视息世间哉晞怒执将杀之晞将尹崧曰将军舍之以劝事君晞不听遂害之按通鉴纲目汉王渊遣刘曜寇太原取泫氏乔晞寇西河取介休介休令贾浑不降晞杀之将纳其妻宗氏宗氏骂晞而哭晞又杀之渊闻之大怒曰使天道有知乔晞望有种乎追还降秩四等收浑尸葬之　　嵇绍按晋书忠义传绍字延祖魏中散大夫康之子也十岁而孤事母孝谨以父得罪靖居私门山涛领选启武帝曰康诰有言父子罪不相及嵇绍贤侔郄缺宜加旌命请为秘书郎帝谓涛曰如卿所言乃堪为丞何但郎也乃发诏征之起家为秘书丞绍始入洛或谓王戎曰昨于稠人中始见嵇绍昂昂然如野鹤之在鸡群戎曰君复未见其父耳累迁汝阴太守尚书左仆射裴頠亦深器之每曰使延祖为吏部尚书可使天下无复遗才矣沛国戴晞少有才智与绍从子含相友善时人许以远致绍以为必不成器晞后为司州主簿以无行被斥州党称绍有知人之明转豫章内史以母忧不之官服阕拜徐州刺史时石崇为都督性虽骄暴而绍将之以道崇甚亲敬之后以长子丧去职元康初为给事黄门侍郎时侍中贾谧以外戚之宠年少居位潘岳杜斌等皆附托焉谧求交于绍绍距而不答及谧诛绍时在省以不阿比凶族封弋阳子迁散骑常侍领国子博士太尉广陵公陈准薨太常奏谥绍驳曰谥号所以垂之不朽大行受大名细行受细名文武显于功德灵厉表于暗蔽自顷礼官协情谥不依本准谥为过宜谥曰缪事下太常时虽不从朝廷惮焉赵王伦篡位署为侍中惠帝复阼遂居其职司空张华为伦所诛议者追理其事欲复其爵绍又驳之曰臣之事君当除烦去惑华历位内外虽粗有善事然阖棺之责着于远近兆祸始乱华实为之故郑讨幽公之乱斫子家之棺鲁戮隐罪终篇贬翚未忍重戮事已弘矣谓不宜复其爵位理其无罪时帝初反正绍又上疏曰臣闻改前辙者则车不倾革往弊者则政不爽太一统于元首百司役于多士故周文兴于上成康穆于下也存不忘亡昜之善义愿陛下无忘金墉大司马无忘颍上大将军无忘黄桥则祸乱之萌无由而兆矣齐王冏既辅政大兴第舍骄奢滋甚绍以书谏曰夏禹以卑室称美唐虞以茅茨显德丰屋蔀家无益危亡窃承毁败大乐以广第舍兴造功力为三王立宅此岂今日之先急哉今大事始定万姓颙颙咸待覆润宜省起造之烦深思谦损之理复主之勋不可弃矣矢石之殆不可忘也冏虽谦顺以报之而卒不能用绍尝诣冏谘事遇冏燕会召董艾葛旟等共论时政艾言于冏曰嵇侍中善于丝竹公可令操之左右进琴绍推不受冏曰今日为欢卿何吝此耶绍对曰公匡复社稷当轨物作则垂之于后绍虽虚鄙忝备常伯腰绂冠冕鸣玉殿省岂可操执丝竹以为伶人之事若释公服从私宴所不敢辞也冏大惭艾等不自得而退顷之以公事免冏以为左司马旬日冏被诛初兵交绍奔散赴宫有持弩在东阁下者将射之遇有殿中将兵萧隆见绍姿容长者疑非凡人趋前拔箭于此得免遂还荥阳旧宅寻征为御史中丞未拜复为侍中河间王颙成都王颖举兵向京都以讨长沙王乂大驾次于城东乂宣言于众曰今日西讨欲谁为都督乎六军之士皆曰愿嵇侍中戮力前驱死犹生也遂拜绍使执节平西将军属乂被执绍复为侍中公王以下皆诣邺谢罪于颖绍等咸见废黜免为庶人寻而朝廷复有北征之役征绍复其爵位绍以天子蒙尘承诏驰诣行在所值王师败绩于荡阴百官及侍卫莫不散溃唯绍俨然端冕以身捍卫兵交御辇飞箭雨集绍遂被害于帝侧血溅御服天子深哀叹之及事定左右欲浣衣帝曰此嵇侍中血勿去初绍之行也侍中秦准谓曰今日向难卿有佳马否绍正色曰大驾亲征以正伐逆理必有征无战若使皇舆失守臣节有在骏马何为闻者莫不叹息及张方逼帝迁长安河间王颙表赠绍司空进爵为公会帝还洛阳事遂未行东海王越屯许路经荥阳过绍墓哭之悲恸刊石立碑又表赠官爵帝乃遣使册赠侍中光禄大夫加金章紫绶进爵为侯赐墓田一顷客十户祠以少牢元帝为左丞相承制以绍死节事重而赠礼未副勋德更表赠太尉祠以太牢及帝即位赐谥曰忠穆复加太牢之祠绍诞于行己不饰小节然旷而有检通而不杂与从子含等五人共居抚恤如所同生门人故吏思慕遗爱行服墓次毕三年者三十余人长子有父风早夭以从孙翰袭封成帝时追述绍忠以翰为奉朝请翰以无兄弟自表还本宗太元中孝武帝诏曰褒德显仁哲王令典故太尉忠穆公执德高邈在否弥宣贞洁之风义着千载每念其事怆然伤怀忠贞之嗣蒸尝宜远所以大明至节崇奖名教可访其宗族袭爵主祀于是复以翰孙旷为弋阳侯　　庞伉
按山东通志伉怀帝永嘉初为东牟太守兴利便民奏治行最等朝野悉闻其贤时王弥寇青徐势张甚伉力拒之遇害登人祠祀之　　王粹
按晋书怀帝本纪永嘉二年十一月己酉石勒寇邺魏郡太守王粹战败死之　　曹摅
按晋书本传摅字颜远谯国谯人也惠帝末为襄城太守时襄城屡经寇难摅绥怀振理旬月克复永嘉二年高密王简镇襄阳以摅为征南司马其年流人王逌等聚众屯冠军寇掠城邑简遣参军崔旷讨之令摅督护旷旷奸凶人也谲摅前战期为后继既而不至摅独与逌战于郦县军败死之　　路述
按册府元龟述为河东太守永嘉二年七月刘元海寇平阳太守朱抽奔京师述力战死之　　谯登
按后贤志登字慎明巴西西克国人谯周孙也仲父熙察孝廉本郡大中正沔阳令叔父同字彦绍少知名拒州郡之命梁州刺史寿良舆东羌校尉何攀贡之三司及大将军幕府为尚书郎除锡令亦有为作传者登少以公亮义烈闻郡命功曹州辟主簿别驾从事领阴平太守郡五官素大姓豪擅侵凌羌晋登诛之郡中皆肃后以李特作乱本郡没寇父为李雄巴西太守马晚所杀乃东诣镇南刘公请兵时中原乱守公三年不能得兵表拜扬烈将军梓潼内史使合义募登凡募巴蜀流士得二千人镇西将军罗尚以退住巴郡登从尚索益军讨雄不得乃往攻宕渠斩晚食其肝巴西贼破复诣尚求军尚参佐多以必无利登愤恚数凌折之又加责于尚尚但下之而已会罗杀雄太尉李离举梓潼来降登径进涪城雄自攻登为登所破而尚将张罗进屯犍为之合水文硕杀雄太宰李国以巴西降罗遣军掠广汉破雄叔父骧掳其妻子募人斫雄头贼以向困而尚本参佐恨登之见矜侮不供其军食益州刺史皮素至巴东敕平西送故遣将张顺杨显救登至垫江素遇害显还雄知登乏食遣骧致攻兵穷士饿誓死不退众亦饿死而无去者永嘉三年为骧所生得与登致雄言辞慷慨涕泣欷歔无服降臣折情雄乃杀之囚其军士皆以为奴畀兵士而连阴雨百余日雄中以登为枉而所领无辜怒气感天下赦出登军士湮没者初尚之在成都也与雄攻战郫令犍为张昕钦明每摧破雄雄众战之而救助不能并心为雄所杀雄常言罗尚将均如张昕辈吾族早无遗矣时牙门左汜亦有战功尚不能益其兵谷汜恚恨以母丧归尚累召不往尚怒曰微左汜当不灭贼乎遂杀之雄闻汜死大小相贺　　缪播
按晋书本传播字宣则兰陵人也父悦光禄大夫播才思清辩有意义高密王泰为司空以播为祭酒累迁太弟中庶子惠帝幸长安河间王颙欲挟天子令诸侯东海王越将起兵奉迎天子以播父时故吏委以心膂播从弟右卫率引颙前妃之弟也越遣播引诣长安说颙令奉帝还洛约与颙分陕为伯播引素为颙所敬信既相见虚怀从之颙将张方自以罪重惧为诛首谓颙曰今据形胜之地国富兵强奉天子以号令谁敢不服颙惑方所谋犹豫不决方恶播引为越游说阴欲杀之播等亦虑方为难不敢复言时越兵锋甚盛颙深忧之播引乃复说颙急斩方以谢可不劳而安颙从之于是斩方以谢山东诸侯颙后悔之又以兵距越屡为越所败帝反旧都播亦从太弟还洛契阔艰难深相亲狎及帝崩太弟即帝位是为怀帝以播为给事黄门侍郎俄转侍中徙中书令任遇日隆专管诏命时越威权自己帝力不能讨心甚恶之以播引等有公辅之量又尽忠于国故委以心膂越惧为己害因入朝以兵入宫执播等于帝侧帝叹曰奸臣贼子无世无之不自我先不自我后哀哉起执播等手涕泗歔欷不能自禁越遂害之朝野愤惋咸曰善人国之纪也而加虐焉其能终乎及越薨帝赠播卫尉祠以少牢　　缪引
按晋书缪播传播从弟引字休祖安平献王外孙也与播名誉略齐初为尚书郎后迁太弟左卫率转魏郡太守及王浚军逼邺石超等大败引奔东海王越于徐州越使引与播俱入关而所说得行大驾东还越以引为冠军将军南阳太守引从蓝田出武关之南阳前守卫展距引不受引乃还洛怀帝即位拜引左卫将军转散骑常侍太仆卿既而与播及帝舅王廷尚书何绥太史令高堂冲并参机密为东海王越所杀　　张光
按晋书本传光字景武江夏锺武人也身长八尺明眉目美音声少为郡吏家世有部曲以牙门将伐吴有功迁江夏西部都尉转北地都尉初赵王伦为关中都督氐羌反叛太守张损战没郡县吏士少有全者光以百余人戍马兰山北贼围之百余日光抚厉将士屡出奇兵击贼破之光以兵少路远自分败没会梁王肜遣司马索靖将兵迎光举军悲泣遂还长安肜表光处绝围之地有耿恭之忠宜加甄赏以明奖劝于是擢授新平太守加鼓吹属雍州刺史刘忱被密诏讨河间王颙光起兵助忱忱时委任秦州刺史皇甫重重自以关西大族心每轻光谋多不用及二州军溃为颙所擒颙谓光曰前起兵欲作何策光正色答曰但刘雍州不用鄙计故令大王得有今日也颙壮之引与欢宴弥日表为右卫司马陈敏作乱除光顺阳太守加陵江将军率步骑五千诣荆州讨之刺史刘弘雅敬重光称为南楚之秀时江夏太守侃与敏大将钱端相距于长岐将战襄阳太守皮初为步军使光设伏以待之武陵太守苗光为水军藏舟舰于沔水皮初等与贼交战光发伏兵应之水陆同奋贼众大败弘表光有殊勋迁材官将军梁州刺史先是秦州人邓定等二千余家饥饿流入汉中保于城固渐为抄盗梁州刺史张殷遣巴西太守张燕讨之定窘急伪乞降于燕并馈燕金银燕喜为之缓师定密结李雄雄遣众救定燕退定遂进逼汉中太守杜正冲东奔魏兴殷亦弃官而遁光不得赴州止于魏兴乃结诸郡守共谋进取燕唱言曰汉中荒败迫近大贼&#复之事当俟英雄正冲曰张燕受贼金银不时进讨阻兵缓寇致丧汉中实燕之罪也光于是发怒呵燕令出斩之以徇绥抚荒残百姓悦服光于是却镇汉中时逆贼王如余党李运杨武等自襄阳将三千余家入汉中光遣参军晋邈率众于黄金距之邈受运重赂劝光纳运光从邈言使居城固既而邈以运多珍货又欲夺之复言于光曰运之徒属不事佃农但营器杖意在难测可掩而取之光又信焉遣邈众讨运不&#光乞师于氐王杨茂搜茂搜遣子难敌助之难敌求货于光光不与杨武乃厚赂难敌谓之曰流人宝物悉在光处今伐我不如伐光难敌大喜声言助光内与运同光弗之知也遣息援率众助邈运与难敌夹攻邈等援为流矢所中死贼遂大盛光婴城固守自夏迄冬愤激成疾佐吏及百姓咸劝光退据魏兴光按剑曰吾受国厚恩不能剪除寇贼今得自死便如登仙何得退还也声绝而卒时年五十五百姓悲泣远近伤惜之有二子炅迈炅少辟太宰掾迈多才略有父风州人推迈权领州事与贼战没别驾范旷及督护王乔奉光妻息率其遗众还据魏兴其后义阳太守任愔为梁州光妻子归本郡南阳太守应詹白都督王敦称光在梁州能兴微继绝威振巴汉值中原倾覆征镇失守外无救助内阙资储以寡敌众经年抗御厉节不挠宜应追论显赠以慰存亡敦不能从　　施融　曹超
按晋书怀帝本纪永嘉三年秋七月刘元海遣子聪及王弥寇上党围壶关并州刺史刘琨使兵救之为聪所败淮南内史王旷将军施融曹超及聪战又败超融死之　　襄阳王范
按通鉴纲目怀帝永嘉五年石勒率轻骑追太傅越之丧及于苦县大败晋兵纵骑围而射之将士十余万人无一免者众人畏死多自陈述独襄阳王范神色俨然顾呵之曰今日之事何复纷纭勒谓孔苌曰吾行天下多矣未尝见此辈人当可存乎苌曰彼皆晋之王公终不为吾用勒曰虽然要不可加以锋刀夜使人排墙杀之　　滕育
按衡州府志育为衡阳内史永嘉五年益州流人汝班梁州流人蹇抚作乱于湘州执刺史苟眺南破零陵桂阳诸郡育死之　　郝诜
按册府元龟诜为平北将军刘琨部将永嘉六年七月石勒寇冀州刘粲寇晋阳诜帅众御粲诜败绩死之　　贾匹
按晋书本传匹字彦度武威人魏太尉诩之曾孙也少有志略器望甚伟见之者莫不悦附特为武夫之所瞻仰愿为致命初辟公府遂历显职迁安定太守雍州刺史丁绰贪横失百姓心乃谮匹于南阳王模模以军司谢班代之匹奔泸水与胡彭荡仲及氐窦首结为兄弟聚众攻班绰奔武都匹复入安定杀班愍帝以匹为骠骑将军雍州刺史封酒泉公时诸郡百姓饥馑白骨蔽野百无一存匹帅戎晋二万余人将伐长安西平太守竺恢亦固守刘粲闻之使刘曜刘雅及赵染距匹先攻恢不&#匹邀击大败之曜中流矢退走匹追之至于甘泉旋自渭桥袭荡仲杀之遂迎秦王奉为皇太子后荡仲子夫护帅群胡攻之匹败走夜堕于涧为夫护所害匹勇略有志节以匡复晋室为己任不幸颠坠时人咸痛惜之　　华轶
按晋书本传轶字彦夏平原人魏太尉歆之曾孙也祖表太中大夫父河南尹轶少有才气闻于当世泛爱博纳众论美之初为博士累迁散骑常侍东海王越牧兖州引为留府长史永嘉中历振威将军江州刺史虽逢丧乱每崇典礼置儒林祭酒以弘道训乃下教曰今大义颓替礼典无宗朝廷滞议莫能攸正常以慨然宜特立此官以弘其事军谘祭酒杜夷栖情元远确然绝俗才学精博道行优备其以为儒林祭酒俄被越檄使助讨诸贼轶遣前江夏太守陶侃为扬武将军率兵三千屯夏口以为声援轶在州甚有威惠州之豪士接以友道得江表之欢心流亡之士赴之如归时天子孤危四方瓦解轶有匡天下之志每遣贡献入洛不失臣节谓使者曰若洛都道断可输之琅邪王以明吾之为司马氏也轶自以受洛京所遣而为寿春所督时洛京尚存不能祗承元帝教命郡县多谏之轶不纳曰吾欲见诏书耳时帝遣扬烈将军周访率众屯彭泽以备轶访过姑孰着作郎干宝见而问之访曰大府受命令屯彭泽彭泽江州西门也华彦夏有忧天下之诚而不欲碌碌受人控御顷来纷纭粗有嫌隙今又无故以兵守其门将成其衅吾当屯寻阳故县既在江西可以扞御北方又无嫌于相逼也寻洛郡不守司空荀藩移檄而以帝为盟主既而帝承制改易长史轶又不从命于是遣左将军王敦都督甘卓周访宋典赵诱等讨之轶遣别驾陈雄屯彭泽以距敦自为舟军以为外援武昌太守冯逸次于湓口访击逸破之前江州刺史卫展不为轶所礼心常怏怏至是与豫章太守周广为内应潜军袭轶轶众溃奔于安城追斩之及其五子传首建邺初广陵高悝寓居江州轶辟为西曹掾寻而轶败悝藏匿轶二子及妻崎岖经年既而遇赦悝携之出首帝嘉而宥之　　魏浚
按晋书本传浚东郡东阿人也寓居关中初为雍州小史河间王颙败乱之后以为武威将军后为度支校尉有干用永嘉末与流人数百家东保河阴之硖石时京邑荒俭浚掠得谷麦献之怀帝帝以为扬威将军平阳太守度支如故以乱不之官及洛阳陷屯于洛北石梁坞抚养遗众渐修军器其附贼者皆先解喻说大晋运数灵长行已建立归之者甚众其有恃远不从命者遣将讨之服从而已不加侵暴于是远近感悦襁负至者甚众刘琨承制假浚河南尹时太尉荀藩建行台在密县浚诣藩谘谋军事藩甚悦要李矩同会矩将夜赴之矩官属以浚不可信不宜夜往矩曰忠臣同心将何疑乎及会客主尽欢浚因与矩相结而去刘曜忌浚得众率众军围之刘演郭默遣军来救曜分兵逆于河北乃伏兵深隐处以邀演默军大破之尽掳演等骑浚夜遁走为曜所得遂死之追赠平西将军族子该领其众　　阎鼎
按晋书本传鼎字台臣天水人也初为太傅东海王越参军转卷令行豫州刺史事屯许昌遭母丧乃于密县间鸠聚西州流人数千欲还乡里值京师失守秦王出奔密中司空荀藩藩弟司隶校尉组及中领军华恒河南尹华荟在密县建立行台以密近贼南趣许颍司徒左长史刘畴在密为坞主中书令李太傅参军驺捷刘蔚镇军长史周顗司马李述皆来赴畴佥以鼎有才用且手握强兵劝藩假鼎冠军将军豫州刺史蔚等为参佐鼎少有大志因西土人思归欲立功乡里乃与抚军长史王毗司马傅逊怀翼戴秦王之计谓畴捷等曰山东非霸王处不如关中河阳令傅畅遗鼎书劝奉秦王过洛阳谒拜山陵径据长安绥合夷晋兴起义众&#复宗庙雪社稷之耻鼎得书便欲诣洛流人谓北道近河惧有抄截欲南自武关向长安畴等皆山东人咸不愿西入荀藩及畴捷等并逃散鼎追藩不及等见杀唯顗述走得免遂奉秦王行止上洛为山贼所袭杀百余人率余众西至蓝田时刘聪向长安为雍州刺史贾匹所逐走还平阳匹遣人奉迎秦王遂至长安而与大司马南阳王保卫将军梁芬京兆尹梁综等并同心推戴立王为皇太子登坛告天立社稷宗庙以鼎为太子詹事总摄百揆梁综与鼎争权鼎杀综以王毗为京兆尹鼎首建大谋立功天下始平太守曲允抚夷护军索綝并害其功且欲专权冯翊太守梁纬北地太守梁肃并综母弟綝之姻也谋欲除鼎乃证其有无君之心专戮大臣请讨之遂攻鼎鼎出奔雍为氐窦首所杀传首长安　　王堪
按册府元龟堪为安北将军石勒袭白马堪死之　　尹虞按广东通志虞长沙人慷慨有志节永嘉初为始兴太守治民弭盗张弛有法每以忠义相勉士多效命家训肃然郡民化之秩满还家值杜弢作乱虞举义兵于巴陵号曰监军移檄讨弢乘胜进长沙亡何败没二女有殊色为弢所得将妻之二女曰安有二千石女为贼妇耶吾何惜一死弢杀之广州刺史郭讷闻虞举事遣始兴太守严佐帅师相援败还始得虞凶问吏民莫不哀悼　　庾　　　　　　　王&#
按晋书庾峻传峻子字子琚性淳和好学行己忠恕少历散骑常侍本国中正侍中封长岑男怀帝之没刘元海也从在平阳元海大会因使帝行酒不胜悲愤再拜上酒因大号哭贼恶之会有告及王&#等谋应刘琨者元海因图弒逆等并遇害初洛阳之未陷也为侍中直于省内谓同僚许遐曰世路如此祸难将及吾当死乎此屋耳及是竟不免焉太元末追谥曰贞　　李恽
按晋书愍帝本纪建兴元年四月石勒攻龙骧将军李恽于上白恽败死之　　张髦
按晋书愍帝本纪建兴元年九月刘聪寇河南河南尹张髦死之　　谢摛
按晋书愍帝本纪建兴三年二月荆州刺史陶侃破王&#于巴陵杜弢别将杜弘张彦与临川内史谢摛战于海&#摛败绩死之　　鲁充　梁纬　皇甫阳
</div>
    <div class="pagination">
<a href="官常典忠烈部_page2.html">上一页</a><a href="官常典忠烈部.html">1</a><a href="官常典忠烈部_page2.html">2</a><span class="current-page">3</span><a href="官常典忠烈部_page4.html">4</a><a href="官常典忠烈部_page5.html">5</a><a href="官常典忠烈部_page6.html">6</a><a href="官常典忠烈部_page7.html">7</a><a href="官常典忠烈部_page8.html">8</a><span>...</span><a href="官常典忠烈部_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
