<!DOCTYPE html>
<html>
 <head>
  <meta charset="utf-8"/>
  <title>
   官常典公辅部 - 第 12 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典公辅部 - 第 12 页/共 19 页
  </h1>
  <div class="content">
   按唐书薛收传收子元超九岁袭爵及长好学善属文尚巢王女和静县主累授太子舍人高宗即位迁给事中数上书陈当世得失帝嘉纳转中书舍人弘文馆学士省中有盘石道衡为侍郎时常据以草制元超每见辄泫然流涕以母丧解夺服授黄门侍郎检校太子左庶子所荐豪俊士若任希古高智周郭正一王义方孟利贞郑祖元邓元挺崔融等皆以才自名于时累拜东台侍郎李义府流嶲州旧制流人不得乘马元超为请坐贬简州刺史岁余又坐与上官仪文章款密流嶲州上元初赦还拜正谏大夫三年迁中书侍郎同中书门下三品帝校猎温泉诸蕃酋长得持弓矢从元超奏夷狄野心而使挟兵在围中非所宜帝纳可&amp;#宴诸王召元超与从容谓曰任卿中书宁藉多人哉俄拜中书令兼左庶子帝幸东都留辅太子监国手敕曰朕留卿若失一臂顾太子未习庶务关中事卿悉专之时太子射猎诏得入禁御故太子稍怠政事元超谏曰内苑之地缭丛薄冒翳荟绝磴险涂殿下截轻禽逐狡兔衔橛之变讵无可虞又户奴多反逆余或夷狄遗丑使凶谋窃发将何以御哉夫为人子者不登高不临深谓其近危辱也天皇所赐书戒丁宁惟殿下罢驰射之劳留情坟典岂不美哉帝知之遣使厚赐慰其意召太子还东都帝疾剧政出武后因阳喑乞骸骨加金紫光禄大夫卒年六十二赠光禄大夫秦州都督陪葬干陵　　李义琰按唐书本传义琰魏州昌乐人其先出陇西望姓及进士第补太原尉李绩为都督僚吏惮其威义琰独敢廷辨曲直绩甚礼之徙白水令有能名擢司刑员外郎义琰姿体魁秀博学有智识累迁中书侍郎上元中进同中书门下三品兼太子右庶子高宗欲使武后摄国政义琰与郝处俊固争事得寝章怀太子之废尽赦宫臣罪庶子薛元超等皆蹈舞义琰独引咎涕泣缙绅义之帝每顾问必鲠切不回宅无正寝弟义琎为市堂材送之义琰曰以吾为国相且自愧尚营美宇是速吾祸岂爱我者邪义琎曰凡仕为丞尉且崇第舍兄位高安可逼下哉答曰不然事难全遂物不两兴既处贵仕又广居宇非有令德必受其殃卒不许后其木久腐乃弃之义琰改葬其先使舅家移茔而兆其所帝闻怒曰是人不可使秉政义琰惧以疾乞骸骨迁银青光禄大夫听致仕乃归田里公卿以下悉祖饯通化门外时人比汉疏广垂拱初起为怀州刺史自以失武后意辞不拜卒　　高智周
按唐书本传智周常州晋陵人第进士补越王府参军迁费令与丞尉均取俸民安其化刻石颂美入擢秘书郎弘文馆直学士尝覆弈诵碑无谬者三迁兰台大夫孝敬在东宫与司文郎中贺敳司经大夫王真儒并为侍读得告还乡里叹曰进不知退取祸之道也即移病去俄拜寿州刺史其治尚文雅行部先见诸生质经义及政得失既乃录狱讼考耕饷勤惰以为常迁正谏大夫黄门侍郎仪凤初进同中书门下三品迁太子左庶子是时崔知温刘景先修国史故智周与郝处俊监莅久之罢为御史大夫与薛元超裴炎同治章怀太子狱无所同异固表去位高宗美其概授右散骑常侍请致仕听之卒年八十二赠越州都督谥曰定智周始与郝处俊来济孙处约共依江都石仲览仲览倾产结四人欢因请各语所期处俊曰丈夫惟无仕仕至宰相乃可智周济如之处约曰得为舍人在殿中周旋吐纳可也仲览使相工视之工语仲览曰高之贵君不及见之来早显而末踬高晚显而寿吾闻速登者易颠徐进者少患天道也后济居吏部处约以瀛州参军入调济曰如志拟通事舍人毕降阶劳问平生既仲览卒而济等益显智周所善义兴蒋子慎有客尝视两人曰高公位极人臣而嗣少弱蒋侯宦不达后且兴子慎终达安尉其子缯往见智周智周方贵以女妻之生子挺历湖延二州刺史生子洌涣皆擢进士洌为尚书左丞涣永泰初历鸿胪卿日本使尝遗金帛不纳唯取笺一番为书以贻其副云挺之卒洌兄弟庐墓侧植松柏千余涣终礼部尚书封汝南公洌子炼涣子铢又有清白名而高氏后无闻　　裴炎
按唐书本传炎字子隆绛州闻喜人宽厚寡言笑有奇节补弘文生休澣他生或出游炎读书不废有司欲荐状以业未就辞不举服勤十年尤通左氏春秋举明经及第补濮州司仓参军历御史起居舍人寖迁黄门侍郎调露二年同中书门下三品进拜侍中高宗幸东都留皇太子京师以炎调护帝不豫太子监国诏炎与刘齐贤郭正一于东宫平章政事及大渐受遗辅太子是为中宗改中书令旧宰相议事门下省号政事堂长孙无忌以司空房元龄以仆射魏征以太子太师皆知门下省事至炎以中书令执政事笔故徙政事堂于中书省中宗欲以后父韦元贞为侍中及授乳媪子五品官炎固执不从帝怒曰我意让国与元贞岂不可何惜侍中邪炎惧因与武后谋废帝后命炎洎刘袆之率羽林将军程务挺张虔勖勒兵入宫宣太后令扶帝下殿帝曰我何罪后曰以天下与元贞安得无罪乃废帝为庐陵王更立豫王为皇帝以定策功封永清县男后已持政稍自肆于是武承嗣请立七庙追王其先炎谏曰太后天下母以盛德临朝宜存至公不容追王祖考示自私且独不见吕氏事乎后曰吕氏之王权属生人今追崇先世在亡迹异安得同哉炎曰蔓草难图渐不可长后不悦而罢承嗣又讽太后诛韩王元嘉鲁王灵夔以绝宗室望刘袆之韦仁约畏默不敢言炎独固争后愈衔怒未几赐爵河东县侯豫王虽为帝未尝省天下事炎谋乘太后出游龙门以兵执之还政天子会久雨太后不出而止徐敬业兵兴后议讨之炎曰天子年长矣不豫政故&amp;#子有辞今若复子明辟贼不讨而解御史崔&amp;#曰炎受顾托身总大权闻乱不讨乃请太后归政此必有异图后乃捕炎送诏狱遣御史大夫骞味道御史鱼承晔参鞫之凤阁侍郎胡元范曰炎社稷臣有功于国悉心事上天下所知臣明其不反纳言刘齐贤左卫率蒋俨继辨之后曰炎反有端顾卿未知耳元范齐贤曰若炎反臣辈亦反矣后曰朕知炎反卿辈不反遂斩于都亭驿炎被劾或勉其逊辞炎曰宰相下狱理不可全卒不折节籍其家无儋石之赢初炎见裴行俭破突厥有功沮薄之乃斩降虏阿史那伏念等五十余人议者恨其娼克且使国家失信四夷以为阴祸有知云睿宗立赠太尉益州大都督谥曰忠元范申州义阳人介廉有才以炎故流死巂州　　刘袆之
按唐书本传袆之字希美常州晋陵人父子翼字小心在隋为著作郎峭直有行尝面折僚友短退无余訾李伯药曰子翼詈人人都不憾贞观初召之辞以母老诏许终养江南道巡察使李袭誉嘉其孝表所居为孝慈里母已丧召拜吴王府功曹参军终著作郎弘文馆直学士袆之少与孟利贞高智周郭正一俱以文辞称号刘孟高郭并直昭文馆俄迁右史弘文馆直学士上元中与元万顷等偕召入禁中论次新书凡千余篇高宗又密与参决时政以分宰相权时谓北门学士兄懿之亦给事中同两省先是姊为内官武后遣至外家问疾袆之因贺兰敏之私省之坐流巂州后为丐还除中书舍人仪凤中吐蕃寇边帝访侍臣所以置之讨之之宜人人异谋袆之独劝帝曰吐蕃犹禽兽虽被冯陵不足校愿戢威纾百姓之急帝内其言俄拜相王府司马检校中书侍郎帝谓曰卿家忠孝朕子赖卿以师矩冀蓬在麻不扶而挺也后既立王为帝以其参奉大议愈亲之擢中书侍郎同中书门下三品赐爵临淮县男是时诏令丛繁袆之思致华敏裁可占授少选可待也司门员外郎房先敏坐累贬卫州司马诉于相府内史骞味道谓曰太后旨袆之曰乃上从有司所奏云后闻以味道归非于上贬青州刺史加袆之太中大夫赐物百段后因曰君为元首臣为股肱以手足疾移于腹背尚为一体乎袆之引咎于己忠臣也纳言王德真推顺曰戴至德无异才惟能归善于君为时所服后曰善后私语凤阁舍人贾大隐曰后能废昏立明盍反政以安天下大隐表其言后怒曰袆之乃负我垂拱中或告袆之受归诚州都督孙万荣金与许敬宗妾私通太后遣肃州刺史王本立鞫治以敕示袆之袆之曰不经凤阁鸾台何谓之敕后以为拒制使赐死于家年五十七初袆之得罪睿宗以旧属申理之姻友冀得释袆之曰吾死矣太后威福由己而帝营救速吾祸也在狱上疏自陈临诛洗沐神色自若命其子执笔占为表子号塞不通书袆之乃自捉笔得数纸词恳哀到人皆伤之麟台郎郭翰太子文学周思钧怅叹其文后恶之贬翰巫州司法参军恩钧播州司仓参军睿宗嗣位赠袆之中书令　　郭正一
按唐书本传正一定州鼓城人贞观时由进士署第中书侍郎诏与郭待举岑长倩魏元同并同中书门下承受进止平章事平章事自正一等始永淳中真迁中书侍郎执政久明习故事文辞诏敕多出其手刘审礼与吐蕃战青海大败高宗召群臣问所以制戎正一曰吐蕃旷年梗寇师数出坐费粮赀近讨则丧威深入则不能得其巢穴今上策莫如少募兵且明烽勿事侵扰须数年之迟力有余人思战一举可破矣刘齐贤皇甫文亮等议亦与正一合帝纳之武后专国罢为国子祭酒出检校陕州刺史与张楚金元万顷皆为周兴所诬构杀之籍入其家妻息流放文章无存者　　魏元同
按唐书本传元同字和初定州鼓城人祖士廓仕齐为轻车将军元同进士擢第调长安令累官司列大夫坐与上官仪善流岭外既废不自护藉乃驰逐为生事上元初会赦还工部尚书刘审礼表其材拜岐州长史再迁吏部侍郎永淳元年诏与中书门下同承受进止平章事封巨鹿男上疏言选举法弊曰方今人不加富盗贼未衰礼谊薄者下吏不称职庶官非其才取人之道有所未尽也武德贞观庶事草创人物固乏天祚大圣享国永年异人间出诸色入流岁以千计官有常员人无定限选集猥至十不收一取舍淆紊夏商以前制度多阙至周焕然可观诸侯之臣不皆命天子王朝庶官不专一职穆王以伯冏为太仆正命曰慎简乃僚此乃自择下吏之言也太仆正特中大夫耳尚以僚属委之则三公九卿亦当然也故太宰内史并掌爵禄废置司徒司马别掌兴贤诏事是分任群司而统以数职王命其大者而自择其小者汉制诸侯自置吏四百石以下其傅相大臣则汉为置之州郡掾吏督邮从事悉任之牧守自魏晋以后始归吏部而迄于今以刀笔量才簿书察行法与世弊其来久矣尺丈之量锺庾之器非所及则不能度非所受则无以容况天下之大士类之众可委数人手乎又尸厥任者间非其选至为人择官为身择利下笔系亲疏措情观势要悠悠风尘此焉奔竞使百行折之一面九能断之数言不亦难乎且臣闻&amp;#官者不可以无学传曰学以从政不闻以政入学今贵戚子弟一皆早仕弘文崇贤千牛辇脚之类程较既浅技能亦薄而门阀有素资望自高夫所谓胄子者必裁诸学少则受业长而入官然后移家事国谓之德进夫少仕则不务学轻试则无才又勋官三卫流外之属不待州县之举直取书判非先德后言之谊臣闻国之用人如人用财贫者止糟糠富者余粱肉故当衰敝之乏则磨策朽钝以驭之太平多士则遴柬髦俊而使之今选者猥多宜以简练为急窃见制书三品至九品并得荐士此诚仄席旁求意也但褒贬不明故上不忧黜责下不尽搜扬莫慎所举而苟以应命且惟贤知贤圣人笃论皋陶既举不仁者远身苟滥进庸及知人不择举者之贤而择所举之滥不可得已以陛下圣明国家德业而不建经久之策但顾望魏晋遗风臣窃惑之愿少遵周汉之规以分吏部选即所用详所失鲜矣不纳进拜文昌左丞鸾台侍郎同凤阁鸾台三品迁地官尚书检校纳言元同与裴炎缔交能保终始故号耐久朋先是狄仁杰督太原运失米万斛将坐诛元同救免而河阳令周兴未知也数于朝堂听命元同曰明府可去矣毋久留兴以为沮己衔之至是诬元同言太后老矣当复皇嗣后不察赐死于家年七十三初监察御史房济监刑谓曰丈人盍上变冀召见得自陈元同曰人杀与鬼杀等耳不能为告事人元同子恬字安礼事亲以孝闻第进士为御史主簿开元中至颍王傅　　岑长倩
按唐书岑文本传文本从子长倩少孤为文本鞠爱永淳中累官至兵部侍郎同中书门下平章事垂拱初自夏官尚书迁内史知夏官事俄拜文昌右相封邓国公武后擅位喜符瑞事群臣争言之长倩惧间亦开陈请改皇嗣为武氏且为周家储贰后顺许赐实封五百户加特进辅国大将军凤阁舍人张嘉福洛州民王庆之建请以武承嗣为皇太子长倩谓皇嗣在东宫不宜更立与格辅元不署奏请切责嘉福等和州浮屠上大云经着革命事后喜始诏天下立大云寺长倩争不可繇是与诸武忤罢为武威道行军大总管征吐蕃未至召还下狱来俊臣胁诬长倩与辅元欧阳通数十族谋反斩于市五子同赐死发暴先墓睿宗立追复官爵备礼改葬　　韦方质
按旧唐书韦云起传云起孙方质则天初鸾台侍郎地官尚书同凤阁鸾台平章事时改修垂拱格式方质多所损益为时人所称俄而武承嗣三思当朝用事诸宰相咸倾附之方质疾假承嗣等诣宅问疾方质据&amp;#不为之礼左右云踞见权贵恐招危祸方质曰吉凶命也大丈夫岂能折节曲事近戚以求苟免也寻为酷吏周兴来子珣所构配流儋州仍籍没其家寻卒神龙初雪免　　韦思谦
按旧唐书本传思谦郑州阳武人本名仁约字思谦以音类则天父讳故称字其先自京兆南徙家于襄阳举进士累补应城令岁余调选思谦在官坐公事微殿旧制多未叙进吏部尚书高季辅曰自居选部今始得此一人岂以小疵而弃大德擢授监察御史由是知名尝谓人曰御史出都若不动摇山岳震慑州县诚旷职耳时中书令褚遂良贱市中书译语人地思谦奏劾其事遂良左授同州刺史及遂良复用思谦不得进出为清水令谓人曰吾狂鄙之性假以雄权触机便发固宜为身灾也大丈夫当正色之地必明目张胆以报国恩终不能为碌碌之臣保妻子耳左肃机皇甫公义检校沛王府长史引思谦为同府仓曹谓思谦曰公岂池中之物屈公为数旬之客以望此府耳累迁右司郎中永淳初历尚书左丞御史大夫时武将军田仁会与侍御史张仁袆不协而诬奏之高宗临轩问仁袆仁袆惶惧应对失次思谦历阶而进曰臣与仁袆连曹颇知事由仁袆懦而不能自理若仁会眩惑圣聪致仁袆非常之罪即臣亦事君不尽矣请专对其状辞辩纵横音旨明畅高宗深纳之思谦在宪司每见王公未尝行拜礼或劝之答曰雕鹗鹰鹯岂众禽之偶奈何设拜以狎之且耳目之官固当独立也初拜左丞奏曰陛下为官择人非其人则阙今不惜美锦令臣制之此陛下知臣之深亦微臣尽命之秋振举纲目朝廷肃然则天临朝转宗正卿会官名改易改为司属卿光宅元年分置左右肃政台复以思谦为右肃政大夫大夫旧与御史抗礼思谦独坐受其拜或以为辞思谦曰国家班列自有差等奈何以姑息为事耶垂拱初赐爵博昌县男迁凤阁鸾台三品二年代苏良嗣为纳言三年上表告老请致仕许之仍加大中大夫永昌元年九月卒于家赠幽州都督　　邢文伟
按旧唐书本传文伟滁州全椒人少与和州高子贡寿州裴怀贵俱以博学知名于江淮间咸亨中累迁太子典膳丞时孝敬在东宫罕与宫臣接见文伟辄减膳上书曰臣窃见礼戴记曰太子既冠成人免于保傅之严则有司过之史彻膳之宰史之义不得不司过宰之义不得不彻膳彻膳则死今皇帝式稽前典妙简英俊自庶子已下至谘议舍人及学士侍读等使翼佐殿下以成圣德近日巳来未甚延纳谈议不狎谒见尚稀三朝之后但与内人独居何由发挥圣智使睿哲文明者乎今史虽阙官宰当奉职忝备所司未敢逃死谨守礼经辄申减膳太子答书曰顾以庸虚早尚坟典每欲研精政术极意书林但往在幼年未闲将卫竭诚&amp;#诵因即损心比日以来风虚更积中奉恩旨不许重劳加以趋侍含元温凊朝夕承亲以无专之道遵礼以色养为先所以屡阙坐朝时乖学绪公潜申勖戒聿荐忠规敬寻来请良符宿志自非情思审谕义均弼谐岂能进此药言形于简墨抚躬三省感愧兼深文伟自是益知名其后右史缺官高宗谓侍臣曰邢文伟事我儿能减膳切谏此正直人也遂擢拜右史则天临朝累迁凤阁侍郎兼弘文馆学士载初元年迁内史天授初内史宗秦客以奸赃获罪文伟坐附会秦客贬授珍州刺史后有制使至其州境文伟以为杀己遽自缢而死　　范履冰
按旧唐书元万顷传范履冰怀州河内人自周王府户曹召入禁中二十余年垂拱中历鸾台天官二侍郎迁春官尚书同凤阁鸾台平章事兼修国史载初元年坐尝举犯逆者被杀　　苏良嗣
按唐书苏世长传世长子良嗣高宗时为周王府司马王年少不法良嗣数谏王以法绳府官不职者甚见尊惮帝异之迁荆州长史帝遣宦者采怪竹江南将莳上苑宦者所过纵暴至荆良嗣囚之上书言状帝下诏慰奖取竹弃之徙雍州时关内饥人相食良嗣政上严每盗发三日内必禽号称神明垂拱初迁冬官尚书拜纳言封温国公留守西京赏遇尤渥尚方监裴匪躬案诸苑建言鬻果蔬储利佐公上良嗣曰公仪休一诸侯相拔葵去织未闻天子卖果蔬与人争利遂止迁文昌左相同凤阁鸾台三品遇薛怀义于朝怀义偃蹇良嗣怒叱左右批其颊曳去武后闻之戒曰第出入北门彼南衙宰相行来毋犯之载初元年罢左相加特进仍知政事与韦方质素不平方质坐事诛引逮之后辨其非良嗣悸谢不能兴舆还第卒年八十五诏百官往吊赠开府仪同三司益州都督始良嗣为洛州长史坐僚&amp;#累下徙冀州刺史其人往谢良嗣色泰定曰初不闻有累在荆州时州有河东寺本萧&amp;#为兄河东王所建良嗣曰江汉间何与河东乎奏易之而当世恨其少学云　　格辅元
按旧唐书岑文本传格辅元汴州浚仪人伯父德仁隋剡县丞与同郡齐王文学王孝逸文林郎繁师元罗川郡户曹靖君亮司隶从事郑祖咸宣城县长郑师善王世充中书舍人李行简处士卢协等八人以辞学擅名当时号为陈留八俊辅元弱冠举明经历迁御史大夫地官尚书同凤阁鸾台平章事初张嘉福等请立武承嗣也则天以问辅元固称不可遂为承嗣所谮而死海内冤之辅元兄希元高宗时洛川司法参军章怀太子召令与洗马刘讷言等注解范晔后汉书行于代先辅元卒　　欧阳通
按旧唐书欧阳询传询子通少孤母徐氏教其父书每遗通钱绐云质汝父书迹之直通慕名甚锐昼夜精力无倦遂亚于询仪凤中累迁中书舍人丁母忧居丧过礼起复本官每入朝必徒跣至皇城门外直宿在省则席地藉&amp;#非公事不言亦未尝启齿归家必衣缞绖号恸无自武德已来起复后而能哀戚合礼者无与通比年凶未葬四年居庐不释服家人冬月密以毡絮置所眠席下通觉大怒遽令彻之五迁垂拱中至殿中监赐爵渤海子天授元年进夏官尚书二年转司礼卿判纳言事为相月余会凤阁舍人张嘉福等请立武承嗣为皇太子通与岑长倩固执以为不可遂忤诸武意为酷吏所陷被诛神龙初追复官爵　　王及善
按旧唐书本传及善洺州邯郸人父君愕隋大业末并州人王君廓掠邯郸君愕往说君廓曰方今万乘失御英雄竞起诚宜抚纳遗甿保全形胜按甲以观时变拥众而归真主此富贵可图也今足下居无尺土之地守无兼旬之粮恣行残忍所过攘敓窃为足下寒心矣君廓曰计将安出君愕为陈井陉之险可先往据之君廓从其言乃屯井陉山岁余会义师入定关中乃与君廓率所部万余人来降拜大将军频以战功封新兴县公累迁左武卫将军从太宗征辽东兼领左屯营兵马与高丽战于驻跸山君愕先锋陷阵力战而死太宗深痛悼之赠左卫大将军幽州都督邢国公赐东园秘器陪葬昭陵及善年十四以父死王事授朝散大夫袭爵邢国公高宗时累迁左奉裕率孝敬之居春宫因宴集命宫官掷倒次至及善辞曰殿下自有乐官臣正当守职此非臣任也臣将奉令恐非殿下羽翼之备太子谢而遣之高宗闻而特加赏慰赐绢百匹寻除右千牛卫将军高宗谓曰朕以卿忠谨故与卿三品要职他人非搜辟不得至朕所卿佩大横刀在朕侧知此官贵否俄以病免寻起为卫尉卿垂拱中历司属卿时山东饥及善为巡抚赈给使寻拜春官尚书秦州都督转益州大都督府长史以老病请乞致仕加授光禄大夫后契丹作乱山东不安起授滑州刺史则天谓曰边贼反叛卿虽疾病可将妻子日行三十里缓步至彼与朕卧理此州以断河路也因问朝廷得失及善备陈理乱之宜十余道则天曰彼末事也此为本也卿不可行乃留拜内史时御史中丞来俊臣常以飞祸陷良善自侯王将相被其罗织受戮者不可胜计后俊臣坐事系狱有司断以极刑则天欲赦之及善执奏曰俊臣凶狡不轨所信任者皆屠贩小人所诛戮者多名德君子臣愚以为若不剿绝元恶恐摇动朝廷祸从此起则天纳之俄而则天将追庐陵王立为太子及善赞成其计及太子立又请太子外朝以慰人心则天从之及善虽无学术在官每以清正见知临事难夺有大臣之节时张易之兄弟恃宠每内宴皆无人臣之礼及善数奏抑之则天不悦谓及善曰卿既高年不宜更侍游燕但检校合中可也及善因病请假月余则天都不问之及善叹曰岂有中书令而天子得一日不见乎事可知矣乃上疏乞骸骨三上不许圣历二年拜文昌左相旬日而薨年八十二废朝三日赠益州大都督谥曰贞陪葬干陵
　公辅部名臣列传二十二
　　唐四
　　狄仁杰
按唐书本传仁杰字怀英并州太原人为儿时门人有被害者吏就诘众争辨对仁杰诵书不置吏让之答曰黄卷中方与圣贤对何暇偊俗吏语耶举明经调汴州参军为吏诬诉黜陟使阎立本召讯异其才谢曰仲尼称观过知仁君可谓沧海遗珠矣荐授并州法曹参军亲在河阳仁杰登太行山反顾见白云孤飞谓左右曰吾亲舍其下瞻怅久之云移乃得去同府参军郑崇质母老且疾当使绝域仁杰谓曰君可贻亲万里忧乎诣长史蔺仁基请代行仁基咨美其谊时方与司马李孝廉不平相语曰吾等可少愧矣则相待如初每曰狄公之贤北斗以南一人而已稍迁大理丞岁中断久狱万七千人时称平恕左威卫大将军权善才右监门中郎将范怀义坐误斧昭陵柏罪当免高宗诏诛之仁杰奏不应死帝怒曰是使我为不孝子必杀之仁杰曰汉有盗高庙玉环文帝欲当之族张释之廷诤曰假令取长陵一抔土何以加其法于是罪止弃市陛下之法在象魏固有差等犯不至死而致之死何哉今误伐一柏杀二臣后世谓陛下为何如主帝意解遂免死数日授侍御史左司郎中王本立怙宠自肆仁杰劾奏其恶有诏原之仁杰曰朝廷借乏贤如本立者不&amp;#陛下惜有罪亏成法奈何臣愿先斥为群臣戒本立抵罪繇是朝廷肃然时岐州亡卒数百剽行人道不通官捕系盗党穷讯而余曹纷纷不能制仁杰曰是其计穷且为患乃明开首原格出系者禀而纵之使相晓皆自缚归帝叹其达权宜迁度支郎中帝幸汾阳宫为知顿使并州长史李冲元以道出妒女祠俗言盛服过者致风雷之变更发卒数万改驰道仁杰曰天子之行风伯清尘雨师洒道何妒女避邪止其役帝壮之曰真丈夫哉出为宁州刺史抚和戎落得其欢心郡人勒碑以颂入拜冬官侍郎持节江南巡抚使吴楚俗多淫祠仁杰一切禁止凡毁千七百所止留夏禹吴太伯季札伍&amp;#四祠而已转文昌右丞出豫州刺史时越王兵败支党余二千人论死仁杰释其械密疏曰臣欲有所陈似为逆人申理不言且累陛下钦恤意表成复毁自不能定然此皆非本恶诖误至此有诏悉谪戍边囚出宁州父老迎劳曰狄使君活汝邪因相与哭碑下囚斋三日乃去至流所亦为立碑初宰相张光辅讨越王军中恃功多暴索仁杰拒之光辅怒曰州将轻元帅邪仁杰曰乱河南者一越王公董士三十万以平乱纵使暴横使无辜之人咸坠涂炭是一越王死百越王生也且王师之至民归顺以万计自缒而下四面成蹊奈何纵邀赏之人杀降以为功冤痛彻天如得上方斩马剑加君颈虽死不恨光辅还奏仁杰不逊左授复州刺史徙洛州司马天授二年以地官侍郎同凤阁鸾台平章事武后谓曰卿在汝南有善政然有谮卿者欲知之乎谢曰陛下以为过臣当改之以为无过臣之幸也谮者乃不愿知后叹其长者时太学生谒急后亦报可仁杰曰人君惟生杀柄不以假人至簿书期会宜责有司尚书省决事左右丞不句杖左右丞相不判徒况天子乎学徒取告丞簿职耳若为报可则胄子数千凡几诏耶为定令示之而已后纳其言会为来俊臣所构捕送制狱于时讯反者一问即承听减死俊臣引仁杰置对答曰有周革命我乃唐臣反固实俊臣乃挺系其属王德寿以情谓曰我意求少迁公为我引杨执柔为党公且免死仁杰叹曰皇天后土使仁杰为此乎即以首触柱血流抹面德寿惧而谢守者寖弛即丐笔书帛置楮衣中好谓吏曰方暑请付家彻絮仁杰子光远得书上变后遣使案视俊臣命仁杰冠带见使者私令德寿作谢死表附使以闻后乃召见仁杰谓曰承反何耶对曰不承反死笞掠矣示其表曰无之后知代署因免死武承嗣屡请诛之后曰命已行不可返时同被诬者凤阁侍郎任知古等七族悉得贷御史霍献可以首叩殿陛苦争欲必杀仁杰等乃贬仁杰彭泽令邑人为置生祠万岁通天中契丹陷冀州河北震动擢仁杰为魏州刺史前刺史惧贼至驱民保城修守具仁杰至曰贼在远何自疲民万一虏来吾自办之何预若辈悉纵就田虏闻亦引去民爱仰之复为立祠俄转幽州都督赐紫袍龟带后自制金字十二于袍以旌其忠召拜鸾台侍郎复同凤阁鸾台平章事时发兵戍疏勒四镇百姓怨苦仁杰谏曰天生四夷皆在先王封域之外东距沧海西隔流沙北横大漠南阻五岭天所以限中外也自典籍所纪声教所暨三代不能至者国家既已兼之诗人矜薄伐于太原化行于江汉前代之遐裔而我之域中过夏商远矣今乃用武荒外邀功绝域竭府库之实以争硗确不毛之地得其人不足以增赋获其土不可以耕织苟求冠带远夷不务固本安人此秦皇汉武之所行也传曰与覆车同轨者未尝安此言虽小可以喻大臣伏见国家师旅岁出调度之费狃以寖广右戍四镇左屯安东杼轴空匮转输不绝行役既久怨旷者多上不是恤则政不行政不行则害气作害气作则虫螟生水旱起矣方今关东荐饥蜀汉流亡江淮而南赋敛不息人不复本则相率为盗本根一摇忧患非浅所以然者皆贪功方外耗竭中国也昔汉元帝纳贾捐之之谋而罢珠崖宣帝用魏相之策而弃车师田贞观中克平九姓册拜李思摩为可汗使统诸部夷狄叛则伐降则抚得推亡固存之义无远戍劳人之役今阿史那斛瑟罗皆阴山贵种代雄沙漠若委之四镇以统诸蕃建为可汗遣御寇患则国家有继绝之美无转输之苦损四镇肥中国罢安东实辽西省军费于远方并甲兵于要塞恒代之镇重而边州之备丰矣且王者外宁容有内危陛下姑敕边兵谨守备以逸待劳则战士力倍以主御客则我得其便坚壁清野寇无所得自然深入有颠踬之虑浅入无虏获之益不数年二虏不讨而服矣又请废安东复高姓为君长省江南转饷以息民不见纳张易之尝从容问自安计仁杰曰惟劝迎庐陵王可以免祸会后欲以武三思为太子以问宰相众莫敢对仁杰曰臣观天人未厌唐德比匈奴犯边陛下使梁王三思募勇士于市逾月不及千人庐陵王代之不浃日辄五万今欲继统非庐陵王莫可后怒罢议久之召谓曰朕数梦双陆不胜何也于是仁杰与王方庆俱在二人同辞对曰双陆不胜无子也天其意者以儆陛下乎且太子天下本本一摇天下危矣文皇帝身蹈锋镝勤劳而有天下传之子孙先帝寝疾诏陛下监国陛下掩神器而取之十有余年又欲以三思为后且姑侄与子母孰亲陛下立庐陵王则千秋万岁后当享宗庙三思立庙不祔姑后感悟即日遣徐彦伯迎庐陵王于房州王至后匿王帐中召见仁杰语庐陵事仁杰敷请切至涕下不能止后乃使王出曰还尔太子仁杰降拜顿首曰太子归未有知者人言纷纷何所信后然之更令太子舍龙门具礼迎还中外大悦初吉顼李昭德数请还太子而后意不回惟仁杰每以母子天性为言后虽忮忍不能无感故卒复唐嗣寻拜纳言兼右肃政御史大夫突厥入赵定杀掠甚众诏仁杰为河北道行军元帅假以便宜突厥尽杀所得男女万计由五回道去仁杰追不能逮更拜河北安抚大使时民多胁从于贼贼已去惧诛逃匿仁杰上疏曰议者以为虏入寇始明人之逆顺或迫胁或愿从或受伪官或为招慰诚以山东之人重气一往死不为悔比缘军兴调发烦重伤破家产剔屋卖田人不为售又官吏侵渔州县科役督趣鞭笞情危事迫不循礼义投迹犬羊以图赊死此君子所愧而小人之常民犹水也壅则为渊疏则为川通塞随流岂有常性昔董卓之乱神器播越卓已诛禽部曲无赦故事穷变生流毒京室比由恩不溥洽失在机先今负罪之伍潜窜山泽赦之则出不赦则狂山东群盗缘兹聚结故臣以为边鄙暂警不足忧中土不宁可为虑也夫持大国者不可以小治事广者不可以细分人主所务弗检常法愿曲赦河北一不问罪诏可还除内史后幸三阳宫王公皆从独赐仁杰第一区眷礼卓异时无辈者是时李楷固骆务整讨契丹克之献俘含枢殿后大悦二人者本契丹李尽忠部将宪忠入寇楷固等数挫王师后降有司请谕如法仁杰称其骁勇可任若贷死必感恩纳节可以责功至是凯旋后举酒属仁杰赏其知人授楷固左玉钤卫将军燕国公赐姓武务整右武威卫将军后将造浮屠大像度费数百万官不能足更诏天下僧日施一钱助之仁杰谏曰工不役鬼必在役人物不天降终由地出不损百姓且将何求今边陲未宁宜宽征镇之徭省不急之务就令顾作以济穷人既失农时是为弃本且无官助理不得成既费官财又竭人力一方有难何以救之后由是罢役圣历三年卒年七十一赠文昌右相谥曰文惠仁杰所荐进若张柬之桓彦范敬晖姚崇等皆为中兴名臣始居母丧有白鹊驯扰之祥中宗即位追赠司空睿宗又封梁国公子光嗣景晖　　陆元方
按唐书本传元方字希仲苏州吴人陈给事黄门侍郎琛之曾孙伯父柬之善书名家官太子司议郎元方初明经后举八科皆中累转监察御史武后时使岭外方涉海风涛惊壮舟人惧元方曰吾受命不私神岂害我趣使济而风讫息使还除殿中侍御史擢凤阁舍人秋官侍郎为来俊臣所陷后置不罪迁鸾台侍郎同凤阁鶭台平章事坐附会李昭德贬绥州刺史擢天官侍郎兼司卫卿或言其荐引皆亲党后怒免官令白衣领职元方荐人如初后召让之对曰举臣所知不暇问雠党又荐其友崔元暐有宰相才后知无他复拜鸾台侍郎同凤阁鸾台平章事后尝问外事对曰臣备位宰相大事当白奏民间碎务不敢以闻忤旨下除太子右庶子进文昌左丞卒元方素清慎再执政每进退群臣后必先访问外秘莫知临终取奏&amp;#焚之曰吾阴德在人后当有兴者又曰吾当寿但领选久耗伤吾神有一柙生平所缄钥者殁后家人发之乃前后诏敕赠越州都督诸子皆美才而象先景倩景融尤知名　　李昭德
按唐书本传昭德雍州长安人父干佑贞观初为殿中侍御史鄃令裴仁轨私役门卒太宗欲斩之干佑曰法令与天下共之非陛下独有也仁轨以轻罪致极刑非画一之制刑罚不中则民无所措手足帝意解繇是免死迁侍御史母卒庐墓侧负土成坟帝遣使就吊表异其闾历治书侍御史有能名永徽初擢御史大夫为褚遂良所恶出为邢魏二州刺史干佑虽强直而昵小人尝为书与所善吏刺取朝廷事迷隐其辞为吏所卖遂良白发于朝坐流欢州召拜沧州刺史入为司刑太常伯举雍州司功参军崔擢为尚书郎不得报私语擢所以然后擢犯罪告干佑漏禁中语以自赎诏免官卒昭德强干有父风擢明经累官御史中丞永昌初坐事贬振州陵水尉还为夏官侍郎如意元年拜凤阁侍郎同凤阁鸾台平章事武后营神都昭德规创文昌台及定鼎上东诸门标置华壮洛有二桥司农卿韦机徙其一直长夏门民利之其一桥废省巨万计然洛水岁淙啮之缮者告劳昭德始累石代柱锐其前以杀暴涛水不能怒自是无患俄检校内史薛怀义讨突厥以昭德为行军长史不见虏还武承嗣任文昌左相昭德谏曰承嗣已王不宜典机衡以惑众庶且父子犹相篡夺况姑侄乎后矍然曰我未之思也乃罢承嗣为太子少保洛阳人王庆之率险佞数百人请以承嗣为皇太子后不许固请后遣昭德诘其故昭德笞杀庆之余党散走因奏曰自古有侄为天子而为姑立庙乎以亲亲言之天皇陛下夫也皇嗣陛下子也当传之子孙为万世计陛下承天皇顾托而有天下又立承嗣臣见天皇不来食矣后乃止承嗣恨谮短之后曰吾任昭德而获安枕是代我劳非而所知也有人获洛水白石而赤文者献阙下曰此石赤心故以献昭德叱曰洛水余石岂尽能反邪时来俊臣侯思止舞文法数诛陷大臣人皆慑惧昭德每奏其诬罔不道状卒榜杀思止其党稍摧沮然昭德颇怙权为众指目鲁王府功曹参军丘愔上疏曰臣闻魏冉诛庶族以安秦忠也弱诸侯以强国功也然出入自专击断无忌威震人主不闻有王张禄一言而卒用忧死向使昭王不即觉悟则秦之霸业或不传子孙陛下天授以前万机独断公卿百执具职而已自长寿以来厌怠细政擢委昭德秉总权纲而才小任重负气强愎聋盲下民刍狗同列刻薄庆赏多所矫虔声威翕习天下杜口臣伏见南台敕目群臣奏请陛下制已曰可而昭德建言不可制又从之且人臣参奉机密献可替否事或便利不豫咨谋而画可已行方兴驳异是阳露擅命以示于人归美引咎谊不类此一切奏谳皆承风指阴相傅会臣观其胆乃大于身鼻息所冲上拂云汉夫小家治生千百之赀将以托人尚忧失授况天下之重可轻委寄乎履霜坚冰须防其渐大权一去收之良难愿陛下察臣之言又果毅邓汪着石论数千言述其专恣凤阁舍人逢弘敏以闻后由是恶之谓姚曰诚如所言昭德固负国矣乃贬钦州南宾尉俄召授监察御史万岁通天二年来俊臣诬以逆谋既而俊臣亦下狱同日诛时甚雨众庶莫不冤昭德而快俊臣神龙二年赠左御史大夫建中三年加赠司空　　杜景佺
按唐书本传景佺冀州武邑人性严正举明经中第累迁殿中侍御史出为益州录事参军时隆州司马房嗣业徙州司马诏未下欲即视事先笞责吏以示威景佺谓曰公虽受命为司马州未受命何急数日禄邪嗣业怒不听景佺曰公持咫尺制真伪莫辨即欲搅乱一府敬业扬州之祸非此类邪叱左右罢去既乃除荆州司马吏歌之曰录事意与天通州司马折威风由是知名入为司刑丞与徐有功来俊臣侯思止专治诏狱时称遇徐杜者生来侯者死改秋官员外郎与侍郎陆元方按员外郎侯味虚罪己推辄释之武后怒其不待报元方大惧景佺独曰陛下明诏六品七品官文辨已定待命于外今虽欲罪臣奈明诏何宰相曰诏为司刑设何预秋官邪景佺曰诏令一布无台寺之异后以为守法擢凤阁舍人迁洛州司马延载元年检校凤阁侍郎同凤阁鸾台平章事后尝季秋出&amp;#华示宰相以为祥众贺曰陛下德被草木故秋再华周家仁及行苇之比景佺独曰阴阳不相夺伦渎即为灾故曰冬无愆阳夏无伏阴春无凄风秋无苦雨今花木黄落而木复华渎阴阳也窃恐陛下布德施令有所亏紊臣位宰相助天治物治而不和臣之咎也顿首谢罪后曰真宰相会李昭德下狱景佺苦申救后以为面欺左迁溱州刺史入拜司刑卿圣历元年复以凤阁侍郎同凤阁鸾台平章事契丹入寇陷河北数州虏已去武懿宗欲尽论其罪景佺以为胁从可原后如其议罢为秋官尚书坐漏省内语降司刑少卿出为并州长史道病卒赠相州刺史初名元方垂拱中改今名　　周允元
按唐书豆卢钦望传周允元字汝良豫州安城人自右肃政御史中丞拜检校凤阁侍郎同凤阁鸾台平章事武后宴宰相诏陈书传善言允元曰耻其君不如尧舜武三思劾奏语指斥后曰闻其言足以诫安得为过卒赠贝州刺史按旧唐书证圣元年卒赠贝州刺史则天为七言诗以伤之又自缮写时以为荣　　王綝
按唐书本传綝字方庆以字显其先自丹阳徙雍咸阳父弘直为汉王元昌友王好畋游上书切谏王稍止然益疏斥终荆王友方庆起家越王府参军受司马迁班固二史于记室任希古希古他迁就卒其业武后时累迁广州都督南海岁有昆仑舶市外区琛琲前都督路元睿冒取其货舶酋不胜忿杀之方庆至秋毫无所索始部中首领沓墨民诣府诉府曹素相饷谢未尝治方庆约官属不得与交通犯者痛论以法境内清畏议者谓治广未有如方庆者号第一下诏赐瑞锦杂彩以着善政转洛州长史封石泉县子迁鸾台侍郎同凤阁鸾台平章事进凤阁侍郎神功初清边道大总管武攸宜破契丹凯还且献俘内史王及善以孝明帝忌月请鼓吹备而不作方庆曰晋穆帝纳后当康帝忌月时以为疑荀讷谓礼有忌日无忌月自月而推则忌时忌年愈无理据世用其言臣谓军方大凯作乐无嫌诏可武后幸玉泉祠以山道险欲御腰舆方庆奏昔张猛谏汉元帝乘船危就桥安帝乃从桥今山阿危峭&amp;#道曲狭比于楼船又复甚危陛下奈何轻践畏涂哉后为罢行方庆尝以令&amp;#及大功丧未葬不听朝贺未除弗豫享宴比群臣不遵用颓紊教谊不可长有诏申责内外畏之后尝就求羲之书方庆奏十世从祖羲之书四十余番太宗求之先臣悉上送今所存惟一轴并上十一世祖导十世祖洽九世祖珣八世祖昙首七世祖僧绰六世祖仲宝五世祖骞高祖规曾祖褒并九世从伯祖献之等凡二十八人书共十篇后御武成殿遍示群臣诏中书舍人崔融序其代阀号宝章集复以赐方庆士人歆其宠以老乞身改麟台监修国史中宗复为皇太子拜方庆检校左庶子后欲季冬讲武有司不时办遂用明年孟春方庆曰按月令孟冬天子命将帅讲武习射御角力此乃三时务农一时讲武安不忘危之道孟春不可以称兵兵金也金胜木方春木王而举金以害盛德逆生气孟春行冬令则水潦为败雪霜大摰首种不入今孟春讲武以阴政犯阳气害发生之德臣恐水潦败物霜雪损稼夏麦不登愿陛下不违时令前及孟冬以顺天道手制褒允是岁真拜左庶子进封公奉入同职事三品兼侍太子读书方庆奏人臣于天子未有斥太子名者晋山涛启事称皇太子不名孝敬为太子更弘为崇沛王为太子更贤为文今东宫门殿名多嫌触请一改之以协旧典制可长安二年卒赠兖州都督谥曰贞中宗复位以东宫旧臣赠吏部尚书方庆博学练朝章着书二百余篇尤精三礼学者有所咨质酬复渊诣故门人次为杂礼答问家聚书多不减秘府图画皆异本方庆殁后诸子不能业随皆散亡　　魏元忠
按唐书本传元忠宋州宋城人为太学生跌荡少检久不调盩厔人江融晓兵术元忠从之游尽传所学仪凤中吐蕃数盗边元忠上封事洛阳宫言命将用兵之要曰天下之柄有二文武而已至制胜御人其道一也今言武者先骑射不稽之权略言文者首篇章不取之经纶臣观魏晋齐梁才固不乏然何益治乱哉养由基射能穿札不止鄢陵之奔陆机识能辨亡无救河桥之败断可见已夫才生于世世实须才何世而不生才何才而不资世故物有不求未有无物之岁士有不用未有无士之时也志士在富贵与贫贱皆思立功名以传于后然知己难而所遇罕士之怀琬琰就煨尘抱栋干困沟壑者悠悠之人直睹此士之贫贱安知其方略哉故汉拜韩信举军惊笑蜀用魏延群臣觖望此富贵者易为善贫贱者难为功也昔汉文帝不知魏尚贤而囚之知李广才而不用乃叹其生不逢时夫以广之才天下无双时方岁事匈奴而卒不任故近不知尚广之贤而远想廉颇李牧冯唐是以知其有而不能用也此身为时主所知不得尽其才也晋羊祜谋举吴贾充荀勖沮之祜叹曰天下事不如意十常七八以二人不同终不大举此据立功之地而不获展其志也布衣之人怀奇抱策而望朝奏夕召岂易得哉臣愿历访文武五品以上得无有智如羊祜武如李广而不得骋其才者乎使各言其志毋令久失职又言人无常俗政有治乱军无常胜将有能否兵为王者大事存亡系焉将非其任则殄人败国齐段孝元有言持大兵如擎盘水一致蹉跌求止可得哉周亚夫坚壁以挫吴楚司马懿闭营而困诸葛亮此皆全军制胜不战而却敌是知大将临戎以智为本今之用人类将家子或死事孤儿进非干略虽竭力尽诚不免于倾败若之何用之且建功者言其所济不言所来言其所能不言所藉若陈汤吕蒙马隆孟观悉出贫贱而勋伐甚高不闻其家世将帅也故阴阳不和揠士为相蛮貊不廷擢校为将今以四海之广亿兆之众岂无卓越之士臣恐未之思乎又赏者礼之基罚者刑之本礼崇则谋夫竭其能赏厚则义士轻其死刑正则君子勖其心罚重则小人惩其过赏罚者军国之纲纪政教之药石吐蕃本非强敌而薛仁贵郭待封至弃甲丧师脱身以免国家宽政罪止削除网漏吞舟何以过此虽陛下顾收后效然朝廷所少岂此一二人乎夫赏不劝谓之止善罚不惩谓之纵恶臣诚疏贱干非其事岂欲间陛下君臣生厚薄哉正以刑赏一亏百年不复故国无赏罚虽尧舜不能为今罚既不行赏复难信故议者皆谓比日征行虚立赏格而无其实盖忘大体之臣恐赉勋庸竭府库留意锥刀以为益国所谓惜毫厘失千里者也且黔首虽微不可以欺安有寓不信之令设虚赏之格乎自苏定方平辽东李绩破平壤赏既不行勋亦淹废岁月纷淆真伪相错臣以吏不奉法慢自京师伪勋所由主司过也其则不远近在尚书省中然未闻斩一台郎戮一令史使天下知之陛下何照远而不照近哉神州化首文昌政本治乱攸在臣故冒死而言夫明鉴所以照形往事所以知今臣请借近以为喻贞观中万年尉司马元景舞文饰智以邀干没太宗弃之都市后征高丽总管张君乂不进击贼斩之旗下臣以为伪勋之罪多于元景仁贵等败重于君乂使早诛之则诸将岂复有负哉慈父多败子严家无格虏且人主病不广大人臣病不节俭臣恐陛下病之于不广大过在于慈父斯日月一蚀也又今将吏贪暴所务口马财利臣恐戎狄之平未可旦夕望也凡人识不经远皆言吐蕃战前队尽后队方进甲坚骑多而山有氛瘴官军远入前无所获不积谷数百万无大举之资臣以为吐蕃之望中国犹孤星之对太阳有自然之大小不疑之明暗吐蕃虽禽兽亦知爱其性命岂肯前尽死而后进哉由残迫其人非下所愿也必其战不顾死则兵法许敌能斗当以知算取之何忧不克哉向使将能杀敌横尸蔽野敛其头颅以为京观则此虏闻官军钟鼓望尘却走何暇前队皆死哉自仁贵等覆师丧气故虏得跳梁山谷又师行必藉马力不数十万不足与虏争臣请天下自王公及齐人挂籍之口人税百钱又弛天下马禁使民得乘大马不为数限官籍其凡勿使得隐不三年人间畜马可五十万即诏州县以所税口钱市之若王师大举一朝可用且虏以骑为强若一切使人乘之则市取其良以益中国使得渐耗虏兵之盛国家之利也高宗善之授秘书省正字直中书省仗内供奉迁监察御史帝尝从容曰外以朕为何如主对曰周成康汉文景也然则有遗恨乎曰有之王义方一世英豪而死草莱议者谓陛下不能用贤帝曰我适用之闻其死顾巳无及元忠曰刘藏器行副于才陛下所知今七十为尚书郎徒叹彼而又弃此帝默然&amp;#迁殿中侍御史徐敬业举兵诏元忠监李孝逸军至临淮而偏将雷仁智为贼败孝逸惧其锋按兵未敢前元忠曰公以宗室将天下安危系焉海内承平久闻狂狡窃发皆倾耳翘心以待其诛今军不进使远近解情万一朝廷以他将代公且何辞孝逸然之乃部分进讨时敬业保下阿溪弟敬猷屯淮阴咸请先击下阿下阿败淮阴自破今淮阴急敬业必救是敌在腹背也元忠曰不然贼劲兵尽守下阿利在一决苟有负则大事去矣敬猷博徒不知战且其兵寡易摇大军临之势宜克敬业畏直捣江都必将邀我中路吾今乘胜进又以逸击劳破之必矣譬之逐兽弱者先禽今舍必禽之弱而趋难敌之强非计也孝逸乃引兵击淮阴敬猷脱身遁遂进击敬业平之还授司刑正迁洛阳令陷周兴狱当死以平扬楚功得流岁余为御史中丞复为来俊臣所构将就刑神色不动前死者宗室子三十余尸相枕藉于前元忠顾曰大丈夫行居此矣俄&amp;#凤阁舍人王隐客驰骑免死传声及于市诸囚欢叫元忠独坚坐左右命起元忠曰未知实否既而隐客至宣诏已乃徐谢亦不改容流费州复为中丞岁余陷侯思止狱仍放岭南酷吏诛人多讼元忠者乃召复旧官因侍宴武后曰卿累负谤铄何耶对曰臣犹鹿也罗织之吏如猎者苟须臣肉为之羹耳彼将杀臣以求进臣顾何辜圣历二年为凤阁侍郎同凤阁鸾台平章事俄检校并州长史天兵军大总管以备突厥迁左肃政台御史大夫兼检校洛州长史治号威明张易之家奴暴百姓横甚元忠笞杀之权豪惮服俄为陇右诸军大使以讨吐蕃又为灵武道行军大总管御突厥元忠驭军持重虽无赫然功而亦未尝败中宗在东宫为检校左庶子时二张势倾朝廷元忠尝奏曰臣承先帝之顾且受陛下厚恩不能徇忠使小人在君侧臣之罪也易之等恨怒因武后不豫即共谮元忠与司礼丞高戬谋挟太子为耐久朋遂下制狱诏皇太子相王及宰相引元忠等辨于廷不能决昌宗乃引张说为证说初伪许之至是迫使言状不应后又促之说曰臣不闻也易之等遽曰说与同逆说曩尝谓元忠为伊周夫伊尹放太甲周公摄王位此反状明甚说曰易之昌宗安知伊周臣乃能知之伊尹周公历古以为忠臣陛下不遣学伊周将何效焉说又曰臣知附易之朝夕可宰相从元忠则族灭今不敢面欺惧元忠之冤后寤其谗然重违易之故贬元忠高要尉中宗复位召为卫尉卿同中书门下三品不阅旬迁兵部尚书进侍中武后崩帝居丧军国事委元忠裁可拜中书令封齐国公神龙二年为尚书右仆射知兵部尚书当朝用事群臣莫敢望谒告上冢诏宰相诸司长官祖道上东门赐锦袍给千骑四人侍赐银千两元忠到家于亲戚无所赈施及还帝为幸白马寺迎劳之安乐公主私请废太子求为皇太女帝以问元忠元忠曰公主而为皇太女驸马都尉当何名主恚曰山东木强安知礼阿母子尚为天子我何嫌宫中谓武后为阿母子故主称之元忠固称不可自是语塞武三思用事京兆韦月将渤海高轸上书言其恶帝榜杀之后莫敢言王同皎谋诛三思不克反被族元忠居其间依违无所建明初元忠相武后有清正名至是辅政天下倾望冀干正王室而稍惮权幸不能赏善罚恶誉望大减陈郡男子袁楚客者以书规之曰今皇帝新服厥德任官惟贤才左右惟其人因以布大化充古谊以正天下君侯安得事循默哉苟利社稷专之可也夫安天下者先正其本本正则天下固国之兴亡系焉太子天下本譬之大树无本则枝叶零悴国无太子朝野不安储君有次及之势故师保教以君人之道用蕴崇其德所以重天下也今皇子既长未定嫡嗣是天下无本天下无本犹树而亡根枝叶何以存乎愿君侯以清宴之间言于上择贤而立之此安天下之道旷而不置此朝廷一失也女有内则男有外傅岂相滥哉幕府者丈夫之职今公主并开府置吏以女处男职所谓长阴抑阳也而望阴阳不愆风雨时若得乎此朝廷二失也今度人既多缁衣半道不本行业专以重宝附权门皆有定直昔之卖官钱入公府今之卖度钱入私家以兹入道徒为游食此朝廷三失也唯名与器不可以假人故曰天工人其代之夫代天非材不可也代非其人必失天意失天意而无祸患未之有也今倡优之辈因耳目之好遂授以官非轻朝廷乱正法邪人君无私私怒害物私赏费财况私人以官乎此朝廷四失也贤者邦家之光任之致治弃之生乱近诏博求多士虽有好贤之名无得贤之实盖有司选士非贿即势上失天心下违人望非为官择吏乃为人择官葛洪有言举秀才不知书察孝廉浊如泥高第贤良吝如此朝廷五失也阉竖者给宫掖扫除事古以奴隶畜之中古以来大道乖丧疏贤哲亲近习乃委之以事授之以权故竖刁乱齐伊戾败宋君侧之人众所畏惧所谓鹰头之蝇庙垣之鼠者也后汉时用事尤甚晚节卒乱天下今大君中兴独有阉竖坐升班秩既无正阙率授员外乃盈千人绾青紫耗府藏前事之验后事之师此朝廷六失也古者茅茨采椽以俭约遗子孙所以爱力也今公主所赏倾府库所造皆官供其疏筑台沼崇峙观庑山无本石木无近产造之终岁功用不绝夫为君所以养人非以害人今外戚不助养而反害之是使人主受谤天下此朝廷七失也官以安人非以害于人也先王欲人治必选材欲人安必省事此诚同天下忧也人有乐君共之君有乐人庆之可谓同乐矣如此则上下无间而均一体也今天下困穷州牧县宰非以选进割剥自私人不聊生是下有忧而上不恤也而更员外置官非助桀欤夫人情自以员外吏恐下不己畏也必峻法惧之恐财不己奉也必枉道夺之欲不乱可得哉古语有之十羊九牧羊既不得食人亦不得息书曰官不必备惟其人此言正员犹难其备况员之外乎此朝廷八失也政出多门大乱之渐近封数夫人皆先帝宫嫔以为备内职则不当知外不备内职则自可处外而令出入禁掖使内言必出外言必入固将弄君之法纵而不禁非所以重宗庙固国家孔子曰彼妇之口可以出走彼妇之谒可以死败此朝廷九失也不以道事其君者所以危天下也危天下之臣不可不逐安天下之臣不可不任今有引鬼神执左道以惑主者托鬼神为难知故致其诈而据非才之地食非德之禄此国盗也传曰国将兴听于人将亡听于神今几听于神乎此朝廷十失也君侯不正谁与正之元忠得书益&amp;#以三思专权思有以诛之会节愍太子起兵与闻其谋太子已诛三思引兵走阙下元忠子太仆少卿升遇于永安门太子胁使从战已而被杀议者未辨逆顺元忠诵言曰既诛贼谢天下虽死鼎镬所甘心惟皇太子没为恨耳帝以其尝有功且为高宗武后素所礼置不问宗楚客纪处讷大怒固请夷其族不听元忠不自安上政事及国封诏以特进齐国公致仕朝朔朢楚客等引右卫郎将姚廷筠为御史中丞暴奏反状繇是贬渠州司马杨再思李峤皆希顺楚客傅致元忠罪唯萧至忠议当申宥之楚客复遣再思与冉祖雍奏元忠缘逆不宜处内地监察御史袁守一固请行诛遂贬务川尉守一又劾天后尝不豫狄仁杰请陛下监国元忠止之此其逆久萌帝谓杨再思曰守一非是事君者一其心岂有上少疾遽异论哉朕未见元忠过也元忠至涪陵卒年七十余景龙四年赠尚书左仆射齐国公本州刺史睿宗诏陪葬定陵以实封一百五十户赐其子晃开元六年谥曰贞元忠始名真宰以诸生见高宗高宗慰遣不知谢即出仪举自安帝目送谓薛元超曰是子未习朝廷仪然名不虚谓真宰相也避武后母讳改今名　　吉顼按唐书本传顼洛州河南人长七尺性阴克敢言事举进士及第调明堂尉父哲为易州刺史坐赇当死顼往见武承嗣自陈有二女弟请侍王巾盥者承嗣喜以犊车迎之三日未言问其故答曰父犯法且死故忧之承嗣为表贷哲死迁顼龙马监刘思礼谋反顼上变事后命武懿宗杂讯因讽囚引近臣高阀生平所牾者凡三十六姓捕系诏狱榜楚百惨以成其狱同日论死天下冤之擢右肃政台中丞来俊臣下狱司刑当以死状三日不下顼从武后游苑中因间言臣为陛下耳目知俊臣状入不出人以为疑后曰朕以俊臣有功徐思之顼曰于安远告虺贞反今为成州司马俊臣诬杀忠良罪恶如山国蟊贼也尚何惜于是后斩俊臣而召安远为尚食奉御突厥陷赵定授检校相州刺史且募兵制虏南向顼辞不知武后曰贼方走藉卿坐镇耳初太原温彬茂死高宗时封一笥书委妻曰吾死后须年及垂拱献之垂拱初妻上其书言后革命事及突厥至赵去故后知虏且还顼至募士无应者俄诏以皇太子为元帅应募日数千顼还言状后曰人心若是邪卿可为群臣道之顼诵语于朝诸武恶之始顼善张易之殿中少监田归道凤阁舍人薛稷正谏大夫员半千夏官侍郎李迥秀皆为控鹤内供奉顼又强敏故后倚为腹心圣历二年进天官侍郎同凤阁鸾台平章事为刺史时武懿宗讨契丹退保相州后争功殿中懿宗陋短俯偻顼严语侵之无所容假后怒曰我在乃藉诸武他日安可保衔之张易之兄弟以宠甚思自全问顼计安出顼曰公家以幸进非有大功于天下势必危吾有不朽策愿效之非止保身且世世不绝胙易之流涕请顼曰天下思唐久矣庐陵斥外相王幽闭上春秋高武诸王非海内属意公盍从容请相王庐陵以副人望易吊为贺之资也易之昌宗乘间如顼教后意乃定既而知顼与谋召见问状顼对庐陵相王皆陛下子先帝顾托于陛下当速有所付乃还中宗明年顼坐弟冒伪官贬琰川尉及辞召见泣曰臣去国无复再谒愿有所言然疾棘请须臾间后命坐顼曰水土皆一盎有争乎曰无曰以为涂有争乎曰无曰以涂为佛与道有争乎曰有之顼首谢曰虽臣亦以为有夫皇子外戚有分则两安今太子再立而外家诸王并封陛下何以和之贵贱亲&amp;#之不明是驱使必争臣知两不安矣后曰朕知之业已然且奈何顼寻徙始丰尉客江都卒中宗之立顼实倡之会得罪无知者睿宗初有发明其忠乃下诏赠御史大夫　　姚崇按唐书本传崇字元之陕州硖石人父懿字善懿贞观中为嶲州都督赠幽州大都督谥文献崇少倜傥尚气节长乃好学仕为孝敬挽郎举下笔成章授濮州司仓参军五迁夏官郎中契丹扰河北兵檄丛进崇奏决若流武后贤之即拜侍郎后尝语左右往周兴来俊臣等数治诏狱朝臣相逮引一切承反朕意其枉更畀近臣临问皆得其手牒不冤朕无所疑即可其奏自俊臣等诛遂无反者然则向论死得无冤邪崇曰自垂拱后被告者类自诬当是时以告言为功故天下号曰罗织甚于汉之钩党虽陛下使近臣覆讯彼尚不自保敢一摇手以悖酷吏意哉且被问不承则重罹其惨如张虔勖李安静等皆是也今赖天之灵发寤陛下凶竖歼夷朝廷乂安臣以一门百口保内外官无复反者陛下以告牒置弗推后若反有端臣请坐知而不告后悦曰前宰相务顺可陷我为淫刑主闻公之言乃得朕心赐银千两圣历三年进同凤阁鸾台平章事迁凤阁侍郎俄兼相王府长史以母老纳政归侍乃诏以相王府长史侍疾月余复兼夏官尚书同凤阁鸾台三品崇建言臣事相王而夏官本兵臣非惜死恐不益王乃诏改春官张易之私有请于崇崇不纳易之谮于后降司仆卿犹同凤阁鸾台三品出为灵武道大总管张柬之等谋诛二张崇适自屯所还遂参计议以功封梁县侯实封二百户后迁上阳宫中宗率百官起居王公更相庆崇独流涕柬之等曰今岂涕泣时邪恐公祸由此始崇曰比与讨逆不足以语功然事天后久违旧主而泣人臣终节也由此获罪甘心焉俄为亳州刺史后五王被害而崇独免历宋常越许四州睿宗立拜兵部尚书同中书门下三品进中书令元宗在东宫太平公主干政宋王成器等分典闲&amp;#禁兵崇与宋璟建请主就东都出诸王为刺史以壹人心帝以谓主主怒太子惧上疏以崇等惎间王室请加罪贬为申州刺史移徐潞二州迁扬州长史政条简肃人为纪德于碑徙同州刺史先天二年元宗讲武新丰故事天子行幸牧守在三百里者得诣行在时帝亦密召崇崇至帝方猎渭滨即召见帝曰公知猎乎对曰少所习也臣年二十居广成泽以呼鹰逐兽为乐张憬藏谓臣当位王佐无自弃故折节读书遂待罪将相然少为猎师老而犹能帝悦与俱驰逐缓速如旨帝欢甚既罢乃咨天下事衮衮不知倦帝曰卿宜遂相朕崇知帝大度锐于治乃先设事以坚帝意即阳不谢帝怪之崇因跪奏臣愿以十事闻陛下度不可行臣敢辞帝曰试为朕言之崇曰垂拱以来以峻法绳下臣愿政先仁恕可乎朝廷覆师青海未有牵复之悔臣愿不幸边功可乎比来壬佞冒触宪网皆得以宠自解臣愿法行自近可乎后氏临朝喉舌之任出阉人之口臣愿宦竖不与政可乎戚里贡献以自媚于上公卿方镇寖亦为之臣愿租赋外一绝之可乎外戚贵主更相用事班序荒杂臣请戚属不任台省可乎先朝狎大臣亏君臣之严臣愿陛下接之以礼可乎燕钦融韦月将以忠被罪自是诤臣沮折臣愿群臣皆得批逆鳞犯忌讳可乎武后造福先寺上皇造金仙玉真二观费巨百万臣请绝道佛营造可乎汉以禄莽阎梁乱天下国家为甚臣顾推此鉴戒为万代法可乎帝曰朕能行之崇乃顿首谢翼日拜兵部尚书同中书门下三品封梁国公迁紫微令固辞实封乃停旧食赐新封百户中宗时近戚奏度僧尼温户强丁因避赋役至是崇建言佛不在外悟之于心行事利益使苍生安稳是谓佛理乌用奸人以汨真教帝善之诏天下汰僧伪滥发而农者余万二千人崇尝于帝前序次郎吏帝左右顾不主其语崇惧再三言之卒不答崇趋出内侍高力士曰陛下新即位宜与大臣裁可否今崇亟言陛下不应非虚怀纳诲者帝曰我任崇以政大事吾当与决至用郎吏崇顾不能而重烦我邪崇闻乃安由是进贤退不肖而天下治开元四年山东大蝗民祭且拜坐视食苗不敢捕崇奏诗云秉彼蟊贼付畀灾火汉光武诏曰勉顺时政劝督农桑去彼螟蜮以及蟊贼此除蝗谊也且蝗畏人易驱又田皆有主使自救其地必不惮勤请夜设火坎其旁且焚且瘗乃可尽古有讨除不胜者特人不用命耳乃出御史为捕蝗使分道杀蝗汴州刺史倪若水上言除天灾者当以德昔刘聪除蝗不克而害愈甚拒御史不应命崇移书谓之曰聪伪主德不胜妖今妖不胜德古者良守蝗避其境谓修德可免彼将无德致然乎今坐视食苗忍而不救因以无年刺史其谓何若水惧乃纵捕得蝗十四万石时议者喧哗帝疑复以问崇对曰庸儒泥文不知变事固有违经而合道反道而适权者昔魏世山东蝗小忍不除至人相食后奏有蝗草木皆尽牛马至相啖毛今飞蝗所在充满加复蕃息且河南河北家无宿藏一不获则流离安危系之且讨蝗纵不能尽不愈于养以遗患乎帝然之黄门监卢怀慎曰凡天灾安可以人力制也且杀虫多必戾和气愿公思之崇曰昔楚王吞蛭而厥疾瘳叔敖断&amp;#福乃降今蝗幸可驱若纵之谷且尽如百姓何杀虫救人祸归于崇不以诿公也蝗害讫息于是帝方躬万机朝夕询逮它宰相畏帝威决皆谦惮唯独崇佐裁决故得专任崇第赊僻因近舍客庐会怀慎卒崇病痁移告凡大政事帝必令源干曜就咨焉干曜所奏善帝则曰是必崇画之有不合则曰胡不问崇干曜谢其未也乃已帝欲崇自近诏徙寓四方馆日遣问食饮起居高医尚食踵道崇以馆局华大不敢居帝使语崇曰恨不处禁中此何避久之紫微史赵诲受夷人赇当死崇素亲倚署奏营减帝不悦时曲赦京师惟诲不原崇惶惧上还宰政引宋璟自代乃以开府仪同三司罢政事帝将幸东都而太庙屋自坏帝问宰相宋璟苏颋同对曰三年之丧未终不可以行幸坏压之变天所以示教戒陛下宜停东巡修德以答至谴帝以问崇对曰臣闻隋取苻坚故殿以营庙而唐因之且山有朽坏乃崩况木积年而木自当&amp;#乎但坏与行会不缘行而坏且陛下以关中无年输饷告劳因以幸东都所以为人不为己也百司已戒供拟既具请车驾如行期旧庙难复完盍奉神主舍太极殿更作新庙申诚奉大孝之德也帝曰卿言正契朕意赐绢二百匹诏所司如崇言天子遂东因诏五日一参入合供奉八年授太子少保以疾不拜明年卒年七十二赠扬州大都督谥曰文献十七年追赠太子太保崇析赀产令诸子各有定分治令曰比见达官之裔多贫困至铢尺是竞无论曲直均受嗤诋田宅水硙既共有之至相推倚以顿废陆贾石苞古达者也亦先有定分以绝后争昔杨震赵明卢植张奂咸以薄葬知真识去身贵速朽耳夫厚葬之家流于俗以奢靡为孝令死者戮尸暴骸可不痛哉死者无知自同粪土岂烦奢葬使其有知神不在柩何用破赀徇侈乎吾亡敛以常服四时衣各一称性不喜冠衣毋以入墓紫衣玉带足便于体今之佛经罗什所译姚兴与之对&amp;#而兴命不延国亦随灭梁武帝身为寺奴齐胡太后以六宫入道皆亡国殄家近孝和皇帝发使赎生太平公主武三思等度人造寺身婴夷戮为天下笑五帝之时父不丧子兄不哭弟致仁寿无凶短也下逮三王国祚延久其臣则彭祖老聃皆得长龄此时无佛岂抄经铸像力邪缘死丧造经像以为追福夫死者生之常古所不免彼经与像何所施为儿曹慎不得为此崇尤长吏道处决无淹思三为宰相常兼兵部故屯戍斥堠士马储械无不谙记元宗初立宾礼大臣故老雅尊遇崇每见便殿必为之兴去辄临轩以送它相莫如也时承权戚干政之后纲纪大坏先天末宰相至十七人台省要职不可数崇常先有司罢冗职修制度择百官各当其材请无广释道无数移吏繇是天子责成于下而权归于上矣然资权谲始为同州张说以素憾讽赵彦昭劾崇及当国说惧潜诣岐王申款崇它日朝众趋出崇曳踵为有疾状帝召问之对曰臣损足曰无甚痛乎曰臣心有忧痛不在足问以故曰岐王陛下爱弟张说辅臣而密乘车出入王家恐为所误故忧之于是出说相州魏知古崇所引及同列稍轻之出摄吏部尚书知东都选知古憾焉时崇二子在洛通宾客馈遗凭旧请托知古归悉以闻他日帝召崇曰卿子才乎皆安在崇揣知帝意曰臣二子分司东都其为人多欲而寡慎是必尝以事干魏知古帝始以崇私其子或为隐微以言动之及闻乃大喜问安从得之对曰知古臣所荐也臣子必谓其见德而请之帝于是爱崇不私而薄知古欲斥之崇曰臣子无状挠陛下法而逐知古外必谓陛下私臣乃止然卒罢为工部尚书崇始名元崇以与突厥叱利同名武后时以字行至开元世避帝号更以今名三子彝异弈皆至卿刺史
　公辅部名臣列传二十三
　　唐五
　　韦安石
按唐书本传安石京兆万年人曾祖孝宽为周大司空郧国公祖津隋大业末为民部侍郎与元文都等留守洛拒李密战上东门为密禽后王世充杀文都而津独免密败复归洛世充平高祖素与津善授谏议大夫检校黄门侍郎陵州刺史卒父琬仕为成州刺史安石举明经调干封尉雍州长史苏良嗣器之永昌元年迁雍州司兵参军良嗣当国谓安石曰大才当大用徒劳州县可乎荐于武后擢膳部员外郎迁并州司马有善政后手制劳问陟拜德郑二州刺史安石性方重不苟言笑其政尚清严吏民尊畏久视中迁文昌右丞以鸾台侍郎同凤阁鸾台平章事兼太子左庶子仍侍读寻知纳言事时二张及武三思宠横安石数折辱之会侍宴殿中易之引蜀商宋霸子等博塞后前安石跪奏商等贱类不当戏殿上顾左右引出坐皆失色后以安石辞正改容慰勉凤阁侍郎陆元方自以为不及退告人曰韦公真宰相后尝幸兴泰宫议趋疾道安石曰此道板筑所成非自然之固千金子且诫垂堂况万乘可轻乘危哉后为回辇长安二年同凤阁鸾台三品俄又知纳言检校扬州大都督府长史神龙元年罢政事俄复同三品迁中书令兼相王府长史封郧国公赐封三百户加特进为侍中中宗与韦后以正月望夜幸其第赉赐不赀帝尝幸安乐公主池主请御船安石曰御轻舟乘不测非帝王事乃止睿宗立授太子少保改封郇国复为侍中中书令进开府仪同三司太平公主有异谋欲引安石数因其&amp;#唐朘邀之拒不往帝一日召安石曰朝廷倾心东宫卿胡不察对曰太子仁孝天下所称且有大功陛下今安得亡国语此必太平公主计也帝矍然曰卿勿言朕知之主窃闻乃构飞变欲讯之赖郭元振保护免迁尚书右仆射兼太子宾客同三品俄罢政事留守东都会妻薛怨&amp;#婢笞杀之为御史中丞杨茂谦所劾下迁蒲州刺史徙青州安石在蒲太常卿姜&amp;#有所请拒之&amp;#弟晦为中丞以安石昔相中宗受遗制而宗楚客韦温擅削相王辅政语安石无所建正讽侍御史洪子舆劾举子舆以更赦不从监察御史郭震奏之有诏与韦嗣立赵彦昭等皆贬安石为沔州别驾&amp;#又奏安石护作定陵有所盗没诏籍其赃安石叹曰祇须我死乃已发愤卒年六十四开元十七年赠蒲州刺史天宝初加赠左仆射郇国公谥文贞二子陟斌　　朱敬则
按唐书本传敬则字少连亳州永城人以孝义世被旌显一门六阙相望敬则志尚恢博好学重节义然诺善与人交振其急难不责报于人与左史江融左仆射魏元忠善咸亨中高宗闻其名召见异之为中书令李敬元所毁故授洹水尉久之除右门阙初武后称制天下颇流言遂开告密罗织之路兴大狱诛将相大臣至是已革命事益宁敬则谏曰臣闻李斯之相秦也行申商之法重刑名之家杜私门张公室弃无用之费损不急之官惜日爱功亟战疾耕既庶而富遂屠诸侯此救弊之术也故曰刻簿可施于进趋变诈可陈于攻战天下已平固可易之以宽简润之以淳和秦乃不然淫虐滋甚往而不反卒至土崩此不知变之祸也陆贾叔孙通事汉祖当荥阳成皋间粮饷穷智勇困未尝敢开一说效一奇惟进豪猾贪暴之人及区宇适定乃陈诗书说礼乐开王道高帝忿然曰吾以马上得之安事诗书对曰马上得之可马上治之乎帝默然于是贾着新语通定礼仪此知变之善也向若高帝斥二子置诗书重攻战尊首级则复道争功拔剑击柱晷漏不保何十二帝二百年乎故曰仁义者圣人之蘧庐礼者先王之陈迹祠祝毕刍狗捐淳精流糟粕弃仁义尚尔况其轻乎国家自文明以来天地草昧内则流言外则构难故不设钩距无以顺人不切刑罚无以息暴于是置神器开告端故能不出房闱而天下晏然易主矣臣闻急趋者无善迹促柱者无和声拯溺不规行疗饥不鼎食即向时秘策今之刍狗也愿鉴秦汉之失考时事之宜毁蘧庐遗糟粕下宽大之令流旷荡之泽去萋斐之角牙顿奸险之芒刃塞罗织之妄源扫朋党之险迹旷然使天下更始岂不乐哉后善其言迁正谏大夫兼修国史乃请高史官选以求名才侍中韦安石尝阅其&amp;#史叹曰董狐何以加世人不知史官权重宰相宰相但能制生人史官兼制生死古之圣君贤臣所以畏惧者也时赋敛繁重民多伤析后数召入禁中访得失进同凤阁鸾台平章事张易之构魏元忠张说欲诛之无敢言者敬则独奏曰元忠说秉心忠一而所坐无名杀之失天下望乃得不死以老疾还政事俄改成均祭酒冬官侍郎易之等集名儒撰三教珠英又缯武三思李峤苏味道李迥秀王绍宗等十八人像以为图欲引敬则固辞不与世洁其为人出为郑州刺史遂致仕侍御史冉祖雍诬奏与王同皎善贬涪州刺史既明非其罪改庐州代还无淮南一物所乘止一马子曹步从以归卒年七十五敬则与三从昆弟居四十年赀产无异及执政每以用人为先细务不省也岭表蛮叛以裴怀古有文武才用为桂州都督蛮服其威惠相率降荐魏知古为凤阁舍人张思敬为右史皆称职初二张权宠盛敬则密谓敬晖曰公若假太子令举北军诛易之兄弟两飞骑力耳晖卒用其策始崔实仲长统王朗曹冏论封建指秦为失敬则以为秦汉世礼义陵迟不可复用周制封诸侯着论明之儒者以为知言睿宗嗣位尝曰神龙以来忠于本朝者李多祚王同&amp;#韦月将燕钦融并褒复矣尚有遗者耶刘幽求曰朱敬则忠正义烈天下所推往为宗楚客冉祖雍等所诬谪守刺史长安中尝语臣曰相王必受命当悉心事之及韦氏干纪臣遂见危赴难虽天诱其衷亦敬则启之于是追赠秘书监谥曰元　　崔元暐
按唐书本传元暐博陵安平人本名晔武后时有所避改焉少以学行称叔父秘书少监行功器之举明经为高陵主簿居父丧尽礼庐有燕更巢共乳母卢有贤操常戒元暐曰吾闻姨兄辛元驭云子姓仕宦有言其贫窭不自存此善也若赀货盈衍恶也吾尝以为确论比见亲表仕者务多财以奉亲而亲不究所从来必出于禄廪则善如其不然何异盗乎若今为吏不能忠清无以戴天履地宜识吾意故元暐所守以清白名母亡哀毁甘露降庭树后以库部员外郎累迁凤阁舍人长安元年为天官侍郎当公介然不受私谒执政忌之改文昌左丞不逾月武后曰卿向改职乃闻令史设斋相庆此欲肆其贪耳卿为朕还旧官乃复拜天官侍郎厚赐彩物三年授鸾台侍郎同凤阁鸾台平章事兼太子左庶子四年迁凤阁侍郎先是酷吏诬籍数百家元暐开陈其枉后感悟皆为原洗宋璟劾张昌宗不轨事元暐颇助璟及有司正昌宗罪而元暐弟&amp;#为司刑少卿执论大辟兄弟守正如此后久疾宰相不召见者累月及少间元暐奏言皇太子相王皆仁明孝友宜侍医药不宜引异姓出入禁闼后慰纳以诛二张功为中书令博陵郡公后迁上阳宫顾元暐曰诸臣进皆因人而元暐我所擢何至是对曰此正所以报陛下也俄拜博陵郡王罢政事册其妻为妃赐实封五百户检校益州大都督府长史知都督事会贬又流古州道病卒年六十七谥曰文献元暐三世不异居家人怡怡如也贫寓郊墅群从皆自远会食无它爨与&amp;#尤友爱族人贫孤者抚养教励后虽秉权而子弟仕进不使逾常资当时称重少颇属辞晚以非己长不复构思专意经术子璩亦有文开元二年诏元暐柬之神龙之初保乂王室奸臣忌焉谪殁荒海流落变迁感激忠义宜以元暐子璩柬之孙毖并为朝散大夫璩终礼部侍郎璩子涣　　韦嗣立
按唐书韦思谦传思谦子嗣立字延构与承庆异母少友悌母遇承庆严每笞辄解衣求代母不听即遣奴自捶母感悟为均爱世比晋王览第进士累调双流令政为二川最承庆解凤阁舍人武后召嗣立谓曰尔父尝称二子忠且孝堪事朕比兄弟称职如而父言今使卿兄弟自相代即拜凤阁舍人时学校废刑滥及善人乃上书极陈永淳后庠序隳散胄子衰缺儒学之官轻章句之选弛贵阀后生以侥幸升寒族平流以替业去垂拱间仕入弥多公行私谒选补逾滥经术不闻猛暴相夸陛下诚下明诏追三馆生徒&amp;#王公以下子弟一入大学尊尚师儒发扬劝奖海内知向然后审畀铨总各程所能以之临人则官无旷民乐业矣又曰扬豫以来大狱屡兴穷治逮捕数年不绝大猾伺间阴相影会构似是之言正不赦之辜恣行楚惨类自诬服王公士人至连颈就戮道路藉藉咸知其非而锻炼已成不可翻动小则身诛大则族夷相缘共坐者庸可胜道彼皆报雠复嫌苟图功求官赏耳臣愿陛下廓天地之施雷雨之仁取垂拱以来罪无重轻所不赦者普皆原洗死者还官生者沾恩则天下了然知向所陷罪非陛下意也长安中拜凤阁侍郎同凤阁鸾台平章事时州县非其人后以为忧李峤唐休璟曰今朝廷重内官轻外职每除牧守皆诉不行非过累不得遣请选台阁贤者分典大州自近臣始后曰谁为朕行嗣立曰内典机要非臣所堪请先行以示群臣后悦以本官检校汴州刺史由是左肃政大夫杨再思等十八人悉补外未几承庆知政事嗣立以成均祭酒徙魏洺二州政无他异坐善二张贬饶州长史繇相州刺史入为黄门侍郎转太府卿修文馆大学士中宗景龙中拜兵部尚书同中书门下三品时崇饰观寺用度百出又恩幸食邑者众封户凡五十四州皆据天下上腴一封分食数州随土所宜牟取利入至安乐太平公主率取高赀多下家无复如平民有所损免为封户者亟于军兴监察御史宋务光建言愿停征封一切附租庸输送不纳嗣立建言今廪帑耗竭无一岁之储假遇水旱人须赈给不时军兴士待资装陛下何以具之伏见营立寺观累年不绝鸿侈繁丽务相矜胜大抵费常千万以上转徙木石废功害农地藏开发蛰虫伤露上圣至慈理必不然准之道法则乖质之生人则损陛下岂不是思又食封之家日月猥众凡用户部丁六十万人课二绢则固一百二十万臣见太府岁调绢纔百万匹少则十之二有所贷免曾不半在比诸封家所入已寡国初功臣共定天下食封不二十家今横恩特赐家至百四十以上天下租赋在公不足而私有余又封家征求各遣奴皂凌突侵渔百姓怨叹或贸易断盗诛责纷纭曾无少息下民窭乏何以堪命臣愿以丁课一送太府封家诣左藏仰给禁止自征以息重困臣闻设官建吏本于治人而务安之也明官得其人则天下治古者取士先乡曲之誉然后辟于州州已试然后辟五府五府着闻乃升诸朝得不谓所择悉而所历深乎今之取人未试而遽迁务进侥幸比肩系踵故文者治官则回邪赃污武者治军则庸懦怯弱补授亡限员外置官吏困供承官竭资奉国家大事岂甚于此古者设爵待士才者得之不才者进则有才之路塞贤人据正远侥幸之门侥幸开则贤者隐矣贤者隐则人不安人不安国将危矣刺史县令治人之首比年不加简择京官坐负及声称下者乃典州吏部年高不善刀笔者乃拟县朝轻用人何以治国愿下有司精加汰择凡诸曹侍郎两省二台及五品以上清望官当先选用刺史县令所冀守宰称职以兴太平帝不听嗣立与韦后属疏帝特诏附属籍顾待甚渥营别第骊山鹦鹉谷帝临幸命从官赋诗制序冠篇赐贶优备因封嗣立逍遥公名所居曰清虚原幽栖谷嗣立献木杯藤盘数十物唐隆初拜中书令韦后败几死于乱宁王为救免出为许州刺史以定策立睿宗赐封百户徙汝州入为国子祭酒太子宾客坐宗楚客等削遗制事不执正贬岳州别驾再徙为陈州刺史开元中河南道巡察使表其廉欲复用会卒年六十六赠兵部尚书谥曰孝初嗣立代承庆为凤阁舍人黄门侍郎承庆亦代为天官侍郎及知政事父子并为宰相世罕其比有二子恒济知名济开元初调鄄城令或言吏部选县令非其人既众谢有诏问所以安人者对凡二百人惟济居第一不能对者悉免官于是擢济醴泉令侍郎卢从愿李朝隐并贬为刺史济四迁户部侍郎为太原尹着先德诗四章世服其典懿天宝中授尚书左丞凡三世居之济文雅颇能修饰政事所至有治称终冯翊太守子奥夏令亦以能政闻　　张柬之
按唐书本传柬之字孟将襄州襄阳人少涉经史补太学生祭酒令狐德棻异其才便以王佐期之中进士第始调清源丞永昌元年以贤良召时年七十余矣对策者千余柬之为第一授监察御史迁凤阁舍人时突厥默啜有女请和亲武后欲令武延秀娶之柬之奏古无天子取夷狄女者忤旨出为合蜀二州刺史故事岁以兵五百戍姚州地险瘴到屯辄死柬之论其弊曰臣按姚州古哀牢国域土荒外山岨水深汉世未与中国通唐蒙开夜郎滇筰而哀牢不附东汉光武末始请内属置永昌郡统之赋其盐布毡罽以利中土其国西大秦南交趾奇珍之贡不阙刘备据蜀甲兵不充诸葛亮五月度泸收其产入以益军使张伯岐选取劲兵以增武备故蜀志称亮南征后国以富饶此前世置郡以其利之也今盐布之税不供珍奇之贡不入戈戟之用不实于戎行賨货之资不输于大国而空竭府库驱率平人受役蛮夷肝脑涂地臣窃为陛下惜之昔汉历博南山涉兰仓水更置博南哀牢二县蜀人愁苦行者作歌曰历博南越兰津度兰仓为他人盖讥其贪珍奇之利而为蛮夷所驱役也汉获其利人且怨歌今减耗国储费调日引使陛下赤子身膏野草骸骨不归老母幼子哀号望祭于千里之外朝廷无丝发利而百姓蒙终身之酷臣窃为国家痛之往诸葛亮破南中即用渠率统之不置汉官不留戍兵言置官留兵有三不易置官必夷汉杂居猜嫌将起留兵转粮为患滋重后忽反叛劳费必甚故粗设纲纪自然久定臣谓亮之策诚尽羁縻蛮夷之要今姚州官属既无固边厌寇之心又无亮且纵且擒之伎唯诡谋狡算恣情割剥扇动酋渠遣成朋党折支谄笑取媚蛮夷拜跪趋伏无复为耻提挈子弟啸引凶愚聚会蒱博一掷累万凡逋逃亡命在彼州者户嬴二千专事剽夺且姚州本龙朔中武陵主簿石子仁奏置其后长史李孝让辛文协死于群蛮诏遣郎将赵武贵讨击兵无&amp;#类又以将军李义总继往而郎将刘惠基战死其州遂废臣窃以亮有三不易其言卒验垂拱中蛮郎将王善宝昆州刺史爨干福复请置州言课税自支不旁取于蜀及置州掾李棱为蛮所杀延载中司马成琛更置泸南七镇戍以蜀兵蜀始扰矣且姚府总管五十七州间皆巨猾游客国家设官所以正俗防奸而无耻之吏败谬至此今劫害未止恐惊扰之祸日滋宜罢姚州隶嶲府岁时朝觐同蕃国废泸南诸镇而设关泸北非命使不许交通增嶲屯兵择清良吏以统之臣愚以为便疏奏不纳俄为荆州大都督府长史长安中武后谓狄仁杰曰安得一奇士用之仁杰曰陛下求文章资历今宰相李峤苏味道足矣岂文士龌龊不足与成天下务哉后曰然仁杰曰荆州长史张柬之虽老宰相材也用之必尽节于国即召为洛州司马它日又求人仁杰曰臣尝荐张柬之未用也后曰迁之矣曰臣荐宰相而为司马非用也乃授司刑少卿迁秋官侍郎后姚崇为灵武军使将行后诏举外司可为相者崇曰张柬之沈厚有谋能断大事其人老惟亟用之即日召见拜同凤阁鸾台平章事进凤阁侍郎诛二张也柬之首发其谋以功擢天官尚书同凤阁鸾台三品汉阳郡公实封五百户不半岁以汉阳郡王加特进罢政事柬之既失权愿还襄州养疾乃授襄州刺史中宗为赋诗祖道又诏群臣饯定鼎门外至州持下以法虽亲旧无所纵贷会汉水涨啮城郭柬之因垒为堤以遏湍怒阖境赖之又恳辞王爵不许俄及贬又流泷州忧愤卒年八十二景云元年赠中书令谥曰文贞授一子官柬之刚直不傅会然邃于学论次书数十篇　　韦承庆
按唐书韦思谦传思谦子承庆字延休性谨畏事继母为笃孝擢进士第补雍王府参军府中文翰悉委之王为太子迁司议郎仪凤中诏太子监国太子稍嗜声色兴土工承庆见造作玩好浮广倡优鼓吹欢哗户奴小人皆得亲左右承颜色恐因是作威福宜加绳察乃上疏极陈其端又进谕善箴太子颇嘉纳承庆尝谓人所以扰浊浮躁本之于心乃着灵台赋讥揣当世亦自广其志太子废出为乌程令累迁凤阁舍人掌天官选属文敏无留思虽大诏令未尝着&amp;#失大臣意出为沂州刺史明堂灾上疏谏以文明垂拱后执政者未满岁率以罪去大抵皆恶逆不道夫构大厦济巨川必择文梓艅艎若亟毁而败则是用朽木乘胶船也臣谓陛下求贤之意切而取人之路宽故一言有合而付大任夫以尧举舜犹历试诸难况庸庸者可超处辅相以百揆万机畀小人哉书不报未几复为舍人掌选病免改太子谕德历豫虢二州刺史有善政转天官侍郎修国史凡三掌选铨授平允议者公之长安中拜凤阁侍郎同凤阁鸾台平章事张易之诛承庆以素附离免冠待罪时议草赦令咸推承庆召使为之无挠色误辞援笔而就众叹其壮然以累犹流岭表岁余拜辰州刺史未行以秘书员外少监召兼修国史封扶阳县子诏撰武后纪圣文中宗善之迁黄门侍郎未拜卒帝悼之召其弟相州刺史嗣立会葬因拜黄门侍郎继其位赠礼部尚书谥曰温　　袁恕己
按唐书本传恕己沧州东光人仕累司刑少卿知相王府司马与诛二张又从相王统南衙兵备非常以功加银青光禄大夫中书侍郎同中书门下三品封南阳郡公实封五百户将作少匠杨务廉者以工巧进恕己恐其复启游娱侈丽之渐言于中宗曰务廉位九卿忠言嘉谟不闻而专事营构以媚上不斥之亡以昭德乃授陵州刺史未几拜中书令特进南阳郡王罢政事例及贬又流环州为周利贞所逼恕己素饵黄金至是饮野葛数升不死愤懑抔土以食爪甲尽不能绝乃击杀之谥曰贞烈　　敬晖
按唐书本传晖字仲煜绛州平阳人弱冠举明经圣历初为卫州刺史是时河北经突厥所骚方秋而城晖曰金汤非粟不守岂有弃农亩事池隍哉纵民归敛阖部赖安迁夏官侍郎出为太州刺史改洛州长史武后幸长安为副留守以治干闻玺书劳之多赐物段长安二年授中台右丞以诛二张功加金紫光禄大夫为侍中平阳郡公实封五百户进封齐国晖表请诸武王者宜悉降爵繇是皆为公三思愤俄封平阳郡王加特进罢政事初易之已诛薛季请收诸武晖亦苦谏不从三思浊乱晖每椎坐怅恨弹指流血寻及贬又放琼州为周利贞所害睿宗时追复官爵又赠秦州都督谥曰肃愍　　李怀远
按唐书本传怀远字广德邢州柏仁人少孤嗜学宗人欲藉以高荫怀远辞退而曰因人之势高士耻之假荫而官吾志邪擢四科第累转司礼少卿出为本州刺史改冀州迁扬益二都督府长史徙同州刺史治尚清简累迁鸾台侍郎进同凤阁鸾台平章事封平乡县男以左散骑常侍同中书门下三品爵赵郡公赐实封户三百以老听致仕中宗还京师召知东都留守复加同中书门下三品怀远久贵益素约不治居室常乘款段马仆射豆卢钦望谓曰公贵显顾当然邪答曰吾幸其驯不愿它骏神龙二年卒帝赐锦衾敛自为文祭之赠侍中谥曰成　　苏
按唐书本传字昌容雍州武功人隋尚书仆射威之曾孙擢进士第补恒州参军居母丧哀毁加人左庶子张大安表举孝悌擢豫王府录事参军历朗歙二州刺史时来俊臣贬州参军人惧复用多致书诣叱其使曰吾忝州牧高下自有体能过待小人乎遂不发书俊臣未至追还恨之由是连外徙不得入久之转扬州大都督府长史州据都会多名珍怪产前长史张潜于辩机赀取巨万单身幞被自将徙同州刺史岁旱兵当番上者不能赴奏宿卫不可阙宜月赐增半粮俾相给足则不阙番又宜却进献罢营造不急者不见省时十道使括天下亡户初不立籍人畏搜括即流入比县旁州更相廋蔽请罢十道使专责州县豫立簿注天下同日阅正尽一月止使柅奸匿岁一括实检制租调以免劳弊武后铸浮屠立庙塔役无虚岁以为縻损浩广虽不出国用要自民产日殚百姓不足君孰与足天下僧尼滥伪相半请并寺着僧常员数缺则补后善其言神龙初入为尚书右丞封怀县男明晓法令多识台省旧章一朝格式皆所删正再迁户部尚书拜侍中留守京师中宗复政郑普思以妖幻位秘书员外监支党遍岐陇间相煽訹为乱捕系普思穷讯普思妻以左道得幸韦后出入禁中有诏勿治廷争不可帝犹依违司直范献忠使按普思者进曰为大臣不能前诛逆竖而报天子罪大矣臣请先斩于是仆射魏元忠顿首曰长者用刑不枉普思法当死帝不得已流普思于儋州余党论死累拜尚书右仆射同中书门下三品进封许国公帝南郊国子祭酒祝钦明建白皇后为亚献安乐公主为终献以为非礼帝前折愧之帝昏懦不能从时大臣初拜官献食天子名曰烧尾独不进及侍宴宗晋卿嘲之帝默然自解于帝曰宰相燮和阴阳代天治物今粒食踊贵百姓不足卫兵至三日不食臣诚不称职不敢烧尾帝崩遗诏皇太后临朝相王以太尉辅政后诏宰相韦安石韦巨源萧至忠宗楚客纪处讷韦温李峤韦嗣立唐休璟赵彦昭洎议禁中楚客猥曰太后临朝相王有不通问之嫌不宜辅政正色曰遗制乃先帝意安得辄改楚客等怒卒削相王辅政事称疾不朝是月韦氏败睿宗即位进左仆射景云元年老病罢为太子少傅卒年七十二赠司空荆州大都督谥曰文贞皇太子别次发哀遗令薄葬布车一乘治州考课常最为宰相陈当世病利甚多韦温始为汴州司仓参军以赇被杖及用事惮正卒不敢伤开元二年赐其家实封百户长子颋固辞乃擢中子乂左补阙六年诏与刘幽求配享睿宗庙庭文宗太和中录旧德官其四代孙翔　　李日知
按唐书本传日知郑州荥阳人及进士第天授中历司刑丞时法令严吏争为酷日知独平宽无文致尝免一囚死少卿胡元礼执不可曰吾不去曹囚无生理日知曰仆不去曹囚无死法皆以状谳武后用日知议神龙初为给事中母老病取急调侍数日须发辄白母未及封而卒方葬吏乃赍赠制日知殒绝于道左右为泣莫能视巡察使路敬潜欲表其孝使求状辞不报服除累迁黄门侍郎景龙初同中书门下平章事转御史大夫仍知政事初安乐公主馆第成中宗临幸燕从官赋诗日知卒章独以规诫睿宗佗日谓曰向日虽朕亦不敢谏非公挺直何能尔即拜侍中先天元年罢为刑部尚书屡乞骸骨许之日知将有请不谋于家归乃治行妻惊曰产利空空何辞之遽日知曰仕至此已过吾分人亦何厌之有若厌于心无日而足也既罢不治田园唯饰台池引宾客与娱乐开元三年卒日知贵诸子方总角皆通婚名族时人讥之后少子伊衡以妾为妻鬻田宅至兄弟讼阋家法遂替云按旧唐书本传安乐公主池馆新成中宗亲往临幸从官皆预宴赋诗日知独存规戒其末章曰所愿蹔思居者逸莫使时称作者劳论者多之　　桓彦范
按唐书本传彦范字士则润州丹阳人以门荫调右翊卫迁司卫主簿狄仁杰曰君之才当自光大毋恤于初厚为礼寻擢监察御史累迁中丞长安中为司刑少卿张昌宗引妖人迎占言计不轨宋璟请穷治其奸武后以昌宗尝自归不许彦范谏曰昌宗谬横思包祸心亿测天命皇神降怒自擿其咎推原厥情盖防事暴之日得引首以免未败则候时为逆此凶诡之臣荧惑圣心既自归露而尚与妖人祈福禳解则果于必成初无悔意今而宥之诚恐昌宗自谓应运天下浩然从之父在子称尊为逆子君在臣图位为逆臣逆而不诛社稷惧亡请付三司考治不纳时内史李峤等屡奏往为酷吏破家者请皆宥雪依违未从彦范复上言自文明后得罪惟扬豫博三州不免它可悉赦疏十上卒见听尝曰大理人命所县不可便辞诡合以自免张柬之将诛易之等引与定策于是以彦范敬晖为左右羽林将军属以禁兵时中宗每北门起居因得谒陈秘计神龙元年正月彦范晖率羽林兵与将军李湛李多祚杨元琰薛思行等千骑五百人讨贼令湛多祚就东宫迎中宗至元武门彦范等斩关入士皆鼓噪时武后处迎仙宫之集仙殿斩易之等庑下后闻变而起见中宗曰乃汝耶竖子诛可还宫彦范进曰太子今不可以归往天皇弃群臣以爱子托陛下今久居东宫群臣思天皇之德不血刃清内难此天意人事归李氏臣等谨奉天意惟陛下传位万世不绝天下之幸后乃卧不复言明日中宗复位以彦范为侍中封谯郡公赐实封五百户上书戒帝曰诗以关雎为始言后妃者人伦之本治乱之端也故舜之兴以皇英而周之兴以任姒桀奔南巢祸阶妹喜鲁桓灭国惑始齐姜伏见陛下临朝视政皇后必施帷殿上预闻政事臣愚谓古王者谋及妇人皆破国亡身倾辀继路且以阴乘阳违天也以妇凌夫违人也违天不祥违人不义故书曰牝鸡之晨惟家之索易曰无攸遂在中馈言妇人不得预外政也伏愿上以社稷为重令皇后无居正殿于外朝深居宫掖修阴教以辅佐天子又道路籍籍皆云胡僧慧范托浮屠法诡惑后妃出入禁奥渎挠朝政陛下尝轻骑微服数幸其居上下污慢君臣亏替臣谓兴化致治以康乂国家者繇进善而弃恶孔子曰执左道以乱政者杀假鬼神以危人者杀今慧范乱政危人者也不急诛且有变除恶务本愿早裁之帝孱昏狃左右不能有所省纳俄墨&amp;#以方士郑普思为秘书监叶静能为国子祭酒彦范执不可帝曰要己用之不可止彦范曰陛下始复位制诏军国皆用贞观故事贞观时以魏征虞世南颜师古为监以孔&amp;#达为祭酒如普思等方伎猥下安足继踪前烈臣恐物议谓陛下官不择才以天秩加私爱不从时武三思以迁太后衔恚虑不利诸武而韦后雅为帝宠畏且三思与烝乱由是朋谗奇中未几罢彦范等政事五月加特进封扶阳郡王赐姓韦同后属籍赐金银锦绣皆以铁券恕十死令朝朔望寻出为洺州刺史改濠州王同&amp;#谋诛三思事泄三思诬彦范等同逆阴令许州司功参军郑愔上变乃贬彦范泷州司马敬晖崖州司马袁恕己窦州司马崔元暐白州司马张柬之新州司马悉夺勋封三思又疏韦后隐秽榜于道请废之帝震怒三思猥曰此殆彦范辈为之命御史大夫李承嘉鞫状物色其人承嘉即奏彦范晖柬之恕己元暐暴讪摇变内托废后而实危君人臣无将当伏诛诏有司议罪大理丞李朝隐执奏彦范等未讯即诛恐为雠家诬蔑请遣御史按实卿裴谈请即诛斩家籍没帝业尝许以不死遂流瀼州禁锢终身子弟年十六以上謪徙岭外擢承嘉金紫光禄大夫襄武郡公后又赐彩五百段锦被一进谈刑部尚书而贬朝隐三思又讽节愍太子请夷彦范等三族帝不从三思虑五人者且复用乃纳崔湜计遣周利贞矫制杀之利贞至贵州逢彦范即缚曳竹槎上肉尽杖杀之年五十四睿宗即位彦范等并追复官爵赐实封二百户还其子孙谥曰忠烈开元六年诏与晖元暐柬之恕己勤劳王家皆配享中宗庙庭建中三年复赠彦范为司徒晖太尉元暐太子太师柬之司徒恕己太子太傅彦范工属文然不甚喜观书所志惟忠孝大略居若不能言及议论帝前虽被诘让而安辞定色辨争愈切诛二张也柬之勒兵景运门将遂夷诸武洛州长史薛季昶劝曰二凶虽诛产禄犹在请除之会日暮事遽彦范不欲广杀因曰三思机上肉尔留为天子藉手季昶叹曰吾无死所矣俄而三思窃入宫因韦后反盗朝权同功者叹曰死我者桓君也彦范亦曰主上昔为英王故吾留武氏使自诛定今大事已去得非天乎初将起事告其母母曰忠孝不并立义先国家可也御史李福业者尝与彦范谋及被杀福业亦流番禺后亡匿吉州参军敬元礼家吏捕得元礼俱坐死福业将刑谢元礼曰子有亲吾甚愧恨元礼曰公穷而归我我得已乎见者伤之时监察御史卢袭秀亦坐与桓敬善为冉祖雍所按不屈或报曰南使至桓敬已死袭秀泫然祖雍怒曰彦范等负国君乃流涕且君下狱诸弟皆纵酒无忧色何邪对曰我何负哉正坐与彦范善耳今尽杀诸弟则已如独杀袭秀恐公不得高枕而瞑祖雍色动握其手曰当活公遂得不坐袭秀者其祖方庆武德中为察非掾秦王器之尝引与议建成事方庆辞曰母老矣&amp;#身归养王不逼也贞观中为&amp;#城令彦范弟元范官至常州刺史臣范工部侍郎　　岑羲
按唐书岑文本传文本孙羲字伯华第进士累迁太常博士坐伯父长倩贬郴州司法参军迁金坛令时弟仲翔为长洲令仲休为溧水令皆有治绩宰相宗楚客语本道巡察御史毋遗江东三岑乃荐羲为泛水令武后令宰相举为员外郎者韦嗣立荐羲且言惟长倩为累久不进后曰羲诚材何诿之拘即拜天官员外郎于是坐亲废者皆得援而进矣俄为中书舍人中宗时武三思用事敬晖欲上表削诸武封王者众畏三思不敢为草独羲为之词谊劲切由是下迁秘书少监进吏部侍郎时崔湜郑愔及大理少卿李允恭分掌选皆以贿闻独羲劲廉为时议嘉仰帝崩诏擢右散骑常侍同中书门下三品睿宗立罢为陕州刺史再迁户部尚书景云初复召同三品进侍中封南阳郡公初节愍太子之难冉祖雍诬帝及太平公主连谋赖羲与萧至忠保护得免羲监修中宗实录自着其事帝见之赏叹赐物三百段良马一匹下诏褒美时羲兄献为国子司业仲翔陕州刺史仲休商州刺史兄弟子侄在清要者数十人羲叹曰物极则反可以惧矣然不能抑退坐预太平公主谋诛籍其家　　刘幽求
按唐书本传幽求冀州武强人圣历中举制科中第调阆中尉刺史不礼弃官去久之授朝邑尉桓彦范等诛张易之昌宗而不杀武三思幽求谓彦范曰公等无葬地矣不早计后且噬脐不从既五王皆为三思构死临淄王入诛韦庶人预参大策是夜号令诏&amp;#一出其手以功授中书舍人参知机务爵中山县男实封二百户授二子五品官二代俱赠刺史睿宗立进尚书右丞徐国公增封户至五百赐物千段奴婢二十人第一区良田千亩金银杂物称是景云二年以户部尚书罢政事不旬月迁吏部拜侍中玺诏曰顷王室不造中宗猒代戚孽专乱将陨社稷朕与王公皆几于难幽求处危思奋翊赞圣储协和义士震殄元恶国家之复存繄幽求是赖厥庸茂焉朕用嘉之虽胙以土宇而赋入未广昔西汉行封更择多户东京定赏复增大邑宜加赐实封二百户子子孙孙传国无绝特免十死铭诸铁券以传其功先天元年为尚书右仆射同中书门下三品监修国史幽求自谓有劳于国在诸臣右意望未满而窦怀贞为左仆射崔湜为中书令殊不平见于言面已而湜等附太平公主有逆计幽求与右羽林将军张暐定计使暐说元宗曰湜等皆太平党与日夜阴计若不早图且产大害太上不得高枕矣臣请督羽林兵除之帝许之未发也而暐漏言于侍御史邓光宾帝惧即列其状睿宗以幽求等属吏劾奏以&amp;#间亲罪应死帝密申右之乃流幽求于封州暐于峰州光宾于绣州明年太平公主诛即日召复旧官知军国事还封户赐锦衣一袭开元初进尚书左丞相兼黄门监俄以太子少保罢姚崇素忌之奏幽求郁怏散职有怨言诏有司鞫治宰相卢怀慎等奏言幽求轻肆不恭失大臣体乖崖分之节翼日贬睦州刺史削实封户六百迁杭郴二州恚愤卒于道年六十一赠礼部尚书谥曰文献六年诏与苏配享睿宗庙庭建中中追赠司徒
　公辅部名臣列传二十四
　　唐六
　　张说
按唐书本传说字道济或字说之其先自范阳徙河南更为洛阳人永昌中武后策贤良方正诏吏部尚书李景谌糊名较覆说所对第一后署乙等授太子校书郎迁左补阙后尝问诸儒言氏族皆本炎黄之裔则上古乃无百姓乎若为朕言之说曰古未有姓若夷狄然自炎帝之姜黄帝之姬始因所生地而为之姓其后天子建德因生以赐姓黄帝二十五子而得姓者十四德同者姓同德异者姓殊其后或以官或以国或以王父之字始为赐族久乃为姓降唐虞抵战国姓族渐广周衰列国既灭其民各以旧国为之氏下及两汉人皆有姓故姓之以国者韩陈许郑鲁卫赵魏为多后曰善久视中后逭暑三阳宫汔秋未还说上疏曰宫距洛城百六十里有伊水之隔崿&amp;#之峻过夏涉秋水潦方积道坏山险不通转运河广无梁咫尺千里扈从兵马日费资饷太仓武库并在都邑红粟利器蕴若山丘奈何去宗庙之上都安山谷之僻处是犹倒持剑戟示人鐏柄臣窃为陛下不取夫祸变之生在人所忽故曰安乐必戒无行所悔不可一也告成褊小万方辐凑填郛溢郭并锸无所排斥居人蓬宿草次风雨暴至不知庇托孤惸老病流转衢巷陛下作人父母将若之何不可二也池亭奇巧荡诱上心削峦起观堨流涨海俯贯地脉仰出云路易山川之气夺农桑之土延木石运斧斤山谷连声春夏不辍劝陛下作此者岂正人邪诗云人亦劳止迄可小康不可三也御苑东西二十里外无墙垣扃禁内有榛丛溪谷猛兽所伏暴慝所凭陛下往往轻行警跸不肃历蒙密乘险巇卒有逸兽狂夫惊犯左右岂不殆哉易曰思患豫防愿为万姓持重不可四也今北有胡寇边南有夷獠骚侥关西小旱耕稼是忧安东近平输漕方始臣愿及时旋轸深居上京息人以展农修德以来远罢不急之役省无用之费澄心淡怀惟亿万年苍苍群生莫不幸甚臣度刍议十不从一何者沮盘游之娱间林沚之玩规远图替近适要后利弃前欢未沃明主之心已捩贵臣之意然不爱死者惧言责不职耳后不省擢凤阁舍人张易之诬陷魏元忠也援说为助说廷对元忠无不顺言忤后旨流钦州中宗立召为兵部员外郎累迁工部兵部二侍郎以母丧免既&amp;#诏起为黄门侍郎固请终制祈陈哀到时礼俗衰薄士以夺服为荣而说独以礼终天下高之除丧复为兵部兼修文馆学士睿宗即位擢中书侍郎兼雍州长史谯王重福死东都支党数百人狱久不决诏说往按一夕而罪人得乃诛张灵均郑愔余诖误悉原帝嘉其不枉直不漏恶慰劳之元宗为太子说与褚元量侍读尤见亲礼逾年进同中书门下平章事监修国史景云二年帝谓侍臣曰术家言五日内有急兵入宫为我备之左右莫对说进曰此谗人谋动东宫耳陛下若以太子监国则名分定奸胆破蜚祸塞矣帝悟下制如说言明年皇太子即皇帝位太平公主引萧至忠崔湜等为宰相以说不附已授尚书左丞罢政事为东都留守说知太平等怀逆乃因使以佩刀献元宗请先决策帝纳之至忠等已诛召为中书令封燕国公实封二百户始武后末年为泼寒胡戏中宗尝乘楼纵观至是因四夷来朝复为之说上疏曰韩宣适鲁见周礼而叹孔子会齐数倡优之罪列国如此况天朝乎今四夷请和使者入谒当接以礼乐示以兵威虽曰戎夷不可轻也焉知无驹支之辩由余之贤哉且乞寒泼胡未闻典故裸体跳足汨泥挥水盛德何观焉恐非干羽柔远樽俎折冲之道纳之自是遂绝素与姚元崇不平罢为相州刺史河北道按察使坐累徙岳州停实封说既失执政意内自惧雅与苏善时子颋为相因作五君咏献颋其一纪也候忌日致之颋览诗呜咽未几见帝陈说忠謇有勋不宜弃外遂迁荆州长史俄以右羽林将军检校幽州都督入朝以戎服见帝大喜授检校并州长史兼天兵军大使修国史敕赍&amp;#即军中论撰朔方军大使王晙诛河曲降虏阿布思也九姓同罗拔野固等皆疑惧说持节从轻骑二十直诣其部宿帐下召见酋豪尉安之副使李宪以虏难信不宜涉不测说报曰吾肉非黄羊不畏其食血非野马不畏其刺士当见危致命亦吾效死秋也由是九姓遂安晙后讨兰池叛胡康待宾诏说相闻经略时党项羌亦连兵攻银城说将步骑万人出合河关掩击破之追北骆&amp;#堰羌胡自相猜夜斗待宾遁入铁建山余众奔溃说招纳党项使复故处副使史献请尽诛之说不从奏置麟州以安羌众召拜兵部尚书同中书门下三品让宋璟陆象先不许明年诏为朔方节度大使亲行五城督士马时庆州方渠降胡康愿子反自为可汗掠牧马西涉河出塞说进讨至木盘山禽之俘获三千乃议徙河曲六州残胡五万于唐邓仙豫间空河南朔方地以功赐实封三百户故时边镇兵赢六十万说以时平无所事请罢二十万还农天子以为疑说曰边兵虽广诸将自卫营私尔所以制敌不在众也以陛下之明四夷畏威不虑减兵而招寇臣请以阖门百口为保帝乃可时卫兵贫弱番休者亡命略尽说建请一切募勇强士优其科条简色役不旬日得胜兵十三万分补诸卫以强京师后所谓骑者也帝自东都将还京因幸并州说见帝曰太原王业所基陛下巡幸振耀威武以申永思繇河东入京师有汉武脽上祠此礼废阔历代莫举愿为三农祈谷诚四海之福帝纳其言过祠后土乃还进中书令说又倡封禅议受诏与诸儒草仪多所裁正帝召说与礼官学士置酒集仙殿曰朕今与贤者乐于此当遂为集贤殿乃下制改丽正书院为集贤殿书院而授说学士知院事东封还为尚书右丞相兼中书令诏说撰封禅坛颂刻之泰山以夸成功初源干曜不欲封禅说固请乃不相平及升山执事官当从者说皆引所厚超阶入五品从兵唯加勋而不赐众怨其专宇文融先献策括天下游户及籍外田署十道劝农使分行郡县说畏其扰数沮格之至是融请吏部置十铨与苏颋等分治选事有所论请说颇抑之于是铨综失权融恨之乃与崔隐甫李林甫共劾奏说引术士王庆则夜祠祷解而奏表其闾引僧道岸窥诇时事冒署右职所亲吏张观范尧臣依据说势市权招赂擅给太原九姓羊钱千万其言丑惨帝怒诏干曜隐甫刑部尚书韦抗即尚书省鞫之发金吾兵围其第说兄左庶子光诣朝堂刑耳列冤帝遣高力士往视见说蓬首垢面席&amp;#家人以瓦器馈脱粟盐疏为自罚忧惧者力士还奏且言说往纳忠于国有功帝怃然乃停说中书令诛庆则等坐者犹十余人说既罢政事在集贤院专修国史又乞停右丞相不许然每军国大务帝辄访焉隐甫等恐说复用巧文诋毁素忿说者又着疾邪篇帝闻因令致仕始为相时帝欲事吐蕃说密请讲和以休息鄣塞帝曰朕待王君计之说出告源干曜曰君好兵以求利彼入吾言不用矣后君破吐蕃于青海西说策其且败因上嶲州斗羊于帝以申讽谕曰使羊能言必将曰斗而不解立有死者所赖至仁无残量力取欢焉帝识其意纳之赐彩千匹后瓜州失守君死十七年复为右丞相迁左丞相上日敕所司供帐设乐内出醪馔帝为赋诗俄授开府仪同三司十八年卒年六十四为停正会赠太师谥曰文贞群臣驳异未决帝为制碑谥如太常繇是定说敦气节立然许喜推藉后进于君臣朋友大义甚笃帝在东宫所与秘谋密计甚众后卒为宗臣朝廷大述作多出其手帝好文辞有所为必使视草善用人之长多引天下知名士以佐佑王化粉泽典章成一王法天子尊尚经术开馆置学士修太宗之政皆说倡之为文属思精壮长于碑志世所不逮既谪岳州而诗益凄婉人谓得江山助云常典集贤图书之任间虽致仕一岁亦修史于家始帝欲授说大学士辞曰学士本无大称中宗崇宠大臣乃有之臣不敢以为称固辞乃免后宴集贤院故事官重者先饮说曰吾闻儒以道相高不以官阀为先后太宗时修史十九人长孙旡忌以元舅每宴不肯先举爵长安中与修珠英当时学士亦不以品秩为限于是引觞同饮时服其有体中书舍人陆坚以学士或非其人而供拟太厚无益国家者议白罢之说闻曰古帝王功成则有奢满之失或兴池观或尚声色今陛下崇儒向道躬自讲论详延豪俊则丽正乃天子礼乐之司所费细而所益者大陆生之言盖未达邪帝知遂薄坚说尝自为其父碑帝为书其额曰呜呼积善之墓说殁后帝使就家录其文行于世开元后宰相不以姓著者曰燕公云大历中诏配享元宗庙庭子均&amp;#埱　　宋璟
按唐书本传璟邢州南和人七世祖弁为元魏吏部尚书璟耿介有大节好学工文辞举进士中第调上党尉为监察御史迁凤阁舍人居官鲠正武后高其才张易之诬御史大夫魏元忠有不臣语引张说为验将廷辩说惶遽璟谓说曰名义至重不可陷正人以求苟免缘此受&amp;#芬香多矣若不测者吾且叩阁救将与子偕死说感其言以实对元忠免死璟后迁左台御史中丞会飞书告张昌宗引相工观吉凶者璟请穷治后曰易之等已自言于朕璟曰谋反无容以首原请下吏明国法易之等贵宠臣言之且有祸然激于义虽死不悔后不怿姚遽传诏令出璟曰今亲奉德音不烦宰相擅宣王命后意解许收易之等就狱俄诏原之敕二张诣璟谢璟不见曰公事公言之若私见法无私也顾左右叹曰吾悔不先碎竖子首而令乱国经尝宴朝堂二张列卿三品璟阶六品居下坐易之谄事璟虚位揖曰公第一人何下坐璟曰才劣品卑卿谓第一何邪是时朝廷以易之等内宠不名其官呼易之五郎昌宗六郎郑善果谓璟曰公奈何谓五郎为卿璟曰以官正当为卿君非其家奴何郎之云会有丧告满入朝公卿以次谒通礼意易之等后至促步前璟举笏却揖唯唯故积怨常欲中伤后知之得免然以数忤旨诏按狱扬州璟奏按州县纔监察御史职耳又诏按幽州都督屈突仲翔辞曰御史中丞非大事不出使仲翔罪止赃今使臣往此必有危臣者既而诏副李峤使陇蜀璟复言陇右无变臣以中丞副李峤非朝廷故事终辞易之初冀璟出则劾奏诛之计不行乃伺璟家婚礼将遣客刺杀之有告璟者璟乘库车舍他所刺不得发俄二张死乃免神龙初为吏部侍郎中宗嘉其直令兼谏议大夫内供奉仗下与言得失迁黄门侍郎武三思怙烝宠数有请于璟璟厉答曰今复子明辟王宜以侯就第安得尚干朝政独不见产禄事乎后韦月将告三思乱宫掖三思讽有司论大逆不道帝诏殊死璟请付狱按罪帝怒岸巾出侧门谓璟曰朕谓已诛矣尚何请璟曰人言后私三思陛下不问即斩之臣恐有窃议者请按而后刑帝愈怒璟曰请先诛臣不然终不奉诏帝乃流月将岭南会还京师诏璟权检校并州长史未行又检校贝州刺史时河北水岁大饥三思使敛封租璟拒不与故为所挤历杭相二州政清毅吏下无敢犯者迁洛州长史睿宗立以吏部尚书同中书门下三品元宗在东宫兼右庶子先是崔湜郑愔典选为戚近干夺至迎用二岁阙犹不能给更置比冬选流品淆并璟与侍郎李乂卢从愿澄革之铨总平允太平公主不利东宫尝驻辇光范门伺执政以讽之璟曰太子有大功宗庙社稷主也安得异议乃与姚崇白奏出公主诸王于外帝不能用贬楚州刺史历兖冀魏三州河北按察使进幽州都督以国子祭酒留守东都迁雍州长史元宗开元初以雍州为京兆府复为尹进御史大夫坐小累为睦州刺史徙广州都督广人以竹茅茨屋多火璟教之陶瓦筑堵列邸肆越俗始知栋梁利而无患灾召拜刑部尚书四年迁吏部兼侍中帝幸东都次崤谷驰道隘稽拥车骑帝命黜河南尹李朝隐知顿使王怡等官璟曰陛下富春秋今始巡守以道不治而罪二臣繇此相饬后有受其敝者帝遽命舍之璟谢曰陛下向以怒责之以臣言免之是过归于上而恩在下姑听待罪于朝然后诏还其职进退得矣帝善之累封广平郡公广人为璟立遗爱颂璟上言颂所以传德载功也臣之治不足纪广人以臣当国故为溢辞徒成谄谀者欲厘正之请自臣始有诏许停帝尝命璟与苏颋制皇子名与公主号遂差次所封且诏别择一美称及佳邑封上璟奏言七子均养诗人所称今若同等别封或母宠子爱恐伤鸠雁之平昔袁盎引却慎夫人席文帝纳之夫人亦不为嫌以其得长久计也臣不敢别封帝叹重其贤皇后父王仁皎卒将葬用昭成皇后家窦孝谌故事坟高五丈一尺璟等请如着令帝已然可明日复诏如孝谌者璟还诏曰俭德之恭侈恶之大也僭礼厚葬前世所诫故古墓而不坟人子于哀迷则未皇以礼自制故圣人制齐斩缌免衣衾棺椁各有度数虽有贤者断其私怀众皆务奢独能以俭所谓至德要道者中宫若谓孝谌逾制初无非者一切之令固不足以法贞观时嫁长乐公主魏征谓不可加长公主太宗欣纳而文德皇后降使厚谢韦庶人追王其父擅作酆陵而祸不旋踵国家知人情无穷故为制度不因人以摇动不变法以爱憎比来人间竞务靡葬今以后父重戚不忧乏用高冢大寝不畏无人百事官给一朝可就而区区屡闻者欲成朝廷之政中宫之美尔傥中宫情不可夺请准令一品陪陵坟四丈差合所宜帝曰朕常欲正身纪纲天下于后容有私邪然人所难言公等乃能之即可其奏又遣使赉彩绢四百匹会日食帝素服俟变录囚多所贷遣赈恤灾患罢不急之务璟曰陛下降德音恤人隐末宥轻系惟流死不免此古所以慎赦也恐议者直以月蚀修刑日蚀修德或言分野之变冀有揣合臣以谓君子道长小人道消止女谒放谗夫此所谓修德也囹圄不扰兵甲不渎官不苛治军不轻进此所谓修刑也陛下常以为念虽有亏食将转而为福又何患乎且君了耻言浮于行愿动天以诚无事空文帝嘉纳后以开府仪同三司罢政事京兆人权梁山谋逆敕河南尹王怡驰传往按牢械充满久未决乃命璟为京留守复其狱初梁山诡称婚集多假贷吏欲并坐贷人璟曰婚礼借索大同而狂谋率然非所防亿使知而不假是与为反贷者弗知何罪之云平纵数百人十二年东巡泰山璟复为留守帝将发谓曰卿国元老别方历时宜有嘉谋以遗朕璟因一二极言手制答曰所进当书之坐右出入观省以诫终身赐赉优渥进兼吏部尚书十七年为尚书右丞相而张说为左丞相源干曜为太子少傅同日拜有诏太官设馔太常奏乐会百官尚书省东堂帝赋三杰诗自写以赐二十年请致仕许之仍赐全禄退居洛乘舆东幸璟谒道左诏荣王劳问别遣使赐药饵二十五年卒年七十五赠太尉谥文贞璟风度凝远人莫涯其量始自广州入朝帝遣内侍杨思勖驿迓之未尝交一言思勖自以将军贵幸诉之帝帝益嗟重璟为宰相务清刑政使官人皆任职圣历后突厥默啜负其强数窥边侵九姓拔曳固负胜轻出为其狙击斩之入蕃使郝灵佺传其首京师灵佺自谓还必厚见赏璟顾天子方少恐后干宠蹈利者夸威武为国生事故抑之逾年纔授右武卫郎将灵佺恚愤不食死张嘉贞后为相阅堂按见其危言切议未尝不失声叹息　　陆象先
按唐书陆元方传元方子象先器识沈邃举制科高第为扬州参军事时吉顼与元方同为吏部侍郎顼擢象先为洛阳尉元方不肯当顼曰为官择人岂以吏部子废至公邪卒以授俄迁监察御史累授中书侍郎景云中进同中书门下平章事监修国史初太平公主谋引崔湜为宰相湜曰象先人望宜干枢近君不者湜敢辞主不得己为言之遂并知政事然其性恬静寡欲议论高简为时推向湜尝曰陆公加于人一等公主既擅权宰相争附之象先未尝往谒及谋逆召宰相议曰宁王长不当废嫡立庶象先曰帝得立何也主曰帝有一时功今失德安可不废对曰立以功者废必以罪今不闻天子过失安得废主怒更与宝怀贞等谋卒诛死时象先与萧至忠岑羲等坐为主所进将同诛元宗遽召免之曰岁寒然后知松柏之后雕也以保护功封兖国公赐封户二百初难作睿宗御承天楼群臣稍集帝麾曰助朕者留不者去于是有投名自验者事平元宗得所投名诏象先收按象先悉焚之帝大怒欲并加罪顿首谢曰赴君之难忠也陛下方以德化天下奈何杀行义之人故臣违命安反侧者其敢逃死帝寤善之时穷治忠羲等党与象先密为申救保全甚众当时无知者罢为益州大都督府长史剑南按察使为政尚仁恕司马韦抱真谏曰公当峻扑罚以示威不然民慢且无畏答曰政在治之而已必刑法以树威乎卒不从而蜀化累徙蒲州刺史兼河东按察使小吏有罪诫遣之大吏白争以为可杖象先曰人情大抵不相远谓彼不晓吾言邪必责者当以汝为始大吏&amp;#而退尝曰天下本无事庸人扰之为烦耳第澄其源何忧不简邪故所至民吏怀之入为太子詹事历户部尚书知吏部选事母丧免起为扬州大都督府长史迁太子少保卒年七十二赠尚书左丞相谥曰文贞始象先名景初睿宗曰子能绍先构是为象贤者乃赐名焉　　魏知古
按唐书本传知古深州陆泽人方直有雅才擢进士第以著作郎修国史累迁卫尉少卿检校相王府司马神龙初为吏部侍郎以母丧解职服除为晋州刺史睿宗立以故属拜黄门侍郎兼修国史会造金仙玉真观虽盛夏工程严促知古谏曰臣闻古之君人必时视人之所勤人勤于力则功筑罕人勤于财则贡赋少人勤于食则百事废故曰不可无益害有益又曰罔咈百姓以从己之欲礼季夏五月树木方盛无有斩伐不可以兴土功此皆兴化立治为政养人之本也今为公主造观将以树功祈福而地皆百姓所宅卒然迫逼令其转徙扶老携幼剔椽发瓦呼嗟道路乖人事违天时起无用之作崇不急之务群心震摇众口籍籍陛下为人父母欲何以安之且国有简册君举必记言动之微可不慎欤愿下明诏顺人欲除功役收之桑榆其失不远不纳复谏曰自陛下散剪凶逆保定大器苍生颙颙以谓朝有新政今风教颓替日益甚府藏空屈人力劳敝营作无&amp;#吏员增诸司试补员外检校官已赢二千太府之帛为殚太仓之米不支臣前请停金仙玉真讫亦未止今前水后旱五谷不立繇兹向春必甚饥馑陛下欲何方以赈之又突厥于中国为患日久其人非可以礼义诚信约也虽遣使请婚恐豺狼之心弱则顺服强则骄逆月满骑肥乘中国饥虚讲亲际会窥犯亭鄣复何以防之帝嘉其直以左散骑常侍同中书门下三品元宗在春宫又兼左庶子先天元年为侍中从猎渭川献诗以讽手制褒答并赐物五十段明年封梁国公窦怀贞等诡谋乱国知古密发其奸怀贞诛赐封二百户物五百段元宗恨前赏薄手敕更加百户旌其着节是冬诏知东都吏部选事以称职闻优诏赐衣一副自是恩意尤渥由黄门监改紫微令与姚元崇不协除工部尚书罢政事开元三年卒年六十九宋璟闻而叹曰叔向古遗直子产古遗爱兼之者其魏公乎赠幽州都督谥曰忠所荐洹水令吕太一蒲州司功参军齐澣右内率骑曹参军柳泽密尉宋遥左补阙袁晖右补阙封希颜伊阙尉陈希烈后皆有闻于时文宗太和二年求其曾孙处讷授湘阳尉与魏征裴冕后擢任之　　卢怀慎
按唐书本传怀慎滑州人盖范阳着姓祖悊仕为灵昌令遂为县人怀慎在童丱已不凡父友监察御史韩思彦叹曰此儿器不可量及长第进士历监察御史神龙中迁侍御史中宗谒武后上阳宫后诏帝十日一朝怀慎谏曰昔汉高帝受命五日一朝太公于栎阳宫以起布衣登皇极子有天下尊归于父故行此耳今陛下守文继统何所取法况应天去提象纔二里所骑不得成列车不得方轨于此屡出愚人万有一犯属车之尘虽罪之何及臣愚谓宜遵内朝以奉温凊无烦出入不省迁右御史台中丞上疏陈时政曰臣闻善人为邦百年可以胜残去杀孔子称苟用我者&amp;#月而已三年有成故书三载考绩三考黜陟幽明昔子产相郑更法令布刑书一年人怨思杀之三年人德而歌之子产贤者也其为政尚累年而后成况常材乎比州牧上佐两畿令或一二岁或三五月即迁曾不论以课最使未迁者倾耳以听企踵以望冒进亡廉亦何暇为陛下宣风恤人哉礼义不能兴户口益以流仓库愈匮百姓日敝职为此耳人知吏之不久不率其教吏知迁之不遥不究其力偷处爵位以养资望虽明主有勤劳天下之志然侥幸路启上下相蒙宁尽至公乎此国病也贾谊所谓跖盭乃小小者耳此而不革虽和缓将不能为汉宣帝综核名实兴治致化黄霸良二千石也加秩赐金就旌其能终不肯迁故古之为吏至长子孙臣请都督刺史上佐畿令任未四考不得迁若治有尤异或加赐车裘禄秩降使临问玺书慰勉须公卿阙则擢之以励能者其不职或贪暴免归田里以明赏罚之信昔唐虞稽古建官惟百夏商官倍亦克用乂此省官也故曰官不必备惟其才无矌庶官天工人其代之此择人也今京诸司员外官数十倍近古未有谓不必备则为有余求其代工乃多不厘务而奉禀之费岁巨亿万徒竭府藏岂致治意哉今民力敝极河渭广漕不给京师公私耗损边隅未静傥炎暵成沴租税减入疆场有警赈救无年何以济之毋轻人事惟艰毋安厥位惟危此慎微也原员外之官皆一时良干擢以才不申其用尊以名不任其力自昔用人岂其然欤臣请才堪牧宰上佐并以迁授使宣力四方责以治状有老病若不任职者一废省之使贤不肖确然殊贯此切务也夫冒于宠赂侮于鳏寡为政之&amp;#也窃见内外官有赇饷狼籍劓剥蒸入虽坐流黜俄而迁复还为牧宰任以江淮岭碛粗示惩贬内怀自弃徇货掊赀讫无悛心明主之于万物平分而无偏施以罪吏牧遐方是谓惠奸而遗远远州陬邑何负圣化而独受其恶政乎边侥之地夷夏杂处凭险恃远易扰而难安官非其才则黎庶流亡起为盗贼由此言之不可用凡才况猾吏乎臣请以赃论废者削迹不数十年不赐收齿书曰旌别淑慝即其谊也疏奏不报迁黄门侍郎渔阳县伯与魏知古分领东都选开元元年进同紫微黄门平章事三年改黄门监薛王舅王仙童暴百姓宪司按得其罪业为申列有诏紫微黄门覆实怀慎与姚崇执奏仙童罪状明甚若御史可疑则它人何可信由是狱决怀慎自以才不及崇故事皆推而不专时讥为伴食宰相又兼吏部尚书以疾乞骸骨许之卒赠荆州大都督谥曰文成遗言荐宋璟李杰李朝隐卢从愿帝悼叹之怀慎清俭不营产服器无金玉文绮之饰虽贵而妻子犹寒饥所得禄赐于故人亲戚无所计惜随散辄尽赴东都掌选奉身之具止一布囊既属疾宋璟卢从愿候之见敝箦单藉门不施箔会风雨至举席自障日晏设食蒸豆两器菜数杯而已临别执二人手曰上求治切然享国久稍倦于勤将有憸人乘间而进矣公第志之及治丧家无留储帝时将幸东都四门博士张晏上言怀慎忠清以直道始终不加优锡无以劝善乃下制赐其家物百段米粟二百斛帝后还京因校猎鄠杜间望怀慎家环堵庳陋家人若有所营者驰使问焉还白怀慎大祥帝即以缣帛赐之为罢猎经其墓碑表未立停跸临视泫然流涕诏官为立碑令中书侍郎苏颋为之文帝自书子奂奕　　源干曜按唐书本传干曜相州临漳人祖师民隋刑部侍郎父直心高宗时太常伯流死岭南干曜第进士神龙中以殿中侍御史黜陟江东奏课最频迁谏议大夫景云后公卿百官上已九日废射礼干曜以为圣王教天下必制礼以正人情君子三年不为礼礼必坏三年不为乐乐必崩古之择士先观射礼非取一时乐也夫射者别邪正观德行中祭祀辟寇戎古先哲王莫不递袭比年以来射礼不讲所司&amp;#费而旧典为亏臣愚谓所计者财所亏者礼故孔子不爱羊而存礼也大射谓春秋不可废开元初邠王府吏犯法元宗敕左右为王求才长史太常卿姜&amp;#荐干曜自梁州都督召见神气爽澈占对有序帝悦之擢少府少监兼邠王府长史累进尚书左丞四年拜黄门侍郎同紫微黄门平章事逾月与姚崇俱罢会帝东幸以京兆尹留守京师治尚宽简人安之居三年政如始至仗内白鹰因纵失之诏京兆督捕获于野絓榛死吏惧得罪干曜曰上仁明不以畜玩置罪苟其获戾尹专之遂入自劾失旨帝一不问众伏其知体而善引咎八年复为黄门侍郎同中书门下三品进位侍中建言大臣子并求京职俊乂率任外官非平施之道臣三息俱任京师请出二息补外以示自近始诏可乃以子河南参军弼为绛州司功太祝洁为郑尉诏曰干曜身率庶寮以让既请外其子又复下迁传不云乎范宣子让其下皆让晋国之人于是大和道之或行仁岂远哉其令文武官父子昆弟三人在京司者分任于外繇是公卿子弟皆出补帝尝自较其考与张说偕赐时议者言国执政所以同休戚不崇异无以责功帝乃诏中书门下共食实户三百堂封自此始东封还为尚书左丞相兼侍中久之罢侍中迁太子少师避祖名更授少傅安阳郡公帝幸东都以老疾不任陪扈卒赠幽州大都督干曜性谨重其始仕已四十余历官皆以清慎恪敏得名为相十年与张嘉贞张说李元纮杜暹同秉政居中未尝廷议可否事晚节唯唯联署务为宽平惇大故鲜咎悔姜&amp;#为嘉贞所排虽得罪讫不申救君子讥焉　　苏颋按唐书苏传子颋字廷硕弱冠敏悟一览至千言辄覆诵第进士调乌程尉武后封嵩高举贤良方正除左司御率府胄曹参军吏部侍郎马载曰古称一日千里苏生是已再迁监察御史长安中诏覆来俊臣等冤狱颋验发其诬多从洗宥迁给事中修文馆学士拜中书舍人时同中书门下三品父子同在禁管朝廷荣之元宗平内难书诏填委独颋在太极后合口所占授功状百绪轻重无所差书史白曰丐公徐之不然手腕脱矣中书令李峤曰舍人思若涌泉吾所不及迁太常少卿仍知制诰遭父丧起为工部侍郎辞不拜终制乃就职帝问宰相有自工部侍郎得中书侍郎乎对曰陛下任贤唯所命何资之计乃诏以颋为中书侍郎帝劳曰方美官缺每欲用卿然宰相议遂无及者朕为卿恨陆象先殁紫微侍郎未尝补朕思其人无易卿者颋顿首谢明日加知制诰给政事食给食自颋始时李乂对掌书命帝曰前世李峤苏味道文擅当时号苏李今朕得颋及乂何愧前人哉俄袭封许国公吐蕃盗边诸将数败虏益张秣骑内侵帝怒欲自将兵讨之颋谏曰古称荒服取荒忽之义非常奉职贡也故来则不拒去则勿逐以禽兽畜之羁縻御之譬若猎然羽毛不入服用体肉不登郊庙则王者不射也况万乘之重与犬羊蚊语负胜哉远夷左&amp;#不足以辱天子亦可见矣虽然兵法先声后实陛下如班亲征之诏而敕虓将谋夫投会济师则吐蕃不日崩破亦无待躬致天讨也臣谓岐陇雕弊积年若千乘万骑供亿不涯诚恐徭役内兴寇掠外虞斯人不堪一也戎虏之性骤往倏来败不耻奔胜不让成若大军一临边怖震乌散彼出多方我受其误二也太上皇闻陛下身对寇场不能无忧烝烝之思何以自安三也汉蒯成侯谏高帝曰上尝自劳岂谓无人使哉高帝以为爱我今将相大臣岂无为陛下宣力者何亲行之遽邪不省复上言王者之师有征无战藩贡或阙王命征之于是乎治兵其郊获辞而止非谓按甲自临敌人畏之莫敢战也古天子无亲将惟黄帝五十二战当未平之时自阪泉功成则修身闲居无为无事陛下拨定祸乱方当深视高居制礼作乐禅梁父登空同何至厌天居&amp;#金革为一日之敌今吐蕃遣渠领干犯国令军吏一不胜而陛下屈至尊为之敌虽朝鼎夕砧犹未可以夸四夷安足劳圣躬哉虏之入唯盗牛马发窖褫衣未尝杀略边人其罪易原也臣恐虏情狼顾牵连北狄闻六师之行入幽并犯灵夏南动京师太上皇一致忧劳是陛下以天下之安不能宁其亲也臣固曰居中制胜策之上者若夫择良将募重而约严违律必诛杀敌必赏多出金以购酋长虏亡无日矣愿稍迁延以须西音亦会薛讷大破吐蕃俘获不赀由是帝止不行时诏立靖陵碑命颋为之词辞曰前世帝后不志碑事弗稽古谓之不法审当可者祖宗诸陵一须营立后嗣谓何帝不纳其言开元四年进同紫微黄门平章事修国史与宋璟同当国璟刚正多所裁决颋能推其长在帝前敷奏璟有未及或少屈颋辄助成之有不会意颋更申璟所执故帝未尝不从二人相得欢甚璟尝曰吾与苏氏父子同为宰相仆射长厚自是国器若献可替否事至即断尽公不顾私则今丞相为过之八年罢为礼部尚书俄检校益州大都督长史按察节度剑南诸州时蜀雕人流亡诏颋收剑南山泽盐铁自赡颋尚简静重兴力役即募戍人输雇直开井置炉量入计出分所赢巿谷以广见粮时前司马皇甫恂使蜀檄取库钱市锦半臂琵琶捍拨玲珑鞭颋不肯予因上言遣使衔命先取不急非陛下以山泽赡军费意或谓明公在远叵得忤上意颋曰不然明主不以私爱夺至公我可以远近废忠臣节邪嶲州蛮苴院与吐蕃连谋入寇获谍者吏请讨之颋不听移书还其谍曰毋得尔苴院羞悔不敢侵边从封泰山诏颂朝觐坛世咨其文还分主十铨事卒年五十八帝犹视朝起居舍人韦述上疏曰贞观永徽时大臣薨辄置朝举哀成终始恩上有旌贤录旧之德下有生荣死哀之美昔晋知悼子卒平公宴乐杜蒉一言而悟春秋载之故礼部尚书颋累叶辅弼奉事轩陛二十余年今奄忽不还邦人痛嗟惟帷盖之旧股肱之戚宜即废朝明君臣之谊帝曰固朕意也即日帐次哭洛城南门不朝诏赠右丞相谥曰文宪葬日帝游咸宜宫将猎闻之曰颋且葬我忍自娱哉半道而还颋性廉俭奉禀悉推散诸弟亲族储无长赀自景龙后与张说以文章显称望略等故时号燕许大手笔帝爱其文曰卿所为诏令别录副本署臣某撰朕当留中后遂为故事其后李德裕着论曰近世诏诰惟颋叙事外自为文章云　　张嘉贞
按唐书本传嘉贞字嘉贞本范阳旧姓高祖子咤仕隋终河东郡丞遂家蒲州为猗氏人以五经举补平乡尉坐事免长安中御史张循宪使河东事有未决病之问吏曰若颇知有佳客乎吏以嘉贞对循宪召见咨以事嘉贞条析理分莫不洗然循宪大惊试命草奏皆意所未及它日武后以为能循宪对皆嘉贞所为因请以官让后曰朕宁无一官自进贤邪召嘉贞见殿内以帘自障嘉贞仪止秀伟奏对&amp;#&amp;#后异之因请曰臣草茅之人未睹朝廷仪陛下过听引对禁近今天威咫尺若隔云雾恐君臣之道有未尽也后曰善诏上帘引拜监察御史擢循宪司勋郎中&amp;#其得人累迁兵部员外郎时功状盈几郎吏不能决嘉贞为详处不阅旬廷无稽牒进中书舍人历梁秦二州都督并州长史政以严办吏下畏之奏事京师元宗善其政数慰劳嘉贞自陈少孤与弟嘉佑相恃以长今为鄯州别驾愿内徙使少相近冀尽力报死无恨帝为徙嘉佑忻州刺史突厥九姓新内属杂处太原北嘉贞请置天兵军绥护其众即以为天兵使明年入朝或告其反按无状帝令坐告者嘉贞辞曰国之重兵利器皆在边今告者一不当即罪之臣恐塞言路且为未来之患昔天子听政于上瞍赋诵百工谏庶人谤今将坐之则后无繇闻天下事遂得减死天子以为忠且许以相嘉贞因曰昔马周起徒步谒人主血气方壮太宗用之能尽其才甫五十而没向使用少晚则无及已陛下不以臣不肖必用之要及其时后衰无能为也且百年寿孰为至者臣尝恐先朝露死沟壑诚得效万一无负陛下足矣帝曰第往行召卿及宋璟等罢帝欲果用嘉贞而忘其名夜诏中书侍郎韦抗曰朕尝记其风操而今为北方大将张姓而复名卿为我思之抗曰非张齐丘乎今为朔方节度使帝即使作诏以为相夜且半因阅大臣表疏举一则嘉贞所献遂得其名即以为中书侍郎同中书门下平章事迁中书令居位二年善傅奏敏于裁遣然强躁论者恨其不裕帝数幸东都洛阳主簿王钧者为嘉贞缮第会以赃闻有诏杖之朝堂嘉贞畏蔑染促有司速毙以灭言秘书监姜&amp;#得罪嘉贞希权幸意请加诏杖已而&amp;#死会广州都督裴先抵罪帝问法如何嘉贞复援&amp;#比张说曰不然刑不上大夫以近君也士可杀不可辱向&amp;#得罪官三品且有功若罪应死即杀独不宜廷辱以卒伍待也况勋贵在八议乎事往不可咎先岂容复滥哉帝然之嘉贞退不悦曰言太切说曰宰相时来则为非可长保若贵臣尽杖正恐吾辈及之渠不为天下士君子地乎初嘉贞在兵部而说已为侍郎及皆相说位其下议论无所让故说不平未几嘉佑拜金吾将军兄弟要近人颇惮媢帝幸太原嘉佑以赃闻说訹嘉贞素服待罪不谒遂出为豳州刺史说代其处嘉贞衔悔谓人曰中书令幸二员何相迫邪逾年为户部尚书益州长史判都督事诏宴中书省与宰相会嘉贞衔说不已于坐慢骂说源干曜王晙共平解乃得去明年王守一死坐与厚善贬台州刺史俄拜工部尚书为定州刺史知北平军事封河东侯及行帝赋诗诏百官祖道上东门久之以疾丐还东都诏医驰驿护视卒年六十四赠益州大都督谥曰恭肃嘉贞性简疏与人不疑内旷如也或时以此失有嗜进者汲引之能以恩终始所荐中书舍人苗延嗣吕太一考功员外郎员嘉静殿中侍御史崔训皆位清要日与议政事故当时语曰令君四俊苗吕崔员其始为中书舍人崔湜轻之后与议事正出其上湜惊曰此终其坐后十年而为中书令嘉贞虽贵不立田园有劝之者答曰吾尝相国矣未死岂有饥寒忧若以谴去虽富田产犹不能有也近世士大夫务广田宅为不肖子酒色费我无是也引万年主簿韩朝宗为御史卒后十余岁朝宗以京兆尹见帝曰陛下待宰相进退皆以礼身虽没子孙咸在廷张嘉贞晚一息宝符独未官帝惘然召拜左司御率府兵曹参军赐名曰延赏　　李元纮
按唐书本传元纮字大纲其先滑州人后世占京兆万年本姓丙氏曾祖粲仕隋为屯卫大将军炀帝使督京师之西二十四郡盗贼善抚循能得士心高祖与之厚及兵入关以众归授宗正卿应国公赐姓李后为左监门大将军以其老听乘马按视宫禁年八十余卒谥曰明祖宽高宗时为太常卿陇西公父道广武后时为汴州刺史有善政突厥契丹寇河北议发河南兵击之百姓震扰道广悉心抚定人无离散迁殿中监同凤阁鸾台平章事封金城侯卒赠秦州都督谥曰成元纮早修谨仕为雍州司户参军时太平公主势震天下百司顺望风旨尝与民竞碾硙元纮还之民长史窦怀贞大惊趣改之元纮大署判后曰南山可移判不可摇也改好畤令迁润州司马以办治得名开元初为万年令赋役称平擢京兆少尹诏决三辅渠时王主权家皆旁渠立硙潴堨争利元纮敕吏尽毁之分溉渠下田民赖其恩三迁吏部侍郎会户部杨玚白知慎坐支调失宜贬刺史帝求可代者公卿多荐元纮帝欲擢为尚书宰相以资薄乃为户部侍郎条陈利害及政得失帝才之谓可丞辅赐衣一称绢二百匹明年遂拜中书侍郎同中书门下平章事封清水县男元纮当国务峻涯检抑奔竞夸进者惮之五月五日宴武成殿赐群臣袭衣特以紫服金鱼锡元纮及萧嵩群臣无与比是时废京司职田议者欲置屯田元纮曰军国不同中外异制若人闲无役地弃不垦以闲手耕弃地省馈运实军粮于是有屯田其为益尚矣今百官所废职田不一县弗可聚也百姓私田皆力自耕不可取也若置屯即当公私两易调发丁夫调役则业废于家免庸则赋阙于国内地为屯古未有也恐得不补失徒为烦费遂止初左庶子吴兢为史官撰唐书及春秋未成以丧解后上书请毕其功诏许就集贤院成书张说致仕诏在家修史元纮因言国史记人君善恶王政损益褒贬所系前圣尤重今国大典分散不一且太宗别置史馆禁中所以秘严之也请敕说以书就馆参会撰录诏可后与杜暹不协数辨争帝前帝不怿皆罢之以元纮为曹州刺史徙蒲州引疾去后以户部尚书致仕复起为太子詹事卒赠太子少傅谥曰文忠元纮再世宰相有清节其当国累年未尝改治第宅僮马敝弱得封物赒给亲族宋璟尝叹曰李公引宋遥之美黜刘晃之贪为国相家无留储虽季文子之德何以加之　　萧嵩
按唐书萧瑀传瑀从子钧钧子瓘瓘子嵩貌伟秀美须髯始娶会稽贺晦女僚&amp;#陆象先宰相子时为洛阳尉已有名士争往交而嵩汨汨未仕人不之异夏荣者善相谓象先曰君后十年贵冠人臣然不若萧郎位高年艾举门蕃炽时人不许神龙元年始调洛州参军事桓彦范为刺史待以异礼河北黜陟使姜师度以为判官开元初擢中书舍人时崔琳王丘齐澣皆有名以嵩少学术不以辈行许也独姚崇称其远到历宋州刺史迁尚书左丞十四年以兵部尚书领朔方节度使既赴军有诏供帐饯定鼎门外元宗赋诗劳行会吐蕃大将悉诺逻恭禄及烛龙莽布支陷瓜州执刺史田元献回纥又杀凉州守将王君河陇大震帝择堪任边者徙嵩河西节度使判凉州事封兰陵县子嵩表裴宽郭虚己牛仙客置幕府以建康军使张守珪为瓜州刺史完树陴坞怀保边人于时悉诺逻恭禄威憺诸部吐蕃倚其健噬边嵩乃纵反间示疑端赞普果诛之使悉末明攻瓜州守珪拒甚力虏引却会鄯州都督张志亮破贼青海西嵩又遣副将杜宾客率强弩四千与吐蕃战祁连城下自晨迄晡乃大溃斩一将虏哭震山谷露布至帝大悦授嵩同中书门下三品又官一子恩顾第一十七年进兼中书令自张说罢宰相令缺四年嵩得之然常遥领河西节度在公慎密人莫见其际子衡尚新昌公主嵩妻入谒帝呼为亲家母仪物贵甚俄封徐国公初裴光廷与嵩数不协光廷卒帝委嵩择相嵩推韩休及休同位峭正不相假至校曲直帝前嵩&amp;#乞骸骨帝慰之曰朕未厌卿何庸去乎嵩伏曰臣待罪宰相爵位既极幸陛下未厌得以乞身有如厌臣首领且不保又安得自遂因流涕帝为改容曰卿言切矣朕未能决第归夕当有诏俄遣高力士诏嵩曰朕将尔留而君臣谊当有始有卒者乃授尚书右丞相与休皆罢是日荆州进黄柑帝以紫包赐之擢子华给事中久之进太子太师而幽州节度使张守珪坐赂中人牛仙童得罪李林甫素忌嵩因言嵩尝以城南墅遗仙童贬青州刺史寻复拜太子太师固请老见许嵩退修莳园区优游自怡家饶财而华为工部侍郎衡以尚主位三品就养年逾八十世艳其荣天宝八载卒赠开府仪同三司　　杜暹
按唐书本传暹濮州濮阳人父承志武后时为监察御史怀州刺史李文暕为人所告诏承志推验无实文暕宗室近属也卒得罪承志贬为方义令迁天官员外郎见罗织狱兴移疾去卒于家自高祖至暹五世同居暹尤恭谨事继母孝擢明经第补婺州参军秩满归吏以纸万番赆之暹为受百番众叹曰昔清吏受一大钱何异哉为郑尉复以清节显华州司马杨孚公挺人也每咨重暹会孚迁大理正暹适以累当坐孚曰使若人得罪众安劝乎以状言执政繇是擢为大理评事开元四年以监察御史覆屯碛西会安西副都护郭虔瓘与西突厥可汗阿史那献镇守使刘遐庆更相讼诏暹即按入突骑施帐究索左验虏以金遗暹暹固辞左右曰公使绝域不可失戎心乃受焉阴埋幕下已出境乃移交畀取之突厥大惊度碛追不及去迁给事中以母丧解会安西都护张孝嵩迁太原尹或言暹往使安西虏伏其清今犹慕思乃夺服拜黄门侍郎兼安西副大都护明年于阗王尉迟朓约突厥诸国叛暹觉其谋发兵讨斩之支党悉诛更立君长于阗遂安以功加光禄大夫守边四年抚戎练士能自勤励为夷夏所乐十四年召同中书门下平章事遣中使往迎谒见赐绢二百马一匹第一区与李元纮轻重不得罢为荆州都督长史历魏州刺史太原尹帝幸北都进户部尚书许扈跸还复东幸以暹为京留守暹率当番卫士缮三宫城浚池督役不少懈帝闻嘉之数赐书褒劳进礼部尚书封魏县侯二十八年卒赠尚书右丞相遣使护丧禁中出绢三百匹赐之太常谥曰贞肃右司员外郎刘同升等以暹行忠孝谥有未尽博士裴总谓暹往以墨衰受命安西虽勤劳于国不得尽孝其子列诉帝更敕有司考定卒谥贞孝暹友爱抚异母弟昱甚厚其为人少学术故当朝议论时失浅薄然能以公清勤约自将亹亹为之自弱冠誓不通亲友献遗以终身既卒尚书省及故吏致赙其子孝友一不受以行暹素志云　　裴光廷
按唐书裴行俭传行俭子光廷字连城早孤母厍狄氏有妇德武后召入宫为御正甚见亲宠光廷由是累迁太常丞以武三思&amp;#坐贬郢州司马开元中擢兵部郎中鸿胪少卿性静默寡交游虽骤历台省人未之许既而以职业称议者更推之元宗有事岱宗中书令张说以天子东巡京师空虚恐夷狄乘间窃发议欲加兵守边召光廷与谋对曰封禅者所以告成功也夫成功者德无不被人无不安万国无不怀今将告成而惧夷狄非昭德也大兴力役用备不虞非安人也方谋会同而阻戎心非怀远也此三者名实乖矣且诸蕃突厥为大贽币往来愿修和好有年矣若遣一使召其大臣使赴行在必欣然应命突厥受诏则诸蕃君长必相率而来我偃旗息鼓不复事矣说曰善吾所不及因奏用其策突厥果遣使来朝东封还迁兵部侍郎久之拜中书侍郎同中书门下平章事兼御史大夫迁黄门侍郎拜侍中兼吏部尚书弘文馆学士撰瑶山往则维城前轨二篇献之手制褒美诏皇太子诸王于光顺门见光廷谢所以规讽意光廷又引寿安丞李融拾遗张琪著作佐郎司马利宾直弘文馆撰续春秋经传自战国讫隋表请天子修经光廷等作传书久不就时有建言唐应为金德者中书令萧嵩请百官普议光廷以唐符命表着天下久矣不可改亟奏罢之二十年封正平县男初知星者言上象变不利大臣请禳之光廷曰使祸可禳而去则福可祝而来也论者以为知命卒年五十八赠太师初吏部求人不以资考为限所奖拔惟其才往往得俊乂任之士亦自奋其后士人猥众专务趋竞铨品枉桡光廷惩之因行俭长名榜乃为循资格无贤不肖一据资考配拟又促选限尽正月任门下省主事阎麟之专主过官凡麟之裁定光廷辄然可时语曰麟之口光廷手素与萧嵩轻重不平及卒嵩奏一切罢之光廷所引尽斥外官博士孙琬以其用循资格非奖劝之谊谥曰克平时以为希嵩意帝闻特赐谥曰忠宪诏中书令张九龄文其碑　　韩休按唐书本传休京兆长安人父大智洛州司功参军其兄大敏仕武后为凤阁舍人梁州都督李行褒为部人告变诏大敏鞫治或曰行褒诸李近属后意欲去之无列其冤恐累公大敏曰岂顾身枉人以死乎至则验出之后怒遣御史覆按卒杀行褒而大敏赐死于家休工文辞举贤良元宗在东宫令条对国政与校书郎赵冬曦并中乙科擢左补阙判主爵员外郎进至礼部侍郎知制诰出为虢州刺史虢于东西京为近州乘舆所至常税厩刍休请均赋它郡中书令张说曰免虢而与它州此守臣为私惠耳休复执论吏白恐忤宰相意休曰刺史幸知民之敝而不救岂为政哉虽得罪所甘心焉讫如休请以母丧解服除为工部侍郎知制诰迁尚书右丞侍中裴光廷卒帝敕萧嵩举所以代者嵩称休志行遂拜黄门侍郎同中书门下平章事休直方不务进趋既为相天下翕然宜之万年尉李美玉有罪帝将放岭南休曰尉小官犯非大恶今朝廷有大奸请得先治金吾大将军程伯献恃恩而贪室宅舆马僭法度臣请先伯献后美玉帝不许休固争曰罪细且不容巨猾乃置不问陛下不出伯献臣不敢奉诏帝不能夺大率坚正类此初嵩以休柔易故荐之休临事或折正嵩嵩不能平宋璟闻之曰不意休能尔仁者之勇也嵩宽博多可休峭鲠时政所得失言之未尝不尽帝尝猎苑中或大张乐稍过差必视左右曰韩休知否已而疏辄至尝引鉴默不乐左右曰自韩休入朝陛下无一日欢何自戚戚不逐去之帝曰吾虽瘠天下肥矣且萧嵩每启事必顺旨我退而思天下不安寝韩休敷陈治道多讦直我退而思天下寝必安吾用休社稷计耳后以工部尚书罢迁太子少师封宜阳县子卒年六十八赠扬州大都督谥曰文忠宝应元年赠太子太师
　公辅部名臣列传二十五
　　唐七
　张九龄
按唐书本传九龄字子寿韶州曲江人七岁知属文十三以书干广州刺史王方庆方庆叹曰是必致远会张说谪岭南一见厚遇之居父丧哀毁庭中木连理擢进士始调校书郎以道侔伊吕科策高第为左拾遗时元宗即位未郊见九龄建言天百神之君王者所由受命也自古继统之主必有郊配盖敬天命报所受也不以德泽未洽年谷未登而阙其礼昔者周公郊祀后稷以配天谓成王幼冲周公居摄犹用其礼明不可废也汉丞相匡衡曰帝王之事莫重乎郊祀董仲舒亦言不郊而祭山川失祭之序逆于礼故春秋非之臣谓衡仲舒古之知礼皆以郊之祭所宜先也陛下绍休圣绪于今五载而未行大报考之于经义或未通今百谷嘉生鸟兽咸若夷狄内附兵革用弭乃怠于事天恐不可以训愿以迎日之至升紫坛陈采席定天位则圣典无遗矣又言乖政之气发为水旱天道虽远其应甚迩昔东海枉杀孝妇天旱久之一吏不明匹妇非命则天昭其冤况六合元元之众县命于县令宅生于刺史陛下所与共治尤亲于人者乎若非其任水旱之繇岂唯一妇而已今刺史京辅雄望之郡犹少择之江淮陇蜀三河大府之外稍非其人繇京官出者或身有累或政无状用牧守之任为斥逐之地或因附会以忝高位及势衰谓之不称京职出以为州武夫流外积资而得不计于才刺史乃尔县令尚可言哉甿庶国家之本务本之职乃为好进者所轻承弊之民遭不肖所扰圣化从此销郁繇不选亲人以成其敝也古者刺史入为三公郎官出宰百里今朝廷士入而不出其于计私甚自得也京师衣冠所聚身名所出从容附会不勤而成是大利在于内而不在于外也智能之士欲利之心安肯复出为刺史县令哉国家赖智能以治而常无亲人者陛下不革以法故也臣愚谓欲治之本莫若重守令守令既重则能者可行宜遂科定其资凡不历都督刺史虽有高第不得任侍郎列卿不历县令虽有善政不得任台郎给舍都督守令虽远者使无十年任外如不为此而救其失恐天下犹未治也又古之选士惟取称职是以士修素行而不为侥幸奸伪自止流品不杂今天下不必治于上古而事务日倍于前诚以不正其本而设巧于末也所谓末者吏部条章举赢千百刀笔之人溺于文墨巧史猾徒缘奸而奋臣以谓始造簿书备遗忘耳今反求精于案牍而忽于人才是所谓遗剑中流契舟以记者也凡称吏部能者则曰自尉与主簿繇主簿与丞此执文而知官次者也乃不论其贤不肖岂不谬哉夫吏部尚书侍郎以贤而授者也岂不能知人如知之难拔十得五斯可矣今胶以格条据资配职为官择人初无此意故时人有平配之诮官曹无得贤之实臣谓选部之法敝于不变今若刺史县令精核其人则管内岁当选者使考才行可入流品然后送台又加择焉以所用众寡为州县殿最则州县慎所举可官之才多吏部因其成无庸人之繁矣今岁选乃万计京师米物为耗岂多士哉盖冒滥扺此尔方以一诗一判定其是非适使贤人遗逸此明代之阙政也天下虽广朝廷虽众必使毁誉相乱听受不明事则已矣如知其贤能各有品第每一官缺不以次用之岂不可乎如诸司要官以下等叨进是议无高卑唯得与不尔故清议不立而名节不修善士守志而后时中人进求而易操也朝廷能以令名进人士亦有修名获利利之出众之趋也不如此则小者得于苟求一变而至阿私大者许以分义再变而成明党矣故用人不可不第其高下高下有次则不可以妄于天下之士必刻意修饰而刑政自清此兴衰之大端也俄迁左补阙九龄有才鉴吏部试拔萃与举者常与右拾遗赵冬曦考次号称详平改司勋员外郎时张说为宰相亲重之与通谱系常曰后出词人之冠也迁中书舍人内供奉封曲江男进中书舍人会帝封泰山说多引两省录事主书及所亲摄官升山超阶至五品九龄当草诏谓说曰官爵者天下公器先德望后劳旧今登封告成千载之绝典而清流隔于殊恩胥吏乃滥章韨恐制出四方失望方进草尚可以改公宜审计说曰事已决矣悠悠之言不足虑既而果得谤御史中丞宇文融方事田法有所关奏说辄建议违之融积不平九龄为言说不听俄为融等痛诋几不免九龄亦改太常少卿出为冀州刺史以母不肯去乡里故表换洪州都督徙桂州兼岭南按察选补使始说知集贤院尝荐九龄可备顾问说卒天子思其言召为秘书少监集贤院学士知院事会赐渤海诏而书命无足为者乃召九龄为之被诏趣成迁工部侍郎知制诰数乞归养诏不许以其弟九皋九章为岭南刺史岁时听给驿省家迁中书侍郎以母丧解毁不胜哀有紫芝产坐侧白鸠白雀巢家树是岁夺哀拜中书侍郎同中书门下平章事固辞不许明年迁中书令始议河南开水屯兼河南稻田使上言废循资格复置十道采访使李林甫无学术见九龄文雅为帝知内忌之会范阳节度使张守珪以斩可突干功帝欲以为侍中九龄曰宰相代天治物有其人然后授不可以赏功国家之败由官邪也帝曰假其名若何对曰名器不可假也有如平东北二虏陛下何以加之遂止又将以凉州都督牛仙客为尚书九龄执曰不可尚书古纳言唐家多用旧相不然历内外贵任妙有德望者为之仙客河湟一使典耳使班常伯天下其谓何又欲赐实封九龄曰汉法非有功不封唐遵汉法太宗之制也边将积谷帛缮器械适所职耳陛下必赏之金帛可也独不宜裂地以封帝怒曰岂以仙客寒士嫌之邪卿固素有门阅哉九龄顿首曰臣荒陬孤生陛下过听以文学用臣仙客擢胥吏目不知书韩信淮阴一壮夫羞绛灌等列陛下必用仙客臣实耻之帝不悦翼日林甫进曰仙客宰相材也乃不堪尚书邪九龄文吏拘古义失大体帝由是决用仙客不疑九龄既戾帝旨固内惧恐遂为林甫所危因帝赐白羽扇乃献赋自况其末曰苟效用之得所虽杀身而何忌又曰纵秋气之移夺终感恩于箧中帝虽优答然卒以尚书右丞相罢政事而用仙客自是朝廷士大夫持禄养恩矣尝荐长安尉周子谅为监察御史子谅劾奏仙客其语援谶书帝怒杖子谅于朝堂流瀼州死于道九龄坐举非其人贬荆州长史虽以直道黜不戚戚婴望惟文史自娱朝廷许其胜流久之封始兴县伯请还展墓病卒年六十八赠荆州大都督谥曰文献九龄体弱有酝借故事公卿皆搢笏于带而后乘马九龄独常使人持之因设笏囊自九龄始后帝每用人必曰风度能若九龄乎初千秋节公王并献宝鉴九龄上事鉴十章号千秋金鉴录以伸讽谕与严挺之袁仁敬梁升卿卢怡善世称其交能终始者及为相谔谔有大臣节当是时帝在位久稍怠于政故九龄议论必极言得失所推引皆正人武惠妃谋陷太子瑛九龄执不可妃密遣宦奴牛贵儿告之曰废必有兴公为援宰相可长处九龄叱曰房幄安有外言哉遽奏之帝为动色故卒九龄相而太子无患安禄山初以范阳偏校入奏气骄蹇九龄谓裴光庭曰乱幽州者此胡雏也及讨奚契丹败张守珪执如京师九龄署其状曰穰苴出师而诛庄贾孙武习战犹戮宫嫔守珪法行于军禄山不容免死帝不许赦之九龄曰禄山狼子野心有逆相宜即事诛之以绝后患帝曰卿无以王衍知石勒而害忠良卒不用帝后在蜀思其忠为泣下且遣使祭于韶州厚币恤其家开元后天下称曰曲江公而不名云建中元年德宗贤其风烈复赠司徒子拯居父丧有节行后为伊阙令会禄山盗河洛陷焉而终不受伪官贼平擢太子赞善大夫九龄弟九皋亦有名终岭南节度使其曾孙仲方按旧唐书本传至德初上皇在蜀思九龄之先觉下诏褒赠曰正大厦者柱石之力昌帝业者辅相之臣生则保其雄名殁乃称其盛德饰终未允于人望加赠实存乎国章故中书令张九龄维岳降神济川作相开元之际寅亮成功谠言定其社稷先觉合于蓍策永怀贤弼可谓大臣竹帛犹存樵苏必禁爰从八命之秩更进三台之位可赠司徒仍遣使就韶州致祭有集二十卷　　裴耀卿
按唐书本传耀卿字焕之宁州刺史守真次子也数岁能属文擢童子举稍迁秘书省正字相王府典签与掾丘悦文学韦利器更直备顾问府中号学直王即帝位授国子主簿累迁长安令旧有配户和市法人厌苦耀卿一切责豪门坐贾预给以直绝僦欺之弊及去人思之为济州刺史济当走集地广而户寡会天子东巡耀卿置三梁十驿科敛均省为东州知顿最封禅还次宋州宴从官帝欢甚谓张说曰前日出使巡天下观风俗察吏善恶不得实今朕有事岱宗而怀州刺史王丘饩牵外无他献我知其不市恩也魏州刺史崔沔遣使供帐不施锦绣示我以俭此可以观政也济州刺史裴耀卿上书数百言至曰人或重扰即不足以告成朕置书座右以自戒此其爱人也俄徙宣州前此大水河防坏诸州不敢擅兴役耀卿曰非至公也乃躬护作役未讫有诏徙官耀卿惧功不成弗即宣而抚巡饬厉愈急堤成发诏而去济人为立碑颂德历冀州入拜户部侍郎开元二十年副信安王袆讨契丹又持帛二十万赐立功奚官耀卿曰币涉寇境不可以不备乃令先与期而分道赐之一日毕突厥室韦果邀险来袭耀卿已还迁京兆尹明年秋雨害稼京师饥帝将幸东都召问所以救人者耀卿曰陛下既东巡百司毕从则太仓三辅可遣重臣分道赈给自东都益广漕运以实关辅关辅既实则乘舆西还事蔑不济且国家大本在京师但秦地狭水旱易匮往贞观永徽时禄禀者少岁漕粟二十万略足今用度广运数倍且不支故数东幸以就敖粟为国大计臣愿广陕运道使京师常有三年食虽水旱不足忧今天下输丁约四百万使丁出百钱为陕洛运费又益半为营窖用分纳司农河南陕州又令租米悉输东都从都至陕河益湍沮若广漕路变陆为水所支尚赢万计且河南租船候水始进吴工不便河漕处处停留易生隐盗请置仓河口以纳东租然后官自顾载分入河洛度三门东西各筑敖仓自东至者东仓受之三门迫险则旁河凿山以开车道运数十里西仓受之度宜徐运抵太原仓趋河入渭更无留阻可减费巨万天子然其计拜黄门侍郎同中书门下平章事充转运使于是置河阴集津三门仓引天下租繇孟津溯河而西三年积七百万石省运费三十万缗或曰以此缗纳于上足以明功答曰是谓以国财求宠其可乎敕吏为和市费迁侍中二十四年以尚书左丞相罢封赵城侯夷州刺史杨浚以赃抵死有诏杖六十流古州耀卿上言刺史县令异诸吏为人父母风化所瞻今使裸躬受笞事大逼辱法至死则天下共之然一朝下吏屈挫牵顿民且哀怜是忘免死之恩而有伤心之痛恐非崇守长劝风俗意又杂犯抵死无杖刑必三覆后决今非时不覆或夭其命非所以宽宥之也凡大暑决囚多死秋冬乃有全者请今贷死决杖会盛夏生长时并停则有再生之实是时特进盖嘉运破突骑施还诏为河西陇右节度使因令经略吐蕃嘉运以新立功日酣遨未赴屯耀卿言于帝曰嘉运精劲勇烈诚有余然臣见其夸言骄色窃忧之恐不足与立事今盛秋防边日月已薄当与军中士卒相见若不素讲虽决在一时恐非制胜万全之义且兵未及训不能知法士未怀惠不可共心使幸而有功非师出以律之善又万人之命倚于将示不得已故凿凶门而出今酣呶朝夕胖肆自安非爱人忧国者不可不察苟不易帅宜严诏申约以督其行帝乃促嘉运诣部卒无功还天宝初进尚书左仆射俄改右仆射而李林甫代之上日林甫至本省具朝服剑佩博士导郎官唱按礼毕就耀卿听事乃常服以赞者主事导唱林甫惊曰班爵与公同而礼数异何也耀卿曰比苦眩不堪重衣又郎博士纷泊非病士所宜林甫默然&amp;#居一岁卒年六十三赠太子太傅谥曰文献　　李适之按唐书本传适之恒山愍王孙也始名昌神龙初擢左卫郎将开元中迁累通州刺史以办治闻按察使韩朝宗言诸朝擢秦州都督徙陕州刺史河南尹其政不苛细为下所便元宗患谷洛岁耗傜力诏适之以禁钱作三大防曰上阳积翠月陂自是水不能患刻石着功诏永王璘书皇太子瑛署额进御史大夫二十七年兼幽州长史知节度事适之以祖被废而父象见逐武后时葬有阙至是丐陪瘗昭陵阙中诏可褒册典物焜照都邑行道为咨叹迁刑部尚书适之喜宾客饮酒至斗余不乱夜晏娱昼决事案无留辞天宝元年代牛仙客为左相累封清和县公尝与李林甫争权不协林甫阴贼即好谓适之曰华山生金采之可以富国顾上未之知适之性疏信其言他日从容为帝道之帝喜以问林甫对曰臣知之旧矣顾华山陛下本命王气之舍不可以穿治故不敢闻帝以林甫为爱己而薄适之不亲于是皇甫惟明韦坚裴宽韩朝宗皆适之厚善悉为林甫所构得罪适之惧不自安乃上宰政求散职以太子少保罢欣然自以为免祸俄坐韦坚累贬宜春太守会御史罗希奭阴被诏杀坚等贬所州县震恐及过宜春适之惧仰药自杀　　韦见素
按唐书韦凑传凑子见素字会微质性仁厚及进士第授相王府参军袭父爵擢谏议大夫天宝五载为江西山南黔中岭南道黜涉使绳纠吏治所至震畏迁文部侍郎平判皆诵于口铨叙平允官有&amp;#求辄下意听纳人多德之十三载元宗苦雨潦阅六旬谓相非其人罢左相陈希烈诏杨国忠审择大臣时吉温得幸帝欲用之温为安禄山所厚国忠惧其进沮止之谋于中书舍人窦华宋昱皆以见素安雅易制国忠入白帝帝亦以相王府属有旧恩遂拜武部尚书同中书门下平章事集贤院学士知门下省事明年禄山表请蕃将三十二人代汉将帝许之见素不悦谓国忠曰禄山反状暴天下今又以蕃代汉难将作矣国忠不应见素曰知祸之牙不能防见祸之形不能制焉用彼相明日当恳论之既入帝迎谕曰卿等有疑禄山意耶国忠见素趋下流涕且陈禄山反明甚诏复位因以禄山表置帝前乃出帝令中官袁思蓺传诏曰此姑忍朕徐图之由是奉诏然每进见未尝不为帝言之帝不入其语未几禄山反从帝入蜀陈元礼之杀国忠也兵伤其首众传声曰毋害韦公父子获免帝令寿王赐药传创次巴西诏兼左相封豳国公肃宗立与房管崔涣持节奉传国玺及册宣扬制命帝曰太子仁孝去十三载已有传位意属方水旱左右劝我且须丰年今帝受命朕如释负矣烦卿等远去善辅导之见素涕泣拜辞又命见素子谔及中书舍人贾至为册使判官谒见肃宗于顺化郡肃宗闻管名且旧虚怀待之以见素尝附国忠礼遇独减是岁十月丙申有星犯昴见素言于帝曰昴者胡也天道谪见所应在人禄山将死矣帝曰日月可知乎见素曰福应在德祸应在刑昴金忌火行当火位昴之昏中乃其时也既死其月亦死其日明年正月甲寅禄山其殪乎帝曰贼何等死答曰五行之说子者视妻所生昴犯以丙申金木之妃也木火之母也丙火为金子申亦金也二金本同末异还以相&amp;#贼殆为子与首乱者更相屠戮乎及禄山死日月皆验明年三月至凤翔拜尚书左仆射罢知政事初行在所承丧乱后兵吏三铨簿领炀散选部文符伪滥帝欲广怀士心至者一切补官不加检复见素奏宜明条纲以为持久帝未及从既还都选者偎集补署无所日诉于朝乃追行其言会郭子仪亦为仆射徙见素太子太师诏至蜀郡奉迎太上皇以功食实封三百户上元初以疾求致仕许之诏朝朔望宝应元年卒年七十六赠司徒谥忠贞子谔　　崔圆
按唐书本传圆字有裕贝州武城人后魏尚书左仆射亮八世孙少孤贫志向卓迈喜学兵家开元中诏举遗逸以钤谋对策甲科历京兆府参军尹萧炅荐之迁会昌丞杨国忠遥领剑南节度引圆为左司马知留后元宗西出次扶风迁御史中丞剑南节度副大使圆锐功名初闻难刺国忠意乃治城浚隍列馆宇储什具帝次河池圆疏具陈蜀土腴谷羡储供易办帝省书泣下曰世乱识忠臣即日拜中书侍郎同中书门下平章事仍兼剑南节度使天子至朝廷百司殿宇帷幔皆具益嗟赏之肃宗立命与房管韦见素赴行在所帝为制遗爱碑于蜀以宠之至德二载迁中书令封赵国公实封户五百干元元年罢为太子少师留守东都于是上皇所置宰相无在者王师之败相州也军所过皆纵剽圆惧委东都奔襄阳诏削阶封寻诏拜济王傅李光弼表为怀州刺史改汾州以治行称徙淮南节度使在镇六年请朝京师吏民乞留诏检校尚书右仆射还之久乃检校左仆射入知省事大历中卒年六十四赠太子太师谥曰昭襄　　房管
按唐书本传管字次律河南河南人父融武后时以正谏大夫同凤阁鸾台平章事神龙元年贬死高州管少好学风度沈整以荫补弘文生与吕向偕隐陆浑山十年不谐际人事开元中作封禅书说宰相张说说奇之奏为校书郎举任县令科授卢氏令拜监察御史坐讯狱非是贬睦州司户参军复为县所至上德化兴长利以治最显天宝五载试给事中封漳南县男时元宗有逸志数巡幸广温泉为华清宫环宫所置百司区署以管资机算诏总经度骊山疏岩剔薮为天子游观未毕坐善李适之韦坚斥为宜春太守历琅邪邺扶风三郡频迁宪部侍郎十五载帝狩蜀管驰至普安上谒帝喜甚即拜文部尚书同中书门下平章事从至成都赐一子官俄与韦见素崔涣奉册灵武见肃宗具言上皇所以传付意因道当时利病箝索虏情辞吐华畅帝为改容管既有重名帝倾意待之机务一一与管参决诸将相莫敢望于是第五琦言财利幸为江淮租庸使管谏曰往杨国忠聚敛产怨天下陛下即位人未见德今乂宠琦是一国忠死一国忠生无以示远方帝曰六军之命方急无财则散卿恶琦可也何所取财管不得对北海太守贺兰进明自河南至诏摄御史大夫岭南节度使入谢帝曰朕语管除正大夫何为摄邪进明衔之因曰陛下知晋乱乎惟以尚虚名任王衍为宰相基祖浮华不事天下事故至于败方唐中兴当用实才而管性疏阔大言无当非宰相器陛下待之厚然孰肯为陛下用乎帝曰何哉对曰陛下顷为皇太子太子出曰抚军入曰监国而管为圣皇建遣诸王为都统节度乃谓陛下为元子而付以朔方河东河北空虚之地永王丰王乃统四节度此于圣皇似忠于陛下非忠也管意诸子一得天下身不失恩又多树私党以副戎权推此而言岂肯尽诚于陛下乎帝入其语始恶管以进明为御史大夫河南节度使会管请自将平贼帝犹倚以成功乃诏管持节招讨西京防御蒲潼两关兵马节度等使得自择参佐乃以兵部尚书王思礼御史中丞邓景山为副户部侍郎李楫为行军司马中丞宋若思起居郎知制诰贾至右司郎中魏少游为判官给事中刘秩为参谋管分三军趋京师杨希文将南军自宜寿入刘悊将中军自武功入李光进将北军自奉天入管身中军先锋十月庚子次便桥辛丑中军北军遇贼陈涛斜战不利管欲持重有所伺中人邢延恩促战故败士死麻苇癸卯率南军复战遂大败希文悊皆降贼初管用春秋时战法以车二千乘缭营骑步夹之既战贼乘风噪牛悉髀栗贼投刍而火之人畜焚烧杀卒四万血丹野残众才数千不能军管还走行在见帝肉袒请罪帝宥之使裒夷散复图进取管雅自负以天下为己任然用兵本非所长其佐李楫刘秩等皆儒生未尝更军旅管每诧曰彼曳落河虽多能当我刘秩乎帝虽恨管丧师而眷任未衰崔圆自蜀来最后见帝管谓帝不见省易之圆以金畀李辅国不淹日被宠遂怨管管数称疾不入会御史大夫颜真卿劾奏谏议大夫李何忌不孝管素善何忌不欲以恶名锢之托被酒入朝贬西平郡司马琴工董廷兰出入管所管昵之廷兰藉管势数招赇谢为有司劾治管诉于帝帝因震怒叱遣之管惶恐就第罢为太子少师从帝还都封清河郡公管之废朝臣多言管谋包文武可复用虽管亦自谓当柄任为天子立功善管者暴其言于朝管方日引刘秩严武与宴语移病自如帝以管虚言浮诞内鞅鞅挟党背公非大臣体干元元年出管为邠州刺史逐秩武等因下诏陈其比周状喻敕中外始邠以武将领刺史故纲目废弛即治府为营吏攘民居相淆欢管至一切革之人以便安政声流闻召拜太子宾客迁礼部尚书为晋汉二州刺史宝应二年召拜刑部尚书道病卒赠太尉管有远器好谈老子浮屠法喜宾客高谈有余而不切事时天下多故急于谋略攻取帝以吏事绳下而管为相遽欲从容镇静以辅治之又知人不明以取败桡故功名隳损云　　裴冕
按唐书本传冕字章甫河中河东人本冠族仕家以荫再调渭南尉王为京畿采访使表署判官历殿中侍御史冕少学术然明锐果于事众号称职雅任之及得罪有诏廷辨冕位甚下而抗言其诬死李林甫方用事僚属惧皆引去独冕为敛葬由是知名河西节度使哥舒翰辟行军司马元宗入蜀诏皇太子为天下兵马元帅拜冕御史中丞兼左庶子副之初冕在河西方召还而道遇太子平凉遂从至灵武与杜鸿渐崔漪同辞进曰主上厌于勤且南狩蜀宗社神器要须有归今天意人事属在殿下宜正位号有如逡巡失亿兆心则大事去矣太子曰我平寇逆奉迎乘舆还京师退居储贰以侍膳左右岂不乐哉公等何言之过对曰殿下居东宫二十年今多难启圣以安社稷而所从将士皆关辅人日夜思归大众一骚不可复集不如因而抚之以就大功臣等昧死请太子固让凡五请卒见听太子即位进冕中书侍郎同中书门下平章事乃建言卖官度僧道士收赀济军兴时取偿既贱众不为宜肃宗至凤翔罢冕政事拜尚书右仆射两京平封冀国公实封五百户出为剑南西川节度使复为右仆射待制集贤院俄充山陵使于是中书舍人刘烜为李辅国所昵冕表为判官烜抵法坐降施州刺史徙澧州大历中郭子仪言于代宗曰冕首佐先帝驰驱灵武有社稷勋程元振忌其贤遂加诬构海内冤之陛下宜还冕于朝复俾辅相必能致治成化时元载秉政冕早所甄引载德之又贪其衰瘵且下己遂拜左仆射同中书门下平章事入见拜不能兴载自扶之代为赞谢俄兼河南江淮副元帅东都留守不逾月卒有诏赠太尉冕以忠勤自将然不知宰相大体性豪侈既素贵舆服食饮皆光丽珍丰枥马直数百金者常十数每广会宾客不能名其馔自制巾子工甚人争效之号仆射巾领使既众吏白俸簿月二千缗冕顾视喜见颜间世訾其嗜利云始肃宗庙惟苖晋卿配享冕卒后二十余年有苏正元者奏言肃宗为元帅时师纔一旅冕于草创中甄大义以劝进收募骁勇几十余万既逾月房管来又一年而晋卿至今晋卿从祀而冕乃不与有诏冕配享肃宗庙　　李麟
按唐书本传麟裔出懿祖于属最疏父浚历润虢潞三州刺史以诚信号良吏开元中终剑南节度按察使赠户部尚书谥曰诚麟好学善文辞以父荫补京兆府户曹参军举宗室异能转殿中侍御史累擢兵部侍郎与杨国忠同列国忠怙权疾之改权礼部贡举国忠迁麟复本官改国子祭酒出为河东太守有清政安禄山反朝廷以麟儒者非御侮才还为祭酒封渭源县男元宗入蜀麟走见帝再迁宪部尚书同中书门下平章事时宰相韦见素房管崔涣崔圆踵赴肃宗行在独麟以宗室子留总百司上皇还京进同中书门下三品封褒国公张皇后挟李辅国挠政苗晋卿崔圆等畏其权皆附离取安独麟守正不阿顺辅国忌恚干元初罢为太子少傅明年卒年六十六赠太子太傅谥曰德　　苗晋卿
按唐书本传晋卿字元辅潞州壶关人世以儒素称擢进士第调为修武尉累进吏部郎中中书舍人知吏部选事选人诉索好官厉言倨色纷于前晋卿与相对终日无愠颜久之进侍郎积宽纵而吏下因缘作奸方时承平选常万人李林甫为尚书专国政以铨事委晋卿及宋遥然岁命他官同较书判核才实天宝二载判入等者凡六十四人分甲乙丙三科以张奭为第一奭御史中丞倚之子倚新得幸于帝晋卿欲附之奭本无学故议者嚣然不平安禄山因间言之帝为御花萼楼覆实中裁十一二奭持纸终日笔不下人谓之曳白帝大怒贬倚淮阳太守遥武当太守晋卿安康太守明年徙魏郡即充河北采访使居三年政化大行尝入计谒归壶关望县门辄步吏谏止晋卿以公门当下况父母邦乎郡太守迎犒使所属令行酒酒至必立饮白釂侍老有献降西阶拜而饮时美其恭改河东郡兼河东采访使徙扶风郡封高平县男迁工部尚书东都留守召为宪部兼左丞安禄山反窦廷芝弃陕郡不守杨国忠本忌其有望即奏东道贼冲非大臣不可镇遏授陕郡太守陕虢防御使晋卿见帝以老辞忤旨听致仕于家车驾入蜀搢绅多陷贼晋卿间道走金州肃宗至扶风召赴行在拜左相平京师封韩国公食五百户改侍中既而乞骸骨罢为太子太傅未几复拜侍中元宗崩肃宗疾甚诏晋卿摄冢宰固让曰大行遗诏皇帝三日听政稽祖宗故事则无冢宰之文奉遗诏则宜听朝惟陛下顺变以幸万国帝不听后数日代宗立复诏摄冢宰固辞乃免时年老蹇甚乞间日入政事堂帝优之听入合不趋为御小延英召对宰相对小延英自晋卿始吐蕃犯京师晋卿以病卧家贼舆致胁之噤不肯语贼不敢害帝还拜太保罢政事永泰初薨年八十一赠太师京兆少尹护丧谥曰懿献元载未显时为晋卿所遇载方相故讽有司改谥文贞晋卿宽厚所至以惠化称魏人为营生祠立石颂美再秉政出入七年小心谨畏不甚斥是非得失故能安保宠名然练达事体百官簿最一省无遗议者比汉胡广肃宗欲以李辅国为常侍奏曰常侍近密非贤不可居岂宜任等辈罢之朝廷欲论陈希烈等死晋卿曰陛下得张通儒安守忠孙孝哲等何以加罪帝不从俄而史思明乱持是以诱众尝自为父碑文有鹊巢碑上贼入上党焚荡略尽而苗氏松槚独无伤大历七年配享肃宗庙庭十子发丕坚粲垂向吕稷望咸粲德宗时官至郎中陆贽欲进粲官帝不许曰晋卿往摄政有不臣之言又名其子皆与帝王同粲等宜与外官贽奏王者爵人必于朝刑人必于市言与众共之奖而不言其善斯谓曲贷罚而不书其恶斯谓中伤曲贷则授受不明而私幸之门启中伤则枉直无辨而谗间之道行可不慎哉若陛下以晋卿奸邪粲等应坐则当公议其罪若知见诬亦宜擢粲等以示天下且晋卿起文儒致位台辅谦柔敦厚为三朝所推安肯为族灭计虽甚狂险犹不为之况老臣乎帝然之而粲官终不显　　张镐
按唐书本传镐字从周博州人仪状伟有大志视经史犹渔猎然好王霸大略少事吴兢兢器之游京师未知名率嗜酒鼓琴自娱人或邀之杖策往醉即返不及世务天宝末杨国忠执政求天下士为己重闻镐才荐之释褐衣拜左拾遗历侍御史元宗西狩镐徒步扈从俄遣诣肃宗所数论事擢谏议大夫寻拜中书侍郎同中书门下平章事时引内浮屠数百居禁中号内道场讽呗外闻镐谏曰天子之福要在养人以一函美风化未闻区区佛法而致太平愿陛下以无为为心不以小乘挠圣虑帝然之寻诏兼河南节度使都统淮南诸军事贼围宋州张巡告急镐倍道进檄濠州刺史闾丘晓趣救晓愎挠逗留不肯进比镐至淮口而巡已陷镐怒杖杀晓帝还京师封南阳郡公诏以本军镇汴州捕平残寇史思明提范阳献顺款镐揣其伪密奏曰思明势穷而服包藏不测可以计取难以义招不宜以威权假之又言滑州防御使许叔冀狡狯临难必变宜追还宿卫书入不省时宦官络绎出镐境未尝降情结纳自范阳滑州使还者皆盛言思明叔冀忠而毁镐无经略才帝以镐不切事机遂罢宰相授荆州大都督府长史思明叔冀后果叛如镐言召拜太子宾客左散骑常侍坐市买岐王珍第贬辰州司户参军代宗初起为抚州刺史迁洪州观察使更封平原郡公袁晁寇东境江介震骚镐遣兵屯上饶斩首二千级又袭舒城贼杨昭枭之沈千载者新安大豪连结椎剽州县不能禽镐遣别将尽殄其众改江南西道观察使卒镐起布衣二&amp;#至宰相居身廉不殖赀产善待士性简重论议有体在位虽浅而天下之人推为旧德云　　李岘按唐书本传李岘吴王恪孙也折节下士长吏治天宝时累迁京兆尹元宗岁幸温汤甸内巧供亿以媚上岘独无所献帝异之杨国忠使客骞昂何盈擿安禄山阴事讽京兆捕其第得安岱李方来等与禄山反状缢杀之禄山怒上书自言帝惧变出岘为零陵太守岘为政得人心时京师米翔贵百姓乃相与谣曰欲粟贱追李岘寻徙长沙永王为江陵大都督假岘为长史至德初肃宗召之拜扶风太守兼御史大夫明年擢京兆尹封梁国公干元二年以中书侍郎同中书门下平章事于是吕諲李揆第五琦同辅政而岘位望最旧事多独决諲等不平李辅国用权制诏或不出中书百司莫敢覆岘顿首帝前极言其恶帝悟稍加检制辅国由是让行军司马然深衔岘凤翔七马坊押官盗掠人天兴令谢夷甫杀之辅国讽其妻使诉枉诏监察御史孙蓥鞫之直夷甫其妻又诉诏御史中丞崔伯阳刑部侍郎李煜大理卿权献为三司讯之无异辞妻不承辅国助之乃令侍御史毛若虚覆按若虚委罪夷甫言御史用法不端伯阳怒欲质让若虚驰入自归帝帝留若虚帘中顷伯阳等至劾若虚傅中人失有罪帝怒叱之贬伯阳高要尉权献杜阳尉逐李煜岭南流蓥播州岘谓责太重入言于帝曰若虚希旨用刑乱国法陛下信为重轻示无御史台帝怒李揆不敢争乃出岘为蜀州刺史时右散骑常侍韩择木入对帝曰岘欲专权耶乃云任毛若虚示无御史台朕今出之尚恨法太宽择木曰岘言直不敢专权陛下宽之祇益盛德耳代宗立改荆南节度知江淮选补使入为礼部尚书兼宗正卿乘舆在陕由商山走帝所还京拜门下侍郎同中书门下平章事故事政事堂不接客自元载为相中人传诏者引升堂置榻待之岘至即敕吏撤榻又奏常参官举才任谏官宪官者无限员不逾月为要近谮短遂失恩罢为太子詹事迁吏部尚书复知江淮选改检校兵部尚书兼衢州刺史卒年五十八初东京平陈希烈等数百人待罪议者将悉抵死帝意亦欲惩天下故崔器等附致深文岘时为三司独曰法有首有从情有重有轻若一切论死非陛下与天下惟新意且羯胡乱常谁不陵污衣冠奔亡各顾其生可尽责邪陛下之亲戚勋旧子若孙一日皆血铁砧尚为仁恕哉书称歼厥渠魁胁从罔治况河北残孽劫服官吏其人尚多今不开自新之路而尽诛之是坚叛者心使为贼致死困兽犹斗况数万人乎于是器与吕諲皆龊龊文吏操常议不及大体尚腾颊固争数日乃儿听衣冠蒙更生贼亦不能使人归怨天子岘力也岘兄峘峄峘从上皇岘翊戴肃宗以勋力相高同时为御史大夫俱判台事又合制封公而峄为户部侍郎银青光禄大夫同居长兴里第门列三戟　　李揆
按唐书本传揆字端卿系出陇西为冠族去客荥阳祖元道为文学馆学士父成裕秘书监揆性警敏善文章开元末擢进士第补陈留尉献书阙下试中书迁右拾遗再转起居郎知宗子表疏以考功郎中知制诰扈狩剑南拜中书舍人干元二年宗室请上皇后号曰翊圣肃宗问揆对曰前代后妃终则有谥景龙不君韦氏专恣乃称翊圣今陛下动遵典礼奈何踵其乱哉帝惊曰几误我家事遂止后即张氏有子数岁欲立为太子而帝意未决时代宗已封成王帝从容语揆曰成王长有功将定太子卿意谓何揆曰陛下此言社稷福也因再拜贺帝曰朕计决矣俄兼礼部侍郎揆病取士不考实徒露搜索禁所挟而迂学陋生葄枕图史且不能自措于词乃大陈书廷中进诸儒约曰上选士第务得才可尽所欲言由是人人称美未卒事拜中书侍郎同中书门下平章事修国史封姑臧县伯揆美风仪善奏对帝叹曰卿门地人物文学皆当世第一信朝廷羽仪乎故时称三绝于是京师多盗至骖衢杀人尸沟中吏褫气李辅国方横请选羽林骑五百备侥捕揆曰汉以南北军相统摄故周勃因南军入北军以安刘氏本朝置南北衙文武区别更相检伺今以羽林代金吾忽有非常何以制之辅国议格揆决事明当然锐于进且近名兄楷有时称滞&amp;#官不得迁吕諲政事出揆远甚以故宰相镇荆南治声尤高揆惧复用遣吏至諲所构抉过失諲密诉诸朝帝怒贬揆袁州长史不三日以楷为司门员外郎揆累年乃徙歙州刺史初苗晋卿数荐元载揆轻载地寒谓晋卿曰龙章凤姿士不见用&amp;#头鼠目子乃求官邪载闻&amp;#之及秉政奏揆试秘书监江淮养疾家百口贫无禄丐食取给牧守稍厌慁则去之流落凡十六年载诛始拜睦州刺史入为国子祭酒礼部尚书德宗幸山南揆素为卢杞所恶用为入蕃会盟使拜尚书左仆射揆辞老恐死道路不能达命帝恻然杞曰和戎者当练朝廷事非揆不可异时年少揆者不敢辞揆至蕃酋长曰闻唐有第一人李揆公是否揆畏留因绐之曰彼李揆安肯来邪还卒凤州年七十四赠司空谥曰恭　　萧华
按唐书萧瑀传瑀从子钧钧子瓘瓘孙华谨重方雅有家法嗣爵天宝末为兵部侍郎禄山乱陷贼逼守魏州郭子仪攻安庆绪于相州华间道奉表欲举魏以应为贼所执会崔光远得魏州破械出之魏人德华庇免争来诣光远乞留有诏即授刺史思明反子仪惧复失华乃表崔光远代之而召置军中相州兵溃华还朝犹以污贼降试秘书少监稍迁尚书右丞擢河中晋绛节度使上元初以中书侍郎同中书门下平章事李辅国用事求宰相华拒之辅国怨会肃宗大渐矫诏罢华为礼部尚书引元载以代方代宗谅暗载助辅国贬华为峡州司马卒二子恒悟　　裴遵庆按唐书本传遵庆字少良绛州闻喜人幼强学该综图传外晦内明不干当世年既长始以仕家推荫为兴宁陵丞调大理丞边将萧克济督役苛役者有丑言有司以大逆论遵庆曰财不足聚人力不足加众焉能反由是全救数十族频擢吏部员外郎判南曹天宝时选者岁万计遵庆性强敏视簿牒详而不苛世称吏事第一肃宗时为吏部侍郎萧华辅政屡荐之拜黄门侍郎同中书门下平章事代宗初仆固怀恩反帝以遵庆忠厚大臣故奉诏宣慰怀恩听命将入朝既而为其将范志诚沮止时帝在陕遵庆脱身赴行在帝还迁太子少傅罢为集贤院待制改吏部尚书以尚书右仆射复知选事朝廷优其老听就第注官时以为荣尝有族子病狂易告以谋反帝识其谬置不问性惇正老而弥谨每荐贤有来谢者以为耻谏而见从即内益畏虽亲近但记其削&amp;#疏数而莫知所言大历十年薨年九十余初为郎时着王政记述今古治体识者知其有公辅器云子向向孙枢字纪圣咸通中第进士杜审权镇河中奏署幕府再迁蓝田尉宰相王铎知之遂直弘文馆铎罢枢久不调从僖宗入蜀擢殿中侍御史中和初铎为都统表署郑滑掌书记龙纪初进给事中改京兆尹与孔纬厚善纬以罪贬故枢改右庶子出为歙州刺史迁右散骑常侍为汴州宣谕使枢素与朱全忠相结纳故全忠听命修贡献不绝昭宗悦迁兵部侍郎时崔引亦倚全忠专朝柄因与枢善俄以户部侍郎同中书门下平章事帝在凤翔贬引官枢亦罢为工部尚书已还宫拜检校尚书左仆射同平章事出为清海节度使全忠言枢有经世才不宜弃外复拜门下侍郎平章事监修国史累进右仆射诸道盐铁转运使哀帝嗣位柳璨方用事全忠以牙将张廷范为太常卿枢以为廷范勋臣自宜任方镇何用为卿恐非王意持不下全忠怒谓宾佐曰吾尝器枢不浮薄今乃尔璨闻即罢枢政事拜左仆射俄贬登州刺史又贬泷州司户参军至滑州全忠遣人杀之白马驿投尸于河年六十五初全忠佐吏李振曰此等自谓清流宜投诸河永为浊流全忠笑而许之　　杨绾
按唐书本传绾字公权华州华阴人祖温玉在武后时为显官世以儒闻绾少孤家素贫事母谨甚性沉静独处一室左右图史凝尘满席淡如也不好立名有所论着未始示人第进士补太子正字举词藻宏丽科元宗已试又加诗赋各一篇绾为冠由是擢右拾遗制举加诗赋繇绾始天宝乱肃宗即位绾脱身见行朝拜起居舍人知制诰累迁中书舍人兼修国史故事舍人年久者为阁老其公廨杂料独取五之四至绾悉均给之历礼部侍郎建复古孝廉力田等科天下高其议俄迁吏部品裁清允人服其公是时元载秉政忌绾望高疏薄之宦者鱼朝恩判国子监既诛因是建言太学当得天下名儒汰其选即拜绾国子祭酒外示尊重而实以散地处之载日贪冒天下士议益归绾帝亦知之自擢为太常卿充礼仪使载得罪拜中书侍郎同中书门下平章事修国史制下士相贺于朝绾固让帝不许时诸州悉带团练使绾奏刺史自有持节诸军事以掌军旅司马古司武所以副军即今副使司兵参军今团练判官官号重复可罢天下团练守捉使诏可又减诸道观察判官员之半复言旧制刺史被代若别追皆降鱼书乃得去开元时置诸道采访使得专停刺史威柄外移渐不可久其刺史不称职若赃负本道使具条以闻不得擅追及停而刺史亦不得辄去州诣使所如其故阙使司无署摄听上佐代领帝善其谋于是高选州上佐定上中下州差置兵员诏郎官御史分道巡覆又定府州官月禀使优狭相均始天下兵兴从权宜官品同而禄例差及四方粗定元载王缙当国偷以为利因不改故江淮大州至月千缗而山剑贫险虽上州刺史止数十缗及此始复太平旧制绾素痼疾居旬日寖剧有诏就中书疗治每对延英殿许挟扶于时厘补穿敝唯绾是恃未几薨帝惊悼诏群臣曰天不使朕致太平何夺绾之速邪即日诏赠司徒遣使者册授欲及其未敛也诏百官如第吊遣使会吊赙绢千匹布三百匹太常谥曰文贞比部郎中苏端憸人也持异议宰相常衮阴助之帝以其言丑险不实贬端巴州员外司马犹赐谥曰文简绾俭约未尝问生事禄禀分姻旧随多寡辄尽造之者清谈终晷而不及荣利欲干以私闻其言必内愧止经诰微趣学家疑晦者一见即诣其极始辅政御史中丞崔宽本豪侈城南别墅池观堂皇为当时第一即日遣人毁之京兆尹黎干出入从驺驭百数省损才留十余骑中书令郭子仪在邠州行营方大会除书至音乐散五之四他闻风靡然自化者不可胜纪世以比杨震山涛谢安云
　公辅部名臣列传二十六
　　唐八
　　常衮
按唐书本传衮京兆人天宝末及进士第性狷洁不妄交游由太子正字累为中书舍人文采赡蔚长于应用誉重一时鱼朝恩赖宠兼判国子监衮奏成均之任当用名儒不宜以宦臣领职始回纥有战功者得留京师虏性易骄后乃创邸第佛祠或伏甲其间数出中渭桥与军人格斗夺含光门鱼契走城外衮建言今西蕃盘桓境上数入寇若相连结以乘无备其变不细请早图之又天子诞日诸道争以侈丽奉献不则为老子浮屠解祷事衮以为汉文帝还千里马不用晋武帝焚雉头裘宋高祖碎琥珀枕是三主者非有聪明大圣以致治安谨身率下而已今诸道馈献皆淫侈不急而节度使刺史非能男耕而女织者类出于民是敛怨以媚上也请皆还之今军旅未宁王畿户口十不一在而诸祠寺写经造像焚币埋玉所以赏赉若比丘道士巫祝之流岁巨万计陛下若以易刍粟减贫民之赋天下之福岂有量哉代宗嘉纳迁礼部侍郎时宦者刘忠翼权震中外泾原节度使马璘为帝宠任有所干请衮皆拒却元载死拜门下侍郎同中书门下平章事弘文崇文馆大学士与杨绾同执政绾长厚通可而衮苛细以清俭自贤帝内重绾而颛任之礼遇信爱衮弗及也每所恨忌会绾卒衮始当国先是百官俸寡狭议增给之时韩滉使度支与衮皆任情轻重滉恶国子司业张参衮恶太子少詹事赵惎皆少给之太子文学为洗马副衮姻家任文学者其给乃在洗马上其骋私崇怨类此故事日出内厨食赐宰相家可十人具衮奏罢之又将让堂封他宰相不从乃止政事堂北门异时宰相过舍人院咨逮政事至衮乃塞之以示尊大惩元载败窒卖官之路然一切以公议格之非文词者皆摈不用故世谓之濌伯以其濌濌无贤不肖之辨云衮为相散官纔朝议而无封爵郭子仪言于帝遂加银青光禄大夫封河内郡公德宗即位衮奏贬崔佑甫为河南少尹帝怒使与佑甫换秩再贬潮州刺史建中初杨炎辅政起为福建观察使始闽人未知学衮至为设乡校使作为文章亲加讲导与为客主钧礼观游燕飨与焉由是俗一变岁贡士与内州等卒于官年五十五赠尚书左仆射其后闽人春秋配享衮于学宫云按大唐新语元载既伏诛代宗始躬亲政事励精求理时常衮当国竭节奉公天下翕然有升平之望衮奏罢诸州团练防御等使以节财省费使令刺史主当州军事司马同副使专押军案判司本带参军便令司兵判兵事司仓判军粮司士判甲仗士人团练春夏放归秋冬追集其刺史官衔既有持节诸军事使司军旅司马即同副使之任司兵参军即是团练使判官代宗并从之衮独出群拟为戢兵之渐持衡数岁时用小康焉　　崔佑甫
按唐书本传佑甫字贻孙太子宾客孝公沔之子也世以礼法为闻家第进士调寿安尉安禄山陷洛阳佑甫冒矢石入私庙负木主以逃自起居舍人累迁中书舍人性刚直遇事不回时侍郎阙佑甫摄省事数与宰相常衮争议不平衮怒使知吏部选每拟官衮辄驳异佑甫不为下会朱泚军中猫鼠同乳表其瑞诏示衮衮率群臣贺佑甫独曰可吊不可贺诏使问状对曰臣闻礼迎猫为其食田鼠以其为人去害虽细必录今猫受畜于人不能食鼠而反乳之无乃失其性邪猫职不修其应若曰法吏有不触邪强吏有不扞敌臣愚以为当命有司察贪吏诫边勤侥巡则猫能致功鼠不为害代宗异其言衮益不喜帝崩衮与礼官议礼为君斩衰三年汉文帝权制三十六日我太宗文皇帝崩遗诏亦三十六日群臣不忍既葬而除略尽四月高宗如汉故事元宗以来始变天子丧为二十七日乃者遗诏虽曰天下吏民三日释服群臣宜如皇帝服二十七日乃除佑甫曰遗诏无臣庶人之别是皇帝宜二十七日而群臣三日也衮曰贺循称吏者官长所署非公卿百官也佑甫对传曰委之三吏乃三公也史称循吏良吏岂胥吏欤衮曰礼非天降也出人情而已且公卿大臣膺受宠禄今与黔首同信宿而除于公安乎佑甫曰若遗诏何诏而可改孰不可改意象殊厉衮方入临遣从吏扶立殿墀上佑甫指之谓众曰臣哭君前有扶礼乎衮不胜怒乃劾佑甫率情变礼挠国典请贬潮州刺史德宗以为重改河南少尹始肃宗时天下务剧宰相更直掌事若休沐还第非大诏命不待遍晓则听直者代署以闻是时郭子仪朱泚俱以平章事当署敕尾而不行宰相事帝新即位衮如故事代署子仪泚入言佑甫不宜贬帝曰卿向何所言今云非邪二人对初不知帝怒以衮为罔上是日群臣苴绖立月华门外即两换职以衮河南少尹而拜佑甫门下侍郎同中书门下平章事俄改中书侍郎自至德干元以来天下战讨启丐填委故官赏缪紊永泰后稍稍平定而元载用事非贿谢不与官&amp;#塞公路纲纪大坏载诛杨绾相未几卒衮当国惩其敝凡奏请一杜绝之惟文辞入第乃得进然无所甄异贤愚同滞焉及佑甫则荐举惟其人不自疑畏推至公以行未逾年除吏几八百员莫不谐允帝尝谓曰人言卿拟官多亲旧何邪对曰陛下令臣进拟庶官夫进拟者必悉其才行如不与闻知何由得其实帝以为然神策军使王驾鹤者典卫兵久权震中外帝将代之惧其变以问佑甫佑甫曰是无足虑即召驾鹤留语移时而代者已入军中矣淄青李正己畏帝威断表献钱三十万缗以观朝廷帝意其诈未能答佑甫曰正己诚诈陛下不如因遣使劳其军以所献就赐将士若正己奉承诏书是陛下恩洽士心若不用彼自敛怨军且乱又使诸藩不以朝廷为重贿帝曰善正己惭服时议者韪其谟谋谓可复贞观开元之治是岁被疾诏肩舆至中书卧而承旨若还第即遣使咨决薨年六十赠太傅谥曰文贞故事门下侍郎未有赠三师者帝以其有大臣节特宠异之朱泚乱佑甫妻王陷贼中泚尝与佑甫同列遗以缯帛菽粟受而缄鐍之帝还京具封以献士君子益重其家法云子植嗣　　李勉按唐书本传勉字元卿郑惠王元懿曾孙父择言累为州刺史封安德郡公以吏治称张嘉贞为益州都督性简贵接部刺史倨甚择言守汉州独引同榻坐讲绎政事名重当时勉少喜学内沈雅外清整始调开封尉汴州水陆一都会俗庞错号难治勉摧奸决隐为有名从肃宗于灵武擢监察御史时武臣崛兴无法度大将管崇嗣背阙坐笑语哗纵勉劾不恭帝叹曰吾有勉乃知朝廷之尊迁司膳员外郎关东献俘百将即死有叹者勉过问曰被胁而官非敢反勉入见帝曰寇乱之污半天下其欲澡心自归无繇如尽杀之是驱以助贼也帝驰骑完宥后归者日至累为河东王思礼朔方河东都统李国贞行军司马进梁州刺史勉假王睟南郑令睟为权幸所诬诏诛之勉曰方藉牧宰为人父母岂以谗杀良吏乎即拘睟为请得免睟后以推择为龙门令果有名羌浑奴剌寇州勉不能守召为大理少卿然天子素重其正擢太常少卿欲遂柄用而李辅国讽吏下己勉不肯乃出为汾州刺史历河南尹徙江西观察使厉兵睦邻平贼屯部人父病为蛊求厌者以木偶署勉名埋之掘治验服勉曰是为其父则孝也纵不诛入为京兆尹兼御史大夫鱼朝恩领国子监威宠震赫前尹黎干谄事之须其入敕吏治数百人具以饷至是吏请勉不从曰吾候太学彼当见享军容幸过府则修具朝恩衔之亦不复至太学寻拜岭南节度使番禺贼冯崇道桂叛将朱济时等负险为乱残十余州勉遣将李观率容州刺史王翃讨斩之五岭平西南夷舶岁至纔四五讥视苛谨勉既廉洁又不暴征明年至者乃四千余柁居官久未尝抆饰器用车服后召归至石门尽搜家人所蓄犀珍投江中时人谓可继宋璟卢奂李朝隐部人叩阙请立碑颂德代宗许之进工部尚书封汧国公滑亳节度使令狐彰且死表勉为代从之勉居镇且八年以旧德方重不威而治东诸帅暴桀者皆尊惮之田神玉死诏勉节度汴宋未行汴将李灵耀反魏将田悦以兵来叩汴而屯勉与李忠臣马燧合讨之淮西军据汴北河阳军壁其东大将杜如江尹伯良与悦战匡城不胜徙垒与灵耀合忠臣将军李重倩夜攻其营与河阳军合噪贼不阵溃悦走河北灵耀奔韦城为如江所擒勉缚以献斩阙下既而忠臣专汴故勉还滑台明年忠臣为麾下所逐复诏勉移治汴德宗立就加同中书门下平章事俄为汴宋滑亳河阳等道都统建中四年李希烈围襄城诏勉出兵救之帝又遣神策将刘德信以兵三千援接勉奏言贼以精兵攻襄城而许必虚令兵直捣许则襄围解不待报使其将唐汉臣与德信袭许未至数十里有诏诘让二将惧而还次扈涧不设备为贼所乘杀伤什伍辎械尽亡汉臣走汴德信走汝勉惧东都危复遣兵四千往戍贼断其后不得归于是希烈自将攻勉勉气索婴守累月援莫至裒兵万人溃围出东保睢阳兴元元年勉固让都统以检校司徒平章事召既见帝素服待罪诏不许勉内愧取充位而已不敢有所与贞元初帝起卢杞为刺史袁高还诏不得下帝问勉曰众谓卢杞奸邪朕顾不知谓何勉曰天下皆知而陛下独不知此所以为奸邪也时韪其对然自是益见疏居相二岁辞位以太子太师罢卒年七十二赠太傅谥曰贞简勉少贫侠客梁宋与诸生共逆旅诸生疾且死出白金曰左右无知者幸君以此为我葬余则君自取之勉许诺既葬密置余金棺下后其家谒勉共启墓出金付之位将相所得奉赐悉遗亲党身没无赢藏其在朝廷鲠亮廉介为宗臣表礼贤下士有终始尝引李巡张参在幕府后二人卒至宴饮仍设虚位沃馈之遣戍兵常视其资粮春秋存问家室故能得人死力善鼓琴有所自制天下宝之乐家传响泉韵磬勉所爱者　　张镒按唐书本传镒字季权一字公度国子祭酒后引五世孙也父齐丘朔方节度使东都留守镒以荫授左卫兵曹参军郭子仪表为元帅府判官累迁殿中侍御史干元初华原令卢枞以公事谯责邑人齐令诜令诜宦人也衔之构枞罪镒按验当免官有司承风以死论镒不直之乃白其母曰今理枞枞免死而镒坐贬嘿则负官贬则为太夫人忧敢问所安母曰儿无累于道吾所安也遂执正其罪枞得流镒贬抚州司户参军徙晋陵令江西观察使张镐表为判官迁屯田右司二员外郎居母丧以孝闻不妄交游特与杨绾崔佑甫善大历初出为濠州刺史政条清简延经术士讲教生徒比去州升明经者四十人李灵耀反于汴镒团阅乡兵严守御有诏褒美擢侍御史兼缘淮镇守使以最迁寿州刺史历江西河中观察使不阅旬改汴滑节度使以病固辞诏留私第建中二年拜中书侍郎同中书门下平章事明年以两河用兵诏省薄御膳及皇太子食物镒因奏减堂飧钱及百官禀奉三分一以助用度时黜陟使裴伯言荐潞州处士田佐时诏除右拾遗集贤院直学士镒以为礼轻恐士不劝复诏州县吏以绢百匹粟百石就家致聘佐时卒不至郭子仪婿太仆卿赵纵为奴告下御史劾治而奴留内侍省镒奏言贞观时有奴告其主谋反者太宗曰谋反理不独成尚当有他人论之岂藉奴告耶乃着令奴告主者斩由是贱不得干贵下不得陵上教本既修悖乱不萌顷者长安令李济以奴得罪万年令霍晏因婢坐谴舆台下类主反畏之悖慢成风渐不可长建中元年五月辛卯诏书奴婢告主非谋叛者同自首法并准律论由是狱诉衰息今纵事非叛逆而奴留禁中独下纵狱情所不厌且将帅功孰大于子仪冢土仅干两婿前已得罪纵复继之不数月斥其三婿假令纵实犯法事不缘奴尚宜录勋念亡以从荡宥况为奴所诉耶陛下方贵武臣以讨贼彼虽见宠一时不能忘怀于异日也帝纳之贬纵循州司马杖奴死镒召子仪家僮数百暴示奴尸卢杞忌镒刚直欲去之时朱泚以卢龙卒戍凤翔帝择人以代杞即谬曰凤翔将校班秩素高非宰相信臣不可镇抚臣宜行帝不许杞复曰陛下必以臣容貌蕞陋不为三军所信恐后生变臣不敢自谋惟陛下择之帝乃顾镒曰文武兼资望重内外无易卿者其为朕抚卢龙士乃以中书侍郎为凤翔陇右节度使镒知为杞阴中然辞穷因再拜受诏顷之与吐蕃相尚结赞盟清水约牛马为牲镒耻与盟将末杀其礼乃绐语吐蕃以羊豕犬代之帝幸奉天镒罄家赀将自献行在而营将李楚琳者常事朱泚得其心军司马齐映等谋曰楚琳必为乱乃遣屯陇州楚琳知之稽故未行镒以帝在外心忧惑谓己亟去不为备楚琳夜率其党王汾李卓牛僧伽等作乱齐映自窦出齐抗托佣皆免镒缒城走不及远与二子为候骑所执楚琳杀之属官王沼张元度柳遇李淑皆死诏赠镒太子太傅　　萧复
按唐书萧瑀传瑀从子钧钧子瓘瓘子嵩嵩子衡华衡子复字履初生戚里&amp;#从豪汰以服御舆马相夸复常衣垢弊居一室学自力非名士夙儒不与游以清操显华每叹曰此子当兴吾宗推主荫为宫门郎广德中岁大饥家百口不自振议鬻昭应墅宰相王缙欲得之使弟纮说曰以君才宜在左右胡不以墅奉丞相取右职复曰鬻先人墅以济孀单吾何用美官使门内馁且寒乎缙憾之由是废数岁乃历歙池二州刺史治状应条迁湖南观察使改同州刺史岁歉州有京畿观察使储粟复辄发以贷人有司劾治诏削阶停刺史或吊之复曰苟利于人胡责之辞久乃拜兵部侍郎晋王为襄汉元帅进复户部尚书统军长史旧制谓行军长史德宗以复父讳更之未行扈狩奉天帝恶庳隘欲西如凤翔依张镒复曰凤翔乃泚旧兵今泚悖乱当有同恶者虽镒臣畏不免帝曰朕业行留一日以验尔言俄而镒为李楚琳所害以是拜吏部尚书同中书门下平章事复尝言艰难以来始用宦者监军权望太重是曹正可委宫掖事兵要政机叵使参领帝不听又言陛下厥初清明自杨炎卢杞放命秽盛德播越及兹今阽于危当惩乂前败因述君臣大端即自言若使臣依阿偷免不敢当宰相杞对上或谄谀阿匼复厉言杞词不正帝色眙谓左右曰复慢我因诏复充山南江淮湖南岭南等道宣抚安慰使兴元初进门下侍郎初淮南陈少游左附李希烈而张镒判官韦皋杀邠陇叛卒不应楚琳复还执政建言陛下反正功臣已贵矣唯甄善汰恶为未明少游位将相首臣贼皋名浅官下独挺挺抗忠如以皋代少游则天下了然知逆顺之理帝许之复出中官马钦绪揖宰相刘从一附耳语既而从一密谂复曰有诏与公议向所奏不欲李勉卢翰闻知复曰尧舜有佥曰之言朝廷大事尚当谋及公卿如勉等非其人当罢去既曰宰相而谋议可独避之乎今与公行此或可第恐寖以生常政由是敝从一以闻帝不悦复辞疾上政事许之弟升尚郜国大长公主肃宗女也升早卒主以奸蛊事再得罪废诸子悉逐丑地女为皇太子妃太子请离婚帝衔曩忮故复坐是检校太子左庶子废居饶州贞元四年卒年五十七复望阀高华厉名节不通狎流俗及为相临事严方数拂帝意故居位亟解然性孝友既贬晏然口未尝言所累复子湛湛子置咸通中位宰相无显功史逸其传　　姜公辅
按唐书本传公辅爱州日南人第进士补校书郎以制策异等授右拾遗为翰林学士岁满当迁上书以母老赖禄而养求兼京兆户曹参军事公辅有高材每进见敷奏详亮德宗器之朱滔助田悦也以蜜裹书间道邀泚太原马燧获之泚不知也召还京师公辅谏曰陛下若不能坦怀待泚不如诛之养虎无自诒害不从俄而泾师乱帝自苑门出公辅叩马谏曰泚尝帅泾原得士心向以滔叛夺之兵居常怫郁不自聊请驰骑捕取以从无为群凶得之帝仓卒不及听既行欲驻凤翔倚张镒公辅曰镒虽信臣然文吏也所领皆朱泚部曲渔阳突骑泚若立泾军且有变非万全策也帝亦记桑道茂言遂之奉天不数日凤翔果乱杀镒帝在奉天有言泚反者请为守备卢杞曰泚忠正笃实奈何言其叛伤大臣心请百口保之帝知群臣多劝泚奉迎乘舆者乃诏诸道兵距城一舍止公辅曰王者不严羽卫无以重威灵今军旅单寡而士马处外为陛下危之帝曰善悉内诸军泚兵果至如所言乃擢公辅谏议大夫同中书门下平章事帝徙梁唐安公主道薨主性仁孝许下嫁韦宥以播迁未克也帝悼之甚诏厚其葬公辅谏曰即平贼主必归葬今行道宜从俭以济军兴帝怒谓翰林学士陆贽曰唐安之葬不欲事茔垄令累甓为浮图费甚寡约不容宰相关预苟欲指朕过尔贽曰公辅官谏议职宰相献替固其分本立辅臣朝夕纳诲微而弼之乃其所也帝曰不然朕以公辅才不足以相而又自求解朕既许之内知且罢故卖直售名尔遂下迁太子左庶子以母丧解复为右庶子久不迁陆贽为相公辅数求官贽密谓曰窦丞相尝言为公拟官屡矣上辄不悦公辅惧请为道士未报他日又言之帝问故公辅隐贽言以参语对帝怒黜公辅泉州别驾遣使赍诏让参顺宗立拜吉州刺史未就官卒宪宗时赠礼部尚书　　崔造
按唐书本传造字元宰深州安平人永泰中与韩会卢东美张正则三人友善居上元好言当世事皆自谓王佐才故号四夔浙西观察使李栖筠辟为判官累迁左司员外郎与刘晏善晏得罪贬信州长史徙建州刺史朱泚乱造辄驰檄比州发所部兵二千以待命德宗嘉之京师平召还至蓝田自以舅源休与贼同逆上疏请罪帝以为有礼下诏慰勉擢给事中贞元二年以给事中同中书门下平章事帝谓造敢言为能立事故不次用之造久在江左疾钱谷诸使罔上或干没自私乃建言天下两税请委本道观察使刺史选官部送京师诸道水陆转运使度支巡院江淮转运使请悉停以度支盐铁务还尚书省六曹皆宰相分领于是齐映判兵部李勉刑部刘滋吏礼二部造户工二部又以户部侍郎元琇判诸道盐铁榷酒事吉中孚度支诸道两税事而浙江东西岁入米七十五万石方岁饥更以两税准米百万濠寿洪潭二十万责韩滉杜亚漕送东渭桥诸道有盐铁处仍置巡院岁尽宰相计最殿以闻造厚元琇故首命之时滉方领转运有宠于帝朝廷仰其须滉持不可改帝重违之复以滉为江淮转运使余如造请是秋江淮米大集帝美滉功以滉专领度支诸道盐铁转运等使造惧始托疾辞位乃罢为太子右庶子贬琇雷州司户参军于是造所请悉罢以忧愧卒年五十一议者谓造举不适时方用之乏不能权济大事虽据旧典奚能抗一切之制云　　齐映
按唐书本传映瀛州高阳人举进士博学宏词中之补河南府参军事滑亳节度使令狐彰署掌书记彰疾甚引映托后事映因说彰纳节归诸子京师彰从之即以女妻映彰卒军乱映间归东都三城使马燧辟为判官卢杞荐授刑部员外郎又为凤翔张镒判官映练军事论奏数称旨进行军司马会德宗出奉天镒懦缓不知兵部将李楚琳者素慓悍欲介贼为乱映与齐抗请先事诛之镒不用更示宽大徐谓楚琳曰欲以君使外若何楚琳恐夜杀镒以应贼映雅为军中慕赖故得免奔奉天授御史中丞徙幸梁道险涩常为帝御会马骇突帝恐伤映诏舍辔固不去曰马奔踶不过伤臣舍之或犯清跸臣虽死不足偿责帝嘉叹擢给事中映为人白&amp;#长大言音鸿爽故帝令侍左右或前马胪传诏旨进中书舍人贞元二年以舍人同中书门下平章事俄改中书侍郎封河间县男与崔造刘滋并辅政滋端重寡言映谦不肩事否可一颛于造会造疾映乃当国吐蕃数入寇关辅震骚咸言帝欲避狄映入谏曰戎狄不惩臣之罪也然内外恟恟谓陛下具糗粮欲治行夫大幸不再奈何不与臣等计乎因俯伏流涕天子为感悟后给事中袁高忤帝旨而映以为尚书左丞御史大夫始映微时张延赏遇之善及映相而延赏为左仆射数为映画事又为所亲求官映不答延赏恚既复用即劾映非宰相器明年贬夔州刺史徙衡州久之为桂管江西两观察使始映罢不以罪冀复进乃掊敛献贡以中帝欲初诸藩银大瓶止五尺李兼为江西始献六尺瓶至映乃八尺云卒年四十八赠礼部尚书谥曰忠　　李泌
按唐书本传泌字长源魏八柱国弼六世孙徙居京兆七岁知为文元宗开元十六年悉召能言佛道孔子者相答难禁中有员俶者九岁升堂词辩注射坐人皆屈帝异之曰半千孙固当然因问童子岂有类若者俶跪奏臣舅子李泌帝即驰召之泌既至帝方与燕国公张说观奕因使说试其能说请赋方圆动静泌逡巡曰愿闻其略说因曰方若棋局圆若棋子动若棋生静若棋死泌即答曰方若行义圆若用智动若骋材静若得意说因贺帝得奇童帝大悦曰是子精神要大于身赐束帛敕其家曰善视养之张九龄尤所奖爱常引至卧内九龄与严挺之萧诚善挺之恶诚佞劝九龄谢绝之九龄忽独念曰严太苦劲然萧软美可喜方命左右召萧泌在旁率尔曰公起布衣以直道至宰相而喜软美者乎九龄惊改容谢之因呼小友及长博学善治易常游嵩华终南间慕神仙不死术天宝中诣阙献复明堂九鼎议帝忆其早慧召讲老子有法得待诏翰林仍供奉东宫皇太子遇之厚尝赋诗讥诮杨国忠安禄山等国忠疾之诏斥置蕲春郡肃宗即位灵武物色求访会泌亦自至已谒见陈天下所以成败事帝悦欲授以官固辞愿以客从入议国事出陪舆辇众指曰着黄者圣人着白者山人帝闻因赐金紫拜元帅广平王行军司马帝尝曰卿侍上皇中为朕师今下判广平行军朕父子资卿道义云始军中谋帅皆属建宁王泌密白帝曰建宁王诚贤然广平冢嗣有君人量岂使为吴太伯乎帝曰广平为太子何假元帅泌曰使元帅有功陛下不以为储副得邪太子从曰抚军守曰监国今元帅乃抚军也帝从之初帝在东宫李林甫数构谮势危甚及即位怨之欲堀冢焚骨泌以天子而念宿嫌示天下不广使胁从之徒得释言于贼帝不悦曰往事卿忘之乎对曰臣念不在此上皇有天下五十年一旦失意南方气候恶且春秋高闻陛下录故怨将内惭不怿万有一感疾是陛下以天下之广不能安亲也帝感悟抱泌颈以泣曰朕不及此因从容问破贼期对曰贼掠金帛子女悉送范阳有苟得心渠能定中国邪华人为之用者独周挚高尚等数人余皆胁制偷合至天下大计非所知也不出二年无寇矣陛下无欲速夫王者之师当务万全图久安使无后害今诏李光弼守太原出井陉郭子仪取冯翊入河东则史思明张忠志不敢离范阳常山安守忠田干真不敢离长安是以三地禁其四将也随禄山者独阿史那承庆耳使子仪毋取华令贼得通关中则北守范阳西救长安奔命数千里其精卒劲骑不逾年而敝我常以逸待劳来避其锋去剪其疲以所征之兵会扶风与太原朔方军互击之徐命建宁王为范阳节度大使北并塞与光弼相掎角以取范阳贼失巢窟当死河南诸将手帝然之会四方兵大集帝欲速得长安曰今战必胜攻必取何假千里先事范阳乎泌曰必得两京则贼再强我再困且我所恃者碛西突骑西北诸戎耳若先取京师期必在春关东早热马且病士皆思归不可以战贼得休士养徒必复来南此危道也帝不听二京平帝奉迎上皇自请归东宫以遂子道泌曰上皇不来矣人臣尚七十而传况欲劳上皇以天下事乎帝曰奈何泌乃为群臣通奏具言天子思恋晨昏请促还以就孝养上皇得初奏答曰当与我剑南一道自奉不复东矣帝甚忧及再奏至喜曰吾方得为天子父遂下诰戒行崔圆李辅国以泌亲信疾之泌畏祸愿隐衡山有诏给三品禄赐隐士服为治室庐泌尝取松樛枝以隐背名曰养和后得如龙形者因以献帝四方争效之代宗立召至舍蓬莱殿书阁初泌无妻不食肉帝乃赐光福里第强诏食肉为娶朔方故留后李暐甥婚日敕北军供帐元载恶不附己因江西观察使魏少游请僚佐载称泌才以试秘书少监充判官载诛帝召还复为常衮所忌出为楚州刺史辞不行帝亦留之会沣州阙衮盛言南方雕瘵请辍泌治之乃授澧朗峡团练使徙杭州刺史皆有风绩德宗在奉天召赴行在授左散骑常侍时李怀光叛岁又蝗旱议者欲赦怀光帝博问群臣泌破一桐叶附使以进曰陛下与怀光君臣之分不可复合如此叶矣由是不赦始朱泚乱帝约吐蕃赴援赂以安西北庭既而浑瑊与贼战咸阳泚大败吐蕃以师追北不甚力因大掠武功而归京师平来请如约帝业许欲遂与之泌曰安西北庭控制西域五十七国及十姓突厥皆捍兵处以分吐蕃势使不得并兵东侵今与其地则关中危矣且吐蕃向持两端不战又掠我武功乃贼也奈何与之遂止贞元元年拜陕虢观察使泌始凿山开车道至三门以便饷漕以劳进检校礼部尚书淮西兵防秋屯鄜州已而四千人亡归或曰吴少诚密招之既入境泌邀险悉击杀之三年拜中书侍中同中书门下平章事累封邺县侯初张延赏减天下吏员人情愁怨至流离死道路者泌请复之帝未从因问今户口减承平时几何曰三之二帝曰人既雕耗员何可复泌曰不然户口虽耗而事多承平十倍陛下欲省州县则可而吏员不可减今州或参军署券县佐史判案所谓省官者去其冗员非常员也帝曰若何为冗员对曰州参军无职事及兼试额内官者兼试自至德以来有之比正员三之一可悉罢帝乃许复吏员而罢冗官泌又条奏中朝官常侍宾客十员其六员可罢左右赞善三十员其二十员可罢如旧制诸王未出合官属皆不除而所收科奉乃多于减员矣帝悦是时州刺史月俸至千&amp;#方镇所取无艺而京官禄寡薄自方镇入八座至谓罢权薛邕由左丞贬歙州刺史家人恨降之晚崔佑甫任吏部员外求为洪州别驾使府宾佐有所忤者荐为郎官其当迁台阁者皆以不赴取罪去泌以为外太重内太轻乃请随官闲剧普增其奉时以为宜而窦参多沮乱其事不能悉如所请泌又白罢拾遗补阙帝虽不从然因是不除谏官唯用韩皋归登泌因收其公廨钱令二人寓食中书舍人署凡三年始以韦绶梁肃为左右补阙太子妃萧母郜国公主也坐蛊媚幽禁中帝怒责太子太子不知所对泌入帝数称舒王贤泌揣帝有废立意因曰陛下有一子而疑之乃欲立弟之子臣不敢以古事争且十宅诸叔陛下奉之若何帝赫然曰卿何知舒王非朕子对曰陛下昔为臣言之陛下有嫡子以为疑弟之子敢自信于陛下乎帝曰卿违朕意不顾家族邪对曰臣衰老位宰相以谏而诛分也使太子废他日陛下悔曰我惟一子杀之泌不吾谏吾亦杀尔子则臣绝祀矣虽有兄弟子非所歆也即噫呜流涕因称昔太宗诏太子不道藩王窥伺者两废之陛下疑东宫而称舒王贤得无窥伺乎若太子得罪请亦废之而立皇孙千秋万岁后天下犹陛下子孙有也且郜国为其女&amp;#忌而蛊惑东宫岂可以妻母累太子乎执争数十意益坚帝寤太子乃得安初兴元后国用大屈封物皆三损二旧制堂封岁三千六百缣后纔千二百至是帝使还旧封于是李晟马燧浑瑊各食实封悉让送泌泌不纳时方镇私献于帝岁凡五十万缗其后稍损至三十万帝以用度乏问泌泌请天下供钱岁百万给宫中劝不受私献凡诏旨须索即代两税则方镇可以行法天下纾矣帝尝从容言卢杞清介敢言然少学不能广朕以古道人皆指其奸而朕不觉也对曰陛下能觉杞之恶安致建中祸邪李揆和蕃颜真卿使希烈其害旧德多矣又杨炎罪不至死杞挤陷之而相关播怀光立功逼使其叛此欺天也帝曰卿言诚有之然杨炎视朕如三尺童子有所论奏可则退不许则辞官非特杞恶之也且建中乱卿亦知桑道茂语乎乃命当然对曰夫命者已然之言主相造命不当言命言命则不复赏善罚恶矣桀曰我生不有命自天武王数纣曰谓已有天命君而言命则桀纣矣帝曰朕请不复言命俄加集贤殿崇文馆大学士修国史泌建言学士加大始中宗时及张说为之固辞乃以学士知院事至崔圆复为大学士亦引泌为让而止帝以前世上巳九日皆大宴集而寒食多与上巳同时欲以三月名节自我为古若何而可泌请废正月晦以二月朔为中和节因赐大臣戚里尺谓之裁度民间以青囊盛百谷瓜果种相问遗号为献生子里闾酿宜春酒以祭勾芒神祈丰年百官进农书以示务本帝悦乃着令与上巳九日为三令节中外皆赐缗钱燕会四年八月月蚀东壁泌曰东壁图书府大臣当有忧者吾以宰相兼学士当之矣昔燕国公张说由是以亡又可免乎明年果卒年六十八赠太子太傅泌出入中禁事四君数为权幸所嫉常以智免好纵横大言时时谠议能寤移人主然常持黄老鬼神说故为人所讥切初肃宗重阴阳巫祝擢王玙执政大抵兴造工役辄牵禁忌俗说而黎干以左道位京兆尹尝使禁工骈珠刺绣为乘舆服举焚之以为禳禬德宗素不为然及嗣位罢内道场除巫祝代宗将葬帝号送承天门而辒车行不中道问其故有司曰陛下本命在午故避之帝泣曰安有枉灵驾以谋身利命直午而行又宣政廊坏太卜言孟冬魁罡不可营缮帝曰春秋启塞从时何魁罡为亟诏葺之及桑道茂城奉天事验始尚时日拘忌因进用泌泌亦自有所建明独柳玭称两京复泌谋居多其功乃大于鲁连范蠡云
　公辅部名臣列传二十七
　　唐九
　　柳浑
按旧唐书本传浑字夷旷襄州人六代祖惔梁仆射浑少孤志学栖贫天宝初举进士补单父尉至德中为江西采访使皇甫侁判官累除衢州司马未至召拜监察御史台中执法之地动限仪矩浑性放旷不甚检束寮长忿其疏纵浑不乐乞外执政惜其才奏为左补阙明年除殿中侍御史知江西租庸院事大历初魏少游镇江西奏署判官累授检校司封郎中以公正闻及路嗣恭领镇复以为都团练副使十二年拜袁州刺史居二年崔佑甫入相荐为谏议大夫浙西江东黜陟使累迁尚书左丞及驾在奉天微服徒行遁终南山谷逾旬方达行在扈从至梁州改左散骑常侍初浑之归行在贼泚籍其名甚愿以致之犹疑匿在闾里乃加宰相及克复浑尚名载乃上言顷为狂贼点秽臣实耻称旧名矧字或带戈时当偃武请改名浑贞元二年拜兵部侍郎封宜城县伯三年正月加同平章事仍判门下省时上命玉工为带坠坏一銙乃私市以补及献上指曰此何不相类工人伏罪上命决死诏至中书浑执曰陛下若便杀则已若下有司即须议谳且方春行刑容臣条奏定罪以误伤乘舆器服杖六十余工释放诏从之先时韩滉自浙西入觐朝廷委政待之至于调兵食笼盐铁勾官吏赃罚锄豪强兼并上悉仗焉每奏事或日旰他相充位而已公卿救过不暇无敢枝梧浑虽滉所引心恶其专正色让之曰先相公以狷察为相不满岁而罢今相公榜吏于省至死且非刑人之地奈何蹈前非而又甚焉专立威福岂尊主卑臣之礼滉感悟愧悔为霁威焉及白志贞除浙西观察使浑奏曰志贞一末吏憸人纵称廉谨不当顿居重职适遇浑以疾告即日诏下疾间因乞骸骨优诏不许其判门下主吏白当过官浑愀然曰列官分职复更挠之非礼法也千里辞家以干微禄邑主辞辨岂虑无能矧旌善进贤事不在此故其年注拟无退量者及浑瑊与吐蕃会盟之日上御便殿谓宰相曰和戎息师国之大计今日将士与卿同欢马燧前贺曰今之一盟百年内更无蕃寇浑曰五帝无诰誓之盟皆在季末今盛明之代岂又行于吐蕃人面兽心难以信结今日盟约臣窃忧之李晟继言曰臣生长边城知蕃戎心今日之事诚如浑言上变色曰柳浑书生未达边事大臣智略果亦有斯言乎皆顿首俯伏遽令归中书其夜三更邠宁节度韩游瑰飞驿叩苑门奏盟会不成将校覆没兵临近镇上惊叹即递其表以示浑诘旦临轩慰勉浑曰卿文儒之士而万里知军戎之情自此骤加礼异时张延赏与浑同列延赏怙权矜己而嫉浑守正俾其所厚谓浑曰相公旧德但节言于庙堂则重位可久浑曰为吾谢张相公柳浑头可断而舌不可禁也自是为其所挤寻除常侍罢知政事贞元五年二月以疾终年七十五有文集十卷　　董晋按唐书本传晋字混成河中虞乡人擢明经肃宗幸彭原上书行在拜秘书省校书郎待制翰林出从淮南崔圆府为判官还朝累迁祠部郎中大历中李涵持节送崇徽公主于回纥署晋判官回纥恃有功见使者倨因问岁市马而唐归我贿不足何也涵惧未及对数目晋晋曰我非无马而与尔为市为尔赐者不已多乎尔之马岁五至而边有司数皮偿赀天子不忘尔劳敕吏无得问尔反用是望我邪诸戎以我之尔与也莫敢确尔父子宁畜马蕃非我则谁使众皆南面拜不敢有言还迁秘书少监德宗立授太府卿不旬日为左散骑常侍兼御史中丞知台事出为华州刺史朱泚反遣兵攻之晋弃华走行在改国子祭酒宣慰恒州还至河中而李怀光反晋说之曰朱泚为臣而背其君苟得志于公何有且公位太尉泚虽宠公亦无以加彼不能事君能以臣事公乎公能事彼而有不能事君乎公敌贼有余力若袭取之清宫以迎天子虽有大恶犹将掩焉如公则谁敢议怀光喜且泣晋亦泣又语其将卒皆拜故怀光虽偃蹇亦不助泚帝还京师迁左金吾卫大将军改尚书左丞是时右丞元琇为韩滉排笮得罪滉势振朝廷晋见宰相诵元琇非罪士大夫壮其节贞元五年以门下侍郎同中书门下平章事方窦参得君裁可大事不关咨晋晋循谨无所驳异参欲以其侄申为吏部侍郎讽晋以闻帝怒曰无乃参迫卿为之邪晋谢具道所以然帝即问参过失晋无敢隐由是参罢宰相晋惶恐上疏固辞位九年罢为礼部尚书以兵部尚书为东都留守会宣武李万荣病且死诏晋检校尚书左仆射同中书门下平章事为宣武节度副大使知节度事万荣死邓惟恭总其军晋受命不召兵惟幕府驺傔从之即日上道至郑逆者不至人劝止以观便宜晋不听直造汴及郊惟恭始出迎谒既入即委以军政无所改更众服晋有体莫测其谋始惟恭谋代万荣故不遣吏以疑晋令不敢入及晋至情得则鞅鞅不能平汴士素骄怙乱尝介勇士伏幕下早暮番休晋一罢之惟恭乃结大将相里重晏等谋乱晋觉之杀其党械送惟恭京师帝录其絷李乃劳贷死流汀州帝恐晋儒&amp;#诏拜汝州刺史陆长源为司马以佐晋晋谦愿俭简事多循仍故军粗安长源持法峭刻数欲更张旧事晋初许之已而悉罢不用以财赋委孟叔度叔度为人佻侻军中恶之晋在军凡五年卒年七十六赠太傅谥曰恭惠晋为相也五月朔天子会朝公卿在廷侍中赞群臣贺窦参摄中书令当传诏疾作公卿相顾未有诏晋从容进曰摄中书令臣参病不能事臣请代参事南面宣致诏词进退甚详金吾将军沈房有&amp;#丧公除常服入合帝疑以问晋对曰故事朝官&amp;#以下丧服絁缦不复衣浅色南班亦如之又问晋冠冕之制对曰古者服冠冕以佩玉节步堂上接武堂下布武君前趋进而已今或奔走以致颠仆在式朝臣皆绫袍五品而上金玉带所以尽饰以奉上故汉尚书郎含香老莱采服君父一也若然服絁缦亦非礼也帝然其言诏入合官每趋走&amp;#以下丧不得以惨服会令群臣衣本品绫袍金玉带自晋而复子溪字惟深亦擢明经三迁万年令讨王承宗也擢度支郎中为东道行营粮料使坐盗军赀流封州至长沙赐死子居中善诗为张籍所称　　陆贽
按唐书本传贽字敬舆苏州嘉兴人十八第进士中博学宏辞调郑尉罢归寿州刺史张镒有重名贽往见语三日奇之请为忘年交既行饷钱百万曰请为母夫人一日费贽不纳止受茶一串曰敢不承公之赐以书判拔萃补渭南尉德宗立遣黜陟使庾何等十一人行天下贽说使者请以五术省风俗八计听吏治三科登隽乂四赋经财实六德保罢瘵五要简官事五术曰听谣诵审其哀乐纳市贾观其好恶讯簿书考其争讼览车服等其俭奢省作业察其趣舍八计曰视户口丰耗以稽抚字视垦田赢缩以稽本末视赋役薄厚以稽廉冒视按籍烦简以稽听断视囚系盈虚以稽决滞视奸盗有无以稽禁御视选举众寡以稽风化视学校兴废以稽教导三科曰茂异贤良干蛊四赋曰阅稼以奠阅度产以衰征料丁壮以计庸占商贾以均利六德曰敬老慈幼救疾恤孤赈贫穷任失业五要曰废兵之冗食蠲法之挠人省官之不急去物之无用罢事之非要时皆韪其言迁监察御史帝在东宫已闻其名矣召为翰林学士会马燧讨贼河北久不决请济师李希烈寇襄城诏问策安出贽言劳于服远莫若修近多方以救失莫若改行今幽燕恒魏之势缓而祸轻汝洛荥汴之势急而祸重田悦覆败之余无复远略王武俊有勇无谋朱滔多疑少决互相制劫急则合力退则背憎不能有越轶之患此谓缓也希烈果于奔噬忍于伤残据蔡许富全之地而益以邓襄虏获之实东寇则饷道阻北窥则都邑震此谓急也代朔邠灵自昔之精骑上党盟津今之选师举而委之山东将多而势分兵广而财屈则屯戍失于太繁也李勉文吏也而当汴必争地哥舒曜之众乌合也扞襄城方锐之贼本非素习首鼠莫前则守御失于不足也今若还李芃河阳以援东都李怀光解襄城之围专以太原泽潞兵抗山东则梁宋安又言立国之权在审轻重本大而末小所以能固故治天下者若身使臂臂使指小大适称而不悖王畿者四方之本也京邑者王畿之本也其势当京邑如身王畿如臂而四方如指此天子大权也是以前世转天下租税徙郡县豪杰以实京师太宗列置府兵八百所而关中五百举天下不敌关中则居重驭轻之意也方世承平久武备微故禄山乘外重之势一举而覆两京然犹诸牧有马州县有粮肃宗得以中兴干元后外虞踵发悉师东讨故吐蕃乘虚而先帝莫与为御是失驭轻之权也既自陕还惩艾前事稍益禁卫故关中有朔方泾原陇右之兵以捍西戎河东有太原之兵以制北虏今朔方太原众已屯山东而神策六军悉戍关外将不能尽敌则请济师陛下为之辍边军缺环卫竭内&amp;#之马武库之兵占将家子以益师赋私畜以增骑又告乏财则为算室庐贷商人设诸榷之科日日以甚万有一如朱滔李希烈负固边垒窃发都甸者何以备之夫关中王业根本在焉豪杰之在关中者与籍于营卫不殊车乘之在关中者与列于&amp;#牧不殊财用之在关中者与贮于帑藏不殊一朝有急可取也陛下幸听臣计使芃还军援洛怀光救襄城希烈必走请神策及将家子占而东者追还之凡京师税间架榷酒抽贯贷商点召之令一切停之则端本整棼之术帝不纳后泾师急变贽言皆效从狩奉天机务填总远近调发奏请报下书诏日数百贽初若不经思逮成皆周尽事情衍绎孰复人人可晓旁吏承写不给他学士笔阁不得下而贽沛然有余始帝仓卒变故每自&amp;#责贽曰陛下引咎尧舜意也然致寇者乃群臣罪贽意指卢杞等帝护杞因曰卿不忍归过朕有是言哉然自古兴衰其亦有天命乎今之厄运恐不在人也贽退而上书曰自安史之乱朝廷因循涵养而诸方自擅壤地未尝会朝陛下将一区宇乃命将兴师以讨四方一人征行十室资奉居者疲馈转行者苦锋镝去留骚然而闾里不宁矣聚兵日众供费日博常赋不给乃议蹙限而加敛焉加敛既殚乃别配之别配不足于是榷算之科设率贷之法兴禁防滋章吏不堪命农桑废于追呼膏血竭于笞捶兆庶嗷然而郡邑不宁矣边陲之戍以保封疆禁卫之旅以备巡警邦之大防也陛下悉而东征边备空屈又私牧责将家以出兵籍马夫私牧者元勋贵戚之门也将家者统帅岳牧之后也其复除征徭旧矣今夺其畜牧事其子孙丐假以给资装破产以营卒乘元臣贵位孰不解体方且税侯王之庐算裨贩之缗贵不见优近不见异群情嚣然而关畿不宁矣陛下又谓百度弛废则持义以掩恩任法以成治断失于太速察伤于太精断速则寡恕于人而疑似不容辨也察精则多猜于物而亿度未必然也寡恕而下惧祸故反侧之衅生多猜而下防嫌故苟且之患作由是叛乱继产忿讟并兴非常之虞惟人主独不闻凶卒鼓行白昼犯阙重门无结草之御环卫无谁何之人陛下虽有股肱之臣耳目之佐见危不能竭诚临难不能效死是则群臣之罪也陛下方以兴衰诿之天命亦过矣书曰天视自我民视天听自我民听则天所视听皆因于人非人事外自有天命也纣之辞曰我生不有命在天此舍人事推天命必不可之理也易曰自天佑之仲尼以谓佑者助也天之所助者顺也人之所助者信也履信思乎顺是以佑之易论天人佑助之际必先履行而吉凶之报象焉此天命在人盖昭昭矣人事治而天降乱未之有也人事乱而天降康亦未之有也尚恐有可疑者请以近事信之自比兵兴物力耗竭人心惊疑如风涛然汹汹靡定族谋聚议谓必有变则京师之人固非悉通占术晓天命也则致寇之由岂运当然夫治或生乱乱或资治有以无难而亡多难而兴治或生乱者恃治而不修也乱或资治者遭乱而能治也无难而失者忽万几之重而忘忧畏也多难而兴者涉庶事之艰而知敕慎也今生乱失序之事不可追矣其资治兴邦之业在刻励而谨修之当至危之机得其道则兴失则废其间不容复有所悔也惟勤思而熟计之舍己以从众违欲以遵道远憸佞亲忠直推至诚去逆诈斯道甚易知甚易行不耗神不劬力第约之于心耳何忧乎乱人何畏乎厄运何患乎不宁哉帝又问贽事切于今者贽劝帝群臣参日使极言得失若以军务对者见不以时听纳无倦兼天下之智以为聪明帝曰朕岂不推诚然顾上封者惟讥斥人短长类非忠直往谓君臣一体故推信不疑至憸人卖为威福今兹之祸推诚之敝也又谏者不密要须归曲于朕以自取名朕嗣位见言事多矣大扺雷同道听加质则穷故顷不诏次对岂曰倦哉贽因是极谏曰昔人有因噎而废食者又有惧溺而自沉者其为防患不亦过哉愿陛下鉴之毋以小虞而妨大道也臣闻人之所助在信信之所本在诚一不诚心莫之保一不信言莫之行故圣人重焉传曰诚者物之终始不诚无物物者事也言不诚即无所事矣匹夫不诚无复有事况王者赖人之诚以自固而可不诚于人乎陛下所谓诚信以致害者臣窃非之孔子曰可与言而不与之言失人不可与言而与之言失言智者不失人亦不失言陛下可审其言而不可不信可慎其所与而不可不诚所谓民者至愚而神夫蚩蚩之伦或昏或鄙此似于愚也然上之得失靡不辨好恶靡不知所秘靡不传所为靡不效驭以智则诈示以疑则偷接不以礼则其徇义轻抚不以情则其效忠薄上行则下从之上施则下报之若影附形若响应声故曰惟天下至诚为能尽其性不尽于己而责尽于人不诚于前而望诚于后必诒而不信矣今方镇有不诚于国陛下兴师伐之臣有不信于上陛下下令诛之有司奉命而不敢赦者以陛下所有责彼所无也故诚与信不可斯须去己愿陛下慎守而力行之恐非所以为悔也传曰人谁无过过而能改善莫大焉仲虺歌成汤之德曰改过不吉甫美宣王之功曰衮职有阙仲山甫补之夫成汤圣君也仲虺圣辅也以圣辅赞圣君不称其无过称其改过周室中兴贤王也吉甫文武贤臣也歌诵其主不美其无阙而美其补阙则圣贤之意贵于改过较然甚明盖过差者上智下愚所不免惟智者能改而之善愚者耻而之非也中古以降其臣尚谀其君亦自圣掩盛德行小道乃有入则造膝出则诡辞奸由此滋善由此沮天子意由此惑争臣罪由此生媚道行而害斯甚矣太宗有文武仁义之德治致太平之功可谓盛矣然而人到于今以从谏改过为称首是知谏而能从过而能改帝王之大烈也陛下谓谏官论事引善自予归过于上者信非其美然于盛德未有亏焉纳而不违传之适足增美拒而违之又安能禁之勿传不宜以此梗进言之路也圣人不忽细微不侮鳏寡奓言无验不必用质言当理不必违逊于志不必然逆于心不必否异于人不必是同于众不必非辞拙而效迂者不必愚言甘而利重者不必智考之以实惟善所在则可以尽天下之心矣夫人情蔽于所信沮于所疑忽于所轻溺于所欲信偏则听言不尽其实故有过当之言疑甚则虽实不听其言故有失实之听轻其人则遗可重之事欲其事则存可弃之人苟纵所私不考其实则是失天下之心矣故当情之所轻圣人之所重不必慕高而好异也陛下又以雷同道说加质则穷臣谓陛下虽穷其辞而未穷其理能服其口而未服其心且下之情莫不愿达于上上之情莫不求知于下然而下常苦上之难达上常苦下之难知若是者何九弊不去也所谓九弊者上有六下有三好胜人耻闻过骋辩给衒聪明厉威严恣强愎上之弊也谄谀顾望畏懦下之弊也好胜而耻过必甘佞辞忌直言则谄谀者进而忠实之语不闻矣骋辩而衒明必折人以言虞人以诈则顾望者自便而切摩之益不尽矣厉威而恣愎必不能降情接物引咎在己则畏懦者至而情理之说不申矣人之难知尧舜所病胡可以一酬一诘而谓尽其能哉夫欲治天下而不务得人心则固不治矣务得人心而不勤接下则心固不得矣务接下而不辨君子小人则下固不可接矣务辨君子小人而恶直嗜谀则君子小人固不可辨矣趋和求媚人之甚利存焉犯颜冒祸人之甚害存焉居上者易其言而以美利利之犹惧忠告之不暨况疏隔而猜忌者乎是时贼未平帝欲明年遂改元而术家争言数锺百六宜有所变示天下复始帝乃议更益大号贽曰今乘舆播越大&amp;#未去此人情向背天意去就之隙陛下宜痛自贬励不宜益美名以累谦德帝曰卿言固善然要当小有变革为朕计之贽奏言古之人君德合于天曰皇合于地曰帝合于人曰王父天母地以养人治物得其宜者曰天子皆大名也三代而上所称象其德不敢有加焉至秦乃兼曰皇帝流及后世昏僻之君始有圣刘天元之号故人主重轻不在称谓视德何如耳若以时屯当有变革不若引咎降名以祗天戒且矫旧失至明也损虚饰大知也宁与加&amp;#号以受实患哉帝从之会兴元赦令方具帝以&amp;#付贽使商讨其详贽知帝执德不固困则思治泰则易骄欲激之使强其意即建言履非常之危者不可以常道安解非常之纷者不可以常令谕陛下穷用兵甲竭取财赋变生京师盗据宫闼今假王者四凶僭帝者二竖其他顾瞻怀贰不可悉数而欲纾多难收群心惟在赦令而已动人以言所感已浅言又不切人谁肯怀故诚不至者物不感损不极者益不臻夫悔过不得不深引咎不得不尽招延不可不广润泽不可不弘使天下闻之廓然一变人人得其所欲安有不服哉其须改革科条已别封上臣闻知过非难改之难言善非难行之难易曰圣人感人心而天下和平夫感者诚发于心而形于事事或未谕故宣之于言言必顾心心必副事三者相合乃可求感惟陛下先断厥志以施其辞度可行者而宣之不可者措之无苟于言以重取悔帝纳之始帝播迁府藏委弃卫兵无褚衣至是天下贡奉稍至乃于行在夹庑署琼林大盈二库别藏贡物贽谏以为琼林大盈于古无传旧老皆言开元时贵臣饰巧以求媚建言郡邑赋税当委有司以制经用其贡献悉归天子私有之荡心侈欲亦终以饵寇今师旅方殷疮痛呻吟之声未息遽以珍贡私别库恐群下有所觖望请悉出以赐有功令后纳贡必归之有司先给军赏瑰怪纤丽无得以供是乃散小储成大储捐小宝固大宝也帝悟即撤其署李怀光有异志欲怒其军使叛即上言兵禀薄与神策不等难以战李晟密言其变因请移屯帝遣贽见怀光议事贽还奏怀光寇奔不追师老不用群帅欲进辄沮止其谋此必反宜有以制之因劝帝许晟移军初贽与怀光语及晟怀光妄诧曰吾无所藉晟贽即美其强雄使不得&amp;#覆至是请下诏书如其意者且无辞归短于朝又建遣李建徽阳惠元与晟并屯东渭桥托言晟兵寡不足支贼俾为犄角怀光虽不欲遣且辞穷无以沮解帝犹豫曰晟移屯怀光固怏怏若又遣建徽等俱东彼且为辞少须之晟已徙营不阅旬怀光果夺两节度兵建徽挺身免惠元死之行在震惊遂徙幸梁道有献瓜果者帝嘉其意欲授以试官贽曰爵位天下公器不可轻也帝曰试官虚名且已与宰相议矣卿其无嫌贽奏信赏必罚霸王之资也轻爵刑衰乱之渐也非功而获爵则轻非罪而肆刑则天宝之季嬖幸倾国爵以情授赏以宠加纲纪始坏矣羯胡乘之遂乱中夏财赋不足以供赐而职官之赏兴焉职员不足以容功而散试之号行焉今所病者爵轻也设法贵之犹恐不重若又自弃将何劝焉陛下谓试官为虚名岂思之未熟邪夫立国惟义与权诱人惟名与利名近虚于教为重利近实于德为轻凡所以裁是非立法制则存乎其义参虚实揣轻重则存乎其权专实利而不济之以虚则物有匮耗而不给矣专虚名而不副之以实则情有诞谩而不趋矣故锡货财列禀秩以彰实也差品列异服章以饰虚也居上者达其变相须以为表里则为国之权得矣按甲令有职事官有散官有勋官有爵号其赋事受奉者惟职事一官以叙才能以位勋德所谓施实利而寓虚名也勋散爵号止于服色资荫以驭崇贵以甄功劳所谓假虚名佐实利者也今员外试官与勋散爵号同然而突铦锋排祸难者以是酬之可谓重矣今献瓜一器果一盛则受之彼忘躯命者有以相谓矣曰吾之躯命乃同瓜果瓜果草木也若草木然人何劝哉夫田父野人必欲得其欢心厚赐之可也俄以劳迁谏议大夫仍为学士时凤翔节度使李楚琳杀张鉴得位虽数贡奉议者颇言其挟两端有所狙伺然帝亦不能容其使至皆不得召欲以浑瑊代之贽谏曰楚琳之罪旧矣今议者乃始纷纭不亦晚哉且勤王之师在畿内者急宣亟告景刻不可差商岭既回远而骆谷又为贼所扼通王命者惟褒斜尔若复阻则诸镇之向背者我胜则来贼胜遂往此焉机会不容差跌使楚琳逞憾敢为猖狂南塞要冲东与贼合则我咽喉梗而心膂分矣岂不病哉今顾望两端是乃天诱其衷通归涂济大业也帝释然尽召见其使优诏劳安之帝欲以内外从官普号定难元从功臣贽曰宫官具寮恪居奔走劳则有之何功之云难则尝之何定之云今与奋命者齿恐沮战士之心结勋臣之愤帝乃止京师已平帝欲召浑瑊访奔亡内人给装使赴行在贽谏曰大难始平而百役疲瘵之甿重伤残废之卒皆忍死扶疾想闻德音盖事有先后义有轻重重者宜先轻者宜后昔武王克殷有未下车而为之者有下车而为之者当今所务谓宜以大臣驰传迎复神主修饬郊丘展禋享之礼申告谢之意恤死义犒有功崇进忠直优问耆耄定反侧宽胁从官失职复废业是皆宜先不可后也葺宫室治服玩耳目之娱巾栉之侍是皆宜后不可先也且内人当离溃之后或为将士所私昔人掩绝缨饮盗马者岂忘其爱邪知为君之体然也天下固多人何必独此帝不复下诏犹遣使谕瑊资遣初刘从一姜公辅等材下不逮贽远甚徒以单言暂谋偶有合由下位建台宰而贽孤立一意为左右权幸沮短又言事无所回讳阴失帝意久之不得宰相还京但为中书舍人母韦犹在江东帝遣中人迎还京师俄以丧解官客东都诸方赗遗一不取惟韦皋以布衣交先以闻故所致辄称诏受之又诏中人护父柩至自吴会葬洛阳服除以权知兵部侍郎复召为学士入谢伏地鲠泣帝为兴改容慰抚眷遇弥渥天下属以为相而窦参素不平忌之贽亦数言参罪失贞元七年罢学士以兵部侍郎知贡举明年参黜乃以中书侍郎同中书门下平章事帝始任杨炎卢杞引树私党排忠良天下怨疾贞元后惩艾其失虽置宰相至除用庶官反复参诘乃得下及贽秉政始请台阁长官得自荐其属有不职坐举者帝初许之或言诸司所引皆亲党招赂遗无实才帝复诏宰相自择贽奏言齐桓公问管仲害霸对曰得贤不能任害霸也任贤不能固害霸也固始而不终害霸也与贤人谋事而小人议之害霸也所谓小人者非悉怀险诐以覆邦家也盖趣向狭促以沮议为出众自异为不群趣小利昧远图效小信伤大道尔所谓台省长官仆射尚书丞郎御史大夫中丞是也陛下择辅相多出其中行实不能顿殊也今乃谓不能进一二属吏岂后位宰相则可择天下材乎夫求才者贵广考课者贵精往武后收人心务拔擢非徒人得荐士亦许自举其才岂不易哉然而课责严进退速故当世称知人之明累朝赖多士之用陛下赏鉴独任难于公举有登延之路无拣核之方武后以易得人陛下以精失士今择宰相以重于庶品选长官以愈于下流及宰相献言长吏荐士则又纳横议废始谋是任以重者轻其言待以轻者重其事也帝虽嘉之然卒停荐士诏旧制吏部选以岁集干元后天下兵兴率三年一调吏员稽壅则案牒丛淆伪冒蒙真吏缘以为奸废置无纲至十年不被调者缺员或累岁不补贽乃请以内外员三分之每岁言阙集人检柅吏奸天下便之当是时贾耽卢迈赵憬同辅政凡有司关白三人者更相顾不肯判贽又请如故事旬一人秉笔所咨辄判又以西北边岁调河南江淮兵谓之防秋士不素练战数败将统制不一亡以应敌乃上陈其弊曰自禄山构乱肃宗始撤边备以靖中邦借外威宁内难于是吐蕃乘衅回纥矜功中国不振四十余年率伤耗之民竭力以事西输贿缯北偿马资尚不足满其意于是调敛四方以屯疆陲又不能遏其侵故小入则驱略深入则戒严于时议安边者皆务所难忽所易勉所短略所长行之而要不精图之而功靡就夫势有难易事有先后力大而敌脆则先所难是谓夺人之心也力寡而敌坚则先所易是谓观衅而动也今财匮于中人劳未瘳而欲发师徒以犯猎寇境复其侵疆攻其坚城前有胜负未必之虞后有馈运不继之患万一挠败适所以启戎心挫国威也以此安边可谓不量势而务所难矣天之授有分地之产有宜是以五方之俗长短各殊勉所短而敌长者殆用所长而乘短者强且以水草为居讨猎为生便于驰突不耻败亡此戎狄所长中国之短也而欲益兵搜乘争驱角力交锋原野之上决命寻常之间以此御寇可谓勉所短而校其长矣务所难勉所短劳费百倍终无成功虽果成之不挫则废诚以越天授违地产亏时势以反物宜者也胡不守所易用所长乎若乃择将吏修纪律训齐师徒耀德以佐威能迩以示遐禁侵以彰吾信抑攻取以昭吾仁彼求和则善之而勿与盟彼为寇则备之而不报复此当今所易也贱力贵智好生恶杀轻利重人忍小全大安其居而动俟其时后行修封疆守要害蹊&amp;#隧列屯营谨禁防明斥务农足食非万全不谋非百克不斗寇小至则遏其入寇大至则邀其归据险以乘之多方以误之使其勇无所加众无所用掠则靡获攻则不能进有腹背支敌之虞退有首尾不相救之患是谓乘其弊不战而屈人兵此中国之长也我之所长戎狄之短也我之所易戎狄之难也以长制短则用力寡而见功多以易敌难则财不匮而事速成舍此不务而反为所乘斯谓倒持戈矛以鐏授寇者也今皆务之矣尚且守封未固寇戎未惩者何邪病在谋无定用众无适从任者不必才才者不必任闻不必实实不必闻所信不必诚所诚不必信行不必当当不必行又有六失焉夫兵有攻讨有镇守权以纾难暂以应机事有便宜谋有奇诡不恤常制不徇众情生死进退唯将所命攻讨之兵也人情者利焉则劝习焉则安保亲戚而后乐生顾家业而后忘死可以治术驭不可以法制驱镇守之兵也王者欲备封疆御戎狄则选镇守之兵以置之古之善选置者必辨其土宜察其技能知其好恶用其力不违其性齐其俗不易其宜引其善不责其所不能禁其非不处其所不欲类其部伍安其家室然后能使之乐其居定其志以惠则感而不骄以威则肃而不怨靡督课而自用弛禁防而不携故守则固战则强其术无他便于人而已今远调屯士以戍边陲邀所不能强所不欲广其数不考于用责其力不察其情斯可为羽卫之仪而无益备御之实也何者穷边之地千里萧条寒风裂肤豺狼为邻昼则荷戈以耕夜则倚烽以觇有剽害之虑无休暇之娱非生其域习其风幼而视焉长而安焉则不能宁居而狎其敌也关东百物阜殷士温饱比诸边隅不翅天地闻绝塞荒陬则辛酸动容聆强蕃劲虏则慑骇褫情又使去亲族舍园庐甘所辛酸抗所慑骇将冀为用不亦疏乎又有休代之期无统制之善资奉姑息譬如骄子进不邀以成功退不处以严宪屈指计归张颐待饲师一挫伤则乘其危挠布路东溃平居殚资储以奉浮&amp;#临难弃城镇以摇疆场其弊岂特无益哉谪徙之人本以增户实边立功自赎既无良之人而思乱幸灾又甚于戍卒适有防卫之烦而无立功之益虽前代行之固非可遵者也帅臣身不临边而以偏师戍守大抵士之犀锐悉选以自奉委疲羸者以守要冲寇至而不支则劫执芟蹂恣所欲得比都府闻之虏已旋返治兵若此斯可谓措置乖方一失也赏以存劝罚以示惩以懋有庸以威不恪故赏罚之于驭众譬輗軏所以行车衔勒所以服马也今将之号令不能行之军国之典刑不能施之将上下遵养以苟岁时欲褒一有功虑无功者怨嫌疑而不赏欲责一有罪畏同恶者竦隐忍而不诛故忘身效节者扺噪于众偾军缓救者畜奸不畏褒贬称毁纷然相乱公者直己不求诸人则罹困厄奸者行私苟媚于众则取优崇此义士勇夫所以痛心解体也又如遇敌而守不固陈谋而功不成责将帅将帅曰资粮不足责有司有司曰须给无之更相为解而朝廷含糊未尝究诘故抱直者吞声罔上者不惭驭众若此可谓课责亏度二失也以课责之亏措置之乖将不得竭其才卒不得尽其力屯集虽众无施战阵虏常横行以谓境无人焉吏习其常惟曰兵少不敌朝廷莫之省则又调发益师无裨于备御而有弊于供亿闾井日耗敛求日繁倾家析产榷盐税酒无虑所入半以事边制用若此可谓财匮于兵众矣三失也今四夷最强盛者莫如吐蕃举吐蕃众未当中国十数六郡而内虞外备与中国不殊所以能寇边者无几又器不犀利甲不精完材不趋敏动则中国其众不敢抗静则惮其强不敢侵何哉良以我之节制多而彼之统帅一也且节制多则人心不一人心不一则号令不行号令不行则进退难必进退难必则疾徐失宜疾徐失宜则机会不及机会不及则气势自衰斯乃勇废为众失为弱开元天宝时制西北二蕃则朔方河西陇右三节度而已尚虑权分或诏兼领之中兴未遑外讨则侨四镇隶安定以陇右附扶风所当二蕃则朔方泾原陇右河东四节度而已以关东戍卒属之虽任未得人而措置之法存焉自贼泚乱以诱泾原怀光反以污朔方则分朔方为三节度其镇军且四十皆特诏任之各有中人监军咸得相抗既无军法临下莫能禀属边书告急方使关白用兵是谓从容拯溺揖让救焚矣兵以气若势为用者也气聚则盛散则消势合则威析则弱今以边戍势弱气消建军若此可谓力分于将多矣四失也治戎之要在均齐而已故军法无贵贱之差多少之异所以同其志尽其力也穷边长镇之兵皆百战伤夷角所能则习度所处则危考服役则劳察临敌则勇然衣禀止于当身又为家室所分居常冻馁而关东戍士岁月更代怯于应敌懈于服劳然衣禀优厚继以茶药资以蔬酱丰寡相县势则远甚又有以边军诡为奏请遥隶神策者禀赐之饶有三倍之益此士类所以忿恨经费所以褊匮夫事业未异给养顿殊人情所不甘也不为戎首已可嘉者况使协力同心以攘寇难臣知有所不能焉养士若此可谓怨生于不均矣五失也凡任将帅必先考察行能然后指所授之方所委之要令自揣可否以见要领须某甲兵藉某参属用若干步骑计若干资粮何所列屯何时成功观其言校其实若曰不足取当艰之于初不宜诒悔于后也若曰可任则当要之于终不宜掣肘于内也故疑者不使使者不疑劳神于拔选端拱于委任然后核否臧信赏罚受赏者不为滥当罚者不敢辞付授专则苟且之心息矣是以古之遣将者君推毂而命之又赐鈇钺故军容不入国国容不入军机宜不以远决号令不以两从今陛下命帅先求易制者多其部使力分轻其任使心弱由是分阃责成之义废死绥任咎之志衰一则听命二则听命止取承顺可矣若有意乎靖难则不可两疆相接两军相持事机所急罅不留息况千里之远九重之深陈述之难明听览之不专欲事无遗策虽圣亦有所不能焉守城者以寡不敢抗分镇者以无诏不敢救逗留之顷寇已奔逼牧马屯牛鞠椎剽矣啬夫樵妇罄俘囚矣假令诏至发兵更相顾望莫敢遮碍败者减百为一获者衍百为千帅守以总制在朝不恤于罪陛下以权出己不究厥情用帅若此可谓机失于遥制矣六失也臣愚谓宜罢四方之防秋者以其数析而三之其一责本道节度募壮士愿屯边者徙焉其一则第以本道衣禀责关内河东募用蕃夏子弟愿傅军者给焉其一以所输资粮给应募者以安其业诏度支市牛召工就诸屯缮完器具至者家给牛一耕耨水火之器毕具一岁给二口粮赐种子劝之播莳须一年则使自给有余粟者县官倍价以售既息调发之烦又无幸免之弊出则人自为战处则家自为耕与夫暂屯遽罢岂同日论哉然后建文武大臣一人为陇右元帅自泾陇凤翔薄长武城尽山南西道凡节度府之兵皆属焉又诏一人为朔方元帅由鄜坊邠宁揵灵夏凡节度府之兵属焉又诏一人为河东元帅举河东极振武节度府之兵属焉各以临边要州为治所所部州若府遴柬良吏为刺史外奉军兴内课农桑慎守中国所长谨行当今所易则八利可致六失可去矣帝爱重其言不从也班宏判度支卒官贽荐李巽帝漫许之而自用裴延龄贽言延龄僻戾躁妄不可用不听俄而延龄奸佞得君天下仇恶无敢言贽上书苦谏帝不怿竟以太子宾客罢贽本畏慎未尝通宾客延龄揣帝意薄谗短百绪帝遂发怒欲诛贽赖阳城等交章论辩乃贬忠州别驾后稍思之会薛延为刺史谕旨慰劳韦皋数上表请贽代领剑南帝犹衔之不肯与顺宗立召还诏未至卒年五十二赠兵部尚书谥曰宣始贽入翰林年尚少以材幸天子常以辈行呼而不名在奉天朝夕进见然小心精洁未尝有过由是帝亲倚至解衣衣之同类莫敢望虽外有宰相主大议而贽常居中参裁可否时号内相尝为帝言今盗遍天下宜痛自咎悔以感人心昔成汤罪己以兴楚昭王出奔以一言善复国陛下诚不吝改过以言谢天下使臣持笔亡所忌庶叛者革心帝从之故奉天所下制书虽武人悍卒无不感动流涕后李抱真入朝为帝言陛下在奉天山南时赦令至山东士卒闻者皆感泣思奋臣是时知贼不足平议者谓兴元戡难功虽爪牙宣力盖贽有助焉狩山南也道险涩与从官相失夜召贽不得帝惊且泣诏军中得贽者赏千金久之上谒帝喜见颜间自太子以下皆贺及辅政不敢自顾重事有可否必言之所言皆剀拂帝短恳到深切或规其太过者对曰吾上不负天子下不负所学遑他恤乎既放荒远常阖户人不识其面又避谤不着书地苦瘴疠秖为今古集验方五十篇示乡人云　　赵憬
按唐书本传憬字退翁渭州陇西人曾祖仁本仕为吏部侍郎同东西台三品憬志行峻洁不屑衒贾宝应中方营泰建二陵用度广又吐蕃盗边天下荐饥憬褐衣上疏请杀礼从俭士林叹美试江夏尉佐诸使府进太子舍人母丧免有芝生壤树建中初擢水部员外郎湖南观察使李承表憬自副承卒遂代之召还阖门不与人交李泌荐之对殿中占奏明辨通古今德宗钦悦拜给事中贞元中咸安公主降回纥诏关播为使而憬以御史中丞副之异时使者多私赍以市马规利入独憬不然使未还尚书左丞缺帝曰赵憬堪此遂以命之考功岁终请如至德故事课殿最憬自言荐果州刺史韦证以贪败请降考校考使刘滋谓憬知过更以考升窦参当国欲抑为刺史帝不许参罢进中书侍郎同中书门下平章事与陆贽同辅政贽于裁决少所让又徙憬门下侍郎繇是不平自以不任职数称疾时杜黄裳遭奄人谗诋穆赞韦武李宣卢云等为裴延龄构摈势危甚憬救护申解皆得免初贽约共执退延龄既对贽极言其奸帝色变憬不为助遂罢贽乃始当国憬精治道常以国本在选贤节用薄赋敛宽刑罚恳恳为天子言之又陈前世损益当时之变献审官六议一议相臣曰中外知其贤者用之能者任之责材之备为不可得二议庶官曰臣尝谓拔十得五贤愚犹半陛下曰何必五也十二可矣故广任用明殿最举大节略小瑕随能试事用人之大要也三议京司阙官曰今要官阙多闲官员多要官以材行闲官以恩泽是选拔少优容众也宜补阙员以育人材四议考课曰今内庶僚外刺史课最尤者擢以不次善矣臣谓黜陟宜责岁限若任要重未当迁者加爵或秩其余进退宜示迟速之常若课在中考如限者平转而历试之即无苟且之心滞淹之虑五议遗滞曰陛下委宰辅举才不遍知也则访之庶僚又不遍知也访之众人众声嚣然十誉之未信一毁之可疑臣谓宜采士论以誉多者先用非大故者勿弃六议藩府官属曰诸使辟署务得才以重府望能否己试则引而置之朝无俾久滞帝皆然之下诏褒答辅政五年卒年六十一其息上卒时&amp;#奏帝悼惜之赠太子太傅谥曰贞宪憬性清约位台宰而第室童仆犹儒先生家也得禀入先建家庙而竟不营产其镇湖南也令狐峘崔儆并为部刺史不守法憬以正弹治之皆遣客憬失于朝及为相乃擢儆自大理卿为尚书右丞峘方贬衢州别驾引为吉州刺史人以为贤　　卢迈
按唐书本传迈字子元河南河南人性孝友举明经入第补太子正字以拔萃调河南主簿集贤校理公卿交荐之擢右补阙三迁吏部员外郎以族属客江介出为滁州刺史召还再迁谏议大夫数条当世病利进给事中俄会考课迈以不满岁固辞二考荐绅高其让改尚书右丞将作监元亘摄祠以私忌不听誓御史劾之帝疑其罚下尚书省议迈曰按大夫士将祭于公既视濯而父母死犹奉祭礼散齐有大功丧致齐有期丧齐有疾病听还舍不奉祭无忌日不受誓者虽令忌日与告且春秋不以家事辞王事命摄祭特命也亘以常令拒特命执非所宜遂抵罪以本官同中书门下平章事进中书侍郎时陆贽赵憬专大政迈居中治身循法无他过久之暴眩省中舆还第诏大臣即问固乞骸骨罢为太子宾客卒年六十赠太子太傅迈每有功缌丧必容称其服而情有加焉叔下邽令休沐过家迈终日与群子侄均指使无位貌之异再娶无子或劝畜姬媵对曰兄弟之子犹子也可以主后所得禀赐皆赈&amp;#旧之乏其从父弟起丧还洛阳过都迈奏请往哭之尽哀时执政自以宰相尊五服皆不过从问吊而迈独不徇时议者重其仁而亮云
　公辅部名臣列传二十八
　　唐十
　　贾&amp;#
按旧唐书本传&amp;#字敦诗沧州南皮人以两经登第调授贝州临清县尉上疏论时政授绛州正平尉从事河东检校膳部员外郎太原少尹北都副留守又检校礼部郎中节度副使改汾州刺史在郡七年政绩茂异入为鸿胪卿时左右威远营隶鸿胪&amp;#仍领其使大历十四年十一月检校左散骑常侍兼梁州刺史御史大夫山南西道节度使建中三年十一月检校工部尚书兼御史大夫山南东道节度使德宗移幸梁州兴元元年二月&amp;#使行军司马樊泽奏事于行在泽既复命方大宴诸将有急牒至言泽代&amp;#为节度使而召&amp;#为工部尚书&amp;#得牒内怀中宴饮不改容及散召樊泽以诏授之曰诏以行军为节度使&amp;#今即上路因告将吏使谒泽牙将张献甫曰天子巡幸山南尚书使行军奉表起居而行军敢自图节钺潜夺尚书土地此可谓事人不忠军中皆不伏请杀樊泽&amp;#曰公是何言欤天子有命即为节度使矣&amp;#今赴行在便与公偕行即日离镇以献甫自随军中乃安寻以本官为东都留守东畿汝南防御使贞元二年改检校右仆射兼滑州刺史义成军节度使是时淄青节度使李纳虽去伪王号外奉朝旨而心常蓄并吞之谋纳兵士数千人自行营归路由滑州大将请城外馆之&amp;#曰与人邻道奈何野处其兵命馆之城内淄青将士皆心服之&amp;#善射好猎每出畋不过百骑往往猎于李纳之境纳闻之大喜心畏其度量不敢异图九年征为右仆射同中书门下平章事&amp;#好地理学凡四夷之使及使四夷还者必与之从容讯其山川土地之终始是以九州之夷险百蛮之土俗区分指画备究源流自吐蕃陷陇右积年国家守于内地旧时镇戍不可复知&amp;#乃画陇右山南图兼黄河经界远近聚其说为书十卷表献曰臣闻楚左史倚相能读九丘晋司空裴秀创为六体九丘乃成赋之古经六体则为图之新意臣虽愚昧夙尝师范累蒙拔擢遂忝台司虽历践职任诚多旷阙而率土山川不忘寤寐其大图外薄四海内别九州必藉精详乃可摹写见更缵集续冀毕功然而陇右一隅久沦蕃寇职方失其图记境土难以区分辄扣课虚微采掇舆议画关中陇右及山南九州等图一轴伏以洮湟旧墟连接监牧甘凉右地控带朔陲岐路之侦候交通军镇之备御冲要莫不匠意就实依俙像真如圣恩遣将护边新书授律则灵庆之设险在目原会之封略可知诸州诸军须论里数人额诸山诸水须言首尾源流图上不可备书凭据必资记注谨撰别录六卷又黄河为四渎之宗西戎乃群羌之帅臣并研寻史牒剪弃浮词罄所闻知编为四卷通录都成十卷文义鄙朴伏增惭悚德宗览之称善赐&amp;#马一匹银彩百匹银瓶盘各一至十七年又撰成海内华夷图及古今郡国县道四夷述四十卷表献之曰臣闻地以博厚载物万国&amp;#布海以委输环外百蛮绣错中夏则五服九州殊俗则七戎六狄普天之下莫非王臣昔毋丘出师东铭不耐甘英奉使西抵条支奄蔡乃大泽无涯罽宾则悬度作险或道理回远或名号改移古来通儒罕遍详究臣弱冠之岁好闻方言筮仕之辰注意地理究观研考垂三十年绝域之比邻异蕃之习俗梯山献琛之路乘舶来朝之人咸究竟其源流访求其居处阛阓之行贾戎&amp;#之遗老莫不听其言而掇其要闾阎之琐语风谣之小说亦收其是而芟其伪然殷周以降封略益明承历数者八家浑区宇者五姓声教所及惟唐为大秦皇罢侯置守长城起于临洮孝武却地开边障塞限于鸡鹿东汉则哀牢请吏西晋则裨离结辙隋室列四郡于卑和海西创三州于扶南江北辽阳失律因而弃之高祖神尧皇帝诞膺天命奄有四方太宗继明重熙柔远能迩逾太碛通道北至仙娥于骨利斡置元阙州高宗嗣守丕绩克广前烈遣单车诏西越葱山于波剌斯立疾陵府中宗复配天之业不失旧物睿宗含先天之量惟新永图元宗以大孝清内以无为理外大宛骥騄岁充内&amp;#与贰师之穷兵黩武岂同年哉肃宗扫平氛祲润泽生人代宗&amp;#除残孽彝伦攸叙伏惟皇帝陛下以上圣之姿当太平之运敦信明义履信包元惠养黎蒸怀柔遐裔故泸南贡丽水之金漠北献余吾之马元化洋溢率土沾濡臣幼切磋于师友长趋侍于轩墀自揣孱愚叨荣非据鸿私莫答夙夜兢惶去兴元元年伏奉进止令臣修撰国图旋即充使魏州汴州出镇东洛东都间以众务不遂专门绩用尚亏忧愧弥切近乃力竭衰病思殚所闻见藂于丹青谨令工人画海内华夷图一轴广三丈从三丈三尺率以一寸折成百里别章甫左&amp;#奠高山大川缩四极于纤缟分百郡于作缋宇宙虽广舒之不盈庭舟车所通览之咸在目并撰古今郡国县道四夷述四十卷中国以禹贡为首外夷以班史发源郡县纪其增减蕃落叙其衰盛前地理书以黔州属酉阳今则改入巴郡前西戎志以安国为安息今则改入康居凡诸疏舛悉从厘正陇西十地播弃于永初之中辽东乐浪陷屈于建安之际曹公弃陉北晋氏迁江南缘边累经侵盗故墟日致堙毁旧史撰录十得二三今书搜补所获大半周礼职方以淄时为幽州之浸以华山为荆河之镇既有乖于禹贡又不出于淹中多闻阙疑讵敢编次其古郡国题以墨今州县题以朱今古殊文执习简易臣学谢小成才非博物伏波之聚米开示众军酇侯之图书方知厄塞企慕前哲尝所寄心辄罄庸陋多惭纰缪优诏荅之赐锦彩二百匹袍段六锦帐二银瓶盘各一银榼二马一匹进封魏国公顺宗即位检校司空守左仆射知政事如故时王叔文用事政出群小&amp;#恶其乱政屡移病乞骸不许&amp;#性长者不喜臧否人物自居相位凡十三年虽不能以安危太计启沃于人主而常以检身厉行以律人每自朝归第接对宾客终日无倦至于家人近习未尝见其喜愠之色古之淳德君子何以加焉永贞元年十月卒时年七十六废朝四日册赠太傅谥曰元靖　　赵宗儒
按旧唐书本传宗儒字秉文八代祖彤仕后魏为征南将军父晔为秘书少监宗儒举进士初授弘文馆校书郎满岁又以平判入高等补陆浑主簿数月征拜右拾遗充翰林学士时父晔秘书少监与父并命出于一日当时荣之建中四年转屯田员外郎内职如故居父忧免丧授司门司勋二员外郎贞元六年领考功事定百吏考绩黜陟公当无所畏避右司郎中独孤良器殿中侍御史杜伦各以过黜之尚书左丞裴郁御史中丞卢绍比皆考中上宗儒贬之中中又秘书少监郑云逵考其同官孙昌裔入上下宗儒复入中上凡考之中上者不过五十人余多减入中中德宗闻而善之迁考功郎中丁母忧终丧授吏部郎中十一年迁给事中十二年与谏议大夫崔损同日以本官同中书门下平章事俱赐紫金鱼袋十四年罢相为右庶子宗儒端居守道勤奉朝请而已德宗闻而嘉之二十年迁吏部侍郎召见劳之曰知卿闭关六年故有此拜曩者与先臣并命尚念之耶宗儒因俯伏流涕德宗崩顺宗命为德宗哀册文辞颇凄惋元和初检校礼部尚书判东都尚书省事兼御史大夫充东都留守畿汝都防御使入为礼部户部二尚书寻检校吏部尚书守江陵尹兼御史大夫荆南节度营田观察等使散冗食之戍二千人六年又入为刑部尚书八年转检校吏部尚书兴元尹兼御史大夫充山南西道节度观察等使九年召拜御史大夫俄迁检校右仆射河中尹兼御史大夫晋绛磁隰节度观察等使赴镇后擅用供军钱八千余贯坐罚一月俸十二年七月入为兵部尚书九月改太子少傅权知吏部尚书铨事十四年九月拜吏部尚书穆宗即位以初释服令尚书省官试先朝所征集应制举人宗儒奏曰准今月十五日敕比者先朝征集应制人等已及时限恐皆来自远方难于久住酌宜审事遂委有司定日就试如闻所集之人多已分散须知审的然后裁定宜令所司商量闻奏者伏以制科所设本在亲临南省试人亦非旧典今覃恩既毕庶政惟新况山陵日近公务繁迫待问之士就试非多臣等商量恐须权罢从之复拜太子少傅判太常卿事长庆元年二月检校右仆射守太常卿太常有师子乐备五方之色非会朝聘享不作幼君荒诞伶官纵肆中人掌教坊者移牒取之宗儒不敢违以状白宰相宰相以为事在有司执守不合关白以宗儒怯不任事改太子少师宝历元年迁太子太保昭肃晏驾为大明宫留守太和四年拜检校司空兼太子太傅文宗召见诏以理道对曰尧舜之化慈俭而已愿陛下守而勿失文宗嘉纳之五年宋申锡被诬上召师保已下议其刑上以宗儒高年宣令不拜寻拜疏请老六年诏以司空致仕是岁九月卒年八十七废朝册赠司徒宗儒以文学进前后三镇方任八领选部略于仪矩切于治生时论以此少之晔新唐
书作骅

　　郑余庆
按唐书本传余庆字居业郑州荥阳人三世皆显宦余庆少善属文擢进士第严震帅山南西道奏置幕府贞元初还朝擢库部郎中为翰林学士以工部侍郎知吏部选浮屠法凑以罪为民诉阙下诏御史中丞宇文邈刑部侍郎张彧大理卿郑云逵为三司与功德判官诸葛述参按述故吏也余庆劾述猥贱不宜与三司杂治时韪其言贞元十四年拜中书侍郎同中书门下平章事每奏对多傅经义素善度支使于凡所陈必左右之坐事贬又岁旱饥朝廷议赈禁卫六军为中书吏漏言迭二忤故贬郴州司马顺宗以尚书左丞召会宪宗立即其官复拜同中书门下平章事时主书滑涣与宦人刘光琦相倚为奸每宰相议为光琦沮变者令涣往请必得由是四方赀饷奔委之弟泳至官刺史杜佑郑絪执政颇姑息而佑常行辈待不名也至余庆议事涣傲然指画诸宰相前余庆叱去未几罢为太子宾客后涣以赃败帝闻叱去事善之改国子祭酒累迁吏部尚书医工崔环者自淮南小将除黄州司马余庆执奏诸道散将无功受五品正员开侥幸路不可权者不悦改太子少傅兼判太常卿事自朱泚乱都辇数惊太常肄乐禁用鼓余庆以时久平奏复旧制出为山南西道节度使入拜太子少师请老不许时数赦官多泛阶又帝亲郊陪祠者授三品五品不计考使府宾吏以军功借赐朱紫率十八九近臣谢郎官出使多所赐与每朝会朱紫满廷而少衣绿者品服太滥人不以为贵帝亦恶之始诏余庆条奏惩革迁尚书左仆射仆射比非其人及余庆以宿德进公论浩然归重帝患典制不伦谓余庆淹该前载乃诏为详定使俾参裁订正余庆引韩愈李程为副崔郾陈佩杨嗣复庾敬休为判官凡损增仪矩号称详衷俄拜凤翔尹节度凤翔复为太子少师封荥阳郡公兼判国子祭酒事建言兵兴以来学校废诸生离散今天下承平臣愿率文吏月俸百取一以资完葺诏可穆宗立加检校司徒卒年七十五赠太保谥曰贞帝以其贫特给一月奉料为赗襚余庆少砥砺行己完洁仕四朝其禄悉赒所亲或济人急而自奉粗狭至官府乃开肆广大常语人曰禄不及亲友而侈仆妾者吾鄙之大抵中外姻嫁其礼献皆亲阅之后生内谒必引见谆谆教以经义务成就儒学自至德后方镇除拜必遣内使持幢节就第至则多馈金帛且以媚天子唯恐不厚故一使者纳至数百万缗宪宗每命余庆必诫使曰是家贫不可妄求取议者或诋其沽激余庆不屑也奏议类用古语如仰给县官马万蹄有司不晓何等语人訾其不适时与从父絪家昭国坊絪第在南余庆第在北世谓南郑相北郑相云子澣　　郑珣瑜按唐书本传珣瑜字元伯郑州荥泽人少孤值天宝乱退耕陆浑山以养母不干州里转运使刘晏奏补宁陵宋城尉山南节度使张献诚表南郑丞皆谢不应大历中以讽谏主文科高第授大理评事调阳翟丞以拔萃为万年尉崔佑甫为相擢左补阙出为泾原帅府判官入拜侍御史刑部员外郎以母丧解讫丧迁吏部贞元初诏择十省郎治畿赤珣瑜检校本官兼奉先令明年进饶州刺史入为谏议大夫四迁吏部侍郎为河南尹未入境会德宗生日尹当献马吏欲前取印白珣瑜视事且内贽珣瑜徐曰未到官而遽事献礼欤不听性严重少言未尝以私托人而人亦不敢谒以私既至河南清静惠下贱敛贵发以便民方是时韩全义将兵伐蔡河南主馈运珣瑜密储之阳翟以给官军百姓不知僦运劳凡迎送敕使皆有常处吏密识其马进退不数步差也全义与监军别檄有所取非诏约者珣瑜辄挂壁不酬至军罢凡数百封有谏者曰军须期会为急公何不报珣瑜曰武士统戎多恃以取求苟以为罪尹宜坐之终不为万人产沴也故下无怨讟时谓治河南比张延赏而重厚坚正过之复以吏部侍郎召进门下侍郎同中书门下平章事李实为京兆尹剥下务进奉珣瑜显诘曰留府缗帛入有素余者应内度支今进奉乃出何色邪具以对实方幸依违以免顺宗立即迁吏部尚书王叔文起州吏为翰林学士盐铁副使内交奄人攘挠政机韦执谊为宰相居外奉行叔文一日至中书见执谊直吏白方宰相会食百官无见者叔文恚叱吏吏走入白执谊起就合与叔文语珣瑜与杜佑高郢辍饔以待顷之吏白二公同饭矣珣瑜喟曰吾可复居此乎命左右取马归卧家不出七日罢为吏部尚书亦会有疾数月卒年六十八赠尚书左仆射太常博士徐复谥文献兵部侍郎李巽言文者经纬天地用二谥非春秋之正请更议复谓二谥周汉以来有之威烈慎静周也文终文成汉也况珣瑜名臣二谥不嫌巽曰谥一正也尧舜是也二谥非古也法所不载诏从复议子覃　　高郢
按旧唐书本传郢字公楚其先渤海蓨人九岁通春秋能属文天宝末盗据京邑父伯祥先为好畤尉抵贼禁将加极刑郢时年十五被发解衣请代其父贼党义之乃俱释后举进士擢第应制举登茂才异行科授华阴尉尝以鲁不合用天子礼乐乃引公羊传着鲁议见称于时由是授咸阳尉郭子仪节制朔方辟为掌书记子仪尝怒从事张昙奏杀之郢极言争救忤子仪旨奏贬猗氏丞李怀光节制邠宁奏为从事累转副元帅判官检校礼部郎中怀光背叛将归河中郢言西迎大驾岂非忠乎怀光忿而不听及归镇又欲悉众而西时浑瑊军孤群帅未集郢与李墉誓死驻之属怀光长子璀候郢郢乃谕以逆顺曰人臣所宜效顺且自天宝以来阻兵者今复谁在况国家自有天命非独人力今若恃众西向自绝于天十室之邑必有忠信安知三军不有奔溃者乎李璀震惧流泪气索明年春郢与都知兵马使吕鸣岳都虞候张延英同谋间道上表及受密诏事泄二将立死怀光乃大集将卒白刃盈庭引郢诘之郢挺然抗辞无所惭隐愤气感发观者泪下怀光惭沮而止德宗还京命谏议大夫孔巢父中人啖守盈赴河中宣慰怀光授以太保而怀光怒激其亲兵诟詈杀守盈及巢父巢父之被刃也委于地郢就而抚之及怀光被诛马燧辟郢为掌书记未几征拜主客员外迁刑部郎中改中书舍人凡九岁拜礼部侍郎时应进士举者多务朋游驰逐声名每岁冬州府荐送后唯追奉燕集罕肄其业郢性刚正尤嫉其风既领职拒绝请托虽同列通熟无敢言者志在经艺专考程试凡掌贡部三岁进幽独抑浮华朋滥之风翕然一变拜太常卿贞元十九年冬进位银青光禄大夫守中书侍郎同中书门下平章事顺宗即位转刑部尚书为韦执谊等所惮寻罢知政事以本官判吏部尚书事明年出镇华州元和元年冬复拜太常卿寻除御史大夫数月转兵部尚书逾月再表乞骸不许又上言曰臣闻劳生佚老天理自然蠕动翾飞日入皆息自非贡禹之守经据古赵喜之正身匪懈韩暨之志节高洁山涛之道德模表纵过常期讵为贪冒其有当仁不让急病忘身岂止君命犹宜身举臣郢不才久辱高位无任由衷沥恳之至乃授尚书右仆射致仕六年七月卒年七十二赠太子太保谥曰贞郢性恭慎廉洁罕与人交游守官奉法勤恪掌诰累年家无制草或谓之曰前辈皆留制集公焚之何也曰王言不可存私家时人重其慎密与郑珣瑜并命拜相未几德宗升遐时同在相位杜佑以宿旧居上而韦执谊由朋党专柄顺宗风恙方甚枢机不宜而王叔文以翰林学士兼户部侍郎充度支副使是时政事王叔文谋议王伾通导李忠言宣下韦执谊奉行珣瑜自受命忧形颜色至是以势不可夺因称疾不起郢则因循竟无所发以至于罢物论定此为优劣焉子定嗣定幼聪警绝伦年七岁时读尚书汤誓问郢曰奈何以臣伐君郢曰应天顺人不为非道又问曰用命赏于祖不用命戮于社是顺人乎父不能对仕至京兆参军　　杜佑
按旧唐书本传佑字君卿京兆万年人曾祖行敏荆益二州都督府长史南阳郡公祖&amp;#右司员外郎详正学士父希望历鸿胪卿恒州刺史西河太守赠右仆射佑以荫入仕补济南郡参军剡县丞时润州刺史韦元甫尝受恩于希望佑谒见元甫未之知以故人子待之他日元甫视事有疑狱不能决佑时在旁元甫试讯于佑佑口对响应皆得其要元甫奇之乃奏为司法参军元甫为浙西观察淮南节度皆辟为从事深所委信累官至校检主客员外郎入为工部郎中充江西青苗使转抚州刺史改御史中丞充容管经略使杨炎入相征入朝历工部金部二郎中并充水陆转运使改度支郎中兼和籴等使时方军兴馈运之务悉委于佑迁户部侍郎判度支为卢杞所恶出为苏州刺史佑母在杞以苏州忧阙授之佑不行俄换饶州刺史未几兼御史大夫充岭南节度使时德宗在兴元朝廷故事执政往往遗脱旧岭南节度常兼五管经略使佑独不兼故五管不属岭南自佑始也贞元三年征为尚书左丞又出为陕州观察使迁检校礼部尚书扬州大都督府长史充淮南节度使丁母忧特诏起复累转刑部尚书检校右仆射十三年徐州节度使张建封卒其子愔为三军所立诏佑以淮南节制检校左仆射同平章事兼徐泗节度使委以讨伐佑乃大具舟舰遣将孟准先当之准渡淮而败佑杖之固境不敢进及诏以徐州授愔而加佑兼濠泗等州观察使在扬州开设营垒三十余所士马修葺然于宾僚间依阿无制判官南宫僔李亚郑元均争权颇紊军政德宗知之并窜于岭外十九年入朝拜检校司空同平章事充太清宫使德宗崩佑摄冢宰寻进位检校司徒充度支盐铁等使依前平章事旋又加弘文馆大学士时王叔文为副使佑虽总统而权归叔文叔文败又奏李巽为副使颇有所立顺宗崩佑复摄冢宰寻让金谷之务引李巽自代先是度支以制用惜费渐权百司之职广署吏员繁而难理佑始奏营缮归之将作木炭归之司农染练归之少府纲条颇整公议多之朝廷允其议元和元年册拜司徒同平章事封岐国公时河西党项潜导吐蕃入寇边将邀功亟请击之佑上疏论之曰臣伏见党项与西戎潜通屡有降人指陈事迹而公卿廷议以为诚当谨兵戎备侵轶益发甲卒邀其寇暴此盖未达事机匹夫之常论也夫蛮夷猾夏唐虞已然周宣中兴猃狁为害但命南仲往城朔方追之太原及境而止诚不欲弊中国而怒远夷也秦平六国恃其兵力北筑长城以拒匈奴西逐诸羌出于塞外劳力扰人结怨阶乱中国未静白徒竞起海内云扰实生谪戍汉武因文景之富命将兴师遂至户口减半竟下哀痛之诏罢田轮台前史书之尚嘉其先迷而后复盖圣王之理天下也唯务绥静蒸人西至流沙东渐于海在南与北亦存声教不以远物为珍匪求遐方之贡岂疲内而事外终得少而失多故前代纳忠之臣并有匡君之议淮南王请息师于闽越贾捐之愿弃地于珠崖安危利害高悬前史昔冯奉世矫汉帝之诏击莎车传其王首于京师威震西域宣帝大悦议加爵土之赏萧望之独以为矫制违命虽有功效不可为法恐后之奉使者争遂发兵为国家生事述理明白其言遂行国家自天后已来突厥默啜兵强气勇屡寇边城为害颇甚开元初边将郝灵筌亲捕斩之传首阙下自以为功代莫与二坐望荣宠宋璟为相虑武臣邀功为国生事止授以郎将由是讫开元之盛无人复议开边中国遂宁外夷亦静此皆成败可征鉴戒非远且党项小蕃杂处中国本怀我德当示抚绥间者边将非廉亟有侵刻或利其善马或取其子女便贿方物征发役徒劳苦既多叛亡遂起或与北狄通使或与西戎寇边有为使然固当惩革传曰远人不服则修文德以来之管子曰国家无使勇猛者为边境此诚圣哲识微知着之远略也今戎丑方强边备未实诚宜慎择良将诫之完葺使保诚信绝其求取用示怀柔来则惩御去则谨备自然彼怀革其奸谋何必遽图兴师坐致劳费陛下上圣君人覆育群类动必师古谋无不臧伏望坚保永图罢兵&amp;#席天下幸甚臣识昧经纶学惭博究窃鼎铉之宠任为朝廷之老臣恩深莫伦志恳思报臧否备阅刍荛上陈有渎旒扆伏深惶悚上深嘉纳岁余请致仕诏不许但令三五日一入中书平章政事每入奏事宪宗优礼之不名常呼司徒佑城南樊川有佳林亭卉木幽邃佑每与公卿燕集其间广陈妓乐诸子咸居朝列当时贵盛莫之与比元和七年被疾六月复乞骸骨表四上情理切至宪宗不获已许之诏曰宣力济时为臣之懿躅辞荣告老行己之高风况乎任重公台义深翼赞秉冲让之志坚金石之诚敦谕既勤所执弥固则当遂其衷恳进以崇名尚齿优贤斯王化之本也金紫光禄大夫守司徒同中书门下平章事兼充弘文馆大学士太清宫使上柱国岐国公食邑三千户杜佑岩廊上才邦国茂器蕴经通之识履温厚之姿宽裕本乎性情谋猷彰乎事业博闻强学知历代沿革之宜为政惠人审群黎利病之要由是再司邦用累历藩方出总戎麾入和鼎实聿膺重寄历事先朝左右朕躬夙夜不懈命以诏册登之上公肃恭在廷华发承弁兹可谓国之元老人之具瞻者也朕缵承丕业思弘景化选劳求旧期致时邕方伸引翼之仪遽抗悬车之请而又固辞年疾乞就休闲已而复来星管屡变有不可抑良用耿然永惟古先哲王君臣之际臣有耆艾以求其退君有优赐以徇其情乃辍邓禹敷教之功仍增王祥辅导之秩俾养浩然之气安于敬止之乡庶乎怡神葆和永绥福履仍加阶级以厚宠章可光禄大夫守太保致仕宜朝朔望是日上遣中使就佑第赐绢五百匹钱五百千其年十一月薨寿七十八废朝三日册赠太傅谥曰安简佑性敦厚强力尤精吏职虽外示宽和而持身有术为政弘易不尚皦察掌计治民物便而济驳戎应变即非所长性嗜学该涉古今以富国安人之术为己任初开元末刘秩采经史百家之言取周礼六官所职撰分门书三十五卷号曰政典大为时贤称赏房管以为才过刘更生佑得其书寻味厥旨以为条目未尽因而广之加以开元礼乐书成二百卷号曰通典贞元十七年自淮南使人诣阙献之曰臣闻太上立德不可庶几其次立功遂行当代其次立言见志后学由是往哲递相祖述将施有政用乂邦家臣本以门资幼登官序仕非游艺才不逮人徒怀自强颇玩坟籍虽履历叨幸或职剧务殷窃惜光阴未尝轻废夫孝经尚书毛诗周易三传皆父子君臣之要道十伦五教之宏纲如日月之下临天地之大德百王是式终古攸遵然多记言罕存法制愚管窥测莫达高深辄肆荒虚诚为亿度每念懵学莫探政经略观历代众贤着论多陈紊失之弊或阙匡拯之方臣既庸浅宁详捐益未原其始莫畅其终尚赖周氏典礼秦皇荡灭不尽纵有繁杂且用准式至于往昔是非可为来今龟镜布在方册亦粗研寻自顷缵修年逾三纪识寡思拙心昧辞芜图籍实多事目非少将事功毕罔愧乖疏固不足发挥大猷但竭愚尽虑而已书凡九门计二百卷不敢不具上献庶明鄙志所之尘渎圣聪兢惶无措优诏嘉之命藏书府其书大传于时礼乐刑政之源千载如指诸掌大为士君子所称佑性勤而无倦虽位极将相手不释卷质明视事接对宾客夜则灯下读书孜孜不怠与宾佐谈论人惮其辩而伏其博设有疑&amp;#亦能质正始终言行无所玷缺唯在淮南时妻梁氏亡后升嬖妾李氏为正室封密国夫人亲族子弟言之不从时论非之三子师损嗣　　杜黄裳
按唐书本传黄裳字遵素京兆万年人擢进士第又中宏辞郭子仪辟佐朔方府子仪入朝使主留事李怀光与监军阴谋矫诏诛大将等以动众心欲代子仪黄裳得诏判其非以质怀光怀光污流服罪于是诸将狠骄难制者黄裳皆以子仪令易置众不敢乱入为侍御史为裴延龄所恶十&amp;#不迁贞元末拜太子宾客居韦曲时中人欲请其地赐公主德宗曰城南杜氏乡里不可易迁时太常卿王叔文用事黄裳未尝过其门婿韦执谊辅政黄裳劝请太子监国执谊曰公始得一官遽开口议禁中事黄裳怒曰吾受恩三朝岂以一官见卖即拂衣出皇太子总军国事擢黄裳门下侍郎同中书门下平章事于是夏绥银节度使韩全义憸佞无功因其来朝白罢之俄而刘辟叛议者以辟恃险讨之或生事唯黄裳固劝不赦因奏罢中人监军而专委高崇文凡兵进退黄裳自中指授无不切于机崇文素惮刘澭黄裳使人谓曰公不奋命者当以澭代崇文惧一死力缚贼以献蜀平群臣贺宪宗目黄裳曰时卿之功始德宗创艾多难务姑息藩镇每帅臣死遣中人伺其军观众所欲立者故大将私金币结左右以求节制晏年尤甚方镇选不出朝廷黄裳每从容具言陛下宜鉴贞元之弊整法度朘损诸侯则天下治帝尝问前古王者所以治乱云云黄裳知帝锐于治恐不得其要因推言王者之道在修己任贤而已操执纲领要得其大者至簿书狱讼百吏能否本非人主所自任昔秦始皇帝亲程决事见嗤前世魏明帝欲按尚书事陈矫不从隋文帝日昃听政卫士传餐太宗笑之故王者择人任而责成见功必赏有罪信罚孰敢不力孔子之称帝舜恭己南面以其能举十六相去四凶而至无为岂必刓神疲体劳耳目之察然后为治哉帝以黄裳言忠嘉纳之由是平夏剪齐灭蔡复两河以机秉还宰相纪律设张赫然号中兴自黄裳启之元和二年以检校司空同中书门下平章事为河中晋绛节度使俄封邠国公明年卒年七十赠司徒谥曰宣献黄裳达权变有王佐大略性雅淡未始忤物初不为执谊所礼及败悉力营救既死表还其柩葬焉尝被疾医者误进药疾遂甚终不怒谴然除吏不甚别流品通馈谢无洁白名当大政未久不究其才及处外天下常所属意卒后数年御史劾奏黄裳纳邠宁节度使高崇文钱四万五千&amp;#按故吏吴凭及黄裳子载辞服帝念旧功但流凭昭州原载不问载终太仆少卿载弟胜字斌卿宝历初擢进士第杨嗣复数荐材堪谏官不为郑覃所佑宣宗感章武旧事元和时大臣子若孙在者多振拔之帝尝问胜胜具道黄裳首建宪宗监国议帝嘉叹拜给事中迁户部侍郎判度支欲倚为宰相及萧邺罢为中人沮毁而更用蒋伸以胜检校礼部尚书出为天平节度使不得意卒按幽闲鼓吹李师古跋扈惮杜黄裳为相未敢失礼乃命一干吏寄钱数千缗并毡车子一乘亦直千缗使者未敢遽送乃于宅门伺候累日有绿舆自宅出从婢二人青衣蓝缕问何人也曰相公夫人使者遽归以告师古师古折其谋终身不失臣节　　郑絪
按唐书本传絪字文明余庆从父行也幼有奇志善属文所交皆天下有名士擢进士宏辞高第张延赏帅剑南奏署掌书记入为起居郎翰林学士累迁中书舍人德宗自兴元还置六军统军视六尚书以处功臣除制用白麻付外又废宣威军益左右神策以监军为中尉窦文场恃功阴讽宰相进拟如统军比絪当作制奏言天子封建或用宰相以白麻署制付中书门下今以命中尉不识陛下特以宠文场邪遂着为令也帝悟谓文场曰武德贞观时中人止内侍诸卫将军同正赐绯者无几自鱼朝恩以来无复旧制朕今用尔不谓私若麻制宣告天下谓尔胁我为之文场叩头谢更命中书作诏并罢统军用麻矣明日帝见絪曰宰相不能拒中人得卿言乃悟顺宗病不得语王叔文与牛美人用事权震中外惮广陵王雄睿欲危之帝召絪草立太子诏絪不请辄书曰立嫡以长跪白之帝颔乃定宪宗即位拜中书侍郎同中书门下平章事迁门下侍郎始卢从史阴与王承宗连和有诏归潞从史辞潞乏粮请留军山东李吉甫密谮絪漏言于从史帝怒坐浴堂殿召学士李绛语其故且曰若何而处绛曰诚如是罪当族然谁以闻陛下者曰吉甫为我言绛曰絪任宰相识名节不当如犬彘枭獍与奸臣外通恐吉甫势轧内忌造为丑辞以怒陛下帝良久曰几误我先是杜黄裳方为帝夷削节度强王室建议裁可不关决于絪絪常默默居位四年罢为太子宾客久乃检校礼部尚书出为岭南节度使后累迁河中节度入为御史大夫检校尚书左仆射兼太子少保文宗太和中年老乞骸骨以太子太傅致仕卒年七十八赠司空谥曰宣絪本以儒术进守道寡欲所居不为烜赫事以笃实称善名理学世以耆德推之　　武元衡
&lt;/div&gt;
    &lt;div class="pagination"&gt;
&lt;a href="官常典公辅部_page11.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典公辅部_page7.html"&gt;7&lt;/a&gt;&lt;a href="官常典公辅部_page8.html"&gt;8&lt;/a&gt;&lt;a href="官常典公辅部_page9.html"&gt;9&lt;/a&gt;&lt;a href="官常典公辅部_page10.html"&gt;10&lt;/a&gt;&lt;a href="官常典公辅部_page11.html"&gt;11&lt;/a&gt;&lt;span class="current-page"&gt;12&lt;/span&gt;&lt;a href="官常典公辅部_page13.html"&gt;13&lt;/a&gt;&lt;a href="官常典公辅部_page14.html"&gt;14&lt;/a&gt;&lt;a href="官常典公辅部_page15.html"&gt;15&lt;/a&gt;&lt;a href="官常典公辅部_page16.html"&gt;16&lt;/a&gt;&lt;a href="官常典公辅部_page17.html"&gt;17&lt;/a&gt;&lt;span&gt;...&lt;/span&gt;&lt;a href="官常典公辅部_page13.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
