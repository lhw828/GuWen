<!DOCTYPE html>
<html>
<head>
    <meta charset="UTF-8">
    <title>交谊典谗谤部 - 第 1 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>交谊典谗谤部 - 第 1 页/共 2 页</h1>
    <div class="content">
　谗谤部总论
易经
　　系辞下
诬善之人其辞游

大
全
诬善者谓谤善为恶言语不实如物在水上浮　游不定书经
　　虞书舜典
帝曰龙朕堲谗说殄行震惊朕师

大
全
堲疾殄绝也殄行者谓伤绝善人之事也师众　也谓其言之不正而能变乱黑白以骇众听也陈　氏经曰谗人无世无之虽唐虞极治而巧言孔壬　犹所可畏岂可谓此时遂无此事尔雅
　　释训
谑谑謞謞崇谗慝也

注
乐祸助虐增谮恶也
疏
崇增也慝恶也舍人曰
　谑谑謞謞皆盛烈貌孙炎曰厉王暴虐大臣谑谑　謞謞然盛以兴谗恶也韩诗外传
　　舌端
传曰鸟之美羽勾啄者鸟畏之鱼之侈口垂腴者鱼畏之人之利口赡辞者人畏之是以君子避三端避文士之笔端避武士之锋端避辩士之舌端诗曰我友敬矣谗言其兴淮南子
　　说山训
灭非者户告之曰我实不与我谀乱谤乃愈起止言以言止事以事譬犹扬堁而弭尘抱薪而救火流言雪污譬犹以涅拭素也陆贾新语
　　辅政篇
天道以大制小以重颠轻以小治大乱度干贞谗夫似贤美言似信听之者惑观之者冥故苏秦尊于诸侯商鞅显于西秦世无贤知之君孰能别其形故尧放欢兜仲尼诛少正卯甘言之所嘉缺
一字
不为之倾
惟尧知其实仲尼见其情故甘圣王者诛遏言君者刑遭凡王者贵触乱世者荣郑儋亡齐而归鲁齐有九合之名而鲁有干时之耻夫据千乘之国而信谗佞之计未有不亡者也故诗云谗人罔极交乱四国众邪合党以回人君邦危民亡不亦宜乎刘向新序
　　杂事
人君莫不求贤以自辅然而国以乱亡者所谓贤者不贤也或使贤者为之与不肖者议之使智者图之与愚者谋之不肖嫉贤愚者嫉智是贤者之所以隔蔽也所以千载不合者也或不肖用贤而不能久也或久而不能终也或不肖子废贤父之忠臣其祸败难一二录也然其要在于己不明而听众口谮诉不行斯为明也魏庞恭与太子质于邯郸谓魏王曰今一人来言市中有虎王信之乎王曰否曰二人言王信之乎曰寡人疑矣曰三人言王信之乎曰寡人信之矣庞恭曰夫市之无虎明矣三人言而成虎今邯郸去魏远于市议臣者过三人愿王察之魏王曰寡人知之矣及庞恭自邯郸反谗口果至遂不得见王充论衡　　累害
凡人仕宦有稽留不进行节有毁伤不全罪过有累积不除声名有暗昧不明才非下行非悖也又知非昏策非昧也逢遭外祸累害之也非惟人行万物皆然生动之类咸被累害累害自外不由其内夫不本累害所从生起而徒归责于被累害者知不明闇塞于理者也物以春生人保之以秋成人必不能保之卒然牛马践根刀镰割茎生者不育至秋不成不成之类遇害不遂不得生也夫鼠涉饭中捐而不食捐饭之味与彼不污者钧以鼠为害弃而不御君子之累害与彼不育之物不御之饭同一实也俱由外来故为累害修身正行不能来福战栗戒慎不能避祸祸福之至幸不幸也故曰得非己力故谓之福来不由我故谓之祸不由我者谓之何由由乡里与朝廷也夫乡里有三累朝廷有三害累生于乡里害发于朝廷古今才洪行淑之人遇此多矣何谓三累三害凡人操行不能慎择友友同心恩笃异心疏薄疏薄怨恨毁伤其行一累也人才高下不能钧同同时并进高者得荣下者惭恚毁伤其行二累也人之交游不能常欢欢则相亲忿则疏远疏远怨恨毁伤其行三累也位少人众仕者争进进者争位见将相毁增加傅致将昧不明然纳其言一害也将吏异好清浊殊操清吏增郁郁之白举涓涓之言浊吏怀恚恨徐求其过因纤微之谤被以罪罚二害也将或幸佐吏之身纳信其言佐吏非清节必拔人越次迕失其意毁之过度清正之士抗行伸志遂为所憎毁伤于将三害也夫未进也身被三累已用也身蒙三害虽孔丘墨翟不能自免颜回曾参不能全身也动百行作万事嫉妒之人随而云起枳棘钩挂容体□虿之党啄螫怀操岂徒六哉六者章章世曾不见夫不原士之操行有三累仕宦有三害身完全者谓之洁被毁谤者谓之辱官升进者谓之善位废退者谓之恶完全升进幸也而称之毁谤废过不遇也而訾之用心若此必为三累三害也论者既不知累害者行贤洁也以涂搏泥以黑点缯孰有知之清受尘白取垢青蝇所污常在练素处颠者危势丰者亏颓坠之类常在悬垂屈平洁白邑犬群吠吠所怪也非俊疑杰固庸能也伟士坐以俊杰之才招致群吠之声夫如是岂宜更勉奴下循不肖哉不肖奴下非所勉也岂宜更偶俗全身以弭谤哉偶俗全身则乡原也乡原之人行全无阙非之无举刺之无刺也此又孔子之所罪孟轲之所愆也古贤美极无以卫身故循性行以俟累害者果贤洁之人也极累害之谤而贤洁之实见焉立贤洁之迹毁谤之尘安得不生弦者思折伯牙之指御者愿摧王良之手何则欲专良善之名恶彼之胜己也是故魏女色艳郑袖鼻之朝吴忠贞无忌逐之戚施弥妒籧除多佞是故湿堂不洒尘卑屋不蔽风风冲之物不得育水湍之岸不得峭如是牖里陈蔡可得知而沈江蹈河也以轶才取容媚于俗求全功名干将不遭邓析之祸取子胥之诛幸矣孟贲之尸人不刃者气绝也死灰百斛人不沃者光灭也动身章智显光气于世奋志傲党立卓异于俗固常通人所谗嫉也以方心偶俗之累求益反损盖孔子所以忧心孟轲所以惆怅也德鸿者招谤为士者多口以休炽之声弥口舌之患求无危倾之害远矣臧仓之毁未尝绝也公伯寮之诉未尝灭也垤成丘山污为江河毫发之善小人不得有也以玷污言之清受尘而白取垢以毁谤言之贞良见妒高奇见噪以遇罪言之忠言招患高行招耻以不纯言之玉有瑕而珠有毁焦陈留君兄名称兖州行完迹洁无纤芥之毁及其当为从事刺史焦康绌而不用夫未进也被三累已用也蒙三害虽孔丘墨翟不能自免颜回曾参不能全身也何则众好纯誉之人非真贤也公侯已下玉石杂糅贤士之行善恶相苞夫采玉者破石拔玉选士者弃恶取善夫如是累害之人负世以行指击之者从何往哉　　答佞
问曰佞与谗者同道乎有以异乎曰谗与佞俱小人也同道异材俱以嫉妒为性而施行发动之异谗以口害人佞以事危人谗人以直道不违佞人作违匿端谗人无诈虑佞人有术数故人君皆能远谗亲仁莫能知贤别佞难曰人君皆能远谗亲仁而莫能知贤别佞然则佞人意不可知乎曰佞可知人君不能知庸庸之君不能知贤不能知贤不能知佞惟圣贤之人以九德检其行以事效考其言行不合于九德言不验于事效人非贤则佞矣夫知佞以知贤知贤以知佞知佞则贤智自觉知贤则奸佞自得贤佞异行考之一验情心不同观之一实刘子
　　伤谗
誉者扬善之枢也毁者宣恶之机也扬善生于性美宣恶出于情妒性美以成物为情妒以伤人为务故誉以论善则辞以极善为功毁以誉过则言以穷恶为巧何者俗人好奇不奇不用也誉人不增其义则闻者不快于心毁人不益其恶则听者不满于耳代之善人少而恶人多则誉者寂寞而谗者喧哗是以洗垢求痕吹毛觅瑕挥空为有转黑为白提轻当重引寸至尺墨子所以悲素丝杨朱所以泣岐路以其变为青黄回成左右也昔人兴谗言于青蝇譬利口于刃剑者以其点素成缁刀劲伤物故有四畏不可不慎鸟之曲喙铓距者羽类畏之兽之方喙钩爪者毛群畏之鱼之哆唇锯齿者鳞族畏之人之利口谗谄者人共畏之谗嫉之人必好闻人恶恶闻人善妒才智之在己前諅富贵之在己上犹喉中有噎吞之思入目上有翳决之愿去吞决之情深则萋斐辞作故扬蛾眉者为丑女之所妒行贞洁者为谗邪之所嫉昔直不疑未尝有兄而谗者谓之盗嫂第五伦三娶孤女而世人谮其挝妇翁此听虚而责响视空而索影悖情倒理诬罔之甚也以二子之贤非身行之不洁与人有雠也而不免于世谤者岂非兽恶其网人恶其上耶故谗邪之蔽善人也犹朝日洞明雾甚则不见天沙石至净流浊则不见地虽有明净之质而不发明者水雾蔽之也兰荪欲茂秋风害之贤哲欲正谗人败之故谗者但知害嫉于他人而不伤所说之主知伤所说之主而不知还害其身故无极之谗子常蒙谤□费双灭谗谄流弊一至于斯呜呼后代之君子不可不慎诸也谭子
　　谗语
藏于人者谓之机奇于人者谓之谋殊不知道德之机众人所知仁义之谋众人所无是故有赏罚之教则邪道进有亲疏之分则小人入夫弃金于市盗不敢取询政于朝谗不敢语天下之至公也大学衍义
　　憸邪罔上之情
诗十月之交大夫刺幽王也其诗八章曰黾勉从事不敢告劳无罪无辜谗口嚣嚣下民之孽匪降自天噂沓背憎职竞由人　臣按是时十月之朔日有食之阴盛阳微谪见于　天又有震雷之异川涌山颓之变诗人推原其故　以谗人之众多也士大夫竭力以从王事不敢告　劳而无罪无辜横遭谗口是非颠倒邪正混淆此　天之所以见异也然则灾害之降人自为之岂天　也哉谗邪小人面则多言以相悦背则憎疾以相　毁职此纷竞者岂非人乎其人为谁曰前章所谓　皇父也家伯也仲允也番也棸也蹶也楀也此七　子者皆王朝之卿大夫士而竞为谗口而又有艳　妻处中以为之主女子小人表里交煽此谗口之　所以得行君子之所以受屈也噂沓背憎四字耳　而于谗人之情态摹写略尽人主其可以不三复　哉小弁大夫刺幽王也太子之傅作焉其七章曰君子信谗如或酬之君子不惠不舒究之　臣按传称幽王取申女生太子宜臼又说褒姒生　子伯服立以为后而放宜臼将杀之故太子之傅　为此诗以刺王也父子天性之恩太子天下之本　幽王一听褒氏之谗如受献酬之爵得则饮之曾　不少拒夫谗者之言骤而听之则不能无惑徐而　察之则可得其情幽王惟无爱子之心一闻谗言　不复舒缓以究其实而遽加放逐焉此太子所以　不能自明也虽然褒姒亦岂能自为谗哉国语谓　褒姒有宠于是乎与虢石父比而逐宜臼虢石父　者谗谄面从之人也幽王立之以为卿士聘后弃　而内妾立庶孽宠而嫡长危皆石父实为之也卒　使申侯衔忿以召戎幽王死褒姒虏宜臼虽立而　周东迁矣谗人之害至于如此可不监哉巧言刺幽王也大夫伤于谗故作是诗也其二章曰乱之初生僭始既涵乱之又生君子信谗君子如怒乱庶遄沮君子如祉乱庶遄已　臣按小人为谗于其君必以渐入之其始也进而　尝之君容之而不拒于是复进既而君信之然后　乱成矣僭始之僭与谮同谮者谗之初谗者谮之　极方谮之始涵容之而不辨则乱生及谗之进又　信之而不辨则乱成必也闻谗而怒闻善而喜好　恶明白断决不疑则乱为之止矣故人君杜绝谗　邪之道一曰辨二曰断又按此诗凡六章皆斥谗　人之害而三章有曰盗言孔甘乱是用餤五章有　曰巧言如簧颜之厚矣盖谗夫小人乘间伺隙以　中君子如穿窬之盗然惟其言之甘故听之者嗜　而不厌此乱之所由以进也憸巧之言悦可人意　如笙簧然使其知愧则不为矣惟其颜之厚是以　为之而不耻也人君之于听言知其为盗则谨防　之知其为巧则深远之夫然后谗夫不得而昌君　子得以自立此诗垂戒之指也何人斯苏公刺暴公也暴公为卿士而谮苏公也其卒章曰为鬼为蜮则不可得有腼面目视人罔极　臣按此深嫉谗者之辞也鬼蜮害人而不可见谗　者藏形匿迹使人受祸而不知犹鬼蜮然我虽不　汝见汝有面目与人相视无有穷极独能安之而　不愧乎夫小人之为谗岂复有愧于面目而诗人　犹以此望之厚之至也巷伯刺幽王也寺人伤于谗故作是诗也
　臣按幽王之时谗说盛行自太子之亲大臣之重　下至于阍寺之微无不被谗者故小弁以下诸诗　皆为此作夫为谗者巷伯也而寺人乃以刺王盖　君德不明而后谗者获售受此责者非王而谁首　章以贝锦为比盖谗者织组人罪如锦工之为锦　也锦成而文采可玩犹谗成而文理可听也彼谮　人者毋乃太甚乎二章以南箕为比箕星在南其　形如箕踵狭舌广盖谗者之张其口如南箕之广　其舌彼谁与谋而为是乎三章四章则皆形容谗　者情态缉缉捷捷者口舌急疾之声翩翩幡幡者　往来经营之状诗人虽疾之而犹戒之曰汝不谨　其言人亦将不汝信矣汝谮人而人受之人亦将　谮汝而还自反矣五章则以骄人谮行而自喜劳　人遇谮而深忧呼天而诉曰其察彼骄人乎其悯　此劳人乎情之哀辞之切至今诵之犹使人涕泗　也六章欲取谮人者而弃之豺虎焉豺虎不食则　欲置之北方阴寒之地焉北方不受则又欲委之　于天而制其罪焉盖谗人为害至深故诗人疾之　亦甚舜之治四凶也必投诸四裔以御魑魅而大　学于不仁之人欲迸诸四夷不与同中国诗人之　情亦若是也末章又曰杨园下地而其道可至于　高丘以喻寺人卑者而谮言先及焉且将驯至于　高位也小弁以下诸诗皆为谗而作而疾恶之甚　莫如此篇青蝇大夫刺幽王也
　臣按青蝇之为物出于污秽之中而贪嗜食饮常　哗然杯案间以败人之酒醪羹胾世之小人行污　而逐利以伤人害物实似之营营者既侔其状又　象其声也蝇之飞或往或来若有所营而声又营　营不已也以喻谗邪之人朝夕经营欲陷害人而　言出于口亦营营然不息也诗人妙体物情故形　容如此止于樊止于棘止于榛者欲其栖泊于外　毋入人堂室以污物亦犹谗邪之人宜屏于外毋　在朝廷以伤良善也自昔不惟狂暴之君信谗害　政虽慈祥乐易之君一惟谗言是信亦能变移心　志如成王疑周公是也成王岂非乐易之资哉始　为管蔡流言所入几至猜阻赖天动威而后悔故　曰岂弟君子无信谗言也谗人之情志在伤善无　有穷也故家有谗则家乱国有谗则国乱管蔡流　言而四国不靖乃其验也故曰谗人罔极交乱四　国末章又指实事而言二人者当时被谗之人也　谗人之为谗皆架虚造端如匠者凑合材木以成　室二人本无罪而谗者巧成其罪故曰谗人罔极　构我二人痛其为害之无已也巷伯青蝇二诗摹　写谗人之情状几无余蕴为人君者其三复之吴王阖闾以伍子胥之谋西破强楚北威齐晋南伐越人后阖闾伐越越迎击败吴于姑苏阖闾死子夫差立习战射败越于夫椒越王勾践乃以余兵五千人栖会稽之上使大夫种厚币遗吴太宰嚭以请和求委国为臣吴王将许之伍子胥曰越王为人能辛苦今王不灭后必悔之吴王不听用太宰嚭计与越平其后吴王夫差兴师北伐齐子胥谏曰吴之有越腹心之疾也王不先越而务齐不亦谬乎吴王不听大败齐师以归益疏子胥之谋其后吴王又将伐齐越王勾践乃率众助吴而重宝以献遗太宰嚭嚭既数受越赂日夜为言而吴王信嚭之计伍子胥谏愿释齐而先越吴王不听太宰嚭因谗曰子胥为人刚暴少恩前日王欲伐齐子胥以为不可王卒伐之而有大功子胥耻其计谋不用常鞅鞅怨望愿王早图之王曰微子之言吾亦疑之乃使使赐子胥属镂之剑曰子以此死子胥仰天叹曰嗟乎谗臣嚭为乱矣告其舍人曰而县吾目于东门以观越之入吴也乃自刭吴王怒取子胥尸盛于鸱夷浮之江吴人怜之祠于江上因名曰胥山　臣按子胥先王之谋臣与国同体故其谏夫差也　欲专意于越而后齐金石之重蓍龟之智未有加　焉者也宰嚭身为大臣受越重赂而反谗之子胥　之死曾未十年而越灭吴矣观宰谗胥之辞一曰　怨望二曰怨望夫为人臣而怨其君此必诛之罪　也故嚭以此中之后之谗人欲陷大臣之忠直者　率祖此术然则人臣有怨于其君果可诛乎曰怨　若一而情不同夫子之事亲虽劳不怨臣之事君　亦然而大舜之有怨慕小雅之有怨诽何邪盖劳　不怨其常也至于怀诚抱义而君亲不之察则或　呼天以自诉曰父母之不我爱于我何哉曰天之　生我我辰安在至离骚之作亦自怨生而存国安　君之义一篇之中三致意焉斯怨也祇所以为忠　且孝欤若子胥之怨有无固未可知纵使有之亦　必为忧国爱君而发夫差以嚭之谗而诛之宜其　亡国也后之谗臣有以怨望诬君子者其深察之鲁平公将出嬖人臧仓者请曰他日君出则必命有司所之今乘舆已驾矣有司未知所之敢请公曰将见孟子曰何哉君所为轻身以先于匹夫者以为贤乎礼义由贤者出而孟子之后丧逾前丧君无见焉公曰诺乐正子入见曰君奚为不见孟轲也曰或告寡人曰孟子之后丧逾前丧是以不往见也曰何哉君所谓逾者前以士后以大夫前以三鼎而后以五鼎与曰否谓棺□衣衾之美也曰非所谓逾也贫富不同也　臣按小人之谗毁君子必先探人主之意而为说　以眩惑之鲁平公之欲见孟子以其有礼义也臧　仓觇知其意乃以孟子后丧逾前丧毁之谓其厚　母薄父于礼义为有愆也平公果惑其言不复往　见盖真以臧仓之毁为然也小人之能转移人主　之意类如此殊不知孟子之后丧逾前丧者非于　父母有所厚薄由其贫富不同尔夫丧礼称家之　有无孟子前贫后富故治丧之厚薄视其力也正　所谓义也乌得谓之逾哉乐正子之辨甚明而终　不能回平公之惑者以臧仓之言先入故也小人　诬善之辞岂不可畏也哉秦使王剪攻赵赵使李牧司马尚御之数破走秦军王剪恶之乃多与赵王宠臣郭开等金使为反间曰李牧司马尚欲与秦反赵以多取封于秦赵王疑之使赵葱与颜聚代将杀牧废尚后五月剪击破赵虏王迂　臣按郭开受秦金而谗李牧卒以亡赵盖由有谗　邪嗜利之臣然后敌间得行兵法所谓内间也人　主不察鲜不堕其机者屈平楚之同姓也为楚怀王左徒博闻强记明于治乱于辞令入则与王图议国事以出号令出则接遇宾客应对诸侯王甚任之上官大夫与之同列争宠而心害其能怀王使屈原造为宪令屈原属草稿未定上官大夫见而欲夺之屈平不与因谗之曰王使屈平为令众莫不知每一令出平伐其功曰非我莫能为也王怒而疏屈平屈平疾王听之不聪也谗谄之蔽明也邪曲之害公也方正之不容也故忧愁幽思而作离骚离骚者犹离忧也　臣按楚怀王之于屈平知其贤而任之矣一闻上　官大夫之谗遽怒而疏之何耶人君之患莫大于　与臣下争能方王之使平章宪令也意必假手于　平而俟其成以为己出上官大夫窥见此指故谗　之于王谓平以此矜众而伐功是正触王之所忌　也平之见疏也宜哉大抵奸人之欲激怒其君者　必觇上意之所忌屈平之见疏由上官大夫以王　之所忌而激之也夫惟圣明之君德度如天媚之　而不喜激之而不怒者其庶免于谗贼之害乎汉武帝时颜异以廉直至九卿上与御史大夫张汤造白鹿皮币问异异曰今王侯朝贺以苍璧直数千而其皮荐反四十万本末不相称天子不悦汤又与有隙及人有告异以它议事下汤治异与客语客语初令下有不便者异不应微反唇汤奏当异九卿见令不便不入言而腹非论死自是后有腹非之法比而公卿大夫多谄谀取容矣　臣按胡寅曰腹非之法不亦异哉自尧舜大圣犹　以知人为难知人之道必自听言始是故敷奏以　观其言明试以考其功庶几乎尽之而大奸似忠　大佞似信者尚不得而知也今乃探其心腹之隐　而罪之夫人心难测甚于知天腹之所藏何从而　验今指孝子曰尔欲悖父指忠臣曰尔欲背君指　廉士曰尔欲穿窬指义士曰尔欲为盗贼尔虽未　言未为吾知尔之心也然则凡所恶者孰不可杀　邪夫管蔡将叛周公不知而张汤乃能隔皮肉骨　血见人顺逆之情吁亦异矣孔子曰不逆诈不亿　不信其于宰予曰吾听其言而观其行虽心如明　镜物无遁情终不立逆探臆度之法后之人臣不　幸有遭腹诽之谗者明主其尚察之汉武帝天汉末赵人江充为赵敬肃王客得罪于太子丹□逃诣阙告赵太子阴事太子坐废上召充入见奇之与语政事大悦由是有宠拜为直指绣衣使者使督察贵戚近臣逾侈者充举劾无所避上以为忠直所言皆中意尝从上甘泉逢太子家使乘车马行驰道中充以属吏太子闻之使人谢充充不听遂白奏上曰人臣当如是矣大见信用威震京师初上年二十九乃生戾太子甚爱之及长仁恕温谨上嫌其才能少不类己而所幸王夫人等皆生子皇后太子宠寖衰常有不自安之意上每行幸以后事付太子有所平决还白其最上亦无异有时不省也上用法严多甚深刻戾太子宽厚多所平反虽得百姓心而用法大臣皆不悦群臣宽厚者皆附太子而深酷用法者皆毁之邪臣多党与故太子誉少而毁多上与诸子疏皇后希得见太子尝谒皇后移日乃出黄门苏文告上曰太子与宫人戏上益太子宫人太子知之心衔文文与小黄门常融等常微伺太子过失辄增加白之上尝小不平使常融召太子融言太子有喜色上默然及太子至上察其貌有泣涕处而佯语笑上怪之微问知其情乃诛融是时方士及神巫多聚京师率皆左道惑众女巫往来宫中教美人度厄每屋辄埋木人祭祀之因妒忌更相告讦上怒所杀宫人延及大臣死者数百人上心既疑尝昼寝梦木人数千持杖欲击上上惊寤因是体不平遂若忽忽善忘江充自以与太子有隙见上年老恐晏驾后为太子所诛因是为奸言上疾祟在巫蛊于是上以充为使者治巫蛊狱使人入宫掘地求蛊充云太子宫得木人尤多又有帛书不道当奏闻少傅石德惧并诛因谓太子曰巫与使者掘地得征验不知巫置之邪将实有也无以自明可矫以节收捕充等系狱穷治其奸计且上疾在甘泉皇后与家吏请问皆不报上存亡未可知而奸臣如此太子将不念秦扶苏事邪太子曰吾人子安得擅诛不如归谢幸得无罪将往之甘泉而江充持之甚急太子计不知所出遂从德计收捕充等自临斩之入持节出武库兵发长乐宫卫卒长安中扰乱上曰太子心惧又忿充等故有此变乃使使召太子使者不敢进归报云太子反已成欲斩臣臣逃归上大怒赐丞相玺书曰捕斩反者自有赏罚坚闭城门毋令反者得出太子引兵至长乐西阙下逢丞相军合战太子兵败出亡东至湖匿泉鸠里主人家发觉吏围捕太子太子入室距户自经皇孙二人并遇害后吏民以巫蛊相告言者案验多不实上颇知太子惶恐无它意会高寝郎田千秋上急变讼太子冤上大感悟召见千秋谓曰父子之间人所难言也公独明其不然此高庙神灵使教我立拜千秋为大鸿胪而族灭江充家上怜太子无辜乃作思子宫为归来望思之台于湖天下闻而冤之　臣按戾园之祸由江充之谗则然矣而所以致江　充之谗者其失有四焉方太子之生也武帝甚爱　之迨其后也后宫嬖幸多王夫人等皆生子皇后　太子宠寖衰于是用法大臣毁之黄门小臣又毁　之其卒也江充兴巫蛊事陷之以死大抵谗人之　为谗必先窥伺上意上意所向谗人亦向之上意　所背谗人亦背之惟帝之于太子眷意先有所移　然后臣下从风而靡其失一也当苏文之谮也帝　当考核其实有则太子谴无则苏文诛二者必居　一于此顾乃泯焉不问遽增太子宫人以愧之是　则浸润之谮肤受之诉行矣自今小人为谗者谁　复忌惮其失二也太子无它职问安视膳而已父　子之亲岂容一日不相接哉自卫后之宠衰太子　希得进见方常融之谮犹能微察其情为之诛融　盖父子之情未尽隔塞故也其后帝幸甘泉而太　子不从家吏请问而帝不之报父子之间乖隔至　此欲无谗间之入得乎其失三也江充以告赵太　子阴事而得幸是其倾险有素又尝以太子家使　车马属吏而白奏焉是其雠恨有素帝治巫蛊之　狱不属之它人而属之充以倾险之人挟雠憾之　意则其致螫于太子必矣而帝曾不知察是假以　斧斤而使之戕伐国本其失四也虽然四者其事　尔而本原实出于一心帝惟其多欲也故宠嬖盛　而庶孽蕃爱憎之意既形储副之位安得而定惟　其多惑也故溺于方士巫觋之说精神意虑久已　昏乱及年老气惫百邪乘之于是妖言煽于外妖　梦感于内巫蛊之事由此而起使其以董仲舒正　心之言铭诸盘盂朝夕是戒顾安有是哉江充谗　贼小人其情无足论者独推原武帝之失以儆来　者云汉哀帝时中山王箕子有眚病祖母冯太后自养视数为祷祠解上遣谒者张由将医治之由素有狂易病病发怒去西归长安尚书簿责由擅去状由恐因诬言中山太后祝诅上及傅太后傅太后与冯太后并事元帝追怨之由是遣御史案验数十日无所得更使中谒者治之受傅太后指诬奏云祝诅谋杀上立中山王王乃饮药自杀宜乡侯参等死者十七人张由以先告封侯史臣班固曰诗称抑抑威仪惟德之隅宜乡侯参鞠躬履方择地而行可谓淑人君子然卒死于罪不能自免哀哉谗邪交乱贞良被害自古而然经曰心之忧矣涕既陨之冯参姊弟亦云悲矣　臣按张由祝诅之谮特欲以自解其将命擅去之　罪耳使哀帝能遣外朝臣之知大体者讯之则其　诬立见矣而傅太后乃以宿怨谕意指以成其狱　使冯氏之门无罪而死者十七人而诬告者乃有　封侯之赏是时汉祚垂亡君德不竞而母后以私　意杀诸侯王之祖母与外戚之贤者未几傅氏一　门还自及焉天有显道厥类惟彰斯之谓矣班固　之言至今读之犹使人陨涕也汉安帝时杨震为太尉时乳母王圣缘恩放恣圣女伯荣出入宫掖传通奸赂中常侍樊丰等分威共权属托州郡倾动大臣又诈作诏书调发司农钱谷各起园宅庐观役费无数震数上疏切谏帝不平之而丰等皆侧目愤怨寻有河间男子赵腾诣阙上书指陈得失帝怒收考诏狱震复上书救之帝不省竟诛腾丰等遂共谮震云自赵腾死后深用怨怼帝遣使者收震印绶丰等复谮之诏遣还本郡震行至城西乃慷慨谓其诸子门人曰吾蒙恩居上司疾奸臣狡猾而不能诛恶嬖女倾乱而不能禁何面目复见日月因饮鸩卒　臣按樊丰之谗杨震曰怨怼亦犹石显之谗萧望　之曰怨望也怨在心未形于事未露于言显与丰　曷从知之亦何异张汤之谮颜异曰腹诽也探腹　心之隐而加人以眛之罪非遇至明之主其谁　能辨之然则其果难辨欤曰特患人主无意耳倘　有意也何患其难辨曰尔之言彼曰怨望以何事　知之尔之言彼曰怨怼以何事知之为之有何迹　睹之有何人则有无虚实亦可以坐判矣犹听讼　焉彼曲也以何事而见其曲彼直也以何事而见　其直未有指心腹未形者而可以蔽其辞也虽然　听讼不若无讼辨谗不若无谗使为人上者心正　意诚私邪不能蔽公听并观信任无所倚则魑魅　詟于震霆雨雪消于见睍虽有善谗者且不敢为　矣此人主守约之方也汉质帝即位梁太后临朝委政宰辅李固所言太后多从之黄门宦官为恶者一皆斥遣天下咸望治平而梁冀深忌疾之初顺帝时所除官多不以次及固任事免百余人此等既怨又希望冀旨共作飞章诬奏曰太尉李固因公假私依正行邪山陵未成违矫旧政夫子罪莫大于累父臣恶莫深于毁君固之罪衅事合诛辟书奏冀以白太后使下其书太后不听冀等置毒以进帝崩固请立长君冀不从策免固杀之　臣按李固陪辅初政斥恶党清滥官正其宜也而　谗者乃以违矫旧政为言夫父之道有不待三年　而改者臣尝论之矣必曰斥恶党清滥官为违矫　旧政则四凶在朝尧未及去而舜去之毋亦违尧　之政耶自梁冀之党以是谮固至我朝司马光辅　宣仁更王安石等所创新法而熙丰小人亦以是　谮光其后绍述之论兴卒为宗社之祸吁可不戒　哉晋武帝时尚书张华以文学才识名重一时论者皆谓华宜为三公中书监旬勖侍中冯紞以伐吴之谋深疾之会帝问华谁可托后事者华对以明德至亲莫如齐王由是忤旨勖因而谮之以华都督幽州诸军事华至镇抚循夷夏誉望益振帝复欲征之冯紞侍帝从容语及锺会紞曰会之反颇由太祖帝变色曰卿是何言邪紞免冠谢曰臣闻善驭者必知六辔缓急之宜故孔子以仲由兼人而退之冉求退弱而进之汉高祖尊宠五王而夷灭光武抑损诸将而克终非上有仁暴之殊下有愚知之异也盖抑扬与夺使之然耳锺会才智有限而太祖夸奖无极居以重势委以大兵使会自谓算无遗策功在不赏遂构凶逆耳向令太祖录其小能节以大礼抑之以威权纳之以轨则则乱心无由生矣帝曰然紞稽首曰陛下既然臣之言宜思坚冰之渐勿使如会之徒复致倾覆帝曰当今岂复有如会者邪紞因屏左右而言曰陛下谋画之臣着大功于天下据方镇总戎马者皆在陛下圣虑矣帝默然由是止不征华　臣按伐吴之役华实主之而冯紞荀勖则附贾充　以阻其议者也平吴之后紞等不知自愧乃反加　谗疾观其言于武帝者援据古今从容近理人主　听之安得不为之动其实则诬善之巧辞蔽贤之　邪说也诗人之所谓贝锦者殆此类邪人主于此　尤不可以不察齐王攸德望日隆荀勖冯紞杨珧皆恶之紞言于帝曰陛下诏诸侯之国宜从亲者始亲者莫如齐王今独留京师可乎勖曰百僚内外皆归心齐王陛下万岁后太子不得立矣陛下试诏齐王之国必举朝以为不可则臣言验矣帝以为然诏大司马以为都督青州诸军事征东大将军王浑上书以为攸至亲盛德宜赞王朝与闻政事太子太保缺宜留攸居之于是扶风王骏光禄大夫李□中护军羊琇侍中王济甄德皆切谏帝并不从帝命太常议宠赐齐王之物博士庾等七人表称王不宜出外事过博士祭酒曹志志乃奏当如博士议帝览之大怒免志官等皆付廷尉科罪攸辞数日呕血薨初帝爱攸甚笃为荀冯等所构欲为身后之虑故出之及薨帝哀恸不已冯紞侍侧曰齐王名过其实天下归之今自薨社稷之福也陛下何哀之过帝收泪而止　臣按武帝之于齐王攸盖尝受太后遗命俾友爱　之以介弟之亲太母之命而摇于荀勖冯紞之一　言何也盖其为说曰百僚内外皆归心齐王陛下　万岁后太子不得立矣斯言一入武帝友爱之心　于是转为猜忌臣下虽百喙其能解乎又其说曰　陛下试诏齐王之国必举朝以为不可则臣言验　矣而诏命既出举朝果争是乃益帝之疑而实二　人之说也谗邪之徒巧为钳键以固主意豫设机　□以待人言大抵如此原晋之亡由惠帝以□庸　主器贾后以凶险作配故也而二人实主之亲贤　莫如齐王攸忠勋莫如张华而二人实倾之故史　臣讥其援朱均以贰极煽褒阎而偶震勖之力也　毙攸安贾交勖雠张心淊楚费过逾晋伍紞之罪　可谓略尽二人之情实矣故并着云晋惠帝愍怀太子遹非贾后所生后母郭氏常劝后慈爱太子后不从更与贾午等谋害之又侍中贾谧骄贵太子性刚不能假借之谧谮于后曰太子多蓄私财以结小人者为后也不如早图之更立慈顺者可以自安后纳其言乃宣扬太子之短布于远近太子长子病太子为祷祀求福后闻之乃诈称帝不豫召太子入宫既至后不见置于别室遣婢陈舞以帝命赐太子酒三升使尽饮之太子辞不能舞逼之强饮至尽遂大醉后使黄门侍郎潘岳作书草令小婢陈福以纸笔及草称诏使书之太子醉迷不觉遂依而写之其字半不成后补成之以呈帝帝幸式干殿召公卿入以太子书示之曰遹书如此今赐死遍示诸王公莫有言者张华曰此国之大祸自古以来常因废黜正嫡以致丧乱愿陛下详之裴頠以为宜先简较传书者又请比较太子手书不然恐有诈妄贾后乃出太子启事十余纸众人既视亦无敢言非者议至日西不决后见华等意坚惧事变乃表免太子为庶人诏许之寻杀之　臣按贾谧之谮太子于后也后信之以其未有可　废之罪故为不臣之语强使醉而书之然其迹甚　明其情易察孰有臣子将为逆于君亲而甘露其　手书乎藉使诚有此书不知何所从得太子自发　之邪抑它人发之也惠帝昏庸既莫之辨大臣惟　裴頠所请粗得其要而亦未能深辨其妄也遂使　储君被诬莫能自白卒冤以死岂不哀哉夫事之　可验莫如手书而亦有不可尽据者此类是也本　朝庆历中石介作圣德诗誉富弼而讥夏竦竦怨　之切骨则使婢习为介书既成则伪作介与富弼　书劝其废立播之朝野二臣者非遇仁祖之圣其　得免乎英宗践位有恶三司使蔡襄而谮之者曰　仁宗选上为皇嗣襄尝沮之也上颇怒襄大臣欧　阳修为言陛下尝见襄书邪抑传闻之也臣在先　朝有伪为臣疏请沙汰宦官者欲以激怒左右陛　下果尝见书犹当辨其真伪况传闻乎英宗于是　释然其后元符小人亦伪为谏书以陷邹浩世降　俗末情伪日滋何所不有公私贸易所凭者契券　而巧诈者能为之况谗人之工于谗者乎故因愍　怀之事并着之以见臣子遇谗虽有可验如手书　者犹难遽信要必审而核之不然将有不获自明　如愍怀者唐太宗即位以魏征为谏议大夫征自以不世遇展尽底蕴无所隐凡二百余奏无不剀切当帝心者由是拜尚书右丞兼谏议左右有毁征阿党亲戚者帝使温彦博按讯非是彦博曰征为人臣不着形迹远嫌疑而被诽谤是宜责也帝为彦博行让征征见帝谢曰君臣同心是谓一体岂宜置至公事形迹若上下共由兹路邦之兴丧未可知也　臣按魏征尽忠无隐非奸邪小人之所便也故设　为飞谤以间染之使验者或非其人如权万纪辈　得任其事必将组织以成其罪惟帝之明不以按　验属之小人而属之彦博彦博固非王魏之伦然　亦当时之良臣也故能直征之枉使帝不以浮言　罪贤者其益大矣然征之枉虽直而左右之为谗　者不闻显正其罪是亦未为尽善也即此一事而　言太宗之得有二其失有一人主可不鉴之哉魏征寝疾上与太子同至其第指衡山公主欲以妻其子叔玉征薨上自制碑文并为书石征尝荐杜正伦及侯君集有宰相材及正伦以罪黜君集谋反诛上始疑征阿党又有言征自录前后谏辞以示起居郎褚遂良者上愈不悦乃罢叔玉尚主而踣所撰碑　臣按太宗之于魏征可谓极君臣之契矣及其薨　也所荐之人适抵罪诛帝遂以阿党疑之疑情一　生谗者遽乘之而入谓其录谏□以示史官有卖　己直彰君过之意虽帝之明不能不为之惑于是　停婚仆碑而眷宠衰矣原谗言之所以得入者由　帝心先疑故也使帝闻谗者之言召遂良而质之　使诚有邪遂良固不敢隐若其无邪遂良亦岂肯　厚诬言之虚实于是乎不可掩矣帝乃蓄疑于中　泯默不问视昔者命温彦博按验之时何其甚异　也使无它日征辽之悔其尚得为明主乎帝末年　征辽不能成功甚悔之叹曰魏征若在不使我有　此行也命驰驿祀征以少牢复立所制碑劳赐其　妻子唐元宗开元中宰臣宋璟疾负罪而妄诉不已者付御史台推治之会天旱有魃优人作魃戏于上前问魃何为出对曰奉相公处分又问何故魃曰负冤者二百余人相公悉以系狱故魃不得不出上心以为然未几罢璟相　臣按谗人之害君子亦多端矣璟开元贤相也持　纲纪抑侥幸盖近习小人之所不便故因天旱而　使优伶辈作魃戏以倾之诙谐笑谑似出无心而　元宗信之遽罢璟相然则其使之者谁与曰是不　可知也以其时考之杨思勉以内侍贵幸而璟不　与交言姜皎以旧勋宠昵而璟斥其太甚王仁皎　后父也筑坟过制而璟争之王仁琛藩邸故吏也　除官过制而璟又争之是数人者皆不便于璟者　也优伶之戏必此辈实为之帝虽始初清明已溺　意教坊之乐倡优杂伎得在左右至是遂能以术　倾贤相夫近习小人工于觇上之意其荐人也未　尝直荐游扬之而已矣其毁人也未尝直毁阴中　之而已矣魏弘简将引元稹而诵其诗于宫中是　不荐之荐也若优人之魃戏是又不毁之毁也机　□之深计数之巧孰此为甚然此不独近幸为然　我朝宣和中王黼蔡攸以大臣入侍禁中每因谑　浪中人无不售者奸谗之伎千古一律人主其可　以无心听之哉德宗使人谕陆贽苗粲父晋卿往年摄政不臣之言诸子皆与古帝王同名今不欲明行斥逐兄弟宜各降外官贽奏曰凡事谮诉之辈多非信实之言利于中伤惧于公辩或云岁月已久不可究寻或云事体有妨须为隐忍或云恶迹未露宜假他事为名或云但弃其人何必明言责辱词皆近理意实矫诬伤善售奸莫此为甚　臣按贽可谓得谗人之情矣盖其为言大抵非实　若人主显行辩白则是非曲直有不可掩者故但　阴肆中伤使人主自加谴怒则为谗者无罪而被　谗者不得免自古忠良喑呜受祸者此其由也晋　卿在肃代朝它无可纪然亦循谨恭顺见称于时　虽因山陵暂摄冢宰军国威权初非己出安敢轻　出不臣之言诸子命名与帝王同殆亦偶然非必　有意赵尧李舜未闻为逆于当时王莽曹操不假　袭名于前代而谗者以此诬之可谓冤矣使无陆　贽之辩庸得免乎然粲等虽幸获全而德宗之疑　终不尽释此其所以为暗主也我朝仁皇时宋郊　以名儒进用有谗之者曰姓符国号名应郊天郊　不自安易名曰庠然仁皇未尝疑之而不命之相　也此其所以为圣君与后之欲堲谗说者其必以　仁皇为法唐敬宗初裴度自兴元入朝李逢吉之党百计毁之先是民间谣云绯衣小儿坦其腹天上有口被驱逐又长安城中有横亘六冈如干象度宅偶居第五冈谏官张权舆上言度名应图谶宅占冈原不召而来其旨可见上虽年少悉察其诬谤待度益厚未几以度为司空平章事　臣按绯衣之谣必时人美其平吴元济之功以俚　语歌之亦犹薛仁贵之定天山而有三箭之谣也　逢吉等乃用以为谤盖度自宪宗时已与逢吉相　为水火宪宗始初清明锐意讨叛则相度而黜逢　吉及蔡功既成志渐骄怠则相逢吉而黜度正邪　之不并立也久矣既历三朝度之勋德愈茂而群　邪娼疾甚于仇雠故因其入朝中以飞谤而张权　舆者又从而诋之逢吉权舆奸险相济所谓八关　十六子也而因谣言以倾大臣即祖珽之中斛律　光者也高纬不察杀光而齐以亡敬宗察之相度　而唐以未乱吁来者其尚鉴兹明宝训
　　去谗
洪武元年二月癸卯太祖御奉天门谓侍臣曰凡人之言有忠谏者有谗佞者忠谏之言始若难听然其有益如药石之能济病谗佞之言始若易听然其贻患不可胜言夫小人之为谗佞也其设心机巧渐渍而入始焉必以微事可信者言于人主以探其浅深人主苟信之彼他日复有言必以为其常言者可信将不复审察彼谗佞者因得肆其志而妨贤病国无所不至自古若此者甚多而昏庸之君卒莫之悟由其言甘而不逆于耳故也惟刚明者审择于是非取信于公论不偏信人言则谗佞之口杜矣九月乙未太祖谕群臣大丈夫有志于功业者必亲贤以广德盖正直相亲则善日闻谗邪相近则恶日染如王保保所信多非正人有傅颍阳者专为潜察细事甚张威福一僧略不相礼阴谮杀之信谗如此岂持久之道乎为人上者最忌偏听所谓偏听生奸诚有是也信任奸邪假声势以济其爱憎之私何所不至使人离心离德功业岂能成立

　谗谤部艺文一
　　禁用诽谤令　　　　　　　后汉曹操　魏氏春秋云陈矫本刘氏子出嗣舅氏而婚于本　族徐宣每非之太祖惜矫才下令丧乱已来风教雕薄谤议之言难用褒贬自建安五年以前一切勿论其以断前诽议者以其罪罪之　　与丞相陆逊书　　　　　　吴诸葛恪杨敬叔传述清论以为方今人物雕尽守德业者不能复几宜相左右更为辅车上熙国事下相珍惜又疾世俗好相谤毁使已成之器中有损累将进之徒意不欢笑闻此喟然诚独击节愚以为君子不求备于一人自孔氏门徒大数三千其见异者七十二人至于子张子路子贡等七十之徒亚圣之德然犹各有所短师辟由喭赐不受命岂况下此而无所阙且仲尼不以数子之不备而引以为友不以人所短弃其所长也加以当今取士宜宽于往古何者时务从横而善人单少国家职司常苦不充苟令性不邪恶志在陈力便可奖就骋其所任若于小小宜适私行不足皆宜阔略不足缕责且士诚不可纤论苛克苛克则彼圣贤犹将不全况其出入者耶故曰以道望人则难以人望人则易贤愚可知自汉末以来中国士大夫如许子将辈所以更相谤讪或至于祸原其本起非有大仇惟坐克己不能尽如礼而责人专以正义夫己不如礼则人不服责人以正义则人不堪内不服其行外不堪其责则不得不相怨相怨一生则小人得容其间得容其间则三至之言浸润之谮纷错交至虽使至明至亲者处之犹难以自定况已为隙且未能明者乎是故张陈至于血刃萧朱不终其好本由于此而已夫不舍小过纤微相责久乃至于家户为怨一国无复全行之士也　　论御史台诬谤表　　　　　　唐齐映臣某言前月十七日八陵礼毕臣议以为不合不贺宰相御史台罚臣至十九日宰相奉宣圣旨不须罚者臣以愚直守职造次执文宪司班列失仪委典书罚圣慈照鉴特恩释放兢惧战越不知所图臣某（中谢）
臣伏以昨者八陵之礼百王未行特由陛下发于孝思成此盛典祉归圣祚庆属皇家惟当称贺殿庭岂合推美臣下事关谄渎礼近嫌疑臣忝职司岂敢苟且又详郊庙之礼与臣愚见亦同但缘李汶性褊而刚不敢对众陈白所以入谘宰相冀其无迹而停岂图知小虑深竟以徇公招咎陛下察臣等守直免臣罚俸惩劝斯在陨越何酬臣某中
谢
臣素庸虚叨
蒙奖擢身则诚为贱品官是陛下九卿台司理在持纲臣则职当执礼纲失是一时之误礼失为今古所非书罚已擅台威放罚特关圣造诚合各守职分上答恩私弘陛下太和之仁示朝廷至公之道岂以蓄愤未泄求过转深数日以来众情共悉臣昨自缘公事频诣延英李汶疑臣别有披陈遂欲曲生瑕舋责臣不贺宰相则上引班列失仪恶臣专守礼文则旁说河南残破其牒已公行组织欲杜臣之口近闻又有谮说拟陷臣之身不敢缕有尘烦自当渐布行路臣孤立无援行公奉职惟圣明在上微臣必不及冤但恐诬构日深慈母亦当动听臣今不敢避李汶之怒惟惧失人臣之和夙夜不宁忧惕成病若更请对转恐生疑战汗仿徨不知所处无任兢惧感恩之至　　河南府论被谤表　　　　　　　前人臣某言臣闻修身止谤君子之道尚口自理小人常情臣虽驽劣不才窃服师父之训纵有谤讟未尝辩明久必自孚庶无所愧况释谤于己则必过于人弃让违谦何丑之甚然命之所切不缘臣身伏以受陛下命官之初直自圣心所择遽致遗阙上累皇明此臣不得不辩一也闻谤臣之词以惊听为务或云父子相食或云盗贼公行山谷之间已有结聚或云坊市之内亦至流亡傥或上达天听则贻忧圣虑又臣不得不辩二也臣某中
谢
臣伏以邻近数州去年皆
同水旱惟当府一境前年先有水灾既已积忧又加再歉其间数县人户顷者实多逃移据两税案所有未归人户尚有一千五百已下有负奖任不胜忧惶自蒙陛下恩慈特发仓储赈贷安业者无不欢忭逐食者渐以迁还幸灾之人腾谤益甚致兹嫌怒实此根由盖缘臣自到任以来事有不幸曾正冤狱尝奏贪官且狱是圣衷所明幽魂知感赃是役人之害疏网不容当官而行于臣何有今则彝章虽举众怒遂深乃于道路邮亭造其飞语又于往来使客扬此虚声转至沸腾布于远近且谤臣者以去臣为限臣不去不休臣若尚安居谤亦滋甚向念时雨未降人心易摇乞罪微臣以安百姓今月十九日又得南市署丞张斌状送留守牒市之意似欲慰人户详其榜内之辞却虑摇动愚下其牒云户口流散村落空虚恐依山林变为狂寇攘窃道路隔□往来者今地即王畿有事尚令密启人皆服化虚词岂可榜陈敢言不利府司又恐惑于远听臣伏以俱承寄任贵务和同今日故就皇城自取商议既至门首又不见臣臣忧惧转深不敢不奏其市榜诸县见拟移牒请其且收臣既昧通方辄陈事体兢惧战越不知所裁今东都幸有台省之官悉是朝廷所择职为耳目身在都城固谙纤微望委勘察庶事责实甘待刑章无任惶惧恳迫之至　　释言　　　　　　　　　　　　韩愈元和六年六月十日愈自江陵法曹诏拜国子博士始进见今相国郑公公赐之坐且曰吾见子某诗吾时在翰林职亲而地禁不敢相闻今为我写子诗书为一通以来愈再拜谢退录诗书若干篇择日时以献于后之数月有来谓愈者曰子献相国诗书乎曰然曰有为谗于相国之座者曰韩愈曰相国征余文余不敢匿相国岂知我哉子其慎之愈应之曰愈为御史得罪德宗朝同迁于南者凡三人独愈为先收用相国之赐大矣百官之进见相国者或立语以退而愈辱赐坐语相国之礼过矣四海九州之人自百官已下欲以其业彻相国左右者多矣皆惮而莫之敢独愈辱先索相国之知至矣赐之大礼之过知之至是三者于敌以下受之宜以何报况在天子之宰乎人莫不自知凡适于用之谓才堪其事之谓力愈于二者虽日勉焉而不迨束带执笏立士大夫之行不见斥以不肖幸矣其何敢敖于言乎夫敖虽凶德必有恃而敢行愈之族亲鲜少无攀联之势于今不善交人无相生相死之友于朝无宿资蓄货以钓声势弱于才而腐于力不能奔走乘机抵巇以要权利夫何恃而敖若夫狂惑丧心之人蹈河而入火妄言而骂詈者则有之矣而愈人知其无是疾也虽有谗者百人相国将不信之矣愈何惧而慎欤既累月又有来谓愈曰有谗子于翰林舍人李公与裴公者子其慎欤愈曰二公者吾君朝夕访焉以为政于天下而阶太平之治居则与天子为心膂出则与天子为股肱四海九州之人自百官已下其孰不愿忠而望赐愈也不狂不愚不蹈河而入火病风而妄骂不当有如谗者之说也虽有谗者百人二公将不信之矣愈何惧而慎既以语应客夜归私自尢曰咄市有虎而曾参杀人谗者之效也诗曰取彼谗人投畀豺虎豺虎不食投畀有北有北不受投畀有昊伤于谗疾而甚之之辞也又曰乱之初生僭始既涵乱之又生君子信谗始疑而终信之之谓也孔子曰远佞人夫佞人不能远则有时而信之矣今我恃直而不戒祸其至哉徐又自解之曰市有虎听者庸也曾参杀人以爱惑聪也巷伯之伤乱世是逢也今三贤方与天子谋所以施政于天下而阶太平之治听聪而视明公正而敦大夫聪明则听视不惑公正则不迩谗邪敦大则有以容而思彼谗人者孰敢进而为谗哉虽进而为之亦莫之听矣我何惧而慎既累月上命李公相客谓愈曰子前被言于一相今李公又相子其危哉愈曰前之谤我于宰相者翰林不知也后之谤我于翰林者宰相不知也今二公合处而会言若及愈必曰韩愈亦人耳彼敖宰相又敖翰林其将何求必不然吾乃今知免矣既而谗言果不行　　原谤　　　　　　　　　　　　前人天之利下民其仁至矣未有美于味而民不知者便于用而民不由者厚于生而民不求者然而暑雨亦怨之祁寒亦怨之己不善而祸及亦怨之己不俭而而贫及亦怨之是民事天其不仁至矣天尚如此况于君乎况于鬼神乎是其怨訾恨讟蓰倍于天矣有帝天下君一国者可不慎与故尧有不慈之毁舜有不孝之谤殊不知尧慈被天下而不在于子舜孝及万世乃不在于父呜呼尧舜大孝也民且谤之王天下有不为尧舜之治者则民扼其吭捽其首辱而违之折而族之不为甚矣　　谗国　　　　　　　　　　　　沈颜知佞之谗谗忠不知佞之谗谗国故人君弗为意也且曰彼诚佞邪予不过宠一臣彼诚忠邪予不过黜一臣予授天命有天下岂少若人乎奈何咈予心而不知宠一佞而百佞进黜一忠而百忠退矧忠者寡而佞者众乎是以宰嚭谗子胥而吴灭赵高谗李斯而秦亡无极谗伍奢而楚昭奔靳尚谗屈原而楚怀囚愚故曰知佞之谗谗忠不知佞之谗谗国悲矣　　元和辨谤略序　　　　　　　　唐次臣闻乾坤定而上下分矣至于播四时之候遂万物之宜在验乎妖祥之二气祥气降则为丰为茂妖气降则为沴为灾君臣立而卑高隔矣至于处神明之奥询献纳之辞在审乎邪正之二说正言胜则为忠为谠邪言胜则为谗为谀故诗云萋兮斐兮成是贝锦刺其组织之甚巧也语曰邪径败良田谗口乱善人恶其莠言之蠹也盖谓似信而诈似忠而非便便可以动心捷捷可以乱听岂止鹈彤丹薏苡惑珠者哉况立国立家自中徂外道偏则刑罚不中谗胜则忠孝靡彰逖览前闻缅思近古招贤容鲠远佞嫉邪虑之则深防之未至伏惟睿圣文武皇帝陛下垂衣御化洽文明谟猷博访于缙绅旌贲屡臻于岩穴尚复广四目周四聪制治皆在于未萌作范将垂于不朽乃诏掌文之臣令孤楚等上自周汉下洎隋朝求史籍之忠贤罗谗夫之事迹叙瑕衅之本末纪谣咏之浅深编次指明勒成十卷昔虞舜有堲谗之命我皇修辨谤之书千古一心同垂至理将俟法宫退日昃之政别殿备乙夜之观则圣虑先辨谤何由兴上天不言而人自信矣　　代史馆王相公谢令枢密使宣谕奸邪表　　　　　　　　　　　　　　　　钱珝臣某等言臣尝读汉史窃见上官桀桑弘羊皆恶霍光之忠于王室也欲夺其权遂诈为燕王上书言光将有非常之变而昭帝知其诡诈欲害贤良显发怒言保明元辅识者以为汉昭之聪睿远过周成臣等每阅其书实感其事以为后代不复有之今月某日获延英奏事亲奉圣言且以陛下深惧艰屯欲清教化寤乱阶于前事穷蠹本于小人既以诛锄方期屏绝而常有技术贱微之辈班行险躁之徒潜结诡谋辄投邪隙且相授引遂有谮伤间谍滋深根株甚巨而圣心不动睿鉴有融尽辨谗谀靡容交乱致臣于不疑之地知彼有祸人之心且赫扬于斯必令惩革觐于左右永杜奸邪臣等且惧且惊载思载感还至公府未知所安枢密使某等又至中书备传睿旨伏知李遂刘达等共谋推荐李洁秉政因此大惑天听君臣之所难闻乾坤之所共弃有李遂之奏肆志巧言而陛下不以为疑祇以为恕凡所布谕必尽洪纤某等复宣陛下之言不惟保任臣等兼欲击断此辈彰明我心臣等禀命而思激情以泣自有邦国谁无君臣今此谗邪忍施陷□密构于一夫之口何术可知潜行于万乘之前何人敢辨虽陛下察之不惑隐之不言有此衅端加于辅相臣之寤寐将至惊狂一旦亲奉尧言俾行汉律使罪人斯得余谗自安复使微臣必无他虑食駃騠者未足为德喻媒□者未足为辞李遂辈挤臣于不测之溪陛下赐臣以援溺之手诬臣以难明之罪陛下谕臣以必信之言彼昭帝之时汉家方盛霍光之辨且有诈书今李遂得于艰否一
作苦
之朝进倾危之计宸听之外孰可得闻
一
作明

臣等涂污一浸江汉难濯殁为野土谁为叫阍不有睿明焉知昭释感入骨髓誓诸神祇千拜首以何为一剖心而始足惟当竭诚启沃戮力弼谐尽毁家纾难之谋继图国忘身之策尚疑丹悃未答皇私荷圣感恩臣等无任抃蹈兢栗涕泣屏营之至　　祭资政范公文　　　　　　宋欧阳修呜呼公乎学古居今持方入员丘轲之难其道则然公曰彼恶谓公好讦公曰彼善谓公树朋公所勇为谓公躁进公有退让谓公近名谗人之言其何可听先事而斥群议众排有事而思仇雠为材毁不吾伤誉不吾喜进退有仪夷行险止呜呼公乎举世之善谁非公徒谗人岂多公志不舒善不胜恶岂其然乎成难毁易理又然欤呜呼公乎欲坏其栋先摧桷榱倾巢破披折旁枝害一损百人谁不罹谁为党论是不仁哉呜呼公乎易名谥行君子之荣生也何毁殁也何称好生恶死殆非人情岂不生有所嫉而死无所争自公云亡谤不待辨愈久愈明由今可见始屈终伸公其无恨写怀平生寓此薄奠　　祭丁学士文　　　　　　　　　前人呜呼元珍善恶之殊如水与火不能相容其势然耳是故乡人皆好孔子不然恶于不善然后为贤子之美才懿行纯德谁称诸朝当世有识子之憔悴遂以湮沦问孰恶子可知其人毁善之言譬若蝇矢点彼白玉濯之而已小人得志蹔快一时要其得失后世方知受侮被谤无如仲尼巍然衮冕不祀桓魋孟轲之道愈久弥光名尊四子不数臧仓是以君子修身而俟扰扰奸愚经营一世迨荣华之销歇嗟泯没其谁记是皆生则狐鼠死为狗彘惟一贤之不幸历千载而犹伤自古孰不有死至今独吊乎沅湘彼灵均之事业初未见于南邦使不遭罹于放斥未必功显而名彰然则彼谗人之致力乃借誉而揄扬呜呼元珍道之通塞有命在天其如予何孔孟亦然何以慰子聊为斯言寄哀一奠有涕涟涟　　请下御史台体访小人造作谤议　丁骘臣窃闻近有小人多兴谤议密相传报惊动中外之听或虚称朝廷升黜臣僚或妄言台谏官非意弹斥百官或又致奸言以厚诬近臣或造为恶名以玷辱多士如五鬼十物之类是也其实出于被罪流落之人私挟喜怒阴遣子弟门人出入朋比互为声援上则欲惑乱君臣以成疑似之祸下则欲离间同心转相猜忌以隳久大之业此其用意岂浅哉不可不察也昔唐穆宗之时有八关十六子之说为后世讥笑今二圣居上区别善恶进贤退不肖元首股肱夙夜孜孜励精求治惟恐不及非有穆宗之时八关十六子之事而奸幸者犹能巧作飞语公然喧播自京师以达四方扇摇流俗为害不细不于此时痛行禁止则恐浸以成俗伤薄风化臣窃忧之伏愿陛下特降睿旨下御史台体访其主名付之吏议置于典法以消谗邪横逆之党天下幸甚　　代滕甫辩谤乞郡状　　　　　　苏轼臣闻人情不问贤愚莫不畏天而严父然而疾痛则呼父穷窘则号天盖情发于中言无所择岂以号呼之故谓无严畏之心人臣之所患不止于疾痛而所忧有甚于穷窘若不号呼于君父更将趋赴于何人伏望圣慈少加怜察中谢臣本无学术亦无材能惟有忠义之心生而自许昔季孙有言见有礼于其君者事之如孝子之事父母也见无礼于其君者诛之如鹰鹯之逐鸟雀也臣虽不肖允蹈斯言但信直前谓人如己既蒙深知于圣主肯复借交于众人任其蠢愚积成雠怨一自离去左右十有二年浸润之言何所不有至谓臣阴党反者故纵罪人若依斯言死未塞责窃伏思宣帝汉之英主也以谮言而诛杨恽太宗唐之兴主也以单词而杀刘洎自古忠臣烈士遭时得君而不免于祸者何可胜数而臣独蒙皇帝陛下始终昭察爱惜保全则陛下圣度已过于宣帝太宗而臣之遭逢亦古人所未有日月在上更何忧虞但念世之憎臣者多而臣之赋命至薄积毁销骨巧言铄金市虎成于三人投杼起于累至傥因疑似复致人言至时虽欲自明陛下亦难屡赦是以及今无事之日少陈危苦之辞晋王导乃王敦之弟也而不害其为元臣崔造源休之甥也而不废其为宰相臣与反者义同路人独于宽大之朝为臣终身之累亦可悲矣凡今游宦之士稍为贵近之人有葭莩之亲半面之旧则所至便蒙异待人亦不敢交攻况臣受知于陛下中兴之初效力于众人未遇之日而乃毁訾不忌践踏无严臣何足言有辱天眷此臣所以涕泣而自伤者也今臣既安善地又清班非敢别有幸求更思录用患难之后积忧伤心风波之间怖畏成疾敢望陛下悯余生之无几究前日之异恩或乞移臣淮浙间一小郡稍近坟墓渐谋归休异日复得以枯朽之余仰瞻天日之表然后退伏田野自称老臣追叙始终之遭逢以詑乡邻之父老区区志愿永毕于斯伏愿陛下怜其志察其愚而赦其罪臣无任感恩知罪激切屏营之至　　答段缝书　　　　　　　　　王安石段君足下某在京师时尝为足下道曾巩善属文未尝及其为人也还江南始熟而慕焉友之又作文粗道其行惠书以所闻诋巩行无纤完其居家亲友惴畏焉怪某无文字规巩见谓有党果哉足下之言也巩固不然巩文学论议在某交游中不见可敌其心勇于适道殆不可以刑祸利禄动也父在困厄中左右就养无亏行家事铢发以上皆亲之父亦爱之甚尝曰吾宗敝所赖者此儿耳此某之所见也若足下所闻非某之所见也巩在京师避兄而舍此虽某亦□之也宜足下深攻之也于罪之中有足矜者顾不可以书传也事固有迹然而情不至是者如不循其情而诛焉则谁不可诛耶巩之迹固然耶然巩为人第于此不得无过但在京师时未深接之还江南又既往不咎未尝以此规之也巩果于从事少许可时时出于中道此则还江南时尝规之矣巩闻之辄瞿然巩固有以教某也其作怀友书两通一自藏一纳某家皇皇然求相切劘以免于悔者略见矣尝谓友朋过差未可以绝固且规之规之从则已固且为文字自着见然后已邪则未尝也凡巩之行如前之云则既往之过亦如前之云而已岂不得谓贤哉天下愚者众而贤者希愚者固忌贤者贤者又自守不与愚者合愚者加怨焉挟忌怨之心则无之而不谤君子之过于听者又传而广之故贤者常多谤其困于下者尤甚势不足以动俗名实未加于民愚者易于谤谤易以传也凡道巩之云云者固忌固怨固过于听者也足下乃欲引忌者怨者过于听者之言县断贤者之是非甚不然也孔子曰众好之必察焉众恶之必察焉孟子曰国人皆曰可杀未可也见可杀焉然后杀之匡章通国以为不孝孟子独礼貌之孔孟所以为孔孟者为其善自守不惑于众人也如惑于众人亦众人耳乌在其为孔孟也足下姑自重毋轻议巩　　辩举王巩札子　　　　　　　　苏轼元佑三年十一月十五日苏轼札子奏臣近举宗正寺丞王巩节操方正可备献纳科窃闻台谏官言巩奸邪及离间宗室因谄事臣以获荐举奉圣旨除巩西京通判谨按巩好学有文强力敢言不畏强御此其所长也年壮气盛锐于进取好论人物多致怨憎此其所短也顷者窜逐万里偶获生还而容貌如故志气益厉此亦有过人者故相司马光深知之待以国士与之往返论议不一臣以为所短不足以废所长故为国收才以备选用去岁以来吏民上书盖数千人朝廷委司马光勘详择其可用者得十五人又于十五人中独称奖二人孔宗翰与巩是也巩缘此得减二年磨勘仍擢为宗正寺丞则臣之称荐与光之擢用其事正同果是奸邪台谏当此时何不论奏巩上疏论宗室之疏远者不当称皇叔皇伯虽未必中理然不过尊君抑臣务合古礼而已何名为离间哉况巩此议执政多以为非独司马公深然之故下礼部详议又兵部侍郎赵彦若亦曾建言若果是离间光亦离间也彦若亦离间也方行下有司时台谏初无一言及光没之后乃有奸邪离间之说则是巩之邪正系光之存亡非公论也巩与臣世旧幼小相知从臣为学何名谄事三者之论了无一实上赖圣明不以此罪巩亦不以此责臣止除外官以厌塞言者之意臣复何所辩论但痛司马光死未数月而所贤之士变为奸邪又伤言者本欲中臣而累及巩诬罔之渐惧者甚众是以冒昧一言伏深战越取进止　　离谮赋有
序
　　　　　明杨士奇
　余读揭文安公所为幽忧赋为其友辨谤累数百　言既恐不能白于前又恐不能信于后揭文安公　真盛德哉今之被谤类是者未闻有一人如文安　公者为之辨古今相去岂远耶非其知之者寡欤　为赋以解之离谮毁之横发兮志沉□而弗宣指厥行为淫僻兮余愤惋以代言惟弱操其好修兮穆冠员而履方被赪霞以为衣兮揽素霓以为裳援古人之高驾兮将驰骋乎云之路岂发轫犹未遥兮遽捐矩而改错袭仁智以自重兮乃乘谤而逢尤肆腥膻其酷烈兮又何有乎杜蘅与江蓠相梧桐之挺特兮凤凰翙而来止既鄙薄又不洁兮谓夷齐之所以纷谗口之嫉妒兮羌惟听而不味也固众人所一情兮谓夫人亦不异也彼自好犹弗珍兮实谮人乎奚疑曰忠贞不可忱兮何贪婪而又不惑言倡一而和百兮明智孰谅其允臧告曾参且杀人兮母犹忡惕而惶惶伤白黑之混一兮竟莫察乎其故旦恍恍以亘暮兮夕营营以连曙重曰世梦梦既不显兮又曷冤结而烦情上白日何皎皎兮庶几犹鉴乎中诚概发辞其不衷兮揆于余又何有愆言申申以骋媚兮终不究而寤旃昔人有明训兮止谤曰无校旷来日其悠远兮庶秒忽兮犹觉

　谗谤部艺文二
诗

　　唐风采苓三章
　此刺听谗之诗
采苓采苓首阳之巅人之为言苟亦无信舍旃舍旃苟亦无然人之为言胡得焉采苦采苦首阳之下人之为言苟亦无与舍旃舍旃苟亦无然人之为言胡得焉采葑采葑首阳之东人之为言苟亦无从舍旃舍旃苟亦无然人之为言胡得焉　　小雅巧言六章
　大夫伤于谗无所控告而诉之于天
悠悠昊天曰父母且无罪无辜乱如此怃昊天已威予慎无罪昊天泰怃予慎无辜乱之初生僭始既涵乱之又生君子信谗君子如怒乱庶遄沮君子如祉乱庶遄已君子屡盟乱是用长君子信盗乱是用暴盗言孔甘乱是用餤匪其止共维王之□奕奕寝庙君子作之秩秩大猷圣人莫之他人有心予忖度之跃跃毚兔遇犬获之荏染柔木君子树之往来行言心焉数之蛇蛇硕言出自口矣巧言如簧颜之厚矣彼何人斯居河之麋无拳无勇职为乱阶既微且尰尔勇伊何为犹将多尔居徒几何　　巷伯七章
　时有遭谗而被宫刑为巷伯者作此诗
萋兮斐兮成是贝锦彼谮人者亦已太甚
哆兮侈兮成是南箕彼谮人者谁适与谋
缉缉翩翩谋欲谮人慎尔言也谓尔不信
捷捷幡幡谋欲谮言岂不尔受既其女迁
骄人好好劳人草草苍天苍天视彼骄人矜此劳人彼谮人者谁适与谋取彼谮人投畀豺虎豺虎不食投畀有北有北不受投畀有昊杨园之道猗于亩丘寺人孟子作为此诗凡百君子敬而听之　　青蝇三章
　诗人以王好听谗言故以青蝇飞声比之而戒王　以勿听也营营青蝇止于樊岂弟君子无信谗言
营营青蝇止于棘谗人罔极交乱四国
营营青蝇止于榛谗人罔极构我二人
　　角弓八章
　此刺王不亲九族而好谗佞使宗族相怨之诗骍骍角弓翩其反矣兄弟婚姻无胥远矣尔之远矣民胥然矣尔之教矣民胥效矣
此令兄弟绰绰有裕不令兄弟交相为愈
民之无良相怨一方受爵不让至于已斯亡
老马反为驹不顾其后如食宜饇如酌孔取
毋教猱升木如涂涂附君子有徽猷小人与属雨雪瀌瀌见晛曰消莫肯下遗式居娄骄雨雪浮浮见晛曰流如蛮如髦我是用忧
　　飞尘篇　　　　　　　　　晋傅休奕飞尘秽清流朝云蔽日光秋兰岂不芬鲍肆乱其芳河决溃金堤一手不能障　　刺谗诗　　　　　　　　　北魏阳固　宣武末中尉王显当权固每直言其过以此衔固　又有人间之显因奏免固官遂阖门自守作刺谗　疾幸诗二首巧佞巧佞谗言兴兮营营习习似青蝇兮以白为黑在汝口兮汝非蝮虿毒何厚兮巧佞巧佞一何工矣伺间伺忿言必从矣朋党噂自相同矣浸润之谮倾人墉矣成人之美君子贵焉攻人之恶君子愧焉汝何人斯谮毁日繁予实无罪何骋汝言幡幡缉缉谗言侧入君子好谗如或弗及天疾谗说汝其至矣□妄之祸行将及矣泛泛游凫弗制弗拘行藏之徒或智或愚维余小子未明兹理毁与行俱言与衅起我其惩矣我其悔矣岂求人兮思恕在己　　疾幸诗　　　　　　　　　　　前人彼谄谀兮人之蠹兮刺促昔粟罔顾耻辱以求媚兮邪干侧入如恐弗及以自容兮志行偏小好习不道朝挟其车夕乘其舆或骑或徒载奔载趋或言或笑曲事亲要正路不由邪径是蹈不识大猷不知话言其朋其党其徒实繁有诡其行有佞其音籧篨戚施邪媚是钦既谗且妒以逞其心是信是任乱是以多其始不慎末如之何习习宰嚭营营无极梁丘寡智王鲋浅识伊戾息夫异世同力江充赵高甘言似直竖刁上官擅生羽翼乃如之人僭其德岂徒丧邦又亦覆国嗟尔中下其亲其昵不谓其非不觉其失好之有年宠之有日我思古人心焉若疾凡百君子宜其慎矣覆车其鉴近可信矣言既备矣事既至矣反是不思维尘及矣　　孟门行　　　　　　　　　　唐崔颢黄雀衔黄花翩翩傍檐隙本拟报君恩如何反弹射金罍美酒满座春平原爱才多众宾满堂尽是忠义士何意得有谗谀人谀言反复那可道能令君心不自保北园新裁桃李枝根株未固何转移成阴结实君自取若问旁人那得知　　雪谗诗　　　　　　　　　　　李白白璧何辜青蝇屡前群轻折轴下沈黄泉众毛飞骨上凌青天萋斐暗成贝锦粲然泥沙聚埃珠玉不鲜交乱四国播于八埏拾尘掇蜂疑圣猜贤擢发数罪罪乃孔多倾海奔流恶无以过积毁销金沈忧作歌　　古风　　　　　　　　　　　　前人燕臣昔恸哭五月飞秋霜庶女号苍天震风击齐堂精诚有所感造化为悲伤而我竟何辜远身金殿旁浮云蔽紫闼白日难回光群沙秽明珠众草凌孤芳古来共叹息流泪空沾裳　　送薛九被谗去鲁　　　　　　　前人宋人不辨玉鲁贱东家丘我笑薛夫子胡为两地游黄金销众口白璧竟难投梧桐生蒺藜绿竹乏佳实凤凰宿谁家遂与群鸡匹田生养老马穷士归其门蛾眉笑躄者宾客去平原却斩美人首三千还骏奔毛公一挺剑赵楚两相存孟尝悦狡兔三窟赖冯谖信陵夺兵符为用侯生言春申一何愚刎首为李园贤哉四公子抚掌黄泉里借问笑何人笑人不好士尔去且勿喧桃李竟何言沙丘无漂母谁肯饭王孙　　雪谤后逢李叔度　　　　　　　卢纶相逢空握手往事不堪思见少情难尽愁深语自迟草生分路处雨散出山时强得宽离恨唯当说后期　　杂讽　　　　　　　　　　　陆龟蒙赤舌可烧城谗邪易为伍诗人疾之甚取畀投豺虎长风吹窾木始有音韵吐无木亦无风笙簧由喜怒女娲练五石天缺犹可补当其利口衔罅漏不复数元精遗万类双目如牖户非是既相参重瞳亦为瞽　　诫是非　　　　　　　　　　　刘兼巧舌如簧总莫听是非多自爱憎生三人告母虽投杼百犬闻风只吠声辨玉且宽和氏罪诬金须认不疑情因思畴昔游谈者六国交驰亦受烹　　辩谤吟　　　　　　　　　　宋邵雍田单功盖国貂勃语回君谤者古来有犹能杀九人　　行路难　　　　　　　　　　明薛蕙君不见山中行人葬虎腹复有贪狼饱人肉天生二物独爪牙比似谗人未为毒谗人之毒在利口能覆邦家如覆手一夫中伤那足悲万事纷纭真可丑君不见伯嚭加诬子胥刎越师西来吴国尽又不见上官纳谮屈原死楚王□为秦地鬼谗人反复不可凭变易是非移爱憎重华聪明疾谗说诗人怨愤刺青蝇青蝇营营点垂棘谗口嚣嚣排正直已于平地置机□更向通衢市矰弋可怜豪杰死道边总为奸邪在君侧行路难行路难只在谗人唇吻端宁当脱屣踏东海不须驱马入长安

　谗谤部选句
楚屈原离骚经荃不察余之中情兮反信谗而齐怒注荃香草借以喻君也恶指斥尊者故变言荃也齐同也众女嫉余之蛾眉兮谣诼谓余以善淫
注
众女喻谗
臣也蛾眉美女喻忠臣也谣诼谓谮毁也楚南谓诉为诼望瑶台之偃蹇兮见有娀之佚女吾令鸩为媒兮鸩告余以不好注
鸩恶鸟也有毒杀人以喻谗贼言我
使之为媒反为离间也
卜居谗人高张贤士无名
乐毅报燕惠王书离毁辱之诽谤堕先王之名汉东方朔七谏正臣端其操行兮反离谤而见攘张衡东京赋周姬之末不能厥政政用多僻始于宫邻卒于金虎注
</div>
    <div class="pagination">
<span class="current-page">1</span><a href="交谊典谗谤部_page2.html">2</a><a href="交谊典谗谤部_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
