<!DOCTYPE html>
<html>
<head>
    <meta charset="UTF-8">
    <title>家范典叔侄部 - 第 1 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家范典叔侄部 - 第 1 页/共 2 页</h1>
    <div class="content">
　叔侄部汇考
尔雅
　　释亲
父之晜弟先生为世父后生为叔父

注
世有为嫡者嗣世统故也
　　又
父之兄妻为世母父之弟妻为叔母
汉刘熙释名
　　释亲属
父之兄曰世父言为嫡统继世也又曰伯父伯把也把持家政也父之弟曰仲父仲中也位在中也
仲父之弟曰叔父叔少也
叔之弟曰季父季癸也甲乙之次癸最在下季亦然也许慎说文
　　释叔侄
伯长也
　　又
叔作从上小言尊行之小也
　　又
兄弟之子皆曰侄

　叔侄部总论
礼记
　　檀弓
丧服兄弟之子犹子也盖引而进之也

陈
注
方氏曰兄弟之子虽异出也然在恩为可亲故　引而进之与子同服　　又
县子琐曰吾闻之古者不降上下各以其亲滕伯文为孟虎齐衰其叔父也为孟皮齐衰其叔父也陈
注
县子名琐疏曰古者殷时也周礼以贵降贱以　适降庶惟不降正耳而殷世以上虽贵不降贱也　上下各以其亲不降之事也上谓旁亲族曾祖从　祖及伯叔之班下谓从子从孙之流彼虽贱不以　己尊降之犹各随本属之亲轻重而服之故云上　下各以其亲滕国之伯名文为孟虎着齐衰之服　者虎是文之叔父也又为孟皮着齐衰之服者文　是皮之叔父也言滕伯上为叔父下为兄弟之子　皆着齐衰也仪礼
　　丧服
世父母叔父母

疏
释曰世叔既卑于祖故次之伯言世者欲见继　世为昆弟之子亦期不言报者以昆弟之子犹子　若言报为疏故不言报也传曰世父叔父何以期也与尊者一体也然则昆弟之子何以亦期也旁尊也不足以加尊焉故报之也父子一体也夫妻一体也昆弟一体也故父子首足也夫妻牉合也昆弟四体也故昆弟之义无分然而有分者则辟子之私也子不私其父则不成为子故有东宫有西宫有南宫有北宫异居而同财有余则归之宗不足则资之宗世母叔母何以亦期也以名服也
注
宗者世父为小宗典宗事者也资取也为姑在　室亦如之疏
释曰传发何以期问比例者雷氏云
　非父之所尊嫌服重故问也不直云何以言世父　叔父者以经总言而传离释故二文各别问也云　与尊者一体也者虽非至尊既与尊者为一体故　服期不言与父为一体者直言尊者明父为一体　也为与二尊故加期也云然则昆弟之子何以亦　期也者以世叔父与二尊为体故加期昆弟之子　无此义何以亦期故怪而致问也云旁尊也不足　以加尊焉故报之也者凡得降者皆由己尊也故　降之世叔非正尊故生报也云父子一体已下云　云传云此者上既云一体故传又广明一体之义　凡言体者若人之四体故传解父子夫妻兄弟还　比人四体而言也云父子一体也者谓子与父骨　血是同为体因其父与祖亦为一体又见世叔与　祖亦为一体也云夫妻一体也者亦见世叔母与　世叔父为一体也云昆弟一体也者又见世叔与　父亦为一体也故马云言一体者还是至亲因父　加于世叔故云昆弟一体因世叔加于世叔母故　云夫妻一体也因上世叔是旁尊故以下广明尊　有正有旁之义也二母是路人以来配世叔父则　生母名既有母名则当随世叔而服之故云以名　服也　　又
昆弟之子
传曰何以期也报之也

注
檀弓曰丧服昆弟之子犹子也盖引而进之
疏

　释曰昆弟子疏于亲子故次之世叔父为之此两　相为服不言报者引同己子与亲子同故不言报　是以檀弓为证言进者进同己子故也　　又
夫之昆弟之子

注
男女皆是
疏
释曰檀弓云兄弟之子犹子也盖
　引而进之进同己子故二母为之亦如己子服期　也云男女皆是者据女在室与出嫁与二母相为　服同期与大功故子中兼男女但以义服情轻同　妇事舅姑故次在下也传曰何以期也报之也

疏
释曰报之者二母与子本是路人为配二父而　有母名为之服期故二母报子还服期若然上世　叔之下不言报至此言之者二父本是父之一体　又引同己子不得言报至此本疏故言报也风俗通义　　十反
　巴郡太守太山但望伯门为司徒掾同产子作客　杀系望自劾去星行电征数日归趋诣府露首肉　袒辞谢太守太尉李固谢与相见顿头流血自说　弟薄命早亡以孤为托无义方之教自陷罪恶自　男穿既与知情幸有微息乞以代之言甚哀切李　公达于原度即活出之　高唐令乐安周纠孟玉　为大将军掾弟子使客杀人捕得太守盛亮阴为　宿留纠亦自劾去诣府亮与相见不乞请又不辞　谢亮告宾客周孟玉欲作抗直不恤其亲我何能　枉宪乎遂毙于狱弟妇不哭死子而哭孟玉世人　误之犹以为高谨按春秋叔牙为庆父杀般闵公大恶之甚而季子缘狱有所归不探其情缓追逸贼亲亲之道州吁既杀其君而虐用其人石碏恶之而厚与焉大义灭亲君子犹曰纯臣之道备矣于恩未也君亲无将王诛宜耳今二家之子幸非元恶但望诚心内发哀情外露义动君子合礼中矣周纠苟执果毅忽如路人昔乐羊为魏伐中山歠其子羹文侯壮其功而疑其心秦西巴蜀命放兽而孟氏旋进其位麑犹不忍况弟子乎孟轲讥无恻隐之心传曰于厚者薄则无所不薄矣唐杜氏通典
　　甥侄名不可施伯叔从母议
宋代或问颜延之曰甥侄亦可施于伯叔从母耶颜答曰伯叔有父名则兄弟之子不得称侄从母有母名则姊妹之子不可言甥且甥侄唯施之于姑舅耳何者侄之言实也甥之言生也女子虽出情不自绝故于兄弟之子称其情实男子居内据自我出故于姊妹之子言其出生伯叔本内不得言实从母俱出不得言甥然谓吾伯叔者吾谓之兄弟之子谓吾从母者吾谓之姊妹之子雷次宗曰夫谓吾姑者吾谓之侄此名独从姑发姑与伯叔于昆弟之子其名宜同姑以女子有行事殊伯叔故独制侄名而字偏从女如舅与从母为亲不异而言谓吾舅者吾谓之甥亦犹自舅而制也名发于舅字亦从男故侄字有女明不及伯叔甥字有男见不及从母是以周服篇无侄字小功篇无甥名也宋朱子近思录
　　人伦
问第五伦视其子之疾与兄子之疾不同自谓之私如何伊川先生曰不待安寝与不安寝只不起与十起便是私也父子之爱本是公纔着些心做便是私也又问视己子与兄子有间否曰圣人立法曰兄弟之子犹子也是欲视之犹子也又问天性自有轻重疑若有间然曰只为今人以私心看了孔子曰父子之道天性也此只就孝上说故言父子天性若君臣兄弟宾主朋友之类亦岂不是天性只为今人小看却不推其本所由来故尔己之子与兄之子所争几何是同出于父者也只为兄弟异形故以兄弟为手足人多以异形故亲己之子异于兄弟之子甚不是也又问孔子以公冶长不及南容故以兄之子妻南容以己之子妻公冶长何也曰此亦以己之私看圣人也凡人避嫌者皆内不足也圣人自至公何更避嫌凡嫁女各量其才而求配或兄之子不甚美必择其相称者为之配己之子美必择其才美者为之配岂更避嫌耶若孔子事或是年不相若或是时有先后皆不可知以孔子为避嫌则大不是如避嫌事贤人且不为况圣人乎袁氏世范
　　睦亲
父之兄弟谓之伯父叔父其妻谓之伯母叔母服制减于父母一等者盖谓其抚字教育有父母之道与亲父母不相远而兄弟之子谓之犹子亦谓其奉承报孝有子之道与亲子不相远故幼而无父母者苟有伯叔父母则不至于无所养老而无子孙者苟有犹子则不至于无所归此圣王制礼立法之本意今人或不然自爱其子而不顾兄弟之子又有因其无父母欲兼其财百端以扰害之何以扰其犹子之孝故犹子亦视其伯叔父母如仇雠矣人有数子无所不爱而于兄弟则相视如仇雠往往其子因父之意遂不礼于伯父叔父者殊不知己之兄弟即父之诸子己之诸子即他日之兄弟我于兄弟不和则我之诸子更相视效能禁其不乖戾否子不礼于伯叔父则不孝于父亦其渐也故欲吾之诸子和同须以吾之处兄弟者示之欲吾子之孝于己须以其善事伯叔父者先之
　叔侄部艺文一
　　诫兄子书　　　　　　　　　汉张奂汝曹薄祜早失贤父财单艺尽今适喘息闻仲祉轻傲耆老侮狎同年极口恣意当崇长幼以礼自持间炖煌有人来同声相道皆称叔时宽仁闻之喜而且悲喜叔时得美称悲汝得恶论经言孔子于乡党恂恂如也恂恂者谦恭之貌也经难知且自以汝资父为师汝父宁轻乡里耶年少多失改之为贵蘧伯玉年五十见四十九年之非但能改之不可不思吾言不自克责反云张甲谤我李乙怨我我无是过尔亦已矣　　仲雍哀辞　　　　　　　　　魏曹植曹字仲雍魏太子之中子也三月而生五月而亡昔后稷之在寒冰斗之在楚泽咸依鸟凭虎而无风尘之灾今之元绨文茵无寒冰之惨罗帏绮帐暖于翔鸟之翼幽房闲宇密于云梦之野慈母良保仁乎鸟虎之情卒不能延期于暮载虽六旬而夭殁彼孤兰之眇眇亮成干其毕荣哀绵绵于弱子早背世盖悲风动其扶轮临埏闼以欷歔泪流射而沾巾　　诫兄子及子书　　　　　　　　王昶郭伯益好尚通达敏而有智得其人重之如山不得其人忽之如草吾是以亲之昵之不愿儿子为之北海徐伟长不沽高名不求苟得淡然自守惟道自务有所是非则托古人以见意当时无所褒贬吾钦之重之愿儿子师之　　从子永宁令诔　　　　　　梁王僧孺　余之从子谦字幼光以昭阳纪岁蕤宾旅月启足　闽隅瞑目泉岫是歼才子实丧俊民若其孝亲睦　友故非天堕地出异才绝学如有鬼告神授玉怀　瑕而可指桂含蠹其取伤孰与九德彰于造次百　行动为表征吐论含毫宣赴锺管标心用己悬符　矩矱惠响栖道清心可镜和而靡屈简而周爽邃　若凝云洁如止水无惭座右不愧屋漏苍苔绕路　素尘满席萧索庭户靡事鲜明沉沦典籍将绝吊　贺室如夏甫状等安期所有清尘唯不能忘怀艺　而已斯美宜久宜长而骥騄之步中徂鸾鷟之翅　未矫一归寥廓长反虚无虽东隅再暝钳丙之御　无及北顾相望隶首之数不尽而怛化非常人所　不免况风云万里间此山川客思故乡次房之念　何极轻棺反蜀允南之思可知而魂兮渺渺扁舟　靡靡生人之望已冥死归之期又阻痛心伤目岂　伊一事无以少寄辛伤故复诔之云尔昭昭洪胄映策光书违嬴避项从卫迁徐基忠践孝抱约怀虚有显而默匪屈伊舒如兹邴魏譬彼董疏入登高阙出启精庐瞻星画野望阃推车履仁不匮蹈道有余九世盛矣七叶光诸往□睿主来傅英储峨峨三祖罗室□居前瞻紫阙旁望白渠高轩霞被四马龙攎温温司武皎皎秘书义高松竹价重璠玙元昆世父重规迭矩容与学丘徘徊词府青紫已拾大夫斯取盛藩往相名畿来抚晖光不已惊生之子谡谡万寻昂昂千里实凤匪杂真龙非似均情蘧宁得意庄李室有虚白门无嚣滓遗心沮劝忘怀愠喜贫靡斯摄富其无耻险而不峭方而能理德有润身学斯为己逸羽难集孤峰易峙南迈瑶琨西逾杞梓人亦有言名为实使誉倾邦国价骞州里崇兰自芳珏玉自光汪汪巨壑暧暧重墙靡造靡请不迎不将久而愈敬狎而愈庄即无矫资此有寻常默非蓄短显弗用长岂伊坠岸如彼悬梁唯学已聚待问则强偏在三箧兼下五行亦脱其巾于彼王吏如龙宫楚有斯内侍蕴此上才安兹下位储扉始辟傅府初开尔其戾止辟彼昔才从斯简帝仍此追陪何以阙二字

自兹翰飞傍佐戎列来摄儒衣儒衣济济访对斯归是义罔惑唯礼无违悠悠越嶂泱泱闽海薄言铜墨蒲密斯在孰云识吏政均旧宰循猛是兼弦韦无怠补袍方服治情莫改增赀匪课归民自倍十郡为则百城斯采化日未逢政称异等斯痛斯伤丧善歼良妖同武担疾甚清漳阖棺陋邑掩榇芜乡呜呼哀哉眇眇轻舻悠悠长途风生阊阖日去昆吾空归故国宁识旧都水鸣秋鹤岸集寒乌寒不夜哭惟独呱呱茫茫大块杳杳元墟呜呼哀哉伊吾与尔大别唯名肥泉犹接瓜瓞永轻义虽子道恩实友生欢忧共日险泰均情如菊有芬如兰有熏别惟慕类居实呼群尽日持论遥夜披文渐渍羲老祖述渊云唯昏及旦自旭徂曛人道实难譬彼徂湍驱车崤嶝执手河干三川萦薄七岭悠漫自兹不见心譬回澜岁伫会面日望音翰欢无一绪悲有万端蒙阴遽戢扶景易残即斯大暮为此一棺山足难晓垄首易寒秋虫相叫暮羽来抟宿草行没宰树方攒昭涂长已大夜斯安孰知冥默徒此汍澜呜呼哀哉　　与兄子秀书　　　　　　　　陈陈暄旦见汝书与孝典陈吾饮酒过差吾有此好五十余年昔吴国张长公亦称耽嗜吾见张时伊已六十自言引满大胜少年时吾今所进亦多于往日老而弥笃唯吾与张季舒耳吾方与此子交欢于地下汝欲笑吾所志耶昔阮咸阮籍同游竹林宣子不闻斯言王湛能元言巧骑武子呼为痴叔何陈留之风不嗣太原之气岿然翻成可怪吾既寂寞当世朽病残年产不异于颜原名未动于卿相若不日饮醇酒复欲安归汝以饮酒为非吾不以饮酒为过昔周伯仁渡江惟三日醒吾不以为少郑康成一饮三百杯吾不以为多然洪醉之后有得有失成□养之志是其得也使次公之狂是其失也吾尝譬酒之犹水亦可以济舟亦可以覆舟故江谘议有言酒犹兵也兵可千日而不用不可一日而不备酒可千日而不饮不可一饮而不醉美哉江公可与共论酒矣汝惊吾堕马侍中之门陷池武陵之第遍布朝野自言焦悚丘也幸苟有过人必知之吾生平所愿身没之后题吾墓云陈故酒徒陈君之神道若斯志意岂避南征之不复贾谊之恸哭者哉何水曹眼不识杯铛吾口不离瓢杓汝宁与何同日而醒与我同日而醉乎政言其醒可及其醉不可及也速营糟丘吾将老焉尔无多言非尔所及　　陈情表　　　　　　　　　　　沈炯臣婴生不幸弱冠而孤母子零丁兄弟相长谨身为养仕不择官承袭朝命偶在乱世冒危履险自死轻生妻息诛夷昆季屠灭但余老母得逢兴运臣母妾刘今年八十有一臣叔母妾丘七十有五私门弟侄故自无人妾丘儿孙又久亡灭两家侍养余臣一人前帝知臣之孤茕眷臣以州里不欲使顿居草莱又复矜臣温凊所以一年之内再三休沐臣之屡披丹款频冒宸鉴非欲苟避朝廷远离畿辇一者以年将六十汤火居心每跪读家书前惧后喜温席扇枕无复成童二者职居彝宪邦之司直若自亏身体何问国章前德绸缪始许哀放内侍近臣多悉此旨正以选贤与能广求明哲趄荏苒未始取才而上元降戾奄至今日德音在耳坟土遽干悠悠皇天哀此罔极兼臣私心煎切弥迫近时慺慺之祈转忘尘触伏惟陛下睿德聪明嗣兴下武刑于四海弘此孝治寸管求天仰归帐扆有感必应实望圣明特乞霈然申其私礼则王者之德覃及无方矧彼翔沈孰非涵养　　祭十二郎文　　　　　　　　唐韩愈年月日季父愈闻汝丧之七日乃能衔哀致诚使建中远具时羞之奠告汝十二郎之灵呜呼吾少孤及长不省所怙惟兄嫂是依中年兄殁南方吾与汝俱幼从嫂归葬河阳既又与汝就食江南零丁孤苦未尝一日相离也吾上有三兄皆不幸早世承先人后者在孙惟汝在子惟吾两世一身形单影只嫂尝抚汝指吾而言曰韩氏两世惟此而已汝时幼小当不复记忆吾时虽能记忆亦未知其言之悲也吾年十九始来京城其后四年而归视汝又四年吾往河阳省坟墓遇汝从嫂丧来葬又二年吾佐董丞相于汴州汝来省吾止一岁请归取其孥明年丞相薨吾去汴州汝不果来是年吾佐戎徐州使取汝者始行吾又罢去汝又不果来吾念汝从于东东亦客也不可以久图久远者莫如西归将成家而致汝呜呼孰谓汝遽去吾而殁乎吾与汝俱年少以为虽暂相别终当久与相处故舍汝而旅食京师以求斗斛之禄诚知其如此虽万乘之公相吾不以一日辍汝而就也去年孟东野往吾书与汝曰吾年未四十而视茫茫而发苍苍而齿牙动摇念诸父与诸兄皆康强而早世如余之衰者其能久存乎吾不可去汝不肯来恐旦暮死而汝抱无涯之戚也孰谓少者殁而长者存强者夭而病者全乎呜呼其信然耶其梦耶其传之非其真耶信也吾兄之盛德而夭其嗣乎汝之纯明而不克蒙其泽乎少者强者而夭殁长者衰者而存全乎未可以为信也梦也传之非其真也东野之书耿兰之报何为而在吾侧也呜呼其信然矣吾兄之盛德而夭其嗣矣汝之纯明宜业其家者不克蒙其泽矣所谓天者诚难测而神者诚难明矣所谓理者不可推而寿者不可知矣虽然吾自今年来苍苍者或化而为白矣动摇者或脱而落矣毛血日益衰志气日益微几何不从汝而死也死而有知其几何离其无知悲不几时而不悲者无穷期矣汝之子始十岁吾之子始五岁少而强者不可保如此孩提者又可冀其成立耶呜呼哀哉呜呼哀哉汝去年书云比得软脚病往往而剧吾曰是疾也江南之人常常有之未始以为忧也呜呼其竟以此而殒其生乎抑别有疾而至斯乎汝之书六月十七日也东野云汝殁以六月二日耿兰之报无月日盖东野之使者不知问家人以月日如耿兰之报不知当言月日东野与吾书乃问使者使者妄称以应之耳其然乎其不然乎今吾使建中祭汝吊汝之孤与汝之乳母彼有食可守以待终丧则待终丧而取以来如不能守以终丧则遂取以来其余奴婢并令守汝丧吾力能改葬终葬汝于先人之兆然后惟其所愿呜呼汝病吾不知时汝殁吾不知日生不能相养以共居殁不能抚汝以尽哀敛不凭其棺窆不临其穴吾行负神明而使汝夭不孝不慈而不得与汝相养以生相守以死一在天之涯一在地之角生而影不与吾形相依死而魂不与吾梦相接吾实为之其又何尤彼苍者天曷其有极自今已往吾其无意于人世矣当求数顷之田于伊颍之上以待余年教吾子与汝子幸其成长吾女与汝女待其嫁如此而已呜呼言有穷而情不可终汝其知也耶其不知也耶呜呼哀哉尚飨　　祭周氏侄女文　　　　　　　　前人维年月日十八叔叔母具时羞清酌之奠祭于周氏二十娘子之灵嫁而有子女子之庆缠疾中年又命不永今当长归与一世违凡汝亲戚孰能不哀撰此酒食以与汝诀汝会知乎我念曷阕尚飨　　祭侄女行军夫人文　　　　　令狐楚年月日某官某致祭于故十三侄女行军夫人之灵呜呼妇德尚柔以宜其家人之不幸生也有涯侧闻夫人明懿秾华辉夺夜光鲜侔晨葩行军之妻尚书之女动而中礼欲不逾矩婉彼宋子归于郑武主吏之昌副军大卤云霄兹始琴瑟方调孰云大年曾莫崇朝煜煜蕣华不思风飘瀼瀼薤露先旦而消呜呼哀哉昔也北来绣帷亏蔽今兹南去丹旐容曳游矣冥漠宛然慈惠嫡女坠心良人迸涕呜呼哀哉本支百世如水一源况是鳏夫弥怜小孙千龄共尽万化如存申奠致词悲何可言尚飨　　祭六伯母文　　　　　　　　柳宗元　代叔父纁作维贞元十七年岁次辛巳二月癸巳朔二十五日丁巳侄男华州华阴县主簿纁谨以清酌庶羞之奠敬祭于六伯母之灵伏惟天锡考寿神资淑德高明而和柔惠且直敬长慈幼宗姻仰则不偕贵位孰不凄恻呜呼哀哉移天夙丧丁此闵凶主器继夭莫承于宗懿彼贤女孝诚自中温温良人竟扬德风承顺必敬滑甘则丰致养有荣其道克终天祸弊族造承哀讣缠牵官事奔哭无路亦既请告聿来京师以号以呼祗拜堂帷子姓雕落宗门日衰托于外姻陈此灵仪幼女号恋誓言固之仁贤见容曲遂其私内顾孱眇祗益摧悲诚愧于人岂曰得宜今岁调选获参士林主其簿书于华之阴受禄虽微莫遂曩心夙驾东征祖軷将临朔望是违哀怀岂任呜呼哀哉　　小侄女墓砖记　　　　　　　　前人字为雅氏为柳生甲申死己丑日十二月在九是日葬东冈首生而惠命则夭始也无今何有质之微当速朽铭兹瓦期永久　　犹子蔚适越诫　　　　　　　刘禹锡犹子蔚晨跪于席端曰臣幼承叔父训始勾萌至于扶疏前日不自意有司以名污贤能书又不自意被丞府召为从事重兢累愧惧贻叔父羞今当行乞辞以为戒余曰若知彝器乎始乎斫轮因人规矩中度外枵然而有容者理腻质坚后加密石焉风戾日晞不剖不声然后青黄之鸟兽之饰乎瑶金贵在清庙其用也羃以养洁其藏也椟以养光苟措非其所一有毫发之伤儡然与破甑为伍矣汝之始成人犹器之作朴是宜力学为砻斫亲贤为青黄睦僚友为瑶金忠所奉为清庙尽敬以为羃慎微以为椟去怠以护伤在勤而行之耳设有人思披重霄而挹颢气病无阶而升有力者揭层梯而倚泰山然而一举足而一高非独揭梯者所能也凡大位未尝旷故世多贵人唯天爵并者乃可伟耳夫伟人之一顾逾乎华章而一非亦惨乎黥刖行矣慎诸吾见垂天之云在尔肩掖间矣昔吾友柳仪曹尝谓吾文隽而膏味无穷而炙愈出也迟汝到丞相府居一二日袖吾文入谒以取质焉丞相吾友也汝事所从如事诸父借有不如意推起敬之心以奉焉无忽　　奠小侄女寄寄文　　　　　　李商隐正月二十五日伯伯以果子弄物招送寄寄体魂归大茔之旁哀哉尔生四年方复本族既复数月奄然归无于鞠育而未申结悲伤而何极来也何故去也何缘念当稚戏之辰孰测死生之位时吾赴调京下移家关中事故纷纶光阴迁贸寄瘗尔骨五年于兹白草枯荄荒涂古陌朝饥谁抱夜渴谁怜尔之栖栖吾有罪矣今吾仲姊反葬有期遂迁尔灵来复先域平原卜穴刊石书铭明知过礼之文何忍深情所属自尔殁后侄辈数人竹马玉环绣襜文葆堂前□下日里风中弄药争花纷吾左右独尔精诚不知所之况吾别娶已来嗣绪未立犹子之义倍切他人念往抚存五情空热呜呼荥水之上坛山之侧汝乃曾乃祖松槚森行伯姑仲姑冢坟相接汝来往于此勿怖勿惊华彩衣裳甘香饮食汝来受此无少无多汝伯祭汝汝父哭汝哀哀寄寄汝知之耶　　祭处士房叔父文　　　　　　　前人某爰在童蒙最承教诱违诀虽久音旨长存近者以坛山旧茔忽罹风水寿堂圮坏冢树雕倾虽崩则不修闻诸前哲且堕而罔治那俟他人况真隐昭芳鸿儒着美岂可令赵岐之表垫彼元扃郭泰之碑沦于夜壑载惟瑊顼藐尔孤冲诚叫号之不停顾营办之无素某等辄考诸蓍筮别卜丘封使羲叟以令日吉时奉移神寝奢无僭缛俭免亏疏是期永閟尊灵长安幽穸眠牛有庆自及于诸孤白马垂祥岂祈于犹子追怀莫及感切徒深文思平昔之时兼预生徒之列陆公赐杖念荥益以何成殷氏着文愧献酬而早屈引进之恩方极祸凶之感俄锺谁言一纪之余又奉再迁之兆哀深永往情极初闻矧宗绪衰微簪缨殆歇五服之内一身有官将使泽底名家翻同单系山东旧族不及寒门静思肯构之文敢怠成书之托瑊等既幽明无累年志渐成则当授以诗书谕其婚宦使烝尝有奉名教无亏灵其鉴此微诚助夫至愿敢有求于必大庶免叹于忽诸迫其哀忧兼之瘵恙曾非遐远不获躬亲沥血裁词叩心写恳长风破浪敢忘昔日之规南卷齐名永绝今生之望冀因薄奠少降明辉延慕酸伤不能堪处苦痛至深永痛至深　　为郑从事妻李氏祭从父文　　　前人有美吾门实公族绛霄结荫皇极流辉自严君以交避延荣仲父以立朝衍庆叔父虽礼疏五服而义□一家马援于儿侄之间一情无异王华在弟兄之列数从犹亲吉人寡辞君子无诤属者以献赋不遇投笔从戎镜水稽山聊屈观书之望甬东浙右始开传剑之名经涂几千去国数岁爰因职贡来奉阙庭传车方驰朝露溘至祸生朽索衅起扬鞭始惊香而不禁俄折臂而无望呜呼存亡恒理寿夭常期所悲者方次中途所痛者非因美疢税鞍告痛肩轝数晨既针艾之莫征果含襚而斯及况乎合室远在海涯一女方羇二子未丱人生甚痛天道奚言今以国家载遥干戈未息尚稽归祔乃议从权定鼎城东永通门外南瞻嵩岭北望祈山式崇寓殡之封且作藏神之室必也庆延异日时属通年光温序之恩归俟臧孙之有后二十一侄女早蒙慈抚久叹违离今又从夫山东食贫洛水将疗无及惊悲有加敢因祭酹之馨仰冀积灵之降呜呼叔父永卑诚　　与侄书　　　　　　　　　宋司马光近蒙圣恩除门下侍郎举朝忌嫉者何可胜数而独以愚直之性处于其间如一黄叶在烈风中几何不危坠也是以受命以来有惧而无喜汝辈当识此意倍须谦恭退让不得恃赖我声势作不公不法搅扰官司侵陵小民使为乡人所厌若则我之祸皆起于汝辈而汝辈亦不如人也　　家书　　　　　　　　　　　范仲淹三郎官人昨得书知在官平善此中亦如常则是纯佑未全安汝守官处小心不得欺事与同官和睦多礼有事只与同官议莫与公人商量莫纵乡亲来部下兴贩自家且一向清心做官莫营私利汝看老叔自来如何还曾营私否自家好家门各为好事以光祖宗频寄书言彼动静将息将息不具叔押报十五日新□孩儿各安好十叔房下如何弟兄还渐识好恶否　右范文正公与其兄子之书也其言近而易知凡　今之仕者得其说而谨守之亦足以检身而及物　矣然所谓自未尝营私者必若公之先天下之忧　而忧后天下之乐而乐事上遇人一以自信不择　利害为趋舍然后足以充其名而其所论亲僚友　以绝壅蔽之萌明禁防以杜奸私之渐者引而伸　之亦非独效一官者所当知也友人陈君明仲为　候官宰得公此帖刻置坐隅以自观省而以其墨　本见寄熹盖三复焉而深赞其言之近指之远敢　书其说于左方庶几览者有以发焉淳熙戊辰季　夏闰月新安朱熹谨书　　祭叔父给事文　　　　　　　黄庭坚呜呼叔父忠信足以感欺匿和裕足以谐怨争行不祈报之施为不近名之清孝弟达于草木勤劳载于朝廷谓当朝夕三事光辉九族白首庇民百僚是戒黄扉青琐曾不期月如何昊天歼夺斯亟呜呼哀哉在昔叔父典狱宜春牧民会昌恐一不清视之如伤司农讨论御之补察持节赈饥鳏寡受职六年在晋民可即戎教之信义不夺农功元佑考绩民兵蠹政监观四方维晋不病使君夺印以谢逋逃维叔父留才节民曹是将使节并护并蜀食茶乘马夷夏各足入佐衮司与闻和羹起居柱下日着清明人谓叔父宜在帝侧山龙黼黻润色衮职二圣材之俾承密旨有冤沉狱无根受诋叔父拜章极谢罔功亦忧兵革遂到关中日月照临白珪无考来给事中方将未老阴德在民民功在邦善士弹冠岂惟我宗呜呼何负于神祇忽遽陨倾越在襄荆闻讣颠踣荼蓼熏心无泪绩哭今我不天又失叔父彼苍者何忍此穷露兄弟之子犹子然有是言叔父拊我我乃信然平生拜至教诲笑色今哭归船断旌□木几筵在堂不闻金玉之音酌酒不觞落涕陨心呜呼哀哉　　与济川侄　　　　　　　　　　前人济川侄夜来细观所作文字极有笔力他日可为诸父雪耻但须勤读书令精博极养心使纯静根本若深不患枝叶不茂也　　黄州与千乘侄　　　　　　　　苏轼念二秀才别来又复春深相念不去心迈自北还得手书及见数诗慰喜不可言日月不居奄已除服哀念忽忽如何可言久不得乡书想诸叔已下各安子明微累想免矣因书略报大舅书中甚相称更在勉力副尊长意家门雕落逝者不可复如老叔固已无望而子明子由亦已潦倒头颅可知正望侄辈振起耳念此可不加意末由会合千万自爱　　离黄州与千之侄　　　　　　　前人必强侄近在泗州得书喜知安乐房眷子孙各无恙秋试又不利老叔甚失望然慎勿动心益务积学而已人苟知道无适而不可初不计得失也闻侄欲暂还乡信否叔舟行几一年近于阳羡买得少田意欲老焉寻奏乞居常见邸报已许文字必在南都此行略到彼葬却老你二姨住二十来日却乘舟还阳羡侄能来南都一相见否叔甚欲一往见传正自惟罪废之余动辄累人故不果尔甚有欲与侄言者非面莫尽想不惮数舍之远也寒暖不定惟万万自爱　　又　　　　　　　　　　　　　前人独立不惧者惟司马君实与叔兄弟耳万事委命直道而行纵以此窜逐所获多矣因风寄书此外勤学自爱近来史学雕废去岁作试官问史传中事无一两人详者可读史书为益不少也　　祭叔父崇仁府君文　　　　　　朱熹故三叔父崇仁府君故三叔母安人丁氏之墓昔拜叔父于霅之川粤既南归遂不复见及拜叔母于帝之乡告违未几即以讣告今复来此双冢岿然微弟之贤孰襄此事既被先泽行吴官荣尚与后人无怠嗣庆一觞所酹林长草丰尊灵不亡歆此诚意尚飨　叔侄部艺文二
诗
词
　　赠族叔卫军诗　　　　　　　齐王融台曜澄华铉岳截峻经天为象丽地作镇不器其德有斐斯文质超瑚琏才逸卿云摇笔泉泻动咏霙纷德馨伊何如兰之宣贞筠抽箭润璧怀山六乐毕该五礼备贯七训是敷三英有粲惟旦惟公惟公惟旦　　新构亭台示诸弟侄　　　　唐白居易平台高数尺台上结茅茨东西疏二牖南北开两扉芦帘前后卷竹簟当中施清泠白石枕疏凉黄葛衣开襟向风坐夏日如秋时啸傲颇有趣窥临不知疲东□对华山三峰碧参差南檐当渭水卧见云帆飞仰摘枝上果俯折畦中葵足以充饥渴何必慕甘肥况有好群从旦夕相追随　　见小侄龟儿咏灯诗并腊娘制衣因寄行简　　　　　　　　　　　　　　　　前人已知腊子能裁服复报龟儿解咏灯巧妇才人常命薄莫教男女苦多能　　闻龟儿咏诗　　　　　　　　　前人怜渠己解咏诗章摇膝支颐学二郎莫学二郎吟太苦纔年四十鬓如霜　　狂言示诸侄　　　　　　　　　前人世欺不识字我忝攻文笔世欺不得官我忝居班秩人老多病苦我今幸无疾人老多忧累我今婚嫁毕心安不移转身泰无牵率所以十年来形神闲且逸况当垂老岁所要无多物一裘暖过冬一饭饱终日勿言宅舍小不过寝一室何用鞍马多不能骑两匹如我优幸身人中十有七如我知足心人中百无一旁观愚亦见当己贤多失不敢论他人狂言示诸侄　　弄龟罗　　　　　　　　　　　前人有侄始六岁字之为阿龟有女生三年其名曰罗儿一始学笑语一能诵歌诗朝戏抱我足夜眠枕我衣汝生何其晚我年行已衰物情小可念人意老多慈酒美竟须坏月圆终有亏亦如恩爱缘乃是忧恼资举世同此累吾安能去之　　宴忠州使君侄宅　　　　　　　杜甫出守吾家侄殊方此日欢自须游阮巷不是泊河滩乐助长歌逸杯饶旅思宽昔曾如意舞牵率强为看　　醉歌行　　　　　　　　　　　前人　自注云从侄勤落第归作此以别之陆机二十作文赋汝更小年能缀文总角草书又神速世上儿子徒纷纷骅骝作驹已汗血鸷鸟举翮连青云词源倒流三峡水笔阵独扫千人军只今年纔十六七射策君门期第一旧穿杨叶真自知暂□霜蹄未为失偶然擢秀非难取会是排风有毛质汝身已见唾成珠汝伯何由发如漆春光淡秦东亭渚蒲芽白水荇青风吹客衣日杲杲树搅离思花冥冥洒尽沙头双玉瓶众宾皆醉我独醒乃知贫贱别更苦吞声踯躅涕泪零　　示侄佐　　　　　　　　　　　前人　佐草堂在东柯谷多病秋风落君来慰眼前自闻茅屋趣只想竹林眠满谷山云起侵篱涧水悬嗣宗诸子侄早觉仲容贤　　佐迁山后寄　　　　　　　　　前人山晚黄云合归时恐路迷涧寒人欲到林黑鸟应栖野客茅茨小田家树木低旧谙疏懒叔须汝故相携　　送族侄赴任　　　　　　　　　钱起林下不成兴仲容微禄牵客程千里远别念一帆悬欲叹卑栖去其如兴趣偏云山深郡郭花木净潮田坐啸帷应下离居月复圆此时知小阮相忆绿□前　　九日寄侄箊箕等　　　　　　　前人采菊偏相忆传香寄便风今朝竹林下莫使桂尊空　　饯校书叔云　　　　　　　　　李白少年费白日歌笑矜朱颜不知忽已老喜见春风还惜别且为欢徘徊桃李间看花饮美酒听鸟临晴山向晚竹林寂无人空闭关　　宣州谢朓楼饯别校书叔云　　　前人弃我去者昨日之日不可留乱我心者今日之日多烦忧长风万里送秋雁对此可以酣高楼蓬莱文章建安骨中间小谢又清发俱怀逸兴壮思飞欲上青天览明月抽刀断水水更流举杯消愁愁更愁人生在世不称意明朝散发弄扁舟　　赠清漳明府侄聿　　　　　　　前人我李百万叶柯条布中州天开青云器日为苍生忧小邑且割鸡大刀伫烹牛雷声动四境惠与清漳流弦歌咏唐尧脱落隐簪组心和得天真风俗犹太古牛羊散阡陌夜寝不扃户问此何以然贤人宰吾土举邑树桃李垂阴亦流芬河堤绕绿水桑柘连青云赵女不冶容提笼昼成群缲丝鸣机杼百里声相闻讼息鸟下□高卧披道帙蒲鞭挂檐枝示耻无扑抶琴清月当户人寂风入室长啸无一言陶然上皇逸白玉壶冰水壶中见底清清光洞毫发皎洁照群情赵北美佳政燕南播高名过客览行谣因之诵德声　　献从叔当涂宰阳冰　　　　　　前人金镜霾六国亡新乱天经焉知高光起自有羽翼生萧曹安屼耿贾摧欃枪吾家有季父杰出圣代英虽无三台位不借四豪名激昂风云气终协龙虎精弱冠燕赵来贤彦多逢迎鲁连善谈笑季布折公卿遥知礼数绝常恐不合并惕想结宵梦素心久已冥顾惭青云器谬奉玉樽倾山阳五百年绿竹忽再荣高歌振林木大笑喧雷霆落笔洒篆文崩云使人惊吐辞又炳焕五色罗华星秀句满江国高才掞天庭宰邑艰难时浮云空古城居人若剃草扫地无纤茎惠泽及飞走农夫尽归耕广汉水万里长流玉琴声雅颂播吴越还如泰阶平小子别金陵来时白下亭群凤怜客鸟差池相哀鸣各拔五色毛意重泰山轻赠微所费广斗水浇长鲸弹剑歌苦寒严风起前楹月□天门晓霜落牛渚清长叹即归路临川空屏营　　对雪奉饯任城六父秩满归京　　前人龙虎谢鞭策鸳鸾不司晨君看海上鹤何似笼中鹑独用天地心浮云乃吾身虽将簪组狎若与烟霞亲季父有英风白眉超常伦一官即梦寐脱屣归西秦窦公敞华筵墨客尽来臻燕歌落胡雁郢曲回阳春征马百度嘶游车动行尘踌躇未忍去恋此四座人饯离驻高驾惜别空殷勤何时竹林下更与步兵邻　　稍秋晓坐阁遇舟东下扬州即事寄上族父江　　阳令　　　　　　　　　　　　卢虎啸山城晚猿鸣江树秋红林架落照青峡送归流归流赴淮海征帆下扬州族父江阳令盛业继前修文掩崔亭伯德齐陈太丘时哉惜未与千载且为俦忆昔山阳会长怀东上游称觞阮林下赋雪谢庭幽道浓礼自略气舒文转遒高情薄云汉酣态坐芳洲接席复连轸出入陪华辀独善与兼济语默奉良筹岁月欢无已风雨暗飕飕掌宪时持节为邦邈海头子人惠虽树苍生望且留微躬趋直道神甸忝清猷仙台适西步蛮侥忽南浮宇内皆安乐天涯独远投忠信徒坚仗神明岂默酬观生海漫漫稽命天悠悠云昏巴子峡月远吴王楼怀昔明不寐悲今岁属周喟无排云翮暂得抒离忧空洒沾红泪万里逐行舟　　奉酬处士叔见示　　　　　　韦应物挂缨守贫贱积雪卧郊园叔父亲降趾壶觞携到门高斋乐宴罢清夜道心存即此同疏氏可以一忘言　　示从子河南尉班并
序
　　　前人
　永泰中余任洛阳丞以扑抶军骑时从子河南尉　班亦以刚直为政俱见讼于居守因诗示意府县　好我者岂旷斯文拙直余恒守公方尔所存同占朱鸟□俱起小人言立政思悬棒谋身类触籓不能林下去祇恋府廷恩　　卢十五竹亭送侄偁归山　　　　杨衡落叶寒拥壁清霜夜沾石正是忆山时复送归山客殷勤一尊酒晓月当□白　　送从叔赴洪州　　　　　　　　李端荣家兼佐幕叔父似还乡王粲名虽重郗超□未长鸣桡过夏口敛笏见浔阳后夜相思处中庭月一方　　寄上舍人叔　　　　　　　　　前人车马朝初下看山忆独寻会知逢水尽但爱入云深残雨开斜日新蝉发迥林阮咸虽别巷遥识此时心　　冬至日寄小侄阿宜诗　　　　　杜牧小侄名阿宜未得三尺长头圆筋骨紧两眼明且光去年学官人竹马绕四廊指挥群儿辈意气何坚刚今年始读书下口三五行随兄旦夕去敛手整衣裳去岁冬至日拜我立我旁祝尔愿尔贵仍且寿命长今年我江外今日生一阳忆尔不可见祝尔倾一觞阳德比君子初生甚微茫排阴出九地万物随开张一似小儿学日就复月将勤勤不自已二十能文章仕宦至公相致君作尧汤我家公相家剑佩尝丁珰旧第开朱门长安城中央第中无一物万卷书满堂家集二百编上下驰皇王多是抚州写今来五纪强尚可与尔读助尔为贤良经书括根本史书阅兴亡高摘屈宋艳浓熏班马香李杜泛浩浩韩柳摩苍苍近者四君子与古争强梁愿尔一祝后读书日日忙一日读十纸一月读一箱朝廷用文治大开官职场愿尔出门去取官如羊吾兄苦好古学问不可量昼居府中治夜归书满□后贵有金玉必不为汝藏崔昭生崔芸李兼生窟郎堆钱一百屋破散何披猖今虽未即死饿冻几欲僵参军与县尉尘土惊劻勷一语不中治笞棰身满疮官罢得丝发好买百树桑税钱未输足得米不敢尝愿尔闻我语欢喜入心肠大明帝宫阙杜曲我池塘我若自潦倒看尔争翱翔总语诸小道此诗不可忘　　家叔征君东溪草堂二首　　　　卢象开山十余里青壁森相倚欲识尧时天东溪白云是雷声转幽壑云气杳流水涧影生龙蛇岩端翳柽梓大道终不易君恩曷能已鹤羡无老时龟言摄生理浮年笑六甲元化潜一指未暇扫云梯空□阮氏子今朝共游者得性闲未归已到仙人家莫惊鸥鸟飞水深严子钓松挂巢父衣云气转幽寂溪流无是非名理未足羡腥臊讵所希自惟负贞意何岁当食薇　　奉陪郑中丞自宣州解印与诸侄宴余干后溪　　　　　　　　　　　　　　　刘长卿迹远亲鱼鸟功成厌鼓鼙林中阮生集池上谢公题户牖垂藤合藩篱插槿齐夕阳山向背春草水东西度雨诸峰出看花几路迷何劳问秦汉更入武陵溪　　洛阳主簿叔知和驿承恩赴选伏辞一首　　　　　　　　　　　　　　　　前人仲父王佐材屈身仇香位一从理京剧万事皆容易则知无不可通变有余地器宇溟渤宽文锋镆利憧憧洛阳道日夕皇华使二载出江亭一心奉王事功成良可录道在知无愧天府留香名铨闱就明试赋诗皆旧友攀辙多新吏彩服辞高堂青袍拥征骑此行季春月时物正鲜媚官柳阴相连桃花色如醉长安想在目前路遥仿□落日看华山关门逼青翠行襜稍已隔结恋无能慰谁念尊酒间裴回竹林意　　送从侄端之东都　　　　　　李嘉佑敌近人行少怜君独出城故关逢落叶寒日逐徂征闻笛添归思看山惬野情皇华今绝少龙额也相迎　　送王牧往吉州谒王使君叔诗　　前人细草绿汀州王孙耐薄游年华初冠带文礼旧弓裘野渡花争发春塘水乱流使君怜小阮应念倚门愁　　送从叔阳冰祇召赴都　　　　　前人自小从游惯多由戏笑偏常时矜礼数渐老荷优怜见主承休命为郎贵晚年伯喈文与篆虚作汉家贤　　寒食日毛空路示侄晦及从简　　元稹我昔孩提从我兄我今衰白尔初成分明寄取原头路百世长须此路行　　河之水二首寄子侄老成　　　　韩愈河之水去悠悠我不如水东流我有孤侄在海陬三年不见兮使我生忧日复日夜复夜三年不见汝使我鬓发未老而先化河之水悠悠去我不如水东注我有孤侄在海浦三年不见兮使我心苦采蕨于山缗鱼于渊我徂京师不远其还　　酬赵少尹戏示诸侄元阳等因以见赠
　　　　　　　　　　　　　　　　卢纶八龙三虎俨成行琼树花开鹤翼张且请同观舞□鹆何须竟哂食槟榔归时每爱怀朱橘戏处常闻佩紫囊谬入阮家逢庆乐竹林因得奉壶觞　　送从叔牧永州　　　　　　　　前人五侯轩盖行何疾零陵太守登车日零陵太守泪盈巾此日长安方欲春虎符龙节照岐路何苦愁为江海人彼方韶景无时节山水诸花恣开发客投津戍少闻猿雁过潇湘更逢雪郡斋无事好闲眠□稻油油绿满川浪里争迎三蜀货月中喧泊九江船今朝小阮同夷老欲问明年借几年　　送从侄滁州觐省　　　　　　　前人爱尔似龙媒翩翩千里回书从外氏学竹自晋时栽拥棹逢鸥舞□栏见雨来上堂多庆乐不醉莫停杯　　春送从叔游襄阳　　　　　　　李颀言别恨非一弃置我宗英向日五经笥今为千里行裹粮顾庭草羸马诘朝鸣斗酒对寒食杂花宜晚晴春衣采洲路夜饮南阳城客梦岘山晓渔歌江水清楚俗少相知远游难称情同人应馆□刺史出郊迎只合侍丹扆翻令辞上京时方春欲暮叹息向流莺　　旅中别侄暐　　　　　　　　　许浑相见又南北中宵泪满襟旅游知世薄贫别觉情深欢会一樽酒山川万里心此身多在路休诵异乡吟　　投从叔　　　　　　　　　　李群玉可惜出群蹄毛焦久卧泥孙阳如不顾骐骥向谁嘶　　别从叔　　　　　　　　　　杜荀鹤立马不忍上醉醒天气寒都缘在门易直似别家难世路既如此客心须自宽江村亦饥冻争及问长安　　默侄之官襄阳诗以送之　　　宋张栻潦雨弥旬月予方念鞠穷子行何草草别语又□□汉沔英灵在江山今昔同未须登岘首先合拜隆中　　送祖七侄西归　　　　　　　　前人故国非乔木名家重典刑飘零念吾党寂寞抚遗经菽水知何病芝兰要满庭汝归应记取为我话丁宁　　送侄随侍诗　　　　　　　　黄庭坚莫去沙边学钓鱼莫将百丈作辘轳清江濯足江上坐燕子日长宜读书　　送千乘千能两侄还乡　　　　　苏轼治生不求富读书不求官譬如饮不醉陶然有余欢君看庞德翁白首终泥蟠岂无子孙念顾独遗以安鹿门上冢回□下拜龙鸾躬耕竟不起耆旧节独完念汝少多难冰雪落绮纨五子如一人奉养真色难烹鸡独馈母自飨苜蓿盘口腹正累人宁我食无肝西来四千里敝袍不言寒秀眉似我兄亦复心闲宽忽然舍我去岁晚留余酸我岂轩冕人青云意先阑汝归莳松菊环以青琅玕桤阴三年成可以挂我冠清江入城郭小圃生微澜相从结茅舍曝背谈金銮　　侄安节远来夜坐三首　　　　　前人南来不觉岁峥嵘坐拨寒灰听雨声遮眼文书元不读伴人灯火亦多惰嗟予潦倒无归日令汝蹉跎已半生免使韩公悲世事白头还对短长檠心衰面改瘦峥嵘相见惟应识旧声永夜思家在何处残年知汝远来情畏人默坐成痴钝问旧惊呼半死生梦断酒醒山雨绝笑看饥鼠上灯檠落第汝为中酒味吟诗我作忍饥声便思绝粒真亡策苦说归田似不情腰下牛闲方解佩洲中奴长足为生大弨一弛何缘彀已觉翻翻不受檠　　次韵四十叔父白鹿之作　　　　朱熹诛茅结屋想前贤千载遗踪尚宛然故作轩□挹苍翠要将弦诵答潺湲诸郎有志须精学老子无能但欲眠多少个中名教乐莫谈空谛莫求仙　　送四十叔父　　　　　　　　　前人吾家从昔号清门叔父于今道更尊客路艰难空自惜遗经终始向谁论独寻云峤逢孤侄共爱春江接故园细说刈葵休放手此来真不为盘餐　　柬舍侄　　　　　　　　　　　前人回头别子时岁月剧风雨老大无所成惭叹中夜舞长镵足呻吟短褐极蓝缕古人不可期炯炯心独苦　　送子谨叔二首　　　　　　　　杜范古道日雕敝人心竞险薄风雨晦朝暮平陆变沟壑归来寻故庐六□静犹昨殷勤时拂拭埃尘易侵剥此地宽且明休哉有余乐聚首日嬉戏胡乃遽言别回首十年间坐令肝胆裂东阳古佳地先民有遗烈为我一问之山寒水清绝无以持赠君高秋千里月　　示侄　　　　　　　　　　元欧阳元吾宗孙子多好学争持卷轴求余诗嗟余膏馥有几许况复老懒唯其时子年弱冠气方锐立志要与青云期冀马生驹污血器越女堕地琼瑶姿固知美质故应尔所贵论道隆师资牧之涉世晚自误冬至作诗镌阿宜初阳萌动慎培养万木一本含春滋　　山庄晚立有怀舍侄沆督获临川　　　　　　　　　　　　　　　揭傒斯黄桑叶苍苍白竹峰居人争野碓归客背村钟路暗缘溪湿山寒着雾浓阿咸收稻未辛苦阙相从　　杭州送儿侄归里　　　　　　　黄溍空江月满潮声怒二儿勇蹈潮头去故园天末渺余怀梦中识汝归时路起向江楼遥望汝江上青枫正霜露凉风飒飒吹汝急橹摇背指龙山渡翩然一叶舞中流嗟汝童心得毋惧自我西游历三纪举目交朋半新故下车相揖何纷纷白头朝士犹徒步元都观里旧桃花见我重来能几度缅思畴昔仍念汝徙倚阑干日将暮前潮将断后潮续层波复浪无重数鱼龙出没相后先疾雷槌山雨如注隔岸峰峦空复多沙际冥茫但烟雾计程知汝已登陆息肩弛担今何处明朝过我三釜山能勿徘徊起哀慕近闻旱魃肆为虐杀我手植千株树且须为我语比邻莫遣牛羊上丘墓　　送师道侄赴太常奉礼并寄勉师泰
　　　　　　　　　　　　　　　　贡奎江浦风帆拂翠微官程日日去如飞容台昼静花明佩玉禁春深柳染衣随直定知车北上思亲莫忘雁南归青云故友应相问为说烟蓑老钓矶　　送有亨侄还钱塘　　　　　　贡师泰嗣宗诸侄仲容贤客路飘零雪满颠曾为颂椒留子美却思戏蜡爱僧虔十年江海三杯酒百里溪山一钓船何日兵戈得休息敬亭春雨共归田　　山野中秋有怀诸子侄　　　　　刘诜百里不能返孤村围碧□茅庐佳节夜秋雨老人怀多病犹能赋长贫更寡谐中郎诸子侄今日定谁佳　　十六夜雨邀诸侄小饮　　　　　前人世事不可期今宵竟疏雨岂无樽中酒终复减欢趣子侄既满前稍稍相笑语共言见面稀无月亦良聚烛花剪欲尽络纬语庭树云开月已高还照人归去　　示侄　　　　　　　　　　　　戴良老来逃世难心力岂能及赖有平生亲得免诸患入时当万里行所向辄险涩山多虎豹虞水有风浪急自非吾骨肉谁能去乡邑已遂伯阳遁尚洒杨朱泣何邦为乐土仍期共栖集囊中黄金尽资用将何给岂惜终憔悴在困难独立怃然念犹子咏言着斯什　　岁除示侄十六韵　　　　　　　前人　时将游西浙客里光阴速天涯道路长漂流知几处奔走已三霜似汝年犹壮如余老足伤应惭谢氏父徒忆阮家郎识旷惟游衍时艰可荐扬第须依竹径未用羡罗囊卜卖严公术医钞陆姓方暇仍研史册闲亦爱诗章运至终超达道穷姑退藏晴□开药笼雨馆倚书□苕水支支绿淞云片片黄客行随处是旅食在身强白首摧颓甚青春奔迅将频年同患难此去莫凄凉木德迎新节条风换岁阳萍踪如可合处困更何乡　　秋夜有怀侄元童　　　　　　　乃贤八月丝衣已怯凉伶俜绝似沈东阳薄帷风动流萤入断甃霜零促织忙病里思家怜稚子灯前听雨忆江乡墓田丙舍知何所一夜令人白发长　　送侄让从军武安　　　　　　　陈基送尔徐州去秋风几日程水通彭子国山拥楚王城虎帐氍毹暖犀船五两轻从军古云乐今我不胜情　　送侄让还吴　　　　　　　　　前人西风萧萧鸿雁鸣行子悠悠随□旌百年衣食仰奔走四海甲兵纷战争猥将笔札事卿相叨备戎行陪俊英军中草檄吾何有马上操觚汝所能人称阿买八分好我爱永兴戈法精吾女嚘学言语汝儿读书知姓名中年窃禄正为此使有石田归力耕汝今还家我羁旅各劝加餐调寝兴升堂再拜谒从母儿妹踉跄欣走迎扁舟石湖上先陇霜露既降草木零丁宁为我戒樵牧慎勿剪伤松柏青我欲还山结茅屋五岳逍遥期向平乞身时宰若未许南望白云劳我情　　九日饮侄女家　　　　　　　　舒□菊花杯泛茱□酒杨柳村沿石镜山门掩黄云千百顷溪藏红叶两三湾欢然自觉情难尽醉后都忘夜易阑细雨斜风休作恶岁寒心事正相关　　送侄南归　　　　　　　　　　林谏清秋送侄出都门别泪临风堕酒尊在客岂无乡井念为官肯负国朝恩鹡鸰飞疾家偏远鸿雁行稀目欲昏独上居庸最高处回头一望一销魂　　送侄胡文学修江馆　　　　　胡天游我祖文章伯余光耿未休圣朝崇学校犹子重箕裘蠹简三生债皋比几度秋登高还小鲁观礼复从周琴为知音鼓珠宁暗室投小奚藤作笈长铗蒯为缑细柳牵征袂飞花饯去舟嗟予倚市拙壮士异乡游白酒春风席红灯夜雨楼生徒交授受宾主迭赓酬章甫仪刑重汤盘德业修多能宜下问博学更旁求勿谓青毡冷毋贻素食羞句休吟苜蓿交重择熏莸忽忽山川异行行岁月遒竹林难共醉江树搅离愁幕阜山前屋修江月上钩白云飞暂远莫惜重回头　　苏州送君舆侄赴试北上　　明朱国祚驾言劳舟发送尔出金阊游子将何之行行入帝乡帝乡日已近佳气逾苍苍俯视碧水流仰看浮云翔情随水偕远意逐云俱长重宝抱璠玙殊材堪栋梁努力献文赋伫听声名扬　　示瓒侄秀才　　　　　　　　　徐阶身自三吴一布衣幸逢明圣到黄扉已缘多病思辞禄久厌浮华学息机韦氏一经时所羡谢家诸少世还稀愿从勤苦承先业伫看云霄六翮飞　　寄侄公翰　　　　　　　　　　包圣弥旬苦局促扰扰曷能止鸣琴不成调摊书聊复已风定荷气清日出茶烟紫烦襟望一舒开轩俟吾子　　寄怀家叔时官黎平　　　　　陈文烛音书南望暮云低官舍萧萧对五溪衡雁北来飞又尽不知曾过夜郎西　　弟恪之子可教可录入学咏以勉之
　　　　　　　　　　　　　　　　周怡吾家无别业经史是生涯探索勤□晓交游辨正邪速成非所望求益乃为嘉韡韡连枝艳争看棠棣华　　家叔致考功事山居寄呈　　　吴维岳窈窕岩阿松桂繁沙田数亩傍仙源开尊白石依汀鹭捣药清斋引洞猿花外小车邻客至架中纷帙野僮翻南楼月上村墟静醉倚孤琴无一言　　酒房戏为长庆体示四郎侄　　王世贞且问吾家小杜康泼醅浓醁许谁尝□炊新稻真珠粒细压寒槽白玉浆泻出流霞偏让色摘来甘露有生香休论染指涎先下任遣持螯手自忙昼要督邮缸底静宵防吏部瓮头狂十年奔走愁为伴万里归来醉是乡席上清樽仍北海城中旧侣有高阳秫田已满七百斛泥饮从今三万场漉后葛巾堪倒戴颓时藜杖好扶将凭教卯酌还丁夜不拟人间唤索郎　　勖从子　　　　　　　　　　邹元标勖哉诸子无汨尔真诜诜轮轮难得者身修身惟何蹈道履淳彼佻者子自堕沈沦耽于酒色比干匪人时移运失受此艰辛光阴驹隙黾勉青春纵尔不思当念尔亲　　满工红
谪玉山
与诸父别
宋晁补之
莫话南征船头转三千余里未叹此浮生飘荡但伤佳会满眼青山芳草外半篙碧水斜阳里问此中何处芰荷深渔人指　清时事羁游意尽付与狂歌醉有多才南阮自为知己不似朱公江海去未成陶令田园计便楚乡风景胜吾乡何人对　　一丛花
生日答
十二叔
　　　前人
碧山无意解银鱼花底且携壶华颠又喜熊罴旦笑骐骥老反为驹文史渐功名更懒随处见真如高情敢□汉庭疏长揖去田庐囊无上赐金堪散也未妨山猎溪渔廉颇纵强莫随年少白马向黄榆　　渔家傲从叔父
乞湿红笺
　陈师道
一舸姑苏风雨疾吴笺满载红犹湿色斗朝花光触日人未识街南小阮应先得　青入柳条初着色溪梅已露春消息拟作新词酬帝力轻落笔秦黄去后无强敌
　叔侄部纪事一
史记鲁世家初成王少时病周公乃自揃其蚤沈之河以祝于神曰王少未有识奸神命者乃旦也亦藏其策于府成王病有瘳及成王用事人或谮周公周公奔楚成王发府见周公祷书乃泣反周公管蔡世家蔡叔度既迁而死其子曰胡胡乃改行率德驯善周公闻之而举胡以为鲁卿士鲁国治于是周公言于成王复封胡于蔡以奉蔡叔之祀是为蔡仲陈世家文公元年取蔡女生子佗十年文公卒长子桓公鲍立三十八年桓公卒故蔡人为佗杀五父及桓公太子免而立佗是为厉公厉公取蔡女蔡女与蔡人乱厉公数如蔡淫七年厉公所杀桓公太子免之三弟长曰跃中曰林少曰杵臼共令蔡人诱厉公以好女与蔡人共杀厉公而立跃是为利公利公者桓公子也左传初王姚嬖于庄王生子颓子颓有宠蒍国为之师及惠王即位取蒍国之圃以为囿边伯之宫近于王宫王取之王夺子禽祝跪与詹父田而收膳夫之秩故蒍国边伯石速詹父子禽祝跪作乱因苏氏秋五大夫奉子颓以伐王不克出奔温苏子奉子颓以奔卫卫师燕师伐周冬立子颓初楚司马子良生子越椒子文曰必杀之是子也熊虎之状而豺狼之声弗杀必灭若敖氏矣谚曰狼子野心是乃狼也其可畜乎子良不可子文以为大戚及将死聚其族曰椒也知政乃速行矣无及于难且泣曰鬼犹求食若敖氏之鬼不其馁而郑驷偃卒子游娶于晋大夫生丝弱其父兄立子瑕子产憎其为人也且以为不顺弗许亦弗止驷氏耸他日丝以告其舅冬晋人使以币如郑问驷乞之立故驷氏惧驷乞欲逃子产弗遣请龟以卜亦弗予大夫谋对子产不待而对客曰郑国不天寡君之二三臣札瘥夭昏今又丧我先大夫偃其子幼弱其一二父兄惧队宗主私族于谋而立长亲寡君与其二三老曰抑天实剥乱是吾何知焉谚曰无过乱门民有兵乱犹惮过之而况敢知天之所乱今大夫将问其故抑寡君实不敢知其谁实知之平丘之会君寻旧盟曰无或失职若寡君之二三臣其即世者晋大夫而专制其位是晋之县鄙也何国之为辞客币而报其使晋人舍之注
子游驷偃也子瑕子游叔父驷乞
不顺舍子立叔不顺礼也问驷乞立故问驷氏何故舍子而立叔郑厉公自栎侵郑及大陵获傅瑕傅瑕曰苟舍我吾请纳君与之盟而赦之傅瑕杀郑子及其二子而纳厉公厉公入杀傅瑕使谓原繁曰傅瑕贰周有常刑既伏其辜矣纳我而无贰心者吾皆许之上大夫之事吾愿与伯父图之且寡人出伯父无里言入又不念寡人寡人憾焉对曰先君桓公命我先人典司宗祏社稷有主而外其心其何贰如之苟主社稷国内之民其谁不为臣臣无二心天之制也子仪在位十四年矣而谋召君者庸非贰乎庄公之子犹有八人若皆以官爵行赂劝贰而可以济事君其若之何臣闻命矣乃缢而死宋穆公疾召大司马孔父而属殇公焉曰先君舍与夷而立寡人寡人弗敢忘若以大夫之灵得保首领以没先君若问与夷其将何辞以对诸子奉之以主社稷寡人虽死亦无悔焉对曰群臣愿奉冯也公曰不可先君以寡人为贤使主社稷若弃德不让是废先君之举也岂曰能贤光昭先君之令德可不务乎吾子其无废先君之功使公子冯出居于郑八月庚辰宋穆公卒殇公即位君子曰宋宣公可谓知人矣立穆公其子飨之命以义夫商颂曰殷受命咸宜百禄是荷其是之谓乎公羊传宣公谓缪公曰以吾爱与夷则不若爱女以为社稷宗庙主则与夷不若女盍终为君矣宣公死缪公立缪公逐其二子庄公冯与左师勃曰尔为吾子生毋相见死毋相哭与夷复曰先君之所为不与臣国而纳国乎君者以君可以为社稷宗庙主也今君逐君之二子而将致国乎与夷此非先君之意也且使子而可逐则先君其逐臣矣缪公曰先君之不尔逐可知矣吾立乎此摄也终致国乎与夷国语文公如楚秦伯召公子于楚楚子厚币以送公子于秦秦伯归女五人怀嬴与焉公子使奉匜沃盥既而挥之嬴怒曰秦晋匹也何以卑我公子惧降服囚命秦伯见公子曰寡人之适此为才子圉之辱备嫔嫱焉欲以成婚而惧离其恶名非此则无故不敢以礼致之欢之故也公子有辱寡人之罪唯命是听公子欲辞司空季子曰同姓为兄弟黄帝之子二十五人其同姓者二人而已唯青阳与夷鼓皆为己姓青阳方雷氏之甥也夷鼓彤鱼氏之甥也其同生而异姓者四母之子别为十二姓凡黄帝之子二十五宗其得姓者十四人为十二姓姬酉祁己滕葴任荀僖姞嬛依是也唯青阳与仓林氏同于黄帝故皆为姬姓同德之难也如是昔少典取于有蟜氏生黄帝炎帝黄帝以姬水成炎帝以姜水成成而异德故黄帝为姬炎帝为姜二帝用师以相济也异德之故也异姓则异德异德则异类异类虽近男女相及以生民也同姓则同德同德则同心同心则同志同志虽远男女不相及畏黩敬也黩则生怨怨乱毓灾灾毓灭姓是故取妻避其同姓畏乱灾也故异德合姓同德合义义以道利利以阜姓姓利相更成而不迁乃能摄固保其土房今子于子圉道路之人也取其所弃以济大事不亦可乎公子谓子犯曰何如对曰将夺其国何有于妻唯秦所命从也谓子余曰何如对曰礼志有之曰将有请于人必先有入焉欲人之爱己也必先爱人欲人之从己也必先从人无德于人而求用于人罪也今将婚媾以从秦受好以爱之听从以德之惧其未可也又何疑焉乃归女而纳币且逆之家语孔子兄子有孔篾者与宓子贱偕仕孔子往过孔篾而问之曰自汝之仕何得何亡对曰未有所得而所亡者三王事若龙学焉得习是学不得明也俸禄少饘粥不及亲戚是骨肉益疏也公事多急不得吊死问疾是朋友之道阙也其所亡者三即谓此也孔子不悦史记项籍本纪项籍季父项梁教籍兵法籍大喜略知其意不肯竟学项梁杀人与籍避仇于吴中秦始皇帝游会稽梁与籍俱观籍曰彼可取而代也梁掩其口曰毋妄言族矣梁以此奇籍项羽闻沛公已破咸阳大怒曰旦日飨士卒为击破沛公军楚左尹项伯者项羽季父也乃夜驰之沛公军具告以事沛公奉□酒为寿约为婚姻楚元王世家高祖兄弟四人长兄伯伯蚤卒始高祖微时尝辟事时时与宾客过巨嫂食嫂厌叔叔与客来嫂详为羹尽栎釜宾客以故去已而视釜中尚有羹高祖由此怨其嫂及高祖为帝封昆弟而伯子独不得封太上皇以为言高祖曰某非忘封之也为其母不长者耳于是乃封其子信为羹颉侯袁盎传盎楚人也字丝为中郎将常引大体慷慨宦者赵同以数幸常害袁盎袁盎患之盎兄子种为常侍骑持节夹乘说盎曰君与斗廷辱之使其毁不用孝文帝出赵同参乘袁盎伏车前曰臣闻天子所与共六尺舆者皆天下豪英今汉虽乏人陛下独奈何与刀锯余人载于是上笑下赵同赵同泣下车然袁盎亦以数直谏不得久居中调为陇西都尉仁爱士卒士卒皆争为死迁为齐相徙为吴相辞行种谓盎曰吴王骄日久国多奸今苟欲劾治彼不上书告君即利剑刺君矣南方卑湿君能日饮毋何时说王曰毋反而已如此幸得脱盎用种之计吴王厚遇盎汉书疏广传广字仲翁地节三年立皇太子选广为太傅广兄子受字公子亦以贤良举拜少傅太子每朝因进见太傅在前少傅在后父子并为师傅朝廷以为荣在位五岁皇太子年十二通论语孝经广谓受曰吾闻知足不辱知止不殆功遂身退天之道也今仕宦至二千石宦成名立如此不去惧有后悔岂如父子相随出关归老故乡以寿命终不亦善乎受叩头曰从大人议即日父子俱移病满三月赐告广遂称笃上疏乞骸骨上以其年笃老皆许之加赐黄金二十斤皇太子赠以五十斤公卿大夫故人邑子设祖道供张东都门外送者车数百两辞决而去及道路观者皆曰贤哉二大夫或叹息为之下泣王莽传莽兄永为诸曹蚤死有子光莽使学博士门下莽休沐出振车骑奉羊酒劳遗其师恩施下竟同学诸生纵观长老叹息光年小于莽子宇莽使同日纳妇儒林传夏侯胜其先夏侯都尉从济南张生受尚书以传子始昌始昌传胜胜又事同郡简卿胜传从兄子建建又事欧阳高胜至长信少府建太子太傅由是尚书有大小夏侯之学西京杂记王凤以五月五日生其父欲不举曰俗谚举五日子长及户则自害不则害其父母其叔父曰昔田文以此日生其父婴敕其母曰勿举其母窃举之后为孟尝君号其母为薛公大家以古事推之非不祥也遂举之后汉书光武帝纪光武年九岁而孤养于叔父良建武元年六月己未即皇帝位封叔父良为广阳王赵孝王良传良字次伯光武之叔父也平帝时举孝廉为萧令光武兄弟少孤良抚循甚笃及光武起兵以事告良大怒曰汝与伯升志操不同今家欲危亡而反共谋如是既而不得已从军至小长安注
东观
记曰光武初起兵良搏手大呼曰我欲诣纳言严将军叱上起去出合令人视之还白方坐啖脯良复欢呼上言不可欢露明旦欲去前白良曰欲竟何时诣严将军所良意下曰我为诈汝耳复当何若乎赵熹传熹拜怀令大姓李子春先为琅邪相豪猾并兼为人所患熹下车闻其二孙杀人事未发觉即穷诘其奸收考子春二孙自杀京师为请者数十终不听时赵王良疾病将终车驾亲临王问所欲言王曰素与李子春厚今犯罪怀令赵熹欲杀之愿乞其命帝曰吏奉法律不可枉也更道它所欲王无复言既薨帝追感赵王乃贳出子春张堪传堪早孤让先父余财数百万与兄子
桓荣传荣子郁荣卒郁当袭爵上书让于兄子泛显宗不许不得已受封悉以租入与之樊倏传倏子梵字文高为郎二十余年三署服其重慎悉推财物二千余万与孤兄子樊准传准少厉志行修儒术以先父产业数百万让孤兄子永第五伦传或问伦曰公有私乎对曰吾兄子常病一夜十往退而安寝吾子有疾虽不省视而竟夕不眠若是者岂可谓无私乎马援传援字文渊兄子严敦并喜讥议而通轻侠客援在交趾还书诫之曰吾欲汝曹闻人过失如闻父母之名耳可得闻口不可得言也好议论人长短妄是非正法此吾所大恶也宁死不愿闻子孙有此行也汝曹知吾恶之甚矣所以复言者施衿结褵申父母之戒欲使汝曹不忘之耳龙伯高敦厚周慎口无择言谦约节俭廉公有威吾爱之重之愿汝曹效之杜季良豪侠好义忧人之忧乐人之乐清浊无所失父丧致客数郡毕至吾爱之重之不愿汝曹效也效伯高不得犹为谨敕之士所谓刻鹄不成尚类鹜者也效季良不得陷为天下轻薄子所谓画虎不成反类狗者也讫今季良尚未可知郡将下车辄切齿州郡以为言吾常为寒心是以不愿子孙效也委良名保京兆人时为越骑司马保仇人上书讼保为行浮薄乱群惑众伏波将军万里还书以诫兄子而梁松窦固以之交结将扇其轻伪败乱诸夏书奏帝召责松固以讼书及援诫书示之松固叩头流血而得不罪诏免保官伯高名述亦京兆人为山都长由此擢拜零陵太守淳于恭传恭字孟孙北海淳于人也王莽末岁饥兵起恭兄崇将为盗所烹恭请代得与俱免后崇卒恭养孤幼教诲学问有不如法辄反用杖自棰以感悟之儿□而改过张禹传禹字伯达赵国襄国人也父歆后仕为淮阳相终于汲令禹性笃厚节俭父卒汲吏人赙送前后数百万悉无所受又以田宅推与伯父身自寄止刘平传平字公子楚郡彭城人也更始时天下乱平弟仲为贼所杀其后贼复忽然而至平扶侍其母奔走逃难仲遗腹女始一岁平抱仲女而弃其子母欲还取之平不听曰力不能两活仲不可以绝类遂去不顾许荆传荆少为郡吏兄子世尝报雠杀人怨者操兵攻之荆闻乃出门逆怨者跪而言曰世前无状相犯咎皆在荆不能训导兄既早没一子为嗣如令死者伤其灭绝愿杀身代之怨家扶荆起曰许掾郡中称贤吾何敢相侵因遂委去荆名誉益着高凤传建初中将作大匠任隗举凤直言到公车托病逃归推其财产悉与孤兄子隐身渔钓袁闳传注谢承书曰袁闳尝入京师太学其从父逢为太尉呼闳与相见遇逢宴会作乐闳伏称头痛不听音声而退遂不复往绍术兄弟亦不与通应劭传劭字仲远少笃学博览多闻弟子玚璩并以文才称赵歧传歧年三十余有重疾卧蓐七年自虑奄忽乃为遗令敕兄子曰大丈夫生世遁无箕山之操仕无伊吕之勋天不我与复何言哉可立一员石于吾墓前刻之曰汉有逸人姓赵名嘉有志无时命也奈何其后疾瘳永兴二年辟司空掾刘矩传矩字叔方沛国萧人也叔父光顺帝时为司徒矩少有高节以叔父辽未得仕进遂绝州郡之命太尉朱宠太傅桓焉嘉其志义故叔辽以此为诸公所辟拜议郎矩乃举孝廉袁绍传绍爱士养名宾客争赴辎軿柴毂填接街陌内官皆恶之中常侍赵忠言于省内曰袁本初坐作声价好养死士不知此儿终欲何作叔父太傅隗闻而呼绍以忠言责之绍终不改及董卓拥制强兵将有异志绍遂起兵董卓闻绍起山东乃诛绍叔父隗及宗族在京师者尽灭之楚国先贤传阴蒿字文玉南阳新野人卫尉兴从祖兄也少丧父母与叔父居恭谦婉顺温良节俭王莽末义兵初起乃与叔父避世苍梧后征拜谒者以叔父忧弃官张掖袁山松后汉书范凡为莱芜长去官于市卖卜妻纺绩以自给丹弟子恺见丹籓不完载柴将客籓之丹适行还怒敕子拔柴载以还之东观汉记魏谭有一孤兄子年一二岁尝自养视遭饥馑分升合以相生活谭时有一女生纔数月念无谷食终不能两全弃其女养活兄子州郡高其义苏氏家语蔡邕蚤丧二亲年逾三十鬓发二色叔父亲之犹若幼童车则对坐食则比豆范迁为司徒裁有一宅复推与兄子及薨子建自田种置宅三亩时人美之文学录桓驎字元凤精察好学年十三四在伯父焉坐有宿年客焉告之曰吾此弟子颇有异才殊能作诗赋君试为口赋诗与之客乃为诗曰甘罗十二杨乌九龄昔有二子今则桓生参差等踪异世齐名驎即答曰邈矣甘罗超等绝伦卓彼杨乌命世称贤嗟乎蠢弱殊才侔年仰惭二子俯愧前言三国志太祖本纪注曹瞒传云太祖少好飞鹰走狗游荡无度其叔父数言之于嵩太祖患之后逢叔父于路乃阳败面呙口叔父怪而问其故太祖曰卒中恶风叔父以告嵩嵩惊愕呼太祖太祖口貌如故嵩问曰叔父言汝中风已差乎太祖曰初不中风但失爱于叔父故见罔耳嵩乃疑焉自后叔父有以告嵩终不复信太祖于是益得肆意矣张范传范弟承太祖表以为谏议大夫范子陵及承子戬为山东贼所得范直诣贼请二子贼以陵还范范谢曰诸君相还儿厚矣夫人情虽爱其子然吾怜戬之小请以陵易之贼义其言悉以还范荀攸传攸字公达彧从子也祖父昙广陵太守攸少孤及昙卒故吏张权求守昙墓攸年十三疑之谓叔父衢曰此吏有非常之色殆将有奸衢寤乃推问果杀人亡命由是异之注
魏书曰攸年七八岁衢曾醉
误伤攸耳而攸出入游戏常避护不欲令衢见衢后闻之乃惊其夙智如此王基传基字伯舆东莱曲城人也少孤与叔父翁居翁抚养甚笃基亦以孝称进封安乐乡侯上疏求分户二百赐叔父子乔爵关内侯以报叔父抚育之德有诏特听王昶传昶字文舒太原晋阳人也其为兄子及子作名字皆依谦实以见其意故兄子默字处静沈字处道其子浑字元冲深字道冲遂书戒之刘繇传繇年十九从父韪为贼所劫质繇篡取以归由是显名夏侯渊传注魏略曰兖豫大乱渊以饥乏弃其幼子而活亡弟孤女常林传太守王匡起兵讨董卓遣诸生于属县微伺吏民罪负便收之考责钱谷赎罪稽迟则夷灭宗族以崇威严林叔父檛客为诸生所白匡怒收治举宗惶怖不知所责多少惧系者不救林往见匡同县胡毋彪曰王府君以文武高才临吾鄙郡鄙郡表里山河土广民殷又多贤能惟所择用今主上幼冲贼臣虎据华夏震栗雄才奋用之秋也若欲诛天下之贼扶王室之微智者望风应之若响克乱在和何征不捷苟无恩德任失其人覆亡将至何暇匡翼朝廷崇立功名乎君其藏之因说叔父见拘之意彪即书责匡匡原林叔父张昭传昭弟子奋年二十造作攻城大攻车为步骘所荐昭不愿曰汝年尚少何为自委于军旅乎奋对曰昔童汪死难子奇治阿奋实不才耳于年不为少也遂领兵为将军连有功效诸葛丞相集恪为亮兄瑾之子孙权置节度官典掌军粮将用恪亮与陆逊书曰家兄年老而恪性疏今使点主粮谷粮谷军之要最仆虽在远窃用不安足下特为启至尊转之逊以白权即转恪领兵刘先主志先主幼孤其母贩履织席自业舍东南角篱上有桑树高有五丈余遥望童童如车盖人皆异之或谓当出贵人先主少时与宗中诸儿戏于树下言吾必乘此羽葆盖车叔父子敬谓曰汝勿妄言灭吾门也晋书王湛传湛冲素简淡器量隤然有公辅之望兄子济轻之所食方丈盈前不以及湛湛命取菜蔬对而食之济尝诣湛见□头有周易问曰叔父何用此为湛曰体中不佳时脱复看耳济请言之湛因剖析元理微妙有奇趣皆济所未闻也济才气抗迈于湛略无子侄之敬既闻其言不觉栗然心形俱肃遂留连弥日累夜自视缺然乃叹曰家有名士三十年而不知济之罪也既而辞去湛送出门济有从马绝难乘济问湛曰叔颇好骑不湛曰亦好之因骑此马姿容既妙回策如萦善骑者无以过之又济所乘马甚爱之湛曰此马虽快然力薄不堪苦行近见督邮马当胜但刍秣不至耳济试养之当与己马等湛又曰此马任重方知之平路无以别也于是当蚁封内试之济马果踬而督邮马如常济益叹异还白其父曰济始得一叔乃济以上人也武帝亦以湛为痴每见济辄调之曰卿家痴叔死未济常无以答及是帝又问如初济曰臣叔殊不痴因称其美帝曰谁比济曰山涛以下魏舒以上时人谓湛上方山涛不足下比魏舒有余湛闻曰欲处我于季孟之间乎邓攸传攸字伯道石勒过泗水攸斫坏车以牛马负妻子而逃又遇贼掠其牛马步走担其儿及其弟子绥度不能两全乃谓其妻曰吾弟早亡唯有一息理不可绝止应自弃我儿耳幸而得存我后当有子妻泣而从之乃弃之其子朝弃而暮及明日攸系之于树而去卒以无嗣弟子绥服攸丧三年阮咸传咸字仲容父熙武都太守咸任达不拘与叔父籍为竹林之游当世礼法者讥其所为咸与籍居道南诸阮居道北北阮富而南阮贫霍原传原字休明燕国广阳人也少有志力叔父坐法当死原入狱讼之楚毒备加终免叔父庾兖传兖孤兄女曰芳将嫁美服既具衮乃刈荆苕为箕召诸子集之于堂男女以班命芳曰芳乎汝少孤汝逸汝豫不汝疵瑕今汝适人将事舅姑洒埽庭内妇之道也故赐汝以此匪器之为美欲温恭朝夕虽休勿休也而以旧宅与其长兄子赓翕及翕卒衮哀其早孤痛其成人而未娶乃抚柩长号哀感行路闻者莫不垂涕魏舒传舒字阳元任城樊人也姿望秀伟饮酒石余而迟钝质朴不为乡亲所重从叔父吏部郎衡有名当世亦不之知使守水碓每叹曰舒堪数百户长我愿毕矣舒亦不以介意檀凭之传凭之字庆子高平人也少有志力闺门邕肃为世所称从兄子韶兄弟五人皆稚弱而孤凭之抚养若己所生荀崧传崧字景猷颍川临颍人元帝践阼征拜尚书仆射使崧与刁协共定中兴礼仪从弟馗早亡二息序廞年各数岁崧迎与共居恩同其子太尉临淮公荀顗国嗣废绝朝廷以崧属近欲以崧子袭封崧哀序孤微乃让封与序论者称焉王彪之传彪之字叔武初除佐著作郎东海王文学从伯导谓曰选官欲以汝为尚书郎汝幸可作诸王佐邪彪之曰位之多少既不足计自当任之于时至于超迁是所不愿遂为郎殷浩传浩字深源陈郡长平人也识度清远弱冠有美名尤善元言与叔父融俱好老易融与浩曰谈则辞屈着篇则融胜浩由是为风流谈论者所宗孔严传严太和中拜吴兴太守余杭妇人经年荒卖其子以活夫之兄子武康有兄弟二人妻各有孕弟远行未反遇荒岁不能两全弃其子而活弟子严并褒荐之谢安传苻坚强盛安遣兄子元等应机征讨所在克捷坚后率众号百万次于淮肥京师震恐元入问计安夷然无惧色答曰已别有旨既而寂然元不敢复言元等既破坚有驿书至安方对客围棋看书既竟便摄放□上了无喜色棋如故客问之徐答云小儿辈遂已破贼既罢还内过户限心喜甚不觉屐齿之折又于土山营墅楼馆林竹甚盛每携中外子侄往来游集肴馔亦屡费百金世颇以此讥焉而安殊不以屑意元字幼度少颖悟与从兄朗俱为叔父安所器重安常戒约子侄因曰子弟亦何与人事而正欲使其佳诸人莫有言者元答曰譬如芝兰玉树欲使其生于庭阶耳安悦元少好佩紫罗香囊安患之而不欲伤其意因戏赌取即焚之于此遂止于时苻坚强盛边境数被侵寇朝廷求文武良将可以镇御北方者安乃以元应举中书郎□超虽素与元不善闻而叹之曰安违众举亲明也元必不负举才也王羲之传羲之为从伯敦导所器重时陈留阮裕有重名为敦主簿敦尝谓羲之曰汝是吾家佳子弟当不减阮主簿王徽之传徽之子桢之字公干桓元为太尉朝臣毕集问桢之我何如君亡叔在坐咸为气咽桢之曰亡叔一时之标公是千载之英一坐皆悦虞传字思行谭之兄子也虽机干不及于谭然而素行过之陆纳传纳少有清操贞厉绝俗谢安尝欲诣纳而纳殊无供办其兄子俶不敢问之乃密为之具安既至纳所设惟茶果而已俶遂陈盛馔珍羞毕具客罢纳大怒曰汝不光益父叔乃复秽我素业邪于是杖之四十其举措类如此兄子禽犯法应刑乞免官谢罪诏特许轻降张实传实在位六年子骏年幼弟茂摄事太宁三年卒临终执骏手泣曰昔吾先人以孝友见称自汉初以来世执忠顺今虽华夏大乱皇舆播迁汝当谨守人臣之节无或失坠吾遭扰攘之运承先人余德假摄此州以全性命上欲不负晋室下欲保完百姓然官非王命位由私议苟以集事岂荣之哉气绝之日白帢入棺无以朝服以彰吾志焉年四十八在位五年骏嗣位张重华传重华子耀灵年十岁嗣事伯父长宁侯祚性倾巧善承内外初与重华宠臣赵长尉缉等结异姓兄弟长等矫称重华遗令以祚为持节都督中外诸军抚军将军辅政长等议以耀灵冲幼时难未夷宜立长君祚先烝重华母马氏马氏遂从缉议命废耀灵为凉宁侯而立祚祚寻使杨秋胡害耀灵于东苑埋之于沙坑裴秀传秀少好学有风操八岁能属文叔父徽有盛名宾客甚众秀年十岁有诣徽者出则过秀顾和传和字君孝总角便有清操族叔荣雅重之曰此吾家麒麟兴吾宗者必此子也谢朗传朗善言元理文义艳发名亚于元总角时病新起体甚羸未堪劳于叔父安前与沙门支遁讲论遂至相苦其母王氏再遣信命还安欲留使竟论王氏因出云新妇少遭艰难一生所寄惟在此儿遂流涕携朗去安谓坐客曰家嫂辞情慷慨恨不使朝士见之庾龢传龢字道季好学有文章叔父将迁襄阳龢年十五以书谏曰承进据襄阳耀威荆楚且田且戍渐临河洛使向化之萌怀德而附凶愚之徒畏威反善太平之基便在于旦夕昔殷伐鬼方三年而克乐生守齐遂至历载今皇朝虽隆无有殷之盛凶羯虽衰犹丑类有徒而沔汉之水无万仞之固方城虽峻无千寻之险加以运漕供继有溯流之艰征夫勤役有劳来之叹若穷寇虑逼送死一决东西互出首尾俱进则廪粮有抄截之患远略乏率然之势进退维思不见其可此明暗所共见贤愚所共闻况于临事者乎愿回师返□详择全胜修城池立垒壁勤耕农练兵甲若凶运有极天亡此虏则可泛舟北济方轨齐进水陆骋迈亦不逾旬朔矣愿详思远猷算其可者翼甚奇之王允之传允之字深猷总角从伯敦谓为似己以自随出则同舆入则同寝敦尝夜饮允之辞醉先卧敦与钱凤谋为逆允之已醒悉闻其言虑敦或疑己便于卧处大吐衣面并污凤既出敦果照视见允之卧吐中以为大醉不复疑之时父舒始拜廷尉允之求还定省敦许之至都以敦凤谋议事白舒舒即与导俱启明帝罗含传含幼孤为叔母朱氏所养少有志尚尝昼卧梦一鸟文彩异常飞入口中因惊起说之朱氏曰鸟有文彩汝后必有文章自此后藻思日新苻朗载记朗字元达坚之从兄子也性宏达神气爽迈幼怀远操不屑时荣坚尝目之曰吾家千里驹也李雄载记杨难敌奔葭萌李稚请讨之雄遣中领军琀攻下辨至武街难敌遣兵断其归道四面攻之获琀稚死者数千人琀稚雄兄荡之子也雄深悼之不食者数日言则流涕深自咎责焉其后将立荡子班为太子雄有子十余人群臣咸欲立雄所生雄曰起兵之初举手扞头本不希帝王之业也值天下丧乱晋氏拨荡群情义举志济涂炭而诸君遂见推逼处王公之上本之基业功由先帝吾兄适统丕祚所归恢懿明叡殆天所命大事垂□薨于戎战班姿性仁孝好学夙成必为名器李骧与司徒王达谏曰先王树冢适者所以防篡夺之萌不可不慎吴子舍其子而立其弟所以有专诸之祸宋宣不立与夷而立穆公卒有宋督之变犹子之言岂若子也深愿陛下思之雄不从竟立班骧退而流涕曰乱自此始矣及雄寝疾班昼夜侍侧雄少数攻战多被伤夷至是疾甚痕皆脓溃雄子越等恶而远之班为吮脓殊无难色每尝药流涕不脱衣冠其孝诚如此龚壮传壮叔父为李特所害壮积年不除丧力弱不能复仇及李寿戍汉中与李期有嫌期特孙也壮欲假寿以报乃说寿曰节下若能并有西土称藩于晋人必从之寿然之遂率众讨期果□之会寿遣使入胡壮谏不纳壮谓百行之本莫大忠孝既假寿杀期私仇以雪又欲使其归朝以明臣节寿既不从壮遂称聋王沉传沉少孤养于从叔司徒昶事昶如父
</div>
    <div class="pagination">
<span class="current-page">1</span><a href="家范典叔侄部_page2.html">2</a><a href="家范典叔侄部_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
