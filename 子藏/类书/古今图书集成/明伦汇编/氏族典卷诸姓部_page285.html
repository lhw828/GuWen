<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 285 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 285 页/共 899 页</h1>
    <div class="content">
　　毛景
按汉书功臣侯表元康四年张侯释之元孙长安公士景诏复家　　后汉
　　毛义
按后汉书刘赵淳于江刘周赵列传序庐江毛义少节家贫以孝行称南阳人张奉慕其名往候之坐定而府檄适至以义守令义奉檄而入喜动颜色奉者志尚士也心贱之自恨来固辞而去及义母死去官行服数辟公府为县令进退必以礼后举贤良公车征遂不至张奉叹曰贤者固不可测往日之喜乃为亲屈也斯盖所谓家贫亲老不择官而仕者也建初中下诏褒宠　　毛弘
按卫恒四体书势梁鹄弟子毛弘教于秘书今八分皆弘法也　　魏
　　毛玠
按魏志毛玠传玠字孝先陈留平丘人也少为县吏以清公称将避乱荆州未至闻刘表政令不明遂住鲁阳太祖临兖州辟为治中从事转幕府功曹太祖为司空丞相玠尝为东曹掾与崔琰并典选举其所举用皆清正之士玠居显位常布衣蔬食抚育孤兄子甚笃赏赐以振施贫族家无所余迁右军师魏国初建为尚书仆射复典选举时太子未定而临灾侯植有宠玠密谏曰近者袁绍以嫡庶不分覆宗灭国废立大事非所宜闻后群僚会玠起更衣太祖目指曰此古所谓国之司直我之周昌也崔琰既死玠内不悦后有白玠者出见黥面反者其妻子没为官奴婢玠言曰使天不雨者盖此也太祖大怒收付狱桓阶和洽进言救玠玠遂免黜卒于家　　毛机
按魏志毛玠传玠子机郎中
　　毛曾
按世说魏明帝使毛曾与夏侯太初共坐时人谓蒹葭倚玉树　　晋
　　毛宝
按晋书毛宝传宝字硕真荥阳阳武人也王敦以为临湘令敦卒为温峤平南参军苏峻作逆宝领千人为峤前锋次茄子浦苏峻送米万斛馈祖约宝设变力战悉获其人约用大饥峤嘉其勋上为庐江太守贼平封州陵县开国侯庾亮西镇请为辅国将军江夏相又进南中郎随亮讨郭默默平与亮司马王愆期等救桓宣于章山击贼将石遇破之进征卤将军亮谋北伐上疏解豫州请以授宝于是诏以宝监扬州之江西诸军事豫州刺史与西阳太守樊峻守邾城石季龙恶之乃遣其子鉴与其将夔安李菟等来寇攻邾城宝求救于亮亮以城固不时遣军城遂陷宝峻等率左右突围出赴江溺死亮哭之恸因发疾遂薨宝二子穆之安之　　毛德祖
按晋书毛宝传宝宗人德祖兄弟五人相携南渡有武干荆州刺史刘道规以德祖为建武将军始平太守徙涪陵太守卢循之役道规又以为参军遭母忧刘裕伐司马休之版补太尉参军义阳太守赐爵迁陵县侯从刘裕伐姚泓所在&#捷裕嘉之以为龙骧将军秦州刺史裕子义真为雍州刺史以德祖为中兵参军领天水太守还督河东平阳二郡军事及河北覆败德祖全军而归裕方欲荡平关洛先以德祖督九郡军事冠军将军荥阳京兆太守以前后功赐爵灌阳县男寻迁督司雍并三州诸军事冠军将军司州刺史戍武牢为魏所没德祖次弟嶷嶷弟辩并有志节嶷死于卢循之难辩没于鲁宗之役并奋不顾命为世所叹　　毛穆之
按晋书毛宝传宝子穆之字宪祖小字武生名犯王靖后讳故行字后又以桓温母名宪乃更称小字安西将军庾翼以为参军袭爵州陵侯为建武司马翼薨桓温代翼复取为参军从温平蜀寻除扬威将军颍川太守随温平洛入关升平初迁督宁州诸军事宁州刺史徙为建安侯复为温太尉参军加冠军将军温伐慕容暐穆之领东燕太守袁真以寿阳叛温将征之穆之以冠军守历阳真平领陈郡太守徙督扬州之义成荆州五郡雍州之京兆军事襄阳义成河南三郡太守寻进梁州刺史顷之以疾解职征还苻坚别将围襄阳诏穆之受桓冲节度冲使穆之督梁州之三郡军事右将军西蛮校尉益州刺史领建平太守假节戍巴郡以子球为梓潼太守穆之与球伐坚屯巴东病卒追赠中军将军谥曰烈子珍嗣位至天门太守　　毛安之
按晋书毛宝传宝子安之字仲祖有武干累迁抚军参军魏郡太守简文辅政委以爪牙及登阼安之领兵从驾使止宿宫中寻拜游击将军孝武即位迁右卫将军定后崩领将作大匠卒官追赠光禄勋论讨卢悚勋赐爵平都子　　毛璩
按晋书毛宝传宝子穆之穆之子璩字叔连弱冠右将军桓豁以为参军遭父忧服阕为谢安参军除尚书郎转安子琰征卤司马淮淝之役迁宁朔将军淮南太守转西中郎司马龙骧将军谯梁二郡内史寻代郭铨为建威将军益州刺史安帝初进征卤将军及桓元篡位遣使加璩散骑常侍璩不受命传檄远近列元罪状会元败安帝反正进征西将军加散骑常侍都督益梁秦凉宁五州军事行宜都宁蜀太守初璩闻桓振陷江陵率众赴难使参军谯纵领巴西梓潼军会于巴郡蜀人不乐东征纵因人情思归于五城水口反璩时在略城下人受纵诱说遂共害璩并子侄之在蜀者一时殄没璩子弘之嗣义熙中论璩讨桓元功追封归乡公　　毛潭
按晋书毛宝传宝子安之安之子潭官至江夏相赐爵平都子　　毛泰
按晋书毛宝传宝子安之安之子泰历太傅从事中郎后军谘议参军为会稽王父子所昵与元显有隙及元显败泰为冠军将军堂邑太山二郡太守桓元得志使泰收元显送于新亭因宿恨手加殴辱为元所杀　　毛邃
按晋书毛宝传宝子安之安之子邃为会稽王父子所昵元显败时为游击将军为桓元所杀　　毛遁
按晋书毛宝传宝子安之安之子遁为会稽王父子所昵元显败时为太傅主簿被徙广州义熙初得还至宜都太守　　梁
　　毛称
按陈书毛喜传喜祖称梁散骑侍郎
　　毛栖忠
按陈书毛喜传喜父栖忠梁尚书比部侍郎中权司马　　陈
　　毛喜
按陈书毛喜传喜字伯武荥阳阳武人少好学善草隶起家梁中卫西昌侯行参军寻迁记室参军高祖素知喜及镇京口命喜与高宗俱往江陵及江陵陷喜及高宗俱迁关右世祖即位喜自周还进和好之策朝廷乃遣周弘正等通聘及高宗反国又遣喜入关迎柳皇后及后主还天嘉三年至京师高宗时为骠骑将军仍以喜为府谘议参军领中记室世祖崩废帝冲昧仆射到仲举等矫太后令遣高宗还东府喜即驰入谓高宗曰今日之言必非太后意宗社之重愿加三思竟如其策高宗即位除给事黄门侍郎兼中书舍人典军国机密迁太子右卫率右卫将军以定策功封东昌县侯太建三年丁母忧起为明威将军改宣远将军义兴太守寻入为御史中丞及得淮南地喜陈安边之术高宗纳之十二年加侍中十三年授散骑常侍迁吏部尚书至德元年授信威将军永嘉内史初高宗委政于喜喜勤心纳忠多所匡益由是十余年间江东狭小遂称全盛唯略地淮北不纳喜谋而吴明彻竟败高宗深悔之皇太子好酒喜尝为言高宗以诫太子太子阴患之至是稍见疏远乃以喜为永嘉内史喜至郡不受俸秩政弘清静民吏便之祯明元年征为光禄大夫道病卒子处冲嗣官至仪同从事中郎中书侍郎　　北魏
　　毛修之
按魏书毛修之传修之字敬文荥阳阳武人也父瑾司马德宗梁秦二州刺史刘裕之擒姚泓留子义真镇长安以修之为司马及赫连屈丐破义真修之被俘遂没统万世祖平赫连昌获修之神中以修之领吴兵讨蠕蠕大檀以功拜吴兵将军领步兵校尉后从世祖征平凉有功迁散骑常侍前将军光禄大夫进大官尚书赐爵南郡公加冠军将军又以修之收三堡功多迁特进抚军大将军金紫光禄大夫太延二年为大都大官卒谥曰恭公　　毛法仁
按魏书毛修之传修之子法仁入国高宗初为金部尚书袭爵后转殿中尚书加散骑常侍法仁言声壮大至于军旅田狩唱呼处分振于山谷和平六年卒赠征东大将军南郡王谥曰威　　毛猛虎
按魏书毛修之传法仁长子猛虎太安中为东宫主书转中舍人又迁中散大夫初袭爵为散骑常侍皇兴中蠕蠕犯塞从显祖讨之有勇决之称太和初卒赠豫州刺史谥曰康公　　毛泰宝
按魏书毛修之传猛虎子泰宝袭爵征卤长史例降为侯卒子干佑袭　　毛畅
按魏书刘思逸传毛畅者以阉寺在肃宗左右黠了甚见知遇为小黄门每承间陈元乂之恶于肃宗元乂之出畅颇有力焉灵太后反政畅恐祸及己乃启肃宗欲诏右卫将军杨津密往杀乂乂妻知之告太后云畅欲废太后太后信之责畅畅出诏书草以呈太后太后读之知无废己状意为小解然乂妻构之不已遂致疑惑未几出畅为顿丘太守密令御史掩畅畅走免寻捕杀之　　毛遐
按陕西通志遐字鸿远三原人为都督府长史萧宝夤败还长安三辅骚扰遐因与弟鸿宾聚乡曲豪杰遂东西略地氐羌多赴之共推鸿宾为盟主既而贼帅宿勤买奴自号京兆王于北地遐诈降之而与鸿宾攻其壁贼自相斫射纵兵追击七栅皆平后宝夤构逆谋遐攻其将卢祖迁擒之又攻破其将侯终德宝夤知内外势异轻将十数骑走巴中孝武帝入关稍迁骠骑大将军仪同三司卒　　毛鸿宾
按陕西通志鸿宾遐弟状貌异人氐羌见者皆畏之后拜岐州刺史明帝以鸿宾兄弟所定地多乃改北地郡为北雍州鸿宾为刺史曰此以昼锦荣卿也改三元县为建忠郡以旌其兄弟及孝武帝与齐神武有隙令鸿宾镇潼关车驾西幸浆糗乏绝鸿宾以酒食迎献从者始解饥渴武帝把其手曰寒松劲草所望于卿也仍留守潼关　　隋
　　毛爽
按尚友录爽受京房律法布管飞灰顺月皆验又每律生五音十二律为六十音因而演之为三百六十音分直一岁之日以配其音　　唐
　　毛若虚
按唐书毛若虚传若虚绛州太平人眉长覆目性残鸷天宝末为武功丞年六十余肃宗还京师擢监察御史数请掊天下财巧傅于法渐见识用寻擢御史中丞上元元年以罪贬宾化尉死　　毛仁
按唐书孝友传序魏县毛仁事亲居丧着至行　　后唐　　毛璋
按五代史毛璋传璋沧州人也梁末戴思远为横海军节度使璋事思远为军校晋已下魏博思远弃沧州出奔璋以沧州降晋以功为贝州刺史璋为人有胆勇累战有功庄宗灭梁拜璋华州节度使在镇多为不法乃徙璋镇昭义璋累历藩镇又在华州得魏王继岌伐蜀余赀既富而骄益为淫侈尝服赭袍饮酒使其所得蜀妓为王衍宫中之戏于前明宗闻而恶之召为金吾上将军东川董璋上书言璋遣子廷赟持书往西川疑其有奸明宗乃遣人追还廷赟并璋下御史狱有司议璋前任藩镇阴畜异图及处班行不慎行止乃停璋见任官勒还私第初廷赟之蜀与其客赵延祚俱及召下狱延祚多捃璋阴事欲言之璋许延祚重赂以灭口既出而璋不与廷祚乃诣台自言并璋复下狱鞫之无状中丞吕梦奇议宥璋璋款上有告者言梦奇受赂而劾狱不尽乃移军巡狱狱吏希旨锻炼璋具伏坐长流儒州已而令所在赐自尽　　宋
　　毛胜
按十国春秋吴越毛胜字公敌晋陵人也仕忠懿王为功德判官性善诙谐喜雅谑自以生居水国餍享群鲜号天馋居士又以地产鱼&#海错四方所无因造水族加恩簿假以沧海龙君之命品叙精奇文章典赡　　毛一鹗
按万姓统谱一鹗三衢人景德间来守吉州莅政清慎官满家永新长子鐩领庆历辛卯乡举授道州法曹次子钺中皇佑壬辰乡试授江州判官　　毛洵
按宋史毛洵传洵字子仁吉州吉水人天圣二年进士又中拔萃科性至孝凡守四官再以亲疾解任执药调膳尝而后进三月不之寝室父应佺通判太平州卒官母高继卒于池阳舟次持锸荷土以为坟手胝面黔亲友不能识庐于墓凡二十一月朝夕哭踊食裁脱粟抱疾归数日而卒郡以孝闻赐其家帛五十匹米五千斛兄溥字文祖亦以哀毁卒于舟中　　毛安舆按宋史毛安舆传安舆嘉州洪雅人年九岁父死负土为坟庐于其侧三年知益州张方平闻之遗以酒饩状其事以闻　　毛渐
按宋史毛渐传渐字正仲衢州江山人第进士知宁乡县熙宁经理五溪条利害以上用是得著作佐郎知安化县召为司农丞提举京西南路常平元佑初知高邮军迁广东转运判官渠阳蛮扰边近臣言渐习知蛮事徙荆湖北路转运判官历提点江西刑狱江东两浙转运副使加集贤校理入为吏部右司郎中以秘阁校理为陕西转运使摄渭秦熙三州未几复摄帅泾原日夜治兵乘夏人犯边遣将捣其虚遂破没烟寨进直龙图阁知渭州命下卒年五十九优赠龙图阁待制　　毛维瞻
按尚友录维瞻西安人以诗名与赵抃同邑相得为山林之乐元丰中出知筠州政平讼理时苏辙谪筠州监酒相与唱和有凤山八&#山房即事十绝　　毛经按尚友录经富川人仕为开封户曹性敏悟一日方与客对奕尹以疑狱就质令罢奕经曰决事奕棋两不相妨呼二吏读款目视局耳听所读已而奕胜而处事中理尹称叹荐之　　毛滂
按尚友录滂字泽民江山人元佑中苏轼守杭州滂为法曹轼得其所为文深器重之后荐于朝擢知秀州所著有东堂集十二卷　　毛晃
按尚友录晃江山人闭门着书留意字学增注礼部韵会行于世　　毛国华
按万姓统谱国华字君玉为于潜令东坡捕蝗至其邑作诗戏之云诗翁憔悴老一官厌见苜蓿堆青盘又云宦游逢此岁年恶飞蝗来时蔽天黑羡君封境稻如云蝗自识人人不识盖有德之士也　　毛注
按宋史毛注传注字圣可衢州西安人举进士知南陵高苑富阳三县皆以治办称大观中御史中丞吴执中荐为御史诏赐对未及而执中罢注辞焉徽宗固命之即以为主客员外郎俄擢殿中侍御史蔡京免相留京师注疏其擅威植党迁侍御史凡所论切于世务迁左谏议大夫张商英为相言者攻之力注亦言其无大臣体然讫以与之交通罢提举洞霄宫居家数岁卒建炎末追复谏议大夫　　毛温
按万姓统谱温富州人仕为钦州灵山簿时交寇陷廉雷等州守令遁走温纠合土豪战胜挫贼事闻召对改秩　　毛友
按万姓统谱友字达可西安人守镇江时方腊残睦歙监司不以实闻友奏言之时宰相朱&#怒其张皇遂与宫观陈瓘曰蔽遮江淮沮遏贼势斯人有助也后为翰林学士　　毛
按尚友录字叔缜江山人为歙州士曹方腊攻城城陷官吏皆遁坐府中贼胁之使降不屈骂贼而死妻谢氏掖其夫不忍去俱遇害事闻赠朝请郎　　毛士毅按万姓统谱士毅富川人仕为化州石城令李接来攻城士毅与尉曰吾与君当以死卫百姓纠合义丁与贼战众寡不敌遂骂贼而死高宗嘉其忠赠承事郎　　毛宏
按万姓统谱宏字叔奇括苍人也大父通彦元佑间以经术词赋与计偕父彻有文行受诗学试为上舍优等以久谒告不及贡居乡以贤德称与邑大夫交虽毫发不干以私县起新学彻治其事学成县令俾为之长以表率后进宏资&#不凡幼同兄宣俱有俊声时目为二毛入太学继试礼部以春秋魁天下宣中绍兴第授宁海簿沈毅有守人莫敢犯　　毛炳
按万姓统谱炳富川人倜傥不羁好读书干道中以平寇功授横贵廉三州都巡检使后交寇犯境死于难累赠太尉忠顺武烈公子维蕃维瞻并登进士第　　毛璞按尚友录璞庐州人干道中进士官至利州路提点刑狱所著有六经解并三余录自号方山子　　毛鼎新
按万姓统谱鼎新字新甫黄岩人历兴国军教授迁改常平司准其长有欲献羡余四十万者鼎新力争以置社仓居官精密所在有能名　　毛友诚
按万姓统谱友诚字伯明平江人初居县市闻谢良佐高弟康叔临传程门学寓巴陵从之游谢弃科举阖户读书尤邃于易教诲后进不倦时龚安国高其行谊即延至领泮宫几十年子蟠与仲晦高弟教岳阳尤加敬礼有集曰玩易手抄既没岳阳祀之泮宫　　毛仁厚按尚友录仁原字及之开禧中与清献公同发解于州其乡旧有义役及之益缉而宏之编户有田二三顷者率不与脱遇惊急勇往当之不以累役者岁或不登发义廪贷之窭甚不责其偿又集同志为诉于州县请公廪给之嘉定己亥岁大侵时及之已感微疾梦数万蚁阻水引以竹乃得渡觉而言曰其殆饥氓需我活耶乃力疾走州县请粟即忤州将勿顾也先是家人忧其殆固止之则应曰饥民苟活我死不憾矣用是病加剧竟卒后十年赵清献公为之表其墓　　毛直方
按尚友录直方字静可建安人咸淳中预荐举入元不仕受徒教学人争趣之有聊复&#二十余卷尝编诗集群玉府三十卷及诗学大成　　毛附凤
按万姓统谱附凤江山人宋室北迁益广二王入闽取道江山元兵追急附凤以义兵遏之二王得入闽而附凤死焉　　毛炳
按尚友录炳丰城人好学不能自给随里人入庐山所获镪赀即市酒尽醉尝醉于道旁有里首张谷掖之而起炳瞑目曰起予者谓谁对曰张谷也炳呵之曰毛炳不干于张谷张谷不学于毛炳醉者自醉醒者自醒醒醉之道两者固殊安用掖为汝可速去无挠予卧由是人颇重之后聚生徒数十讲诵于南台山迨数年自署于斋壁云先生不在此千载只空山因大醉一夕卒有诗集传于世　　金
　　毛子廉
按金史毛子廉传子廉本名八十临潢长泰人材勇善射辽季群盗起募勇士子廉应募以捕盗功授东头供奉官天辅四年招谕临潢子廉率户二千六百来归令就领其众天会三年除上京副留守久之兼盐铁事天眷中除燕京曲院都监子廉在临潢十余年吏民畏爱如一日除宁昌军节度使海陵弒熙宗乃致仕大定二年卒　　毛硕
按金史毛硕传硕字仲权甘陵人宋末试弓马子弟硕中选调高阳关路安抚司准备差使寻辟河间尉再辟兵马都监宗望军至硕以本部迎降齐国建由淮东路第一副将擢知滑州刘麟伐宋充行营中军统制军马天眷间历汴京路山东西路兵马都监皇统元年权知拱州四年真授拱州刺史元帅梁王宗弼承制超授武义将军改知曹州迁郑州防御使寻改通州天德二年充陕西路转运使改河东南路转运使秩满除南京路都转运使大定六年致仕卒　　毛佺按金史蔡八儿传毛佺者恩州人贞佑中为盗宣宗南渡率众归国署为义军招抚哀宗迁蔡以佺为都尉围城之战佺力居多城破自缢其子先佺战没时死事者则有阎忠郝乙王阿驴樊乔焉忠滑州人乙磁州人阿驴樊乔皆河中人　　元
　　毛忠吾
按江西通志忠吾新昌人元末红巾贼起陷新昌忠吾同邹用张子忠李子钧克复州治越五日复陷子忠被执骂贼而死癸巳忠吾同邹用保守逍遥山招郭克敬合兵援本州复之甲午欧祥陷上高忠吾退守古阳寨七年间大小百余战乡境赖以保全后授瑞州护尉　　明
　　毛伦
按万姓统谱伦字有伦鄞人日以谈经论史为事洪武甲戌应荐入觐以母老乞侍养赐归孝诚纯笃母没丧葬如礼晚年与乡先生陈中复乌斯道徐和仲优游半村之间以诗酒琴棋为乐伦为人慷慨不事谀佞博古尚礼一时贤士大夫咸推重之孙弘举进士为给事中　　毛铉
按万姓统谱铉字鼎臣赋性方直生平无妄交风度夷旷视荣利邈如也善诗歌备汉魏以下诸体为文高简有古法洪武中以荐授国子学录弟锐亦以文学著名　　毛节
按武进县志节字伯尚博览经史工诗善书洪武丙子以明经中试后举为乡三老会郡遣节负版诣京过金山有拥雪作将军形者节留题壁间上幸金山见之大称赏索其名于廷臣弗得适诸三老进版上见其名微行访之邀入酒家饮节抽所簪竹簪刺齿上命赋诗有一掠能教万发齐句上曰御史才也薄暮望塔灯命赋结句云光明愿与君心并遍照逃亡草野中上抚掌称善出一缄谓节曰吾有故人守常烦致之至郡开缄乃上手书以节为御史巡按江西敕也守送之任有小姑神岁必以重男女祀一媪子为妖所摄将死为檄召城隍神夜坐堂皇漏下二鼓有绛衣者长跪庭下节让之曰国家命尔为城隍神当为民祛害胡故纵妖神惶恐谢曰某不德实不胜妖小姑神者白狐惑男子者其家老树也明日节令毁小姑祠伐媪家老树一境清宁人称真御史云　　毛泰亨按明外史张紞传毛泰亨者建文朝为吏部侍郎与紞同事紞死泰亨亦死　　毛肇宗
按万姓统谱肇宗字克敬幼孤笃学居僧舍卒业三年不出户永乐甲申登进士第时方重藩臣选吏部以肇宗举授周王府教授王尝因封拜恩遣肇宗入谢既竣事出京上念肇宗有辅导功追召还更赐酒馔以示殊宠肇宗喜吟&#寄兴高远有耶溪集二十卷　　毛胜
按名山藏勋封记南宁伯毛胜初名福寿和宁王阿鲁台之裔祖毛海国初归附授燕山中护卫闲牧官从靖难累升都督同知卒弟安泰袭兄官为羽林前卫世指挥使子济袭有掳获功亡子福寿袭兄官进为都指挥使正统七年征破麓川升左府都督佥事充右参将复征麓川八年论功升都督同知十四年杀寇龙门升左都督还守宣武等门寇犯京师出御寇紫荆关充副总兵征进湖广贵州兴隆等处山峒擒获苗王韦同烈等景泰三年擒贼思机发五年封奉天翊卫宣力武臣特进荣禄大夫柱国伯改名胜禄千石改世券身免一死镇守金齿等处伯四年卒追封侯予谥子荣嗣成化六年文嗣弘治七年良嗣嘉靖三十四年重器嗣卒亡子弟邦器嗣卒亡子四十一年弟国器嗣　　毛吉
按浙江通志吉余姚人景泰五年进士授刑部主事指挥门达等怙势作威志惩其党转广东佥事分巡潮惠剧贼杨辉攻掠城邑吉督众击之杨辉惊溃又击破雷州巨寇部内悉平捷闻升副使总理军务贼又攻河源县吉屡败之狃胜入贼营贼合乘之师溃吉死之赠广东按察使谥忠襄　　毛存诚
按万姓统谱存诚字守一直隶人景泰中乡试中式成化初任南京山东道监察御史时有权贵人纵群小骗民金百两上下和附欲假以宽贷不听卒置于法尝监守皇城四门并光禄寺储其有余者合还于民而守卫官军擅夺之悉按其罪中外闻之凛凛　　毛忠按名山藏勋封记伏羌伯毛忠凉州人曾祖剌反洪武初从军为千户祖拜都征哈密皆战没父宝永乐中从出塞功授百户忠嗣父为官初名哈剌累功行都司都指挥同知始赐毛姓又以功升都督同知赐名忠天顺初以征福建贼功升都督同知充左府总兵镇守甘肃复以剿敌功特进左都督成化三年以从宣城伯&#杀番功多封伯禄千石以讨土胡满四力战中流矢子海孙铠皆没忠见梦曰吾当生擒四赠侯成化五年孙锐嗣追给诰券授奉天翊卫宣力武臣特进荣禄大夫柱国侯予谥世伯禄千石锐于弘治十三年镇两广加太子太傅刘瑾索锐金不能应正德三年落太子太傅夺禄十五勒罢瑾诛卒赠太傅予谥嘉靖三年江嗣卒亡子弟汉嗣卒亡子三十三年弟子柏嗣三十九年登嗣　　毛弘
按明外史毛弘传弘字士广登天顺初进士六年授刑科给事中成化中慈懿太后崩诏别葬弘偕魏元等疏谏未得请合大小臣工伏哭文华门竟得如礼弘在垣中所论列最多声震朝宁三迁至都给事中得疾暴卒　　毛
按万姓统谱&#字国珍任人天顺甲长进士授蒙阴知县先是母久失明&#迎养官舍恳祈于天母目复明人以为孝感在蒙阴有逋税积数年不完征&#召逋者谕之宽其限卒获完某参政以均徭役至意有所需&#曰残下媚上吾不为也参政憾去遂解印归　　毛泰按万姓统谱泰字时亨直隶人生而颖异九岁通经史稍长魁梧明爽言论谔谔年十九领乡荐登成化己丑科进士初任南京刑部主事改北京户部员外郎尝分司居庸关玉田奸民郭刚等诈投荒田三十余顷供奉延福宫香火奉命往勘皆民产也延福宫乃太后所建同事者惧欲有阿坚执不从据实以闻抵罪寻升知四川重庆府到郡值大旱竭力赈救全活者数十万人旱后疫作设医疗视全活亦众弘治甲寅贵州苗乱巡抚者移督军捷奏有彩宝钞之赐改授镇远蛮人悦服逾年致政归田　　毛珵
按吴县志珵字贞甫成化丁未进士授南京工科给事中巨珰薄琮横珵劾之论死寻告归后起补户科寻奉敕广东清储晋兵科右出理山东左参议升浙江左参政致仕林居十年荐起南京鸿胪寺卿升太仆会逆濠叛南京戒严兵部尚书乔宇属珵督颍泗和阳诸军为江表声援濠平进南京右副都御史督视江防引年乞骸改抚郧阳再疏乃允归　　毛纪
按明外史毛纪传纪字维之掖县人成化末进士选庶吉士弘治初授检讨进修撰迁侍读武宗立改左谕德擢侍讲学士正德五年迁户部右侍郎十年拜礼部尚书十二年兼东阁大学士入预机务其秋加太子太保改文渊阁是时帝再游塞上纪偕同官连疏切谏皆不省十四年帝南征纪与杨廷和居守驾旋进武英殿大学士世宗即位录定策功加伯爵再疏辞免嘉靖初帝欲追尊兴献帝阁臣执奏忤旨三年杨廷和蒋冕相继去国纪为首辅执如初欲去本生之称纪与石瑶合疏争之帝召见平台委曲谕意纪终不从朝臣伏阙哭争者俱逮系纪具疏乞原帝怒传旨责纪邀结朋奸背君执私纪乃乞归乡里卒　　毛澄按明外史毛澄传澄字宪清昆山人举弘治六年进士第一授翰林修撰预修会典成进右谕德直讲东宫武宗立进左庶子直经筵以母忧归正德四年刘瑾摘会典小疵贬诸纂修者秩以澄为侍讲服阕进侍讲学士再进学士掌院事历礼部左右侍郎十二年拜尚书其年七月帝始出巡幸澄偕诸大臣疏谏会御史张钦闭居庸关不得出帝乃还帝甫还旋出居庸幸宣府大同历山西至榆林澄屡疏驰谏世宗践阼议献王主祀及尊称澄谋于内阁加称兴王为帝妃为后而以皇太后懿旨行之帝迫于众议乃以十月二日谕廷臣以慈寿皇太后旨加兴王号曰兴献帝妃曰兴国太后皇妃邵氏亦尊为皇太后十二月十日复传谕加称皇帝澄抗疏力争帝意未回澄执奏不已明年嘉靖改元正月清宁宫后三小宫灾澄复以为言会朝臣亦多谏者事迄获止澄端亮有学行论事侃侃不挠帝欲推崇所生尝遣中官谕意至长跪稽首澄骇愕急扶之起其人曰上意也必祈公易议澄奋然曰老臣悖耄不能隳典礼独有一去不与议已耳抗疏引疾至五六上乃许之舟至兴济而卒先是论定策功加澄太子太傅荫锦衣世指挥同知力辞不受赠少傅谥文简　　毛思义
按济南府志思义字继贤阳信人弘治壬戌进士授户部主事转工部都水司郎中出守永平阉人诬奏逮狱言官交章救之谪知安宁州嘉靖改元升陕西副使陟四川大参升越藩伯转台副总督漕运再督南储皆着伟绩年六十七岁卒有海隅集永平录传于世　　毛玉
按明外史毛玉传玉字国珍更字用成云南右卫军家子也其先良乡人弘治十八年进士正德五年由行人擢南京吏科给事中以外艰去起南京兵科又以继母艰去服阕除吏科世宗即位御史曹嘉素轻险仿宋范仲淹百官图分廷臣四等加以品题玉言嘉背违成法变乱国是乞斥之帝从其言贬嘉于外御史许宗鲁为嘉讼请斥玉玉上疏求去帝慰留之时宸濠戚属连逮者数百人玉奉命往讯多所全活再迁左给事中寻伏阙争大礼下狱受杖竟卒后赠光禄少卿　　毛伯温
按明外史毛伯温传伯温字汝厉吉水人祖超广西知府伯温举正德三年进士授绍兴府推官擢御史巡按福建河南嘉靖初迁大理寺丞擢右佥都御史巡抚宁夏李福达狱起坐为大理时失入褫职归用荐起故官抚山西移顺天皆未赴改理院事进左副都御史为赵府宗人佑椋所讦复禠职十五年礼部尚书夏言以安南久失朝贡请讨之遂起伯温右都御史治兵待命以父丧辞不许明年五月至京上方略六事会安南世孙黎宁诉莫登庸弒逆请兴师复雠帝疑其不实命暂缓师使伯温协理院事伯温引疾不出至禫除始起视事其冬迁工部尚书十七年命仍协理院事明年帝幸承天诏伯温总督宣大山西军务俄选宫僚加兼太子宾客募军三千防守给以闲田永除其赋边防赖焉录功加太子少保是时登庸惧讨乞降帝下廷议抚剿之宜咸言当讨帝从之闰七月命伯温南征仍谕登庸父子如果悔罪降待以不死十九年伯温进驻南宁檄安南臣民谕以天朝兴灭继绝之义罪止登庸父子而宣谕登庸纳款即如诏书宥罪登庸大惧束身来归伯温驰疏以闻帝大悦论功加太子太保二十一年还朝复理院事其年十月张瓒卒伯温代为兵部上边防二十四事军令一新二十三年秋顺天巡抚朱方以防秋毕请撤客兵未几寇大入直逼畿辅帝震怒并械总督翟鹏遣戍毙方杖下御史舒汀言方止议撤蓟兵而并撤宣大则伯温与职方郎韩最也帝遂削伯温籍归疽发背卒穆宗立复官天启初追谥襄懋　　毛宪
按武进县志宪字式之别号古庵正德辛未进士授给事中时内竖擅权国事日非宪疏大臣怙势为奸利者数人内外肃然未几以病请告病痊复给事中武宗储嗣未建举朝讳不敢发宪疏请不报谢病归学者称为古庵先生　　毛凤韶
按麻城县志凤韶字瑞成正德进士知浦江县擢御史上弭灾八事巡按陕西云南守令以下皆望风解印绶去寻谪嘉定州判历升推官同知终云南佥事　　毛凤起按麻城县志凤起字瑞东号道峰少习制举业后弃之从游于王阳明嘉靖壬辰诏举贤良敦行遗逸之士有司以凤起应不就　　毛彦恭
按浙江通志彦恭遂安人敦尚古道祖希成好施予为乡闾重至彦恭子姓益繁创祠睦族建立义塾四方来学者给以膏火之赀输粟义仓以赈贫乏六世同居食指百数嘉靖间事闻诏旌其门　　毛衢
按万姓统谱衢字大亨吴江人嘉靖二年进士明敏有才历升刑部主事历员外郎四川按察司副使　　毛恺按明外史王廷传给事中张齐者尝行边受贾人金事稍泄阴求徐阶子璠居间璠谢不见齐恨遂论阶阶引疾去廷因发齐奸下齐诏狱刑部尚书毛恺当齐戍诏释为民高拱再相廷恐其修&#而恺亦阶所引遂先后乞休以避之拱寻嗾给事中周芸御史李纯朴讼齐事谓廷恺阿阶意屈法徇私诏夺恺职廷斥为民万历初齐以不谨罢恺已前卒浙江巡按御史谢廷杰讼恺狷洁守正诏复恺官恺字达和江山人嘉靖十四年进士授行人擢御史坐论洗马邹守益不当投散地为执政所恶谪宁国推官历刑部尚书赠太子少保谥庄简　　毛起
按万姓统谱起字潜滨夹江人嘉靖丁未进士由庶吉士谪外历苏州府有文名人称青城先生　　毛洪麒
按浙江通志洪麒字伯祥号露山龙游人嘉靖丁未进士令番禺以忤监司左迁为常德广平倅全活饥民甚众司马赣州贼首章琏叛乱练兵进讨直捣贼巢迁备兵豫章辑宁奏绩倡明理学居乡议建龙洲塔起凤翔洲神庙为水口障邑人士深利赖焉　　毛鹏按畿辅通志鹏字汝南枣强人嘉靖丁未进士筮仕江阴令奏最召拜御史出按宣大条边务至百六十余疏擢太仆少卿寻升佥都御史巡抚宁夏擢都察院右副都御史巡抚山西以疾乞归卒　　毛钢
按畿辅通志钢字伯炼蓟州人嘉靖癸丑进士授汝宁推官置崇藩校于法历兵部郎中出守杭州秉宪浙江荡平矿寇晋秩太仆卿历官户部尚书致仕　　毛士龙按明外史王允成传毛士龙字伯高宜兴人万历四十一年进士授杭州推官熹宗即位擢刑科给事中杨涟去国抗疏请留天启改元正月疏论三案帝是之李选侍之移宫也其内竖刘朝田诏刘进忠等五人以盗资下狱尚书黄克缵庇之数称其冤帝不从论死是年五月魏进忠用事朝等进重赂令其下李文盛等上疏鸣冤进忠即传旨贷死旨下刑科士龙抄参者三旨几中寝克缵乃陈其冤状进忠传旨立释士龙愤劾克缵等罪由是进忠及诸奄衔士龙刺骨九月士龙劾顺天府丞邵辅忠奸贪辅忠大惧朝等因诱以超擢令攻士龙辅忠遂讦士龙官杭州时盗库纳妓进忠从中下其疏尚书周嘉谟等言两人所讦皆风闻请宽贷进忠不从削士龙籍辅忠落职闲住进忠后易名忠贤显盗国柄恨士龙未已四年令其私人张纳劾之再命削籍明年入之汪文言狱遣戍平阳卫六年御史刘徽复劾士龙下法司逮治士龙知忠贤必杀己夜中穴墙遁潜至家载妻子浮太湖以免庄烈帝嗣位忠贤伏诛朝士为士龙称冤诏尽赦其罪士龙始诣阙谢恩命复官致仕至崇祯十四年里人周延儒再相始起漕储副使督苏松诸郡粮明年入为太仆少卿又明年擢左佥都御史谢病归国变后卒　　毛文龙
按明外史袁崇焕传毛文龙者仁和人以都司援朝鲜逗遛辽东辽东失自海道逃回授总兵累加至左都督挂将军印赐尚方剑设军镇皮岛崇焕阅兵抵岛斩之　　毛羽健
按明外史毛羽健传羽健字芝田公安人天启二年进士除万县知县调繁巴县崇祯元年征授御史极陈驿递之害帝令所司痛革积困为苏及袁崇焕下狱主事陆澄源以羽健尝疏誉崇焕劾之落职归卒　　毛文炳按河南通志文炳郑州人崇祯戊辰进士任太原守道闯贼破城死之

　高姓部列传三
　　北齐二
　　高孝瑜
按北齐书河南康舒王孝瑜传河南康舒王孝瑜字正德文襄长子也初封河南郡公齐受禅进爵为王历位中书令司州牧初孝瑜养于神武宫中与武成同年相爱及武成即位礼遇特隆尔朱御女名摩女本事太后孝瑜先与之通后因太子婚夜孝瑜窃与之言武成大怒顿饮其酒三十七杯使娄子彦载以出鸩之于车至西华门烦热躁闷投水而绝子弘节嗣　　高孝珩
按北齐书广宁王孝珩传广宁王孝珩文襄第二子也历位司州牧尚书令司空司徒录尚书大将军大司马孝珩爱赏人物学涉经史好缀文有伎艺尝于厅事壁自画一苍鹰见者皆以为真又作朝士图亦当时之妙绝后主自晋州败奔邺孝珩为沧州刺史以五千人会任城王于信都共为匡复计齐叛臣乞扶令和以&#刺孝珩坠马遂见掳至长安依例授开府县侯寻卒　　高孝琬
按北齐书河间王孝琬传河间王孝琬文襄第三子也天保元年封天统中累迁尚书令初突厥与周师入太原武成将避之而东孝琬叩马谏请委赵郡王部分之必整齐帝从其言周军退拜并州刺史孝琬以文襄世嫡骄矜自负和士开与祖珽谮之帝怒使武卫倒鞭挝之折其两胫而死子正礼嗣幼聪颖能诵左氏春秋齐亡迁&#州卒　　高长恭
按北齐书兰陵武王长恭传兰陵武王长恭一名孝瓘文襄第四子也累迁并州刺史突厥入晋阳长恭尽力击之历司州牧青瀛二州颇受财货后为太尉与段韶讨柏谷又攻定阳前后以战功别封巨鹿长乐乐平高阳等郡公后主忌之武平四年五月帝使徐之范饮以毒药遂薨　　高延宗
按北齐书安德王延宗传安德王延宗文襄第五子也幼为文宣所养年十二犹骑置腹上问欲作何王对曰欲作冲天王文宣问杨愔愔曰天下无此郡名愿使安于德于是封安德焉为定州刺史后历司徒太尉相国并州刺史总山西兵事后主奔邺在并将率咸请延宗即皇帝位改武平七年为德昌元年周军围晋阳延宗战力屈走至城北于人家见禽未几周武诬后主及延宗等云遥应穆提婆反使并赐死　　高绍信按北齐书渔阳王绍信传渔阳王绍信文襄第六子也历特进开府中领军护军青州刺史齐灭死于长安　　高绍德
按北齐书太原王绍德传太原王绍德文宣第二子也天保末为开府仪同三司武成因怒李后骂绍德曰你父打我时竟不来救以刀环筑杀之亲以土埋之游豫园武平元年诏以范阳王子辨才为后袭太原王　　高绍义
</div>
    <div class="pagination">
<a href="氏族典卷诸姓部_page284.html">上一页</a><span>...</span><a href="氏族典卷诸姓部_page280.html">280</a><a href="氏族典卷诸姓部_page281.html">281</a><a href="氏族典卷诸姓部_page282.html">282</a><a href="氏族典卷诸姓部_page283.html">283</a><a href="氏族典卷诸姓部_page284.html">284</a><span class="current-page">285</span><a href="氏族典卷诸姓部_page286.html">286</a><a href="氏族典卷诸姓部_page287.html">287</a><a href="氏族典卷诸姓部_page288.html">288</a><a href="氏族典卷诸姓部_page289.html">289</a><a href="氏族典卷诸姓部_page290.html">290</a><span>...</span><a href="氏族典卷诸姓部_page286.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
