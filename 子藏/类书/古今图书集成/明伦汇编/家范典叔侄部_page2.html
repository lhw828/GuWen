<!DOCTYPE html>
<html>
 <head>
  <meta charset="utf-8"/>
  <title>
   家范典叔侄部 - 第 2 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   家范典叔侄部 - 第 2 页/共 2 页
  </h1>
  <div class="content">
   王戎传戎从子将婚戎遗其一单衣婚讫而更责取华表传表子廙遭丧旧例葬讫复任廙固辞有违忤之咎遂于丧服中免廙官大鸿胪何遵奏免为庶人不应袭封请以表世孙混嗣表混以世孙当受封逃避断发阳狂病喑不能语故得不拜世咸称之潘岳传岳从子尼少有清才与岳俱以文章见知陈骞传骞弟稚与其子舆忿争遂说骞子女秽行舆历将校左军大司农侍中坐与叔父不睦出为河内太守陶侃传侃兄子舆果烈善战后与杜弢战舆被重创卒侃哭之曰丧吾家宝三军皆为之垂涕慕容皝载记阳裕字士伦右北平无终人也少孤兄弟皆早亡单茕独立虽宗族无能识者惟叔父耽幼而奇之曰此儿非惟吾门之标秀乃佐时之良器也慕容□载记□寝疾谓慕容恪曰吾所疾惙然当恐不济修短命也复何所憾但二寇未除景茂冲幼虑其未堪多难吾欲远追宋宣以社稷属汝恪曰太子虽幼天纵聪圣必能胜残刑措不可以乱正统也□怒曰兄弟之间岂虚饰也恪曰陛下若以臣堪荷天下之任者宁不能辅少主乎□曰汝若行周公之事吾复何忧李绩清方忠亮堪任大事汝善遇之及暐立慕容恪欲以绩为尚书右仆射暐恨绩往言不许恪屡请乃谓恪曰万机之事委之叔父伯阳一人暐请独裁绩遂忧死暐初封中山王寻立为太子及□死群臣欲立慕容恪恪辞曰国有储君非吾节也于是立暐苻坚载记坚兄法子东海公阳与王猛子散骑侍郎皮谋反事泄坚问反状阳曰礼云父母之仇不同天地臣父哀公死不以罪齐襄复九世之仇而况臣也皮曰臣父丞相有佐命之勋而臣不免贫馁所以图富也坚流涕谓阳曰哀公之薨事不在朕卿宁不知之让皮曰丞相临终托卿以十具牛为田不闻为卿求位知子莫若父何斯言之征也皆赦不诛徙阳于高昌皮于朔方之北慕容超载记超字祖明德兄北海王纳之子苻坚破邺以纳为广武太守数岁去官家于张掖德之南征留金刀而去及垂起兵山东苻昌收纳及德诸子皆诛之纳母公孙氏以耄获免纳妻段氏方娠未决囚之于郡狱狱掾呼延平德之故吏也常有死罪德免之至是将公孙及段氏逃于羌中而生超焉年十岁而公孙氏卒临终授超以金刀曰若天下太平汝得东归可以此刀还汝叔也平又将超母子奔于吕光及吕隆降于姚兴超又随凉州人徙于长安超母谓超曰吾母子全济呼延氏之力平今虽死吾欲为汝纳其女以答厚惠于是娶之超自以诸父在东恐为姚氏所录乃阳狂行乞秦人贱之惟姚绍见而异焉劝兴拘以爵位召见与语超深自晦匿兴大鄙之谓绍曰谚云妍皮不裹痴骨妄语耳由是得去来无禁德遣使迎之超不告母妻乃归及至广固呈以金刀且宣祖母临终之言德抚之号恸超身长八尺腰带九围精彩秀发容止可观德甚加礼遇始名之曰超封北海王拜侍中骠骑大将军司隶校尉开府置佐吏德无子欲以超为嗣故为超起第于万春门内朝夕观之超亦深达德旨入则尽欢承奉出则倾身下士于是内外称美焉顷之立为太子及德死以义熙元年僭嗣伪位沮渠蒙逊载记蒙逊临松卢水胡人也其先世为匈奴左沮渠遂以官为氏焉蒙逊博涉群史颇晓天文雄杰有英略滑稽善权变梁熙吕光皆奇而惮之故常游饮自晦会伯父罗仇曲粥从吕光征河南光前军大败曲粥言于兄罗仇曰主上荒耄骄纵诸子朋党相倾谗人侧目今军败将死正是智勇见猜之日可不惧乎吾兄弟素为所惮与其经死沟渎岂若勒众向西平出苕藋奋臂大呼凉州不足定也罗仇曰理如汝言但吾家累世忠孝为一方所归宁人负我无我负人俄而皆为光所杀宗姻诸部会葬者万余人蒙逊哭谓众曰昔汉祚中微吾之乃祖翼奖窦融保宁河右吕王昏耄荒虐无道岂可不上继先祖安时之志使二父有恨黄泉众咸称万岁遂斩光中田护军马邃临松令井祥以盟一旬之间众至万余屯据金山隆安五年梁中庸等推蒙逊为凉州牧张掖公蒙逊伯父中田护军亲信临松太守孔笃并骄奢侵害百姓苦之蒙逊曰乱吾国者二伯父也何以纪纲百姓乎皆令自杀何法盛晋中兴书何充字次道年在童龀伯父邃谓之曰我为小儿时亡伯车骑谓我汝后当与伯父争名汝今器宇深弘亦当出我右陈留耆旧传高□字孝甫敦厚少文华有深沉之量抚育兄孤子五人恩谊甚笃琅邪相何英嘉其行履以女妻焉奚弥字伯仁年十岁叔父兰部济阴从事与俱猎县进酒肉弥不肯尝问其故答曰闻之临其事不食其食兰然其言还而不受贞洁之质由是以彰也世说新语□鉴遭永嘉丧乱穷馁乡人共饴之公常携兄子外甥周翼二小儿往食乡人曰各自穷馁以君之贤共欲存君耳恐不能兼饴公于是独往食辄含饭着两颊还吐与二儿王汝南既除所生服遂停墓所兄子济每来拜墓略不过叔叔亦不候脱时过止寒温而已晋桓元车骑将军冲之侄也车骑与故文武别因指语元曰此汝家故佐吏元应声痛哭车骑每自目己坐曰灵宝成人当以此坐还之鞠爱过于所生小名录王右军在南丞相与书每叹子侄不令云虎虎犊还其所知王临之字仲产仆射彪之子位至东城太守王右军曰我家阿林情章太出苏氏家语晋羊祜年十五岁而孤事伯母蔡氏以孝闻宋书谢弘微传弘微陈郡阳夏人也祖韶车骑司马父思武昌太守从叔峻司空琰第二子也无后以弘微为嗣弘微本名密犯所继内讳故以字行童幼时精神端审时然后言所继叔父混名知人见而异之谓思曰此儿深中夙敏方成佳器有子如此足矣年十岁出继所继父于弘微本缌麻亲戚中表素不相识率意承接皆合礼衷义熙初袭峻爵建昌县侯弘微家素贫俭而所继丰泰唯受书数千卷国吏数人而已遗财禄秩一不关豫混闻而惊叹谓国郎中令漆凯之曰建昌国禄本应与北舍共之国侯既不措意今可依常分送弘微重违混言乃少有所受混风格高峻少所交纳唯与族子灵运瞻曜弘微并以文义赏会尝共宴处居在乌衣巷故谓之乌衣之游混五言诗所云昔为乌衣游戚戚皆亲侄者也其外虽复高流时誉莫敢造门瞻等才辞辨富弘微每以约言服之混特所敬贵号曰微子谓瞻等曰汝诸人虽才义丰辨未必皆众心至于领会机赏言约理要故当与我共推微子常云阿远刚躁负气阿客博而无检曜恃才而持操不笃晦自知而纳善不周设复功济三才终亦以此为恨至如微子吾无间然又云微子异不伤物同不害正若年迨六十必至公辅尝因酣宴之余为韵语以奖劝灵运瞻等曰康乐诞通度实有名家韵若加绳染功剖莹乃琼瑾宣明体远识□达且沉隽若能去方执穆穆三才顺阿多标独解弱冠纂华荫质胜诫无文其尚又能峻通远怀清悟采采标兰讯直辔鲜不踬抑用解偏吝微子基微尚无□由慕蔺勿轻一篑少进往将千仞数子勉之哉风流由尔振如不犯所知此外无所慎灵运等并有诫厉之言惟弘微独尽褒美曜弘微兄多其小字也远即瞻字灵运小名客儿晋世名家身有国封者起家多拜员外散骑侍郎弘微亦拜员外散骑琅琊王大司马参军义熙八年混以刘毅党见诛妻晋陵公主改适琅琊王练公主虽执意不行而诏与谢氏离绝公主以混家事委之弘微混仍世宰辅一门两封田业十余处僮仆千人唯有二女年数岁弘微经纪生业事若在公一钱尺帛出入皆有文簿迁通直郎高祖受命晋陵公主降为东乡君以混得罪前代东乡君节义可嘉听还谢氏自混亡至是九载而室宇修整仓库充盈门徒业使不异平日田畴垦辟有加于旧东乡君叹曰仆射平生重此子可谓知人仆射为不亡矣中外姻亲道俗义旧见东乡之归者入门莫不叹息或为之涕流感弘微之义也性严正举止必循礼度事继亲之党恭谨过常伯叔二母归宗两姑晨夕瞻奉尽其诚敬内或传语通讯辄正其衣冠婢仆之前不妄言笑由是尊卑小大敬之若神宗炳传炳字少文闲居无事高祖召为太尉参军不就二兄蚤卒孤累甚多家贫无以相赡颇营稼穑高祖数致饩赉其后子弟从禄乃悉不复受江智渊传智渊父僧安太子中庶子世父夷有盛名夷子湛又有清誉父子并贵达智渊父少无名问湛礼敬甚简智渊常以为恨自非节岁不入湛门蔡廓传廓兄轨少子兴宗兴宗年十岁失父哀毁有异凡童廓罢豫章郡还起二宅先成东宅与轨廓亡而馆字未立轨罢长沙郡还送钱五十万以补宅直兴宗年十岁白母曰一家由来丰俭必共今日宅价不宜受也母悦而从焉轨有愧色谓其子淡曰我年六十行事不及十岁小儿谢晦传晦为荆州甚有自矜之色将之镇诣从叔光禄大夫淡别淡问晦年答曰三十三淡笑曰昔荀中郎年二十七为北府都督卿比之已为老矣晦有愧色临川烈武王道规传道规高祖少弟也无子以长沙景王第二子义庆为嗣义庆幼为高祖所知常曰此吾家丰城也王诞传诞少有才藻晋孝武帝崩从叔尚书令珣为哀策文久而未就谓诞曰犹少序节物一句因出本示诞诞揽笔便益之接其秋冬代变后云霜繁广除风回高殿珣嗟叹清拔因而用之谢方明传方明随伯父吴兴太守邈在郡孙恩寇会稽东土诸郡皆响应吴兴民胡桀郜骠破东迁县方明劝邈避之不从贼至被害方明逃窜遂免初邈舅子长乐冯嗣之及北方学士冯翊仇元达俱往吴兴投邈并舍之郡学礼待甚简二人并忿愠遂与恩通谋恩常为嗣之等从者夜入郡见邈众遁不悟本欲于吴兴起兵事趣不果乃迁于会稽及郜等攻郡嗣之元达并豫其谋刘牢之谢琰等讨恩恩走入海嗣之等不得同去方更聚合方明结邈门生义故得百余人掩讨嗣之等悉禽而手刃之袁顗传顗死时年四十七太宗忿顗违叛流尸于江弟子彖微服求访四十一日乃得密致丧瘗于石头后冈与一旧奴躬共负土谢瞻传瞻字宣远一名檐字通远陈郡阳夏人卫将军晦第三兄也为桓伟安西参军楚台秘书郎瞻幼孤叔母刘抚养有恩纪兄弟事之同于至亲刘弟柳为吴郡将姊俱行瞻不能违解职随从为柳建威长史胡藩传藩少孤居丧以毁称太守韩伯见谓藩叔尚书少广曰卿此侄当以义烈成名袁淑传淑字阳源少有风气年数岁伯湛谓家人曰此非凡儿宗□传□字元干南阳人也叔父炳高尚不仕□年少时炳问其志□曰愿乘长风破万里浪炳曰汝不富贵即破我家矣炳素高节诸子群从皆好学而□独任气好武故不为乡曲所称沈庆之传废帝狂悖无道庆之尽言谏争帝不悦乃遣庆之从子攸之赍药赐庆之死时年八十庆之之死也不肯饮药攸之以被揜杀之刘秀之传秀之字道宝大明元年征为右卫将军明年迁丹阳尹先是秀之从叔穆之为丹阳与子弟于厅事上饮宴秀之亦与焉厅事柱有一穿穆之谓子弟及秀之曰汝等试以栗遥掷此柱若能入穿后必得此郡穆之诸子并不得中唯秀之独入焉时赊市百姓物不还钱市道嗟怨秀之以为非宜陈之甚切虽纳其言竟不从王球传球兄子履进利为行深结刘湛委诚大将军彭城王义康与刘斌孔引季等并有异志球每训厉不纳自大将军从事中郎转太子中庶子流涕诉义康不愿违离以此复为从事中郎太祖甚衔之及湛诛之夕履徒跣告球球命为取履先温酒与之谓曰常日语汝何如履悕惧不得答球徐曰阿父在汝亦何忧命左右扶即还斋上以球故履得免死废于家王元谟传元谟幼而不群世父蕤有知人鉴常笑曰此儿气概高亮有太尉彦云之风袁粲传粲字景倩陈郡阳夏人太尉淑兄子也父濯扬州秀才蚤卒祖母哀其幼孤名之曰愍孙伯叔并当世荣显而愍孙饥寒不足母琅邪王氏太尉长史诞之女也躬事织纺以供朝夕愍孙少好学有清才有欲与从兄顗婚者伯父洵即顗父曰顗不堪政可与愍孙婚耳时愍孙在坐流涕起出蚤以操立志行见知许昭先传昭先义兴人也叔父肇之坐事系狱七年不判子侄二十许人昭先家最贫薄专独料诉无日在家饷馈肇之莫非珍新家产既尽卖宅以充之肇之诸子倦怠昭先无有懈息如是七载尚书沈寅之嘉其操行肇之事由此得释本邑补主簿昭先以叔未仕又固辞沈道虔传道虔吴兴武康人也少仁爱好老易居县北石山下孙恩乱后饥荒县令庾肃之迎出县南废头里为立小宅临溪有山水之玩时复还石山精庐与诸孤兄子共釜庾之资困不改节冬月无复衣戴融闻而迎之为作衣服并与钱一万既还分身上衣及钱悉供诸兄弟子无衣者太祖闻之遣使存问赐钱三万米二百斛悉以嫁娶孤兄子小名录刘秀之小字阿秀瑀叔秀之为丹阳尹瑀与亲故书曰吾家黑面阿秀遂居刘安众处朝廷不为多士湘州刺史王蕴太后兄弟有胆力以父楷名宦不达将欲自奋每抚剑曰龙泉太阿汝知我者叔父景文曰阿答灭我门户蕴答曰与童乌贵贱觉异童乌景文子绚小字阿答蕴小字后与刘秉袁粲举兵死三十国春秋刘镇之毅季父也谓毅等曰汝辈才力势运足以得志当身事耳我不就汝求位求财又不受汝罪累每见毅等导从吏卒到门辄骂诟之毅甚敬畏每至宅数百步止与白衣数人而进及毅败天下服其先见而刘裕敬遇之南齐书柳世隆传世隆字彦绪河东解人也祖凭冯翊太守父叔宗早卒世隆少有风器伯父元景宋大明中为尚书令独赏爱之异于诸子言于孝武帝曰三公一人是将来事也海陵王休茂为雍州辟世隆为迎主簿除西阳王抚军法曹行参军出为虎威将军上庸太守帝谓元景曰卿昔以虎威之号为随郡今复以授世隆使卿门世不绝公也王僧虔传僧虔伯父太保弘父昙首右光禄大夫昙首兄弟集会诸子孙弘子僧达下地跳戏僧虔年数岁独正坐采蜡烛珠为凤凰弘曰此儿终当为长者僧虔孝武初出为武陵太守兄子俭于中途得病僧虔为废寝食同行客慰喻之僧虔曰昔马援处儿侄之间一情不异邓攸于弟子更逾所生吾实怀其心诚未异古亡兄之嗣不宜忽诸若此儿不救便当回舟谢职无复游官之兴矣建元二年迁湘州刺史世祖即位僧虔以风疾欲陈解会迁侍中左光禄大夫开府仪同三司僧虔少时群从宗并会客有相之者云僧虔年位最高仕当至公余人莫及也及授僧虔谓兄子俭曰汝任重于朝行当有八命之礼我若复有此授则一门有二台司实可畏惧乃固辞不拜上优而许之改授侍中特进左光禄大夫客问僧虔固让之意僧虔曰君子所忧无德不忧无宠吾衣食周身荣位已过所惭庸薄无以报国岂容更授高爵方贻官谤邪兄子俭为朝宰起长梁斋制度小过僧虔视之不悦竟不入户俭即毁之张绪传绪少知名清简寡欲叔父镜谓人曰此儿今之乐广也陆澄传澄弟鲜扬州主簿顾测以两奴就鲜质钱鲜死子晖诬为卖券澄为中丞测与书相往反后又笺与太守萧缅云澄欲遂子弟之非未近义方之训此趋贩所不为况搢绅领袖儒宗胜达乎测遂为澄所排抑世以此少之竟陵文宣王子良传初豫章王嶷葬金牛山文惠太子葬夹石子良临送望祖硎山悲感叹曰北瞻吾叔前望吾兄死而有知请葬兹地既薨遂葬焉何昌传昌字俨望庐江灊人也少而淹厚为伯父司空尚之所遇袁彖传彖字伟才父觊武陵太守彖少有风疾好属文及元言举秀才历诸王府参军不就觊临终与兄顗书曰史公才识可嘉足懋先基矣史公彖之小字也彖幼而母卒养于伯母王氏事之如亲闺门中甚有孝义刘怀珍传怀珍字道玉伯父奉伯宋世为陈南顿二郡太守怀珍幼随奉伯至寿阳豫州刺史赵伯符出猎百姓聚观怀珍独避不视奉伯异之曰此儿方兴吾宗张岱传岱兄子弟恕诛吴郡太守刘遐太祖欲以恕为□陵郡岱曰恕未娴从政美锦不宜滥裁太祖曰恕为人我所悉且又与同勋自应有赏岱曰若以家贫赐禄此所不论语功推事臣门之耻垣崇祖传崇祖字敬远年十四有干略伯父豫州刺史护之谓门宗曰此儿必大成吾门汝等不及也沈驎士传驎士字云祯吴兴武康人也少时称疾不与人物通养孤兄子义着乡曲作元散赋以绝世徐伯珍传伯珍字文楚少孤贫叔父璠之与颜延之友善还祛蒙山立精舍讲授伯珍往从学积十年究寻经史游学者多依之韩灵敏传吴兴乘公济妻姚氏生二男而公济及兄公愿干伯并卒各有一子欣之天保姚养育之卖田宅为娶妇自与二男寄止邻家明帝诏为其二子婚表门闾复徭役王融传融迁秘书丞从叔俭初有仪同之授融赠诗及书俭甚奇惮之笑谓人曰穰侯印讵便可解寻迁丹阳丞梁书王份传份兄奂于雍州被诛奂子肃奔于魏份自拘请罪齐世祖知其诚款喻而遣之属肃屡引魏人来侵疆场世祖尝因侍坐从容谓份曰比有北信不份敛容对曰肃既近忘坟柏宁远忆有臣帝亦以此亮焉沈顗传顗字处默吴兴武康人也父坦之齐都官郎顗幼清静有至行慕黄叔度徐孺子之为人读书不为章句著述不尚浮华常独处一室人罕见其面顗从叔勃贵显齐世每还吴兴宾客填咽顗不至其门勃就之顗送迎不越于阃勃叹息曰吾乃今知贵不如贱蔡道恭传道恭为司州刺史天监三年魏围司州会道恭疾笃乃呼兄子僧勰从弟灵恩及诸将帅谓曰吾受国厚恩不能破灭寇贼今所苦转笃势不久支汝等当以死固节无令吾没有遗恨又令取所持节谓僧勰曰禀命出疆凭此而已即不得奉以还朝方欲携之同逝可与棺柩相随众皆流涕长沙嗣王业传业字静旷高祖长兄懿之子也宣武之难与二弟藻象俱逃匿高祖既至乃赴于军业性敦笃所在留惠深信因果笃诚佛法高祖每嘉叹之薨谥曰元藻字靖艺元王弟也少立名行志操清洁高祖每叹曰子弟并如迦叶吾复何忧迦叶藻小名也入为安左将军尚书左仆射加侍中藻固辞不就诏不许大同五年迁中卫将军开府仪同三司中书令侍中如故藻性恬静独处一室□有膝痕宗室衣冠莫不楷则常以爵禄太过每思屏退门庭闲寂宾客罕通太宗尤敬爱之自遭家祸恒布衣蒲席不食鲜禽非在公庭不听音乐高祖每以此称之永阳郡王伯游传伯游字士仁高祖次兄敷之子美风神善言元理天监元年四月诏曰兄子伯游虽年识未弘意尚粗可浙东奥区宜须抚□可督会稽东阳新安永嘉临海五郡诸军事辅国将军会稽太守吕僧珍传僧珍字元瑜东平范人也高祖欲荣之使为本州乃授使持节平北将军南兖州刺史僧珍在任平心率下不私亲戚从父兄子宏以贩葱为业僧珍既至乃弃业欲求州官僧珍曰吾荷国重恩无以报效汝等自有常分岂可妄求叨越但当速反葱肆耳裴邃传之高字如山邃兄中散大夫髦之子也起家州从事新都令奉朝请迁参军颇读书少负异气常随叔父邃征讨所在立功甚为邃所器重戎政咸以委焉沈瑀传瑀字伯瑜叔父昶事宋建平王景素景素谋反昶先去之及败坐系狱瑀诣台陈请得免罪由是知名韦睿传睿字怀文伯父祖征累为郡守每睿之职祖之如子时睿内兄王□姨弟杜恽并有乡里盛名祖征谓睿曰汝自谓何如□恽睿谦不敢对祖征曰汝文章或小减学识当过之然而干国家成功业皆莫汝逮也萧琛传琛字彦瑜年数岁从伯惠开抚其背曰必兴吾宗刘苞传苞字孝尝彭城人也父愃齐太子中庶子苞四岁而父终及年六七岁见诸父常泣时世叔父悛绘并显贵苞母谓其畏惮怒之苞对曰早孤不及有识闻诸父多相似故心中欲悲无有他意因而歔欷母亦恸甚初苞父母及两兄相继亡没悉瘗焉苞年十六始移墓所经营改葬不资诸父未几而皆毕绘常异之刘昭传昭字宣卿幼清警七岁通老庄义既长善属文初昭伯父肜集众家晋书注干宝晋纪为四十卷至昭又集后汉同异以注范书世称博悉谢几卿传几卿免官居宅虽不持操检然于家门笃睦兄才卿早卒其子藻幼孤几卿抚养甚至及藻成立历清官公府祭酒主簿皆几卿奖训之力也世以此称之贺琛传琛字国宝会稽山阴人也伯父玚步兵校尉为世硕儒琛幼玚授其经业一闻便通义理玚异之常曰此儿当以明经致贵玚卒后琛家贫常往还诸暨贩粟以自给闲则习业尤精三礼初玚于乡里聚从教授至是又依琛焉王规传规字威明八岁以丁所生母忧居丧有至性叔父暕深器重之常曰此儿吾家千里驹也刘孺传孺字孝稚幼聪敏七岁能属文年十四居父丧毁瘠骨立宗党咸异之服阕叔父瑱为义兴郡携以之官常置坐侧谓宾客曰此儿吾家之明珠也庾仲容传仲容幼孤为叔父泳所养既长杜绝人事专精笃学昼夜手不辍卷初为安西法曹行参军泳时已贵显吏部尚书徐勉拟泳子宴婴为宫僚泳垂泣曰兄子幼孤人才粗可愿以宴婴所回用之勉许焉因转仲容为太子舍人迁安成王主簿宋齐语录梁特进沈约撰史王希聃常问曰从叔太常何故无传约戏之曰贤从叔者何可载答曰从叔惟忠与孝君当不以忠孝为美约有惭色陈书南康愍王昙朗传昙朗高祖母弟忠壮王休先之子也昙朗少孤尤为高祖所爱宠逾诸子有□力善绥御侯景平后起家为著作佐郎高祖北济江围广陵宿预人东方光据乡建义乃遣昙朗与杜僧明自淮入泗应赴之齐援大至昙朗与僧明筑垒抗御寻奉命班师以宿预义军三万家济江高祖诛王僧辩留昙朗镇京口知留府事绍泰元年除中书侍郎监南徐州二年徐嗣徽任约引齐寇攻逼京邑寻而请和求高祖子侄为质时四方州郡多未宾京师虚弱粮运不继在朝文武咸愿与齐和亲高祖难之而重违众议乃言于朝曰孤谬辅王室而使蛮夷猾夏不能戡殄何所逃责今在位诸贤且欲息肩偃武与齐和好以静边疆若违众议必谓孤惜子侄今决遣昙朗弃之寇庭且齐人无信窥窬不已谓我浸弱必当背盟齐寇若来诸君须为孤力斗也高祖虑昙朗惮行或奔窜东道乃自率步骑往京口迎之以昙朗还京师仍使为质于齐齐果背约复遣萧轨等随嗣徽渡江高祖与战大破之虏萧轨东方光等齐人请割地并入马牛以赎之高祖不许及轨等诛齐人亦害昙朗于晋阳时年二十八是时既与齐绝弗之知也高祖践祚犹以昙朗袭封南康王奉忠壮王祀礼秩一同皇太子天嘉二年齐人结好方始知之世祖谥曰愍世祖本纪世祖文皇帝讳蒨字子华始兴昭烈王长子也少沈敏有识量美容仪留意经史举动方雅造次必遵礼法高祖甚爱之常称此儿吾宗之英秀也孔奂传奂字休文会稽山阴人也数岁而孤为叔父虔孙所养周弘正传弘正幼孤及弟弘让弘直俱为叔父侍中护军舍所养年十岁通老子周易舍每与谈论辄异之曰观汝神情□悟清理警发后世知名当出吾右弘直子確字士潛美容儀寬大虫團　博涉經史篤好元言世父弘正特所钟爱顾野王传野王字希冯吴郡吴人也第三弟充国早卒野王抚养孤幼恩义甚笃陆琼传琼第三子从典字由仪幼而聪敏八岁读沈约集见回文研铭从典援笔拟之便有佳致年十三岁作柳赋其词甚美琼时为东宫管记宫僚并一时俊伟琼示以此赋咸奇其异才从父瑜特所赏爱及瑜将终家中坟籍皆付从典从典乃集瑜文为十卷仍制集序其文甚工谢贞传贞字元正父蔺正员外郎兼散骑常侍贞年十四丁父艰号顿于地绝而复苏者数矣初父蔺居母阮氏忧不食泣血而卒家人宾客惧贞复然从父洽乃往华严寺请长爪禅师为贞说法仍谓贞曰孝子既无兄弟极须自爱若忧毁灭性谁养母耶自后稍进饘粥南史王僧虔传僧虔金紫光禄大夫僧绰弟也父昙首与兄弟集会子孙任其戏适僧达跳下地作彪子时僧虔累十二博棋既不坠落亦不重作僧绰采蜡烛珠为凤皇僧达夺取打坏亦复不惜伯父弘叹曰僧达俊爽当不减人然亡吾家者终此子也僧虔必至公僧绰当以名义见美或云僧虔采烛珠为凤皇弘称其长者云王僧佑传僧佑字引宗幼聪悟叔父微抚其首曰儿神明意用当不作率尔人谢瞻传瞻字宣远六岁能属文为紫石英赞果然诗为当时才士叹异与从叔混族弟灵运俱有盛名尝作喜霁诗灵运写之混咏之王弘在坐以为三绝魏书序纪始祖子文帝为诸部大人所谗杀昭皇帝讳禄官立始祖之子也分国为三部帝自以一部居东在上谷北濡源之西东接宇文部以文帝之长子桓皇帝讳猗统一部居代郡之参合陂北以桓帝之弟穆皇帝讳猗卢统一部居定襄之盛乐故城穆皇帝天姿英特勇略过人昭帝崩后遂总摄三部以为一统临淮王谭传谭子提提子昌昌弟孚字秀和少有令誉后拜冀州刺史为葛荣所执兄佑为防城都督兄子子礼为录事参军荣欲先害子礼孚请先死以赎子礼叩头流血荣乃舍之又大集将士议其死事孚兄弟各诬己引过争相为死又孟都潘绍等数百人皆叩头就法请活使君荣曰此魏之诚臣义士也凡同禁五百人皆得免门文爱传文爱汲郡山阳人也早孤供养伯父以孝谨闻伯父亡服未终伯母又亡文爱居丧持服六年哀毁骨立乡人魏中贤等相与标其孝义清河王怿传怿弟悦为性不伦及怿为元叉所害悦了无雠恨之意乃以桑落酒候伺之尽其私又大喜以悦为侍中太尉临拜日就怿子亶求怿服玩之物不时称旨召亶杖之百下亶居庐未葬形气羸弱暴加威挞殆至不济齐郡王简传简字叔亮高祖常与简俱朝文明太后于皇信堂简居帝之右行家人礼高祖仁孝以诸父零落存者惟简每见立以待之俟坐致敬问起居卫操传操字德元代人也少通侠晋卫瓘以操为牙门将数使于国颇自结附始祖崩后与从子雄来归国说桓穆帝招纳晋人于是晋人附者稍众桓帝嘉之以为辅相桓帝崩后操立碑于大邗城南以颂功德称桓穆二帝心在宸极辅相二卫对扬毗翼操展文谋雄奋武烈承命会议谘论奋发刘库仁传库仁弟眷继摄国事曰部大人絜佛叛眷力不能讨乃引苻坚并州刺史张蚝击佛破之眷又破贺兰部于善无又击蠕蠕别帅胏渥于意亲山破之获牛羊数十万头眷第二子罗辰性机警有智谋谓眷曰比来行兵所向无敌心腹之疾愿早图之眷曰谁也曰从兄显忍人也为乱非旦则夕耳眷不以为意其后徙牧于牛川库仁子显果杀眷而代立罗辰奔太祖邢峦传峦弟晏笃于义让初为南兖州刺史例得一子解褐乃启其孤弟子子慎年甫十二而其子已弱冠矣后为沧州复启孤兄子昕为府主簿而其子并未从宦世人以此多之广平王洛侯传洛侯薨无子以阳平幽王第五子匡后之匡字建扶性耿介有气节高宗器之谓曰叔父必能仪型社稷匡辅朕躬今可改名为匡以成克终之美任城王云传云子嵩字道岳高祖时自中大夫迁员嵩便游田高祖闻而大怒诏曰嵩不能克己复礼企心典宪大司马薨殂甫尔便以鹰鹞自娱有如父之痛无犹子之情损心弃礼何其太速便可免官崔亮传亮从父弟光韶事亲以孝闻太和二十年以光韶为司空行参军请让从叔和曰臣诚微贱未登让品属逢皇朝耻无让德和亦谦退辞而不当高祖善之遂以和为广陵王国常侍寻敕光韶兼秘书郎掌校华林御书崔光传光弟敬友敬友子鸿字彦鸾景明三年诏太师彭城王勰以下公卿朝士儒学才明者三十人议定律令于尚书上省鸿与光俱在其中时论荣之尔朱兆传兆字万仁荣从子也少骁猛善骑射手格猛兽跷捷过人数从荣游猎至于穷岩绝涧人所不能升降者兆先之荣以此特加赏爱任为爪牙荣曾送台使见二鹿乃命兆前止授二箭曰可取此鹿供今食也遂停马构火以待之俄然兆获其一荣欲矜夸使人责兆曰何不尽取杖之五十后兆为天柱大将军谓人曰此是叔父终官我何敢受固辞不拜兆果于战斗每有征伐常居锋首当时诸侯伏其材力而粗脱少智无将领之能荣虽奇其胆决然每云兆不过将三千骑多则乱矣济阴王小新成传小新成子郁字伏生袭位死长子□字邕明刚正有文学位中散大夫以世嫡应袭先爵为季父尚书仆射丽因于氏亲宠遂夺□王爵横授同母兄子诞于是□绝弃人事托疾还私第世宗征为侍中□上表固让入嵩山以穴为室布衣蔬食卒建义元年子晖业诉复王爵永安三年追赠尚书令司徒公谥曰文献初□常梦人谓之曰君身不得传世封其绍先爵者君长子绍远也□觉即语晖业终如其言裴叔业传叔业子蒨之蒨之子谭性粗险然孝事诸叔尽于子道国禄岁入每以分赡世以此称之山伟传伟字仲才弟少亡伟抚寡训孤同居二十余载恩义甚笃不营产业身亡之后卖宅营葬妻子不免飘泊士友叹愍之李琰之传琰之字景珍早有盛名时人号曰神童从父司空冲雅所叹异每曰兴吾宗者其此儿乎恒资给所须爱同己子石虎传虎字季龙勒之从子也祖曰匐邪父曰寇觅寇觅有七子虎第四勒父幼而子之故或谓之为勒弟也晋永兴中与勒相失永嘉五年刘琨送勒母王氏及虎于葛陂时年十七矣性残忍游猎无度能左右射好以弹弹人军中甚患之勒白母曰此儿凶暴无赖使军人杀之声名可惜宜自除也王曰快牛为犊子时多能破车为复小忍勿却之慕容廆传德字元明雅为兄垂所重入都广固僭称尊号号年建平女水竭德闻而恶之因而寝疾兄子超请祈女水德曰人君之命岂女水所知超固请终不许立超为太子德死超僭立崔敞传敞字公世弟锺字公禄金紫光禄大夫敞亡后锺贪其财物诬敞息子积等三人非兄之嗣辞诉累岁人士嫉之尔朱世隆奏除其官终身不齿长孙道生传道生嵩从子也与嵩俱为三公当世以为荣穆崇传崇子观观子寿恭宗监国寿辅政自恃位任以为人莫己及遇诸父兄弟有如仆隶夫妻并坐共食而令诸父馂余其自矜无礼如此为时人所鄙笑刁雍传雍字叔和父畅司马德宗右卫将军初畅兄逵以刘裕轻狡薄行负社钱三万违时不还执而征焉及裕诛桓元以嫌故先诛刁氏雍为畅故吏所匿奔至长安泰常二年归国于河济之间建牙誓众刘裕遣李嵩等讨雍雍斩之于蒙山八年太宗南幸邺朝于行观问先闻卿家缚刘裕于卿亲疏雍曰是臣伯父太宗笑曰刘裕父子当应惮卿裴骏传骏子修字元寄次弟务早丧修爱育孤侄同于己子及将异居奴婢田宅悉推与之时人以此称焉子询字敬叔时本邑中正阙司徒召询为之询族叔□自陈情愿询遂让焉时论善之李冲传冲字思顺始冲之见私宠也兄子韶恒有忧色虑至倾败后荣名日显稍乃自安杨播传椿子昱字元晷尚书令王肃除扬州刺史出顿于洛阳东亭朝贵毕集诏令诸王送别昱伯父播同在饯席酒酣之后广阳王嘉北海王详等与播论议竞理播不为之屈北海顾谓昱曰尊伯性刚不伏理大不如尊使君也昱前对曰昱父道隆则从其隆道洿则从其洿伯父刚则不吐柔亦不茹一坐叹其能言肃曰非此郎何得申二父之美也昱转太尉掾奏扬州刺史李崇五车载货恒州刺史杨钧造银食器十具并饷领军元叉灵太后召叉夫妻泣而责之叉深恨之昱第六叔舒妻武昌王和之妹和即叉之从祖父舒早丧有一男六女及终丧而元氏频请别居昱父椿乃集亲姻泣而谓曰我弟不幸早终今男不婚女未嫁何□□便求离居不听遂怀憾焉神龟二年瀛洲民刘宣明谋反事觉逃窜叉乃使和及元氏诬告昱藏隐宣明云父定州刺史椿叔华州刺史津并送甲仗三百具谋图不逞叉又构成其事乃遣左右御仗五百人夜围昱宅而收之并无所获灵太后问其状昱具对元氏构衅之端言至哀切太后乃解昱缚和及元氏并处死刑而叉相左右和直免官元氏卒亦不坐吐谷浑传树洛千立自号车骑将军树洛千死弟阿豺立阿豺临死召诸子弟告之曰先公车骑舍其子虔以大业属吾吾岂敢忘先公之举而私于纬代其以慕□继事言终而死兄子慕□立崔挺传挺长子孝芬字恭梓叔振既亡之后孝芬等奉承叔母李氏若事所生旦夕温凊出入启觐家事巨细一以咨决每兄弟出行有获财物尺寸以上皆内李氏之库四时分赉李自裁之如此二十余岁抚从弟宣伯子朗如同气焉三十国春秋燕金紫光禄大夫高平公平歆初歆伯父光禄大夫熙拊歆首而告之曰汝仪容伟茂志节果毅当有佐命之功显吾门者必汝也
　叔侄部纪事二
北齐书河间王孝琬传孝琬文襄第三子也天保元年封天统中累迁尚书令初突厥与周师入太原武成将避之而东孝琬叩马谏请委赵郡王部分之必整齐帝从其言孝琬免胄将出帝使追还周军退拜并州刺史孝琬以文襄世嫡骄矜自负河南王之死诸王在宫莫敢举声唯孝琬大哭而出又怨执政为草人而射之和士开与祖珽谮之云草人拟圣躬也又前突厥至州孝琬脱兜鍪抵地云岂是老妪须着此此言属大家也初魏世谣言河南种谷河北生白杨树头金鸡鸣珽以说曰河南河北河间也金鸡鸣孝琬将建金鸡而大赦帝颇惑之时孝琬得佛牙置于第内夜有神光照室元都法顺请以奏闻不从帝闻使搜之得镇库□幡数百帝闻之以为反讯其诸姬有陈氏者无宠诬对曰孝琬画作陛下形哭之然实是文襄像孝琬时时对之泣帝怒使武卫赫连辅元倒鞭挝之孝琬呼阿叔帝怒曰谁是尔叔敢唤我作叔孝琬曰神武帝嫡孙文襄皇帝嫡子魏孝静皇帝外甥何为不得唤作叔也帝愈怒折其两胫而死瘗诸西山帝崩后乃改葬河南康舒王孝瑜传孝瑜字正德文襄长子也养于神武宫中与武成同年相爱将诛杨愔等孝瑜预其谋及武成即位礼遇特隆帝在晋阳手敕之曰吾饮汾清二杯劝汝于邺酌两杯其亲爱如此武成常使和士开与胡后对坐握槊孝瑜谏曰皇后天下之母不可与臣下接手帝深纳之后又言赵郡王父死非命不可亲由是睿及士开皆侧目士开密告其奢僭睿又言山东唯闻河南王不闻有陛下帝由是忌之尔朱御女名摩女本事太后孝瑜先与之通后因太子婚夜孝瑜窃与之言武成大怒顿饮其酒三十七杯体至肥大腰带十围使娄子彦载以出鸩之于车至西华门烦热躁闷投水而绝安德王延宗传延宗文襄第五子也母陈氏广阳王妓也延宗幼为文宣所养年十二犹骑置腹上令溺己脐中抱之曰可怜止有此一个问欲作何王对曰欲作冲天王文宣问杨愔愔曰天下无此郡名愿使安于德于是封安德焉杨愔传愔字遵彦一门四世同居家甚隆盛昆季就学者三十余人学庭前有柰树实落地群儿咸争之愔颓然独坐其季父暐适入学馆见之大用嗟异顾谓宾客曰此儿恬裕有我家风宅内有茂竹遂为愔于林边别葺一室命独处其中常以铜盘具盛馔以饭之因以督厉诸子曰汝辈但如遵彦谨慎自得竹林别室铜盘重肉之食太原王绍德传绍德文宣第二子也武成因怒李后骂绍德曰汝父打我时竟不来救以刀环筑杀之亲以土埋之乐陵王百年传百年孝昭第二子也孝昭初即位在□阳群臣请建中宫及太子帝谦未许都下百寮又请乃称太后令立为皇太子帝临崩遗诏传位于武成并有手书其末曰百年无罪汝可以乐处置之勿学前人大宁中封乐陵王河清三年五月白虹围日再重又横贯而不达赤星见帝以盆水承星影而盖之一夜盆自破欲以百年厌之会博陵人贾德胄教百年书百年尝作数敕字德胄封以奏帝乃发怒使召百年百年被召自知不免割带玦留与妃斛律氏见帝于元都苑凉风堂使百年书敕字验与德胄所奏相似遣左右乱捶击之又令人曳百年绕堂且走且打所过处血皆遍地气息将尽曰乞命愿与阿叔作奴遂斩之弃诸池池水尽赤于后园亲看埋之妃把玦哀号不肯食月余亦死玦犹在手拳不可开时年十四其父光自擘之乃开后主时改九院为二十七院掘得一小尸绯袍金带一髻一解一足有靴诸内参窃言百年太子也或言太原王昭德封隆之传隆之字祖裔表以先爵富城子及武城子转授弟子孝琬等朝廷嘉而从之孝琬字子倩七岁而孤独为隆之所鞠养慈爱甚笃卢文伟传文伟族人勇字季礼初从兄景裕俱在学其叔同称之曰白头必以文通季礼当以武达兴吾门在二子也崔昂传昂字怀远年七岁而孤伯父吏部尚书孝芬尝谓所亲曰此儿终当远至是吾家千里驹也邢邵传邵字子才事寡嫂甚谨养孤子恕慈爱特深在兖州有都信云恕疾便忧之废寝食颜色贬损及卒人士为之伤心痛悼虽甚竟不再哭宾客吊慰抆泪而已其高情达识开遣滞累东吴以还所未有也司马子如传子如性滑稽而抚诸兄子慈笃当时名士并加钦爱以此称之兄纂先卒子膺之字仲庆少好学天平中子如别封须昌县公回授膺之魏收传收从叔季景有才学历官著名并在收前然收常欺忽季景收初赴并顿丘李庶者故大司农谐之子也以华辩见称曾谓收曰霸朝便有二魏收率尔曰以从叔见比便是邪输之比卿邪输者故尚书令陈留公继伯之子也愚痴有名好自入市肆高价买物商贾共所嗤玩收忽季景方之不逊例多如此周书宣帝纪宣皇帝讳赟字干伯高祖长子也西阳公温杞国公亮之子即帝之从祖兄子也其妻尉迟氏有容色因入朝帝遂饮之以酒逼而淫之亮闻之惧诛乃反纔诛温即追尉迟氏入宫初为妃寻立为皇后晋荡公护传护字萨保太祖之兄卲惠公颢之少子也幼有志度普泰初自晋阳至凉时年十七太祖诸子并幼遂委护以家务内外不严而肃太祖尝叹曰此儿志度类我大统十五年太祖西巡至牵屯山遇疾驰驿召护护至泾州见太祖而太祖疾已绵笃谓护曰吾形容若此必是不济诸子幼小寇贼未宁天下之事属之于汝宜勉力以成吾志护涕泣奉命齐炀王宪传高祖崩宣帝嗣位以宪属尊望重深忌惮之时高祖未葬诸王在内治服司卫长孙览总兵辅政而诸王有异志奏令开府于智察其动静及高祖山陵还诸王归第帝又命智就宅候宪因是告宪有谋帝乃遣小冢宰宇文孝伯谓宪曰三公之位宜属亲贤今欲以叔为太师九叔为太傅十一叔为太保叔以为何如宪曰臣才轻位重满盈是惧三师之任非所敢当且太祖勋臣宜膺此举若专用臣兄弟恐乖物议孝伯反命寻而复来曰诏王晚共诸王俱至殿门宪独被引进帝先伏壮士于别室至即执之宪辞色不挠固自陈说帝使于智对宪宪目光如炬与智相质或谓宪曰以王今日事势何用多言宪曰我位重属尊一旦至此死生有命宁复图存但以老母在堂恐留兹恨耳因掷笏于地乃缢之时年三十五以于智为柱国封齐国公又杀上大将军安邑公王兴上开府独孤熊开府豆卢绍等皆以昵于宪也帝既诛宪无以为辞故托兴等与宪结谋遂加其戮时人知其冤酷咸云伴宪死也柳霞传霞字子升河东解人也幼而爽迈神彩嶷然髫岁便有成人之量笃好文学动合规矩其世父庆远特器异之谓霞曰吾昔逮事伯父太尉公尝语吾云我昨梦汝登一楼楼甚峻丽吾以坐席与汝汝后名宦必达恨吾不及见耳吾向聊复昼寝又梦将昔时坐席还以赐汝汝之官位当复及吾特宜勉励以应嘉祥也李穆传穆字显庆兄贤远太祖进穆侍中又赐穆世子惇安乐郡又以贤子为平高郡守远子为平高县令并加鼓吹穆自以叔侄一家三人皆牧宰乡里恩遇过隆固辞不拜孝闵帝践阼又别封一子为县伯穆请回封贤子孝轨许之李远传远子基字仲和以兄植被收例合坐死为季父穆所请得免武成二年除江州刺史既被谴谪常忧惧不得志保定元年卒于位年三十一申公穆尤所钟爱每哭辄悲恸谓其所亲曰好儿舍我去门户岂是欲兴王勇传勇代武川人也魏恭帝元年进爵新阳郡公又论讨茹茹功别封永固县伯时有别封者例听回授次子勇独请封兄子元兴时人义之韦叔裕传叔裕字孝宽长子谌年已十岁魏文帝欲以女妻之孝宽辞以兄子世康年长帝嘉之遂以妻世康刘璠传璠子祥字休征幼而聪慧占对俊辩宾客见者皆号神童事嫡母以至孝闻其伯父黄门郎璆有名江左在岭南闻而奇之乃令名祥字休征豆卢宁传宁字永安封楚国公初宁未有子养弟永恩子绩及生子赞亲属皆请赞为嗣宁曰兄弟之子犹子也吾何择焉遂以绩为世子世以此称之及宁薨赞袭爵柳庆传庆字更兴解人也保定三年又入为司会先是庆兄桧为魏兴郡守为贼黄宝所害桧子三人皆幼弱庆抚养甚笃后宝率众归朝朝廷待以优礼居数年桧次子雄亮白日手刃宝于长安城中晋公护闻而大怒执庆及诸子侄皆囚之让庆曰国家宪纲皆君等所为虽有私怨宁得擅杀人也对曰庆闻父母之雠不同天昆弟之雠不同国明公以孝治天下何乃责于此乎护愈怒庆辞色无所屈卒以此免卢柔传柔字子刚少孤为叔母所养抚视甚于其子柔尽心温凊亦同己亲宗族叹重之裴文举传文举字道裕河东闻喜人也叔父季和为曲沃令卒于闻喜川而叔母韦氏卒于正平县属东西分隔韦氏坟陇在齐境及文举在本州每加赏募齐人感其孝义潜相要结以韦氏柩西归竟得合葬张元传元字孝始村陌有狗子为人所弃者元见即收而养之其叔父怒曰何用此为将欲更弃之元对曰有生之类莫不重其性命若天生天杀自然之理今为人所弃而死非其道也若见而不收养无仁心也是以收而养之叔父感其言遂许焉未几乃有狗母御一死兔置元前而去隋书李穆传穆薨孙筠嗣叔父浑忿其□啬阴遣兄子善衡贼杀之求盗不获高祖大怒尽禁其亲族初筠与从父弟瞿昙有隙时浑有力遂证瞿昙杀之瞿昙竟坐斩而善衡获免杨素传素弟约字惠伯拜浙阳太守其兄子元感时为礼部尚书与约恩义甚笃既怆分离形于颜色帝谓之曰公比忧悴得非为叔邪元感再拜流涕曰诚如圣旨约由是征入朝许善心传善心字务本宇文化及弒逆之日隋官尽诣朝堂谒贺善心独不至许弘仁驰告之曰天子已崩宇文将军摄政合朝文武莫不咸集天道人事自有代终何预于叔而低徊若此善心怒之不肯随去弘仁反走上马泣而言曰将军于叔全无恶意忽自求死岂不痛哉还告唐奉义以状白化及遣人就宅执至朝堂化及令释之善心不舞蹈而出化及目送之曰此人大负气命捉将来骂云我好欲放你敢如此不逊其党辄牵曳因遂害之李安传安字元德高祖作相引之左右迁职方中大夫复拜安弟悊为仪同安叔父梁州刺史璋时在京师与周赵王谋害高祖诱悊为内应悊谓安曰寝之则不忠言之则不义失忠与义何以立身安曰丞相父也其可背乎遂阴白之及赵王等伏诛将加官赏安顿首而言曰兄弟无汗马之劳过蒙奖擢合门竭节无以酬谢不意叔父无状为凶党之所荧惑覆宗绝嗣其甘若荠蒙全首领为幸实多岂可将叔父之命以求官赏于是俯伏流涕悲不自胜高祖为之改容曰我为汝特存璋子乃命有司罪止璋身高祖亦为安隐其事而不言高祖尝言及作相时事因愍安兄弟灭亲奉国乃下诏曰先王立教以义断恩割亲爱之情尽事君之道用能弘奖大节体此至公往者周历既穷天命将及朕登庸惟始王业初基承此浇季实繁奸宄上大将军宁州刺史赵郡公李安其叔璋潜结藩枝扇惑犹子包藏不逞祸机将发安与弟开府仪同三司卫州刺史黄台县男悊深知逆顺披露丹心凶谋既彰罪人斯得朕每念诚节嘉之无已庸册赏宜不逾时但以事涉其亲犹有疑惑欲使安等名教之方自处有地朕尝为思审遂致淹年今更详案圣典求诸往事父子天性诚孝犹不并立况复叔侄恩轻情礼本有差降忘私奉国深得正理宜录旧勋重弘赏命于是拜安悊俱为柱国赐缣各五千匹马百匹羊千口复以悊为备身将军进封顺阳郡公安谓亲族曰虽家门护全而叔父遭祸今奉此诏悲愧交怀因歔欷悲感不能自胜先患水病于是疾甚而卒李士谦传士谦事母以孝闻伯父魏岐州刺史玚深所嗟尚每称曰此儿吾家之颜子也张虔威传虔威字元敬性聪敏涉猎群书其世父皓之谓人曰虔威吾家千里驹也房彦谦传彦谦字孝冲事伯父乐陵太守豹竭尽心力每四时珍果口弗先尝裴矩传矩字弘大襁褓而孤及长好学颇爱文藻有智数世父让之谓矩曰观汝神识足成才士欲求宦达当资干世之务矩始留情世事突厥传初摄图以其子雍虞闾性□遗令立其弟叶护处罗侯雍虞闾遣使迎处罗侯将立之处罗侯曰我突厥自木汗可汗以来多以弟代兄以庶夺嫡失先祖之法不相敬畏汝当嗣位我不惮拜汝也雍虞闾又遣使谓处罗侯曰叔与我父共根连体我是枝叶宁有我作主令根本反同枝叶令叔父之尊下我卑稚又亡父之命其可废乎愿叔勿疑相让者五六处罗侯竟立是为叶护可汗以雍虞闾为叶护唐书任传字玮庐州合淝人父七宝陈将忠之弟为陈定远太守早孤忠抚爱甚每曰吾子虽多庸保耳所以寄门户者也杜如晦传如晦弟楚客少尚奇节与叔父淹皆没于王世充淹与如晦有隙谮其兄杀之并囚楚客濒死世充平淹当诛楚客请于如晦不许楚客曰叔残兄今兄又弃叔门内几尽岂不痛哉如晦感悟请之高祖得释殷践猷传践猷字伯起陈给事中不害五世从孙博学尤通氏族历数医方与贺知章陆象先韦述最善知章尝号为五总龟谓龟千年五聚问无不知也初为杭州参军举文儒异等科授秘书省学士用曹州司法参军兼丽正殿学士以叔父丧哀恸欧血而卒践猷族子成己母颜叔父吏部郎中敬仲为酷吏所陷率二妹割耳诉冤敬仲得减死元德秀传秀字紫芝河南人德秀不及亲在而娶不肯婚人以为不可绝嗣答曰兄有子先人得嗣吾何娶为初兄子襁褓丧亲无资得乳媪德秀自乳之数日湩流能食乃止既长将为娶家苦贫乃求为鲁山令魏征传征字元成魏州曲成人以定五礼当封一子县男征请封孤兄子叔慈帝怆然曰此可以励俗即许之卢迈传迈字子元河南人每有功缌丧必容称其服而情有加焉叔下邽令休沐过家迈终日与群子姓均指使无位貌之异再娶无子或劝畜姬媵对曰兄弟之子犹子也可以主后萧复传复字履初衡子生戚里□从豪汰以服御舆马相夸复常衣垢弊居一室学自力非名士夙儒不与游以清操显衡兄华每叹曰此子当兴吾宗刘悟传悟叔父全谅节度宣武器其敢毅署牙将全谅积缗钱数百万悟破縢鐍用之王君廓传君廓并州石艾人少无行善盗大业末欲聚兵为盗请与叔俱不从乃诬邻人通叔母者与叔共杀之遂皆亡命李绩传绩子敬业武后既废中宗又立睿宗囚之诸武擅命唐子孙诛戮敬业起兵魏思温为军师敬业之叔父思文为润州刺史敬业兵起以使间道闻固守逾月城陷敬业责曰庐陵王继天下无罪见废今兵以义动何过拒邪若太后是助宜即姓武思温等欲杀之敬业不许及扬楚平乃独免后遂赐武姓柳公绰传公绰字宽京兆华原人始生三日伯父子华曰兴吾门者此儿也因小字起之幼孝友性质严重起居皆有礼法杜兼传兼字处弘父廙安禄山乱为追骑所害兼尚幼逃入终南山伯父存介为贼执临刑兼号呼愿为奴以赎遂皆免贾餗传餗字子美河南人少孤客江淮间从父全观察浙东餗往依之全尤器异收恤良厚郎余令传余令博于学擢进士第授霍王元轨府参军事从父知年亦为王友元轨每曰郎家二贤皆入府不意培塿而松柏为林也王珪传珪字叔玠教抚孤侄虽其子不过也
薛收传收字伯褒从兄子元敬隋选部郎迈之子与收及族兄德音齐名世称河东三凤收为长雏德音为鸑鷟元敬年最少为鹓雏郑余庆传余庆与从父絪家昭国坊絪第在南余庆第在北世谓南郑相北郑相云田承嗣传承嗣从子悦早孤母更嫁平卢戍卒悦随母转侧淄青间承嗣得魏访获之年十三拜有礼承嗣异之委以号令裁处皆与承嗣意合及长慓悍善斗冠军中贼忍狙诈外饬行义轻财重施以钓美誉人皆附之承嗣爱其才将死顾诸子弱乃命悦知节度事令诸子佐之帝因诏悦自中军兵马使府左司马擢留后俄检校工部尚书为节度使阳峤传峤抚孤侄与子均常语人曰吾备方伯而心亦昔时一尉耳崔引传引宰相慎由子也慎由晚无子遇异浮屠以术求生引字淄郎及为相其季父安潜唶曰吾父兄刻苦以持门户终为淄郎坏之韦夏卿传夏卿字云客性通简终年不见其喜愠抚孤侄恩逾己子薛播传播早孤伯母林通经史善属文躬授经诸子及播兄弟故开元天宝间播兄弟七人皆擢进士第为衣冠光韪因话录李约初至金陵于叔李锜坐屡赞招隐寺标致一日锜宴寺中谓约曰十郎传夸招隐寺昨游宴何殊州中约笑曰约所赏者疏野耳若远山将翠幕遮古松用彩物裹腥膻涴鹿跑泉音乐乱山鸟声实不如在叔父大厅锜笑小学善行篇唐河东节度使柳公绰子仲郢弟公权及公绰卒仲郢事公权如事公绰非甚病见公权未尝不束带为京兆盐铁使出遇公权于通衢必下马端笏立候公权过乃上马公权暮归必束带迎候于马首公权屡以为言仲郢终不以官达有小改五代史唐家人传太祖弟克宁为人仁孝居兄弟中最贤事太祖小心不懈太祖病召庄宗侍侧属张承业与克宁曰以亚子累公等太祖崩庄宗告于克宁曰儿年孤稚未通庶政虽有先王之命恐不足以当大事叔父勋德俱高先王尝任以政矣敢以军府烦季父以待儿之有立克宁曰吾兄之命以儿属我谁敢易之因下而北面再拜称贺庄宗乃即晋王位初太祖起于云朔之间所得骁勇之士多养以为子而与英豪战争卒就霸业诸养子之功为多故尤宠爱之衣服礼秩如嫡诸养子麾下皆有精兵恃功自恣自先王时常见优假及新王立年少或托疾不朝或见而不拜养子存颢存实告克宁曰兄亡弟及古之道也以叔拜侄理岂安乎人生富贵当自取之克宁曰吾家三世父慈子孝先王土宇苟有所归吾复何求也克宁妻孟氏素刚悍存颢等各遣其妻入说孟氏数以迫克宁克宁仁而无断惑于群言遂至于祸都虞候李存质得罪于克宁克宁杀之而与张承业李存璋有隙又求兼领大同军节度使于是幸臣史敬镕见太后告克宁与存颢谋执王及太后以降梁庄宗召承业存璋告之曰季父所为如此奈何然骨肉不可自相鱼肉吾当避贤路以纾祸于吾家承业等请诛克宁乃伏兵于府置酒大会克宁既至执而杀之□本纪出帝父敬儒高祖兄也早卒高祖以其子重贵为子高祖六子五皆早卒而重睿幼故重贵得立重贵少而谨厚善骑射高祖使博士王震教以礼记久之不能通大义谓震曰此非我家事也高祖为契丹所立谋以一子留守太原契丹使尽出诸子自择之指重贵曰此眼大者可也遂拜金紫光禄大夫行太原尹北京留守册府元龟汉张瓘同州车渡村人故太原监军使承业之犹子也承业佐后唐武皇庄宗有功甚见委遇瓘闻之与昆仲五人自故里奔于太原庄宗皆任用之瓘天佑十三年补麟州刺史承业治家严毅小过无所容恕一侄为磁州副使以其杀河西卖羊客承业立捕斩之尝诫瓘等曰如车渡村百姓刘开道下贼惯作非为今须改行若故态不除死无日矣故瓘所至不敢诛求南唐书颜诩传诩季父非理据乡人桑诣邑求治令尹下诩评之诩偿以己缗其讼遂止王舆传舆为光州刺史先是舆兄子拯为海州副使叛入北方以为刺史舆在光州间遣亲信通书币舆执之以闻因求罢郡复为控鹤都虞候辽史耶律涤鲁传涤鲁为都点检扈从猎黑岭获熊上因乐饮谓涤鲁曰汝有求乎对曰臣富贵逾分不敢他望惟臣叔先朝优遇身殁之后不肖子坐罪籍没四时之荐享诸孙中得赦一人以主祭臣愿毕矣诏免籍复其产耶律曷鲁传曷鲁字控温父偶思遥辇时为本部夷离堇曷鲁其长子也性质厚在髫鬌与太祖游从父释鲁奇之曰兴我家者必二儿也太祖既长相与易裘马为好然曷鲁事太祖弥谨会滑哥弒其父释鲁太祖顾曷鲁曰滑哥弒父料我必不能容将反噬我今彼归罪台哂为解我姑与之是贼吾不忘也自是曷鲁常佩刀从太祖以备不虞居久之曷鲁父偶思病召曷鲁曰阿保机神略天授汝率诸弟赤心事之已而太祖来问疾偶思执其手曰尔命世奇才吾儿阿鲁者他日可委以事吾已谕之矣既而以诸子属之萧胡睹传胡睹字乙辛口吃视斜发鬈伯父孝穆见之曰是儿状貌族中未尝有宋史燕懿王德昭传太平兴国四年从征幽州军中尝夜惊不知上所在有谋立德昭者上闻不说及归以北征不利久不行太原之赏德昭以为言上大怒曰待汝自为之赏未晚也德昭退而自刎上闻惊悔往抱其尸大哭曰痴儿何至此邪吴荣王颢传颢字仲明元佑初赐咸宜坊第一区榜曰亲贤与弟頵对邸车驾偕三宫临幸留宴终日拜太尉诸子皆命赐官制曰先皇帝笃兄弟之好以恩胜义不许二叔出居于外盖武王待周公之意太皇太后严朝廷之礼以义制恩始从其请出就外宅得孔子远其子之意二圣不同同归于道皆可以为万世法朕承侍两宫按行新第顾瞻怀思潸然出涕昔汉明帝问东平在王家何以为乐王言为善最乐帝大其言因送列侯印十九枚诸子五岁以上悉佩之着之简策天下不以为私今王诸子性于忠孝渐于礼义自胜衣以上颀然皆有成人之风朕甚嘉之其各进一官以助其为善之乐尚勉之哉毋忝父祖以为邦家光徙封徐王诏书不名颢被病徙封楚王病益笃帝亲挟医视诊令昼夜具起居状闻小愈则喜既而薨年四十七帝即临哭辍朝五日真宗本纪真宗太宗第三子也太祖爱之育于宫中尝登万岁殿升御榻坐太祖大奇之抚而问曰天子好作否对曰由天命耳范质传质字文素为宰相从子校书郎杲求奏迁秩质作诗晓之时人传诵以为劝戒杲字师回少孤质视如己子石守信传守信子保兴世豪贵累财巨万悉为季弟保从之子所废仁宗张贵妃传妃父尧封为石州推官卒时尧封兄尧佐补蜀官尧封妻钱氏求挈孤幼随之官尧佐不收恤以道远辞妃幼无依钱氏遂纳于章惠皇后宫寝长得幸有盛宠而尧佐因缘侥幸致位通显云康延泽传延泽为供奉官迁左藏库副使坐与诸侄争家财失官居西洛卒李涛传涛孙仲容字仪父三弟早卒字其诸孤十余人如己子当世称其长者曹光实传光实从子克明字尧卿既生会敌攻百丈县父光远遇害姆抱克明匿苇蒲中得免既长喜兵法善骑射从父光实奇之补为衙内都虞候光实击敌于葭芦川战没克明时护辎重在后闻光实死惧军乱秘不发丧阳令人西来传光实令还军银州而潜与仆张贵入敌中获光实尸以还葬京师繇是显名陈希亮传希亮幼孤好学年十六将从师其兄难之使治钱息三十余万希亮悉召取钱者焚其券而去业成乃召兄子庸谕使学遂俱中天圣八年进士第里人表其闾曰二□张去华传去华父谊字希贾好学不事产业既孤诸父使督耕陇上他日往视之见阅书于树下怒其不亲穑事诟辱之谊谓其兄曰若不就学于外素志无成矣遂潜诣洛阳龙门书院与宗人沆銮湜结友故名闻都下李若拙传若拙子绎知华州蒲城民李蕴诉人盗其从子亡去绎问曰若有仇邪曰无有曰有失亡邪曰无有绎挥蕴去因密刺蕴蕴有阴罪侄觉之惧事暴杀之以灭口遂收蕴致法王珪传珪季父罕字师言珪少孤罕教养有恩后珪贵每予书必以盛满为戒云杜纯传纯字孝锡少有成人之操伯父没官南海上其孤弱柩不能还纯白父请往如期而丧至曲珍传珍字君玉好驰马试剑尝与叔父出塞游猎猝遇夏人陷其围中驰击大呼众披靡得出顾叔不至复持短兵还决斗遂俱脱崔遵度传遵度字坚白纯介好学始七岁受经于叔父宪尝以春秋编年史汉纪传之例问于宪宪曰此儿他日成令名矣马仁瑀传仁瑀迁瀛州防御使兄子尝因醉误杀平民系狱当死民家自言非有宿恨但过误尔愿以过失杀伤论仁瑀曰我为长吏而兄子杀人此怙势尔非过失也岂敢以私亲而乱国法哉遂论如律给民间布帛为棺敛具宋湜传湜字持正父温故弟温舒兄弟皆有时名湜幼警悟早孤励志笃学温舒典耀州湜侍行代作笺奏词敛而丽温舒拊背曰此儿真国器恨吾兄不及见也王嗣忠传嗣忠尤睦宗族抚诸侄如己子着遗戒以训子孙勿得析居王博文传博文子畴为开封府推官宦者李允良诉其叔父死疑为仇家所毒请发棺验视众欲许之畴独不可曰苟无实是无故而暴尸且安知非允良有奸穷治果与其叔父家有怨李庭芝传庭芝字祥甫少颖异日能诵数千言而智识恒出长老之上王旻守随庭芝年十八告其诸父曰王公贪而不恤下下多怨之随必乱请徙家德安以避诸父勉强从之未浃旬旻果为部曲挟之以叛随民死者甚众胡安国传寅字明仲安国弟之子也寅将生弟妇以多男欲不举安国妻梦大鱼跃盆水中急往取而子之少桀黠难制父闭之空阁其上有杂木寅尽刻为人形安国曰当有以移其心别置书数千卷于其上年余寅悉成诵不遗一卷吴曦传曦僭王位于兴州使人告其伯母赵氏赵怒绝之叔母刘日夜号泣骂不绝口曦扶出之族子为兴元统制见伪檄色甚不平陈文龙传文龙字君贵益王称制于福州文龙参知政事已而大军入广建宁泉福皆降王刚中徇兴化文龙乃使其将林华侦伺境上华即降且导兵至城下通判曹澄孙开门降执文龙与其家人至军中欲降之不屈左右陵挫之文龙指其腹曰此皆节义文章也可相逼邪强之卒不屈乃械系送杭州文龙去兴化即不食至杭饿死大兵既归文龙之侄瓒复举兵杀林华据兴化未几复破瓒死之郑兴裔传兴裔父蕃和州防御使兴裔早孤叔父藻以子字之分以余赀兴裔不受请立义庄赡宗族及藻没遂解官致追报之义苏轼传轼子过字叔党轼谪贬迁徙独过侍之凡生理昼夜寒暑所须者一身百为不知其难初至海上为文曰志隐轼览之曰吾可以安于岛夷矣因命作孔子弟子列传时称为小坡盖以轼为大坡也其叔辙每称过孝以训宗族且言吾兄远居海上惟成就此儿能文也吕蒙正传正授太子太师表请归洛上过洛两幸其第锡赉有加上谓蒙正曰卿诸子孰可用对曰诸子皆不足用有侄夷简任颍州推官宰相才也夷简由是见知于上孙瑜传瑜奭之子始奭之亡朝廷录其子孙时瑜之子为诸孙长瑜曰吾忍因父丧而官吾子乎以兄之孤上之范镇传镇兄镃卒干陇城无子闻其有遗腹子在外镇时未仕徒步求之两蜀间二年乃得之曰吾兄异于人体有四乳是儿亦必然已而果然名曰百常欧阳守道传守道历著作佐郎守道之兄之妻蚤丧其子演五岁余且多病浚生甫数月守道三十未有室顾无能乳哺者日夜抱二子泣里巷怜之演既长出莫知所之守道哭而求诸野终不能得三年不食肉□□不释者终身史嵩之传嵩之遭父丧起复嵩之从子璟卿尝以书谏曰伯父秉天下之大政必能办天下之大事膺天下之大任必能成天下之大功比所行寖不克终用人之法不待举削而改官者有之谴责未几而旋蒙叙理者有之丁难未几而遽被起复者有之借曰有非常之才有不次之除醲恩异赏所以收拾人才而不知斯人者果能运筹帷幄献六奇之策而得之乎抑亦献赂幕宾而得之乎果能驰身鞍马效一战之勇而得之乎抑亦效颦奴仆而得之乎徒闻包苴公行政出多门便嬖私昵狼狈万状祖宗格法坏于今日也自开督府东南民力困于供需州县仓卒匮于应办辇金帛挽刍粟络绎道路曰一则督府二则督府不知所干者何事所成者何功近闻蜀川不守议者多归退师于鄂之失何者分戍列屯备边御戎首尾相援如常山之蛇维扬则有赵葵庐江则有杜伯虎金陵则有别之杰为督府者宜据鄂渚形势之地西可以援蜀东可以援淮北可以镇荆湖不此之图尽损藩篱深入堂奥伯父谋身自固之计则安其如天下苍生何是以饥民叛将乘虚捣危侵轶于沅湘摇荡于鼎澧为江陵之势苟孤则武昌之势未易守荆湖之路稍警则江浙之诸郡焉得高枕而卧况杀降失信则前日彻疆之计不可复用矣内地失护则前日清野之策不可复施矣此隙一开东南生灵特几上之肉耳则宋室南渡之疆土恶能保其金瓯之无阙也盍早为之图上以宽九重宵旰之忧下以慰双亲朝夕之望不然师老财殚绩用不成主忧臣辱公论不容万一不畏强御之士绳以春秋之法声其讨贼不效之咎当此之时虽优游菽水之养其可得乎异日国史载之不得齿于赵普开国勋臣之列而乃厕于蔡京误国乱臣之后遗臭万年果何面目见我祖于地下乎人谓祸起萧墙危如朝露此愚所痛心疾首为伯父苦口极言为今之计莫若尽去在幕之群小悉召在野之君子相与改弦易辙戮力王事庶几失之东隅收之桑榆矣如其视失而不知救视非而不知革熏莸同器驽骥同枥天下大势骎骎日趋于危亡之域矣伯父与璟卿亲犹父子也伯父无以少年而忽之则吾族幸甚天下生灵幸甚我祖宗归田录燕王元俨太宗幼子也太宗子八人真宗朝六人已亡殁至仁宗即位独燕王在以皇叔之亲特见尊礼契丹亦畏其名其疾亟时仁宗幸其宫亲为调药平生未尝语朝政遗言一二事皆切于理余时知制诰所作赠官制所载皆其实事也东坡杂记九江陈辅之有于陵仲子之操不娶无子曰我罪人也东坡曰子有犹子乎曰有坡曰鲁山道州乃前比也辅之一笑曰赖古多此贤陶彭泽不解事忍饥作此诗意古贤能饱人辅之今为丹阳南郭人燕翼贻谋录欧阳修少孤其叔父教之学既贵乞以一官回赠以报其德诏从之乃自员外郎赠郎中后世以为美谈不知又有先于修者王曾为参知政事改葬叔太子中舍宗元叔母严氏自言幼孤叔父母育之诏赠宗元工部员外郎严氏怀仁县太君青箱杂记龚颖邵武人先仕江南归朝为侍御史尝愤叛臣卢绛杀其叔慎仪又害其家后绛来陛见舞蹈次颖遽前以笏击而踣之太祖惊问其故颖曰臣为叔父复雠非有他也因俯伏顿首请罪极言绛狼子野心不可畜太祖即下令诛绛而赦颖家世旧事少师卜居醴泉第舍卑狭颐少时尝到宛然如旧诸房门皆题谁居先公太中所记也后十年再到则已为四翁房子孙所卖更易房室不忍复观矣自少师贵显居京师醴泉第宅大评事诸孙居之后遂分而卖之先公未尝问也券契皆存以其上有少师书字故不忍毁去然收藏甚密家中子弟有未尝见者先公守凤州时四翁问欲得宅否先公答以叔有之与□有之正同当善守而已又出一少师小印合示颐曰祖物也可收之颐曰翁能保之足矣不敢受者所以安其疑心也又知太宗皇帝御书及少监真像皆在亦未敢求见不意纔数年四翁卒比再至醴泉则散失尽矣思之痛伤后又二十年颐到醴泉改葬少师始求得少监段太君告于三翁家少师犀带于长安太监薄家少师绿玉枕于四翁女和家鞍瓦于三翁家栾城遗言东坡伯达叔仲归许昌生事萧然公笃爱天伦曩岁别业在浚都鬻之九阡数百缗悉以助焉嘱勿轻用时公方降三官谪籍夺俸竹坡诗话东坡尝有书与其侄云大凡为文当使气象峥嵘五色绚烂渐老渐熟乃造平淡余以谓不但为文作诗者尤当取法于此瘦竹斋谈薮韩胄冬月携家游西湖览南北二山之胜置宴南园同族判院与焉席间有献牵丝傀儡为土偶负小儿者名为游春黄胖韩顾族子汝名能诗可咏即承命一绝云脚踏虚空手弄春一人头上要安身忽然线断儿童手骨肉都为陌上尘韩大不乐不终宴而去未几祸作厚德录赵阅道少保宽厚长者与物无忤家于三衢所居甚隘弟侄有欲悦公意者厚以直易邻翁之居以广公第公闻不乐曰吾与此翁三世为邻矣忍弃之乎命亟还翁居而不追其值拊掌录张丞相好草圣而不正流辈皆讥笑之丞相似若也一日得句索笔疾书满纸龙蛇飞动使其侄录之当波险处侄罔然而止执所书问曰此何字丞相熟视久之亦自不识诟其侄曰胡不早问致吾忘之倦游录陈恭公判亳州遇生日亲戚多献老人星图侄世修独献范蠡游五湖图且赞曰贤哉陶朱霸越平吴名遂身退扁舟五湖公即日纳节明年乞致仕金史世纪昭祖讳石鲁刚毅质直生女直无书契无约束不可检制昭祖欲稍立条教诸父部人皆不悦欲坑杀之已被执叔父谢里忽知部众将杀昭祖曰吾兄子贤人也必能承家安辑部众此辈奈何辄欲坑杀之亟往弯弓注矢射于众中却执者皆散走昭祖乃得免昭祖稍以条教为治部落寖强谢里忽传来流水乌萨札部杀完颜部人昭祖往乌萨札部以国俗治之大有所获颁之于诸父昆弟而不及谢里忽谢里忽曰前日免汝于死者吾之力往治乌萨札部者吾之谋也分不及我何邪昭祖于是早起自赍间金列鞢往馈之时谢里忽犹未起拥寝衣而问曰尔为谁昭祖曰石鲁先择此宝而后颁及他人敢私布之谢里忽既扬言初不自安至是乃大喜列鞢者腰佩也太祖诸子传海陵谋弒立畏宗敏属尊且材勇欲构诬以除之时熙宗屡杀大臣宗敏忧之谓海陵曰主上喜残杀而国家事重奈何宗敏言时适左右无人海陵将以此为指斥构害之自念无证不可发乃止及弒熙宗使葛王召宗敏葛王者世宗初封也宗敏闻海陵召疑惧不敢往葛王曰叔父今不即往至明日如何与之相见宗敏入宫海陵欲杀之尚犹豫以问左右乌带曰彼太祖子也不杀之众人必有异议不如除之乃使仆散忽土杀之忽土刃击宗敏宗敏左右走避肤发血肉狼藉遍地葛王见杀宗敏问于众曰国王何罪而死乌带曰天许大事尚已行之此虮虱尔何足道者豫王永成传章宗以永成诞日亲为诗以赐有美誉自应辉玉牒忠诚不待启金縢之语当世荣之刘徽柔传徽柔字君美迁洪洞令徽柔明敏善听断县人杨远者投牒于县以为夜雨屋坏压其侄死号诉哀切徽柔熟视而笑曰汝利侄财而杀之乃诬雨邪叱付狱其人立伏曰公神明也不敢延死遂置于法贾少冲传少冲字若虚天会中再伐宋调及民兵少冲甫冠代其叔行庞迪传迪字仲由官爵之荫率先诸侄
温迪罕移室懑传移室懑兄朮辇国初有功授世袭谋克移室懑性忠正强毅善骑射膂力过人皇统初袭其兄谋克积战功为洮州刺史谓人曰谋克兄职也兄子斡鲁古今已长矣遂以谋克让还兄子宗□闻而嘉之曰能让世袭可谓难矣董师中传师中方在政府近侍传语将录用其子师中奏曰臣有侄孤幼若蒙恩录胜于臣子上义之以其侄为笔砚承奉元史太祖本纪帝十世祖孛端儿殁子八林昔黑剌秃合必畜嗣生子曰咩捻笃敦咩捻笃敦妻曰莫拿伦生七子而寡莫拿伦性刚急时押剌伊而部有群小儿掘田间草根以为食莫拿伦乘车出适见之怒曰此田乃我子驰马之所群儿辄敢坏之邪驱车径出辗伤诸儿有至死者押剌伊而忿怨尽驱莫拿伦马群以去莫拿伦诸子闻之不及被甲往追之莫拿伦私忧曰吾儿不甲以往恐不能胜敌令子妇载甲赴之已无及矣既而果为所败六子皆死押剌伊而乘胜杀莫拿伦灭其家唯一长孙海都尚幼乳母匿诸积木中得免先是莫拿伦第七子纳真于八剌忽民家为赘婿故不及难闻其家被祸来视之见病妪十数与海都尚在其计无所出幸驱马时兄之黄马三次掣套竿逸归纳真至是得乘之乃伪为牧马者诣押剌伊而路逢父子二骑先后行臂鹰而猎纳真识其鹰曰此吾兄所擎者也趋前绐其少者曰有赤马引群马而东汝见之乎曰否少者乃问曰尔所经过有凫雁乎曰有曰汝可为吾前导乎曰可遂同行转一河隈度后骑相去稍远刺杀之絷马与鹰趋迎后骑绐之如初后骑问曰前射凫雁者吾子也何为久卧不起耶纳真以鼻□对骑者方怒纳真乘隙刺杀之复前行至一山下有马数百牧者唯童子数人方击髀石为戏纳真熟视之亦兄家物也绐问童子亦如之于是登山四顾悄无来人尽杀童子驱马臂鹰而还取海都并病妪归八剌忽之地止焉海都稍长纳真率八剌忽怯谷诸民共立为君巴而朮阿而忒的斤亦都护传亦都护者高昌国主号也纽林的斤始封高昌王子帖木儿补化为巩昌等处都总帅达鲁花赤奔父丧于永昌请以王爵让其叔父钦察台叔父力辞乃嗣为亦都护高昌王至治中其弟籛吉乃以让嗣为亦都护高昌王布鲁海牙传布鲁海牙幼时叔父阿里普海牙欺之尽有其产及贵显筑室宅傍迎阿里普海牙居之弟益特思海牙以宿恨为言尝慰谕之终无间言扈铎传铎汴梁兰阳人蚤孤育于伯父及壮事伯父如所生伯父老无子铎为买妾岁余产一女其妾性颇不慧熟寐压女死久之伯父卒铎丧之甚哀遗腹生一男铎惩前失告其母及妻妹护视之已复庐户外中夜审察不敢安寝弟能食常自抱哺与同卧起十年不少怠弟有疾铎夜稽颡星斗哀祷曰天不伐余家铎父子间可去一人勿丧吾弟使伯父无后也明旦弟愈杨一传一怀孟人至元间怜其叔清家贫密以分契诣神祠焚之与清同居者三十年无间言张本东昌荏平人笃孝事伯父叔父皆甚谨伯父常病本昼夜不去侧复载以巾车步挽诣岱祷之张庆真定人善事继母伯父泰异居河南庆闻其贫迎归养之供膳丰备过于所生元善大名人父有昆弟五人因贫流散江淮久之遂客死至大四年善往寻其骸骨并迎弟侄等一十五丧而归改葬祖父母以诸丧序列祔于茔次州县以闻并旌其家张闰传闰延安延长县人兄显卒即以家事付侄聚聚辞曰叔父行也叔宜主之闰曰侄宗子也侄宜主之相让既久卒以付聚缙绅之家自谓不如阔里吉思传阔里吉思封高唐王西北不安请往平之陷敌不屈死焉追封赵王子朮安幼诏以弟木忽难袭高唐王木忽难才识英伟谨守成业抚民御众境内乂安痛其兄死节遣使如京师表请恤典又请翰林承旨阎复铭诸石教养朮安过于己子命家臣之谨厚者掌其兄之珍服秘玩待朮安成立悉以付之至大二年木忽难加封赵王即以让朮安三年朮安袭赵王尚晋王女阿剌的纳八剌公主卜颜铁木儿传卜颜铁木儿性至孝幼养于叔父阿朮事之如亲父秦长卿传长卿尚风节好论事阿合马专政长卿请诛之由是大恨长卿诬以折阅课额数万缗下吏杀之长卿从子山甫为建康府判官闻长卿冤状即日弃官累荐不起以卒刘德泉传有朱汝谐濮州人仲父子昭子玉贫病汝谐迎至家奉汤药甘旨甚谨后卒丧葬尽礼乡人贤之许谦传谦字益之生数岁而孤甫能言世母陶氏口授孝经论语入耳辄不忘廉希宪传希宪从弟希贤字达甫迫父布鲁海牙尝曰是儿刚果当大吾家帖木儿不花传帖木儿不花世祖孙镇南王脱欢第四子也脱欢薨子老章袭封镇南王老章薨弟脱不花袭封镇南王脱不花薨子孛罗不花幼帖木儿不花乃嗣为镇南王文宗天历初赐帖木儿不花黄金帖木儿不花请以其位复还孛罗不花朝廷以其让而不居也改封宣让王赐金印移镇于庐州史天倪传武仙叛天倪为仙所杀子五人其三人尚幼俱死于难惟楫权在楫字大济岁己亥知中山府事寻迁征南行军万户翼经略徇地蕲黄善抚士卒所向有功壬寅天泽引楫入见太宗奏曰臣兄天倪死事时二子尚幼臣受诏摄行府事今楫已成人乞解职授之帝嘉叹曰今之争官者多让官者少卿此举殊可嘉尚朕自有官与之即以楫为真定兵马都总管佩金虎符孛罗帖木儿传至正十一年盗起孛罗帖木儿同从子马哈失力与贼相持孛罗帖木儿被重创麾马哈失力使去曰吾以死报国汝无留此马哈失力泣曰死生从叔父既而孛罗帖木儿被执贼请同为逆孛罗帖木儿怒骂之遂遇害马哈失力帅家奴求其尸复与贼战俱没于阵举家死者凡二十六人姚燧传燧字端甫世系见燧伯父枢传父格燧生三岁而孤育于伯父枢枢隐居苏门谓燧蒙暗教督之甚急燧不能堪杨奂驰书止之曰燧令器也长自有成尔何以急为且许醮以女伯颜传初伯颜欲以其侄脱脱宿卫伺帝起居惧涉物议乃以枢密知院汪家奴翰林承旨沙剌班同侍禁近实属意脱脱故脱脱政令日修而卫士拱听约束伯颜自领诸卫精兵以燕者不花为屏蔽导从之盛填溢街衢而帝侧仪卫反落落如晨星势焰熏灼天下之人惟知有伯颜而已脱脱深忧之乘间自陈忘家徇国之意帝犹未之信遣阿鲁世杰班日以忠义与之往复论难益知其心无他遂闻于帝帝始无疑是年车驾自上都还京伯颜数以兵巡行红城诸处归辄在后三人谋益坚伯颜不知益逞凶虐构陷郯王彻彻笃奏赐死帝未允辄传旨行刑复奏贬宣让王帖木儿不花威顺王宽彻普化辞色愤厉不待旨而行帝益忿之伯颜且日益立威锻炼诸狱延及无辜六年二月伯颜自领兵卫请帝出田脱脱告帝托疾不往伯颜固请太子燕帖古思出次柳林脱脱欲有所为遂与世杰班阿鲁合议白于帝戊戌脱脱悉拘门钥受密旨领军阿鲁世杰班侍帝侧传命是夜帝御玉德殿主符檄发号令详见脱脱传中夜二鼓遣太子怯薛月可察儿率三十骑抵太子营取之入城夜半见帝四鼓命只儿瓦歹奉诏往柳林出伯颜为河南行省左丞相己亥伯颜遣人来城下问故脱脱倨城门上宣言有旨黜丞相一人诸从官无罪可各还本卫伯颜奏乞陛辞不许遂行道出真定父老奉觞酒以进伯颜问曰尔曾见子杀父事耶父老曰不曾见子杀父惟见臣杀君伯颜俯首有惭色三月辛未诏徙南恩州阳春县安置病死于龙兴路驿舍脱脱传脱脱字大用生而岐嶷异于常儿及就学师浦江吴直方至元四年脱脱伯父伯颜为中书右丞相既诛唐其势益无所忌擅爵人赦死罪任邪杀无辜诸卫精兵收为己用府库钱帛听其出纳帝积不能平脱脱虽幼养于伯颜常忧其败私请于其父曰伯父骄纵已甚万一天子震怒则吾族赤矣曷若于未败图之其父以为然复怀疑久未决质之直方直方曰传有之大义灭亲大夫但知忠于国家耳余复何顾焉当是时帝之左右前后皆伯颜所树亲党独世杰班阿鲁为帝腹心日与之处脱脱遂与二人深相结纳而钱唐杨瑀尝事帝潜邸为奎章阁广成局副使得出入禁中帝知其可用每三人论事使瑀参焉五年秋车驾留上都伯颜时出赴应昌脱脱与世杰班阿鲁谋欲御之东门外惧弗胜而止会河南范孟矫杀省臣事连廉访使段辅伯颜风台臣言汉人不可为廉访使时别儿怯不花亦为御史大夫畏人之议己辞疾不出故其章未上伯颜促之急监察御史以告脱脱脱脱曰别儿怯不花位吾上且掌印我安敢专邪别儿怯不花闻之惧且将出脱脱度不能遏谋于直方直方曰此祖宗法度决不可废盍先为上言之脱脱入告于帝及章上帝如脱脱言伯颜知出于脱脱大怒言于帝曰脱脱虽臣之子其心专佑汉人必当治之帝曰此皆朕意非脱脱罪也及伯颜擅贬宣让威顺二王帝不胜其忿决意逐之一日泣语脱脱脱脱亦泣下归与直方谋直方曰此宗社安危所系不可不密议论之际左右为谁曰阿鲁及脱脱木儿直方曰子之伯父挟震主之威此辈苟利富贵其语一泄则主危身戮矣脱脱乃延二人于家置酒张乐昼夜不令出遂与世杰班阿鲁议候伯颜入朝禽之戒卫士严宫门出入螭坳悉为置兵伯颜见之大惊召脱脱责之对曰天子所居防御不得不尔伯颜遂疑脱脱益增兵自卫六年二月伯颜请太子燕帖古思猎于柳林脱脱与世杰班阿鲁合谋以所掌兵及宿卫士拒伯颜戊戌遂拘京城门钥命所亲信列布城门下是夜奉帝御玉德殿召近臣汪家奴沙剌班及省院大臣先后入见出午门听命又召瑀及江西范汇入草诏数伯颜罪状诏成夜已四鼓命中书平章政事只儿瓦歹赍赴柳林己亥脱脱坐城门上而伯颜亦遣骑士至城下问故脱脱曰有旨逐丞相伯颜所领诸卫兵皆散而伯颜遂南行明外史章溢传溢字三益寇破龙泉执溢从子存仁溢曰吾兄止有一子不可令绝挺身出代存仁贼得溢大喜就问计策溢厉声责之贼怒缚溢于柱以刀磨胁欲降之溢不为屈贼竟不敢害何遵传遵上疏极言江彬怙权倡乱廷杖四十遂卒时与遵同死杖下者詹轼字敬之为人开爽磊落善谈论从父瀚字汝约时方为刑部主事亦以谏受杖轼死为经纪其丧以归嘉靖中瀚争大礼再受杖每阴雨创痛曰吾无愧敬之地下足矣王钫传钫字子宣伯父诰弘治年举进士时钫初入塾或语之曰孺子读书亦当如是钫曰读书但求进士邪闻者异之李颐传颐字惟贞余干人弟谦贤而早卒己以荫畀其子乡人称焉汪褆传褆字介夫祁门人伯父有疾率从兄弟卧□下不解衣带既卒寝不离丧次郑传郑渊字仲涵从弟澧及妻早亡遗三女渊抚之过于己生刘基传基九世孙瑜嗣伯爵瑜孙世延卒嫡孙莱臣年幼庶足荩臣僭袭其爵荩臣卒莱臣当袭荩臣子孔昭复据之孔昭性凶戾崇祯时附温体仁搏击善类为众所疾寻出督南京操江即捕莱臣毙之狱襄王瞻墡传瞻墡仁宗第五子母昭皇后永乐二十二年封仁宗崩监国宣宗征汉留守敬恪有令誉宣德四年就藩长沙正统元年徙襄阳七年来朝英宗北狩诸王中瞻墡最长且贤众望颇属太后命取襄国金符入宫不果召而瞻墡上书太后请立英宗世子令郕王监国募勇智士迎銮书至景帝立数月矣英宗还京师居南内又上书景帝宜旦夕省膳问安率群臣朔望见无忘恭顺英宗复辟石亨等诬戮于谦王文有迎立外藩语帝颇疑瞻墡久之从宫中得瞻墡所上二书而金符果在太后合中乃赐书召瞻墡比二书于金縢入朝宴便殿避席请曰臣过汴汴父老遮道言按察使王概贤以诬逮诏狱愿皇上加察帝立出概命为大理卿数请反国赐护卫旗手鹰坊司且令宫殿制如黄屋瞻墡踧踖谢不敢帝称善亲送至午门外握手泣别瞻墡拜帝亦拜瞻墡逡巡复拜如是者再帝曰叔父欲何言顿首曰万方望治如饥渴愿省刑薄敛帝拱谢曰敬受教目送瞻墡出端门乃还四年复入朝帝为制岘山汉水赋及襄阳四时歌亲饯之卢沟桥六年又召以老辞岁时存问礼遇之盛诸藩所未有也汉王高煦传高煦成祖第二子负气力凶很狡悍尝以成祖命同仁宗谒孝陵仁宗体肥重且足疾两中使掖之行恒失足高煦从后言曰前人蹉跌后人知警皇太孙应声曰更有后人知警也高煦回顾色变太孙即宣宗也宣宗即位高煦遂反帝亲征高煦出归罪群臣请正典刑不允同归京师锢之帝一日欲往视高煦左右止之不听及至熟视久之高煦出不意伸一足勾帝仆地左右亟扶起乃命壮士舁铜缸覆之缸约重三百斤高煦项负之辄动帝命积炭缸上燃之逾时火炽铜镕高煦死诸子并死赵简王高燧传靖王见灂尝乘醉欲杀其叔父诏夺禄米三之二去冠服戴民巾陈旺妻唐氏传唐氏汝阳人随其夫以歌舞逐食四方正德三年秋旺携妻及女环儿幼侄成儿至江夏九峰山有史聪者亦以傀儡为业见妇女皆艳丽而旺且老因绐旺出求食至青山夜杀之明日聪独返携其妇女幼侄入武昌山吴王祠越数日持利刃胁唐氏氏曰汝杀吾夫吾不能杀汝以复雠忍从汝乱耶遂遇害贼裹以席置荆棘中明日徙蓑衣团又数日贼迫环儿临以刃詈曰汝贼也杀吾父母吾恨不能报雠肯从贼为狗彘行乎詈声振林木贼亦杀之瘗粪壤中而去其年冬至贼被酒成儿夜潜出告官擒于葛店市伏诛靖江王守谦传守谦太祖从孙父文正南昌王子也太祖起兵时文正母王携文正从军中帝与高后抚如己子比长涉传记饶勇略随渡江取集庆路已有功授枢密院同佥太祖与语若欲何官文正对曰叔父成大业何患富贵爵赏先及私亲无以服众太祖善其言益爱之太祖为吴王命为大都督节制中外诸军事及再定江西谓洪都重镇屏翰西南非骨肉重臣莫能守乃命文正统元帅赵得胜等镇其地江西之平文正功居多太祖还京告庙饮至赐常遇春廖永忠及诸将士金帛甚厚念文正前言知大体锡功尚有待也文正遂不能无少望性素卞急至是益暴怒无常度任掾吏卫可达夺部中子女按察使李饮冰奏其骄侈觖望太祖遣使诘责文正惭惧饮冰益言其有异志太祖即日登舟至城下遣人召之文正仓卒出迎太祖持之泣曰汝何为者遂载与俱归廷臣请竟其事高后力解之曰儿特性刚耳无他也免官安置桐城寻命督筑荆州城事竣将复之未几卒饮冰亦以他事伏诛文正之谪也守谦甫四岁太祖抚其顶曰儿无恐尔父背训教贻我忧我终不以父故废尔育之宫中守谦幼名铁柱吴元年以诸子命名告庙更名炜洪武三年更名守谦封靖江王禄视郡王官属亲王之半浦延禧妻王氏传王氏蓬莱人年二十守节抚孤崇祯五年李九成等叛城陷氏叔允章至其家问所向答曰儿岂向患难中求活时有麻索在□头叔以手振之曰然则宜决计于此耳氏首肯遂从容就缢张以宁传以宁字志道古田人年八岁或讼其伯父于县逮系狱因诣县伸理尹异而诘之以宁自言能为诗命赋琴堂诗立就伯父由是得释吕楠鹫峰东所语何掌科说刑部有一妇人与小叔通此妇人夫丧了止有一子妇人又与他人通嫁之他人后又出之妇人归小叔遂收之为妻其子耻之乃杀小叔刑部问以杀期亲尊长死罪大理评不当死刑部曰律无该载请旨先生曰律有上下比附春秋梁人有继母杀其父者而其子杀之有司欲当以大逆孔季彦曰文姜与弒鲁桓春秋去其姜氏传谓绝不为亲即凡人耳方诸古义宜以非司寇而擅杀当之不得以逆论兹叔与嫂奸是无人伦弟无其兄侄可无其叔矣其杀之不当死罪
　叔侄部杂录
诗经小雅伐木篇既有肥羜以速诸父宁适不来微我弗顾大
全
孔氏曰称之以父亲亲之辞也天子呼诸
侯同姓大国曰伯父同姓小国曰叔父
鲁颂閟宫篇王曰叔父建尔元子俾侯于鲁大启尔宇为周室辅注
王成王也叔父周公也元子鲁公伯
禽也启开宇居也
辍耕录宋张文潜明道杂志云经传中无婶妗二字婶字乃世母字二合呼妗字乃舅母字二合呼也二合如真言中合两字音为一日知录古人于父之昆弟必称伯父叔父未有但呼伯叔者若不言父而但曰伯叔则是字之而已诗所谓叔兮伯兮伯兮朅兮叔于田之类皆字也今之天子称亲王为叔祖曾叔祖甚非古义礼天子称同姓诸侯曰伯父叔父称其先君亦曰伯父叔父左传昭九年景王使詹桓伯辞于晋曰伯父惠公十五年景王谓籍谈曰叔父唐叔皆称其先君为伯父叔父之证也故礼有诸父无诸祖
　叔侄部外编
  </div>
  <div class="pagination">
   <a href="家范典叔侄部.html">
    上一页
   </a>
   <a href="家范典叔侄部.html">
    1
   </a>
   <span class="current-page">
    2
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
