<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 353 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 353 页/共 899 页</h1>
    <div class="content">按万姓统谱镃池州人为中书舍人兼侍讲不仕时旁郡肄业者常数百人所著有紫薇集春秋门例通解戚里元龟易象宝鉴　　王显世
按万姓统谱显世字子亦南安人侃之子也遗泽入官为兴化录参时有从官起家守泉与乡士争田守意逢迎嘱使庇之显世曰法与理是据门户非所恤夺以归士家一郡称快受输斛面却不取同列为寄仓终更史以数上显世不顾改秩知宁都县卒显世书无不读以诗鸣有容安稿十卷　　王肱
按万姓统谱肱字用辅晋江人为文好讥刺当世是以累举不第尝着济状一篇言浊河贯清济济诘其浼混时甚奇之又有无题古诗一百三十首辞多凄惋　　王休
按万姓统谱休慈溪人攻戴氏礼庆元二年登邹应龙榜进士擢湖州教改训徽州迁秘阁授书判枢密院事直躬立朝无所附丽嘉定末与柄臣不合遂谢事归一日上忽思之遣使驿召时休已卒乃命定海镇营葬休以文学著称一时士类宗之若杜州童居易著作刘厚南右曹郎程士龙皆其门人晚岁文思益进金石文多出其手　　王遂
按宋史王遂传遂字去非一字&#叔枢密副使韶之元孙后为镇江府金坛人嘉泰二年进士调富阳主簿历官差干办诸司审计司绍定二年福建寇扰甫定朝廷选贤能吏劳来安集以遂知卲武军兼福建招捕司参议官遂至郡抚摩创痍剪平凶孽民恃以安未几言者以遂妄自标致邀誉沽名罢改知安丰军迁国子监主簿又迁太常寺主簿拜监察御史迁右正言寻拜殿中侍御史迁户部侍郎以宝章阁待制差知遂宁府进焕章阁待制四川安抚制置副使差知平江府进敷文阁待制知庆元府改知太平府以论罢进显谟阁待制知泉州改温州宁国府以宝章阁直学士知建宁府以华文阁直学士差知隆兴府改知太平州复知隆兴召赴阙授权工部尚书遂与同里刘宰素同志宰尝称遂为文雅健无世俗浮靡之气足以名世　　王宗道
按尚友录宗道字与文奉化人嗜古人之学穷渺讨幽时出其奇见人多称之第嘉定元年进士为江东提刑司干官所著有易说指图十卷三礼说七卷书说六卷观颐悟言一卷读书臆说十卷杂录二卷闻见因笔二卷淮盐论二卷诗文五十卷　　王用亨
按万姓统谱用亨字子安崇德人少孤事母至孝嘉定初举进士志欲尽读天下书手抄口诵至忘忧食乡之登仕籍者多出其门作二记于座右以不欺不贪自警焉　　王撝
按万姓统谱撝字谦父开封人登嘉定进士同年余天锡参知政事属教其子弟岁终致束修以谢坚辞不受曰吾二儿习词学乡里无完书愿从公求尺牍丐借周益公傅内翰番禺三洪公暨其余习词学者凡二十余家所藏书余欣然许之后二子俱中词学科为安吉丞摄令长兴迁国子正将作监主簿时丞相史嵩之预政乞补外以避通判婺州迁吏部郎中兼崇政殿说书尝预修四朝史为舆服志六卷后直秘阁知温州　　王与之
按万姓统谱与之字次点乐清人从松溪陈氏学尽传六典要旨遂着订议八十卷郡守赵汝腾进之朝云与之践履无玷守节不逾皓首著书真经明行修之士其书精粹可裨圣明之治遂授宾州文学终通判泗州年九十七卒　　王霆
按宋史王霆传霆字定叟东阳人高大父豪帅众诛方腊以功补官霆少有奇气嘉定四年中绝伦异等乔行简考艺别头喜曰吾为朝廷得一帅才矣授承节郎从军于鄂帅锺兴嗣戍边请于枢密院以霆为随军都钱粮官总领綦奎委霆专一教阅总效军寻委帅师守御黄州沿江制置副使李辟置幕下理宗即位特差充浙西副都监镇江都统赵胜辟为计议官差知应州召试为阁门舍人升武功大夫出知濠州寻差知安丰军臣僚上言王霆在濠人甚安之不宜轻易诏再任濠职事修举特转横班诸使交荐之北兵至浮光其民奔遁朝论以为霆可守之乃知光州再授阁门舍人寻为达州刺史右屯卫大将军寻迁淮西马步军副总管提举崇禧观知高邮军流民弟邦杰聚众三千人为盗霆剿其渠魁余党悉散时议出师和者甚多霆以为莫若遣间探觇敌情如不得已然后行之诸军毕行惟高邮迟之由是与时迕而谗者益众提举云台观制置使董槐邓泳交荐之差知寿昌军改蕲州卒　　王伯大
按宋史王伯大传伯大字幼学福州人嘉定七年进士历官主管户部架阁迁国子正知临江军端平三年召至阙下进直宝谟阁枢密副都承旨兼左司郎中进对言陛下亲政五年于兹盛德大业未能着见而招天下之谤议者籍籍未已陛下试于身而自省又试于宫阃之内而加省又试于朝廷政事之间而三省凡人言之所不贷者一朝赫然而尽去之务使蠹根悉拔孽种不留则谤息矣又极言边事以直宝谟阁知婺州淳佑四年召至阙授权吏部侍郎七年拜端明殿学士八年参知政事以监察御史陈论罢以资政殿学士知建宁府宝佑元年卒　　王迈
按宋史王迈传迈字贯之兴化军仙游人嘉定十年进士为潭州观察推官召试学士院策以楮币迈援据古今考究本末又因楮以及时事真德秀病危闻迈所对善之帝再相乔行简或传史嵩之复用迈上封事曰天下之相不与天下共谋之是必冥冥之中有为之地者又言吴知占陈洵益挠政迈由疏远见帝空臆无隐帝为改容言者劾迈论边事过实魏了翁侍经筵为帝言惜其去改通判漳州禋祀雷雨迈应诏言天与宁考之怒久矣于是台官李大同言迈交结德秀了翁以收虚誉削一秩免淳佑改元通判吉州知邵武军诏以亢旱求言迈驿奏七事而以撤龙翔宫立济王后为先时郑清之再相以左司郎官召力辞卒赠司农少卿　　王埜
按宋史王野传野字子文宝章阁待制介之子也以父荫补官登嘉定十二年进士第仕潭时真德秀一见异之延致幕下遂执弟子礼德秀欲授以词学野曰所以求学者理义之奥也德秀益器重之绍定初摄邵武县盗起唐石亲勒兵讨之后为枢密院编修襄蜀事急史嵩之首进和议野言今日之事宜并力攻守上疏言八事嘉熙元年轮对采事系安危者四端复推广前所言八事以孝宗讲军实激发帝意淳佑初自江西赴阙奏祈天永命十事前后奏陈皆明正剀切凿凿可行淳佑末迁沿江制置使宝佑二年拜端明殿学士封吴郡侯与宰相不合言者攻之以前职主管洞霄宫卒　　王爚
按宋史王爚传爚字仲潜一字伯晦绍兴新昌人登嘉定十二年进士第知常熟县绍定四年江淮制置使辟通判泰州五年差知滁州端平元年知瑞州嘉熙元年提辖左藏东西库二年迁籍田令淳佑二年改监三省枢密院门五年迁太府寺丞秘书丞户部郎官淮西总领主管右曹六年为尚书左司员外郎七年迁秘书少监以侍御史周坦言罢为福建提点刑狱差知温州十年差知宁国府迁太府卿宝佑元年试司农卿以右文殿修撰提举太平兴国宫五年京湖宣抚大使赵葵辟为判官开庆元年召授集英殿修撰枢密都承旨景定二年迁礼部尚书知平江府淮浙发运使五年召赴行在进端明殿学士提举佑神观咸淳元年二月拜签书枢密院事闰月同知枢密院事二年拜参知政事三年知枢密院事乞祠禄乃授资政殿学士知庆元府七年充上蔡书院山主八年加观文殿学士提举万寿宫十年以爚为左丞相德佑元年乞假以宣抚招讨等职乃授观文殿大学士浙西江东路宣抚招讨大使置司在京以备咨访进少保左丞相特授观文殿大学士充醴泉观使爚为人清修刚劲似道归天台葬母过新昌爚独不见之后以元老入相位值国势艰危之际天下所属望也而卒与陈宜中不协而去云　　王万
按宋史王万传万字处一家世婺州父游淮间万因生长濠州登嘉定十六年进士第端平元年主管尚书吏部架阁文字明年添差通判镇江府时金初灭郑清之谋乘虚取河洛万谓当急为自治之规已而大元兵压境三边震动理宗下罪己诏万谓兵固失矣言之甚恐亦不可宜以振厉奋发兴感人心为条具沿边事宜遍告大臣要官后兵兴用窘履亩之令行则又言之庙堂其他敷陈往往累数万言其自任之笃如此三年授枢密院编修官嘉熙六年差知台州至郡日惟蔬饭终日坐厅事事至立断吏无所售改业散去民亦化之不复讼三年迁屯田员外郎四年擢监察御史首论史宅之不当复玷从班史嵩之入相万又首论之迁大理少卿诏特转朝奉郎致仕卒　　王胄
按万姓统谱胄字希武永春人以春秋擢嘉定癸未省试第一教授惠州秩满入为太学正转博士礼闱较艺谏官同典举欲私所厚以险怪之题冠多士胄识其文曰必其人也典举色阻易填次列而心衔之揭晓以劾罢通判惠州岁余卒于官　　王德谦
按宋史王德谦传德谦初为嘉邸都监颇亲幸王即位德谦累迁昭庆军承宣使内侍省押班骄恣逾法服食拟乘舆为人求官赃以巨万韩胄与德谦争用事德谦屡以计胜胄挤之诏与外祠台谏又交章论驳侍御史姚愈率同列力攻德谦诏送广德军居住寻以临安尹劾其赃滥僭拟诏降团练使移居抚州台谏复言其奸诡德谦遂坐废斥以死　　王士奇
按万姓统谱士奇字永叔福安人初以乡荐赴省试闻弟达州教授知章讣不赴廷对即往蜀护其丧以归凡六年而后就试当得官以母老丐祠当国者高其行畀以堂除凡二十三考方任莆田法曹真德秀尝语当路曰王法曹文行俱美尤孝于亲当于古人中求之后以奉议郎赐绯衣致仕优游田里手不释卷尝书其门云立行孰先须孝悌传家有后是诗书卒年八十四所著有诸经释疑诸史节略及宜拙平心集藏于家　　王翊
按宋史王翊传翊字公辅郫县人宝庆元年进士嘉熙元年制置使丁黼辟为参议官先遣其家归乡里为文诀先墓誓以身死报国及北兵至帐前提举官成驹先走黼仓卒迎敌败死翊与司理王灿运司干官李日宣等募兵拒守兵入公署见翊朝服危坐问为何人曰小官食天子之禄临难不能救死有余罪可速杀我又问何以不走曰愿与此城俱亡北兵相戒勿杀敌纵火大掠翊以朝服赴并死　　王必大
按万姓统谱必大尢溪人性至孝绍定初除漳州通判累官至朝请大夫尚濮安懿王女事父母必亲视与其兄必学必让极友爱尝仿范文正公例以郭外田五百余亩创义庄以资族人冠婚丧葬之费又设义塾延师以训族里子弟子四慈恭勤&#皆登进士　　王大寿按宋史王大寿传大寿泉州人为左翼队将绍定五年海寇王子清犯围头守真德秀遣大寿领卒百人防遏猝与贼遇奋前控弦毙贼十余后无援者遂没从死者五人　　王迸
按宋史郭僎传王迸字纯父饶州乐平人为固始簿摄邑绍定中金兵犯淮守令望风遁迸度力不能御怀印自投于井而死　　王震孙
按万姓统谱震孙播州人端平初元兵犯蜀震孙率众戍蜀口解难息民事闻授从议郎重庆路兵马钤辖　　王应麟
按宋史王应麟传应麟字伯厚庆元府人九岁通六经淳佑元年举进士从王野受学调西安主簿差监平江百万东仓调浙西提举茶盐主管帐司部使者郑霖异待之丁父忧服除调扬州教授添差浙西安抚司干办公事帝御集英殿策士召应麟覆考考第既上帝欲易第七卷置其首应麟读之乃顿首曰是卷古谊若龟镜忠肝如铁石臣敢为得士贺遂以第七卷为首选及唱名乃文天祥也迁主管三省枢密院架阁文字迁国子录进武学博士迁太常寺主簿以言边事罢未几起通判台州召为太常博士擢秘书郎俄兼靖惠王府教授彗星见应诏极论执政侍从台谏之罪积私财行公田之害又言应天变莫先回人心回人心莫先受直言箝天下之口沮直臣之气如应天何迁著作佐郎度宗即位摄礼部郎官兼直学士院马廷鸾知贡举诏应麟兼权直俄兼崇政殿说书迁著作郎守军器少监迁将作监兼侍立修注官升权直学士院迁秘书少监兼侍讲迁起居舍人兼权中书舍人以秘阁修撰主管崇禧观久之起知徽州召为秘书监权中书舍人兼国史编修实录检讨兼侍讲迁起居郎兼权吏部侍郎以母忧去贾似道溃师江上授中书舍人兼直学士院进兼同修国史实录院同修撰兼侍读迁礼部侍郎兼中书舍人寻转尚书兼给事中东归后二十年卒所著有深宁集玉堂类&#掖垣类&#诗考诗地理考汉艺文志考证通鉴地理考通鉴地理通释通鉴答问困学纪闻蒙训集解践阼篇补注急就篇补注王会篇小学绀珠玉海词学指南词学题苑笔海姓氏急就篇汉制考六经天文编小学讽咏　　王汉英
按万姓统谱汉英字彦古奉化人受业迂斋楼昉文行不凡时郑丞相应学士皆乐与之友登淳佑元年进士第魁梧爽朗朝列伟之少聘徐氏女因鼻病腐以貌自誓不嫁父母辞曰公盛年高科不患无良配不敢以辱公汉英曰女有疾非汉英谁适既婚相敬如宾后为国录妻没终身不畜婢　　王登
按宋史王登传登字景宋德安人少读书喜古兵法慷慨有大志不事生产出制置使孟珙幕府久之权知巴东县淳佑四年举进士调兴山主簿以母忧去吴渊为制置使边事甚亟因忆弟潜盛言王登才略具书币招之竟立奇功于沮河赵葵为制置使俾参宣抚司马光祖为制置使辟充参谋官迁军器少监京西提点刑狱登威声日振有余思忠及徐制几谗于光祖光祖疑焉出登屯郢州开庆元年登提兵援蜀约日合战夜分登经理军事忽绝倒五藏出血卒　　王持垕按万姓统谱持垕字载仲乐清人在太学曾率六馆叩阍论史嵩之士论推重登淳佑第入浙西帅幕从官荐丁大全而持垕谓其内怀奸诈外示狂率使其得志必为国家忧大全闻之憾焉后以著作兼左曹郎吴潜罢相持垕轮对言于理宗曰宰相进退人才当进贤退不肖不当以用舍快恩仇潜贬争之力罢归贾似道怨潜甚疑持垕党潜并恶之由是十五年间三被擢不越郎曹二典郡皆不终似道败始除大理少卿未上卒　　王应凤
按万姓统谱应凤字仲仪人与兄应麟丽讲矻矻忘寝食为文根柢左氏班马淳佑十一年荫补将仕郎明年登文天祥榜进士监通州狼山税宝佑间廷对以甲科第九人赐第学益淹贯应开庆元年博学宏词历官至主管机宜文字寻除军器监丞改差淮西制置司参议官未几文天祥荐其学宜职翰墨除太常博士以终寿四十六所著有默斋稿及订正三辅黄图诸书　　王侃
按万姓统谱侃字仲和炳之孙历肇庆纠曹倅王衣俘商人数百名以为盗分圄锻之将为功侃持不可倅适摄郡事督成愈急会移狱广东帅亲谳如侃言破械释之知漳浦县终更得通判福州卒　　王泰来
按万姓统谱泰来华亭人性刚介不为柔从早以诗名宝佑开庆间　　王昌世
按万姓统谱昌世字昭辅人尚书应麟之子也以恩补承务郎未及禄而宋社已墟尚书公杜门不出朝夕坐堂上取经史诸书讲解论辨昌世甫十岁怡怡听受无倦殊闻异见靡不究悉尚书公所著述昌世搜辑考订赞助为多蓄书万卷毁于火露抄雪纂至忘寝食书已复完尢精于易筮占验如神性至孝友　　王惟忠
按宋史张即之传宝佑四年制置使余晦入蜀以谗劾阆州守王惟忠下诏狱锻炼诬伏坐弃市惟忠临刑谓其友陈大方曰吾死当上訴于天七挥刃不殊血逆流即之虽闲居移书言于淮东制置使贾似道恤其遗孤似道入相以为言景定元年给还首领以礼改葬惟忠字肖尊庆元之人嘉定十三年进士　　王文雍按万姓统谱文雍宝佑四年五月以通直郎至六年六月准省札除提领户部犒赏所主管文字重修谯楼置刻漏修颁春手诏兴复县务创两务官厅重浚县前河并福山塘砌承流门并慧日寺前街建宝佑新堤修承流门秋报门修明版籍　　王柏
按宋史王柏传柏字会之婺川金华人大父崇政殿说书师愈从杨时受易论语既又从朱熹张栻吕祖谦游父瀚朝奉郎主管建昌军仙都观兄弟皆及熹祖谦之门柏少慕诸葛亮为人自号长啸年逾三十始知家学之原捐去俗学勇于求道与其友汪开之着论语通旨至居处恭执事敬惕然叹曰长啸非圣门持敬之道亟更以鲁斋从熹门人游或语以何基尝从黄干得熹之传即往从之授以立志居敬之旨且作鲁斋箴勉之质实坚苦有疑必从基质之于论语大学中庸孟子通鉴纲目标注点校尢为精密少孤事其伯兄甚恭季弟早丧抚其孤又割田予之收合宗族周恤扶持之开之没家贫为之敛且葬焉来学者众其教必先之以大学蔡抗扬栋相继守婺赵景纬守台聘为丽泽上蔡两书院师乡之耆德皆执弟子礼理宗崩率诸生制服临于郡其卒整衣冠端坐挥妇人勿近国子祭酒杨文仲请于朝谥曰文宪　　王梦应按万姓统谱梦应攸县人咸淳中进士调庐陵尉元兵陷临安梦应率同邑吴希奭陈子全起兵勤王驰奏疏闻又遣使通桂帅遂复袁州兵败走已而希奭子全俱死宋亡梦应收合溃卒奔永新依颜明叔合门疫死　　王安节
按宋史陈照传王安节节度使坚之子也少从其父守合州有功安节等兄弟五人皆受官坚为贾似道所忌出知和州郁郁而死安节至咸淳末为东南第七副将德佑初授合门祗候浙西添差兵马副都监战凤凰港有功转三官刘师勇复常州攻走王良臣师勇还平江以安节与张詹守常元丞相伯颜攻破南门安节率死士巷战臂伤被执有求其姓名者安节呼曰我王坚子安节也降之不得乃杀之　　王炎午
按万姓统谱炎午安福人名鼎翁为上舍生会文天祥举义兵乃杖策谒见寻以母忧家居而天祥被执鼎翁为生祭文以速其死隐居不仕所著有吾文稿　　王道夫按广东通志道夫番禺人苦志力学登进士咸淳中仕连山尉有保民驱寇功张镇孙败后凌震得脱收拾散亡数千倚文天祥诸军为声援时道夫家居端宗召权兵部侍郎兼转运判官道夫与凌震各将兵相为掎捔景炎二年三月文天祥复惠州道夫帅师遂复广州诏褒谕之拜兵部侍郎广东转运使卫王即位改元祥兴加道夫学士兼兵部尚书宋亡道夫不仕元愤恨而卒　　王孝忠
按宋史王孝忠传孝忠为镇江前军统制分戍淮阴杨贵叛孝忠率众迎战水军统制朱信降贼孝忠孤军力不敌死　　王士敏
按宋史刘士昭传士昭太和人与乡人谋复太和县败死其党入狱多乞怜苟免有王士敏者独慷慨不挠题其裾此生无复望生还一死都归谈笑间大地尽为腥血污好收吾骨首阳山临刑叹曰恨吾病失声不能大骂耳　　王仙
按宋史王仙传仙蜀都统也守涪州北兵攻围无虚日势孤援绝宋亡之二年城始破仙自刎断其吭不殊以两手自摘其首坠死　　王泰
按浙江通志泰永嘉人幼孤鞠于伯父元兵至执其伯父索赀财不得将杀之泰绐之曰释吾伯父吾指尔瘗物所兵随泰掘数处无所得乃涕泣告曰家贫无赀愿身代伯父死耳兵怒斩之仆地既去伯驰归视之则颈骨已截独喉未断急捧其首合之适有修船油灰取涂其痕越七日始苏创合而首竟偏　　王用龙按江西通志用龙字震叔进贤人宋亡用龙誓不为异国民为元镇守兵所获欲自经守者夺其带家人馈食至碎磁器劘吭而死　　王
按尚友录号重阳子戚阳人母感异梦而&#既长貌雄伟善属文才思敏捷时岁大饥人至相食家富厚为邻里劫掠一空有司欲治盗罪曰吾不忍置之死地人共贤之一日遇吕纯阳于醴泉授以修仙口诀乃捐妻子送次女于姻家竟委家去性不检束人呼为王害风尝携铁乞食经行蓝田登州昆仑之间一日作诗别亲友奄然而逝年五十八元至元间赠为重阳全真开元真君所著有前后韬光集行于世　　金
　　王伯龙
按金史王伯龙传伯龙渖州双城人也辽末聚党为盗天辅二年率众来降授世袭猛安三年太祖攻临潢伯龙与韩庆和以兵护粮饷遇辽兵邀于路伯龙率挽夫击败之五年授节度使从宗望讨张觉于平州宗望伐宋伯龙为先锋睿宗经略山东伯龙从攻青州未下城中夜出兵袭伯龙营伯龙不及甲独挺刃拒营门奋击杀数十人已而军士皆甲出杀伤宋兵不可胜计及下青州第功伯龙第一六年还攻莫州降之加太子少保破李固寨众十余万于濮州进攻徐州伯龙复先登充徐宿邳三路军马都统天眷元年为燕京马军都指挥使皇统元年以本部从宗弼南伐攻破濠州为武定军节度使改宁昌军天德三年封广平郡王卒赠定国公　　王政
按金史王政传政辰州熊岳人也其先仕渤海及辽政当辽季乱浮沈州里高永昌据辽东欲用之辞谢不就永昌败渤海人争缚永昌以为功政独逡巡引退吴王阇毋闻而异之言于太祖授泸州渤海军谋克从破白霫下燕云及金兵伐宋滑州降留政为安抚使前此数州既降复杀守将人以为政忧政从数骑入州发仓廪以赈贫乏于是州民皆悦不复叛傍郡闻之亦多降者天会四年为燕京都曲院同监权侍卫亲军都指挥使兼掌军资是时军旅始定管库纪纲未立吏因缘为奸政独明会计严扃鐍金帛山积而出纳无锱铢之失吴王阇毋戏之曰汝为官久矣而贫何也对曰政以杨震四知自守安得不贫天眷元年迁保静军节度使致仕卒政本名南撤里使高丽因改名政子遵仁遵义遵古　　王翛
按金史王翛传翛字翛然涿州人也登皇统二年进士第由尚书省令史除同知霸州事累迁刑部员外郎二十四年迁辽东路转运使岁余改显德军节度使章宗即位擢同知大兴府事审录官奏翛前任显德洁廉刚直军吏敛迹无讼狱迁礼部尚书明昌二年改知大兴府事时僧徒多游贵戚门翛恶之乃禁僧午后不得出寺尝一僧犯禁皇姑大长公主为请翛曰奉上命即令出之立召僧杖一百死京师肃然后坐故出人罪削官解职明年特授定海军节度使泰和七年卒　　王蔚
按金史王蔚传蔚字叔文香河人也登皇统二年进士第调良乡丞治绩优等补尚书省令史大定二年超授河东北路转运使转吏部尚书以断护卫出职事不当夺官一阶顷之出知河中府事迁南京留守十五年拜参知政事明昌元年拜尚书右丞致仕卒　　王竞按金史王竞传竞字无竞彰德人警敏好学以荫补官宋宣和中太学两试合格调屯留主簿入国朝除大宁令历河内固安令皇统初参政韩昉荐之召权应奉翰林文字二年试馆阁迁尚书吏部员外郎天德初转翰林直学士改礼部侍郎迁翰林侍讲学士改太常卿同修国史擢礼部尚书大定二年复为礼部尚书四年卒官　　王元节
按金史王元节传元节字子元弘州人也祖山甫辽户部侍郎父诩海陵朝左司员外郎元节登天德三年词赋进士第雅高气节不能随时俯仰故仕不显及迁密州观察判官既罢即逍遥乡里以诗酒自娱号曰遁斋年五十余卒弟元德亦第进士终南京路提刑使　　王直夫
按莱芜县志直夫性刚介不媚鬼神正隆元年变怪骤兴昼鬼庭见窥户啸梁移&#徙釜歌笑驰走举室怖骇直夫凝然不动呼长幼戒之曰无以异物置疑也家人意稍定一日端坐堂上见巨魅身长七尺高冠大带深衣朱履拱立于前直夫了不动色魅敛袂言王公真正人某犹疑色厉内荏故示怪以相撼自是无敢循旧态矣　　王贲
按金史王贲传贲字文孺其先自临潢移贯宛平曾祖士方正直敢言辽承奉官父中安擢进士第终沂州防御使贲性孝友勤敏好学第进士由复州军事判官补尚书省令史擢右三部检法司正侍御史贾铉举贲安静有守擢河北东西大名府路提刑判官选授尚书省都事以丧去用荐者起复累迁南京路按察使卒　　王质
按金史王贲传贲弟质字敬叔登大定二十五年进士第累官吏部主事以才干举迁昭义军节度副使后以礼部尚书致仕终　　王去非
按金史王去非传去非字广道平阴人尝就举不得意即屏去督妻孥耕织以给伏腊家居教授束修有余辄分惠人大定二十四年卒年八十四　　王国纲
按金史王元节传元节孙国纲字正之业儒术尤长吏事为人端重乐易大定三年试补尚书吏部掾未几转御史台令史宣宗闻其材干兴定三年特召为近侍奉职承应甚见宠遇出为同知申州事无何召为笔砚直长擢监察御史开兴元年关陕完颜总帅屯河中府与元军战败绩哀宗遣国纲诣河中问败军之由还至中途值大兵见杀　　王庭筠
按金史王庭筠传庭筠字子端河东人登大定十六年进士第调恩州军事判官临政有声再调馆陶主簿明昌元年召试馆职中选御史台言庭筠在馆陶尝犯赃罪不当以馆阁处之遂罢乃卜居彰德买田隆虑读书黄华山寺因以自号三年诏为应奉翰林文字迁翰林修撰承安元年坐赵秉文上书事削一官杖六十解职二年降授郑州防御判官四年起为应奉翰林文字泰和元年复为翰林修撰明年卒子曼庆能诗并书仕至行省右司郎中自号淡游云　　王维翰按金史王维翰传维翰字之翰利州龙山人父庭辽季率县人保县东山后以众降维翰好学不倦中大定二十八年进士调贵德州军事判官察廉迁永霸令历弘政获嘉令佐胥持国治河决有劳迁一阶改北京转运户籍判官补尚书省令史除同知保静军节度使事改中都转运副使就除侍御史改左司员外郎转右司郎中仆散揆伐宋维翰行省左右司郎中泰和八年宋人受盟还为右司郎中久之迁大理卿大安初转御史中丞无何迁工部尚书改刑部尚书拜参知政事贞佑初罢为定海军节度使至镇无兵备邻郡皆望风奔溃维翰谓吏民曰孤城不可守此州阻山浮海当有生地无俱为鱼肉也乃纵百姓避难维翰率吏民愿从者奔东北山结营堡自守力穷被执不肯降妻姚氏亦不屈与维翰俱死谥贞洁　　王去执按平阴县志去执字明道应进士试不合即拂衣去杜门讲究经传文学与广道齐名以父母多病遂精医学金世宗时试医京师第一入翰林号榆山先生　　王广道按万姓统谱广道平阴人有文学不求仕进乡里化服号为纯德先生党怀英尢亟称之从弟求道文学与兄齐名大定间以医试第一入翰林　　王扩
按金史王扩传扩字充之中山永平人明昌五年进士调邓州录事润色律令文字迁怀安令除徐州观察判官被诏赈贷山东西路饥民行章丘道中遇一男子举止不常捕讯果历城大盗也众以为神再迁监察御史是时凡斗杀奏决者章宗辄减死由是中外断狱皆以出罪为贤扩谓同辈曰生者既谳地下之冤云何大安中签河东北路按察事贞佑二年上书陈河东守御策迁汴后召为户部侍郎太府监奏羊瘦不可供御宣宗召扩诘问扩奏曰官无羊皆取于民今民心未安宜崇节俭廷议肥瘠非所以示圣德也宣宗首肯之元兵至近郊遣扩规办潼关刍粮高琪奏扩畏避下吏论死宣宗薄其责削两阶兴定三年卒谥刚毅　　王若虚
按金史王若虚传若虚字从之&#城人也幼颖悟擢承安二年经义进士调鄜州录事历管城门山二县令皆有惠政用荐入为国史院编修官迁应奉翰林学士奉使夏国还授同知泗州军州事留为著作佐郎正大初章宗宣宗实录成迁平凉府判官未几召为左司谏后转延州刺史入为直学士金亡微服北归镇阳与浑源刘郁东游泰山至黄岘峰憩萃美亭顾谓同游曰得终老此山志愿毕矣乃令子忠先归遣子恕同行视夷险因垂足坐大石上良久瞑目而逝年七十　　王良臣
按山西通志良臣潞人承安中进士诗才敏捷尢邃于内典入翰林修起居注兴定二年为潞州元帅府参议官元兵徇潞与元帅纳合蒲剌都死之赠孟州防御使　　王纲
按山西通志纲赵城人大安间廷试词赋状元翰林院修撰　　王德元
按万姓统谱德元邢台人大安中举经童第二人既受官徙家于许许人以为师出其门者数千百人为人恺悌惇厚与人言必本于忠信许人化之及卒为立祠于学以祀之　　王修
按万姓统谱修涿州人第进士历知霸州及大兴府修性刚毅临事果断吏民惮其威累迁至户部侍郎大安间大兴知府缺金主谕宰臣曰可选极有风力如修者为之　　王震
按金史王震传震宁海州文登县人为进士学母患风疾刲股肉杂饮食中疾遂愈母没哀泣过礼目生&#服除目不疗而愈皆以为孝感所致特赐同进士出身　　王汝梅
按金史王汝梅传汝梅字大用大名人始由律学为伊阳簿秩满遂隐居不仕性嗜书动有礼法后不知所终　　王予可
按金史王予可传予可字南云河东吉州人父本军校予可亦尝隶籍年三十许大病忽发狂久之能把笔作诗文及说世外恍惚事南渡后居上蔡遂平郾城之间为人躯干雄伟貌奇古落魄嗜酒夜宿土室中夏月或尸秽在傍蛆虫狼籍不恤也壬辰兵乱为顺天将领所得知其名窃议欲挈之北归馆于州之瑞云观予可明日见将领自言曰我不能住君家瑞云观也不数日卒后复有见于淮上者　　王浩
按金史王浩传浩由吏起身初辟泾阳令廉白为关辅第一南迁后为扶沟令开兴元年正月民钱大亨等执县官送款于北大亨以浩有恩于民不忍加刃日遣所知劝之降浩终不听于是杀之无血主簿刘坦尉宋乙并见害　　王晦
按金史王晦传晦字子明泽州高平人中进士调长葛主簿有能声察廉除辽东路转运司都勾判官转北京转运户籍判官累除签陕西西路按察司事改平凉治中召为少府少监迁户部郎中贞佑初迁霍王傅守顺州迁翰林侍读学士顺州降晦被执不肯降遂就死录其子汝霖为笔砚承奉　　王毅
按金史王毅传毅大兴人经义进士累官东明令贞佑二年东明围急毅率民兵拒守城破毅犹抗战力穷被执毅不屈而死　　王宾
按金史王宾传宾字德卿亳州人贞佑二年进士为尚书省令史坐事罢归天兴元年亳州军变节度使粘哥出走宾约城中军民复其州哀宗嘉之授宾同知节度使哀宗迁蔡宾奉迎于州北之高安上与语大悦擢为行部尚书世袭谋克上初至亳宾等适征民丁负铁甲入蔡及会计忠孝军家属口粮时亳之粮储不广宾等常吝惜军士以此归怨及运甲之役复不欲行会宾等于楼上铨次立功等第镇防军哗噪登楼拽宾往市中害之　　王福
按金史王福传福本河北义军积战功累迁同知横海军节度使事兴定三年福上言沧州东滨海西连真定北备大兵乞选重臣为经略使得便宜从事以镇抚军民宣宗乃以福为本州经略使四年封为沧海公红袄贼李二寇乐陵棣州张聚来攻福皆击却之宋人与红袄贼入河北福婴城固守益都张林棣州张聚日来攻掠沧州危蹙福将南奔为众所止遂纳款于张林　　王泉
按万姓统谱泉字巨源浚人少慷慨膂力绝人贞佑末河北兵哄民聚黎山自保众推泉为栅长后迁奋威将军权同知滑州军州事元光秋七月战于白马西泉驰槊奋击临阵剿杀七百人捷闻诏进昭武大将军滑州刺史继授镇国上将军浚滑开三州招抚使北兵岁入至相戒曰黑小二战甚锐其未可轻犯以泉面铁色故军中目之　　王佐
按金史王佐传佐字辅之霍州农家子豁略不事产业轻财好施善骑射兴定中聚兵数千人权领霍州事平阳胡天作承制加忠勇校尉赵城丞迁霍邑令同知蒲州军事迁宣武将军遥授宝昌军节度副使元兵取青龙堡佐被获署霍州守将隶元帅崔环元光二年七月因环出猎杀之率军民数万请命加龙虎卫上将军元帅右监军救襄垣中流矢卒　　王
按金史王&#传&#字飞伯大兴人仪状魁奇目光如鹘少居钓台闭门读书不接人事天兴初元汴京被围上书言事不报四月围稍解挺身突出为兵士所得其将遇之甚厚&#径行无机防为其下所忌见杀　　王进按金史王宾传天兴元年亳州军变杨春以州出降宾与前谯县尉王进约城中军民复其州哀宗嘉之授进节度使以宾等吝惜军士归怨宾等被害又数日杀进进尝应荆山之募由间道入汴京纳奏赏以物不受又散家所有济贫民以死自励至汴以劳迁本州节度判官赐以白金亦不受一时甚称之　　王用按寿光县志用其先莱阳海沧人后徙寿光斟灌城用仕金以保障乡闾官至镇国上将军知益都府事兼本路兵马都总管行元帅府事

　王姓部列传十八
　　宋五
　　王忠民
按宋史王忠民传忠民颍阳人世业医忠民幼通经史自靖康以来数言边方利害于朝累召弗至高宗渡江忠民隐居不出诸镇翟兴等皆重之弗能致张浚授以迪功郎不受兴徙治药川忠民避地南下遇商虢镇抚使董先于内乡留军中事以师礼时刘豫僭立忠民作九思图及定乱四象达之金主及镂板印图散于伪境以明天下之义绍兴三年翟宗荐其忠节于朝特授宣教郎诏董先津遣诣行在既至宰相吕颐浩签书枢密院事徐俯见之皆拜舍于政府忠民上疏辞官言臣愤金人无道故三上金主书乞还二帝本心报国非冀名禄上不许忠民以诰置牍中藏七宝山下力恳求去复依董先军中遂不出　　王伦按宋史王伦传伦字正道莘县人文正公旦弟勖元孙也家贫无行为任侠往来京洛间数犯法幸免汴京失守钦宗御宣德门都人喧呼不已伦乘势径造御前曰臣能弹压之遂自荐其才钦宗取片纸书曰王伦可除兵部侍郎伦下楼挟恶少数人传旨抚定都人乃息宰相何以伦小人无功除命太峻奏补修职郎斥不用建炎元年选能专对者使金问两宫起居迁朝奉郎假刑部侍郎充大金通问使金留不遣绍兴二年粘罕忽自至馆中与伦议和纵之归报是秋伦至临安入对言金人情伪甚悉帝优奖之除右文殿修撰主管万寿观三年韩肖胄使金还金遣李永寿王诩继至二人骄倨以伦充伴使伦与道云中旧故骄倨少损七年春徽宗及宁德后讣至复以伦为徽猷阁待制假直学士充迎奉梓宫使金主与群臣定议许和遂遣伦还且命太原少尹乌陵思谋太常少卿石庆来议事至行在伦往来馆中计事八年秋以端明殿学士再使金国伦至金国金主亶为设宴三日遣签书宣徽院事萧哲左司郎中张通古为江南诏谕使偕伦来许归梓宫太母及河南地九年春赐伦同进士出身端明殿学士签书枢密院事充迎梓宫奉还两宫交割地界使既又以伦为东京留守伦至东京见金右副元帅兀朮交割地界兀朮还燕五月伦自汴京赴金国议事初兀朮还密言于金主曰河南地本挞懒宗盘主谋割之与宋二人必阴结彼国今使已至汴勿令逾境遂命中山府拘伦已而迁之河间遂不复遣十年金渝盟兀朮等复取河南伦居河间六载至十四年金欲以伦为平滦三路都转运使伦曰奉命而来非降也金益胁以威遣使来趣伦拒益力金杖其使俾缢杀之伦厚赂使少缓遂冠带南乡再拜恸哭就死子述与从兄遵间入金境至河间得伦骨以归后谥愍节　　王继先
按宋史王继先传继先开封人奸黠善佞建炎初以医得幸其后寖贵宠世号王医师至和安大夫开州团练使致仕寻以覃恩改授武功大夫落致仕既而特授荥州防御使太后有疾继先诊视有劳特补其子悦道为合门祗候寻命继先主管翰林医官局力辞是时继先用事中外切齿乃乞致仕以避人言俄除右武大夫华州观察使吴贵妃进封推恩迁奉宁军承宣使继先遭遇冠绝人臣诸大帅承顺下风莫敢少忤其权势与秦桧埒迁昭庆军承宣使侍御史杜莘老劾其十罪诏继先福建居住其子安道武泰军承宣使守道朝议大夫直徽猷阁悦道朝奉郎直秘阁孙锜承议郎直秘阁并勒停天下称快孝宗即位诏任便居住淳熙八年卒　　王大宝
按宋史王大宝传大宝字元龟其先由温陵徙潮州建炎初廷试第二授南雄州教授移病而归阅数年赵鼎谪潮大宝日从讲论语张浚谪居命其子栻与讲学时赵张客贬斥无虚日人为累息大宝独泰然代还除国子司业兼崇政殿说书提点福建刑狱道临漳有峻岭曰蔡冈丛薄蔽翳山石荦确盗乘间剽劫大宝以囊金募民抉薮甃道十余里行者便之孝宗即位除礼部侍郎擢右谏议大夫汤思退议罢督府力请讲和大宝奏谓今国事莫大于恢复莫仇于金敌莫难于攻守莫审于用人宰相意在核军籍减月给臣恐不惟边鄙之忧而患起萧墙矣章三上除兵部侍郎寻请致仕干道元年召为礼部尚书程叔达劾之诏致仕寻卒　　王相如
按万姓统谱相如字次卿知微曾孙也孤贫嗜学年四十不娶或问之曰恐负我学也吕右丞好问守宣州得士四人詹友端李宏周紫芝及相如与焉每宴集必与四人者俱建炎初江右盗起被执逼令草檄相如奋髯曰吾虽死不能为贼作牒遂遇害尽室歼焉后僧毅达得其遗稿三百七十余篇周紫芝序之号溪堂集　　王衡仲
按万姓统谱衡仲丰城人举进士授新昌簿居官不诡随尤善推类以得事情漕运使捕盗数十约至境诛之衡仲按其事曰非真盗也悉纵之迁守建昌军值大旱入境大雨如注郡人迎喜曰真刺史雨也号柏轩所著有文集　　王时敏
按万姓统谱时敏上饶人学有源流兼该体用老于田里有处士之风着师说及语孟中庸大学并杂文十卷朱熹为作墓志　　王霄
按万姓统谱霄儋州人以贡士住辟雍者三年建炎初归乡潜德不仕年九十六岁众推为乡先生其妻吴氏亦年九十余郡守以闻霄授初品官吴授孺人　　王缙按万姓统谱缙字子云分水人自侍御史迁右司谏知无不言每谓人才实难多事之际尤宜为朝廷爱惜以故不专弹击而惟论安危大计与所以启沃君心者高宗尝以得谏臣体称之　　王绹
按万姓统谱绹字唐公审琦五世孙建炎初为御史中丞金人入寇具陈攻守之策宰相不能用历参知政事同政者议不合求去御书霖雨思贤佐时危忆老臣十字赐之绹为人刚正有守立朝无所阿附号称贤相　　王允功
按宋史韩浩传建炎二年金人攻陷北海县丞王允功全家陷没官其家一人　　王荐
按宋史韩浩传浩守潍州建炎二年金人攻城浩力战死司理参军王荐全家陷没官其家一人　　王复
按宋史赵立传王复以龙图阁待制知徐州建炎三年金人引兵围徐州复与男倚同守城率军民力战外援不至城陷复坚坐听事不去粘罕欲降之复慢骂求死阖门百口皆被杀巡检杨彭年亦死焉事闻赠复资政殿学士谥壮节立庙楚州号忠烈官其家五人　　王琦
按宋史屈坚传王琦为弓门寨巡检建炎四年金人还自熙河琦御之金人立招降旗榜改年号阜昌众皆拜琦独不屈金人执而杀之　　王珠
按宋史王珠传珠字仲渊吉州龙泉人以孝谨闻建炎间居父忧芝数本生墓侧倒植竹以为杙复生柯叶绍兴间再罹母丧复有双竹灵芝之祥　　王佐才
按崇安县志佐才字昌辅上梅里人少游邑庠善谈兵建炎间范寇窃发佐才总义兵御之后建阳王延胜等聚众剽掠佐才为先锋讨平之以功补承信郎后为吉州水军统领与吴鲁义战中流舟坏而殁　　王俦按宋史王俦传俦以通判真州权通判广德军建炎末盗戚方引兵欲趋宣城道过广德入其郛俦不屈与权判官李唐俊权法司潘偊权知广德县韦绩权丞蒋夔皆死　　王琮
按万姓统谱琮字宗玉世居钱塘绍兴初避地永丰遂居焉登进士第任大宗正丞提举永兴军路常平被召除左司郎中后历两浙江东漕副以病奉祠琮笃于友爱赏延先一弟二侄而后及诸子子允功世科　　王次翁
按宋史王次翁传次翁字庆曾济南人礼部别试第一授恩州司理参军历婺州教授吕颐浩帅长沙辟为参谋官秦桧召还道出婺次翁见之桧居朝遂以为吏部员外郎迁秘书少监改御史中丞论赵鼎不法罢知泉州金人败盟入侵次翁为秦桧言于帝桧德之初次翁既论罢赵鼎鼎归会稽上书言时政桧忌鼎复用乃令次翁又言之遂谪居兴化军次翁除参知政事太后回銮次翁为奉迎扈从礼仪使初太后贷金于金使以犒从者至境金使责偿乃入次翁以未得桧命且惧桧疑其私相结约坚不肯偿相持境上凡三日太后归泣诉于帝帝怒欲诛之次翁先白桧桧力为营救帝终恶之遂以资政殿学士奉祠居明州十九年卒　　王居正
按宋史王居正传居正字刚中扬州人少嗜学工文辞入太学司业黄济得其文曰王佐才也及同知贡举欲擢为首以风多士他考官持之置次选调饶州安仁丞荆州教授皆不赴范宗尹荐于朝召入对除太常博士迁礼部员外郎试太常少卿迁起居郎居正素与秦桧善桧为执政与居正论天下事甚锐既相所言皆不酬居正疾其诡见帝言曰秦桧常语臣中国人惟当着衣啖饭共图中兴臣心服其言又自谓使桧为相数月必耸动天下今为相施设止是愿陛下以臣所闻问桧桧衔之出居正知婺州召为太常少卿迁起居舍人又除兵部侍郎入对以所论王安石父子之言不合于道者裒得四十二篇名曰辨学上之出知饶州寻改吉州侍御史谢祖信劾居正凶暴诡诈倾陷大臣罢官起知温州是时桧专国居正自知不为所容以目疾请祠杜门言不及时事客至谈论经史而已桧终忌之风中丞何铸劾居正为赵鼎汲引欺世盗名夺职奉祠凡十年桧死复故职绍兴二十一年卒　　王纶
按宋史王纶传纶字德言建康人幼&#悟十岁能属文登绍兴五年进士第授平江府昆山县主簿历镇江府婺州临安府教授权国子正迁敕令所删定官诸王宫大小学教授二十四年以御史中丞魏师逊荐为监察御史与秦桧论事忤其意师逊遂劾纶纶由此罢去逾年知兴国军桧死召为起居舍人二十六年试中书舍人迁工部侍郎二十八年除同知枢密院事金将渝盟边报沓至宰相沈该未敢以闻纶白其事乞备御二十九年六月朝论欲遣大臣为泛使觇敌且坚盟好纶请行乃以为称谢使还朝旧疾作力丐外除资政殿大学士知福州明年知建康府敌犯江纶每以守御利害驿闻上多从之三十一年八月卒谥章敏无子以兄绰之子为后　　王之望
按宋史王之望传之望字瞻叔襄阳谷城人后寓台州父纲登元符进士第之望绍兴八年登进士第教授处州久之知荆门军提举湖南茶盐改成都府路计度转运副使孝宗即位除户部侍郎充川陕宣谕使先是吴璘取秦州连复商陕原环等十七郡敌以璘精兵皆在德顺力攻之时陈泰伯秉政方议罢德顺戍虞允文力争不从之望既代允文谕璘引退敌乘其后正兵三万还者仅七千人连营恸哭隆兴初右谏议大夫王大宝疏之望罪提举太平兴国宫未几权户部侍郎江淮都督府参赞军事之望雅不欲战请朝因奏南北之形已成未易相兼可移攻战之力以自守有旨留中俄兼直学士院擢右谏议大夫上章极言廷臣执偏见乞明诏在庭平其心于议论之际时思退主和议浚主恢复之望言似善实阴为思退地也既而视师江上金复犯边遂上和战二策且言措置守御之备疏奏未达拜参知政事俄兼同知枢密院事劳师江淮之望先尝贻书敌帅至是王抃使敌军并割商秦地许归被俘人讲解而罢干道六年卒　　王卿月
按尚友录卿月台州人敏悟多艺能自号醒庵居士官至朝请大夫尝权中书舍人直学士院草胡铨制云身蹈东海独仲连不肯帝秦名重泰山微相如何以强赵时称名笔　　王赏
按尚友录赏举进士累官礼部侍郎兼直学士忤秦桧意出知和州赏为文师苏轼有玉台集赏子称学问该博初除直秘阁知龙州有美政后迁吏部郎中尝撰东都事略一百三十卷　　王忠植
按宋史王忠植传忠植太行义士也绍兴九年取石州等十一郡授武功大夫华州观察统制河东忠义军马遂知代州寻落阶官为建宁军承宣使龙神卫四厢都指挥使河东经略安抚使明年川陕宣抚副使胡世将檄忠植以所部赴陕西会合行次延安叛将赵惟清执忠植械诣其右副元帅撤离曷不能屈遂遇害　　王玠
按长洲县志玠字介玉倜傥负气节孔彦舟为舒蕲镇抚使厚礼聘玠奏为幕属及彦舟有异志问计于玠玠正色答之曰岂可负朝廷自陷不义谕以逆顺凡数百言彦舟怒囚之越数日复问之玠曰君不能与韩公争先立功以报君父顾乃甘心与逆贼为比而虑其见图君诚欲反幸先杀我孰谓王玠而从贼邪彦舟竟沉玠于龙眼矶与妻子俱死　　王以咏
按万姓统谱以咏字永言建安人第进士调和州咸山县邑数被兵以咏抚摩安辑为刘锜所知已而以岳飞等论荐改秩知光泽县累迁知衡州尝诵昔人语云治公家如私家自符天理惜官物如己物乃合人情终其任未尝妄费又不肯献羡余以求售官至朝散大夫　　王
按万姓统谱绍兴十二年以右中大夫集英殿修撰两浙路转运副使除敷文阁待制知临安府正月言狱空诏奖之五月又言本府及钱塘九县狱皆空诏奖之六月言太学将毕工食士之费当预备已括到民间冒占白地钱岁入三万缗有奇养士三百料可足用从之除工部侍郎　　王苹
按万姓统谱苹字信伯福清人程门高第也寓居平江资禀清粹充养纯固平居恂恂儒者及语当世之务民俗利病若习于从政者绍兴间守臣孙佑荐其素行高洁有忧时爱君之心召对赐进士出身除秘书省正字尝为上言曰人心广大无垠万善皆备盛德大业由此而成故欲传尧舜禹汤文武之道扩充是心焉耳上善之官至左朝奉郎　　王刚中
按宋史王刚中传刚中字时亨饶州乐平人绍兴十五年进士任推官故事当召试秦桧怒其不诣己授洪州教授桧死擢著作佐郎迁中书舍人言御敌先务上韪其言会西蜀谋帅上曰无以逾王刚中矣时吴璘累官阀至大帅其下姚仲王彦等亦建节雄一方刚中检身以法不立崖堑驭吏恩威并行敌骑度大散关刚中跨一马夜驰二百里起吴璘于帐中责之又以蜡书抵张正彦西师大集金兵败走孝宗受禅以宫僚进左朝奉大夫召赴阙除礼部尚书签书枢密院事进同知院事卒赠资政殿大学士光禄大夫谥恭简　　王淮
按宋史王淮传淮字季海婺州金华人幼&#悟力学属文登绍兴十五年进士第为台州临海尉郡守萧振一见奇之振帅蜀辟置幕府迁校书郎高宗命中丞举可为御史者朱倬举淮除监察御史寻迁右正言除秘书少监兼恭王府直讲时恭王生子挺淮白于丞相曰恭王夫人李氏生皇嫡长孙乞讨论典礼钱端礼怒其名称奏出淮知建宁府改浙西提刑寻召除太常少卿除翰林学士知制诰训词深厚得王言体淳熙二年除端明殿学士签书枢密院事擢知院事八年拜右丞相进拜左丞相上章求去以观文殿大学士判衢州淮力辞改提举洞霄宫卒谥文定　　王十朋按宋史王十朋传十朋字龟龄温州乐清人资&#悟日诵数千言及长有文行聚徒梅溪受业者以百数入太学主司异其文秦桧死上亲政策士谕考官曰对策中有陈朝政切直者并置上列十朋以权为对帝嘉其经学淹通议论醇正遂擢为第一授绍兴府签判召为秘书郎除著作郎三十一年迁大宗正丞亟请祠归孝宗受禅起知严州拜司封郎中累迁国子司业除起居舍人升侍讲除侍御史十朋见上英锐每见必陈恢复之计除吏部侍郎力辞出知饶州移知夔州湖州召对请祠去起知泉州十朋凡历四郡布上恩恤民隐所至人绘而祠之东宫建除太子詹事力辞诏州郡礼致遂力疾造朝疾革累章告老以龙图阁学士致仕命下而卒绍熙三年谥曰忠文子闻诗闻礼皆笃学自立闻诗知光州提点江东刑狱闻礼知常州江东转运判官为治能守家法人亦思慕之　　王师道
按宋史王师道传师道字居中兖州人为人沉勇任吉州栗传寨巡检绍兴中与盗战于吴村每射辄毙追击数里遇贼有伏于民居者挺身力战遂死　　王寀按句容县志采性资英迈博学能文绍兴中为翰林学士虽事文墨而谋断不凡深为刘光世器重进知府事主管江东安抚使后归老于家结屋于白阳里觞咏自乐故自号曰白阳居士　　王质
</div>
    <div class="pagination">
<a href="氏族典卷诸姓部_page352.html">上一页</a><span>...</span><a href="氏族典卷诸姓部_page348.html">348</a><a href="氏族典卷诸姓部_page349.html">349</a><a href="氏族典卷诸姓部_page350.html">350</a><a href="氏族典卷诸姓部_page351.html">351</a><a href="氏族典卷诸姓部_page352.html">352</a><span class="current-page">353</span><a href="氏族典卷诸姓部_page354.html">354</a><a href="氏族典卷诸姓部_page355.html">355</a><a href="氏族典卷诸姓部_page356.html">356</a><a href="氏族典卷诸姓部_page357.html">357</a><a href="氏族典卷诸姓部_page358.html">358</a><span>...</span><a href="氏族典卷诸姓部_page354.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
