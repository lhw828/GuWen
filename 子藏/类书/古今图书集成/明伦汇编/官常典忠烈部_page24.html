<!DOCTYPE html>
<html>
<head>
    <meta charset="UTF-8">
    <title>官常典忠烈部 - 第 24 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典忠烈部 - 第 24 页/共 50 页</h1>
    <div class="content">按巩昌府志希夔徽州人父广任知县希夔充弟子员正德辛未蜀贼流劫至徽城垂陷人皆避之希夔独不避或劝之希夔叱曰士而避难国家作养何为乃呼邻人陈鸾等突出持戈巷战骂贼不休仍登城血战竟日贼怒纵兵奋击希夔遂被杀成参政表希夔忠义诏旌其闾　　朱端
按归德府志端夏邑阴阳训术正德六年流贼杨虎攻破其城端分守西门犹战力屈被执厉声骂贼而死有司以闻诏旌表之　　王吉
按归德府志吉夏邑人庠生正德六年流贼杨虎攻城吉守东门杀贼甚众西门破不屈死有司以闻诏旌表荫一子入庠　　张正福
弟正显　侄
友舜　友珠

按黄州府志正福有膂力武艺正德六年流贼寇黄直抵罗田正福承命追击冒险深入为贼所困与弟正显侄友舜友珠俱死之　　方清
按宁远县志清字一清千户方锐长子自幼岐嶷作事多机警世荫附学肄业武经将传之外复励坟典交游议论皆本忠孝正德六年苗贼攻城清拒守城陷父子相奋以迎敌至文昌街迎战遇害犹倚立墙壁瞋目直视不仆者移日见者疑其犹生士大夫及军民临其丧者无不哭之哀有子春嗣为副千户　　姚允恭按盱眙县志允恭贡士任霍山训导秉性刚正教士有方值寇临城冠带坐明伦堂骂贼殉难事闻赠国子学录祀乡贤　　周福
按永城县志福生员正德六年流贼寇永城福具衣巾守北门城陷被执不屈遂遇害　　刘浙
按青城县志浙邑诸生正德六年流贼之乱城破浙父被执浙请以身代父子俱遇害　　何奇
按东乡县志奇字子美读书粗知大义富而好施正德初东乡盗起里人多媚贼以求免奇谓非长计请于官欲及其可制而图辛未春临川令龙诰督兵入贼巢且抚且捕奇纠乡众为应援贼猝至兵败丛戟刺诰诰麾众急去曰我义当死汝等急避之奇抱诰大呼曰此邑父母也勿加害宁杀我贼遂杀奇而诰得免　　饶理
按东乡县志理字朝干由庠生援例入太学正德辛未归省盗起东乡居少参辟理佐县令率民兵攻贼巢次于何坊贼猝至兵大溃理奋怒讨贼贼并力攻之中数矢而毙无子以兄之子治为嗣事闻于朝诏荫其子为藩掾理性刚直少最犷戾长知学以古训变其气习使其不早罹于难则造就未可量也　　郁采　詹济按明外史忠义传采字亮之浙江山阴人正德三年进士授刑部主事谪大名府教谕稍迁裕州同知流贼起采预缮城以备及贼薄城知州李德仁欲遁采曰毋为民望身先登陴与都指挥詹济竭力坚守斩获颇多既而贼众益增四面攻围采等且战且守力穷而援兵不至德仁与指挥辛泽任纶竟率众逃城遂陷采被执骂贼不辍贼碎其辅颊而死济亦遇害士民死者三千人七年二月事闻赠光禄少卿赐祭予荫济亦被恤　　任贤
按明外史郁采传采之拒贼也约里居御史任贤同守贤诺之招其乡里三千人登陴拒敌城陷贤骂贼不屈死一家死者十三人赠太仆少卿予祭葬录其一子　　王鼎
按明外史郁采传鼎为永城知县流贼来寇鼎率众拒之力不敌城陷鼎系印于肘瞑目端坐以待贼执之不屈死赠恤如例　　熊骖　韩塘
按明外史郁采传骖为莱芜知县流寇入境率众出战为贼所执与主簿韩塘俱不屈死　　朱惟一
按河南府志惟一邑庠生正德壬申流贼作乱惟一避居城东为贼索之惟一以大义责之贼欲掠其妇女益大骂不屈贼以火烧之遂全家遇害　　王玮
按归德府志玮字德辉虞城人正德间流寇蔓河南陈分宪檄郡县生员编名守城城破贼以兵胁玮从已玮大骂不屈遂死之妻李氏殉之　　李斌
按汝宁府志斌遂平人生平负大节有奇气正德间流寇为乱斌督乡人与战被执责以义大骂贼怒剐之祀乡贤　　戴璜
按汝宁府志璜字宗仪新蔡人为邑庠生正德七年流寇猝至璜方与其子奎读书一村墅中贼得之欲与谋以济其乱璜不从乃胁以刃璜瞋目骂贼贼怒裂之掳其子奎入垒贼帅询其故曰壮哉吾举兵五载未尝见此人何为害之遂斩害者释其子令葬璜其面犹生　　王赟
按汝宁府志赟字世杰固始人少聪敏补邑庠弟子员正德七年贼掠固始赟避兵至横天涧被获令牵马赟不屈詈曰我皇朝士人安肯从汝贼怒杀之当道奏闻事下礼部照例立石旌之　　朱纪
按汝宁府志纪字维宪固始人天性孝友父本患中秘用管以口吹无难色母郑氏年九十孝养备至尝夜失牛家人逐盗已获乃旧识者纵之不问子冠贵封御史正德七年霸寇至纪于蒋家埠聚义兵拒之斩贼党七人贼怒四面环攻力疲遇害事闻赠光禄寺少卿　　李景
按开封府志景山西广灵人正德初知西华县莅政明敏吏民畏服七年春巨寇刘六刘七等攻城景率众拒之被执不屈而死诏赠光禄寺寺丞仍命有司立祠祀之　　王溏
按长垣县志溏由监生正德间任河南襄城县丞寇至攻城溏战守不屈为贼所杀襄民立祠时享　　房永按淮安府志永宿迁人前六安卫指挥正德七年流贼猖獗闻永善骑射袭其家劫以为帅永谕以大义不从遂被害　　张廷美
按淮安府志廷美宿迁人正德间流贼扰乱以民兵选夜半率众至邳与贼遇众退不敢前廷美曰此贼多伤残我百姓极为惨毒彼亦人耳非铁汉也奈何避之诸君但随我后我当前锋乃大战死薛侍郎殡之作文以祭　　刘文萃
按登州府志文萃栖霞庠生正德七年流贼肆掠率众御之不胜被执文萃无怖色大骂不屈遂遇害　　吴勋按辰州府志勋武进人为指挥同知正德七年二月从都指挥汤辅截杀流贼至德安府领兵赴应山县葛基山遇贼蜂拥时承平既久兵不向前勋奋然色变曰汝辈不力吾以身殉遂与贼对敌不支阵亡寻获尸收敛抚臣刘丙奏称勋等虽不能奋勇成功然能捐身赴敌死于锋镝例当优恤奉旨赐谕祭一坛男山加一级袭指挥使　　段枣强
按保定府志枣强完县人正德七年流贼犯完县知县杜珝率民固守枣强激于义纠敢死士数人夜劫贼营矢石不避罹于难　　李才杰
按云梦县志正德七年刘六刘七寇应山才杰领民兵拒贼死之　　王续宗　张信　张环
按静宁州志续宗忠仲子善骑射以增广生为监生授河南罗山县主簿正德七年流贼乱河南续宗请于督军修城道淮为濠汝宁属城多残破罗山独全督军器之使帅诸县民兵讨贼追得妇女生畜辎重甚众遂与指挥沈镗合兵追贼牢山贼战急沈镗奔溃续宗与弟义官梅亲兵张信张环等下马死战力不支挥弟去令保妻子还乡养母从者尽死续宗矢尽为贼擒说降续宗抗骂支解以死赠罗山知县立祠荫子尚贤监生　　司澜
按汜水县志澜常熟丞镛之子幼慷慨英发善骑射勇艺过人正德七年流贼西驰攻于城下人皆惊溃澜独守东门射贼中矢死者数十人弓折易而复射弓又折贼从北城猿援出其后执之欲求同事澜厉声大骂不屈遂碎尸死焉贼畏其威恐有继至者即弃城而走一邑赖以保全纪功雷御史奏其勇烈邑人宋官铭之　　刘嵩
按尉氏县志嵩本县人正德七年流寇残掠人无不窜匿者或以服从幸免嵩难曰从贼非义窜将何之况陇墓在此忍别去耶遂倡众堑地筑垣列棘为备贼破鄢陵次及尉氏有二十骑至村嵩令妇女男服守垣丁壮出敌杀马贼十九人仅一骑得脱伙贼来攻相持甚久被执问曰汝多大人敢如此嵩叱之曰我身不大心大耳贼相视曰真好汉既而怵之使从嵩曰汝独不思杀汝者肯从汝耶骂愈厉阖家受害者四十七人　　单经翰
按招远县志经翰字屏之其先人世业农弱冠补弟子员生平以节义自矢岁壬申孔兵逼城经翰语妻王氏曰吾自燥发读书往往见烈士捐躯虽执鞭所欣慕今吾致身日也妻曰能如是乎何不可与子共之夏五月城夫妇遂雉经焉防抚朱题赠诸城训导　　赖思智
孙
世华

按福建通志思智上杭人正德七年挂坑寇乱思智领兵捣巢斩其渠魁余党逃遁乘势深入伏发被贼支解事闻赠武略将军立祠以祀荫其子楷为本所百户世袭孙世华领兵抵浙勇战多功中流矢殒赠秩立祠祖孙忠节之名前后相望　　李元丰
按福建通志元丰连城人正德间武平寇作元丰奉檄讨贼不利被执元丰不屈杀之乡人塑像于忠义祠　　冯杰
按明外史吴景传正德七年正月贼麻六儿越百丈关将逼川东副使冯杰追击于苍溪俘斩颇众日晡移营铁山关贼乘夜冲突兵溃杰死之事闻赠按察使赐祭葬谥恪愍世荫百户　　何冲霄
按奉新县志冲霄山西人县丞永清之子随父任有勇略值华林寇反奋欲立功从军进征累战克捷正德七年五月寇复蠢动高安奉靖三县官兵会约夹攻仙女寨时期兵未集贼突至众欲退冲霄曰使贼蹑吾后无&#类矣即率众直前力战而死郡守李承勋遣主簿薛&#诣死所以礼敛祭从祀忠节祠　　邢世臣按常山县志世臣严州卫指挥正德七年姚贼作乱犯常山世臣领兵至球川男女方渡石潭桥以避贼守者见贼势急欲断桥男女猝争赴水死世臣适至勒阵待贼使男女鱼贯渡桥自便顷之贼至与战败之既而兵行失道为贼所得世臣觊守者懈拔佩刀杀之取其旗服逃归总帅李参将疑之免胄以见乃得归复战贼大惧见其面黑呼为铁面将军一日数酋跃马持枪挑战世臣引弓射一人堕马死贼败走世臣乘胜长驱为扫巢计援绝被害讣至常民零涕　　马骢按尉氏县志骢贡士正德八年八月姚源洞贼王浩八等作乱骢奉总制命随按察司副使李情往剿之万年贼陷城骢与情被执不屈遂遇害　　李情
按万年县志情河南人饶州兵备副使守土时降者复叛民有告急避者情曰死守职也于生何为遂死于贼　　陈达　秦碧　马环　孔卓　苏大观　桂芳按万年县志陈达浙江人饶州府通判秦碧浙江人饶州府通判马环山东内乡县人县丞孔卓福建上杭县人典史苏大观余干人阴阳训术桂芳余干县学生员俱殉国死节　　马钦　吴祚　倪列
按万年县志马钦安福县典史吴祚余干县致仕典史倪列安仁县医学训科俱正德间殉国死事　　孙廷玉　丁材　刘时用　汪海按万年县志孙廷玉丁材刘时用汪海俱县吏殉节　　宋瑛子
儒

按辰州府志瑛沅陵人以府贡历升平乐府通判正德八年柳州诸寨洞苗猖獗抚臣洪范督理剿除瑛以捕盗委洞谷九寨已皆潜遁至杨头寨寨苗纠合九寨余党反攻瑛力不支身被数创越二日救兵不至为苗所杀子儒痛父阵亡奋不顾身同守备李实随官军直抵苗巢接战三日擒其渠魁苗已骇散寻获父尸裹负归府五孔流血抱尸而死范曰瑛为臣死忠孺为子死孝官给银一百两扶柩以归　　李锡
按嘉善县志锡字天佑河南登封人由国子生授本县主簿性侃直有大节正德八年江西姚源洞盗起犯衢州开化等邑锡应选率兵往御至开化之马金街临阵前驱斩获贼首三颗力屈被擒杀于安仁之花桥事闻赠本县知县荫子入监后知县张焕于按察分司右建尚节祠祀之　　邝清隐　黄廉圃　黄天录　李伯元
按广州府志清隐新宁人慷慨有侠士风正德间温边白石群盗起兵备王大用来征遣清隐同黄廉圃黄天录李伯元等赴贼所宣谕招抚时贼梁许车保抗命清隐仗义声罪遂被难同死者九人兵备恸之旌为九节云　　张熹
按海康县志熹任本卫指挥同知正德间海贼猖獗入港劫掠民艘时备倭者怯弱分巡李择可哨捕者委熹督之熹舍战舰坐民船以诱贼贼悉众来攻大战沙头洋胜之夺回民舸二熹恃勇复追贼至牛村港贼舟继至遂夹攻熹无援且矢尽竟陷贼死同殁者亦众李佥宪哀之亲致祭焉　　梁奎
按顺德县志奎字文灿顺德大良人以乡荐通判袁州姚源贼攻城死之诏进秩录其子嘉靖间德兴吴宠来知县事详奎死事白使祀乡贤后督学张希举立崇义祠以祀之　　谢惠
按廉州府志惠钦州所百户领备倭事正德八年八月交址入寇惠率官兵御于淡水湾贼众兵寡力战死之　　陈相
按海康县志相蕲州人正德九年自广西调于雷为中所百户轻便勇敢随军调守阳春凤凰寨时阳春山贼猖獗乘夜来攻相督兵拒之兵溃散相挺身力战杀数贼竟为贼所杀　　郑宝
子
宗珪

按明外史忠义传宝正德时为郁林州同知署北流县事妖贼李通宝为乱逼其城宝与其子宗珪率兵出御杀贼二十余人贼稍退乘胜逐之贼返斗父子皆死十三年九月事闻赠郁林知州录其一子　　王振子朝
　实

按明外史郑宝传宝同时有王振者正德九年任福建黄崎镇巡检时海寇常入劫掠振谨堤防利器械守备甚设后群寇大集振率三子臣朝实接战斩首逐北自辰至未寇势少衰俄伏兵起振被杀尸僵立不仆三子冒刃救之臣被重伤朝实皆死御史上其状予恤典官臣为序班　　谈茂　田荣　谢铎
按蓟州志茂忠义中卫千户正德十年值有边警茂与田荣谢铎等领兵守兰峪从参将陈干战败三人奋不顾身俱死之　　曹鹏
按靖州志鹏靖州卫指挥正德十年调御德安流贼奋勇力战死之事闻赐祭加荫一级与邓旻同祀二忠祠　　折宗
按河南通志宗正德中为虞城训导流寇攻城宗率士子奋勇固守力不支城陷殉难　　王佑
按山西通志佑祁县人正德间岁贡知唐昌县俄有苗寇突抵县时无城堑佑刊木为栅与民共守及贼破栅入挺身巷战力竭被执遂遇害　　杜斌　王宝
按开封府志斌四川大宁人正德中为沈丘县丞贼攻县急斌同都指挥王宝督众出御失利俱死之嘉靖初事闻赠本县知县荫其一子　　王廷辅
按济南府志廷辅字大任德平人善骑射正德间流贼猖獗廷辅与宋&#倡义纠众得三百余人保守城镇贼突至城下廷辅与&#率奋勇却之逾岁贼复掠县境县丞王楷令廷辅与&#率众追击兵溃奔散廷辅语&#曰一县官仗吾二人今走是无官民矣乃奋斗赴敌而死有司上其事谕赐祭葬　　隋朝　王宽　接恩　王秀　于河　盖威　　盖瑞　方略　王用　李臣　卢昌　咸英　　马负图　荀通　卢林　姜勉仁按登州府志朝莱阳人膂力趫捷善骑射正德中流贼攻城朝射杀贼甚众及城陷朝愈奋力杀贼三十六人力疲犹强战贼知其勇悍不忍加刃麾使就掳朝怒目大骂自投堑中时同拒贼战死者王宽接恩王秀于河盖威盖瑞方略独善射儒生王用杀贼颇多被祸尤惨俱蒙旌表又有庠生李臣卢昌咸英及太学生马负图民兵荀通卢林姜勉仁皆不屈而死远近哀之　　鞠钺
按登州府志钺字文登庠生正德中流贼破城钺与妻于氏俱被掳至城南寺逼钺割发以从钺厉声曰头可断发不可割遂见杀子氏义不受辱触石而死按察使冯世雍令有司礼葬碣其墓曰双节　　徐铭
孙炳
　灿

按登州府志铭慷慨有气节以明经令真定多善政升大名府通判致仕正德间刘六等倡乱攻邑城铭守东门率众对敌三日夜力尽城陷贼拥铭索金铭曰清白吏一敕之外无他物骂不绝口遇害事闻旌表忠节给银营葬后孙炳灿骂贼遇害有祖风　　王汤臣按登州府志汤臣招远人正德中流贼猖獗汤臣与兰宣邢继宗随知县申良战于县东之黑山奋勇深入斩首数级殁于阵申良获捷收其骨葬之仍闻于上优恤其家后知县王文贡题其墓曰战死义士　　张文庆按淄川县志文庆正德中从宁杲讨流贼所向有功以一马深入贼营杀数十人贼中善射中文庆左目文庆下马犹手刃数人被执贼爱其才勇欲降之不屈而死　　李日舒
按楼霞县志日舒廪生膂力非常遂肄武业时方多故诏选将材日舒赴都与试特取天下第一授守备流寇猖獗天中日舒从督宪官统兵御之开封陷势不可为日舒犹奋力死战殁于王事　　陈韬
按山西通志韬大同人正德间为招远县丞值流贼攻掠韬率众死守城陷被执不屈见杀事闻赠登州通判　　王溥
按保定府志溥深泽人蚤充县吏将赴铨司时叔官莱阳县丞闻彼寇作同弟怀义往探之遇贼擐甲提刀血战至日昃获贼馘首力尽遇害　　柳味道
按处州府志味道云和人正德间山寇作乱欲强之去因绐之曰可扶上松顶仰瞻云气贼以为然群扶之上遂口占一绝自缢树下贼惊拜而去　　余有辉
按德兴县志有辉正德间姚源寇掠知县赵德刚议抚之亲入贼营贼执之索金帛时有辉从行乃请于贼愿以身质令知县回可得金帛德刚得脱归值宪使王某统兵临县而金帛不至贼以有辉绐己缚于树上乱箭射杀之万历间檄祭义勇祠　　孙燧
按明外史忠义传燧字德成余姚人弘治六年进士授刑部主事再迁郎中正德时历河南右布政使当是时宁王宸濠有逆谋结幸臣钱宁中官张雄辈日夜诇中朝事幸有变又劫持群吏赂遗之使为己用副使胡世宁暴其状遂得罪恶巡抚王哲不附己则毒之得疾乞归逾年死董杰代哲仅八月亦死自是官其地者惴惴以得去为幸代杰者任汉俞谏皆岁余罢归朝议欲得才节大臣燧在河南有声以故共推用燧十年十月以右副都御史巡抚江西燧闻命叹曰是投我艰也当死生以之乃遣妻子还乡止携二僮入南昌南昌人汹汹谓宸濠旦暮且为天子诸党附及群盗相依倚作声势燧左右亦多为耳目刺燧言动辄驰告而燧防察甚密即左右不得窥时时为宸濠陈说大义冀其警悟卒不悛阴察副使许逵忠勇可属大事多与谋又惩胡世宁事未敢讼言于朝托御他寇曲为备先城进贤次城南康瑞州患建昌县多盗割其地别置安义县以渐弭之而请复饶抚二州兵备抚不得复则请敕湖东分巡兼理之九江当湖冲最要害请重兵备道权兼摄南康宁州武宁瑞昌及湖广兴国通城以便控制广信横峰青山诸窑地险人悍则请设通判驻弋阳兼督旁五县兵又恐宸濠劫兵器假讨贼尽出之他所宸濠&#燧图己使人语诸幸臣去燧而遗燧枣梨二物以示意燧笑却之逵劝燧先发后闻燧曰奈何予贼以名且需之十三年江西大水宸濠素所蓄贼凌十一吴十三闵念四等出没鄱阳湖燧与逵密谋捕之三贼遁沙井燧自江外掩捕夜大风雨不克济三贼走匿宸濠林墓间于是密疏白其状且言宸濠必反章七上辄为宸濠遮获不得达宸濠恚甚因宴毒燧不死燧乞致仕又不许日益忧惧数月髭发尽白明年宸濠胁镇巡官奏其孝行燧与巡按御史林潮冀藉是少缓其谋乃共奏于朝朝议方降旨责燧等会御史萧淮尽发宸濠不轨状诏重臣宣谕宸濠闻遂决计反六月乙亥宸濠生日宴镇巡三司明日燧及诸大吏入谢宸濠伏兵左右大言曰孝宗为李广所&#抱民间子我祖宗不血食者十四年矣今太后有诏令我起兵讨贼亦知之乎众相顾愕眙燧直前曰安得此言果有诏请出示之宸濠曰毋多言我往南京汝当扈驾燧大怒曰汝速死耶天无二日吾岂从汝为逆哉宸濠怒叱燧燧益怒张目直视宸濠起入内殿易戎服出麾兵缚燧诸司股栗逵独奋曰汝曹安得辱天子大臣因以身翼蔽燧遂并缚逵二人且缚且骂不绝口贼击燧折左臂与逵同曳出逵谓燧曰我劝公先发者知有今日故也已遇害惠民门外巡按御史王金布政使梁宸以下咸稽首呼万岁宸濠遂发兵伪署三贼为将军首遣娄伯徇进贤为知县刘源清所斩招窑贼贼畏守吏不得发大索兵器于城中不得贼多持白梃比伍文定起义兵设两人木主于文天祥祠率吏民哭之遂引军与王守仁共平贼诸逋贼走安义皆见获无脱者人于是益思燧功燧生有异质遇事挺然不挠两目烁烁夜有光死之日天忽阴惨烈风骤起凡数日城中民大恐走收两人尸尸未变黑云蔽之蝇蚋无近者明年守臣上其事于朝未报世宗即位赠礼部尚书谥忠烈与逵并祠祀南昌赐祠名旌忠各荫一子世锦衣百户寻俱进千户燧子堪在家闻父讣率两弟墀升赴之会宸濠已禽乃扶柩归　　许逵
按明外史忠义传逵字汝登固始人正德三年进士长身巨口猿臂燕颔沈静有谋略授乐陵知县六年春流贼刘七齐彦名焚屠城邑杀长吏诸州县率闭门自守甚者乞贼毋攻城遗之刍粟弓马或弃城遁逵之官慨然为战守计县无城督民版筑不逾月城成使民于屋外筑墙高过其檐启圭窦才容人家令一壮者执刃伺于窦内余皆入队伍令曰守吾令视吾旗鼓违者军法从事又募死士伏巷中洞开城门贼果至旗举伏发窦中人皆出贼大惊走斩获无遗后数犯数却之遂相戒不敢近事闻进秩二等时知县能抗贼者益都则牛鸾郯城则唐龙汶上则左经浚则陈滞然所当贼少而逵累御大贼有功遂与鸾俱超擢兵备佥事逵驻武定州辖旁近诸州县至则城圮沟平不格牛马逵先事筑城凿池设楼橹置巡卒明年五月贼杨寡妇以千骑犯潍县指挥乔刚御之贼少却逵追败之高苑令指挥张勋邀之沧州先后俘斩二百七十余人未几贼别部钱鸾以百骑掠德平逵尽歼之威名大着十二年迁江西副使时宸濠暴横甚逵每絷其党绳以法尝言于孙燧曰宁王敢为暴者恃权臣也权臣左右之者贪重贿也重贿由于盗薮今惟剪盗则贿息贿息则交解交解则党孤不然后难图也燧深然之每事辄与密议及宸濠反缚燧逵争之宸濠素忌逵问许副使何言逵曰副使惟赤心耳宸濠怒曰我不能杀汝耶逵骂曰汝能杀我大子能杀汝汝反贼万段磔汝汝悔何及遂并缚逵曳出贼斫其颈屹不动贼众共推抑令跪卒不可得遂死年三十六初逵以文天祥集贻其友给事中张汉卿而无书汉卿语人曰宁邸必反汝登其为文山乎逵父家居闻江西有变杀都御史副使即为位易服哭人怪问故父曰副使必吾儿也世宗即位赠左副都御史谥忠节荫一子世锦衣千户又录山东平贼功复荫子百户嘉靖元年诏逵死事尤烈而燧未惬物论将罢燧祀端祀逵廷议请改赠逵礼部尚书进荫指挥佥事易主居燧左久之复如初长子玚好学有器识既葬父日夜号泣六年而后就荫人或诣之玚曰吾父死玚乃因之得官痛哭不能仰视玚与燧诸子皆以孝称玚子事亲孝隆庆中举于乡数试礼部不第有试官与玚婚姻慕才欲物色之曰若此何以见先忠节于地下许氏子孙不如孙氏贵显然亦能传其家当宸濠初发难杀孙许尽劫诸司下狱夺其印参议黄宏主事马思聪并抗节死　　黄宏　马思聪
按明外史本传宏字德裕鄞人着籍孝陵卫举弘治十五年进士知万安县民好讼讼辄祷于神宏毁其祠曰有令在何祷也讼者至即片言折之用才调泰和入为户部主事历江西左参议按湖西岭北二道王守仁讨横水桶冈贼宏主饷以功加俸二等贼闵念四既降复恃宸濠势剽掠九江上下宏发兵捕之贼走匿宸濠祖墓中尽得其辎重以归宸濠逆节益露士大夫以为忧宏正色曰国家不幸有此我辈守土有死而已民有持大义不从宸濠党者宏每阴左右之及宸濠反被执宏愤怒以手梏向柱蹙项是夕卒贼义而棺敛之子绍文奔赴求得其棺以为伪命治敛非父志亟易之扶而归思聪字懋闻莆田人弘治末举进士为象山知县复二十六渠溉田万顷改知平乡治战守具备盗盗不敢犯迁南京户部主事督粮江西驻安仁值宸濠生日或劝弗往思聪曰吾往欲觇之疾报天子耳及被执系狱思聪不屈绝食六日死世宗立赠宏太常少卿思聪光禄少卿并配享旌忠祠嘉靖二年江西巡抚盛应期言前副使周宪讨贼遇害宜如宏思聪例祀之旌忠祠而御史邓显麒谓宏思聪死节非真不当祀下礼官议遂夺二人赠官并罢配祀而祔宪忠烈祠明年给事毛玉勘江西逆党请表章宏思聪及承奉周仪又六年宏子绍武诉于朝下所司核实巡按御史穆相列上二人死节状甚悉礼部尚书李时等请复赠官配祀帝难之下廷臣博议无异言乃报许　　宋以方
按明外史忠义传以方字义卿靖州人弘治十八年进士除户部主事历郎中数榷关税理仓储督逋赋并以清勤闻正德十年出为瑞州知府时华林大盗甫平疮痍未复以方悉心抚字吏民爱之是时宸濠谋逆有萌而瑞故无城郭以方筑城缮守具募兵三千日夕训练宸濠深忌之有征索又坚拒不应以是积忤迫镇守劾之系南昌狱其明年宸濠反破狱出以方胁之降不可乃械置舟中载与俱行至安庆兵败问地何名舟子言黄石矶江西人语则王失机也宸濠以为不祥遂出以方斩之祭江贼平其子崇学行求遗骸不得乃殓衣冠归葬之嘉靖六年有为宸濠驾舟者目&#以方之死为人言之巡抚副都御史陈洪谟上其事诏赠光禄卿荫一子立嘉忠祠于瑞州以祀之　　万木　郑山
按明外史宋以方传方宸濠之流毒江西也所在恶少年入其党其抗贼者卒遇害前后不可胜纪其可知者万木郑山俱新建人宸濠遣阉校四出籍民田庐收缚强豪不附者以去木与山集乡人结寨自固贼党谢重一驰马入村执之积苇张睢阳庙坛前缚重一并马生焚之自是宸濠党不敢犯一日二人出饮江上为盗凌十一所逼趣见宸濠烙而椎之皆骂贼死　　赵楠　辜增　刘世伦　陈经官　李广源按明外史宋以方传楠字国用南昌诸生也兄模尝捐粟佐赈宸濠夜捕模索金楠代模往胁以威不屈被掠死同邑辜增见迫抗节不从一家百口皆死诸生刘世伦儒士陈经官义士李广源皆被掠不屈死　　叶景恩第景允　族
人景集　景修
　杨宣
按明外史宋以方传景恩以侠闻族居吴城宸濠将作难捕景恩胁降之不从死狱中濠兵过吴城其弟景允以三百人邀击贼分兵焚劫景允家其族景集景修等四十九人皆死而护卫校尉杨宣泄宸濠叛谋于京师使人往捕托投江免　　王用才
按四川总志用才彭山人举进士授宁府长史宸濠潜蓄异谋用才匡救以正誓死不从逮狱者累月终不屈竟忧愤而死事闻赠太常少卿赐祭于家　　庄琠按广东通志琠字惇之揭阳人郡庠生弘治九年丙辰进士宰安福性峻洁不阿每事必循礼而行要其成一禀于法或以召谤难之曰三尺法如是吾知奉法而已至延接邑士大夫雍雍如也无敢干以私刱学舍五十余间以居生徒比考最疏乞改教调国子博士寻擢德府长史时宸濠蓄异志藐诸宗挟借禄米琠持不与复禁绝其家父宸濠宸濠衔之阴谋构害琠乃挺身往见词色俱勃遂杖而下狱不食三日衣冠危坐而死时咸悼之御史王完疏其忠嘉靖改元赠太常少卿遣官谕祭　　锺镇
按南昌郡乘镇字虚有新建人唐忠靖南平王传之苗裔也为邑庠生时宸濠方谋不轨劫授迪功郎镇乃佯失朝以激怒宸濠宸濠果逐去之俄宸濠兵大集将以某日发石头使人召镇镇已宵遁如新昌宸濠使追及于生米镇大骂矢志不从触石而死　　浦惟盛按崇明县志惟盛字宜中由岁贡任浙江衢州府训导升江西宁府教授正德己卯宸濠将谋不轨连上规讽十三启王不许胁之遂自缢　　萧昆
按福建通志昆字叔冈将乐人尝从蔡清受易学正德丁卯举于乡辛未乙榜授淳安教谕寻补绩溪己卯聘分粤闱途次为宸濠所执欲降之昆慷慨言曰殿下违祖训干天命复欲辱义士乎卒不屈死　　汪銮按安庆府志銮躯干修伟有健力正德己卯宸濠拥众攻城北銮遇之被执胁令谕城中宸濠兵甚壮劝出降且诱以崇爵銮至城下大呼曰王师已破南昌逆困极将遁可坚守厉骂不屈杀之解其尸逆退后众犬争啖一犬守护之见者知系銮犬因知为銮之尸也有司状闻诏旌其门　　沙瑞
按黄州府志瑞字凤翔岁贡事亲孝任宁府纪善宸濠反瑞泣谏宸濠恚曰不从且死瑞顿首流血曰大王求臣急臣有死耳囚之瑞痛哭自缢死　　方庸
按湖口县志庸字文中少儒业知大义正德十四年宸濠舟泊湖口庸奋勇率众拒敌众溃力不能支被执不屈遂罹害　　段泰
按沭阳县志泰号拙庵以乡荐仕山东寿光知县因事忤逆珰刘瑾谪边卫升江西瑞州府通判值宸濠反抗节不从死之　　贾钺
按石门遗事钺山西石州人正德十四年任政令严明赴难卒入名宦祠　　王天与
按宁都县志天与字性之广东兴宁进士正德丙子知县廉介刚敏能任繁剧尤加意作士课试有法徙置学校动费万金一时尚义者咸乐助且有以不与输资为耻者均庸调辑流移恤孤嫠扶良锄恶而寇攘赌博者必榜其门常俸之外分毫不取虽至愚者类能深谅之从提督王守仁平横水浰头诸寨有功部使者取补风宪会从讨宸濠勤死王事男女哭之如失怙恃相率请诸当道立祠塑像于学之右春秋祀之　　李淳
按西宁志淳西宁卫千户勇敢善战能以寡敌众多所克捷尝承委追抚番夷有剽掠者淳直捣其帐必得首恶歼戮而后已用是诸番恚恨相与发誓必欲生啖淳肉正德十四年追番至内隆卜贼果拥众扑集从者溃散淳犹手格数人力尽被执贼逼令跪淳骂不绝口贼遂争前斫其死甚酷　　霍宗
按鄜州志宗本州人正德十四年回贼作乱寇州境兵备宁公遣指挥率戍卒及民兵捕之至石梯山贼势猖獗众咸溃走宗以乡兵独当一面手刃贼数人力不能支死难州守礼葬题墓曰义勇　　夏元宗
按长沙府志元宗安化人正德十四年镇溪贼入境元宗叔潮源率兵御贼被射元宗乃挺身赴难亦被擒剖其腹实以乱石　　李逊
按招远县志逊甲子举人庚辰特用授宁陵知县阎变殉难　　何湛六
按崇仁县志湛六正德十六年宸濠余孽流劫郡县突入县治纵火扼要路缚邑丞罄掠库藏时黄州桥毁湛六统精锐十余人持兵涉水奋进先斩贼卒守门者呼跃而前拟生擒渠魁群贼夹攻之遂遇害　　吴永扬按长沙府志永扬安化人正德辛巳率乡兵御贼被伤犹忍痛追击获贼首回至株梅而卒　　姜茂
按观城县志茂躯伟有勇力正德间流贼犯境获而奇之令为前队卒茂耻从贼且自度难脱遂反戈杀贼贼众击杀于孟秋寺　　郭经
弟纶
子卫国

按丰润县志经兴州前屯卫千户聪慧过人博学能书正德中举武进士升署指挥佥事历辽东备御时有警至经与弟纶相与力战而死升其子卫国世袭指挥佥事复备边亦死之　　许骧
按丰润县志骧兴州前屯卫百户尝守董家口关正德间警至骧率众战力竭死之其子袭千户　　黄德微
按遂昌县志德微字幼元金溪人郡庠廪生性粹学博诗文矫矫不犹人行谊犹硁硁自好累代名闻人一门师友屡蹶闱试将以次年贡姚冯二贼倡乱入其都人皆奔德微独后为贼执胁之不为屈且骂辱之遂遇害古义烈不是过也士林咸惋惜之　　蔡宗吉
</div>
    <div class="pagination">
<a href="官常典忠烈部_page23.html">上一页</a><span>...</span><a href="官常典忠烈部_page19.html">19</a><a href="官常典忠烈部_page20.html">20</a><a href="官常典忠烈部_page21.html">21</a><a href="官常典忠烈部_page22.html">22</a><a href="官常典忠烈部_page23.html">23</a><span class="current-page">24</span><a href="官常典忠烈部_page25.html">25</a><a href="官常典忠烈部_page26.html">26</a><a href="官常典忠烈部_page27.html">27</a><a href="官常典忠烈部_page28.html">28</a><a href="官常典忠烈部_page29.html">29</a><span>...</span><a href="官常典忠烈部_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
