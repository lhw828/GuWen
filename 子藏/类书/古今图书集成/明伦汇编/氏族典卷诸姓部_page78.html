<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 78 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 78 页/共 899 页</h1>
    <div class="content">按明外史徐有贞传有贞字元玉初名珵吴人宣德八年进士选庶吉士授编修为人短小精悍多智数喜功名正统七年进侍读十四年秋荧惑入南斗珵私语友人陈溥曰祸不远矣及土木难作珵言南迁可以纾难胡陈循咸执不可景帝即位遣科道官募兵于外珵行监察御史事往彰德寇退召还仍故官珵急于进取自刱南迁议为内廷讪笑久不得迁因遗陈循玉带且用星术言公带将玉矣无何循果加少保因屡荐之而是时用人多决于于谦珵属谦门下士游说求国子祭酒谦为言于帝帝曰此议南迁徐珵邪为人倾危将坏诸生心术珵不知谦荐之以为沮已深怨谦循劝珵改名因名有贞景泰三年迁右谕德河决沙湾廷臣共举有贞乃擢左佥都御史治之事竣召还佐院事复出巡视漕河七年秋山东大水河堤多坏惟有贞所筑如故有贞乃修旧堤置减水闸水患悉平还朝进左副都御史八年正月景帝不豫石亨张軏等谋迎复上皇告有贞有贞大喜令太监曹吉祥入白太后辛巳夜勒兵入大内请上皇帝复位即日命有贞兼学士入内阁参预机务明日加兵部尚书封武功伯兼华盖殿大学士掌文渊阁事有贞遂诬少保谦大学士王文杀之内阁诸臣斥逐略尽素德陈循亦弗救事权尽归有贞中外咸侧目既得志思自异于曹石御史杨瑄奏劾亨吉祥帝问有贞及李贤皆对如瑄奏亨吉祥大怨恨日夜谋构有贞乃出为广东参政亨等憾未已必欲杀之令人投匿名书指斥乘舆遂执有贞于德州搒治无验诏徙金齿为民亨败释归田里成化初复冠带闲住十余年卒　　徐廷璋
按明外史余子俊传徐廷璋字公器罗山人性豪迈有才略景泰初举进士授工科给事中上言七事帝嘉之天顺中历兵科都给事中宪宗嗣位超擢右佥都御史巡抚延绥寻抚甘肃数条上边务且请设肃州学校帝多从之在镇七年武备振饬调抚宁夏大筑边墙堑山堙谷亘数百里时余子俊抚延绥马文升抚陕西廷璋名与埒称关中三巡抚坐事罢归久之卒　　徐鉴
按浙江通志鉴字克明淳安人登天顺四年进士第授南京户科给事中练达治体多所建白擢江西左参议发奸摘伏豪右敛手规画条约民甚便之以内艰服阕补广东左参议时潮州海寇为患都御史朱禋檄捕之乃设法处置擒其首恶余党悉平九载考绩后以疾恳乞致仕归卒于家　　徐琼
按万姓统谱琼字时庸金溪人天顺丁丑进士第二官翰林编修与修英庙实录升翰林院侍读学士掌院事上疏禁奢侈广用人抑奔竞开言路上嘉纳之历升尚书琼为人雅度优容恂恂然有西汉长者风文辞浩渺一时名胜为之左次罗圭峰谓琼之量宏矣而无量名文优矣而无文名书善矣而无书名有三不近名之赞云　　徐贯
按浙江通志贯字原一淳安人登天顺丁丑进士授兵部职方主事委查军伍有赞画功升职方郎中寻擢福建布政司右参政升本省右布政使转山东左布政使升都察院右副都御史巡抚辽东处置边方绰有条绪升工部右侍郎转左时苏松一带水患廷议推贯往治之贯至简委有司授以方略水患以弭事竣升本部尚书累加太子少保以疾乞归加太子太傅驰驿还乡卒赠太保谥康懿　　徐节
按浙江通志节字时中寿昌人从父戍贵州登成化进士授内乡知县以循良第一擢福建道御史时锦衣指挥牛循恃宠三疏数其罪及掌河南山西二道风裁凛凛以忤当道出知太平府进云南右参政剿梁山竹箐诸贼捷闻迁广西左布政旋转广东左布政升右副都御史巡抚山西勤训练蓄储&#边鄙晏然时刘瑾专权乞归予告瑾诛朝廷以原职召不赴居家留心郡邑利弊推恩乡里　　徐完
按江宁县志完字用美彦昭之子也事亲至孝举成化二年进士官湖广道监察御史以亲老乞就养南都都御史多不法抗疏劾之转江西佥事告老有别墅在仙人矶因号仙矶主人　　徐霖
按江西通志霖字用济金溪人成化丙戌进士为给事中言事出为嘉兴知府致政归屡荐不起吟咏最富有剔斋诗集子行庆弘治丙辰进士官至御史　　徐镛按兴国州志镛字用和登成化己丑进士拜监察御史巡视通州按闽还会星变请免庆成宴谪镇原令官至督漕都御史　　徐以贞
按长山县志以贞字本良登成化戊戌进士第除宁晋知县发奸摘伏邑内肃然丁内艰服阕奏乞再授宁晋以自效上可其请至则政事益励邑以大治擢福建道御史奏事不称旨出知松溪县迁霸州知州擢工部郎中监修河南藩府劾中官周永冒费物料改知怀庆府累迁至右佥都御史巡抚延绥督师斩寇特赐金币以忤中官刘瑾罢归寻以西贼入寇复起以贞赞画军事巡抚顺天瑾复中伤之谪凤阳同知七年乞骸骨归里以原官都御史致仕　　徐谊
按长山县志谊成化中贡生授猗氏知县邑苦旱谊祷于中南山雨大降有村妇采薪为狼啮死祷于城隍神狼忽自入城即令其夫自杀之治行称最擢灵州知州开渠利民招军六百人以备边警上嘉其功录其子大贞为正千户　　徐舟
按曹州志舟字楫之号元献成化进士授行人拜监察御史巡视直隶山陜盐政寻以参赞军务从兵部尚书项忠征满俊有功还京巡光禄寺劾汪直不法督学畿内又掌京畿道疏论时宰及内宠声振朝廷以知兵出为四川叙泸兵备按察司副使会诸蛮刘五等作乱督兵奋击多有斩获余众解散岁饥令有司便宜赈济全活甚众未几敕同彰武伯李震抚谕琉球使旋协征西番毛里孩败之以功最超擢少司马仍督军务差户部赏军主事李梦旸赍敕赐之舟以内艰奔赴不拜既而宣征凤凰山叛首王猱头复哀疏辞免服阕又宣征燕儿岭以疾乞休　　徐恪
按万姓统谱恪字公肃成化进士初为给事中历都御史巡抚湖广河南进工部侍郎端重守正可属大事虽数忤权贵特遇明主知谗不行得以肆所为一时称名臣云　　徐廷用
按醴陵县志廷用成化癸丑进士任户部主事时督收诸仓&#刍税&#剔奸弊人莫敢干以私有中官令人暮投数十金而去廷用早起出其金焚香集诸部吏矢之曰予不德金乃至吾门耶如贪贿害民有如此日亟还之宣大举兵以廷用佐理军饷区画有方陟郎中卒　　徐文英
按河南通志文英字景华西平人成化末举进士官至苑马寺少卿　　徐澄
按名山藏本行记澄崇仁人家贫不能具甘旨借贷为之曰债可还也亲不可易也可缺延宾不可缺奉亲居处致慎滋味致丰卧起盥栉便溺之事皆身致之亲没庐墓有白鹊白乌来集乡人素薄其亲者皆感化归厚弘治中旌表　　徐珪
按应城县志珪字必信弘治初以掾役刑部乞革东厂诏下狱治之竟革役为民逾年主事陈凤梧以珪为言特授桐城县丞历高唐州判官涿州同知&#州府通判有平寇功加知州俸寻引疾致仕　　徐钺
按江夏县志钺字用宁弘治庚戌进士天性孝友初令浙之瑞安有德政升户部主事补工部监芜湖税以母老乞侍养正德中起礼部员外升肇庆知府致仕　　徐钰
按江夏县志钰字用厉与兄钺同登庚戌进士使交址年仅弱冠交址设宴礼烹猩以进猩在盘似人者钰举箸刺其两眼交人悚服改南贵州道御史告归嘉靖初起汉中知府历四川布政　　徐纮
按武进县志纮字朝文绩之后弘治庚戌进士由刑部主事升广东按察司佥事分守岭南东道发摘奸伏墨吏望风解绶去升云南按察副使卒于官　　徐蕃按扬州府志蕃字宣之泰州人弘治癸丑进士乞终养归后谒选授南京吏科给事中以论瑾逮杖放为民瑾诛起为江西参议擢浙江提学副使抑浮靡崇理学累升工部右侍郎提督易州厂以疾乞休　　徐昂按扬州府志昂字文举江都人弘治丙辰进士授兵科给事中性明敏刚正不诡屡疏陈治道边备皆切时务正德初刘瑾蛊惑上心户部尚书韩文抗疏暴瑾罪恶瑾矫旨罢文职昂疏言文历官端谨不宜罢瑾矫旨并夺昂官嘉靖初恤录旧臣起昂为广东左参议　　徐吉贞
按蕲水县志吉贞以弘治戊午孝廉守忠州时麻鹞儿文千户以暴闻民惧吉贞悉擒之历南京户部郎　　徐暹按济南府志暹字进甫历城人弘治壬戌进士任给事中正德初疏劾刘瑾窃柄械系下狱榜笞几死落职家居瑾败起山西副使时有巨寇掠郡县暹不烦兵以讨平之民为之谣曰不发一矢贼乃尽死不荷厥戈贼死实多卒于官　　徐问
按明外史徐问传问字用中武进人弘治十五年进士授广平推官迁刑部主事历兵部出为登州知府调临江转长芦盐运使累迁广东左布政使嘉靖十一年以治行卓异拜右副都御史巡抚贵州抚黔三年日进长吏求疾苦画利便甚得黔人心召为兵部右侍郎寻引疾归二十一年召为南京礼部侍郎久之迁户部尚书复引疾去卒于家隆庆初谥庄恪　　徐庆亨按浙江通志庆亨字世嘉号西浦黄岩人济英之子弘治乙丑进士工于诗奉敕之山东纂修孝庙实录寻丁内艰归服阕除礼部主事以逆瑾煽权愤懑而卒所著有西浦存稿　　徐缙
按万姓统谱缙字子容吴县人弘治乙丑进士历礼部侍郎谥文愍　　徐度
按万姓统谱度字克弘江阴人弘治进士初任信阳州知州累升广东副使自少居贫力学晚岁登仕动中绳墨言貌恂恂有朴茂气　　徐胜
按贵州通志胜平越人立身理家俱有典则五世同居弘治间赐羊酒奖劝　　徐梁
按山西通志梁陵川人自祖玑及梁凡五世同居弘治间旌其门曰义门　　徐穆
按江西通志穆字舜和吉水人弘治进士授翰林编修分校会试名士多出其门充正使颁诏朝鲜拒馈献远人畏服逆瑾恶不己附调南京兵部员外瑾诛还职进侍读学士　　徐祯卿
按名山藏文苑记祯卿字昌&#长洲人幼精文理不繇教迪着交诫感慕赋诸篇词旨沉郁遂闯晋宋之藩凌躐曹魏长宿惊叹初举进士则与上海陆深并知名武宗既授大理评事请移学职便养当事者坐好异抑之俄以失囚降国子博士数年不调专门诗学究订体裁融会折衷备厥文质幽忧中选平生所为文及所谭艺录曰迪功集长宿见之曰官止是乎年三十三竟死且死其友人视之泣昌&#笑曰常事耳平生自附于李梦阳至是抱迪功集付其子曰传我必献吉　　徐海
按浙江通志海字伯容常山人知无锡县有权贵强夺民田审实申理巡抚艾璞知府曾大有力主其议海司理应天权贵贿刘瑾复讼前田勘者希旨三人被逮瑾诛复起南刑曹转佥广西调任贵州征剿香炉山叛寇有大功转蜀少参拂袖而归　　徐子仁
按名山藏艺妙记子仁南京人年十四补弟子员任放不谐竟遭黜落繇是博极群书究作者之情自前元赵孟俯亡书学遂微篆法尤多失正至周伯温始复振之本朝李东阳远续其绪子仁以其超&#之姿躬诣堂室蚤尚雄丽晚益朴古拔俗绰登神品余若真行皆入精妙碑板书师颜柳楷法题榜大书师本朝詹孟举并绝海内日本使臣得者什袭为珍武宗南巡近侍上其词翰召见行宫两幸其宅子仁故长髯武宗手剪之以为拂子因自号髯仙筑快园于城东委曲幽清名木佳卉四时不绝善制小令能自度曲尝于酒次命伶童侍女传其新声　　徐相
按江西通志相字文卿都昌人登正德丁卯乡试任连州清苦自甘苗寇逼连征剿有功升佥事不就归行李萧然　　徐文华
按明外史徐文华传文华字用光嘉定人正德三年进士授大理评事擢监察御史巡按贵州数进直言帝及近幸深衔之会文华条上庙制五事左右挤之遂以妄言下诏狱斥为民世宗即位起故官历河南按察副使嘉靖二年举治行卓异入为大理右少卿寻转左时议兴献帝大礼文华数偕诸大臣伏阙哭谏再夺俸六年秋李福达狱起以议礼故憾下文华狱谪戍辽阳遇赦卒于道隆庆初赠左佥都御史文华居谏职劲直敢言其被谴复不以罪士论深惜之　　徐爱按明外史王守仁传徐爱字曰仁余姚人守仁妹婿也正德三年进士官至南京工部郎中初守仁被谪归爱从之学守仁尝曰曰仁吾之颜渊也卒年三十一　　徐琏
按明外史伍文定传徐琏朝邑人进士由户部郎中出为袁州知府从讨宸濠获首功迁江西右参政嘉靖二年大计给事御史劾监司不职者琏与焉吏部以军功未酬请进秩布政使致仕从之　　徐文溥
按明外史徐文溥传文溥字可大开化人正德六年进士授南京礼科给事中初帝听中官崔瑶史宣刘琅于喜诬奏先后逮知府翟唐部曹王銮王瑞之御史施儒张经等既又入中官王堂谮下佥事韩邦奇狱文溥言朝廷刑威乃在奄侍乞治瑶等诬罔罪帝不听遂引疾去世宗即位廷臣交荐起河南参议未几以念母乞归抚按请移近地便养乃改福建寻迁广东副使上言十事多涉权要恐贻母忧复引疾归行至玉山卒　　徐晋
按扬州府志晋字文明江都人正德辛未进士历任南京兵部车驾郎中宸濠叛南都震恐大司马以军事委之晋选将调士修备器械增置船艘昼夜赞画升青州知府以劳致疾死　　徐敷政
按贵州通志敷政新添人正德丙子举人任成都司李博学粹行砥道励德好汲引后进　　徐一鸣
按醴陵县志一鸣正德丁丑进士授礼部主事改吏部司封有怙势逾请者一鸣执不阿外补江西提学以毁淫祠忤阉监谪松江府同知半载乞休归后擢南京工部郎中高卧不起有渌江文集若干卷　　徐江山按浙江通志江山家钱塘中正德辛巳科进士官尚宝卿工真草法性耿直敢言夏言与曾铣受祸无敢白其冤者江山首上疏申救陶仲文段朝用以方术得幸江山立辨其奸冯恩系狱中子行可刺血写疏自缚阙下江山力赞通政为引奏得末减　　徐颢
按浙江通志颢字子淳正德辛丑进士由刑部主事历祠部郎以抗节称出知临江府庶政修举发奸摘伏如神考绩赴京卒　　徐泓
按江西通志泓字本深贵溪人登进士初授翰林检讨侍亲王讲读因论选事被劾除名后以荐擢四川参政值松潘寇扰转督糗粮不乏寻以疾终　　徐润
按商河县志润与弟沛俱有膂力善骑射着闻于时正德间流贼掠县势甚猖獗守城以箭中其贼首众始遁后从征遇敌每多克捷　　徐铭
按莱阳县志铭通判值刘六七攻城分守东门与战三日城陷被执屹立呼曰毋杀人官军寻至汝死矣贼拥至家索金曰吾清白吏敕命外无他贼谓老汉大胆叱使跪反危坐大骂不屈死　　徐盈
按万姓统谱盈字子谦贵溪人正德末淮安守宸濠之变武庙南征所过郡县供亿繁重百姓惊扰盈独镇静视他郡独晏然时常熟浚白茅港当事者檄发郡丁数万盈持曰白茅水患于吾郡差缓驱吾民远役何忍耶移文助费不事征发巡盐御史行郡鞭挝亭勒报盐丁里胥乘机虐民民大扰盈白之御史曰此有例自公作亦自公止岂国宪耶获止不报居六载以谗免郡人万口称冤时盈朝觐还过郡老幼遮道号泣伐石纪绩题曰徐侯堕泪碑云　　徐鏊
按明外史夏良胜传徐鏊嘉定人本高氏子少孤依舅京师冒徐姓从其业为医供事内殿建言谪戍乌撒世宗即位召还寻擢御医年七十求致仕尚书李默疏留之历六年考诣礼部值同县徐学谟为郎中引见尚书吴山山阅牍有谏南巡事瞿然曰此武庙时徐先生耶两侍郎嫌其老学谟抗声曰鏊虽老然少与舒状元同患难为可敬耳又久之始迁院判自引归卒年八十三

　徐姓部选句
梁任昉启比严徐而待诏
注
谓严安徐乐
唐高适诗兄弟方荀陈才华冠应徐
注
谓应璩徐干
杜甫诗岂惟高卫霍曾是接应徐
常衮诗北朝荣庾薛西汉盛严徐
宋黄庭坚诗天子识严徐
元钱惟善诗建安才子数严徐


　徐姓部列传一
　　周
　　徐冯
按淮南子王寿负书而行见徐冯于周
注
王寿古好
书之人徐冯周之隐者
　　徐辟
按孟子注徐辟孟子弟子
　　徐越
按汉书古今人表徐越中上
　　徐弱
按汉书古今人表徐弱中上
　　徐公
按战国策邹忌问其妻曰吾孰与城北徐公美城北徐公齐国之美丽者也　　徐尚
按史记秦始皇本纪赞六国之士有宁越徐尚苏秦杜赫之属为之谋　　秦
　　徐市
按史记秦始皇本纪二十八年齐人徐市等上书言海中有三神山名曰蓬莱方丈瀛洲仙人居之请得齐戒与童男女求之于是遣徐市发童男女数千人入海求僊人　　汉
　　徐厉
按汉书功臣表厉以舍人从沛以郎中入汉还得雍王邯家属用常山丞相封祝兹侯十一年薨谥夷　　徐悼按汉书功臣表孝文七年祝兹康侯悼嗣二十九年薨　　徐生
按汉书儒林传鲁高堂生传士礼十七篇而鲁徐生善为颂孝文时徐生以颂为礼官大夫传子至孙诸言礼为颂者由徐氏按颂音
容礼容也

　　徐偃
按汉书功臣表孝景中六年祝兹侯偃嗣九年建元六年有罪免　　徐卢
按汉书功臣表卢以匈奴王降封容城侯七年薨谥携　　徐偃
按汉书儒林传申公弟子徐偃胶西中尉
　　徐公
按汉书儒林传申公以诗春秋授瑕丘江公尽能传之免中徐公守学教授按注免
中邑名也

　　徐延
按汉书儒林传鲁徐生善为颂传至孙延为礼官大夫　　徐襄
按汉书儒林传生孙襄其资性善为颂不能通经为大夫至广陵内史　　徐良
按汉书儒林传礼有大戴小戴庆氏之学大戴授琅邪徐良斿卿为博士州牧郡守家世传业由是大戴有徐氏之学　　徐&#
按汉书功臣表建元二年容城康侯缠嗣十四年薨　　徐甲按汉书高五王传齐有宦者徐甲入事皇太后皇太后女修成君有女娥太后欲嫁之诸侯甲请使齐令王上书请娥皇太后使甲之齐时主父偃亦谓甲即事成幸言偃女愿得充王后宫甲至齐纪太后怒曰王有后后宫备具主父偃何为者乃欲以女充后宫甲大穷还报皇太后太后曰毋复言主父偃由此与齐有隙因言齐王与姊乱治王后宫王自杀　　徐光
按汉书功臣表元朔三年容城侯光嗣四十年后元二年坐祝诅上要斩　　徐敖
按汉书儒林传毛公赵人也治诗授同国贯长卿长卿授解延年延年授徐敖敖授九江陈侠由是言毛诗者本之徐敖按虢人徐敖为右扶风掾受孔氏
古文尚书于胡常疑即此徐敖也

　　徐福
按汉书霍光传初霍氏奢侈茂陵徐生上疏言霍氏泰盛陛下即爱厚之宜以时抑制无使至亡后霍氏诛灭告霍氏者皆封人为徐生上书曰茂陵徐福数上书言霍氏且有变而独不蒙其功唯陛下察之上乃赐福帛十匹后以为郎　　徐乐
按汉书徐乐传乐燕郡无终人也上书曰臣闻天下之患在于土崩不在瓦解古今一也　　后汉
　　徐防
</div>
    <div class="pagination">
<a href="氏族典卷诸姓部_page77.html">上一页</a><span>...</span><a href="氏族典卷诸姓部_page73.html">73</a><a href="氏族典卷诸姓部_page74.html">74</a><a href="氏族典卷诸姓部_page75.html">75</a><a href="氏族典卷诸姓部_page76.html">76</a><a href="氏族典卷诸姓部_page77.html">77</a><span class="current-page">78</span><a href="氏族典卷诸姓部_page79.html">79</a><a href="氏族典卷诸姓部_page80.html">80</a><a href="氏族典卷诸姓部_page81.html">81</a><a href="氏族典卷诸姓部_page82.html">82</a><a href="氏族典卷诸姓部_page83.html">83</a><span>...</span><a href="氏族典卷诸姓部_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
