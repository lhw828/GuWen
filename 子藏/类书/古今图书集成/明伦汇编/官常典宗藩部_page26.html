<!DOCTYPE html>
<html>
 <head>
  <meta charset="utf-8"/>
  <title>
   官常典宗藩部 - 第 26 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典宗藩部 - 第 26 页/共 57 页
  </h1>
  <div class="content">
   序
考盘刺庄公也不能继先公之业使贤者退而　穷处按硕人篇硕人其颀衣锦褧衣齐侯之子卫侯之妻东宫之妹邢侯之姨谭公维私手如柔荑肤如凝脂领如蝤蛴齿如瓠犀螓首蛾眉巧笑倩兮美目盼兮硕人敖敖说于农郊四牡有骄朱幩镳镳翟茀以朝大夫夙退无使君劳河水洋洋北流活活施罛濊濊鳣鲔发发葭菼揭揭庶姜孽孽庶士有朅
序
硕人闵庄姜也庄公惑于嬖妾使骄上僭庄姜　贤而不答终以无子国人闵而忧之按左传卫庄公娶于齐东宫得臣之妹曰庄姜美而无子卫人所为赋硕人也又娶于陈曰厉妫生孝伯早死其姊戴妫生桓公庄姜以为己子公子州吁嬖人之子也有宠而好兵公弗禁庄姜恶之石碏谏曰臣闻爱子教之以义方弗纳于邪骄奢淫泆所自邪也四者之来宠禄过也将立州吁乃定之矣若犹未也阶之为祸夫宠而不骄骄而能降降而不憾憾而能眕者鲜矣且夫贱妨贵少陵长远间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗听其子厚与州吁游禁之不可桓公立乃老按史记卫康叔世家庄公五年娶齐女为夫人好而无子又娶陈女为夫人生子蚤死陈女女弟亦幸于庄公而生子完完母死庄公令夫人齐女子之立为太子庄公有宠妾生子州吁十八年州吁长好兵庄公使将石碏谏庄公曰庶子好兵使将乱自此起不听二十三年庄公卒太子完立是为桓公按竹书纪年平王三十六年卫庄公卒
平王三十八年卫州吁出奔
按史记卫康叔世家桓公二年弟州吁骄奢桓公绌之州吁出奔平王四十九年冬十月卫侯如鲁会葬郑公孙滑奔卫卫人伐郑郑人以王师虢师伐卫按春秋不书　按左传隐公元年冬十月庚申改葬惠公公弗临故不书卫侯来会葬不见公亦不书郑共叔之乱公孙滑出奔卫卫人为之伐郑请廪延郑人以王师虢师伐卫南鄙请师于邾邾子使私于公子豫豫请往公弗许遂行及邾人郑人盟于翼不书非公命也平王五十年冬十二月郑人伐卫
按春秋隐公二年　按左传二年冬郑人伐卫讨公孙滑之乱也桓王元年春二月庚戌卫州吁弒其君完宋公陈侯蔡人卫人伐郑秋宋公陈侯鲁公子翚蔡人卫人伐郑九月卫人杀州吁于濮冬十二月卫立公子晋按诗经邶风燕燕篇燕燕于飞差池其羽之子于归远送于野瞻望弗及泣涕如雨燕燕于飞颉之颃之之子于归远于将之瞻望弗及伫立以泣燕燕于飞下上其音之子于归远送于南瞻望弗及实劳我心仲氏任只其心塞渊终温且惠淑慎其身先君之思以勖寡人
序
燕燕卫庄姜送归妾也
笺
庄姜无子陈女戴妫
　生子名完庄姜以为已子庄公薨完立而州吁杀　之戴妫于是大归庄姜远送之于野作诗见己志按击鼓篇击鼓其镗踊跃用兵土国城漕我独南行从孙子仲平陈与宋不我以归忧心有忡爰居爰处爰丧其马于以求之于林之下死生契阔与子成说执子之手与子偕老于嗟阔兮不我活兮于嗟洵兮不我信兮
序
击鼓怨州吁也卫州吁用兵暴乱使公孙文仲　将而平陈与宋国人怨其勇而无礼也笺
将伐郑
　先告陈与宋以成其伐事伐郑在鲁隐四年按春秋隐公四年　按左传四年春卫州吁弒桓公而立公与宋公为会将寻宿之盟未及期卫人来告乱夏公及宋公遇于清宋殇公之即位也公子冯出奔郑郑人欲纳之及卫州吁立将修先君之怨于郑而求宠于诸侯以和其民使告于宋曰君若伐郑以除君害君为主敝邑以赋与陈蔡从则卫国之愿也宋人许之于是陈蔡方睦于卫故宋公陈侯蔡人卫人伐郑围其东门五日而还公问于众仲曰卫州吁其成乎对曰臣闻以德和民不闻以乱以乱犹治丝而棼之也夫州吁阻兵而安忍阻兵无众安忍无亲众叛亲离难以济矣夫兵犹火也弗戢将自焚也夫州吁弒其君而虐用其民于是乎不务令德而欲以乱成必不免矣秋诸侯复伐郑宋公使来乞师公辞之羽父请以师会之公弗许固请而行故书曰翚帅师疾之也诸侯之师败郑徒兵取其禾而还州吁未能和其民厚问定君于石子石子曰王觐为可曰何以得觐曰陈桓公方有宠于王陈卫方睦若朝陈使请必可得也厚从州吁如陈石碏使告于陈曰卫国褊小老夫耄矣无能为也此二人者实弒寡君敢即图之陈人执之而请&amp;#于卫九月卫人使右宰丑&amp;#杀州吁于濮石碏使其宰獳羊肩&amp;#杀石厚于陈君子曰石碏纯臣也恶州吁而厚与焉大义灭亲其是之谓乎卫人逆公子晋于邢冬十二月宣公即位书曰卫人立晋众也按史记卫康叔世家桓公十三年郑伯弟段攻其兄不胜亡而州吁求与之友十六年州吁收聚卫亡人以袭杀桓公州吁自立为卫君为郑伯弟段欲伐郑请宋陈蔡与俱三国皆许州吁州吁新立好兵弒桓公卫人皆不爱石碏乃因桓公母家于陈详为善州吁至郑郊石碏与陈侯共谋使右宰丑进食因杀州吁于濮而迎桓公弟晋于邢而立之是为宣公桓王三年夏四月葬卫桓公郑人侵卫卫以燕师伐郑败绩秋卫师入郕按春秋隐公五年郑侵卫卫伐郑不书　按左传五年夏葬卫桓公卫乱是以缓四月郑人侵卫牧以报东门之役卫人以燕师伐郑郑祭足原繁泄驾以三军军其前使曼伯与子元潜军军其后燕人畏郑三军而不虞制人六月郑二公子以制人败燕师于制北君子曰不备不虞不可以师卫之乱也郕人侵卫故卫师入郕桓王六年春宋公卫侯遇于垂秋七月庚午宋公齐侯卫侯盟于瓦屋按春秋隐公八年　按左传八年春齐侯将平宋卫有会期宋公以币请于卫请先相见卫侯许之故遇于犬丘夏四月齐人卒平宋卫于郑秋会于温盟于瓦屋以释东门之役礼也桓王八年秋宋人卫人入郑宋人蔡人卫人伐戴郑伯伐取之按春秋隐公十年　按左传九年夏宋公不王郑伯为王左卿士以王命讨之伐宋秋郑人以王命来告伐宋冬公会齐侯于防谋伐宋也十年春王正月公会齐侯郑伯于中丘癸丑盟于邓为师期夏五月羽父先会齐侯郑伯伐宋六月戊申公会齐侯郑伯于老桃壬戌公败宋师于菅庚午郑师入郜辛未归于我庚辰郑师入防辛巳归于我蔡人卫人郕人不会王命秋七月庚寅郑师入郊犹在郊宋人卫人入郑蔡人从之伐戴八月壬戌郑伯围戴癸亥克之取三师焉宋卫既入郑而以伐戴召蔡人蔡人怒故不和而败桓王十一年夏齐侯卫侯胥命于蒲
按春秋桓公三年　按左传三年夏齐侯卫侯胥命于蒲不盟也桓王十三年秋蔡人卫人陈人从王伐郑
按春秋桓公五年　按左传五年夏王夺郑伯政郑伯不朝秋王以诸侯伐郑郑伯御之王为中军虢公林父将右军蔡人卫人属焉周公黑肩将左军陈人属焉郑子元请为左拒以当蔡人卫人为右拒以当陈人曰陈乱民莫有斗心若先犯之必奔王卒顾之必乱蔡卫不枝固将先奔既而萃于王卒可以集事从之曼伯为右拒祭仲足为左拒原繁高渠弥以中军奉公为鱼丽之陈先偏后伍伍承弥缝战于繻葛命二拒曰动而鼓蔡卫陈皆奔王卒乱郑师合以攻之王卒大败祝射王中肩王亦能军祝请从之公曰君子不欲多上人况敢凌天子乎苟自救也社稷无陨多矣夜郑伯使祭足劳王且问左右桓王十八年秋鲁侯会卫侯于桃丘弗遇冬十二月丙午齐侯卫侯郑伯与鲁战于郎按春秋桓公十年　按左传十年冬齐卫郑来战于郎我有辞也初北戎病齐诸侯救之公郑子忽有功焉齐人饩诸侯使鲁次之鲁以周班后郑郑人怒请师于齐齐人以卫师助之故不称侵伐先书齐卫王爵也桓王十九年春正月齐人卫人郑人盟于恶曹秋九月郑忽奔出卫卫侯使盗杀子伋及寿按诗经邶风新台篇新台有泚河水弥弥燕婉之求籧篨不鲜新台有洒河水浼浼燕婉之求籧篨不殄鱼网之设鸿则离之燕婉之求得此戚施
序
新台剌卫宣公也纳伋之妻作新台于河上而　要之国人恶之而作是诗也按二子乘舟篇二子乘舟泛泛其景愿言思子中心养养二子乘舟泛泛其逝愿言思子不瑕有害序
二子乘舟思伋寿也卫宣公之二子争相为死　国人伤而思之作是诗也按春秋桓公十一年盗杀卫侯子伋寿不书　按左传十一年秋九月丁亥郑昭公奔卫初卫宣公烝于夷姜生急子属诸右公子为之娶于齐而美公取之生寿及朔属寿于左公子夷姜缢宣姜与公子朔构急子公使诸齐使盗待诸莘将杀之寿子告之使行不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之二公子故怨惠公按史记卫康叔世家宣公十八年初宣公爱夫人夷姜夷姜生子伋以为太子而令右公子傅之右公子为太子取齐女未入室而宣公见所欲为太子妇者好说而自取之更为太子取他女宣公得齐女生子寿子朔令左公子傅之太子伋母死宣公正夫人与朔共谗恶太子伋宣公自以其夺太子妻也心恶太子欲废之及闻其恶大怒乃使太子伋于齐而令盗遮界上杀之与太子白旄而告界盗见持白旄者杀之且行子朔之兄寿太子异母弟知朔之恶太子而君欲杀之乃谓太子曰界盗见太子白旄即杀太子太子可毋行太子曰逆父命求生不可遂行寿见太子不止乃盗其白旄而先驰至界界盗见其验即杀之寿已死而太子伋又至谓盗曰所当杀乃我也盗并杀太子伋以报宣公宣公乃以子朔为太子桓王二十年冬十一月丙戌卫侯晋卒太子朔立按春秋桓公十二年按史记卫康叔世家宣公十九年卒太子朔立是为惠公桓王二十一年春二月己巳鲁侯及齐侯宋公卫侯燕人战齐师宋师卫师燕师败绩三月葬卫宣公按春秋桓公十三年　按左传十三年春宋多责赂于郑郑不堪命故以纪鲁及齐与宋卫燕战不书所战后也桓王二十二年冬十二月丁巳宋人以齐人蔡人卫人陈人伐郑按春秋桓公十四年　按左传十四年冬宋人以诸侯伐郑报宋之战也桓王二十三年冬十一月宋公鲁侯卫侯陈侯会于伐郑按春秋桓公十五年　按左传十五年春祭仲专郑伯患之使其&amp;#雍纠杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告祭仲曰雍氏舍其室而将享子于郊吾惑之以告祭仲杀雍纠尸诸周氏之汪公载以出曰谋及妇人宜其死也夏厉公出奔蔡六月乙亥昭公入秋郑伯因栎人杀檀伯而遂居栎冬会于谋伐郑将纳厉公也弗克而还庄王元年春正月宋公鲁侯蔡侯卫侯会于曹夏四月宋公鲁侯卫侯陈侯蔡侯伐郑冬十一月卫侯朔出奔齐按春秋桓公十六年　按左传十六年春正月会于曹谋伐郑也夏伐郑冬十一月左公子泄右公子职立公子黔牟惠公奔齐按史记卫康叔世家左右公子不平朔之立也惠公四年左右公子怨惠公之谗杀前太子伋而代立乃作乱攻惠公立太子伋之弟黔牟为君惠公&amp;#齐庄王二年秋八月宋人鲁人卫人伐邾按春秋桓公十七年　按左传十七年春盟于黄平齐纪且谋卫故也秋伐邾宋志也庄王六年春王正月鲁公子溺会齐师伐卫
按春秋庄公三年
庄王八年冬鲁侯齐人宋人陈人蔡人伐卫
按春秋庄公五年　按左传五年冬伐卫纳惠公也庄王九年春正月王人子突救卫夏六月卫侯朔人于卫冬齐人归卫俘于鲁按春秋庄公六年　按左传六年春王人救卫夏卫侯入放公子黔牟于周放宁跪于秦杀左公子泄右公子职乃即位君子以二公子之立黔牟为不度矣夫能固位者必度于本末而后立衷焉不知其本不谋知本之不枝弗强诗云本枝百世冬齐人来归卫宝文姜请之也按史记卫康叔世家卫君黔牟立八年齐襄公率诸侯奉王命共伐卫纳惠公诛左右公子卫君黔牟&amp;#于周惠公复立惠公三年出亡亡八年复入与前通年凡十三年矣庄王十五年宋猛获奔卫宋人请之卫人归猛获按春秋不书　按左传庄公十二年秋宋万弒闵公于蒙泽遇仇牧于门批而杀之遇太宰督于东宫之西又杀之立子游群公子奔萧公子御说奔亳南宫牛猛获帅师围亳冬十月萧叔大心及戴武宣穆庄之族以曹师伐之杀南宫牛于师杀子游于宋立桓公猛获奔卫南宫万奔陈以乘车辇其母一日而至宋人请猛获于卫卫人欲勿与石祁子曰不可天下之恶一也恶于宋而保于我保之何补得一夫而失一国与恶而弃好非谋也卫人归之亦请南宫万于陈以赂陈人使妇人饮之酒而以犀革裹之比及宋手足皆见宋人皆醢之厘王二年冬单伯齐侯宋公卫侯郑伯会于鄄冬郑公父定叔奔卫按春秋庄公十四年郑公父定叔奔卫不书　按左传十四年春诸侯伐宋齐请师于周夏单伯会之取成于宋而还冬会于鄄宋服故也郑伯自栎入公父定叔出奔卫三年而复之见十
六年传

厘王三年春齐侯宋公陈侯卫侯郑伯会于鄄按春秋庄公十五年　按左传十五年春复会焉齐始霸也厘王四年夏宋人齐人卫人伐郑冬十二月齐侯宋公鲁侯陈侯卫侯郑伯许男滑伯滕子同盟于幽按春秋庄公十六年　按左传十五年秋诸侯为宋伐郳郑人间之而侵宋十六年夏诸侯伐郑宋故也冬同盟于幽郑成也惠王二年王子颓奔卫卫师燕师伐周
按春秋不书　按左传庄公十九年初王姚嬖于庄王生子颓子颓有宠蒍国为之师及惠王即位取蒍国之圃以为囿边伯之宫近于王宫王取之王夺子禽祝跪与詹父田而收膳夫之秩故蒍国边伯石速詹父子禽祝跪作乱因苏氏秋五大夫奉子颓以伐王不克出奔温苏子奉子颓以奔卫卫师燕师伐周冬立子颓按史记卫康叔世家惠公二十五年惠公怨周之容舍黔牟与燕伐周周惠王&amp;#温卫燕立惠王弟颓为王惠王八年夏五月癸丑卫侯朔卒子赤立
按春秋庄公二十五年
按史记卫康叔世家惠公三十一年卒子懿公赤立惠王十年王使召伯廖如齐请伐卫按春秋不书　按左传庄公二十七年冬王使召伯廖赐齐侯命且请伐卫以其立子颓也惠王十一年春三月甲寅齐人伐卫卫人及齐人战卫人败绩按春秋庄公二十八年　按左传二十八年春齐侯伐卫战败卫师数之以王命取赂而还惠王十七年冬十二月狄人入卫杀卫侯赤朔庶兄顽子申立申卒弟毁立按诗经墉风墙茨篇墙有茨不可埽也中冓之言不可道也所可道也言之丑也墙有茨不可襄也中冓之言不可详也所可详也言之长也墙有茨不可束也中冓之言不可读也所可读也言之辱也
序
墙有茨卫人刺其上也公子顽通乎君母国人　疾之而不可道也朱
注
宣公卒惠公幼其庶兄顽烝
　于宣姜故诗人作此诗以刺之
按君子偕老篇君子偕老副笄六珈委委佗佗如山如河象服是宜子之不淑云如之何玼兮玼兮其之翟也鬒发如云不屑也玉之瑱也象之揥也扬且之皙也胡然而天也胡然而帝也瑳兮瑳兮其之展也蒙彼绉絺是绁袢也子之清扬扬且之颜也展如之人兮邦之媛也
序
君子偕老刺卫夫人也夫人淫乱失事君子之　道故陈人君之德服饰之盛宜与君子偕老也按鹑之奔奔篇鹑之奔奔鹊之强强人之无良我以为兄鹊之强强鹑之奔奔人之无良我以为君序
鹑之奔奔刺卫宣姜也卫人以为宣姜鹑鹊之　不若也朱
注
卫人刺宣姜与顽非匹耦而相从也故
　为惠公之言以刺之
按定之方中篇定之方中作于楚宫揆之以日作于楚室树之榛栗椅桐梓漆爰伐琴瑟升彼虚矣以望楚矣望楚与堂景山与京降观于桑卜云其吉终焉允臧灵雨既零命彼倌人星言夙驾说于桑田匪直也人秉心塞渊騋牝三千
序
定之方中美卫文公也卫为狄所灭东徙渡河　野处漕邑齐桓公攘戎狄而封之文公徙居楚丘　始建城市而营宫室得其时制百姓说之国家殷　富焉按载驰篇载驰载驱归唁卫侯驱马悠悠言至于漕大夫跋涉我心则忧既不能嘉不能旋反视尔不臧我思不远既不我嘉不能旋济视尔不臧我思不閟陟彼阿丘言采其&amp;#女子善怀亦各有行许人尤之众且狂我行其野芃芃其麦控于大邦谁因谁极大夫君子无我有尤百尔所思不如我所之
序
载驰许穆夫人作也闵其宗国颠覆自伤不能　救也卫懿公为狄人所灭国人分散露于漕邑许　穆夫人闵卫之亡伤许之小力不能救思归唁其　兄又义不得故赋是诗也按春秋闵公二年　按左传二年冬十二日狄人伐卫卫懿公好鹤鹤有乘轩者将战国人受甲者皆曰使鹤鹤实有禄位余焉能战公与石祁子玦与&amp;#庄子矢使守曰以此赞国择利而为之与夫人绣衣曰听于二子渠孔御戎子伯为右黄夷前驱孔婴齐殿及狄人战于荥泽卫师败绩遂灭卫卫侯不去其旗是以甚败狄人囚史华龙滑与礼孔以逐卫人二人曰我太史也实掌其祭不先国不可得也乃先之至则告守曰不可待也夜与国人出狄入卫遂从之又败诸河初惠公之即位也少齐人使昭伯烝于宣姜不可强之生齐子戴公文公宋桓夫人许穆夫人文公为卫之多患也先适齐及败宋桓公逆诸河宵济卫之遗民男女七百有三十人益之以共滕之民为五千人立戴公以庐于曹许穆夫人赋载驰齐侯使公子无亏帅车三百乘甲士三千人以戍曹归公乘马祭服五称牛羊豕鸡狗皆三百与门材归夫人鱼轩重锦三十两僖之二年齐桓公封卫于楚丘卫国忘亡卫文公大布之衣大帛之冠务材训农通商惠工敬教劝学授方任能元年革车三十乘季年乃三百乘按史记卫康叔世家懿公即位好鹤淫乐奢侈九年翟伐卫卫懿公欲发兵兵或畔大臣言曰君好鹤鹤可令击翟翟于是遂入杀懿公懿公之立也百姓大臣皆不服自懿公父惠公朔之谗杀太子伋代立至于懿公常欲败之卒灭惠公之后而更立黔牟之弟昭伯顽之子申为君是为戴公戴公申元年卒齐桓公以卫数乱乃率诸侯伐翟为卫筑楚丘立戴公弟毁为卫君是为文公文公以乱故&amp;#齐齐人入之初翟杀懿公也卫人怜之思复立宣公前死太子伋之后伋子又死而代伋死者子寿又无子太子伋同母弟二人其一曰黔牟黔牟尝代惠公为君八年复去其二曰昭伯昭伯黔牟皆已前死故立昭伯子申为戴公戴公卒复立其弟毁为文公文公初立轻赋平罪身自劳与百姓同苦以收卫民按竹书纪年惠王十七年卫懿公及赤狄战于泂泽惠王十九年春正月诸侯城楚丘按春秋僖公二年　按左传二年春诸侯城楚丘而封卫焉不书所会后也惠王二十一年春正月齐侯宋公鲁侯陈侯卫侯郑伯许男曹伯侵蔡蔡溃遂伐楚次于陉冬十二月鲁公孙兹帅师会齐人宋人卫人郑人许人侵陈按春秋僖公四年　按左传四年春齐侯以诸侯之师侵蔡蔡溃遂伐楚师进次于陉夏楚子使屈完如师师退次于召陵齐侯陈诸侯之师与屈完乘而观之屈完及诸侯盟齐侯执陈辕涛涂秋伐陈讨不忠也冬叔孙戴伯帅师会诸侯之师侵陈陈成归辕涛涂惠王二十二年夏齐侯宋公鲁侯陈侯卫侯郑伯许男曹伯会王世子于首止秋八月诸侯盟于首止郑伯逃归不盟按春秋僖公五年　按左传五年夏会于首止会王太子郑谋宁周也惠王二十三年齐侯宋公鲁侯陈侯卫侯曹伯伐郑围新城秋楚人围许诸侯遂救许按春秋僖公六年　按左传六年夏诸侯伐郑以其逃首止之盟故也围新密郑所以不时城也秋楚子围许以救郑诸侯救许乃还惠王二十五年春正月王人齐侯宋公鲁侯卫侯许男曹伯陈世子款盟于洮郑伯乞盟按春秋僖公八年　按左传七年冬闰月惠王崩襄王恶太叔带之难惧不立不发丧而告难于齐八年春盟于洮谋王室也郑伯乞盟请服也襄王定位而后发丧
　宗藩部汇考二十八
　　周十一
　　卫二
襄王元年夏宰周公齐侯宋子鲁侯卫侯郑伯许男曹伯会于葵丘秋九月戊辰诸侯盟于葵丘按春秋僖公九年　按左传九年夏会于葵丘寻盟且修好礼也秋齐侯盟诸侯于葵丘曰凡我同盟之人既盟之后言归于好　按谷梁传秋九月戊辰诸侯盟于葵丘桓盟不日此何以日美之也为见天子之禁故备之也葵丘之盟陈牲而不杀读书加于牲上壹明天子之禁曰毋雍泉毋讫籴毋易树子毋以妾为妻毋使妇人与国事襄王二年春正月狄灭温温子奔卫
按春秋僖公十年　按左传十年春狄灭温苏子无信也苏子叛王即狄又不能于狄狄人伐之王不救故灭苏子奔卫襄王四年春诸侯城卫楚丘之郛
按春秋不书　按左传僖公十二年春诸侯城卫楚丘之郛惧狄难也襄王五年春狄侵卫夏四月齐侯宋公陈侯鲁侯卫侯郑伯许男曹伯会于咸按春秋僖公十三年　按左传十三年夏会于咸淮夷病杞故且谋王室也襄王七年春三月齐侯宋公陈侯鲁侯卫侯郑伯许男曹伯盟于牡丘遂次于匡鲁公孙敖帅师及诸侯之大夫救徐按春秋僖公十五年　按左传十五年春楚人伐徐徐即诸夏故也三月盟于牡丘寻葵丘之盟且救徐也孟穆伯帅师及诸侯之师救徐诸侯次于匡以待之襄王八年冬十二月齐侯宋公陈侯鲁侯卫侯郑伯许男邢侯曹伯会于淮按春秋僖公十六年　按左传十六年冬十二月会于淮谋鄫且东略也襄王十年春正月宋公曹伯卫人邾人伐齐冬邢人狄人伐卫按春秋僖公十八年　按左传十七年冬十月乙亥齐桓公卒易牙入与寺人貂因内宠以杀群吏而立公子无亏孝公奔宋十八年春宋襄公以诸侯伐齐三月齐人杀无亏齐人将立孝公不胜四公子之徒遂与宋人战夏五月宋败齐师于甗立孝公而还秋八月葬齐桓公冬邢人狄人伐卫围菟圃卫侯以国让父兄子弟及朝众曰苟能治之毁请从焉众不可而从师于訾娄狄师还襄王十一年秋卫人伐邢
按春秋僖公十九年　按左传十九年秋卫人伐邢以报菟圃之役于是卫大旱卜有事于山川不吉&amp;#庄子曰昔周饥克殷而年丰今邢方无道诸侯无伯天其或者欲使卫讨邢乎从之师兴而雨襄王十二年秋齐人狄人盟于邢
按春秋僖公二十年　按左传二十年秋齐狄盟于邢为邢谋卫难也于是卫方病邢襄王十三年春狄侵卫
按春秋僖公二十一年
襄王十四年夏宋公卫侯许男滕子伐郑
按春秋僖公二十二年
襄王十七年春正月丙午卫侯毁灭邢夏四月癸酉卫侯毁卒世子郑立秋葬卫文公冬十二月癸亥鲁侯卫子莒庆盟于洮按春秋僖公二十五年　按左传二十四年冬卫人将伐邢礼至曰不得其守国不可得也我请昆弟仕焉乃往得仕二十五年春卫人伐邢二礼从国子巡城掖以赴外杀之正月丙午卫侯毁灭邢同姓也故名礼至为铭曰余掖杀国子莫余敢止冬卫人平莒于我十二月盟于洮修卫文公之好且及莒平也按史记卫康叔世家文公二十五年卒子成公郑立襄王十八年春正月己未鲁侯莒子卫&amp;#速盟于向夏卫人伐齐按春秋僖公二十六年　按左传二十六年春王正月公会莒兹公&amp;#庄子盟于向寻洮之盟也夏齐孝公伐我北鄙卫人伐齐洮之盟故也襄王二十年春晋侯伐卫鲁公子买戍卫不卒戍刺之楚人救卫夏四月卫侯出奔楚五月癸丑晋侯齐侯宋公鲁侯蔡侯郑伯卫子莒子盟于践土六月卫侯郑自楚复归于卫卫元咺出奔晋冬晋人执卫侯归之于京师卫元咺自晋复归于卫按春秋僖公二十八年　按左传晋公子重耳之奔狄处狄十二年而行过卫卫文公不礼焉出于五鹿乞食于野人野人与之块公子怒欲鞭之子犯曰天赐也稽首受而载之二十四年春正月秦伯纳之二十七年冬楚子及诸侯围宋宋公孙固如晋告急先轸曰报施救患取威定霸于是乎在矣狐偃曰楚始得曹而新&amp;#于卫若伐曹卫楚必救之则齐宋免矣二十八年春晋侯将伐曹假道于卫卫人弗许还自南河济侵曹伐卫正月戊申取五鹿二月晋郄縠卒原轸将中军胥臣佐下军上德也晋侯齐侯盟于敛盂卫侯请盟晋人弗许卫侯欲与楚国人不欲故出其君以说于晋卫侯出居于襄牛公子买戍卫楚人救卫不克公惧于晋杀子丛以说焉谓楚人曰不卒戍也晋侯围曹门焉多死曹人尸诸城上晋侯患之听舆人之谋曰称舍于墓师迁焉曹人凶惧为其所得者棺而出之因其凶也而攻之三月丙午入曹数之以其不用僖负羁而乘轩者三百人也且曰献状令无入僖负羁之宫而免其族报施也宋人使门尹般如晋师告急公曰宋人告急舍之则绝告楚不许我欲战矣齐秦未可若之何先轸曰使宋舍我而赂齐秦藉之告楚我执曹君而分曹卫之田以赐宋人楚爱曹卫必不许也喜赂怒顽能无战乎公说执曹伯分曹卫之田以畀宋人楚子入居于申使申叔去谷使子玉去宋曰无从晋师晋侯在外十九年矣而果得晋国险阻艰难备尝之矣民之情伪尽知之矣天假之年而除其害天之所置其可废乎军志曰允当则归又曰知难而退又曰有德不可敌此三志者晋之谓矣子玉使伯棼请战曰非敢必有功也愿以间执谗慝之口王怒少与之师唯西广东宫与若敖之六卒实从之子玉使宛春告于晋师曰请复卫侯而封曹臣亦释宋之围子犯曰子玉无礼哉君取一臣取二不可失矣先轸曰子与之定人之谓礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何楚有三施我有三怨怨雠已多将何以战不如私许复曹卫以携之执宛春以怒楚既战而后图之公说乃拘宛春于卫且私许复曹卫曹卫告绝于楚子玉怒从晋师晋师退军吏曰以君辟臣辱也且楚师老矣何故退子犯曰师直为壮曲为老岂在久矣微楚之惠不及此退三舍辟之所以报也背惠食言以亢其雠我曲楚直其众素饱不可谓老我退而楚还我将何求若其不还君退臣犯曲在彼矣退三舍楚众欲止子玉不可夏四月戊辰晋侯宋公齐国归父崔夭秦小子慭次于城濮楚师背酅而舍晋侯患之听舆人之诵曰原田每每舍其旧而新是谋公疑焉子犯曰战也战而捷必得诸侯若其不捷表里山河必无害也公曰若楚惠何栾贞子曰汉阳诸姬楚实尽之思小惠而忘大耻不如战也晋侯梦与楚子搏楚子伏己而盬其脑是以惧子犯曰吉我得天楚伏其罪吾且柔之矣子玉使斗勃请战曰请与君之士戏君冯轼而观之得臣与寓目焉晋侯使栾枝对曰寡君闻命矣楚君之惠未之敢忘是以在此为大夫退其敢当君乎既不获命矣敢烦大夫谓二三子戒尔车乘敬尔君事诘朝将见晋车七百乘韅靷鞅靽晋侯登有莘之虚以观师曰少长有礼其可用也遂伐其木以益其兵己巳晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左子上将右胥臣蒙马以虎皮先犯陈蔡陈蔡奔楚右师溃狐毛设二&amp;#而退之栾枝使舆曳柴而伪遁楚师驰之原轸郄溱以中军公族横击之狐毛狐偃以上军夹攻子西楚左师溃楚师败绩子玉收其卒而止故不败晋师三日馆谷及癸酉而还甲午至于衡雍作王宫于践土五月丁未献楚俘于王驷介百乘徒兵千郑伯傅王用平礼也己酉王享醴命晋侯侑王命尹氏及王子虎内史叔兴父策命晋侯为侯伯赐之大辂之服戎辂之服彤弓一彤矢百弓矢千秬鬯一卣虎贲三百人曰王谓叔父敬服王命以绥四国纠逖王慝晋侯三辞从命曰重耳敢再拜稽首奉扬天子之丕显休命受策以出出入三觐卫侯闻楚师败惧出奔楚遂适陈使元咺奉叔武以受盟癸亥王子虎盟诸侯于王庭要言曰皆奖王室无相害也有渝此盟明神殛之俾队其师无克祚国及其元孙无有老幼或诉元咺于卫侯曰立叔武矣其子角从公公使杀之咺不废命奉夷叔以入守六月晋人复卫侯宁武子与卫人盟于宛濮曰天祸卫国君臣不协以及此忧也今天诱其衷使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天衷自今日以往既盟之后行者无保其力居者无惧其罪有渝此盟以相及也明神先君是纠是殛国人闻此盟也而后不贰卫侯先期入宁子先长牂守门以为使也与之乘而入公子歂犬华仲前驱叔武将沐闻君至喜捉发走出前驱射而杀之公知其无罪也枕之股而哭之歂犬走出公使杀之元咺出奔晋冬会于温讨不服也卫侯与元咺讼宁武子为辅针庄子为坐士荣为大士卫侯不胜杀士荣刖针庄子谓宁俞忠而免之执卫侯归之于京师置诸深室宁子职纳橐饘焉元咺归于卫立公子瑕按国语初公子重耳过卫卫文公有邢翟之虞不能礼焉宁庄子言于公曰夫礼国之纪也亲民之结也善德之建也国无纪不可以终民无结不可以固德无建不可以立此三者君之所慎也今君弃之无乃不可乎晋公子善人也而卫亲也君不礼焉弃三德矣臣故云君其图之康叔文之昭唐叔武之穆也君之大功在武天胙将在武族苟姬未绝周室而俾守天聚者必武族也武族唯晋实昌晋裔公子实德晋仍无道天胙有德晋之守祀必公子也若复而修其德镇抚其民必获诸侯以讨无礼君弗蚤图卫而在讨小人是惧敢不尽心公弗听襄王二十二年秋卫杀其大夫元咺及公子瑕卫侯郑归于卫按春秋僖公三十年　按左传三十年夏晋侯使医衍鸩卫侯宁俞货医使薄其鸩不死公为之请纳玉于王与晋侯皆十&amp;#王许之秋乃释卫侯卫侯使赂周歂冶&amp;#曰苟能纳我吾使尔为卿周冶杀元咺及子适子仪公入祀先君周冶既服将命周歂先入及门遇疾而死冶&amp;#辞卿　按公羊传二十八年冬晋人执卫侯归之于京师归之于者何归于者何归之于者罪巳定矣归于者罪未定也罪未定则何以得为伯讨归之于者执之于天子之侧者也罪定不定已可知矣归于者非执之于天子之侧者也罪定不定未可知也卫侯之罪何杀叔武也何以不书为叔武讳也春秋为贤者讳何贤乎叔武让国也其让国奈何文公逐卫侯而立叔武叔武辞立而他人立则恐卫侯之不得反也故于是己立然后为践土之会治反卫侯卫侯得反曰叔武篡我元咺争之曰叔武无罪终杀叔武元咺走而出此晋侯也其称人何贬曷为贬卫之祸文公为之也文公为之奈何文公逐卫侯而立叔武使人兄弟相疑放乎杀母弟者文公为之也卫元咺自晋复归于卫自者何有力焉者也此执其君其言自何为叔武争也三十年秋卫杀其大夫元咺及公子瑕卫侯未至其称国以杀何道杀也卫侯郑归于卫此杀其大夫其言归何归恶乎元咺也曷为归恶乎元咺元咺之事君也君出则己入君入则己出以为不臣也按国语温之会晋人执卫成公归之于周晋侯请杀之王曰不可夫政自上下者也上作政而下行之不逆故上下无怨今叔父作政而不行无乃不可乎夫君臣无狱今元咺虽直不可听也君臣皆狱父子将狱是无上下也而叔父听之一逆矣又为臣杀其君其安庸刑布刑而不庸再逆矣一合诸侯而有再逆政余惧其无后也不然余何私于卫侯晋人乃归卫侯　温之会晋人执卫成公归之于周使医鸩之不死医亦不诛臧文仲言于僖公曰夫卫君殆无罪矣刑五而已无有隐者隐乃讳也大刑用甲兵其次用斧钺中刑用刀锯其次用钻笮薄刑用鞭扑以威民也故大者陈之原野小者致之市朝五刑三次是无隐也今晋人鸩卫侯不死亦不讨其使者讳而恶杀之也有诸侯之请必免之臣闻之班相恤也故能有亲夫诸侯之患诸侯恤之所以训民也君盍请卫君以示亲于诸侯且以动晋夫晋新得诸侯使亦曰鲁不弃其亲其亦不可以恶公说行玉二十&amp;#乃免卫侯自是晋聘于鲁加于诸侯一等爵同则厚其好货卫侯闻其臧文仲之为也使纳赂焉辞曰外臣之言不越境不敢及君按史记卫康叔世家成公三年晋欲假道于卫救宋成公不许晋更从南河度救宋征师于卫卫大夫欲许成公不肯大夫元咺攻成公成公出奔晋文公重耳伐卫分其地予宋讨前过无礼及不救宋患也卫成公遂出奔陈二岁如周求入与晋文公会晋使人鸩卫成公成公私于周主鸩令薄得不死已而周为请晋文公卒入之卫而诛元咺卫君瑕出奔襄王二十三年冬狄围卫十二月卫迁于帝丘按春秋僖公三十一年　按左传三十一年冬狄围卫卫迁于帝丘卜曰三百年卫成公梦康叔曰相夺予享公命祀相宁武子不可曰鬼神非其族类不歆其祀杞鄫何事相之不享于此久矣非卫之罪也不可以间成王周公之命祀请改祀命襄王二十四年夏卫人侵狄秋卫人及狄人盟按春秋僖公三十二年　按左传三十二年夏狄有乱卫人侵狄狄请平焉秋卫人及狄盟襄王二十六年夏晋侯伐卫卫人伐晋秋鲁公孙敖会晋侯于戚按春秋文公元年　按左传晋文公之季年诸侯朝晋卫成公不朝使孔达侵郑伐绵訾及匡晋襄公既祥使告于诸侯而伐卫及南阳先且居曰效尤祸也请君朝王臣从师晋侯朝王于温先且居胥臣伐卫五月辛酉朔晋师围戚六月戊戌取之获孙昭子卫人使告于陈陈共公曰更伐之我辞之卫孔达帅师伐晋君子以为古古者越国而谋秋晋侯疆戚田故公孙敖会之襄王二十七年夏六月陈侯为卫请成于晋执孔达以说按春秋不书　按左传文公二年夏六月穆伯会诸侯及晋司空士縠盟于垂陇晋讨卫故也陈侯为卫请成于晋执孔达以说襄王二十八年春正月鲁叔孙得臣会晋人宋人陈人卫人郑人伐沉沉溃卫侯如陈拜成按春秋文公三年卫侯如陈不书　按左传三年春庄叔会诸侯之师伐沈以其服于楚也沈溃卫侯如陈拜晋成也按史记卫康叔世家成公十二年成公朝晋襄公襄王二十九年春晋人归孔达于卫夏卫侯如晋秋卫侯使宁俞聘于鲁按春秋文公四年晋归卫孔达卫侯如晋不书　按左传四年春晋人归孔达于卫以为卫之良也故免之夏卫侯如晋拜秋卫宁武子来聘公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百弓矢千以觉报宴今陪臣来继旧好君辱贶之其敢干大礼以自取戾襄王三十年冬晋阳处父聘于卫
按春秋不书　按左传文公五年冬晋阳处父聘于卫襄王三十二年秋八月齐侯宋公鲁侯卫侯陈侯郑伯许男曹伯晋赵盾盟于扈按春秋文公七年　按左传七年秋八月齐侯宋公卫侯陈侯郑伯许男曹伯会晋赵盾盟于扈晋侯立故也公后至顷王元年春三月楚人伐郑晋赵盾宋华耦鲁公子遂卫孔达许人救郑按春秋文公九年　按左传九年春三月公子遂会晋赵盾宋华耦卫孔达许大夫救郑不及楚师顷王五年冬鲁侯卫侯会于沓狄侵卫按春秋文公十三年　按左传十三年冬公如晋朝且寻盟卫侯会公于沓请平于晋公还郑伯会公于棐亦请平于晋公皆成之顷王六年夏六月宋公陈侯鲁侯卫侯郑伯许男曹伯晋赵盾同盟于新城按春秋文公十四年　按左传十四年邾文公元妃齐姜生定公二妃晋姬生捷灾文公卒邾人立定公捷灾奔晋夏六月同盟于新城从于楚者服且谋邾也秋七月晋赵盾以诸侯之师八百乘纳捷灾于邾邾人辞曰齐出貜且长宣子曰辞顺而弗从不祥乃还匡王三年春晋人卫人陈人郑人伐宋
按春秋文公十七年　按左传十六年冬十一月甲寅宋昭公将田孟诸未至夫人王姬使帅甸攻而杀之十七年春晋荀林父卫孔达陈公孙宁郑石楚伐宋讨曰何故弒君犹立文公而还匡王五年夏晋放其大夫胥甲父于卫秋楚子郑人侵陈遂侵宋晋赵盾帅师救陈宋公陈侯卫侯曹伯会晋师于棐林伐郑冬晋人宋人伐郑按春秋宣公元年　按左传文公十二年冬秦伯伐晋取羁马晋人御之赵盾将中军荀林父佐之郄缺将上军臾骈佐之栾盾将下军胥甲佐之范无恤御戎以从秦师于河曲十二月戊午秦军掩晋上军赵穿追之不及反怒曰裹粮坐甲固敌是求敌至不击将何俟焉军吏曰将有待也穿曰我不知谋将独出乃以其属出宣子曰秦获穿也获一卿矣秦以胜归我何以报乃皆出战交绥秦行人夜戒晋师曰两君之士皆未慭也明日请相见也臾骈曰使者目动而言肆惧我也将遁矣薄诸河必败之胥甲赵穿当军门呼曰死伤未收而弃之不惠也不待期而薄人于险无勇也乃止秦师夜遁复侵晋入瑕宣公元年夏晋人讨不用命者放胥甲父于卫宋人之弒昭公也晋荀林父以诸侯之师伐宋宋及晋平宋文公受盟于晋又会诸侯于扈将为鲁讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋秋楚子侵陈遂侵宋晋赵盾帅师救陈宋会于棐林以伐郑也楚蒍贾救郑遇于北林囚晋解扬晋人乃还匡王六年夏晋人宋人卫人陈人侵郑
按春秋宣公二年　按左传二年春郑公子归生受命于楚伐宋宋华元乐吕御之二月壬子战于大棘宋师败绩秦师伐晋围焦夏晋赵盾救焦遂自阴地及诸侯之师侵郑以报大棘之役定王四年春晋赵盾卫孙免侵陈
按春秋宣公六年　按左传六年春晋卫侵陈陈即楚故也定王五年春卫侯使孙良夫盟于鲁冬晋侯宋公鲁侯卫侯郑伯曹伯会于黑壤按春秋宣公七年　按左传七年春卫孙桓子来盟始通且谋会晋也冬盟于黑壤王叔桓公临之以谋不睦定王七年秋九月晋侯宋公卫侯郑伯曹伯会于扈冬十月癸酉卫侯郑卒按春秋宣公九年　按左传九年秋会于扈讨不睦也定王八年夏四月齐崔氏奔卫六月晋人宋人卫人曹人伐郑按春秋宣公十年　按左传十年夏齐惠公卒崔杼有宠于惠公高国恶其逼也公卒而逐之奔卫六月郑及楚平诸侯之师伐郑取成而还定王十年冬十二月晋原縠宋华椒卫孔达曹人同盟于清丘宋师伐陈卫人救陈按春秋宣公十二年　按左传十二年冬晋原縠宋华椒卫孔达曹人同盟于清丘曰恤病讨贰宋为盟故伐陈卫人救之孔达曰先君有约言焉若大国讨我则死之定王十二年春卫杀其大夫孔达
按春秋宣公十四年　按左传十三年清丘之盟晋以卫之救陈也讨焉使人弗去曰罪无所归将加而师孔达曰苟利社稷请以我说罪我之由我则为政而亢大国之讨将以谁任我则死之十四年春孔达缢而死卫人以说于晋而免遂告于诸侯曰寡君有不令之臣达构我敝邑于大国既伏其罪矣敢告卫人以为成劳复室其子使复其位定王十三年潞酆舒奔卫卫人归诸晋晋人杀之按春秋不书　按左传潞子婴儿之夫人晋景公之姊也酆舒为政而杀之又伤潞子之目十五年夏晋侯伐之六月癸卯晋荀林父败赤狄于曲梁辛亥灭潞&amp;#舒奔卫卫人归诸晋晋人杀之定王十五年夏六月晋侯鲁侯卫侯曹伯邾子同盟于断道按春秋宣公十七年　按左传十七年夏会于断道讨贰也盟于卷楚定王十六年春晋侯卫世子臧伐齐
按春秋宣公十八年　按左传十八年春晋侯卫太子臧伐齐至于阳谷齐侯会晋侯盟于缯以公子强为质于晋晋师还定王十八年夏四月丙戌卫孙良夫帅师及齐师战于新筑卫师败绩六同癸酉晋郄克鲁季孙行父臧孙许叔孙侨如公孙婴齐卫孙良夫曹公子首帅师及齐侯战于&amp;#齐师败绩秋八月庚寅卫侯速卒冬楚师郑师侵卫十一月丙申鲁侯及楚人秦人宋人陈人卫人郑人齐人曹人邾人薛人鄫人盟于蜀按春秋成公二年　按左传二年春卫侯使孙良夫石稷宁相向禽将侵齐与齐师遇石子欲还孙子曰不可以师伐人遇其师而还将谓君何若知不能则如无出今既遇矣不如战也夏有阙
文
石成子曰师败
矣子不少须众惧尽子丧师徒何以复命皆不对又曰子国卿也陨子辱矣子以众退我此乃止且告车来甚众齐师乃止次于鞫居新筑人仲叔于奚救孙桓子桓子是以免既卫人赏之以邑辞请曲县繁缨以朝许之仲尼闻之曰惜也不如多与之邑唯器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也已孙桓子还于新筑不入遂如晋乞师臧宣叔亦如晋乞师皆主郄献子晋侯许之七百乘郄子曰此城濮之赋也有先君之明与先大夫之肃故捷克于先大夫无能为役请八百乘许之郄克将中军士燮将上军栾书将下军韩厥为司马以救鲁卫臧宣叔逆晋师且道之季文子帅师会之及卫地韩献子将斩人郄献子驰将救之至则既斩之矣郄子使速以徇告其仆曰吾以分谤也师从齐师于莘六月壬申师至于靡笄之下齐侯使请战曰子以君师辱于敝邑不腆敝赋诘朝请见对曰晋与鲁卫兄弟也来告曰大国朝夕释憾于敝邑之地寡君不忍使群臣请于大国无令舆师淹于君地能进不能退君无所辱命齐侯曰大夫之许寡人之愿也若其不许亦将见也齐高固入晋师桀石以投人禽之而乘其车系桑本焉以徇齐垒曰欲勇者贾余余勇癸酉师陈于&amp;#邴夏御齐侯逄丑父为右晋解张御郄克郑丘缓为右齐侯曰余姑剪灭此而后朝食不介马而驰之郄克伤于矢流血及屦未绝鼓音曰余病矣张侯曰自始合而矢贯余手及肘余折以御左轮朱殷岂敢言病吾子忍之缓曰自始合苟有险余必下推车子岂识之然子病矣张侯曰师之耳目在吾旗鼓进退从之此车一人殿之可以集事若之何其以病败君之大事也擐甲执兵固即死也病未及死吾子勉之左并辔右援枹而鼓马逸不能止师从之齐师败绩逐之三周华不注韩厥梦子舆谓己曰且辟左右故中御而从齐侯邴夏曰射其御者君子也公曰谓之君子而射之非礼也射其左越于车下射其右毙于车中綦毋张丧车从韩厥曰请寓乘从左右皆肘之使立于后韩厥俯定其右逢丑父与公易位将及华泉骖絓于木而止丑父寝于轏中蛇出于其下以肱击之伤而匿之故不能推车而及韩厥执絷马前再拜稽首奉觞加璧以进曰寡君使群臣为鲁卫请曰无令舆师陷入君地下臣不幸属当戎行无所逃隐且惧奔辟而忝两君臣辱戎士敢告不敏摄官承乏丑父使公下如华泉取饮郑周父御佐车宛茷为右载齐侯以免韩厥献丑父郄献子将戮之呼曰自今无有代其君任患者有一于此将为戮乎郄子曰人不难以死免其君我戮之不祥赦之以劝事君者乃免之齐侯免求丑父三入三出每出齐师以帅退入于狄卒狄卒皆抽戈楯冒之以入于卫师卫师免之遂自齐关入齐侯见保者曰勉之齐师败矣晋侯从齐师入自丘舆击马陉齐侯使宾媚人赂以纪甗玉磬与地不可则听客之所为宾媚人致赂晋人不可曰必以萧同叔子为质而使齐之封内尽东其亩对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何且是以不孝令也诗曰孝子不匮永锡尔类若以不孝令于诸侯其无乃非德类也乎先王疆理天下物土之宜而布其利故诗曰我疆我理南东其亩今吾子疆理诸侯而曰尽东其亩而已唯吾子戎车是利无顾土宜其无乃非先王之命也乎反先王则不义何以为盟主其晋实有阙四王之王也树德而济同欲焉五伯之霸也勤而抚之以役王命今吾子求合诸侯以逞无疆之欲诗曰布政优优百禄是遒子实不优而弃百禄诸侯何害焉不然寡君之命使臣则有辞矣曰子以君师辱于敝邑不腆敝赋以犒从者畏君之震师徒桡败吾子惠侥齐国之福不泯其社稷使继旧好唯是先君之敝器土地不敢爱子又不许请收合余烬背城借一敝邑之幸亦云从也况其不幸敢不唯命是听鲁卫谏曰齐疾我矣其死亡者皆亲昵也子若不许雠我必甚唯子则又何求子得其国宝我亦得地而纾于难其荣多矣齐晋亦唯天所授岂必晋晋人许之对曰群臣帅赋舆以为鲁卫请若苟有以借口而复于寡君君之惠也敢不唯命是听禽郑自师逆公秋七月晋师及齐国佐盟于袁娄使齐人归我汶阳之田公会晋师于上鄍赐三帅先路三命之服司马司空舆师候正亚旅皆受一命之服秋九月卫穆公卒晋二子自役吊焉哭于大门之外卫人逆之妇人哭于门内送亦如之遂常以葬宣公使求好于楚庄王卒宣公薨不克作好公即位受盟于晋会晋伐齐卫人不行使于楚而亦受盟于晋从于伐齐故楚令尹子重为阳桥之役以救齐将起师子重曰君弱群臣不如先大夫师众而后可诗曰济济多士文王以宁夫文王犹用众况吾侪乎且先君庄王属之曰无德以及远方莫如惠恤其民而善其用之乃大户已责逮鳏救乏赦罪悉师王卒尽行彭名御戎蔡景公为左许灵公为右二君弱皆强冠之冬楚师侵卫遂侵我师于蜀使臧孙往辞曰楚远而久固将退矣无功而受名臣不敢楚侵及阳桥孟孙请往赂之以执斫执针织纴皆百人公衡为质以请盟楚人许平十一月公及楚公子婴齐蔡侯许男秦右大夫说宋华元陈公孙宁卫孙良夫郑公子去疾及齐国之大夫盟于蜀卿不书匮盟也于是乎畏晋而窃与楚盟故曰匮盟蔡侯许男不书乘楚车也谓之失位君子曰位其不可不慎也乎蔡许之君一失其位不得列于诸侯况其下乎诗曰不解于位民之攸塈其是之谓矣　按公羊传&amp;#之战齐师大败齐侯使国佐如师郄克曰与我纪侯之甗反鲁卫之侵地使耕者东亩且以萧同侄子为质则吾舍子矣国佐曰与我纪侯之甗请诺反鲁卫之侵地请诺使耕者东亩是则土齐也萧同侄子者齐君之母也齐君之母犹晋君之母也不可壹战不胜请再再战不胜请三三战不胜则齐国尽子之有也何必以萧同侄子为质揖而去之郄克眣齐卫之使以其辞而为之请然后许之逮于袁娄而与之盟　按谷梁传季孙行父秃晋郄克眇卫孙良夫跛曹公子手偻同时而聘于齐齐使秃者御秃者使眇者御眇者使跛者御跛者使偻者御偻者萧同侄子处台上而笑之闻于客客不说而去相与立胥闾而语移日不解齐人有知之者曰齐之患必自此始矣二年夏六月癸酉季孙行父臧孙许叔孙侨如公孙婴齐帅师会晋郄克卫孙良夫曹公子手及齐侯战于&amp;#齐师败绩秋七月齐侯使国佐如师己酉及国佐盟于爰娄&amp;#去国五百里爰娄去国五十里一战绵地五百里焚雍门之茨侵车东至海君子闻之曰夫甚甚之辞焉齐有以取之也齐之有以取之何也败卫师于新筑侵我北鄙敖郄献子齐有以取之也爰娄在师之外郄克曰反鲁卫之侵地以纪侯之甗来以萧同侄子之母为质使耕者皆东其亩然后与子盟国佐曰反鲁卫之侵地以纪侯之甗来则诺以萧同侄子之母为质则是齐侯之母也齐侯之母犹晋君之母也晋君之母犹齐侯之母也使耕者尽东其亩则是终土齐也不可请一战一战不克请再再不克请三三不克请四四不克请五五不克举国而授于是与之盟定王十九年春正月晋侯宋公鲁侯卫侯曹伯伐郑辛亥葬卫穆公秋晋郄克卫孙良夫伐廧咎如冬十一月卫侯使孙良夫聘于鲁丁未鲁及孙良夫盟按春秋成公三年　按左传三年春诸侯伐郑次于伯牛讨邲之役也遂东侵郑郑败诸丘舆秋晋郄克卫孙良夫伐廧咎如讨赤狄之余焉廧咎如溃上失民也冬十一月晋侯使荀庚来聘且寻盟卫侯使孙良夫来聘且寻盟公问诸臧宣叔曰中行伯之于晋也其位在三孙子之于卫也位为上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也卫在晋不得为次国晋为盟主其将先之丙午盟晋丁未盟卫礼也定王二十一年冬十二月己丑晋侯齐侯宋公鲁侯卫侯郑伯曹伯邾子杞伯同盟于虫牢按春秋成公五年　按左传五年冬同盟于虫牢郑服也简王元年春卫孙良夫帅师侵宋
按春秋成公六年　按左传六年春三月晋伯宗夏阳说卫孙良夫&amp;#相郑人伊雒之戎陆浑蛮氏侵宋以其辞会也师于针卫人不保说欲袭卫曰虽不可入多俘而归有罪不及死伯宗曰不可卫唯信晋故师在其郊而不设备若袭之是弃信也虽多卫俘而晋无信何以求诸侯乃止师还卫人登陴简王二年秋楚伐郑晋侯齐侯宋公鲁侯卫侯曹伯莒子邾子杞伯救郑八月戊辰同盟于马陵冬卫孙林父出奔晋按春秋成公七年　按左传七年秋楚子重伐郑师于泛诸侯救郑郑共仲侯羽军楚师囚郧公锺仪献诸晋八月同盟于马陵寻虫牢之盟且莒服故也卫定公恶孙林父冬孙林父出奔晋卫侯如晋晋反戚焉简王三年冬卫人媵于鲁
按春秋成公八年　按左传八年冬卫人来媵共姬简王四年春正月晋侯齐侯宋公鲁侯卫侯郑伯曹伯莒子杞伯同盟于蒲按春秋成公九年　按左传九年春为归汶阳之田故诸侯贰于晋晋人惧会于蒲以寻马陵之盟简王五年春卫侯之弟黑背帅师侵郑夏五月晋侯齐侯宋公鲁侯卫侯曹伯伐郑按春秋成公十年　按左传十年春卫子叔黑背侵郑晋命也简王七年夏晋侯鲁侯卫侯会于琐泽
按春秋成公十二年　按左传十二年夏五月晋士燮会楚公子罢许偃癸亥盟于宋西门之外郑伯如晋听成会于琐泽成故也简王八年夏五月晋侯齐侯宋公鲁侯卫侯郑伯曹伯邾人滕人伐秦按春秋成公十三年　按左传十三年春三月公如京师及诸侯朝王遂从刘康公成肃公会晋侯伐秦夏五月丁亥晋师以诸侯之师及秦师战于麻隧秦师败绩简王九年夏卫孙林父自晋归于卫冬十月庚寅卫侯臧卒按春秋成公十四年　按左传十四年春卫侯如晋晋侯强见孙林父焉定公不可夏卫侯既归晋侯使郄&amp;#送孙林父而见之卫侯欲辞定姜曰不可是先君宗卿之嗣也大国又以为请不许将亡虽恶之不犹愈于亡乎君其忍之安民而宥宗卿不亦可乎卫侯见而复之卫侯飨苦成叔&amp;#惠子相苦成叔傲&amp;#子曰苦成家其亡乎古之为享食也以观威仪省祸福也故诗曰兕&amp;#其觩旨酒思柔彼交匪傲万福来求今夫子傲取祸之道也秋九月卫侯有疾使孔成子&amp;#惠子立敬姒之子衎以为太子冬十月卫定公卒夫人姜氏既哭而息见太子之不哀也不内酌饮叹曰是夫也将不唯卫国之败其必始于未亡人乌呼天祸卫国也夫吾不获鱄也使主社稷大夫闻之无不耸惧孙文子自是不敢舍其重器于卫尽置诸戚而甚善晋大夫按史记卫康叔世家定公十二年卒子献公衎立简王十年春二月葬卫定公三月癸丑晋侯鲁侯卫侯郑伯曹伯宋世子成齐国佐邾人同盟于戚夏楚子侵卫冬十一月晋士燮齐高无咎宋华元鲁叔孙侨如卫孙林父郑公子邾人会吴于锺离按春秋成公十五年楚侵卫不书　按左传十五年春会于戚讨曹成公也执而归诸京师夏楚子侵郑及暴隧遂侵卫及首止简王十一年夏卫侯伐郑晋侯使郄&amp;#乞师于卫伐楚及郑六月甲午晦战于鄢陵卫师后期秋晋侯齐侯鲁侯卫侯宋华元邾人会于沙随七月尹子晋侯宋公鲁侯卫侯齐国佐邾人伐郑侵陈及蔡按春秋成公十六年夏卫伐郑晋乞师卫师后期侵陈及蔡不书　按左传十六年春楚子自武城使公子成以汝阴之田求成于郑郑叛晋子驷从楚子盟于武城夏卫侯伐郑至于鸣雁为晋故也晋伐郑郄&amp;#如卫遂如齐皆乞师焉戊寅晋师起郑人闻有晋师使告于楚楚子救郑五月晋师济河六月晋楚遇于鄢陵甲午晦楚晨压晋军而陈败之卫侯后秋会于沙随谋伐郑也七月公会尹武公及诸侯伐郑诸侯之师次于郑西迁于制田知武子佐下军以诸侯之师侵陈至于鸣鹿遂侵蔡未反诸侯迁于颍上戊午郑子罕宵军之宋齐卫皆失军简王十二年春卫北宫括帅师侵郑夏尹子单子晋侯齐侯宋公鲁侯卫侯曹伯邾人伐郑六月乙酉同盟于柯陵冬单子晋侯宋公鲁侯卫侯曹伯齐人邾人伐郑按春秋成公十七年　按左传十七年春王正月郑子驷侵晋虚滑卫北宫括救晋侵郑至于高氏夏五月公会尹武公单襄公及诸侯伐郑自戏童至于曲洧六月乙酉同盟于柯陵寻戚之盟也楚子重救郑师于首止诸侯还冬诸侯伐郑十月庚午围郑楚公子申救郑师于汝上十一月诸侯还简王十三年冬十二月晋侯宋公卫侯邾子齐崔杼鲁仲孙蔑同盟于虚朾按春秋成公十八年　按左传十八年冬十二月孟献子会于虚朾谋救宋也宋人辞诸侯而请师以围彭城孟献子请于诸侯而先归会葬简王十四年春正月晋栾黡宋华元鲁仲孙蔑卫&amp;#殖曹人莒人邾人滕人薛人围宋彭城冬卫侯使公孙剽聘于鲁按春秋襄公元年　按左传元年春正月己亥围宋彭城为宋讨鱼石彭城降晋冬卫子叔晋知武子来聘礼也凡诸侯即位小国朝之大国聘焉以继好结信谋事补阙礼之大者也　按公羊传春王正月仲孙蔑会晋栾黡宋华元卫&amp;#殖曹人莒人邾娄人滕人薛人围宋彭城宋华元曷为与诸侯围宋彭城为宋诛也其为宋诛奈何鱼石走之楚楚为之伐宋取彭城以封鱼石鱼石之罪奈何以入是为罪也楚已取之矣曷为系之宋不与诸侯专封也灵王元年夏六月晋师宋师卫&amp;#殖侵郑秋七月晋荀罃宋华元鲁仲孙蔑卫孙林父曹人邾人会于戚冬晋荀罃齐崔杼宋华元鲁仲孙蔑卫孙林父曹人邾人滕人薛人小邾人会于戚遂城虎牢按春秋襄公二年　按左传二年秋七月庚辰郑伯睔卒于是子罕当国子驷为政子国为司马晋师侵郑诸大夫欲从晋子驷曰官命未改会于戚谋郑故也孟献子曰请城虎牢以逼郑知武子曰善鄫之会吾子闻崔子之言今不来矣滕薛小邾之不至皆齐故也寡君之忧不唯郑罃将复于寡君而请于齐得请而告吾子之功也若不得请事将在齐吾子之请诸侯之福也岂唯寡君赖之冬复会于戚齐崔武子及滕薛小邾之大夫皆会知武子之言故也遂城虎牢郑人乃成灵王二年夏六月己未单子晋侯宋公鲁侯卫侯郑伯莒子邾子齐世子光同盟于鸡泽陈侯使袁侨如会戊寅鲁叔孙豹及诸侯之大夫及陈袁侨盟按春秋襄公三年　按左传三年夏六月公会单顷公及诸侯己未同盟于鸡泽楚子辛为令尹侵欲于小国陈成公使袁侨如会求成晋侯使和组父告于诸侯秋叔孙豹及诸侯之大夫及陈袁侨盟陈请服也灵王四年夏鲁仲孙蔑卫孙林父会吴于善道秋晋侯宋公鲁侯陈侯卫侯郑伯曹伯莒子邾子滕子薛伯齐世子光吴人鄫人会于戚冬楚公子贞帅师伐陈晋侯宋公鲁侯卫侯郑伯曹伯齐世子光救陈按春秋襄公五年　按左传五年夏吴子使寿越如晋辞不会于鸡泽之故且请听诸侯之好晋人将为之合诸侯使鲁卫先会吴且告会期故孟献子孙文子会吴于善道秋楚人讨陈叛故曰由令尹子辛实侵欲焉乃杀之九月丙午盟于戚会吴且命戍陈也冬诸侯戍陈子囊伐陈十一月甲午会于城棣以救之灵王六年秋鲁季孙宿如卫冬十月卫侯使孙林父聘于鲁壬戌鲁及孙林父盟十二月晋侯宋公鲁侯陈侯卫侯曹伯莒子邾子会于鄬按春秋襄公七年　按左传七年秋季武子如卫报子叔之聘且辞缓报非贰也冬十月卫孙文子来聘且拜武子之言而寻孙桓子之盟公登亦登叔孙穆子相趋进曰诸侯之会寡君未尝后卫君今吾子不后寡君寡君未知所过吾子其少安孙子无辞亦无悛容穆叔曰孙子必亡为臣而君过而不悛亡之本也诗曰退食自公委蛇委蛇谓从者也衡而委蛇必折楚子囊围陈会于鄬以救之灵王七年夏晋侯郑伯齐高厚宋向戌卫&amp;#殖鲁季孙宿邾人会于邢丘按春秋襄公八年　按左传八年夏五月甲辰会于邢丘以命朝聘之数使诸侯之大夫听命季孙宿齐高厚宋向戍卫&amp;#殖邾大夫会之郑伯献捷于会故亲听命灵王八年冬晋侯宋公鲁侯卫侯曹伯莒子邾子滕子薛伯杞伯小邾子齐世子光伐郑十二月己亥同盟于戏按春秋襄公九年　按左传九年冬十月诸侯伐郑郑人恐行成许之十一月己亥同盟于戏郑服也灵王九年春晋侯宋公鲁侯卫侯曹伯莒子邾子滕子薛伯杞伯小邾子齐世子光会吴于柤秋晋侯宋公鲁侯卫侯曹伯莒子邾子齐世子光滕子薛伯杞伯小邾子伐郑冬戍郑虎牢按春秋襄公十年　按左传十年夏六月楚子囊郑子耳伐宋师于訾毋庚午围宋门于桐门卫侯救宋师于襄牛郑子展曰必伐卫不然是不与楚也得罪于晋又得罪于楚国将若之何子驷曰国病矣子展曰得罪于二大国必亡病不犹愈于亡乎诸大夫皆以为然故郑皇耳帅师侵卫楚令也孙文子卜追之献兆于定姜姜氏问繇曰兆如山陵有夫出征而丧其雄姜氏曰征者丧雄御寇之利也大夫图之卫人追之孙蒯获郑皇耳于犬丘秋九月诸侯伐郑己酉师于牛首子驷尉止御之冬十月诸侯之师城虎牢而戍之灵王十年夏四月郑公孙舍之帅师侵宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑秋七月己未同盟于亳城北楚子郑伯伐宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑会于萧鱼按春秋襄公十一年　按左传十一年春宋向戍侵郑大获夏郑子展侵宋四月诸侯伐郑己亥齐世子光宋向戍先至于郑门于东门其莫晋荀罃至于西郊东侵旧许卫孙林父侵其北鄙六月诸侯会于北林师于向右还次于琐围郑观兵于南门西济于济隧郑人惧乃行成秋七月同盟于亳楚子囊乞旅于秦秦右大夫詹帅师从楚子将以伐郑郑伯逆之丙子伐宋九月诸侯悉师以复伐郑郑人使良霄太宰石如楚告将服于晋楚人执之诸侯之师观兵于郑东门郑人使王子伯骈行成甲戌晋赵武入盟郑伯冬十月丁亥郑子展出盟晋侯十二月戊寅会于萧鱼庚辰赦郑囚皆礼而归之纳斥候禁侵掠晋侯使叔肸告于诸侯灵王十三年春正月晋士&amp;#鲁季孙宿叔老齐人宋人卫人郑公孙虿曹人莒人邾人滕人薛人杞人小邾人会吴于向夏四月晋荀偃鲁叔孙豹齐人宋人卫北宫括郑公孙虿曹人莒人邾人滕人薛人杞人小邾人伐秦己未卫侯出奔齐冬晋士&amp;#宋华阅鲁季孙宿卫孙林父郑公孙虿莒人邾人会于戚按春秋襄公十四年　按左传十一年冬十二月秦伐晋战于栎晋师败绩十四年春吴告败于晋会于向为吴谋楚故也夏诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济叔向见叔孙穆子穆子赋匏有苦叶叔向退而具舟鲁人莒人先济郑子蟜见卫北宫懿子曰与人而不固取恶莫甚焉若社稷何懿子说二子见诸侯之师而劝之济济泾而次秦人毒泾上流师人多死郑司马子蟜帅郑师以进师皆从之至于棫林不获成焉荀偃令曰鸡鸣而驾塞并夷唯余马首是瞻栾黡曰晋国之命未是有也余马首欲东乃归下军从之左史谓魏庄子曰不待中行伯乎庄子曰夫子命从帅栾伯吾帅也吾将从之从帅所以待夫子也伯游曰吾令实过悔之何及多遗秦禽乃命大还晋人谓之迁延之役栾针曰此役也报栎之败也役又无功晋之耻也吾有二位于戎路敢不耻乎与士鞅驰秦师死焉士鞅反栾黡谓士&amp;#曰余弟不欲往而子召之余弟死而子来是而子杀余之弟也弗逐余亦将杀之士鞅奔秦于是齐崔杼宋华阅仲江会伐秦不书惰也卫献公戒孙文子&amp;#惠子食皆服而朝日旰不召而射鸿于囿二子从之不释皮冠而与之言二子怒孙文子如戚孙蒯入使公饮之酒使太师歌巧言之卒章太师辞师曹请为之初公有嬖妾使师曹诲之琴师曹鞭之公怒鞭师曹三百故师曹欲歌之以怒孙子以报公公使歌之遂诵之蒯惧告文子文子曰君忌我矣弗先必死并帑于戚而入见蘧伯玉曰君之暴虐子所知也大惧社稷之倾覆将若之何对曰君制其国臣敢奸之虽奸之庸知愈乎遂行从近关出公使子蟜子伯子皮与孙子盟于丘宫孙子皆杀之四月己未子展奔齐公如鄄使子行于孙子孙子又杀之公出奔齐孙氏追之败公徒于阿泽鄄人执之初尹公佗学射于庾公差庾公差学射于公孙丁二子追公公孙丁御公子鱼曰射为背师不射为戮射为礼乎射两軥而还尹公佗曰子为师我则远矣乃反之公孙丁授公辔而射之贯臂子鲜从公及竟公使祝宗告亡且告无罪定姜曰无神何告若有不可诬也有罪若何告无舍大臣而与小臣谋一罪也先君有冢卿以为师保而蔑之二罪也余以巾栉事先君而暴妾使余三罪也告亡而已无告无罪公使厚成叔吊于卫曰寡君使瘠闻君不抚社稷而越在他竟若之何不吊以同盟之故使瘠敢私于执事曰有君不吊有臣不敢君不赦宥臣亦不帅职增淫发泄其若之何卫人使太叔仪对曰群臣不佞得罪于寡君寡君不以即刑而悼弃之以为君忧君不忘先君之好辱吊群臣又重恤之敢拜君命之辱重拜大贶厚孙归复命语臧武仲曰卫君其必归乎有太叔仪以守有母弟鱄以出或抚其内或营其外能无归乎齐人以郲寄卫侯及其复也以郲粮归右宰谷从而逃归卫人将杀之辞曰余不说初矣余狐裘而羔袖乃赦之卫人立公孙剽孙林父&amp;#殖相之以听命于诸侯卫侯在郲臧纥如齐唁卫侯卫侯与之言虐退而告其人曰卫侯其不得入矣其言粪土也亡而不变何以复国子展子鲜闻之见臧纥与之言道臧孙说谓其人曰卫君必入夫二子者或挽之或推之欲无入得乎师旷侍于晋侯曰卫人出其君不亦甚乎对曰或者其君实甚良君将赏善而刑淫养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主也民之望也若困民之主匮神乏祀百姓绝望社稷无主将安用之弗去何为天生民而立之君使司牧之勿使失性有君而为之贰使师保之勿使过度是故天子有公诸侯有卿卿置侧室大夫有贰宗士有朋友庶人工商皂隶牧圉皆有亲昵以相辅佐也善则赏之过则匡之患则救之失则革之自王以下各有父兄子弟以补察其政史为书瞽为诗工诵箴谏大夫规诲士传言庶人谤商旅于市百工献艺故夏书曰遒人以木铎徇于路官师相规工执艺事以谏正月孟春于是乎有之谏失常也天之爱民甚矣岂其使一人肆于民上以从其淫而弃天地之性必不然矣晋侯问卫故于中行献子对曰不如因而定之卫有君矣伐之未可以得志而勤诸侯史佚有言曰因重而抚之仲虺有言曰亡者侮之乱者取之推亡固存国之道也君其定卫以待时乎冬会于戚谋定卫也按史记卫康叔世家献公十三年公令师曹教宫妾鼓琴妾不善曹笞之妾以幸恶曹于公公亦笞曹三百十八年献公戒孙文子&amp;#惠子食皆往日旰不召而去射鸿于囿二子从之公不释射服与之言二子怒如宿孙文子数侍公饮使师曹歌巧言之卒章师曹又怒公之尝笞三百乃歌之欲以怒孙文子报卫献公文子语蘧伯玉伯玉曰臣不知也遂攻出献公献公奔齐齐置卫献公于聚邑孙文子&amp;#惠子共立定公弟秋为卫君是为殇公殇公秋立封孙文子林父于宿灵王十五年春三月晋侯宋公鲁侯卫侯郑伯曹伯莒子邾子薛伯杞伯小邾子会于溴梁戊寅大夫盟夏五月晋荀偃郑伯鲁叔老卫&amp;#殖宋人伐许按春秋襄公十六年　按左传十六年春晋平公即位羊舌肸为傅张君臣为中军司马祁奚韩襄栾盈士鞅为公族大夫虞丘书为乘马御改服修官烝于曲沃警守而下会于溴梁命归侵田以我故执邾宣公莒犁比公且曰通齐楚之使晋侯与诸侯宴于温使诸大夫舞曰歌诗必类齐高厚之诗不类荀偃怒且曰诸侯有异志矣使诸大夫盟高厚高厚逃归于是叔孙豹晋荀偃宋向戍卫&amp;#殖郑公孙虿小邾之大夫盟曰同讨不庭许男请迁于晋诸侯遂迁许许大夫不可晋人归诸侯郑子蟜闻将伐许遂相郑伯以从诸侯之师夏六月次于棫林庚寅伐许次于函氏灵王十六年夏卫石买帅师伐曹
按春秋襄公十七年　按左传十七年春卫孙蒯田于曹隧饮马于重丘毁其瓶重丘人闭门而&amp;#之曰亲逐而君尔父为厉是之不忧而何以田为夏卫石买孙蒯伐曹取重丘曹人诉于晋&amp;#呼豆反
骂也

灵王十七年夏晋人执卫行人石买冬十月晋侯宋公鲁侯卫侯郑伯曹伯莒子邾子滕子薛伯杞伯小邾子同围齐按春秋襄公十八年　按左传十八年夏晋人执卫行人石买于长子执孙蒯于纯留为曹故也冬十月会于鲁济寻溴梁之言同伐齐齐侯御诸平阴诸侯之士门焉齐人多死齐侯登巫山以望晋师畏其众也乃脱归丙寅晦齐师夜遁十一月丁卯朔入平阴遂从齐师夙沙卫连大车以塞隧而殿殖绰郭最曰子殿国师齐之辱也子姑先乎乃代之殿卫杀马于隘以塞道晋州绰及之射殖绰中肩两矢夹脰曰止将为三军获不止将取其衷顾曰为私誓州绰曰有如日乃弛弓自后缚之其右具丙亦舍兵而缚郭最皆衿甲面缚坐于中军之鼓下晋人欲逐归者鲁卫请攻险己卯荀偃士&amp;#以中军克京兹乙酉魏绛栾盈以下军克邿赵武韩起以上军围卢弗克十二月戊戌及秦周伐雍门之萩范鞅门于雍门其御追喜以戈杀犬于门中孟庄子斩其橁以为公琴己亥焚雍门及西郭南郭刘难士弱率诸侯之师焚申池之竹木壬寅焚东郭北郭范鞅门于扬门州绰门于东闾左骖迫还于东门中以枚数阖齐侯驾将走邮棠太子与郭荣扣马曰师速而疾略也将退矣君何惧焉且社稷之主不可以轻轻则失众君必待之将犯之太子抽剑断鞅乃止甲辰东侵及潍南及沂灵王十八年春正月诸侯盟于祝柯夏卫孙林父帅师伐齐按春秋襄公十九年　按左传十九年春诸侯还自沂上盟于督扬晋栾鲂帅师从卫孙文子伐齐卫石共子卒悼子不哀孔成子曰是谓&amp;#其本必不有其宗灵王十九年夏六月庚申晋侯齐侯宋公鲁侯卫侯郑伯曹伯莒子邾子滕子薛伯杞伯小邾子盟于澶渊按春秋襄公二十年　按左传二十年夏盟于澶渊齐成故也卫&amp;#惠子疾召悼子曰吾得罪于君悔而无及也名藏在诸侯之策曰孙林父&amp;#殖出其君君入则掩之若能掩之则吾子也若不能犹有鬼神吾有馁而已不来食矣悼子许诺惠子遂卒灵王二十年冬十月晋侯齐侯宋公鲁侯卫侯郑伯曹伯莒子邾子会于商任按春秋襄公二十一年　按左传二十一年冬会于商任锢栾氏也齐侯卫侯不敬叔向曰二君者必不免会朝礼之经也礼政之舆也政身之守也怠礼失政失政不立是以乱也灵王二十一年冬晋侯齐侯宋公鲁侯卫侯郑伯曹伯莒子邾子薛伯杞伯小邾子会于沙随按秋春襄公二十二年　按左传二十二年冬会于沙随复锢栾氏也灵王二十二年秋齐侯伐卫
按春秋襄公二十三年　按左传二十三年秋齐侯伐卫先驱谷荣御王孙挥召扬为右申驱成秩御莒恒申鲜虞之傅挚为右曹开御戎晏父戎为右贰广上之登御邢公卢蒲癸为右启牢成御襄罢师狼蘧疏为右胠商子车御侯朝桓跳为右大殿商子游御夏之御寇崔如为右烛庸之越驷乘自卫遂伐晋灵王二十三年夏齐乌余奔晋袭卫羊角取之秋八月晋侯宋公鲁侯卫侯郑伯曹伯莒子邾子滕子薛伯杞伯小邾子会于夷仪按春秋襄公二十四年齐乌余袭卫羊角不书　按左传二十四年秋会于夷仪将以伐齐水不克冬楚子伐郑以救齐门于东门次于棘泽诸侯还救郑夏齐乌余以廪丘奔晋袭卫羊角取之袭羊角见
二十六年传

灵王二十四年夏五月晋侯宋公鲁侯卫侯郑伯曹伯莒子邾子滕子薛伯杞伯小邾子会于夷仪秋八月己巳诸侯同盟于重丘卫侯入于夷仪按春秋襄公二十五年　按左传二十五年夏五月晋侯济自泮会于夷仪伐齐以报朝歌之役齐人以庄公说使隰鉏请成晋侯许之使叔向告于诸侯晋侯使魏舒宛没逆卫侯将使卫与之夷仪崔子止其帑以求五鹿秋七月己巳同盟于重丘齐成故也八月卫献公入于夷仪冬十二月卫献公自夷仪使与&amp;#喜言&amp;#喜许之太叔文子闻之曰乌乎诗所谓我躬不说皇恤我后者&amp;#子可谓不恤其后矣将可乎哉殆必不可君子之行思其终也思其复也书曰慎始而敬终终以不困诗曰夙夜匪懈以事一人今&amp;#子视君不如奕棋其何以免乎奕者举棋不定不胜其耦而况置君而弗定乎必不免矣九世之卿族一举而灭之可哀也哉灵王二十五年春二月辛卯卫&amp;#喜弒其君剽卫孙林父入于戚以叛甲午卫侯衎复归于卫秋晋人执卫&amp;#喜按春秋襄公二十六年　按左传二十六年春卫献公使子鲜为复辞敬姒强命之对曰君无信臣惧不免敬姒曰虽然以吾故也许诺初献公使与&amp;#喜言&amp;#喜曰必子鲜在不然必败故公使子鲜子鲜不获命于敬姒以公命与&amp;#喜言曰苟反政由&amp;#氏祭则寡人&amp;#喜告蘧伯玉伯玉曰瑗不得闻君之出敢闻其入遂行从近关出告右宰谷右宰谷曰不可获罪于两君天下谁畜之悼子曰吾受命于先人不可以贰谷曰我请使焉而观之遂见公于夷仪反曰君淹恤在外十二年矣而无忧色亦无宽言犹夫人也若不已死无日矣悼子曰子鲜在右宰谷曰子鲜在何益多而能亡于我何为悼子曰虽然弗可以已孙文子在戚孙嘉聘于齐孙襄居守二月庚寅&amp;#喜右宰谷伐孙氏不克伯国伤&amp;#子出舍于郊伯国死孙氏夜哭国人召&amp;#子&amp;#子复攻孙氏克之辛卯杀子叔及太子角孙林父以戚如晋甲午卫侯入大夫逆于竟者执其手而与之言道逆者自车揖之逆于门者颔之而已公至使让太叔文子曰寡人淹恤在外二三子皆使寡人朝夕闻卫国之言吾子独不在寡人古人有言曰非所怨勿怨寡人怨矣对曰臣知罪矣臣不佞不能负羁绁以从扞牧圉臣之罪一也有出者有居者臣不能贰通外内之言以事君臣之罪二也有二罪敢忘其死乃行从近关出公使止之卫人侵戚东鄙孙氏诉于晋晋戍茅氏殖绰伐茅氏杀晋戍三百人孙蒯追之弗敢击文子曰厉之不如遂从卫师败之圉雍鉏获殖绰复诉于晋晋人为孙氏故召诸侯将以讨卫也夏中行穆子来聘召公也六月公会晋赵武宋向戍郑良霄曹人于澶渊以讨卫疆戚田取卫西鄙懿氏六十以与孙氏于是卫侯会之晋人执&amp;#喜北宫遗使女齐以先归卫侯如晋晋人执而囚之于士弱氏秋七月齐侯郑伯为卫侯故如晋晋侯兼享之晋侯赋嘉乐国景子相齐侯赋蓼萧子展相郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也国子使晏平仲私于叔向曰晋君宣其明德于诸侯恤其患而补其阙正其违而治其烦所以为盟主也今为臣执君若之何叔向告赵文子文子以告晋侯晋侯言卫侯之罪使叔向告二君国子赋辔之柔矣子展赋将仲子兮晋侯乃许归卫侯叔向曰郑七穆罕氏其后亡者也子展俭而壹卫人归卫姬于晋乃释卫侯按史记卫康叔世家殇公十二年&amp;#喜与孙林父争宠相恶殇公使&amp;#喜攻孙林父林父奔晋复求入故卫献公献公在齐齐景公闻之与卫献公如晋求入晋为伐卫诱与盟卫殇公会晋平公平公执殇公与&amp;#喜而复入卫献公献公亡在外十二年而入献公后元年诛&amp;#喜灵王二十六年夏晋赵武鲁叔孙豹楚屈建蔡公孙归生卫石恶陈孔奂郑良霄许人曹人会于宋卫杀其大夫&amp;#喜卫侯之弟鱄出奔晋秋七月诸侯之大夫盟于宋按春秋襄公二十七年　按左传卫&amp;#喜专公患之二十七年春公孙免余请杀之公曰微&amp;#子不及此吾与之言矣事未可知祗成恶名止也对曰臣杀之君勿与知乃与公孙无地公孙臣谋使攻&amp;#氏弗克皆死公曰臣也无罪父子死余矣夏免余复攻&amp;#氏杀&amp;#喜及右宰谷尸诸朝石恶将会宋之盟受命而出衣其尸枕之股而哭之欲敛以亡惧不免且曰受命矣乃行子鲜曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋公使止之不可及河又使止之止使者而盟于河托于木门不乡卫国而坐木门大夫劝之仕不可曰仕而废其事罪也从之昭吾所以出也将谁诉乎吾不可以立于人之朝矣终身不仕公丧之如税服终身公与免余邑六十辞曰唯卿备百邑臣六十矣下有上禄乱也臣弗敢闻且&amp;#子唯多邑故死臣惧死之速及也公固与之受其半以为少师公使为卿辞曰太叔仪不贰能赞大事君其命之乃使文子为卿宋向戍善于赵文子又善于令尹子木欲弭诸侯之兵以为名如晋告赵孟赵孟谋于诸大夫许之如楚楚亦许之如齐齐人许之告于秦秦亦许之皆告于小国为会于宋五月甲辰晋赵武至于宋丙午郑良霄至六月戊申叔孙豹齐庆封陈须无卫石恶至甲寅晋荀盈从赵武至丙辰邾悼公至壬戌楚公子黑肱先至成言于晋丁卯宋向戍如陈从子木成言于楚戊辰滕成公至子木谓向戍请晋楚之从交相见也庚午向戍复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驿谒诸王王曰释齐秦他国请相见也秋七月戊寅左师至是夜也赵孟及子&amp;#盟以齐言庚辰子木至自陈陈孔涣蔡公孙归生至曹许之大夫皆至以藩为军晋楚各处其偏乙酉宋公及诸侯之大夫盟于蒙门之外　按公羊传夏卫杀其大夫&amp;#喜卫侯之弟鱄出奔晋卫杀其大夫&amp;#喜则卫侯之弟鱄曷为出奔晋为杀&amp;#喜出奔也曷为为杀&amp;#喜出奔卫&amp;#殖与孙林父逐卫侯而立公孙剽&amp;#殖病将死谓喜曰黜公者非吾意也孙氏为之我即死女能固纳公乎喜曰诺&amp;#殖死喜立为大夫使人谓献公曰黜公者非&amp;#氏也孙氏为之吾欲纳公何如献公曰子苟纳我吾请与子盟喜曰无所用盟请使公子鱄约之献公谓公子鱄曰&amp;#氏将纳我吾欲与之盟其言曰无所用盟请使公子鱄约之子固为我与之约矣公子鱄辞曰夫负羁絷执鈇锧从君东西南北则是臣仆庶孽之事也若夫约言为信则非臣仆庶孽之所敢与也献公怒曰黜我者非&amp;#氏与孙氏凡在尔公子鱄不得已而与之约已约归至杀&amp;#喜公子鱄挈其妻子而去之将济于河挈其妻子而与之盟曰苟有履卫地食卫粟者昧雉彼视　按谷梁传夏卫杀其大夫&amp;#喜卫侯之弟专出奔晋称国以杀罪累上也&amp;#喜弒君其以累上之辞言之何也尝为大夫与之涉公事矣&amp;#喜由君弒君而不以弒君之罪罪之者恶献公也专喜之徒也专之为喜之徒何也己虽急纳其兄与人之臣谋弒其君是亦弒君者也专其曰弟何也专有是信者君赂不入乎喜而杀喜是君不直乎喜也故出奔晋织絇邯郸终身不言卫专之去合乎春秋灵王二十七年夏卫石恶出奔晋
按春秋襄公二十八年　按左传二十八年夏卫人讨&amp;#氏之党故石恶出奔晋卫人立其从子圃以守石氏之祀礼也灵王二十八年夏五月庚午卫侯衎卒子恶立晋荀盈齐高止宋华定鲁仲孙羯卫世叔仪郑公孙段曹人莒人滕人薛人小邾人城杞秋九月葬卫献公按春秋襄公二十九年　按左传晋平公杞出也故治杞二十九年夏六月知悼子合诸侯之大夫以城杞吴公子札适卫说蘧瑗史狗史公子荆公叔发公子朝曰卫多君子未有患也自卫如晋将宿于戚闻钟声焉曰异哉吾闻之也辩而不德必加于戮夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之文子闻之终身不听琴瑟按史记卫康叔世家献公三年吴延陵季子使过卫见蘧伯玉史曰卫多君子其国无故过宿孙林父为击磬曰不乐音太悲使卫乱乃此矣是年献公卒子襄公恶立
　宗藩部汇考二十九
　　周十二
　　卫三
景王二年冬十月晋人齐人宋人卫人郑人曹人莒人邾人滕人薛人杞人小邾人会于澶渊宋灾故按春秋襄公三十年　按左传三十年夏五月甲午宋大灾诸侯之大夫会以谋归宋财冬十月叔孙豹会晋赵武齐公孙虿宋向戌卫北宫佗郑罕虎及小邾之大夫会于澶渊既而无归于宋景王三年卫侯如楚
按春秋不书　按左传襄公三十一年冬十二月北宫文子相卫襄公以如楚宋之盟故也过郑印段迋劳于棐林如聘礼而以劳辞文子入聘子羽为行人冯简子与子太叔送客事毕而出言于卫侯曰郑有礼其数世之福也其无大国之讨乎诗云谁能执热逝不以濯礼之于政如热之有濯也濯以救热何患之有卫侯在楚北宫文子见令尹围之威仪言于卫侯曰令尹似君矣将有他志虽获其志不能终也诗云靡不有初鲜克有终终之实难令尹其将不免公曰子何以知之对曰诗云敬慎威仪惟民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家顺是以下皆如是是以上下能相固也卫诗曰威仪棣棣不可选也言君臣上下父子兄弟内外大小皆有威仪也周诗曰朋友攸摄摄以威仪言朋友之道必相教训以威仪也周书数文王之德曰大国畏其力小国怀其德言畏而爱之也诗云不识不知顺帝之则言则而象之也纣囚文王七年诸侯皆从之囚纣于是乎惧而归之可谓爱之文王伐崇再驾而降为臣蛮夷帅服可谓畏之文王之功天下诵而歌舞之可谓则之文王之行至今为法可谓象之有威仪也故君子在位可畏施舍可爱进退可度周旋可则容止可观作事可法德行可象声气可乐动作有文言语有章以临其下谓之有威仪也景王四年春正月晋赵武楚公子围齐国弱宋向戍鲁叔孙豹卫齐恶陈公子招蔡公孙归生郑罕虎许人曹人会于虢按春秋昭公元年　按左传元年春正月乙未会于虢寻宋之盟也楚令尹围请用牲读旧书加于牲上晋人许之三月甲辰盟楚公子围设服离卫叔孙穆子曰楚公子美矣君哉郑子皮曰二执戈者前矣蔡子家曰蒲宫有前不亦可乎楚伯州犁曰此行也辞而假之寡君郑行人挥曰假不反矣伯州犁曰子姑忧子&amp;#之欲背诞也子羽曰当璧犹在假而不反子其无忧乎齐国子曰吾代二子愍矣陈公子招曰不忧何成二子乐矣卫齐子曰苟或知之虽忧何害宋合左师曰大国令小国共吾知共而已晋乐王鲋曰小旻之卒章善矣吾从之退会子羽谓子皮曰叔孙绞而婉宋左师简而礼乐王鲋字而敬子与子家持之皆保世之主也齐卫陈大夫其不免乎国子代人忧子招乐忧齐子虽忧弗害夫弗及而忧与可忧而乐与忧而弗害皆取忧之道也忧必及之太誓曰民之所欲天必从之三大夫兆忧忧能无至乎言以知物其是之谓矣景王五年春晋侯使韩起聘于卫
按春秋不书　按左传昭公二年春韩宣子聘于卫卫侯享之北宫文子赋淇澳宣子赋木瓜景王九年夏宋华合比奔卫
按春秋昭公六年　按左传六年宋寺人柳有宠太子佐恶之华合比曰我杀之柳闻之乃坎用牲埋书而告公曰合比将纳亡人之族既盟于北郭矣公使视之有焉遂逐华合比合比奔卫景王十年夏四月甲辰朔日有食之秋八月戊辰卫侯恶卒子元立冬十二月癸亥葬卫襄公按春秋昭公七年　按左传七年夏四月甲辰朔日有食之晋侯问于士文伯曰谁将当日食对曰鲁卫恶之卫大鲁小公曰何故对曰去卫地如鲁地于是有灾鲁实受之其大咎其卫君乎鲁将上卿公曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时秋八月卫襄公卒晋大夫言于范献子曰卫事晋为睦晋不礼焉庇其贼人而取其地故诸侯贰诗曰鸰在原兄弟急难又曰死丧之威兄弟孔怀兄弟之不睦于是乎不吊况远人谁敢归之今又不礼于卫之嗣卫必叛我是绝诸侯也献子以告韩宣子宣子说使献子如卫吊且反戚田卫齐恶告丧于周且请命王使成简公如卫吊且追命襄公曰叔父陟恪在我先王之左右以佐事上帝余敢忘高圉亚圉卫襄公夫人姜氏无子嬖人婤姶生孟孔成子梦康叔谓己立元余使羁之孙圉与史苟相之史朝亦梦康叔谓己余将命而子苟与孔烝鉏之曾孙圉相元史朝见成子告之梦梦协晋韩宣子为政聘于诸侯之岁婤姶生子名之曰元孟絷之足不良弱行孔成子以周易筮之曰元尚享卫国主其社稷遇屯又曰余尚立尚克嘉之遇屯之比以示史朝史朝曰元亨又何疑焉成子曰非长之谓乎对曰康叔名之可谓长矣孟非人也将不列于宗不可谓长且其繇曰利建侯嗣吉何建建非嗣也二卦皆云子其建之康叔命之二卦告之筮袭于梦武王所用也弗从何为弱足者居侯主社稷临祭祀奉人民事鬼神从会朝又焉得居各以所利不亦可乎故孔成子立灵公十二月癸亥葬卫襄公按史记卫康叔世家初襄公有贱妾幸之有身梦有人谓曰我康叔也今若子必有卫名而子曰元妾怪之问孔成子成子曰康叔者卫祖也及生子男也以告襄公襄公曰天所置也名之曰元襄公夫人无子于是乃立元为嗣是为灵公景王十二年春卫赵黡会楚子于陈
按春秋昭公九年赵黡不书　按左传九年春叔弓宋华亥郑游吉卫赵黡会楚子于陈景王十四年秋晋韩起齐国弱宋华亥鲁季孙意如卫北宫佗郑罕虎曹人杞人会于厥慭按春秋昭公十一年　按左传十一年春二月楚子在申召蔡灵侯三月丙申楚子伏甲而飨蔡侯于申醉而执之夏四月丁巳杀之刑其士七十人公子弃疾帅师围蔡夏楚师在蔡秋会于厥慭谋救蔡也景王十五年夏卫侯如晋按春秋不书　按左传昭公十二年夏齐侯卫侯曹伯如晋朝嗣君也按史记卫康叔世家灵公五年朝晋昭公
景王十六年秋刘子晋侯齐侯宋公鲁侯卫侯郑伯曹伯莒子邾子滕子薛伯杞伯小邾子会于平丘八月甲戌同盟于平丘按春秋昭公十三年　按左传晋成虒祁诸侯朝而归者皆有贰心为取郠故晋将以诸侯来讨叔向曰诸侯不可以不示威乃&amp;#征会告于吴秋晋侯会吴子于良水道不可吴子辞乃还七月丙寅治兵于邾南甲车四千乘羊舌鲋摄司马遂合诸侯于平丘子产子大叔相郑伯以会子产以幄幕九张行子太叔以四十既而悔之每舍损焉及会亦如之次于卫地叔鲋求货于卫淫刍荛者卫人使屠伯馈叔向羹与一箧锦曰诸侯事晋未敢携贰况卫在君之宇下而敢有异志刍荛者异于他日敢请之叔向受羹反锦曰晋有羊舌鲋者渎货无厌亦将及矣为此役也子若以君命赐之其已客从之未退而禁之晋人将寻盟齐人不可晋侯使叔向告刘献公曰抑齐人不盟若之何对曰盟以底信君苟有信诸侯不贰何患焉告之以文辞董之以武师虽齐不许君庸多矣天子之老请帅王赋元戎十乘以先启行迟速唯君叔向告于齐曰诸侯求盟已在此矣今君弗利寡君以为请对曰诸侯讨贰则有寻盟若皆用命何盟之寻叔向曰国家之败有事而无业事则不经有业而无礼经则不序有礼而无威序则不共有威而不昭共则不明不明弃共百事不终所由倾覆也是故明王之制使诸侯岁聘以志业间朝以讲礼再朝而会以示威再会而盟以显昭明志业于好讲礼于等示威于众昭明于神自古以来未之或失也存亡之道恒由是兴晋礼主盟惧有不治奉承齐牺而布诸君求终事也君曰余必废之何齐之有唯君图之寡君闻命矣齐人惧对曰小国言之大国制之敢不听从既闻命矣敬共以往迟速唯君叔向曰诸侯有间矣不可以不示众八月辛未治兵建而不&amp;#壬申复&amp;#之诸侯畏之甲戌同盟于平丘令诸侯日中造于除癸酉退朝景王二十一年夏五月壬午宋卫陈郑灾
按春秋昭公十八年　按左传十八年夏五月火始昏见丙子风梓慎曰是谓融风火之始也七日其火作乎戊寅风甚壬午大甚宋卫陈郑皆火梓慎登大廷氏之库以望之曰宋卫陈郑也数日皆来告火景王二十三年秋盗杀卫侯之兄絷按春秋昭公二十年　按左传卫公孟絷狎齐豹夺之司寇与鄄有役则反之无则取之公孟恶北宫喜褚师圃欲去之公子朝通于襄夫人宣姜惧而欲以作乱故齐豹北宫喜褚师圃公子朝作乱初齐豹见宗鲁于公孟为骖乘焉将作乱而谓之曰公孟之不善子所知也勿与乘吾将杀之对曰吾由子事公孟子假吾名焉故不吾远也虽其不善吾亦知之抑以利故不能去是吾过也今闻难而逃是僭子也子行事乎吾将死之以周事子而归死于公孟其可也丙辰卫侯在平寿公孟有事于盖获之门外齐子氏帷于门外而伏甲焉使祝&amp;#置戈于车薪以当门使一乘从公孟以出使华齐御公孟宗鲁骖乘及闳中齐氏用戈击公孟宗鲁以背蔽之断肱以中公孟之肩皆杀之公闻乱乘驱自阅门入庆比御公公南楚骖乘使华寅乘贰车及公宫鸿魋驷乘于公公载宝以出褚师子申遇公于马路之衢遂从过齐氏使华寅肉袒执盖以当其阙齐氏射公中南楚之背公遂出寅闭郭门逾而从公公如死鸟析朱鉏宵从窦出徒行从公齐侯使公孙青聘于卫既出闻卫乱使请所聘公曰犹在竟内则卫君也乃将事焉遂从诸死鸟请将事辞曰亡人不佞失守社稷越在草莽吾子无所辱君命宾曰寡君命下臣于朝曰阿下执事臣不敢贰主人曰君若惠顾先君之好昭临敝邑镇抚其社稷则有宗祧在乃止卫侯固请见之不获命以其良马见为未致使故也卫侯以为乘马宾将掫主人辞曰亡人之忧不可以及吾子草莽之中不足以辱从者敢辞宾曰寡君之下臣君之牧圉也若不获扞外役是不有寡君也臣惧不免于戾请以除死亲执铎终夕与于燎齐氏之宰渠子召北宫子北宫氏之宰不与闻谋杀渠子遂伐齐氏灭之丁巳晦公入与北宫喜盟于彭水之上秋七月戊午朔遂盟国人八月辛亥公子朝褚师圃子玉霄子高鲂出奔晋闰月戊辰杀宣姜卫侯赐北宫喜谥曰贞子赐析朱鉏谥曰成子而以齐氏之墓予之卫侯告宁于齐且言子石齐侯将饮酒遍赐大夫曰二三子之教也苑何忌辞曰与于青之赏必及于其罚在康诰曰父子兄弟罪不相及况在群臣臣敢贪君赐以干先王琴张闻宗鲁死将往吊之仲尼曰齐豹之盗而孟絷之贼女何吊焉君子不食奸不受乱不为利疚于回不以回待人不盖不义不犯非礼　按谷梁传秋盗杀卫侯之兄辄盗贱也其曰兄母兄也目卫侯卫侯累也然则何为不为君也曰有天疾者不得入乎宗庙辄者何也曰两足不能相过齐谓之綦楚谓之踂卫谓之辄踂女
辄反

景王二十四年夏宋华亥向宁华定自陈入于宋南里以叛卫公子朝救宋按春秋昭公二十一年救宋不书　按左传二十一年夏五月华氏以南里叛冬十一月癸未公子城以晋师至曹翰胡会晋荀吴齐苑何忌卫公子朝救宋丙戌与华氏战于赭丘敬王三年夏晋赵鞅宋乐大心鲁叔诣卫北宫喜郑游吉曹人邾人滕人薛人小邾人会于黄父按春秋昭公二十五年　按左传王子朝之乱二十四年夏六月晋范献子与韩宣子图之征会于诸侯期以明年二十五年夏会于黄父谋王室也赵简子令诸侯之大夫输王粟具戍人曰明年将纳王敬王五年秋晋士鞅宋乐祁犁卫北宫喜曹人邾人滕人会于扈按春秋昭公二十七年　按左传二十七年秋会于扈令戍周且谋纳公也宋卫皆利纳公固请之范献子取货于季孙谓司城子梁与北宫贞子曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而启叔孙氏之心不然岂其伐人而说甲执冰以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援有天之赞有民之助有坚守之心有列国之权而弗敢宣也事君如在国故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复敬王十年冬晋韩不信齐高张宋仲几鲁仲孙何忌卫世叔申郑国参曹人莒人薛人杞人小邾人城成周按春秋昭公三十二年　按左传三十二年冬十一月晋魏舒韩不信如京师合诸侯之大夫于狄泉寻盟且令城成周魏子南面魏彪傒曰魏子必有大咎干位以令大事非其任也诗曰敬天之怒不敢戏豫敬天之渝不敢驰驱况敢干位以作大事乎己丑士弥牟营成周计丈数揣高卑度厚薄仞沟洫物土方议远迩量事期计徒庸虑财用书糇粮以令役于诸侯属役赋丈书以授帅而效诸刘子韩简子临之以为成命敬王十四年春三月刘子晋侯宋公鲁侯蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏会于召陵侵楚夏五月盟于&amp;#鼬秋晋士鞅卫孔圉帅师伐鲜虞按春秋定公四年　按左传四年春三月刘文公合诸侯于召陵谋伐楚也晋荀寅求货于蔡侯弗得言于范献子曰国家方危诸侯方贰将以袭敌不亦难乎水潦方降疾疟方起中山不服弃盟取怨无损于楚而失中山不如辞蔡侯吾自方城以来楚未可以得志祇取勤焉乃辞蔡侯晋人假羽旄于郑郑人与之明日或&amp;#以会晋于是乎失诸侯将会卫子行敬子言于灵公曰会同难啧有烦言莫之治也其使祝佗从公曰善乃使子鱼子鱼辞曰臣展四体以率旧职犹惧不给而烦刑书若又共二侥大罪也且夫祝社稷之常隶也社稷不动祝不出竟官之制也君以军行祓社衅鼓祝奉以从于是乎出竟若嘉好之事君行师从卿行旅从臣无事焉公曰行也及&amp;#鼬将长蔡于卫卫侯使祝佗私于苌弘曰闻诸道路不知信否若闻蔡将先卫信乎苌弘曰信蔡叔康叔之兄也先卫不亦可乎子鱼曰以先王观之则尚德也昔武王克商成王定之选建明德以藩屏周故周公相王室以尹天下于周为睦分鲁公以大路大旗夏后氏之璜封父之繁弱殷民六族条氏徐氏萧氏索氏长勺氏尾勺氏使帅其宗氏辑其分族将其丑类以法则周公用即命于周是使之职事于鲁以昭周公之明德分之土田陪敦祝宗卜史备物典策官司彝器因商奄之民命以伯禽而封于少&amp;#之虚分康叔以大路少帛綪茷旃旌大吕殷民七族陶氏施氏繁氏锜氏樊氏饥氏终葵氏封畛土略自武父以南及圃田之北竟取于有阎之土以共王职取于相土之东都以会王之东搜聃季授土陶叔授民命以康诰而封于殷虚皆启以商政疆以周索分唐叔以大路密须之鼓阙巩沽洗怀姓九宗职官五正命以唐诰而封于夏虚启以夏政疆以戎索三者皆叔也而有令德故昭之以分物不然文武成康之伯犹多而不获是分也唯不尚年也管蔡启商惎闲王室王于是乎杀管叔而蔡蔡叔以车七乘徒七十人其子蔡仲改行帅德周公举之以为己卿士见诸王而命之以蔡其命书云王曰胡无若尔考之违王命也若之何其使蔡先卫也武王之母弟八人周公为太宰康叔为司寇季为司空五叔无官岂尚年哉曹文之昭也晋武之穆也曹为伯甸非尚年也今将尚之是反先王也晋文公为践土之盟卫成公不在夷叔其母弟也犹先蔡其载书云王若曰晋重鲁申卫武蔡甲午郑捷齐潘宋王臣莒期藏在周府可覆视也吾子欲复文武之略而不正其德将如之何苌弘说告刘子与范献子谋之乃长卫侯于盟反自召陵郑子太叔未至而卒晋赵简子为之临甚哀曰黄父之会夫子语我九言曰无始乱无怙富无恃宠无违同无敖礼无骄能无复怒无谋非德无犯非义敬王十六年春二月鲁侵郑不假道于卫
按春秋定公六年不假道不书　按左传六年春二月公侵郑取匡为晋讨郑之伐胥靡也往不假道于卫及还阳虎使季孟自南门入出自东门舍于豚泽卫侯怒使弥子瑕追之公叔文子老矣辇而如公曰尤人而效之非礼也昭公之难君将以文之舒鼎成之昭兆定之鞶鉴苟可以纳之择用一焉公子与二三臣之子诸侯苟忧之将以为之质此群臣之所闻也今将以小忿蒙旧德无乃不可乎太姒之子唯周公康叔为相睦也而效小人以弃之不亦诬乎天将多阳虎之罪以毙之君姑待之若何乃止敬王十七年秋齐侯郑伯盟于咸齐人执卫行人北宫结以侵卫齐侯卫侯盟于沙按春秋定公七年　按左传七年秋齐侯郑伯盟于咸征会于卫卫侯欲叛晋诸大夫不可使北宫结如齐而私于齐侯曰执结以侵我齐侯从之乃盟于琐敬王十八年秋七月晋士鞅帅师侵郑遂侵卫九月鲁季孙斯仲孙何忌帅师侵卫冬卫侯郑伯盟于曲濮按春秋定公八年　按左传八年夏晋师将盟卫侯于剸泽赵简子曰群臣谁敢盟卫君者涉佗成何曰我能盟之卫人请执牛耳成何曰卫吾温原也焉得视诸侯将歃涉佗捘卫侯之手及捥卫侯怒王孙贾趋进曰盟以信礼也有如卫君其敢不唯礼是事而受此盟也卫侯欲叛晋而患诸大夫王孙贾使次于郊大夫问故公以晋诟语之且曰寡人辱社稷其改卜嗣寡人从焉大夫曰是卫之祸岂君之过也公曰又有患焉谓寡人必以而子与大夫之子为质大夫曰苟有益也公子则往群臣之子敢不皆负羁绁以从将行王孙贾曰苟卫国有难工商未尝不为患使皆行而后可公以告大夫乃皆将行之行有日公朝国人使贾问焉曰若卫叛晋晋五伐我病何如矣皆曰五伐我犹可以能战贾曰然则如叛之病而后质焉何迟之有乃叛晋晋人请改盟弗许秋晋士鞅会成桓公侵郑围虫牢报伊阙也遂侵卫九月师侵卫晋故也敬王十九年秋齐侯卫侯次于五氏
按春秋定公九年　按左传九年秋齐侯伐晋夷仪敝无存之父将室之辞以与其弟曰此役也不死反必娶于高国先登求自门出死于溜下东郭书让登犁弥从之曰子让而左我让而右使登者绝而后下书左弥先下书与王猛息猛曰我先登书敛甲曰曩者之难今又难焉猛笑曰吾从子如骖之靳晋车千乘在中牟卫侯将如五氏卜过之龟焦卫侯曰可也卫车当其半寡人当其半敌矣乃过中牟中牟人欲伐之卫褚师圃亡在中牟曰卫虽小其君在焉未可胜也齐师克城而骄其帅又贱遇必败之不如从齐乃伐齐师败之齐侯致禚媚杏于卫齐侯赏犁弥犁弥辞曰有先登者臣从之&amp;#帻而衣狸制公使视东郭书曰乃夫子也吾贶子公赏东郭书辞曰彼宾旅也乃赏犁弥齐师之在夷仪也齐侯谓夷仪人曰得敝无存者以五家免乃得其尸公三襚之与之犀轩与直盖而先归之坐引者以师哭之亲推之三敬王二十年夏晋赵鞅帅师围卫冬齐侯卫侯郑游速会于安甫按春秋定公十年　按左传十年夏晋赵鞅围卫报夷仪也初卫侯伐邯郸午于寒氏城其西北而守之宵熸及晋围卫午以徒七十人门于卫西门杀人于门中曰请报寒氏之役涉佗曰夫子则勇矣然我往必不敢启门亦以徒七十人旦门焉步左右皆至而立如植日中不启门乃退反役晋人讨卫之叛故曰由涉佗成何于是执涉佗以求成于卫卫人不许晋人遂杀涉佗成何奔燕十三年春晋赵鞅谓邯郸午曰归我卫贡五百家吾舍诸晋阳午许诺归告其父兄父兄皆曰不可卫是以为邯郸而置诸晋阳绝卫之道也不如侵齐而谋之乃如之而归之于晋阳赵孟怒召午而囚诸晋阳敬王二十二年夏卫公孟彄帅师伐曹
按春秋定公十二年　按左传十二年夏卫公孟彄伐曹克郊还滑罗殿未出不退于列其御曰殿而在列其为无勇乎罗曰与其素厉宁为无勇敬王二十三年春齐侯卫侯次于垂葭夏卫公孟彄帅师伐曹孔子至卫按春秋定公十三年　按左传十三年春齐侯卫侯次于垂葭实郥氏使师伐晋将济河诸大夫皆曰不可邴意兹曰可锐师伐河内传必数日而后及绛绛不三月不能出河则我既济水矣乃伐河内齐侯皆敛诸大夫之轩唯邴意兹乘轩齐侯欲与卫侯乘与之宴而驾乘广载甲焉使告曰晋师至矣齐侯曰比君之驾也寡人请摄乃介而与之乘驱之或告曰无晋师乃止初卫公叔文子朝而请享灵公退见史而告之史曰子必祸矣子富而君贪罪其及子乎文子曰然吾不先告子是吾罪也君既许我矣其若之何史曰无害子臣可以免富而能臣必免于难上下同之戍也骄其亡乎富而不骄者鲜吾唯子之见骄而不亡者未之有也戍必与焉及文子卒卫侯始恶于公叔戍以其富也公叔戍又将去夫人之党夫人诉之曰戍将为乱按史记卫康叔世家灵公三十八年孔子来禄之如鲁后有隙孔子去后复来敬王二十四年春卫公叔戍奔鲁卫赵阳奔宋夏卫北宫结奔鲁齐侯鲁侯卫侯会于牵秋卫世子蒯聩奔宋卫公孟彄奔郑按春秋定公十四年　按左传十四年春卫侯逐公孙戍与其党故赵阳奔宋戍来奔夏卫北宫结来奔公孙戍之故也晋人围朝歌公会齐侯卫侯于脾上梁之间谋杀范中行氏析成鲋小王桃甲率狄师以袭晋战于绛中不克而还士鲋奔周小王桃甲入于朝歌秋齐侯宋公会于洮范氏故也卫侯为夫人南子召宋朝会于洮太子蒯聩献盂于齐过宋野野人歌之曰既定尔娄猪盍归吾艾豭太子羞之谓戏阳速曰从我而朝少君少君见我我顾乃杀之速曰诺乃朝夫人夫人见太子太子三顾速不进夫人见其色啼而走曰蒯聩将杀余公执其手以登台太子奔宋尽逐其党故公孟彄出奔郑自郑奔齐太子告人曰戏阳速祸余戏阳速告人曰太子则祸余太子无道使余杀其母余不许将戕于余若杀夫人将以余说余是故许而弗为以纾余死谚曰民保于信吾以信义也按史记卫康叔世家灵公三十九年太子蒯聩与灵公夫人南子有恶欲杀南子蒯聩与其徒戏阳遫谋朝使杀夫人戏阳后悔不果蒯聩数目之夫人觉之惧呼曰太子欲杀我灵公怒太子蒯聩奔宋已而之晋赵氏敬王二十五年夏郑罕达帅师伐宋齐侯卫侯次于渠蒢按春秋定公十五年　按左传十五年夏郑罕达败宋师于老丘齐侯卫侯次于蘧拿谋救宋也敬王二十六年秋齐侯卫侯伐晋淇绝于旧卫按春秋哀公元年淇绝不书　按左传元年夏四月齐侯卫侯救邯郸围五鹿秋齐侯卫侯会于干侯救范氏也师及齐师卫孔圉鲜虞人伐晋取棘蒲按竹书纪年敬王二十六年淇绝于旧卫敬王二十七年夏四月丙子卫侯元卒孙辄立晋赵鞅帅师纳卫世子蒯聩于戚秋八月甲戌晋赵鞅帅师及郑罕达战于铁郑师败绩冬十月葬卫灵公按春秋哀公二年　按左传初卫侯游于郊子南仆公曰余无子将立女不对他日又谓之对曰郢不足以辱社稷君其改图君夫人在堂三揖在下君命祗辱二年夏卫灵公卒夫人曰命公子郢为太子君命也对曰郢异于他子且君没于吾手若有之郢必闻之且亡人之子辄在乃立辄六月乙酉晋赵鞅纳卫太子于戚宵迷阳虎曰右河而南必至焉使太子絻八人衰绖伪自卫逆者告于门哭而入遂居之秋八月齐人输范氏粟郑子姚子般送之士吉射逆之赵鞅御之遇于戚阳虎曰吾车少以兵车之&amp;#与罕驷兵车先陈罕驷自后随而从之彼见吾貌必有惧心于是乎会之必大败之从之卜战龟焦乐丁曰诗曰爰始爰谋爰契我龟谋协以故兆询可也简子誓曰范氏中行氏反易天明斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经德义除诟耻在此行也克敌者上大夫受县下大夫受郡士田十万庶人工商遂人臣隶圉免志父无罪君实图之若其有罪绞缢以戮桐棺三寸不设属辟素车朴马无入于兆下卿之罚也甲戌将战邮无恤御简子卫太子为右登铁上望见郑师众太子惧自投于车下子良授太子绥而乘之曰妇人也简子巡列曰毕万匹夫也七战皆获有马百乘死于牖下群子勉之死不在寇繁羽御赵罗宋勇为右罗无勇麇之吏诘之御对曰痁作而伏卫太子祷曰曾孙蒯聩敢昭告皇祖文王烈祖康叔文祖襄公郑胜乱从晋午在难不能治乱使鞅讨之蒯聩不敢自佚备持矛焉敢告无绝筋无折骨无面伤以集大事无作三祖羞大命不敢请佩玉不敢爱郑人击简子中肩毙于车中获其&amp;#旗太子救之以戈郑师北获温大夫赵罗太子复伐之郑师大败获齐粟千车赵孟喜曰可矣傅&amp;#曰虽克郑犹有知在忧未艾也初周人与范氏田公孙尨税焉赵氏得而献之吏请杀之赵孟曰为其主也何罪止而与之田及铁之战以徒五百人宵攻郑师取&amp;#旗于子姚之幕下献曰请报主德追郑师姚般公孙林殿而射前列多死赵孟曰国无小既战简子曰吾伏弢呕血鼓音不衰今日我上也太子曰吾救主于车退敌于下我右之上也邮良曰我两靷将绝吾能止之我御之上也驾而乘材两靷皆绝敬王二十八年春齐国夏卫石曼姑帅师围戚按春秋哀公三年　按左传三年春齐卫围戚求援于中山敬王二十九年秋七月齐陈乞弦施卫&amp;#跪救范氏按春秋不书　按左传哀公三年冬十月晋赵鞅围朝歌荀寅奔邯郸四年秋七月齐陈乞弦施卫&amp;#跪救范氏庚午围五鹿九月赵鞅围邯郸冬十一月邯郸降荀寅奔鲜虞赵稷奔临十二月弦施逆之遂堕临国夏伐晋取邢任栾鄗逆畤阴人盂壶口会鲜虞纳荀寅于柏人敬王三十年夏晋赵鞅帅师伐卫
按春秋哀公五年　按左传五年夏赵鞅伐卫范氏之故也遂围中牟敬王三十二年春晋魏曼多帅师侵卫
按春秋哀公七年　按左传七年春晋师侵卫卫不服也按史记卫康叔世家出公八年孔子自陈入卫敬王三十六年冬卫世叔齐出奔宋按春秋哀公十一年　按左传十一年冬卫太叔疾出奔宋初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣置于犁而为之一宫如二妻文子怒欲攻之仲尼止之遂夺其妻或淫于外州外州人夺之轩以献耻是二者故出卫人立遗使室孔姞疾臣向魋纳美珠焉与之城鉏宋公求珠魋不与由是得罪及桓氏出城鉏人攻太叔疾卫庄公复之使处巢死焉殡于郧葬于少禘初晋悼公子慭亡在卫使其女仆而田太叔懿子止而饮之酒遂聘之生悼子悼子即位故夏戊为大夫悼子亡卫人剪夏戊孔文子之将攻太叔也访于仲尼仲尼曰胡簋之事则尝闻之矣甲兵之事未之闻也退命驾而行曰鸟则择木木岂能择鸟文子遽止之曰圉岂敢度其私访卫国之难也将止鲁人以币召之乃归敬王三十七年秋鲁侯卫侯宋皇瑗会于郧
按春秋哀公十二年　按左传十二年夏吴征会于卫初卫人杀吴行人且姚而惧谋于行人子羽子羽曰吴方无道无乃辱吾君不如止也子木曰吴方无道国无道必弃疾于人吴虽无道犹足以患卫往也长木之毙无不摽也国狗之瘈无不噬也而况大国乎秋卫侯会吴于郧公及卫侯宋皇瑗盟而卒辞吴盟吴人藩卫侯之舍子服景伯谓子贡曰夫诸侯之会事既毕矣侯伯致礼地主归饩以相辞也今吴不行礼于卫而藩其君舍以难之子盍见太宰乃请束锦以行语及卫故太宰嚭曰寡君愿事卫君卫君之来也缓寡君惧故将止之子贡曰卫君之来必谋于其众其众或欲或否是以缓来其欲来者子之党也其不欲来者子之雠也若执卫君是堕党而崇雠也夫堕子者得其志矣且合诸侯而执卫君谁敢不惧堕党崇雠而惧诸侯或者难以霸乎太宰嚭说乃舍卫侯卫侯归效夷言子之尚幼曰君必不免其死于夷乎执焉而又说其言从之固矣敬王三十八年秋晋魏曼多帅师侵卫
按春秋哀公十三年
&lt;/div&gt;
    &lt;div class="pagination"&gt;
&lt;a href="官常典宗藩部_page25.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典宗藩部_page21.html"&gt;21&lt;/a&gt;&lt;a href="官常典宗藩部_page22.html"&gt;22&lt;/a&gt;&lt;a href="官常典宗藩部_page23.html"&gt;23&lt;/a&gt;&lt;a href="官常典宗藩部_page24.html"&gt;24&lt;/a&gt;&lt;a href="官常典宗藩部_page25.html"&gt;25&lt;/a&gt;&lt;span class="current-page"&gt;26&lt;/span&gt;&lt;a href="官常典宗藩部_page27.html"&gt;27&lt;/a&gt;&lt;a href="官常典宗藩部_page28.html"&gt;28&lt;/a&gt;&lt;a href="官常典宗藩部_page29.html"&gt;29&lt;/a&gt;&lt;a href="官常典宗藩部_page30.html"&gt;30&lt;/a&gt;&lt;a href="官常典宗藩部_page31.html"&gt;31&lt;/a&gt;&lt;span&gt;...&lt;/span&gt;&lt;a href="官常典宗藩部_page27.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
