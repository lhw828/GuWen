<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 739 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 739 页/共 899 页</h1>
    <div class="content">按德庆州志友德庆人授大中大夫本路总管惠泽及人郡之父老悉颂之　　郭罕然
按盂县志罕然盂县人流寓于平定州之娘子关访求仙术得异书遂善遁法　　郭骃
按瑞州府志骃号梅庄有文声所著有腴闻集　　郭清载按万安县志清载万安僧住观音院至元中尸解于芙容峡之岩人即其胎骨塑像名岩为石龙庵祈祷如响　　郭擦
按袁州府志擦万载人左手及两足掌皆反止右手擦地行人因名母老及弟皆病废乞于市以养母者十八年至正二年遇道人手药五丸授擦随服而愈既以药遗母母亦愈邻富人有病者求其丸愈遂廪擦母子终其身　　郭友直
按黄梅县志友直黄梅人至正庚午举人任天临路总管府经历文章制行迥出名流居官以德化民政声卓然　　郭士文
按真定县志士文善属文至正中为礼仪院太祝　　郭均按陕西通志均字叔平朝邑人至正辛卯由儒职尹郿督课农桑开学教养子弟时称良吏　　郭焕章
按吉水县志焕章字文若吉水人以明经任隆兴路训导至正壬辰兵起州县皆降焕章激烈自以石系腰沈水而死门人私谥曰文贞　　郭克敬
按新昌县志克敬新昌人有勇略元末与毛忠吾等同举义兵克复州治元统兵官奏保为黄冈巡检又为上高主簿　　郭嵩
按万安县志嵩字中立万安人结志科名作禹贡图以分水道与汉儒笺注殊异元季寝试遂放怀尘表有自鸣诗草　　郭松年
按陕西通志松年商州人博学工诗文尤精字学撰宣圣庙碑　　郭完
按莆田县志完字维贞莆田人工诗至正末隐于壶山与方时举辈二十二人为文会后人多称山人郭沧州即完也　　郭庸
按元史丁好礼传明兵入京城中书参知政事郭庸舁至齐化门众叱之拜庸曰臣各为其主死自吾分何拜之有不屈而死庸字允中蒙古氏由国学生释褐出身累迁为陕西行台监察御史转参政中书　　郭嘉按元史郭嘉传嘉字元礼濮阳人祖昂父惠俱以战功显嘉慷慨有大志由国子生登泰定三年进士第授彰德路林州判官累迁翰林国史院编修官除广东道宣慰使司都元帅府经历未几入为京畿漕运使司副使寻拜监察御史会方择守令绥靖辽东乃授嘉广宁路总管兼诸奥鲁劝农防御十八年寇陷上京嘉闻之躬率义兵出御既而辽阳陷贼势日炽孤城无援嘉因竭家所有衣服财物犒义士以励其勇敢顷之贼至围城互数十里嘉遂开西门逐之贼大至力战以死事闻赠崇化宣力效忠功臣资善大夫河南江北等处行省左丞上护军封太原郡公谥忠烈
　郭姓部列传三
　　宋
　　郭从义
按宋史郭从义传从义其先沙陀部人父绍古事后唐武皇忠谨特见信任赐姓李氏绍古卒从义纔丱角庄宗畜于宫中与诸子齿明宗即位以从义补内职累迁内园使晋天福初复姓郭氏坐事出为宿州团练副使遂家太原汉祖在镇表为马步军都虞候屡率师破契丹及建大号从义首赞其谋擢郑州防御使充东南道行营都虞候领首军自大行路渡河汉祖入汴以为河北都巡检使后以功加同平章事周广顺初加兼侍中移镇许州显德初加检校太师恭帝即位加开府阶宋初加守中书令干德二年为河中尹护国军节度六年以疾归京师开宝二年拜太子太师致仕四年卒年六十三从义性重厚有谋略多技艺尤善飞白书子守忠守信守忠至闲厩副使守信字宝臣颇知书与士大夫游至东上合门使知邢州卒子世隆为比部员外郎世隆子昭佑承佑昭佑为合门祗候　　郭昭庆
按万姓统谱昭庆永新人世业儒父鹏南唐进士官至大理司直昭庆博通经史拟经作唐春秋着治书五十篇以献后再献经国治民论各十余篇后主悦之授著作郎时岁贡方物于宋表笺词章皆出其手　　郭崇按宋史郭崇传崇应州金城人重厚寡言有才略初名崇威避周祖名止称崇父祖俱代北酋长崇弱冠以勇力应募为卒后唐清泰中为应州骑军都校晋祖割云应地入为契丹崇耻事之奋身南归历郓河中潞三镇骑军都校会汉祖起义以崇为前锋入汴改护圣左第六军都校领郢州刺史从周祖平河中以功迁果州防御使领护圣右厢都指挥使广顺初领定武军节度又为京城都巡检使周祖亲郊加同平章事出镇澶州世宗立并人侵潞州命崇与符彦卿出固镇以御之恭帝嗣位加检校太师宋初加兼中书令崇追感周室恩遇时复泣下干德三年卒年五十八赠太师子守璘至洛苑副使妻即明德皇后之姊也子允恭以父任授殿直至崇仪副使知常州卒次女为仁崇皇后允恭子中庸左侍禁合门祗候副使中和娶颍川郡王德彝女为西染院副使　　郭守文按宋史郭守文传守文并州太原人父晖仕汉为护圣军使从周祖征河中战死守文年十四居丧哀毁广顺初补左班殿直宋初迁西头供奉官蜀平选知简州从潘美征岭南会擒刘鋹遣守文驰传告捷迁翰林副使从曹彬等平金陵护送李煜归阙下太平兴国初秦州内附命守文乘传抚谕西夏悦伏三年迁西上合门使刘继文据代州拒命遣守文讨平之俄受诏护定州屯兵大破辽人于蒲城以功迁东上合门使领澶州刺史召还擢拜内客省使夏人扰攘命守文帅师讨之破夏州监城镇岌罗腻等十四族端拱初改南院使镇州路都部署又为北面行营都部署兼镇定高阳关两路排阵使是冬辽骑南侵大破之端拱三年十月卒年五十五谥忠武追封谯王守文沈厚有谋略颇知书每朝退习书百行出言温雅未尝忤人意真宗纳其女为夫人即章穆皇后也子崇德至太子中舍崇信至西京左藏库使同知皇城司崇俨至崇仪使全州刺史崇德子承寿至虞部员外郎天禧五年录承寿子若水为太常寺奉礼郎崇仁为解州团练使　　郭琼
按宋史郭琼传琼平州卢龙人祖海本州两冶使父令奇卢台军使琼少以勇力闻事契丹为蕃汉都指挥使后唐天成中挈其族来归明宗以为亳州团练使改刺商州晋天福中移刺警州契丹陷中原命琼复刺沂州以御盗汉干佑中以为行营都部署改颍州团练使又加防御使周祖祀南郊召权知宗正卿事世宗征刘崇为北面行营都监历绛蔡齐三州防御使在齐州民饥琼以己俸赈之宋建隆三年告老加左领军卫上将军致仕归洛阳干德二年卒年七十二琼虽起卒伍而所至有惠政尊礼儒士孜孜乐善盖武臣之贤者也　　郭昱
按宋史郑起传时有郭昱者好为古文狭中诡僻周显德中登进士第耻赴常选献书于宰相赵普自比巢由开宝末署襄州观察推官潘美镇襄阳讨金陵以昱随军昱中夜被酒号叫军中皆惊翌日美遣还岁余坐盗用官钱除名因居襄阳游索樊邓间雍熙中卒　　郭贽
按宋史郭贽传贽字仲仪开封襄邑人干德中举进士中首荐太平兴国初擢为著作佐郎右赞善大夫俄兼皇子侍讲三年与刘兼张洎王克正同知贡举迁右补阙与宋白并拜中书舍人七年以本官参知政事左迁秘书少监知荆南府加左谏议大夫入为盐铁使时真宗即位拜刑部出知天雄军入判太常寺吏部流内铨加集贤院学士判院事知河南府归朝献诗自陈进秩吏部俄兼秘书监迁礼部尚书太宗在晋邸时凡制篇&#多令属和大中祥符三年卒年七十六上以旧学之故特亲临哭之赠左仆射谥文懿录其子昭度为大理寺丞昭升昭用并大理评事昭允左赞善大夫　　郭廷谓
按宋史郭廷谓传廷谓字信臣徐州彭城人父全义仕南唐为濠州观察使廷谓幼好学工书善骑射补殿前承旨改濠州中军使擢庄宅使濠州监军周师为浮梁涡口廷谓轻棹衔枚扺其桥麾兵断笮悉焚之周师大&#以功授武殿使周师复至援兵不至廷谓南望大恸而降于周拜亳州防御使以其弟本州马步都校廷赞为和州刺史宋初从征上党再知亳州干德二年代还改绛州防御使两川平廷谓为静江军节度观察留后开宝五年卒年五十四廷谓兄廷谕仕南唐为太子洗马致仕宋初至秘书监廷谕子延泽　　郭进
按宋史郭进传进深州博野人少贫贱为巨鹿富家佣保有膂力倜傥任气结豪侠嗜酒蒲博走晋阳依汉祖留帐下汉祖入汴进以奇兵间道先趋洺州因定河北诸郡累迁干坊二州刺史周广顺初移淄州迁登州刺史建隆初太祖亲征泽潞迁本州防御使充西山巡检开宝九年命将征河东以进为河东道忻代等州行营马步军都监招徕山后诸州民太平兴国初领云州观察使判邢州仍兼西山巡检时田钦祚护石岭军恣为奸利进屡形于言进武人性刚烈战功高钦祚以他事侵之心不能甘自经死年五十八以暴卒闻赠安国军节度　　郭密
按宋史郭密传密贝州经城人躯干雄伟膂力绝人淳化间凡八迁移贝州驻泊兵马部署会夏人寇边擢领安州观察使充灵州兵马都部署训练士卒号令严肃边境赖以宁谧至道二年卒年五十八　　郭忠恕按宋史郭忠恕传忠恕字恕先河南洛阳人七岁能诵书属文举童子及第尤工篆籀周广顺中召为宗正丞改周易博士建隆初被酒坐贬干州司户参军流落不复求仕进多游岐雍京洛间纵酒跅弛逢人无贵贱辄呼苗有佳山水即淹留浃旬不能去或逾月不食盛暑暴露日中体不沾汗穷冬凿河冰而浴其傍凌澌消释人皆异之尤善画所图屋室重复之状颇极精妙太宗即位召赴阙授国子监主簿益使酒肆言谤讟时擅鬻官物取其直诏减死决杖流登州时太平兴国二年行至齐州临邑谓部送吏曰我今逝矣因培地为穴度可容其面俯窥焉而卒&#葬于道侧后累月故人取其尸将改葬之其体甚轻空空然若蝉蜕　　郭延浚
按宋史郭廷谓传廷谓子延浚字利川幼谦和为供奉官屡使西北宣谕机事太平兴国初领八作司及督治汴河雍熙三年改崇仪使淳化四年李顺乱改西京作坊使充成都十州都巡检使击破之录功改洛苑使又命率兵屯遂州剑门钤辖转运使真宗初改内园使咸平二年疾卒子有伦为供奉官合门祗候　　郭延泽
按宋史郭廷谓传廷谓兄廷谕廷谕子延泽字德润南唐试秘书省正字干德中四迁著作佐郎转殿中丞知建州淳化二年太宗闻延泽好学博通典籍诏宰相召问经史大义条对称旨命为史馆检讨历国子周易博士咸平中求休退授虞部员外郎致仕景德初卒　　郭载
按宋史樊知古传郭载字咸熙开封浚仪人父晖右监门卫将军义州刺史载荫为右班殿直累迁供奉官合门祗候雍熙初提举西川兵马捕盗事太宗赐鞍马器械银钱以遣之四年以积劳加崇仪副使召还端拱二年擢引进副使知天雄军出知秦州改知成都府李顺兵攻城益急不能拒守乃与樊知古率僚属斩关出以余众由梓州趋剑门随招安使王继恩统兵讨顺平之复入成都月余忧患成病卒年四十载前在蜀颇能为民除害故蜀民悦之再至成都即值兵乱及随继恩平贼亦有所全济故其死也成都人多叹惜之　　郭崇仁
按宋史郭崇仁传崇仁字永年守文之子章穆皇后弟也淳化四年补左班殿直迁东头供奉官合门祗候契丹入寇赍密诏谕河北诸将还称旨累迁崇仪副使兼合门通事舍人康州刺史改磁州防御使卒赠彰德军节度观察留后崇仁虽外戚朝廷未尝过推恩泽其为解州团练使十年不迁尝除知相卫二州皆辞不行盖性慎静不乐外官也　　郭琮
按宋史郭琮传琮台州黄岩人幼丧父事母极恭顺娶妻有子移居母室凡母之所欲必亲奉之居常不过中食绝饮酒茹荤者三十年以祈母寿母年百岁耳目不衰饮食不减乡里异之至道三年转运使以闻有诏旌表门闾除其徭役明年母无疾而终琮哀号几乎灭性乡闾率金帛以助葬　　郭承佑
按宋史郭从义传世隆子承佑字天锡娶舒王元偁女授西头供奉官仁宗为皇太子承佑补左清道率府率春坊左谒者帝即位迁西染院副使兼合道通事舍人进六宅使象州团练使承佑性狡狯缘东宫恩又凭借王邸亲既废复用乃僭言事或指切人过失同列谓之武谏官真授卫州刺史知相州入为郡牧副使改潍州团练使再知澶州入为龙神卫四厢都指挥使累迁建武军节度使殿前副都指挥使寻以宣徽南院使判应天府徙节保静军知许州转运使改知郑州未行暴疾卒赠太尉谥曰密　　郭维
按万姓统谱维当涂人字仲逸少苦志读书石城山乡党师事之大中祥符八年登进士初调泰州司理参军治狱有能名知南丰县籍郡邑之豪猾徙之终任无敢犯者改知新都县以廉干闻既去百姓遮道留不获生为立祠部使者交荐除知雅州王蒙正姻连明肃太后侵民田几百家有诉者更数狱无敢直其事诏维治之批根解节秋毫无所贷以田归民蒙正坐除名除屯田员外郎　　郭遵
按万姓统谱遵开封人家世以武功称遵累官延州西路都巡检使元昊寇延州遵入敌陈敌出骁将杨言当遵遵挥铁杵破其脑复持铁槍进所向披靡深入敌中为攒兵注射马仆被杀赠果州团练使　　郭上按祥符县志上不知何许人天禧中以佣瀹汤涤器汴州桥茶肆中一日遇吕岩知其为仙随去天圣末如磁州谒赵长官曰大数垂尽愿施一小棺乞于棺首穿一穴插通节竹于穴中以通气明日汲水浣身卧槐下遂绝赵异之依其言葬于河岸是秋水涨赵往视之获棺无尸　　郭琪
按万姓统谱琪庆历二年进士试秘书省校书郎历官兵部郎中有贵戚曾姓者夺民田累不敢决琪判归之民竟为其所陷而死蔡襄以诗哭之有如山判笔心尝壮为国忠魂势莫惊之句复铭其墓　　郭逵
按宋史郭逵传逵字仲通其先自邢徙洛康定中兄遵死于敌录逵为三班奉职隶陕西范仲淹麾下仲淹勉以问学陈执中安抚京东奏为驻泊将寻为真定兵马监押保州卒叛田况遣逵往招之乱者开城降论功加合门祗候环庆兵马都监遭母忧不得解官凡三请乃许卒丧为泾原都监拔古渭城转通事舍人徙河北缘边安抚都监副吴奎使契丹后迁礼宾使徙南路钤辖知邵州武冈蛮反逵讨平之累迁容州观察使治平二年以检校太保同签书枢密院旋出领陕西宣抚使判渭州神宗即位迁静难军留后改宣徽南院使徙镇鄜延加检校太尉雄武军留后明年庆州乱出判永兴徙秦州交址李干德陷邕管召为安南行营经略招讨使兼荆湖广南宣抚使请鄜延河东旧吏士自随次长沙先遣将复邕廉至广西讨拔广源州降守将刘应纪又拔决里隘乘胜取桄榔门州大战富良江斩伪王子洪真干德穷蹙奉表归命与贼隔一水不得进乃班师坐贬左卫将军西京安置哲宗立复左屯卫大将军致仕起知潞州进广州观察使知河中辞归洛改左武卫上将军提举崇福宫卒逵慷慨喜兵学每战先招怀后战斗爱惜士卒不妄加诛戮为一时宿将云　　郭希朴
按万姓统谱希朴华阳人以博学闻尤通于易任玠以方汉郭林宗号有道先生能前知死生之故李畋为知命录载其事　　郭劝
按宋史郭劝传劝字仲褒郓州须城人举进士授宁化军判官累迁太常博士通判密州特迁尚书屯田员外郎梓州路转运判官以母老固辞复为博士通判莱州擢殿中侍御史郭皇后废议选纳陈氏劝进谏迁兵部员外郎兼起居舍人同知谏院迁工部郎中度副使拜天章阁待制知延州落职知齐州改淄州移磁州降兵部员外郎丁母忧起复知凤翔府寻复待制召权户部副使以龙图阁直学士知滑州再迁兵部郎中徙沧州又徙成德军未几召为翰林侍读学士复判流内铨改左谏议大夫迁给事中辞不受而请赠其祖莱阳令宁遂以为尚书祠部员外郎是年复为侍读学士同知通进银台司劝性廉俭居无长物后二年卒　　郭源明
按宋史郭劝传劝子源明治平中为太常博士会御史知杂事吕诲等奏弹中书议追崇濮安懿王典礼非是被黜以源明补监察御史里行源明乞免除命请追诲等遂听免后以职方员外郎知单州卒　　郭稹按宋史郭稹传稹字仲微开封祥符人举进士中甲科为河南县主簿除国子监直讲召试学士院为集贤校理冯元知河阳辟为通判徙通判河南府入为三司度支户部判官累迁尚书刑部员外郎同修起居注康定元年使契丹还转兵部知制诰判吏部流内铨擢龙图阁直学士权知开封府暴感风眩卒　　郭恩按宋史郭恩传恩开封人初隶诸班出为左侍禁合门祗候历延州西路都巡检环州肃远寨主累迁内殿承制秦凤路兵马都监累劳补崇仪使为秦陇路兵马钤辖徙并代州钤辖管勾麟府军马事嘉佑二年五月恩及武戡走马承受公事内侍黄道元等以巡边为名胁恩夜率步骑六千四百余人循屈野河北而行比明至忽里堆敌骑张左右翼自南北交至与力战敌四面合击恩众大溃恩道元及府州宁府寨兵马都监刘庆皆被执使臣死者五人亡失器甲甚众恩不肯降乃自杀赠同州观察使录其子弟有差　　郭谘
按宋史郭谘传谘字仲谋赵州平棘人八岁始能言聪敏过人举进士历通利军司理参军中牟县主簿改大理寺丞知济阴县迁殿中丞知馆陶县康定西征谘上战略献拒马槍阵法擢通判镇戎军募兵教习宰相吕夷简荐起为崇仪副使提举黄御河堤岸王则叛文彦博荐谘知冀州运粮助攻讨贼平徙忻州开渭渠导汾水兴水利置屯田转运使任颛言谘有巧思自为兵械皆可用诏以所作刻漏圆楯独辕弩生皮甲来上帝颇嘉之除益州路兵马钤辖累迁英州刺史后为契丹祭奠副使知汾州未行言独辕弩可试改鄜延路兵马钤辖诏置独辕弩二万同提举百司及南北作坊以完军器谘尝谓作汴乘索河三十六陂之流危京师请自巩西山七里店孤株岭下凿七十里导洛入汴可以四时行运诏都水监杨佐同往计度归未及论功而卒　　郭申锡
按宋史郭申锡传申锡字延之魏人自言唐代公元振之后第进士为晋陵尉知博州州兵出戍有欲胁众为乱者申锡戮一人黥二人乃定奏至仁宗曰小官临事如此岂易得即为御史台推直官数上疏论事京东盗执濮州通判井渊迁知州事未阅月悉擒凶党斩以徇召为侍御史遂知杂事屡诋权幸无所避为盐铁副使相视决河坐讼李参失实黜知濠州旋加直史馆知江宁府再副盐铁进天章阁待制知邓州河中以给事中致仕卒年七十七　　郭祥正
按宋史郭祥正传祥正字功父太平州当涂人少有诗声举进士熙宁中知武冈县佥书保信军节度判官时王安石用事祥正奏乞天下大计专听安石处画神宗览而异之出其章以示安石安石耻为小臣所荐因极口陈其无行时祥正从章惇察访辟闻之遂以殿中丞致仕后复出通判汀州知瑞州又弃去隐于县青山卒　　郭峻
按万姓统谱峻字次山雩都人性洞达无城堑年十八登熙宁进士调南丰尉时夏侯偁为令讼满庭不决会提刑至偁惧峻曰无患吾为子决之呼囚数十坐庭下以片言折之囚皆自服历秘书郎崇仁令知洪州发奸挝伏元丰中签枢密院事　　郭纶
按万姓统谱纶黎州都监官满贫不能归权嘉州监税苏轼诗河西猛士无人识日暮津亭阅过船路人但觉骢马瘦不知铁槊大如椽因言西方久不战截发愿作万骑先我当凭轼与寓目看君飞矢射蛮毡　　郭素按万姓统谱素闻王轩游苎罗山遇西子亦从而游焉留诗泉石间寂无所遇无名子诗曰三春桃李本无言却被斜阳鸟雀喧借问东邻效西子何如郭素学王轩　　郭熙
按万姓统谱熙工画山水寒林东坡诗云玉堂卧对郭熙画发兴已在青林间日摹六幅骤雨图笔法大进　　郭振
按万姓统谱振字希声工诗宿渔家云几代生涯旁海涯两三间屋盖芦花灯前笑说归来夜明月随船送到家　　郭用孚
按万姓统谱用孚字仲先建安人事母至孝熙宁问调湖州德清簿迁闽县令尝游苏轼之门声誉籍甚居母丧哀毁笃至既葬庐墓三年郡守欲以八行荐力辞服阕以朝散郎通判兴国军子择仁登第　　郭知微按龙泉县志知微字介卿龙泉人知章兄也元丰乙丑进士元佑丁卯试经明行修高等授郴州桂阳令三年无警去官民常思之后峒民啸聚当路抚之其徒曰使郭知微再来吾即归农时知微已卒当路遣其幼子登仕郎澥至邑峒民始散　　郭知章
按宋史郭知章传知章字明叔吉州龙泉人第进士知浮梁分宁县黄履荐为御史以忧不克拜知海州濮州提点梓州路刑狱复以郑雍顾临荐为监察御史迁殿中侍御史史院究神宗实录诬罔事知章请贬治吕大防等又请复元丰役法大抵迎合时好进左司员外郎改左司谏权工部侍郎为中书舍人以集贤殿修撰知和州徽宗立曾布用为工部侍郎知太原府召拜刑部尚书知开封府为翰林学士罢知邓州旋入党籍数年复显谟阁直学士政和初卒　　郭成按宋史郭成传成字信之德顺中安堡人也从军得供奉官王师破夏人于漫隘有羌乘白马驰突阵前成跃马枭其首进秩四等朝廷筑平夏城遂使往守夏人空国入争成遂自没烟峡连营百里飞石激火昼夜不息遂俘阿埋都逋二大酋捷闻进雄州防御使泾原钤辖感疾卒成轻财好施名震西鄙　　郭昭干按海宁县志昭干号文胜元符三年由汴南渡放情山水间遇道人授以&#黄封甚固覆几上且戒曰公家累世积德以此报必一月后乃开道人去十三日公弟比部郎昭度以道人之绐之也为开视则&#中有牡丹花一朵见花瓣中有字皆医方一瓣具一方凡十三瓣其余瓣字迹隐隐难明亟录方罢而花亦随落大异之遂按方疗疾无不奇验后又炼药为丹见炉上有花若牡丹状丹成如黍珠用以活人滨死者皆起传三世有敬仲者建炎中孟太后遘疾不起高宗性至孝下令&#征起太后疾者敬仲因母冯氏参究诊法引入宫进药物食顷而苏三服乃起高宗封冯氏为安国夫人敬仲为光禄大夫兼赐父杰西山葬地赐姓赵故所居里有赵郭之号　　郭知运
按杭州府志知运字次张盐官人刻意问学弱冠登进士时相强与为姻弗乐遂停婚仕至荆门守倦于荣利因号息庵老人卜居双庙之西有文集四十卷自名猥稿　　郭天信
按宋史郭天信传天信字佑之开封人以技隶太史局徽宗为端王尝退朝天信密遮白曰王当有天下既而即帝位因得亲昵不数年至枢密都承旨节度观察留后其子中复为合门通事舍人许陪进士径试大廷擢秘书省校书郎未几天信觉已甚乞还武爵又从之政和初拜定武军节度使佑神观使颇与闻外朝政事见蔡京乱国每托天文以撼之京党因告天信漏泄禁中语言贬昭化军节度副使单州安置再贬行军司马窜新州天信至数月死　　郭执中
按万姓统谱执中华亭人累官枢密承旨建中靖国初应诏言事切直忤蔡京籍为元佑党人斥居同谷二十余年因家焉绍兴初金人犯成州执中乃集乡豪守御金以兵胁遣人来招执中立斩其使　　郭允升
按万姓统谱允升字彦信泰和人徽宗时知零陵县蛮獠归服徙知安化虎不为害民有蛮服虎藏之谣　　郭大受按龙泉县志大受字元量龙泉人知微族侄崇宁间登进士任清丘主簿　　郭元卿
按龙泉县志元卿字唐臣龙泉光化乡人崇宁间登进士任赣州教授　　郭劲
按龙泉县志劲字孚履龙泉人政和间登进士任南安军士曹期年声闻最于一道参政刘大中荐之通判洪州升赣县知县　　郭浩成
按龙泉县志浩成字子庄龙泉人政和间进士知分宜县　　郭思成
按龙泉县志思成字季立浩成弟与浩成同年进士历官永丰令　　郭鸿
按平江县志鸿字义仲平江人政和戊戌进士初授大名府兵掾因丧母叹曰仕学为养今不及养已矣遂无心赴官当道嘉其清德交章荐之官至奉议郎　　郭勖按龙泉县志勖字孚兑劲之弟宣和间进士历任英州推官　　郭汝贤
按万姓统谱汝贤字舜卿浦城人第进士居丧以孝闻知福清县当官不私邑人信爱之宣和初通判兴化军权郡事郡有围清塘周三十里溉田数千顷岁久不修僝工增筑民赖其利后以朝请大夫知琼州黎洞蛮叛杀略居民汝贤设方略前后掩获数百降其酋豪州境以宁以功增秩奉祠　　郭季良
按保定府志季良白登人政和元年任唐县典史赞助区画一本至公发奸擿伏出人意表去任人皆遮道泣留　　郭岩隐
按同安县志岩隐字石庵郭山人靖康二年由明经举孝廉任都转运使历升粤东节度使朱夫子簿同时常式其庐卒为择葬崧山岩下题其墓碑曰安乐窝　　郭忠孝
按宋史唐重传郭忠孝字立之河南人签书枢密院事逵之子受易中庸于程颐少以父任补右班殿直迁右侍禁登进士第换文资授将作监主簿年逾三十不忍去亲侧多仕于河南管库间宣和间为河东路提举宰相王黼怒之坐废格盐法免靖康初召为军器少监条上战守利害士马分合之策改永兴军路提点刑狱金人再犯京师忠孝独以蒲解军三千至猗氏遇金人破之逾绛州破太平寨攻平阳入其郛会大军失利淆渑间乃引还及金人犯永兴兵寡与经略唐重分城而守忠孝主西壁唐重主东壁金人攻陷城东南隅忠孝与重及副总管杨宗闵转运副使桑景询判官曾谓经略主管机宜文字王尚提举军马武功大夫程迪俱死之朝廷赠忠孝大中大夫子雍　　郭永
按宋史郭永传永大名府元城人少刚明勇决身长七尺须髯若神以祖任为丹州司法参军调清河丞寻知大谷县大谷人安其政以为自有令无永比者调东平府司录参军府事无大小永咸决之通判郑州燕山兵起以永为其路转运判官移河北西路提举常平会金人趋京师所过城邑欲立取之是时天寒城池皆冻金率藉冰梯城不攻而入永适在大名闻之先弛壕渔之禁人争出渔冰不能合金人至城下睥睨久之而去迁河东提点刑狱时宗泽守京师将复两河以大名当冲要檄永与帅杜充漕张益谦相掎角永即朝夕谋战守具泽卒充守京师刘豫举济南来寇大名孤城无援永率士昼夜乘城伺间则出兵徂击城陷永怒骂不绝金人怒杀之一家皆遇害绍兴初赠中大夫资政殿学士谥勇节官其族数人　　郭瓒
按内江县志瓒字直声随父宦游寓安陆元符末应诏上书慷慨言天下事不报后为汝阳令北兵犯蔡瓒朝服坐厅手大骂与二子俱死　　郭浒
按宋史郭浒传浒德顺中安堡人从军积官至武经郎为泾原第八副将金人犯陕西渭帅以下叛降独浒义不许称病去帅恶忌之傅致以罪下之狱胁使俱降浒奋而呼曰大丈夫今得死所矣终不能受污叛逆大恶天地所不容吾虽死誓不尔贷当诉于地下耳众丑其语即杀之建炎三年赠武翼大夫忠州刺史同死者朱友恭西安人以忠翊郎为泾原第一副将后赠敦武郎　　郭僎
按宋史郭僎传僎字同升开封祥符县人以父任调海州东海县尉权祥符县尉再调滨州招安丞又为亳州蒙城丞权咸平县丞靖康初勤王兵有剽掠邑界者僎率民兵击之得犯者斩以徇会金人大至力不敌僎走南京从赵野乞师不从恸哭而归寻知宣城县通判全州权饶州浮梁宰未行时有贼张顶花者已逼县境僎径就道至县约束吏士誓以死战贼闻之伪降入邑为变僎端坐公署大骂不绝口遂遇害诏赠承议郎录其后二人　　郭赞
按宋史郭赞传赞汝阳县丞也建炎二年金人陷蔡州赞朝服诟叱不肯降遂见杀　　郭京
按续通鉴纲目宋钦宗靖康元年十一月以郭京为成忠郎选六甲兵以御金时好事者言京能施六甲法可以生擒金二将而扫荡无余其法用七千七百七十七人朝廷深信不疑命以官赐金帛自募兵但择年命合六甲者所得皆市井游惰旬日而足闰月郭京启宣化门出攻金师金兵噪而前京兵败退走堕死于护龙河填尸皆满京因下城引余众南遁　　郭义按宋史郭义传义兴化军人早游太学以操尚称年四十余客钱塘闻母丧徒跣奔丧每一恸辄呕血家贫甚故人有所馈不受聚土为坟手莳松竹而庐于其旁甘露降于墓上乌鹊驯集郡上其事诏旌表其闾于所居前安绰楔左右建土台高一丈二尺方正下广上狭饰白间以赤仍植所宜木　　郭浩
按宋史郭浩传浩字充道顺德军陇千人父任三班奉职徽宗时充环庆路第五将部将充渭州兵马都监从种师道进筑茸平寨累迁中州刺史钦宗即位进安州团练使建炎元年知原州二年升本路兵马钤辖知泾州权主管鄜延路经略安抚时二敌交侵鄜延之东皆金人西北即夏境其属朝廷者惟保安一军德静一寨浩招收散亡与敌对垒一年敌不能犯再除泾原路兵马钤辖知泾州张浚为宣抚处置使以浩为秦凤路提点刑狱权经略使知秦州移知凤翔府退保和尚原金人抵原下浩与吴玠随方捍御蜀以安全第功迁正任防御使绍兴元年徙知兴元府饥民相聚米仓山为乱浩讨平之徙知利州九年金人还河南地以浩为龙神卫四厢都指挥使充陕西宣谕使楼照行关中辟浩枢密院都统制节制陕西军马十年拜奉国军节度使十四年召见拜检校少保还镇十五年卒年五十九谥恭毅　　郭伟
按万姓统谱伟知太平州建炎初金兵攻采石及芜湖伟率将士败之其后水贼邵青薄城下伟募死士夜焚其攻具又决姑溪水灌其营贼势穷蹙乃遁　　郭奉世按万姓统谱奉世知永新县时泰和民苦其令诉诸上司欲得奉世治其邑漕檄已往而永新民不可奉世乃寓两县之佛舍兼治焉　　郭忠顺
按万姓统谱忠顺字移可笃志嗜学以荫得官任南康县丞张九成谓移可博闻强记喜与之游后知襄阳县升奉化尹待士以礼抚民以宽束吏以法尤隆重学校士人爱之通判太平州　　郭仁实
按崇仁县志仁实字若虚崇仁人建炎初寇犯江西掠崇仁仁实率乡社格之经两昼夜仁实及乡社死者七人而寇丧亡无数寇惧而遁邑免于难　　郭元迈
按宋史魏行可传行可使金执节没于王事吴人郭元迈以上舍应募补右武大夫和州团练使为之副不肯髡发换冠亦卒于北焉　　郭抃
按新淦县志抃新淦人建炎中母为郡盗所执欲杀之抃泣告求以身代贼义而释之　　郭孝友
按万姓统谱孝友字次仲龙泉人举进士累官工部侍郎时秦桧与金约和以孝友同舍生冀其助己乃私谂之孝友曰议和本非至计因遂销兵如后患何桧不怿寻以敷文阁侍制致仕卒祠于学　　郭震
按万姓统谱震成都人博学能诗才识过人悠然有物外之志所著有渔舟集李畋称其有孟郊之风　　郭见义按南安府志见义字季勇河南人进士绍兴间军学教授立周程三先生祠于学撰记立碑　　郭奕
按潼川州志奕不知何许人初为宣司干官后因罢为通判不赴寓居普州以卖饼隐　　郭汾
按永州府志汾新淦人高宗绍兴时为道州教授　　郭叙按眉州志叙绍兴三年任眉州考核簿书明慎讼狱时无滞囚邑无冤民以恩封朝奉大夫　　郭
按万姓统谱字天锡浦城人幼而岐嶷读书如素习晚调上杭簿留意邵雍象数之学兼取扬雄所拟烈山氏易以章会统元推之久而成书名易春秋按图布卦计二万八千言厘为二十卷汇衍为图隆兴纪元以其书上方议推恩而卒　　郭颜
按万姓统谱颜字仁叔累举不第以行谊闻邑人吴质殁富家占其妻孥闻官不得直众请决之富家欲有所私颜正色叱之立谈间曲直以判自是乡人不敢为不义事　　郭杞
按万姓统谱杞字尧章峻曾孙隆兴癸未登进士第为翁源令县缺尉寇犯境以书生易之迎敌成擒加承事郎赐章服佥判陕州转承议郎主管西外睦宗院以卒为人刚峭家无余资　　郭天铎
按旌德县志天铎字宏置旌德人隆兴进士父丧庐墓遂卒曾游杭赋海潮诗名籍甚　　郭希宗
按安陆府志希宗隆兴年为郢教授
　　郭德麟
按浦城县志德麟字邦瑞忠顺子擢进士历官宗正少卿入对上问福建旱荒如何德麟奏常平已议赈恤不足烦圣虑控扼边防诸帅实未除授实系朝廷轻重愿早加意后卒于官所著有奏议二卷文&#五卷　　郭钦止
按金华府志钦止字德谊东阳人轻财好施尝辟石洞书院以教宗族子弟乡之秀民愿请业者亦听学焉拨田数百亩以隶之后进多所成就　　郭应祥
按新淦县志应祥字承禧新淦人淳熙中进士卒长沙有宦声著述甚富　　郭应龙
按新淦县志应龙字承云新淦人淳熙中进士历官至湖南安抚司参议诗词高古有书史素臣一部集句三百余首人传诵之家居授生徒成就者众立朝班者多出其门　　郭彖
按兴国州志彖字汝象历阳人淳熙间以朝散郎知军时郡无贡院岁比即军学为试所彖乃创建贡院士便之　　郭靖
按宋史杨震仲传郭靖者高桥土豪巡检也吴曦叛四州之民不愿臣金弃田宅老稚顺嘉陵而下过大安军震仲计口给粟境内无馁死者曦尽驱惊移之民使还皆不肯行靖时亦在遣中至白&#关告其弟端曰吾家世为王民自金人犯边吾兄弟不能以死报国今为曦所逐吾不忍弃汉衣冠愿死于此为赵氏鬼遂赴江而死　　郭子力
按万姓统谱子力琪从孙字景行以太学舍选登开禧元年进士第授肇庆府教授时郡守事倍敛子力从容箴之守感悟再调惠州教授校文程江监试欲私其所亲以贿嘱子力正色却之其人忿恨置毒于酒子力夜梦神人为涤其肠其毒卒不行官至漳州通判　　郭磊卿
按万姓统谱磊卿字子奇仙居人嘉定进士靖平初拜右正言擢右史弹劾权幸无所避时与杜成之徐元杰诸贤号端平六君子天下方想望其风采而皆相继沦没　　郭困
按饶州府志困字仲渊浮梁人进士通判临安有能声以太府丞知衢州时当南渡密迩行都乃养民练兵省费以简静为治足为东南倚仗政先浙东诸郡　　郭阊按万姓统谱阊字问先番禺人淳佑中举进士累官监察御史右正言论事鲠直无依阿及卒家甚贫几无以为殓乡人以崔与之李昂英及阊三人共祠之　　郭凤按永州府志凤南乡大凤头人宝佑元年进士官翰林学士出为广东参政致仕　　郭新
按永州府志新咸淳元年进士因乱不仕筑韫玉书室以耕钓自适赋诗勒崖　　郭公寿
按雅州志公寿知雅州推诚爱民当旱时祈雨辄应民为立像祀之　　郭雍
按宋史郭雍传雍字子和其先洛阳人父忠孝官至太中大夫师事程颐着易说号兼山先生雍传其父学通世务隐居峡州放浪长杨山谷间号白云先生干道中以峡守任清臣湖北帅张孝祥荐于朝旌召不起赐号冲晦处士孝宗稔知其贤命所在州郡岁时致礼存问后更封颐正先生令部使者遣官就问雍所欲言备录缴进雍年八十有三淳熙十四年卒　　郭叔云按潮州府志叔云字子从揭阳人初见朱熹求格致之要尝慨礼废滋久锐然欲讲行之乃举礼经所疑二十余条以质正于熹退而考宗法定世适主祭之议摭韦家宗会之说复取礼经族食族燕为宗礼宗义两篇及朱子蒙谷宗法各一册藏于家　　郭适
按庐陵县志适字图南庐陵人其先有受学刘子澄者务躬行不喜口谈适守其家学补获麟后六十年阙史删定礼书注疏集程氏胡氏传为春秋五传平日寡过中夜坐思所行必惬于理旦明拜祖祢子孙列侍虽童奴无不肃然与客语移日皆格言可范世　　郭大袖按万安县志大袖阳城人宋末殁于战阵封护国将军
　略姓部汇考
凌迪知万姓统谱
　　略姓
略姜姓太公之后望出武陵姓苑云零陵人

　郭姓部汇考
唐书
</div>
    <div class="pagination">
<a href="氏族典卷诸姓部_page738.html">上一页</a><span>...</span><a href="氏族典卷诸姓部_page734.html">734</a><a href="氏族典卷诸姓部_page735.html">735</a><a href="氏族典卷诸姓部_page736.html">736</a><a href="氏族典卷诸姓部_page737.html">737</a><a href="氏族典卷诸姓部_page738.html">738</a><span class="current-page">739</span><a href="氏族典卷诸姓部_page740.html">740</a><a href="氏族典卷诸姓部_page741.html">741</a><a href="氏族典卷诸姓部_page742.html">742</a><a href="氏族典卷诸姓部_page743.html">743</a><a href="氏族典卷诸姓部_page744.html">744</a><span>...</span><a href="氏族典卷诸姓部_page740.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
