<!DOCTYPE html>
<html>
<head>
    <meta charset="UTF-8">
    <title>闺媛典闺烈部 - 第 27 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺烈部 - 第 27 页/共 84 页</h1>
    <div class="content">按凤阳府志王氏诸生李枝茂妻夫病氏剜肉救夫不愈自缢死　　张大壮妾曹氏
按凤阳府志曹氏锦衣卫指挥张大壮妾壮死曹哀毁甚语诸姨曰明早不相见矣众以为诞及辰曹门尚扃家人疑而窥之已经死　　颍水妇
按凤阳府志颍水妇不知其姓氏住颍河北夫为人佣工病笃妇泣曰事急矣殓葬无所需请鬻妾以备遂自售于贾客得资为夫置衣棺市酒肉炊糜食夫余金置夫枕下挥泪别时隆庆三年大水两岸不能辨牛马妇回首呼天投颍水死　　张思谦妻刘氏
按蒙城县志刘氏张思谦妻事舅姑孝敬夫有疾值冬时单衣素食祈天求以身代夫亡随以行缠自缢家人觉救防之甚密七日不食而死　　戴而卓妻潘氏
按蒙城县志潘氏戴而卓妻卓父松山仙居廉簿没而家贫氏安之人呼为痴妇卓病久汤粥无资氏告贷以给疾危知其不起伏&#泣曰君病笃矣妾愿先君而死令君目睹也遂拜卓自缢卓痛哭止之不能卓遍告人知之又五日而卓死时当盛暑蚊蝇不集其身西桥李先生记其事有碑在东门外　　武月溪妻阎氏
按蒙城县志阎氏武月溪妻月溪中年娶氏恪守妇道未尝少违月溪没于京奸民慕其色使媒挑之氏不待其语即发言破其说相与仰天大笑是夜不令婢女入房及明已缢死于榻　　戴九姐
按蒙城县志戴九姐渊女幼许聘张海海病亡女年十五闻讣即易服哀痛不饮食父母众姑姊劝之不言越三日自缢闺中巡抚旌表　　何仲清妻庄氏
按蒙城县志庄氏何仲清妻年二十二夫疾谨视汤药进则欢然退则悲泣夫死昼夜哭不辍绝饮食三日姑密防之越数日防少疏遂自缢　　戴韫珽妻田氏
按蒙城县志田氏儒士戴韫珽妻甫离襁褓即不窥嬉戏事及适韫珽珽以苦读致疾死氏哭不成声水浆不入口者三日母惧严守不离氏托浴从容命具汤母视其入浴使婢候门久之不闻声入视已缢死事闻建坊旌表　　薛锐妻段氏
按砀山县志段氏太学生薛锐妻主簿廷光女锐卒业南雍疾革段吁天刲股和药进之祈以身代锐竟不起段哀毁痛绝而死司成马孟河为文祭之命同舍生醵金赙之隆庆四年巡按御史表其门　　何寅妻朱氏
按嘉善县志朱氏何寅妻年二十四寅亡氏日夜恸哭呕血数升而殁遗孤斌甫匝月隆庆中有司旌表　　潘氏女按临海县志潘氏女父应化为蕲州守许配潼川守陈承翁子奇策策童年病亡女绝饮食痛哭七日临死告其母云明日午时当与叔诸兄嫂别曷置杯酒以致儿永诀之情母如其言设席于&#前婶嫂皆集哭泣扶起拜别就枕嘱以柩归陈至午果殁隆庆间与策合葬　　杨子善妻徐氏
按常山县志徐氏名玉姑观音阁下杨子善妻塘沿杰女也隆庆六年闰二月夜有盗数人斩一首囊之自南门圮城下入子善家呼之出擒缚外庭徐氏与其妾仓卒不知其故尚在室中盗挈所囊首至门胁之曰此汝夫也汝可疾从吾否则与汝夫同死矣徐氏度不能免使妾以好言款贼而身则急趋出后门投井死贼去索徐莫知所向黎明见尸浮井中兵巡道戒县大索贼巡捕官无以塞命谋托诸奸以自解士民不平集二十余人操文刑牲祭之然后巡捕之谋不行而徐节始暴　　郑二枝妻方氏
按严州府志方氏郑二枝妻淳安人年二十余二枝殁方矢志守节有程某欲娶之以死自誓事遂寝后复有某者以厚利啖其舅强委禽焉方知之度不得免遂饮药死隆庆间御史以闻建坊旌表　　游政妻倪氏
按闽书倪氏游政妻政多病倪事之甚谨病革顾谓氏曰吾病必不起汝能从我乎倪泣不能答及亡口鼻出血倪悉餂之哭踊顿绝救苏至夕更衣哭别室及明家人怪无声启户视之死矣年二十有二　　黄一卿妻陈宙姐按闽书陈宙姐布政使崇德孙女年十八适诸生黄一卿逾八载一卿病剧嘱之曰我死无子汝当归汝家陈号泣曰吾安归六日为期当从君地下卿亡哭仆窃衣带自经家人觉救之绝粒而死适合所期　　翁文&#妻叶七娘按福州府志叶七娘闽县翁文&#妻隆庆三年海寇劫其乡掳男女七十余人叶不从行贼以刃迫之呼曰吾死不从贼贼怒断其两臂而死官为给葬　　昌森妻蔡氏按龙溪县志蔡氏昌森妻故驿丞蔡纶女年十六归昌五载而夫亡哀毁逾礼坐卧不离夫柩食必先祭昼夜勤纺绩以经营葬费隆庆六年夫将窆氏毕偿失所贷物复为酒食与姑母为诀及送葬祭具完备周视圹出所藏刀自刎妯娌救之不及事闻旌表　　梁胜祖按广东通志梁胜祖恩平人歇马村梁惟现女年十八未嫁隆庆三年贼掠歇马村胜祖被执骂贼不行贼拽之骂益厉遂被杀　　李氏女
按广东通志李氏女名兰香合浦进城乡李清女也指挥张某聘为妇张后以女贫别娶女闻誓不嫁母欲改配女泣曰吾既弃于人何颜复事人乎愿守死父归复强之女乃书张氏子姓名置于怀自缢死　　翁天经妾荀氏按广东通志荀氏廉州人翁天经妾也未笄归翁事嫡甚谨嫡亡氏治家遇戚属有加礼翁死殡殓服除或求之氏剪发坚守誓从地下家人难之氏号泣哀毁数日而死　　马氏女
按广东通志马氏女泗州同知马尚絅女孙三岁许比邻林氏子昂絅死家浸落赀郎黎氏女奁甚厚林心利之阳以蜚语中马阴聘黎马女闻号泣声震街巷郡司马黄一中适视学闻之召集多士面质士唾林面而林刚愎自若女曰吾岂求嫁乎沐浴更衣缢于密室死之日吊者相望于道司马为建祠祀之　　梁氏女按广东通志梁氏女四会人年十八未嫁所聘婿以事系狱强暴彭浪甫强拉至家欲夺其节女引刀自刎死邑令郡守置甫于法直指题奏奉旨旌表建祠于龙华寺左　　林任重妻范氏
按广东通志范氏林任重妻年二十二夫亡守志孀居隆庆末叛兵陈禄逼城妇女被系几二百氏独奋骂不为所污遇害　　许撝谦妻陶氏
按广东通志陶氏军人许撝谦妻隆庆六年倭陷海口陶被获不辱死　　周氏二女
按广东通志周氏二女龙川屯军周应艮女也隆庆六年剧贼邹嘉儒破屯城男女就缚几尽艮长女年十八被执虑贼污散发厉骂贼大怒刃于市次女赖真年十六逃邻家度势难免解带缢于僻室三日获尸颈带犹系　　罗辛叔妻张氏
按广东通志张氏连平州人年十八适罗辛叔甫半载渠贼陈万出劫举家被掳贼欲污之不从先断其发次断其手指坚拒骂贼而死　　谭氏三女
按广东通志谭氏三女博罗人诸生光旦女也长已适人仲季皆待字戊辰龙门贼破沙上掳男妇待赎光旦曰女从若生不如死贼释其女明日贼复至旦挈家楼居长女恰归宁贼攻楼急度不免姊妹相率坠楼死贼先执光旦知其女死释之　　叶氏女
按广东通志叶氏女河源人年十七未嫁为贼所掳将妻之行至磨刀石陡绝之崖下有不测深渊行者皆下马女曰此吾死所矣奋身而下越旬日其父叶彦荣求尸出之面色如生名其石曰烈女石　　梁兆鹏妻冯氏
按广东通志冯氏梁兆鹏妻连平州人年十三归鹏翁早丧事姑惟谨夫疾笃旦夕亲汤药不倦夫亡氏以孤子幼女五人托伯氏梁远抚之不食而死　　戴邦玉妻郑氏按广东通志郑氏海阳人归大埔廪生戴邦玉食贫治女红以佐朝夕甚谨隆庆二年三月海寇林道干掠南郊郑时归宁将还舟发而寇舟奄至氏度不免遂负其婴儿投韩江而死　　陈某妻吴氏
按广东通志吴氏海丰人陈某妻夫早亡翁姑顽陋欲令再偶不从久恐不免遂缢死　　林彦翰妻李氏
女玉
爱附

按广东通志李氏吴川林彦翰妻隆庆二年贼各乡妇女被掠者数十人独李与女玉爱不从李极口骂贼贼杀于其家玉爱被系出市力拒不行亦刖其足而死有司表之　　黄佩妻谢氏
按广东通志谢氏黄佩妻和平人正德中贼张文昌掠乡聚谢被执不从将杀其女大骂并杀之时年十九　　陈良言妻罗氏
二
妾附

按广东通志罗氏职方司陈良言妻贵州石阡卫人良言携眷属寓长乐值乐城陷出札禅定寺贼劫之罗氏矢不受辱缢死妾徐氏俞氏亦相继自经幼女二姐四姐婢福妹俱从死乐人哀之合葬寺傍并言弟仆称九烈墓立祠祀之　　徐亚孙
按广东通志徐亚孙广丰人子明女也年二十三未嫁为海寇所获义不受辱骂贼贼怒遂支解　　徐嫩妹
按广东通志徐嫩妹和平人升之女也年十六遭张文昌之乱被执贼美其姿容欲纳之不从贼杀人以威之女延颈俟刀贼不忍杀多方诱之骂贼益厉遂遇害　　黄万金妻赖氏
按广东通志赖氏兴宁人黄万金妻夫亡氏年二十五守志不渝弘治末流贼其乡见赖逼之赖绐曰汝解刀即从汝遂夺其刀反斫贼贼大怒呼党类支解之　　罗嫡金
按广东通志罗嫡金兴宁人幼丧父母有丑行嫡金长而惭愤一日火其衣缢死事闻监司表其闾　　陶金娘按广东通志陶金娘年十六琼山舜卿女隆庆六年贼陷海口获女美其色欲污之唾贼大骂遇害　　朱自省妻方氏按广东通志方氏朱自省妻归善巽寮人年十六贼毛老虏使贼卒负以去方噬贼背齿肉俱脱贼怒脔之　　黎天注妻邢氏
按广东通志邢氏黎天注妻文昌人注兄天池负租钱府胥潘六符宗达摄之天池他往六符等见邢姿色执之去邢一子方在襁褓付天池妻韩氏与之诀曰此去母子无再见期晚至东坑村投宿解袗易烛明灯达旦六等不能近至宗达家置诸别室六果来犯邢大骂痛哭爪其胸流血六惧而去夜即缢死宗达移之山麓五日面色如生郑廷鹄记其事　　黄五姐
按广东通志黄五姐永安人黄君庸女也隆庆元年贼江汉破贵峰寨五姐年十六与父皆被执谓贼曰予必相从幸释父归养幼弟贼喜从之睨旁有刀遂自刎死弃其尸十日不变乡民廖子信哀而瘗于高车　　朱绍周妻郑氏
按广东通志郑氏电白人训导郑勉次女年十九归朱绍周旬日绍周往省中道溺死氏闻屡自缢母姑救解乃自设灵于房中日夜号泣曰君死易我死难何不速取我以共归地下一夕何间潜着嫁时衣将复自缢婢觉救之及扶榇归朝乌庄地多虎狼氏请往母不忍与俱氏痛哭相随母姑防之愈谨寻翁晋秩抵家曰待翁归少尽妇礼死有日也翁归吉服以谒次易丧服涕泗注地见者皆为感泣及绍周将葬忽自缢诏旌其门　　邓氏
按连州志邓氏邓家巷人不知其夫隆庆辛未大龙水贼寇州掳氏欲污之不从投水死　　二郑氏
按新安县志二郑氏南头崇镇里人一适平山方时登一适方时爵隆庆四年流贼剽掠二妇俱被执年俱二十二贼犯之二妇骂曰贼奴宁死不汝从也曳之行骂益厉遂俱杀之万历间有司表其门　　范德荣侧室陈氏
按电白县志陈氏参将范德荣次妻隆庆六年倭寇破城举家逃避陈独怀剃刀抱幼子藏夹墙中倭破墙逼之出即引刀自刎　　唐应星妻张氏
按灌阳县志张氏灌阳诸生唐应星妻贡士张鉴女隆庆五年古田猺贼肆张年二十一为贼所获厉骂不屈贼怒挥刀断其腰死至崇祯六年巡按毕佐周奏闻诏旌其闾　　樊氏女
按云南通志樊氏女父惟卿为新安所千户女八岁失怙恃兄以许聘临安庠生胡启启贫有疾弗克娶祖母欲另嫁女闻泣曰大义所定胡可更耶乃自缢家人解其尸犹抱胡生原聘物不置时年二十一隆庆三年巡按田应&#布政陈绍儒为文祭之旌其门　　包氏女按云南通志包氏女父遇景定远人未许聘值铁索箐寇掠执之女誓不受辱为贼所杀隆庆六年县令王廷爵表其墓　　周国祯妻张氏
按云南通志张氏周国祯妻定远人年二十祯逾垣蹶死张舐其血情极哀恸逾三旬自缢　　叶其瑞妻王氏
按明外史列女传王氏东莞叶其瑞妻其瑞贫操舟往来邻境一月一归妇纺绩易食万历二十四年岭南大饥民多鬻妻子其瑞将鬻妇博罗民家券成载其人俱来入门见氏羸甚问之不饘粥数日矣其瑞泣语之故且示之金妇笑而许之及舟发宝潭跃入潭中死两岸观者如堵皆谓水迅尸流无所底其瑞至从上流哭数声尸忽涌出去所投处已逆流数十步矣　　吴进学妻刘氏
杨
氏附

按明外史列女传吴进学妻刘氏进性妻杨氏俱博平人进学疫死既葬刘夜匍匐缢于墓所未几进性亦疫死杨一恸几绝姑议嫁之杨曰我何以不如姒遂沐浴自经　　方存业妻谭氏
按明外史列女传谭氏南海方存业妻生子三月而夫亡悲号欲殉母及姑交止之且讽改适氏垂涕曰吾久不乐生特念姑与儿耳哽咽流涕不止二人不敢复言及子七岁遣就塾师先令拜姑微示付托意窃自喜曰吾今可

　闺烈部列传二十四
　　明十九
　　周引昌妻王氏
按畿辅通志周引昌妻王氏大名府人年十九昌病亡氏不食七日而死万历间建坊旌表　　樊义妻张氏
按畿辅通志樊义妻张氏保定府人年二十余夫亡矢志守节率一子二女日采苹藻和糠&#以食万历甲辰岁大饥且死或劝鬻子女适人氏大哭曰所以受苦如此者正为樊氏一线耳今既不能又何生为悲泣三日投河死其女哀恸不食亦赴水死乡人收葬二尸　　郜和凤妻崔氏
按畿辅通志郜和凤妻崔氏大名府人少读书知大义事翁姑以孝闻生子三岁而凤亡氏矢以死从其母劝不听每哭辄呕血数升竟死万历中建坊旌表　　刘应征女按畿辅通志刘应征女顺德府人年十七许字李茂未嫁而茂亡女闻讣即自缢死万历间诏建坊旌表立祠祀之　　牛化蛟妻胡氏
按畿辅通志牛化蛟妻胡氏大名府人蛟亡氏年十九水浆不入口者六日自缢死万历时诏旌其门　　梁铨妻刘氏女
附

按畿辅通志梁铨妻刘氏保定人夫亡年二十七抚侄为嗣己丑贼乘墉氏闻变持十四岁女泣曰吾家世清白孀妇处子无苟活理令女先投井死乃阖户自经　　武女
按畿辅通志武女大名府人许字李括括家贫不能娶病亡女闻之欲往吊父母不许遂自缢万历间建坊旌表　　张羽妻孙氏
按畿辅通志张羽妻孙氏真定府人羽病笃氏悲痛欲死张嘱曰母老子幼若安得死羽亡氏年二十二抚孤养亲苦守十五年如一日及姑没祭葬如礼癸酉冬流寇之变氏恐不免投井死事闻建坊旌表　　赵时叙妻张氏按畿辅通志赵时叙妻张氏真定府人归叙三载叙亡氏年十八不食死　　陈氏女
按滦州志陈氏女许聘高士凤师克永平家人强字罗氏拥持以去女中夜题诗于壁以领巾自缢死诏与死义官同旌　　陈予启继室陈氏
按定兴县志陈予启继室陈氏丙子之变启被执氏年十九子方二周闭门抚孤日夜号泣焚祝以冀夫归越五载适有自东逃回者云予启不胜苦已死矣氏痛哭几绝乃唤前子托以孤曰我所以不死者冀尔父归耳今已矣幼弟以累尔遂不食数日而死　　李定荣妻陈氏按定兴县志李定荣妻陈氏丙子从姑避兵河内村坐井旁窖中姑语陈曰村故死地垣以外广原丰草可以几免陈曰固也万不免若何不如井之可终恃也遂决计无出一闻劈户声率子妇投井死　　宋引昌妻杜氏
按容城县志宋引昌妻杜氏夫亡氏哀痛不已死而复苏者数次嫂姑相劝不听绝饮食八日死远近闻之无不叹息泪下　　王希礼妻乔氏
按祁州志王希礼妻乔氏夫亡年十九无出矢不再嫁姑悯之欲为择配氏闻自缢死万历二十四年旌表　　刘瑶妻高氏
按祁州志刘瑶妻高氏致仕官高隆女流贼持刀入室见高美欲污之高厉声骂曰吾宦族女宁死不从贼怒剖孕腹而死事闻旌表立碑　　薛二姐
按束鹿县志薛二姐薛清女万历间许字同乡贾北安子七儿将嫁而七儿死北安复求为长男妇清许之女曰以叔妻嫁伯乱伦也不可自缢死　　薛妻梁氏
按安州志薛妻梁氏年二十一夫亡欲从死其姑曰汝方有身倘生男使汝夫有嗣是吾儿不死也梁悟后果生子不逾月而殇梁遂自缢　　杜瑛妻宋氏
按新安县志宋氏儒士杜瑛妻年二十四瑛亡氏绝食数日将投缳为家人所觉不果逾年仍自经死　　仇宪稷妻张氏按新安县志张氏生员仇宪稷妻夫以丧亲哀死氏数欲以身殉念两姑无依强视息每睹夫像辄痛哭不欲生长姑潜焚其像&#踊几绝泪尽血枯未及期年而没　　王光中妻杨氏
按河间县志王光中妻杨氏孝亲敬夫二十年如一日岁壬午瀛城兵陷泣语夫曰城破玉石俱焚妾先死以绝君念遂赴井死　　左绍苏妻冯氏
按河间县志左绍苏妻冯氏夫亡抚孤自守壬午之变先数日令幼子左运之乡独居城内城陷投井死　　王光辅妻樊氏按河间县志王光辅妻樊氏贞顺宜家克妇道夫亡抚诸孤教训有法岁壬午瀛城兵变与子弘基毓基敏基并殉城难　　李某妻尹氏
按河间县志尹氏李某妻少有姿容村豪郭世美窥之欲通情无便适暮春尹夫出世美潜夜入肆侮尹氏大呼世美惧而逃尹愤恚不胜诘旦乃持刀往趋世美家自刎而死事闻于官以世美坐抵事出万历十六年　　赵朴妻刘氏
按真定县志刘氏赵朴妻朴亡婶利其有逼再嫁氏自刎死县令吕一奏营墓葬之　　李纶妻胡氏
按真定县志李纶妻胡氏夫病笃将危誓与同死遂饮毒家人觉以救解未几复饮药死　　李廷实妻马氏
按真定县志马氏李廷实妻廷实以国子生听选没于京师马氏哀恸触壁碎其首而死　　某氏
按冀州志某氏癸未之变氏被驱入营兵欲污之问以姓氏终不答兵方就沐潜以菉豆一小囊奋力击兵兵昏仆地余兵十数辈争殴杀之事定诸生白于州守建贞烈祠祀焉　　张庚次女
按南宫县志进士张庚次女母冯氏早世育于祖母习内则女诫列女传诸书许字巨鹿杨鸿胪若柏长子之玉无何之玉亡女盛服扃户自缢家人排闼入救哭曰人各有志奈何阻我祖母及父曰儿未归杨何以死女曰未嫁不当殉不食禄者不当死君难耶父母许奔丧遂至玉墓衰服号哭闻者无不凄惋乃易妇冠归杨日惟饭蔬食一盂仅延喘息服除绝粒而死万历三十五年学使题请建坊立祠东门外　　裴尚俭继妻张氏按枣强县志张氏生员裴尚俭继妻夫妇相敬如宾夫死氏尚少寻亦自经　　张应麒妻魏氏
按柏乡县志魏氏太学生大用女年十四归同邑张应麒麒父方宰临淄麒有呕血疾养于家氏奉汤药寒暑不懈逾年疾革嘱氏曰我死汝即嫁氏大恸张亡毁容号泣不食数自缢以防严不果死羸瘠无人形舅姑自东省入觐归视妇惊谕曰新妇为吾儿守节足矣何自苦如此妇俯泣不应觐毕将携之任妇辞曰妇宜朝夕侍舅姑第死者未葬棺栖堂除愿毕相守之义因泣下沾襟遂守夫柩居饮食渐废岁时奠献呕血数升以丙申十一月死年十有八邑大夫雷某叹息上其事于台使者檄下旌之　　赵归璧妻陈氏
按隆平县志陈氏庠生赵归璧妻夫亡号哭不食母劝之食不听次夜自缢死有司旌其门　　朱之翰妻孙氏
按隆平县志孙氏朱之翰妻翰亡孙年十八哀毁骨立不食而死　　张士杰妻李氏
按隆平县志李氏张士杰妻少府李嘉猷女也夫亡年十六生遗腹女无何姑又亡李哀毁不食三日而死　　赵一桂妻王氏
按隆平县志王氏太医院吏目赵一桂妻夫亡遗子灿尚幼王年二十灿亦死王哀毁几绝求夫幼侄煜为嗣煜长王自尽　　刘六指妻马氏
按宁晋县志马氏乡民刘六指妻性贞淑言笑不苟年十七归刘虽农家有眉案风刘甚敬之秋月归省母遇屠儿李雄马四于途直犯之氏大骂不屈被杀于田间禾内其家不知也田主见尸而报焉遂闻于县令何廷魁魁性严毅执法不私是夜告庙诘晨策马至死所验毕次入六指家六指战栗无措公疑之见壁上镰刀微带血痕以为夫杀其妻实向以割鸡者也逮县拷讯乡约刘升素刚直抗言代辩曰刘某夫妇和睦通乡举知愿无冤平民公弗怿斥为欺六指不胜刑遂诬服竟系狱死越岁余李雄马四酗饮市中酒酣相搏互讦不休见者缚赴县庭陈状令疑以为醉也置之癸丑令迁枢部郎语人曰吾为令事事皆可自信独马氏一案实为吾终身悔后宁晋邑令修葺县志与庠生孙芝发夜梦人自言何姓名廷魁有烈妇宜载昼以告同列闻者异之　　陈国增妻张氏
按续深州志陈国增妻张氏及笄适国增增农家子父蚤丧张躬操井臼事姑以余力纺绩治生夫妇甚相得阅四载生男女各一国增以勤苦致疾将革呼张前语曰我素贫窘今死衰年老母尔宁能拮据以养宜善事后人张泣曰君第保重无虑妾次日国增亡张抚尸哀痛无复生状姑察其意颇防之越三日鸡鸣时国增将殓谓姑曰妇惫甚姑暂护此儿将稍息姑以为然张出缢于尸旁遂合葬年二十有二　　赵之垣妻杜氏按沙河县志杜氏赵之垣妻垣得疯证十数年不愈杜奉事唯勤及垣亡氏悲恸欲死誓不再嫁媒氏探之氏愤骂食杏仁而死万历四十年奉旨建坊旌表　　尼政行妻马氏按巨鹿县志马氏廪膳生尼政行妻夙闲内则克修妇道行寝疾氏躬亲汤药行饮则饮行食则食及亡即雉经死事闻题请建坊旌表　　陈治安妻张氏
按唐山县志陈治安妻张氏夫得奇疾张日侍汤药形容俱悴因谓夫曰有如君不起吾必从君夫不许及夫亡遂自缢　　王氏女
按永平县志王氏女年十一与姊同事女红姊年渐长调笑不饬女厉色禁止姊不听恚曰我在终为尔累遂自投井死逾数日家人觅得其尸不知何故后其姊自言人方知之　　李希颜妻王氏
按永平县志王氏李希颜妻年十七适希颜越岁余希颜亡氏泣三日不食缢死柩前　　王广妻武氏
按永平县志武氏王广妻年十九生一子广病瘵死武誓不独生家人防之氏伺间缢死柩旁时万历十五年　　宋应试妻刘氏
按广平县志刘氏廪生宋应试妻遇乱避伯氏楼中寇攻楼急氏曰无为累伯氏潜与诸妇缒而下负幼子逃寇追之将及氏曰若吾子有托当以一死救众人众挟其子行氏乃回首迎抵贼大骂相持久之被杀众得脱　　李岳妻卢氏
按滑县志卢氏李岳妻归岳方九月岳疾革卢即誓以死从岳曰汝少无子当嫁卢氏佯许未几自缢岳亦寻亡遂合葬　　刘良臣妻王氏
按滑县志王氏生员刘良臣妻夫亡王年二十欲死父母防之一年卒缢死　　王尚义妻白氏
按滑县志白氏王尚义妻尚义为房倒压死氏随自缢　　赵九&#妻李氏
徐
氏附

按开封府志李氏诸生赵九&#妻九&#得胃病六日不食李氏亦六日不食潜以红绢作己衣及&#没殓毕即入室理发整容着前衣拜辞翁姑自缢而死万历十六年十一月十三日也前六月九&#从弟从朴病亡妻徐氏痛哭呕血越二日密携绢带潜至夫柩前自缢母觉而救之时已三日不食至次日绐母姑曰吾不死矣愿侍姑终身因少饮米汁皆信以为然忽潜诣柩前缢死及是同树坊表焉　　刘自立妻许氏
</div>
    <div class="pagination">
<a href="闺媛典闺烈部_page26.html">上一页</a><span>...</span><a href="闺媛典闺烈部_page22.html">22</a><a href="闺媛典闺烈部_page23.html">23</a><a href="闺媛典闺烈部_page24.html">24</a><a href="闺媛典闺烈部_page25.html">25</a><a href="闺媛典闺烈部_page26.html">26</a><span class="current-page">27</span><a href="闺媛典闺烈部_page28.html">28</a><a href="闺媛典闺烈部_page29.html">29</a><a href="闺媛典闺烈部_page30.html">30</a><a href="闺媛典闺烈部_page31.html">31</a><a href="闺媛典闺烈部_page32.html">32</a><span>...</span><a href="闺媛典闺烈部_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
