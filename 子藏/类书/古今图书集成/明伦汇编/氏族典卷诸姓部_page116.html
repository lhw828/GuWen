<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 116 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 116 页/共 899 页</h1>
    <div class="content">按安庆府志应宾字尚之方伯一介之四子也少&#异博览群书登万历丙戌进士选庶常授翰林编修数年以目眚告归居乡四十载惟闭户著述深于性命之旨天启中同里左光斗方大镇交章以理学荐特召病不克赴加左春坊疏论时政上嘉之门人称为宗一先生　　吴鸿功
按莱芜县志鸿功字文勋号凤岐中万历戊子解元己丑进士选翰林庶吉士历任山西提学参政　　吴从诚按潜江县志从诚字形庵才高性朴有古君子风万历戊子登贤书筮仕陕庠旋聘川闱所得悉知名士司刑理鹾异绩着闻不次擢参藩解组后杜门泊如痛禄养未及乃镌石人以象己长跪墓门致有紫荆冬华之瑞　　吴宝秀
吴
一元

按明外史吴宝秀传宝秀字汝珍浙江平阳人万历十七年进士授大理评事历寺副寺正二十六年出为南康知府湖口税监李道横甚宝秀不与通会漕舟南还道欲榷其货遣爪牙持牒捕漕卒宝秀拒不发道大怒飞章劾宝秀及星子知县吴一元青山巡检程资阻挠税务诏俱逮治宝秀妻陈氏恸哭请偕行宝秀不可自经死宝秀至京下诏狱大学士赵志皋疏救星子民陈英者约儒士走京师伏阙讼冤于是抚按及南北诸臣论救者疏十余上帝皆不省一日司礼田义汇诸疏进帝命移狱刑部皇太后亦闻陈氏之死为帝言至九月并释为民归家逾年卒天启中赠太仆少卿赐录一子　　吴仁度
按明外史吴悌传悌子仁度字继&#万历十七年进士授中书舍人三王并封议起抗疏争之久之擢吏部主事历考功郎中赵邦清被劾疑同官邓光祚等嗾言路愤激力辨章下考功仁度欲稍宽邦清罚给事中梁有年遂劾仁度党比时光祚引疾去而仁度代为文选御史康丕扬复劾仁度倾光祚而代之诏改调之南京补南京刑部郎中擢太仆少卿进右佥都御史巡抚山西砥廉隅务慈爱居四年以疾归熹宗初起大理卿进兵部右侍郎复称疾去再起工部左侍郎天启五年魏忠贤以仁度与赵南星杨涟等善勒令致仕寻卒　　吴炯
按明外史顾宪成传吴炯字晋明松江华亭人万历十七年成进士授杭州推官入为兵部主事乞假归恬静端介不骛荣利家居十二年始起故官久之进光禄丞天启中累迁南京太仆卿魏忠贤私人石三畏追论炯党庇宪成落职闲住崇祯初复官　　吴道南
按江西通志道南字会甫崇仁人万历己丑进士廷对第二人授编修知经筵日讲晋礼部侍郎拒朝鲜火药之请却吐鲁番贡玉其务持大体如此外艰归哀毁骨立禫除即家起为东阁大学士请告疏凡二十上会母丧乃得请赠少保谥文恪　　吴弘济
按明外史安希范传万历二十一年行人高攀龙以赵用贤去国疏争之与郑材杨应宿相讦谪揭阳典史吴弘济复争亦被黜弘济字春阳秀水人希范同年进士由蒲圻知县擢御史三王并封诏下偕同官抗疏争既而以论应宿攀龙事斥为民未几卒熹宗时赠光禄少卿　　吴默
按吴江县志默字因之壬午举于乡壬辰会试第一授兵部主事以艰归己亥补礼部迁尚宝司丞进少卿旧制玺卿班在词林前已渐失其故默建议复之词臣或以为非默贻书往复卒不屈因目为吴铁汉未几谢病归改通政司参议历左通政进太仆寺卿默立朝最浅迁除皆不赴职时论高之崇祯中卒　　吴用先按安庆府志用先字体中桐城人万历壬辰进士令临川均赋便民民怀其德以卓政征为户部主事旋改职方典闽闱称得士历仪曹迁浙臬为政平恕任德黜刑历浙左右藩擢都御史抚蜀时播酋乱用先戮力剿抚数月荡平寻因病乞骸予告家居八年起银台晋少司空改枢贰总督蓟辽会珰祸起致政归卒于家　　吴宗尧
按明外史吴宗尧传宗尧字仁叔歙县人万历二十三年进士授益都知县性强项中官陈增以开矿日征千人凿山多捶死又诬富民盗矿三日捕系五百人宗尧不忍二十六年九月尽发增不法事列状奏闻帝得疏意动持不下会给事中包见捷极论增罪请撤还同官郝敬复请治增罪帝乃不悦责宗尧狂逞要名已而山东巡抚尹应元劾增背旨虐民二十罪帝遂发怒削宗尧籍敬复抗疏谏帝益怒增遂劾宗尧阻挠矿务逮下诏狱拷讯系经年礼部郎鲍应鳌言于沈一贯一贯揭入即释为民未几卒天启时赠光禄少卿赐录一子　　吴广
按明外史陈璘传吴广广东人以武生从军累着战功历广东游击将军福建南路参将坐事罢归会岑溪猺反从总兵童元镇讨之论功复故官万历二十五年以副总兵御倭朝鲜甫班师时征播州擢广总兵官击破之遂以本官镇四川逾年卒赠都督同知世荫千户　　吴梁
按松江府志梁字伯材华亭人举顺天丁酉乡荐选邵武司理值岛寇踞建阳光泽间梁受檄提兵破走之论功赐金绮擢刑部郎出守广西中道乞休卒年八十有七　　吴允中
按曹州志允中字百含号见陶母阎太孺人梦星坠于怀而生万历戊戌进士初授永城令未任丁继母艰补商丘县以父艰归再起授杞县举卓异授监察御史屡上封事不避权要&#按宣大兼视学政复命巡视南城兼管厂库筭减慈圣寿宫冗费万计工竣特赐银币以病致政归白莲妖起严城守倾橐饷戎卒乱平补关西宪副寻擢南京光禄寺少卿未几卒　　吴暐按莱芜县志暐字中阳号瞻城万历戊戌进士初任归德司李毅直不阿触直指怒被劾格于部议调镇江理直道事上多所平反转户部郎管密云粮储移河道守道转湖广按察副使寻调肃州兵备副使三年升靖远兵粮道陕西参政丁内艰回籍起补山西副使又晋大同分巡道时大珰陈贵气焰张甚暐抗直不少屈遂为所中解绶归　　吴闻诗
按济南府志闻诗号养斋历城人万历戊戌进士性磊落不羁令天长饮酒赋诗能办吏事　　吴文企
按景陵县志文企字幼如万历戊戌进士初授南户部主事榷武林北新关减杂税出守宁波郡抗法不私丁艰补湖州守迁饶南副使不赴台章交荐奉命兵备署关西守苑马司两印凡平凉固原间兵饷皆有纪律未几调宁夏兵粮兼督学政忽梦幢幡鼓吹来迎遂整衣冠端坐而逝　　吴元
按武进县志元字又于万历戊戌进士自疏改授湖州府教授历任湖广布政性刚介党局纷纭元卓立不倚所著有率道人集　　吴从众
按淮安府志从众清河庠生万历二十九年九月十三日夜火发母潘氏老病熟寝从众冒烟负出焰中次日母子继亡母尚有完躯而子身则糜烂矣具题旌表　　吴宗达
按武进县志宗达字上于万历辛丑中会试甲辰廷对第三人授翰林院编修历官礼部右侍郎以母丧归丁卯起吏部右侍郎晋东阁大学士上注念边备分遣中官监视宗达草疏争之反复执奏婉而甚力乞休不数月遂不起谥文端　　吴亮嗣
按广济县志亮嗣字明仲万历甲辰进士知南充县六载奏最选授兵科给事中受事五月疏上者四得报者三侍御魏云中疏击徐兆魁史继偕黄克缵董其昌张涛周应秋等亮嗣反复争辩直声大着熊廷弼之被勘也亮嗣疏救之值张差持梃阑入禁地疏请申饬禁卫巡视皇城戊午巡视京营请饬京营武备又条上战守六策天启初转太常少卿三年制授中宪大夫时有修&#于亮嗣者嗾言官论之遂归　　吴嘉谟按汉阳府志嘉谟字绩可汉阳人万历丁未进士授知新建以卓异召为户部主事或欲调之铨曹嘉谟谢曰吾度支未有成劳而谬司人伦天镜乎遂由郎中出为扬州知府初至以文谒城隍之神自誓廉正人莫敢干未久入觐道卒　　吴淳夫
按明外史崔呈秀传吴淳夫晋江人万历三十八年进士授余姚县知县天启初历官陜西佥事以京察罢五年夤缘起武库郎中谪职方由呈秀进为魏忠贤义子六年冬擢太仆少卿视职方事旋擢太仆卿右副都御史工部添注右侍郎明年冒宁锦功擢右都御史视工部侍郎事甫数日叙三殿功擢工部尚书加太子太傅　　吴之甲
弟
之仁

按江西通志之甲字元秉临川人万历庚戌进士督浙江学政淹雅好奇拔俊选士文风自是一变卒于官弟之仁癸丑进士为御史有声终湖广布政　　吴廷云按长汀县志廷云万历庚戌进士令山阴以刚介夫当路旨调永新历南国子助教寻擢户曹出守琼州秩满迁成龙兵备寻改高肇以珰焰告归　　吴可敷
按汉阳府志可敷字肩五号广乘中万历壬子乡试除江西瑞金令治邑有能声二载以母忧归三年苫块哀毁成疾年五十有九卒所著有诗集藏于家　　吴兆元按兴化府志兆元字公策万历癸丑进士授确山令秩满行取选刑部河南司主事改工部都水迁屯田员外郎再迁营膳郎中出知韶州府政平讼简与民休息怀宗初迁江西参政备兵湖西己巳冬赍捧入贺至山东都城告警众皆逗遛不肯进兆元叱驭益疾庚午迁江西按察使备兵南&#升广东右布政使未几改广西兼视鹾政乙亥迁云南左布政使己卯冬入觐升右副都御史巡抚云南甲申李自成陷阙兆元闻变恸哭亟统兵至金陵佐复仇及闽中道阻兆元痛故社已屋谊与国俱存亡展转滇南矢躬尽瘁卒于官　　吴甡
按明外史蒋德璟传吴甡字鹿友扬州兴化人万历四十一年进士历知邵武晋江潍县天启二年征授御史数与魏忠贤忤七年因年例推举削其籍崇祯初起故官出按河南命赈延绥饥因谕散贼党即命按陜西迁大理寺丞七年九月召对称旨超擢右佥都御史巡抚山西在晋四年军民戴若慈母谢病归十一年二月起兵部左侍郎其冬尚书杨嗣昌言边关戒严甡久不至帝怒落职闲住十三年冬起故官明年命协理戎政十五年擢礼部尚书兼东阁大学士十六年三月帝以襄阳荆州承天连陷召甡督湖广师甡畏贼势迟回不肯行帝怒遣戍金齿行次南康闻都城变未几福王立于南京赦还复故秩国变后久之卒于家　　吴极
按汉阳府志极字元无号十华万历丙辰进士就南武学教授历南国子监助教户部江西司主事员外扬州知府未任调广南知府请辞归里所著有吴氏易学圣学统宗朱学裁益石经大学疏旨　　吴涣
按吴江县志涣字文叔刑部尚书洪曾孙也万历丙辰进士选海宁知县调仁和丁母忧起补任内黄举卓异行取入都会阉党曹钦程诬劾周宗建以焕同乡且代令仁和疑有私降三级怀宗立起为四川道监察御史上疏论太监崔文升及曹钦程等又言劾死诸臣如杨涟周宗建周顺昌等宜夺诸奸恩荫以旌忠直诏毁三朝要典词臣孙之獬固争涣上章驳正之前后言皆施行时以灾异求直言涣上言三大要曰击奸宜断进贤宜先择相宜慎寻巡按陕西陈安民弭盗八款复命督军饷疏请白粮分载漕艘免民运之苦病请假归转湖广参政以病不赴卒　　吴应鹏按通城县志应鹏字图南号胎簪中丙辰己未会副授浙江温州府司李郡苦海氛随详平海十事商人苦盐税应鹏详盐法十约海氛刘香老蹂践台宁突入温州应鹏戮力斩馘郡邑赖安挂冠归杜门吟&#崇祯中剿张李起应鹏出山应鹏曰知足不辱吾老不能用力辞应鹏善词赋字画着有补朱易义　　吴子骐按明外史吴子骐传子骐字九逵贵阳人万历中举于乡为兴宁知县天启时安邦彦反围贵阳子骐以母在城内仓皇弃官归崇祯十年蛮贼阿乌谜叛陷大方城逐守将总督朱燮元属子骐诣六广走书召诸目晓以利害果相率乞降燮元上其功优旨奖赏后张献忠死其余寇突至贵阳子骐偕里人刘管杨元瀛等率乡兵扼贼败之贼来益众战败被执俱不屈死　　吴炳
按明外史瞿式耜传吴炳宜兴人万历末进士授蒲圻知县崇祯中历官江西提学副使江西地尽失流寓广东永明王擢为兵部右侍郎从至桂林令以本官兼东阁大学士又从至武冈兵至王奔靖州令炳扈王太子走被执送衡州炳不食自尽于湘山寺　　吴阿衡按河南通志阿衡裕州人万历己未进士巡按浙江大振纪纲贪吏敛迹历官兵部侍郎蓟辽总督以失墙子路殉难死　　吴裕中
按江夏县志裕中字磊石号敬庵万历己未进士授广东顺德知县贤能有声擢江西道御史巡视皇城次辅丁绍轼内党客魏举朝侧目裕中午夜焚香告天请以死继伸纸具疏&#未数行风旋灭烛者三奏上阁票拟已有旨姑不究丁辅嗾崔魏矫旨削夺廷杖一百血如注肉成糜骨节碎折犹闻诵天子圣明不绝口未几气绝戊辰追恤死谏诸臣赠太仆寺卿荫一子入监读书赐祭葬　　吴继武
按山西通志继武稷山人万历己未武进士崇祯十四年官陕西榆林都司十六年冬同道臣都任乡绅尤世禄等誓以死守凡七日城陷巷战而死　　吴国佐
按明外史陈璘传吴国佐洪州司特洞寨苗也始祖曰&#儿洪武时乱沅靖间诛死其后裔大荣居贵州亦以叛诛国佐其从子也桀黠无赖尝游江淮通汉语略知文义大荣死国佐收其妾黎平府持之急国佐素往来诸苗洞习其酋酋彭举尚马等咸推服之遂反自称天皇上将偏沅巡抚江铎命璘攻破特洞焚之国佐逃天浦　　吴旗
按河南通志旗彰德卫指挥使沉雄有胆略万历间湖南洞蛮作乱督抚荐旗往剿旗恩威并布蛮皆畏服升参将　　吴三益
按江西通志三益号受元萍乡人万历进士授大理评事升右寺正出守邵武寻改徽州所至以敏练着声子应庭中书舍人孙兆麟贡士　　吴叔度
按安庆府志叔度字勿铭桐城人万历间进士为工部主事榷杭州关寻守黄州盗起黄梅单骑往谕即散性&#阔不委曲徇人意一同年生不得志于叔度者阴构之当事左迁光州守以治行着声再入为工部以疾卒　　吴文梓
按池州府志文梓青阳人进士选太常博士历官兵科都给事中时倭寇交讧捷闻钦赏着推京堂用后以建言忤旨降崇善典史天启间赠太常少卿　　吴应琦按安庆府志应琦字景韩桐城人万历间进士擢监察御史巡抚云南寻补浙江道按顺永保河诸珰相戒勿犯累官至南京大理卿寻致仕归　　吴善谦
按安庆府志善谦字伯亨桐城人万历间举人初任台州推官崇祯初以卓异擢监察御史致仕归卒　　吴一骥按太平府志一骥字纯所万历登贤书试春官屡因五策切直致为主司所抑秉铎广德州大中丞李景渠一见推为道学宗主累迁湖州府同知寻擢户部监淮安关致政年八十卒于家　　吴崇教
按常德府志崇教常德卫人以孝友着闻戊子举于乡任广西容县县多毒艹每以小隙辄服艹伤命崇教赴任戒以因艹致伤者俱反坐又捐俸每两约纳毒艹有根者若干朔望日焚之不逾年毒艹绝全活甚众　　吴孟明
按明外史吴兑传兑孙孟明袭锦衣千户佐许显纯理北司刑天启初谳中书汪文言颇为之左右显纯怒诬孟明藏匿&#命削籍归崇祯初起故官累迁都督同知掌卫事温体仁劾郑鄤杖母下诏狱孟明引其乡人为证言鄤母误奉乩仙受责忏罪至中书许曦讦鄤内乱非取左证无以服鄤心请追治质验帝怒革孟明任孟明居官贪以附东林颇得时誉　　吴希稷按连城县志希稷字坦然奇勋弟也天启辛酉武&#与兄同登武举力能举鼎初授钦依把总升北京行都司己巳汇选将材升参将委守大同关五里七营火器入援京师督战芦沟桥死之　　吴天俊
按连城县志天俊生员六世不分赀产家推天俊管理之衣食必均兄弟友爱翕如也　　吴麟征
按明外史吴麟征传麟征字圣生海盐人天启二年进士除建昌府推官捕剧盗擒豪猾治声日闻父忧归补兴化府廉公有威僚属莫敢以私进崇祯五年擢吏科给事中乞假葬父久之还朝迁刑科左给事中丁继母忧服阕起吏科都给事中擢太常少卿未几贼薄京师麟征守西直门贼诈为勤王兵请入中官欲纳之麟征不可募死士缒城袭击多所斩获明日城陷麟征欲还邸已为贼所据乃入道旁祠时给事中高翔汉受贼显职来说麟征降麟征怒叱之去自经死福王时赠兵部右侍郎谥忠节　　吴执御
按明外史吴执御传执御字朗公黄岩人天启二年进士除济南推官德州建魏忠贤祠独不赴崇祯三年征授刑科给事中明年正月以帝视朝稍简上疏切谏帝摘其中凭臆随声语切责之帝以久旱求言执御应诏语极剀切执御初行取入都周延儒招之不赴后竟劾延儒其学以立诚为本立朝更着风节久之卒　　吴振缨
按明诗选小传振缨字长组归安人天启壬戌进士授中书舍人选广东道御史有颠石斋诗集　　吴应元
按郧西县志应元慷慨有国士风为巴县尉廉敏有声天启三年奢囚乱得应元欲授以职应元大骂曰贼奴吾岂为尔官耶把刀自刎事闻奉旨入四川名宦本县乡贤复建忠烈祠以祀之　　吴南灦
按武进县志南灦字幼梁天启乙丑进士令上杭值流寇披猖亲冒矢石计歼之抚臣疏其功于朝调闽县以省会海讧猖獗甚南灦剿抚兼施擒其渠魁海氛乃息擢吏科给事中有议三朝典要实录传信诸疏奏除江南漕粮皆卓然有功于时卒于官赠太常寺卿　　吴嵒
按汉阳府志嵒字自玉号禹石以子贵封通议大夫刑部右侍郎嵒为人光昌俊伟通经史善谭论孝友之性本于天植天启乙丑春火延庐舍时亲柩在殡炎烟绕户嵒抱棺号恸誓以身殉天猝反风火为少却行者哀之争相舁榇以出弟山中殒遗二幼孤嵒抚育之与己子同见者不知其为茕茕藐孤也　　吴孔嘉按明诗选小传孔嘉字元会天启乙丑赐进士第三授翰林院编修削籍有清晖馆集　　吴有涯
按明诗选小传有涯字茂申吴江人天启丁卯举人崇祯中署金坛教谕迁平阳知县　　吴怀贤
按明诗选小传怀贤字翊明休宁人官中书舍人及珰祸赠工部主事　　吴锺峦
按武进县志锺峦字峦始祖肇洪武间以征辟官御史从建文出亡锺峦自幼以文行着江阴李应升撄珰祸被逮过郡交游闭户不敢通锺峦独迎馆之以季子订姻年五十七始序贡御擢第一选光州学正癸酉中河南乡试甲戌成进士令长兴分较浙闱以不善事上官被谪例补绍兴府幕移桂林府推官鼎革之际设坐孔子庙左庑积薪围之纵火自焚死　　吴之&#按黄陂县志之&#号北阳笃志好学初授霍山令政简刑清不事文网行取侍御按蜀风采尤着探知畲酋欲动疏其情形与督抚密谋御变及畲酋叛郡邑多赖以全升大理左少卿抗疏论魏忠贤罢归崇祯初旨下起用卒赠中宪大夫　　吴凯
按长山县志凯字献明号旋公邑庠生以孝友称天启中宦寺慕凯文名及锺王书法遣使赍币聘之辞不就复饵以科名凯正色叱之宦寺大沮邑人高其节　　吴甘来
兄
泰来

按明外史吴甘来传甘来字和受江西新昌人父之才西安府同知甘来与兄泰来同举乡试崇祯改元甘来成进士授中书舍人后三年泰来亦成进士授南京太常博士五年甘来擢刑科给事中抗直敢言忧归服阕起吏科进兵科右给事中乞假归十五年起历户科都给事中列上练兵足饷十事又陈开矿之害时封疆大吏多假护藩名弃封守移善地致列城崩溃甘来极论其弊遘疾请告会帝命编修陈名夏掌户科甘来喜得代不数日贼薄都城时泰来已官礼部员外郎甘来属归事母而己誓必死明日城陷正衣冠北向拜投缳死福王时赠太常卿谥忠节　　吴奇勋按连城县志奇勋号对廷表席里席湖营人武&#中式授京营把总己巳授兵巡道中军守备崇祯四年山寇窃发奉宪令同上杭知县陈正中会剿于永平寨陈令被围奇勋独冲贼阵往复救出陈令奇勋仍率步兵奋杀死之　　吴羽文
按明外史邹维琏传维琏江西新昌人为官素清严赵南星知其贤调为稽勋司郎中时言路横恣凡用吏部郎必咨其同乡居言路者给事中傅櫆陈良训章允儒以南星不先咨己大怒及维琏调考功櫆等益怒交章力攻又以江西有吴羽文例不当用两人迫羽文去至崇祯六年始复出历考功文选郎中数与温体仁抵牾贼毁皇陵有诏肆赦体仁令刑部尚书冯英以逆案入诏内羽文执止之而议起钱龙锡李邦华等侦事者诬羽文纳二人赇下狱羽文用高凤翔为大名知府凤翔故尝坐小事言者复谓其徇私坐谪戍侍郎吴甡等交荐复官未赴卒羽文字长卿南昌人万历四十一年进士　　吴元伯
按江夏县志元伯字开吴癸酉举于乡庚辰下第怀宗特恩八月重试赐进士授祠部司务迁铨部历枢部武选员外郎升山东沂州参议涂次遭甲申之变即挂冠归里卧病不出　　吴普昭
按安庆府志普昭字克明桐城诸生崇祯丁丑以贼逼率乡民格&#十余日寻被害妻孙氏痛夫难哭泣三月而死其四子光璘殉之妇李氏亦不食而死五子光耀妻许氏为贼迫义不受辱死人谓一门五义　　吴嘉祯按江宁府志嘉祯字源长先世吴人父宗周贾于浦子口因家焉嘉祯性笃孝母病剧刲股和药而母愈登崇祯丁丑进士授户部管通州仓奉旨纪录升闽泉州参议会迁粤西以病请归囊橐萧然年五十七　　吴应箕按明外史吴应箕传应箕字次尾贵池人善今古文意气横厉阮大铖以附珰削籍侨居南京联络南北附珰失职诸人劫持当道崇祯九年京师有警应箕等公揭讨之十五年以乡试副榜贡入京后大铖得志谋杀周鏕应箕独入狱护视大铖闻急遣骑捕之应箕夜亡去南都不守起兵应金声败走山中被获慷慨就死　　吴伯裔
按河南通志伯裔商丘人崇祯丙子举人壬午流贼陷城伯裔及弟伯引俱殉难　　吴从义
按浙江通志从义字岁清山阴人崇祯庚辰进士授陕西长安令会闯贼压境从义佩刀擐甲昼夜巡守适内亲送继室胡氏至誓不成婚城陷绾印于肘投井而死　　吴光祚
按陕西通志光祚宁夏人以贡士任合淝县丞崇祯十三年归至庆阳府值贼攻城急率众守城矢石伤贼甚多城陷勒降不屈死之　　吴用极
按山西通志用极字心铭清源人垂龆时即以圣贤自期孝友笃至父戴先丁酉举人任元氏知县用极随任邸问业于高邑赵冢宰冢宰甚器重之复随任徽州州故多矿贼数年未平用极出奇策于父擒其渠魁一方安堵年十九捷戊午乡试礼记第一时有边警慨然曰吾辈得绾半绶不为国呕血不休也居乡恭谨谦和接人以诚至人有一艺一善极力扬励不令掩抑邑中士子问字接踵崇祯间流贼猖獗用极居南关率众为固圉计日夕经营保守年余后中夜贼至用极仗剑登陴鼓励群众以身先之力战死　　吴统持按浙江通志统持字巨手秀水人御史弘济孙少有异质弱冠饩于庠名震郡国崇祯中与妻项偕隐鸳湖焚香读易饘粥不继尝卖卜于四方遍历齐鲁燕赵之墟或称胥山樵子所著有典林明月楼集项名佩淑且才所著有藕花楼集　　吴国琦
按安庆府志国琦字公良桐城人崇祯间进士授浙江兰溪久之擢漳州司李政宽刑简升兵部主事国琦博洽能文深于经术晚年尤精诗律所著有水香阁集等书　　吴汝宗
按宁洋县志汝宗字得之别号唯斋为人温厚严重动必以正崇祯间以明经第一授山东东阿知县有治声岁值饥荒极力蠲赈民赖以生后入觐适李闯陷都义不受辱遂捐驱以殉　　吴锺干
按黄冈县志锺干字健之生&#异十五淹贯经史崇祯间寇陷团风焚其手录并著作百余卷遂决志不求仕进隐居邾城龙丘之间　　吴成器
按明外史任环传休宁吴成器由小吏为会稽典史倭三百余人流劫至会稽成器引军遮击尽殪之擢浙江布政司经历旋丁家艰总督奏留练兵起复擢绍兴府通判寻论功进秩二级成器慷慨能任事与贼大小数十战皆捷以限资格不获显擢后改武秩焉　　吴邦辅
按明外史吴兑传兑孙孟明孟明子邦辅袭职理北司刑崇祯末给事中姜采行人司副熊开元以言事系狱帝欲置之死邦辅故缓其狱帝怒稍解二人由是获免　　吴翥南
按高淳县志翥南隐士轮元孙幼业儒有文名明崇祯末随父宗勋避乱太平湖阳会贼入门斫父胸翥南从楼上望见急下救曰有我在愿以身代贼遂刃其颈父得免瘗于土一月后改葬面如生血犹赤妻孙氏誓死守四次刲股救姑宗勋上其事于县批曰孝以殉父节以殉夫萃斯一门纲常万古　　吴裔通
按莱芜县志裔通观察少子兄裔皋被兵所胁匍匐救曰吾自有金兵释裔皋笑曰无金也见兄被迫故诳言耳遂遇害　　吴初蟾
按武进县志初蟾字镜甫性孝友常从馆舍归怀修脯路见有丧不能具棺者尽与之明末病废合门逻者至见初蟾峨冠广袖握拳啮齿詈不绝口竟被害　　吴洧源按武进县志洧源字省耕新塘乡人生七月而孤事母孝谨甲申湖寇猖獗洧源挺身倡义会同耆老勤修守望立保甲救援遇贼于长岭厉声指骂遂死难　　吴福之按武进县志福之桂林府推官锺峦子崇祯末父自焚死于孔子庙福之亦投太湖死　　吴国宾
按畿辅通志国宾医官清苑人明末城破死之　　吴栻按畿辅通志栻清苑生员明末城破死之
　　吴梦旸
按安庆府志梦旸太湖庠生崇祯丁丑为流贼所执不屈死之　　吴遵周
按明外史吴成传成子忠忠子英英子玺玺从弟琮琮四传至元孙遵周崇祯末京师陷被杀　　吴静明
按河南通志静明西平庠生骂贼死义
　　吴德坚
按安庆府志德坚字尔玉桐城诸生通经史敦孝义素履端方每事必以古人为法孀母姚氏明末寇乱骂贼死德坚终身思慕不忘或语及辄悲悼涕泗废寝食者弥日所著有逸溪集传世　　吴以敏
按延平府志以敏将乐人郡庠生父客死于粤入粤负骸归葬母羸病不起数十年衣不解带郭贼陷城被执骂不绝口遇害邑人悼之　　吴愉
按善化县志愉崇祯末年岁荐乙酉闯逆犯浏愉从军参谋战官渡兵溃被杀　　吴宿
按兴国州志宿号连山尊贤坊人丙戌冬土贼犯城以大义往责渠魁遂遇害至死骂不绝口　　吴贞
按兴国州志贞号五台有膂力甲申议剿茅坪寨贼贞初非戎行以勇敢任乡兵先锋抵贼巢大战贼阻险众溃遂没贼阵　　吴得
按贵州通志洞蛮攻城得出击力战死
　　吴世叶
按池州府志世叶青阳人父大楷卧病躬亲汤药不少懈癸未兵乱负父出走贼将刃其父世叶以身卫之贼舍父绳世叶使为导世叶佯诺故缓行父得免乃厉声骂贼怒杀之　　吴
按莱芜县志字以暄凤岐季子也少孤依母周太君五岁就外傅日诵千言夜侍太君绩于一灯下唔彻晓不少休癸未之变太君闻城破惊悸死仰天恸哭触石以殉妻秦氏亦恸哭死　　吴维城
按宁化县志维城泉下里人田仰溃卒奔&#取道温泉乡人以为山寇集众御之众强丘隽为帅及田兵至而乡人自溃隽遂遇害维城义不独免亦死之　　吴奇勋按武平县志奇勋永平寨守备崇祯四年二月贼掠至寨奇勋率兵御贼死之　　吴文光
按武城县志文光字奎冲戊寅年城守贼至众挽之不去力竭战死　　吴道泰
按济宁州志道泰顺天大兴人崇祯末为总河标营中军副总兵都督佥事土贼张文宇卢三等作乱据两城山道泰率众攻之奋勇追杀陷贼伏马蹶而死其子亦以赴救被杀又有济宁道中军守备许某以督阵听用守备陈若蕃以招抚皆殉难事闻吴赠都督同知余赠恤有差　　吴祚
按江西通志祚字天锡余干人由吏员授阳朔典史致仕姚源贼猖獗参政董朴以祚在阳朔从征贺县贼有功檄领兵三千进攻梁山时天大雾营栅火起官兵大败祚力战斩十三人而死贼平赠祚承德郎荫其子　　吴觉
按仙游县志觉邑学生仁德里貂峰人西乡之变邑令受贼金以纵乱觉诣军门伏诉檄永春德化仙游合兵击之以觉为部长会天久雨二邑兵失期觉独部本县兵数百猝往遇贼于屏山道隘兵不得列觉挥霍力战死之　　吴一鹏
按浙江通志一鹏遂昌人年十七同巷失火一鹏在外念母奔回家已在烈焰中一鹏大呼曰母死何以生为挺身而入母子俱毙有司请诸当道建坊以旌焉　　吴志广
按寿宁县志志广坊四图人性素孝母病笃药弗效志广遂斋沐往西溪孤山绝顶焚香告天愿以身代饿十余日而死　　吴贞毓
按明外史吴贞毓传贞毓字元声宜兴人崇祯十六年进士唐王时为吏部文选主事后预立永明王进郎中王驻全州加太常少卿已擢吏部右侍郎从至肇庆拜户部尚书贞毓与严起恒共阻孙可望秦王封可望杀起恒贞毓以奉使获免及还进东阁大学士代起恒可望自云南迁贵阳议移王自近挟以作威贞毓言不可时马吉翔庞天寿结可望坚主赴黔可望以朝事尽委吉翔天寿前御史任僎中书方于宣劝可望设内阁九卿科道官改印文为八&#尽易其旧立太庙定朝仪拟改国号曰后明王闻忧惧晋王李定国已定广西军声大振密下一&#令统兵入卫吉翔知密&#事启报可望可望大怒迫王索主谋者王惧以贞毓大臣言于可望罪绞就刑神色不变赋诗大骂而死定国竟奉前&#护王入云南乃赠贞毓少师太子太师吏部尚书中极殿大学士赐祭谥文忠荫子锦衣世千户　　吴易
按明外史杨文骢传吴易字日生吴江人生有膂力跅弛不羁崇祯末成进士福王时谒史可法于扬州可法异其才题授职方主事为己监军明年奉檄征饷江南未还而扬州失已而吴江亦失易走太湖谋举兵旬日得千余人屯于长白荡出没旁近诸县道路为梗唐王闻之授兵部右侍郎兼右佥都御史总督江南诸军文骢奏易斩获多进为兵部尚书鲁王亦授易兵部侍郎封长兴伯兵至易败走父承绪妻沈及女皆投水死明年易乡人周瑞复聚众长白荡迎易入其营事泄被获死之　　吴世扬
按明外史朱万年传李九成陷黄县知县吴世扬骂贼死赠光禄少卿世扬洛阳人起家乙榜

　吴姓部选句
北周庾信吴明彻墓铭西都列国长沙王功被山河东京贵臣大司空名高霄汉岂直西河有守智足抗秦建平有城威能动晋而已也唐张彦远法书要录施吴邺下同年后萃
注
</div>
    <div class="pagination">
<a href="氏族典卷诸姓部_page115.html">上一页</a><span>...</span><a href="氏族典卷诸姓部_page111.html">111</a><a href="氏族典卷诸姓部_page112.html">112</a><a href="氏族典卷诸姓部_page113.html">113</a><a href="氏族典卷诸姓部_page114.html">114</a><a href="氏族典卷诸姓部_page115.html">115</a><span class="current-page">116</span><a href="氏族典卷诸姓部_page117.html">117</a><a href="氏族典卷诸姓部_page118.html">118</a><a href="氏族典卷诸姓部_page119.html">119</a><a href="氏族典卷诸姓部_page120.html">120</a><a href="氏族典卷诸姓部_page121.html">121</a><span>...</span><a href="氏族典卷诸姓部_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
