<!DOCTYPE html>
<html>
<head>
    <meta charset="UTF-8">
    <title>闺媛典闺节部 - 第 56 页/共 268 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺节部 - 第 56 页/共 268 页</h1>
    <div class="content">按安福县志彭氏王伦妻年二十九伦亡守子宜观娶刘氏刘年三十观没守子达娶李氏李年二十七达亡三世相继皆以节着彭年八十一刘年九十三李年六十一祭酒刘震为之赞　　刘教妻万氏
按安福县志万氏刘教妻教有贤行万相之敬事王祖母孝谨年二十七教亡遗腹生子孝则万忍死抚育朝夕泣奠泪尽流血屏膏沐绝宴会四十余年乡党贤之　　王和妾郭氏
按安福县志郭氏王和妾年二十九和亡郭抚七岁子学吾守志不嫁事嫡刘甚谨刘亦素贤遂相安无间年六十四卒　　刘以善妻王氏
按安福县志王氏刘以善妻善死王年十八痛哭几死抚幼孤恺励志守节居祖父母舅姑丧备历艰辛无违礼深居惨戚贫无怨言族里颂之　　萧悃妻欧阳氏
刘
氏附

按安福县志欧阳氏萧悃妻性颖悟通经史夫亡抚孤姑病汤药必亲年六十卒有司表其闾侄世琢妻刘氏年二十五而寡无子亦守节终身　　刘遇诏妻杨氏
按安福县志杨氏刘遇诏妻诏殁杨守志不渝族人杨泸潇为诗颂之　　王肃妻左氏
按安福县志左氏王肃妻肃死家贫励志事舅姑抚孤才美等成立年八十未常轻越庭户　　左将礼妻萧氏
按安福县志萧氏左将礼妻年二十二礼死抚孤智隆娶妇生男智与妇相继俱殁萧茹苦育孙励志益坚年八十卒　　王僩妻刘氏
按安福县志刘氏王僩妻僩病疫死亲族恐及门无人影子汝良甫四月托孤外家十年间一往视所亲怜而讽之当食投筋而归自是不相闻问卒年七十余侍御刘阳为之传　　颜月崖妻刘氏
按安福县志刘氏颜月崖妻早岁往滇南土司欲以女妻之崖不从为所杀刘年十九抚十月孤哀毁骨立或强改适啮指以誓曰可断吾头身不可失也卒年八十有五　　王大宾妻刘氏
按安福县志刘氏王大宾妻年二十五宾殁抚孤成立卒年八十有三　　刘吉德妻徐氏
按安福县志徐氏刘吉德妻事翁姑孝谨吉德家贫徐亲掺井臼节口以供甘旨德殁徐年二十余子渤生甫六月徐矢死靡他抚渤成名年七十余卒　　周行妻王氏按安福县志王氏周行妻年十五归行行早孤姑再醮而寡王迎养克尽妇道行患疾躬亲汤药不少倦及亡子玺尚在襁褓内难外侮丛集王茕茕一身一切祭祀婚嫁赋税征役悉任之不辞及见四世年六十七无疾而终　　刘龙至妻欧阳氏
按安福县志欧阳氏刘龙至妻至早亡欧抚六月孤独守惟两老婢供役薪水至老足不及庭以寿终郭维经铭其墓　　王祖洊妻陈氏
胡氏高
氏刘氏附

按安福县志陈氏王祖洊妻洊勤学死遗一子氏服阕坐卧一小楼虽子侄不接言笑常喟然曰程婴不为赵氏孤则前十九年死矣子长卒成名族子淑声妻胡氏赐魁妻高氏觉侯妻刘氏皆少寡守节如陈　　彭建夫妻刘氏按安福县志刘氏彭建夫妻年十九归彭不数月夫亡母以无子劝改适刘曰女不遽死以母在也岂以无子易志耶卒茹苦终身直指上其事旌表　　彭以识妻刘氏
按安福县志刘氏彭以识妻忠愍刘球孙女年十八适彭逾年生子光识病刘侍药饮泣不安枕席三载及亡勺水不沾唇者数日姑指光曰藐孤宗祀所系汝死吾能抚乎乃强起就食断指封发终身不出庭户事姑尽孝丧祭成礼年八十二终　　刘守善妻周氏
按安福县志周氏刘守善妻年十八家贫无子纺绩自给师泉邦谓其节操可鉴神明　　旷芹妻雷氏
王
氏附

按安福县志雷氏旷芹妻夫殁抚孤琇长娶王氏生子端竦琇亦夭姑妇相依冰操并励郡守表其闾　　刘醮妻王氏按安福县志王氏刘醮妻醮亡王年二十四矢志靡他或有异语则曰吾夫素欲学古圣贤既死乃不保其妻耶卒苦守不嫁郡守旌之　　朱国俊妻刘氏
按安福县志刘氏朱国俊妻俊亡誓以身殉姑谕之曰九岁孤儿茕茕谁恃白头人风烛不保能字孤耶刘从姑命强自存活闺阁之内惟闻机杼声事翁姑以孝既没葬祭如礼子长克自树立邑令表其闾　　朱士选妻刘氏按安福县志刘氏朱士选妻士选博学力行赍志以没刘年二十七或欲娶之泣辞曰未亡人抚此藐孤以终养舅姑耳他不愿闻也子二孙五曾孙十八皆目睹其成年七十二无疾而卒　　欧阳啻妻王氏
按安福县志王氏欧阳啻妻年二十六啻殁食贫抚孤艰苦备尝终不易志事姑以孝课子以严闺门之内肃然见孙登进士以寿终　　朱家臣妻颜氏
按安福县志颜氏朱家臣妻家臣病二孤方在襁褓家贫虑不自存谓氏曰而必他适始可两全及亡氏呜咽刺血剪发纳棺曰孤在不即死先以发殉闻者莫不泪下嗣是孑处深闺日事女红为二孤朝夕计孀居四十年直指题请旌表　　彭万镒妾颜氏
按安福县志颜氏彭万镒妾镒死颜年二十七一子未离保抱氏饮蘗茹荼备历险阻抚子成立　　朱国璇妻刘氏
按安福县志刘氏朱国璇妻璇殁遗二孤亲族劝改适刘泣曰昔祖母谢氏以贞寿名堂妾敢隳先烈而弃藐孤乎卒纺绩课子终身弗怠年八十以寿终　　朱九达妻王氏按安福县志王氏朱九达妻夫殁子甫四岁甘贫苦守邻豪强欲犯之氏奔越家祠鸣鼓以闻于众富室又百计求之氏割耳自誓卒完其节　　彭中夫妻刘氏
按安福县志刘氏侍御刘阳季女年十九适太守彭白溪子中夫慈孝俭勤若出民族事姑及王姑甚谨生一子甫离襁褓中夫病没氏年二十六方娠誓欲身殉姑止之曰若死腹中儿亦死盍抚孤以慰而夫刘乃起襄大事及免身遂截发丸熊课二子俱成立郡县表其门年七十卒　　刘襜妻伍氏
欧阳
氏附

按安福县志伍氏刘襜妻襜死事姑抚孤蓬垢纺绩备历艰辛四十余年直指旌之襜弟亦早丧妻欧阳氏守节如伍　　邓才春妻陈氏
按安福县志陈氏邓才春妻春死里人周某欲妻之密贿其所亲托故迎妇氏中道觉而求死不得至其家三日不食百计诱之益烈周知不可回告之族姓设彩帐送归终老焉　　刘资敏妻左氏
按安福县志左氏刘资敏妻夫亡抚遗腹子成人卒年六十后家失火惟氏遗像独存人皆异之　　王遵宗妻谢氏
按安福县志谢氏王遵宗妻宗客死于外氏哀毁骨立杜门事女工畜螟蛉子收骸归葬年八十终　　刘煌妻彭氏周
氏附

按安福县志彭氏刘煌妻夫亡备历艰辛抚孤埙长娶周氏年二十埙没周子镔方半岁彭病周祷以身代及亡葬祭如礼辟纑训镔历四十年邑令旌之　　刘以员妻欧阳氏按安福县志欧阳氏刘以员妻适刘五载夫亡遗孤方三月氏年二十三矢志不移舅姑父母莫能夺其志子三杰以明经荐氏年五十九终邑令旌表　　罗仲良妻李氏按龙泉县志李氏罗仲良妻良疾笃谓李曰吾病不起汝年少无子祭扫谁托氏曰敬闻命矣及良亡族人利其产逼再适氏以死自誓言词哀切闻者惭感孀居四十四年年六十有九卒　　胡智妻邹氏
袁
氏附

按龙泉县志邹氏诸生胡智妻年十九智没子廷玉方襁褓氏矢志坚守综理家务无不周悉族人利其产冀改适氏即归依母家终身不事膏沐子长娶袁氏生子魁三岁而廷玉又丧袁年二十七妇姑共守鞠魁成立宗祀赖以不坠邹卒年七十二孀居五十载袁卒年九十三孀居六十六载嘉靖中事闻诏旌其门　　罗宜先妻朱氏
按万安县志朱氏尚书郎廷章女罗宜先妻年十九罗没朱命家僮举巨石镇于前以自励寿百岁而终事闻旌表　　萧日洪妻谭氏
按万安县志谭氏萧日洪妻洪亡氏哭尽哀终身不事膏沐虽严寒体不被帛勉训二子皆早为诸生嘉靖间有诏旌表　　何某妻匡氏
按万安县志匡氏何某妻年十五适何生一子夫亡家贫甚氏力勤妇功奉养舅姑无失节惰行县令表其闾　　赖某妻温氏
按万安县志温氏赖某妻夫早亡氏事姑至孝勉子成人乡里多为诗美之　　曾推我妻刘氏
按万安县志刘氏曾推我妻年十九夫亡举柏舟厚载图力为砥砺每曰嘉玉堂前曾氏妇今何不可嗣古人耶卒抚孤雅成立以寿终　　胡珵母郭氏
按万安县志郭氏胡珵母年十八夫亡日以孝经训子每涕泗以勉之子卒有成中丞表其闾　　刘名重妻郭氏
按万安县志郭氏刘名重妻年二十夫没值岁饥无食终不易其志直指表其闾　　陈干妻王氏
按万安县志王氏陈干妻干亡氏年二十苦节数十年事闻旌表　　许某妻陈氏
按万安县志陈氏许某妻年二十夫亡冰霜砥节抚子士显成立有古人风邑令旌表　　温某妻郭氏
按万安县志郭氏温某妻年十八温亡氏勤女红奉姑砥节数十年如一日　　许崇妻朱氏
赖
氏附

按万安县志朱氏许崇妻崇于嘉靖间授广东翁源尉没于官朱与妾赖氏俱年少苦节事孀姑彭氏终身郡守旌表　　刘咸廷妻罗氏
按万安县志罗氏刘咸廷妻早岁夫丧苦节自励一切庆吊不与事食必粗粝服无锦绮节口并食以将舅姑直指表其门年七十卒　　刘斯实妻赖氏
按万安县志赖氏诸生刘斯实妻年二十夫亡矢志终身以孙汝翱贵膺诰封表其门　　黎敬文妻黄氏
按万安县志黄氏黎敬文妻夫亡矢志抚孤仁爵终　闺节部列传四十四
　　明三十九
　　谢允椿妻叶氏
按定南县志叶氏谢允椿妻嘉靖二十七年岑贼李鉴反椿战死叶年二十五父母劝他适不从越二年鉴又劫杀谢氏三百余人掳氏去氏度难免以衣带自缢几绝同掳老妪解救扶窜山谷归遂携三子赴吉安卜居勤苦纺绩教子成人寇平始归故里邑令乞表其闾　　锺镳妻包氏
按定南县志包氏锺镳妻年二十六夫亡子甫七龄时值寇乱包携子避居信丰或逼再嫁不从闭户纑抚子长成寇平复还故里年八十六终　　萧祥祚妻谢氏
按定南县志谢氏萧祥祚妻寇贼胁祚为乱氏谏止不逾岁而祚亡氏年二十七父母令再适谢曰吾无子有二女抚养长大择婿而嫁吾事始毕遂终身守志年六十三卒　　郑英俊妻唐氏
按定南县志唐氏郑英俊妻年十八俊将死嘱氏曰吾死汝少当再适但有一子谁抚长之唐泣曰妾誓死不改嫁无多虑也俊曰若此吾瞑目矣语毕而没唐蓬首垢面孀居不出即家庭子侄亦不接见母家迎归不往年七十以寿终　　锺高妻刘氏
按定南县志刘氏锺高妻年二十五生一子夫亡遗腹复生一子族人谋夺其产逼使嫁刘痛哭仆地良久乃苏让产以全其志勤女红自给孀居六十余年年八十有六而卒　　易时贵妻刘氏
按南安府志刘氏大庾人易时贵妻少寡而贫孝事舅姑及没尽力襄葬事鞠子巽长戍南雄寇至战于分水障死刘复鞠孤孙居仁勤苦无怨郡人敬之　　吴在甫妻奚氏按南安府志奚氏南康人吴在甫妻甫亡奚年二十家贫坚守事姑剪发自励年六十余终　　张仁妻朱氏
按南安府志朱氏大庾人张仁妻仁亡朱年二十遗腹生子守志不二终身不见族&#妇女年九十一嘉靖中御史沈钺表其门　　赖养能妻吴氏
按南康县志吴氏赖养能妻能亡吴年二十三无子矢志自守闺壸肃然父母欲夺其志氏持守益坚不归宁者久之嘉靖乙巳学使旌其门年九十而卒　　刘润泽妻郭氏按南康县志郭氏刘润泽妻泽亡氏年二十二严毅自守抚孤稍长而殇乃立夫弟之子为后备尝艰苦终无二志富民求之誓死不变年七十九而卒　　蔡安秩妻李氏按南康县志李氏蔡安秩妻秩亡氏年二十二沈静端肃誓不违志抚孤时宠成俊彦以贡入太学氏年七十三卒　　郭居端妻赖氏
按南康县志赖氏郭居端妻端亡遗孤甫三岁赖年二十四富室慕之氏昼夜拥短刀自防抚子长生孙氏年未艾父母曰可也氏厉声曰子且有孙将焉往年逾九十有司岁给粟帛存问仍表其门　　郭处易妻萧氏
按南康县志萧氏廪生郭处易妻州佐夔母也易病将死与妻诀曰汝毋为二子自误当善事后人萧啮指泣曰此何言也妾事君有年乃不谅若此耶遂断发纳易怀曰苟有二心如此发未几易亡氏毁瘠辟纑画荻训子数十年如一日邑令申请奏旌未报而卒　　吴望昭妻郭氏
按南康县志郭氏吴望昭妻年二十三夫亡抚孤守志家贫啜粥织自如年七十有司给粟帛旌之　　王一诩妻赖氏按南康县志赖氏王一诩妻年十八归王甫四载夫没断发以誓靡他守节六十年贞操不改有司奏请建坊旌其闾　　郭希纶妻王氏
按南康县志王氏郭希纶妻纶亡王年二十四事舅姑抚孤朝夕虔惕内外无间言亲族利其有欲嫁之使老妪授意氏持刃欲自裁妪奋救得免遂不敢言事闻有司奏请旌表年七十八终　　邓祥南妻明氏
按南康县志明氏邓祥南妻南死氏年二十子方半岁誓不再嫁居家严谨择师课子守节三十年终　　葛元龄妻许氏按江南通志许氏葛元龄妻绩溪人年十七而寡抚孤守节年八十七终　　胡宗虞妻汪氏
按江南通志汪氏绩溪人胡宗虞妻年二十四而寡苦节终身嘉靖四十年旌表　　俞一德妻汪氏
按江南通志汪氏俞一德妻绩溪人未嫁时一德病父母欲悔盟汪断指截发以死自誓竟归一德期年夫亡家贫无子绩麻养姑年九十余终　　方高妻葛氏
按江南通志葛氏绩溪人方高妻早寡孝事舅姑抚孤子成立年七十有五卒县令旌之　　许杰妻章氏
按江南通志章氏许杰妻绩溪人年二十三而寡守节抚孤嘉靖间建坊旌表　　余&#妻汪氏
按江南通志汪氏绩溪人余&#妻年十三夫死无子矢志不二孝养二姑建坊旌表　　程应第妻胡氏
按江南通志胡氏程应第妻绩溪人年十九夫亡无子守志不二建坊旌表　　周显志妻程氏
按江南通志程氏周显志妻绩溪人年十九夫亡家贫抚孤历四十余年　　张廷芳妻胡氏
按江南通志胡氏绩溪人张廷芳妻年二十一寡截发守志四十八年　　章珙妻江氏
按江南通志江氏章珙妻绩溪人年二十二生子周岁珙亡氏守志育孤勤苦不怠年八十三卒嘉靖中敕赐坊表　　史义姑
按江宁府志史氏女名义姑溧阳人许字宜兴邵一龙年十六一龙夭折义姑衰绖奔之父母有难色遂涅面刺中心不改四字往邵事龙父母及父母死归抚幼弟成人旌表　　史氏女
按溧阳县志史氏女许字陈复生复生得痼疾生父母嘱史氏改聘女柏舟自誓闭闺寂处三十余载生疾将革女命侍婢往事尽年守贞至死骨葬先茔　　吕鸣和妻曹氏按溧阳县志曹氏吕鸣和妻年二十丧夫截发刺面守贞五十余年奉敕建坊旌表　　严应文妻郭氏
按溧阳县志郭氏严应文妻年二十二而寡食贫守节六十年终　　马峋嶙妻管氏
按溧阳县志管氏马峋嶙妻年二十二夫亡无子守志遗田五亩尽鬻之为叔娶娣生子岁荒日啖糠核而事姑尽力未几叔亡娣去抚孤侄如己子年五十八而卒　　黄汝章继室蒋氏
按溧阳县志蒋氏黄汝章继室年二十一而孀抚前室子国彦成立见孙询曾孙稼为诸生年八十三卒　　陈乔龄妻赵氏按溧阳县志赵氏陈乔龄妻年十八归陈十九而寡无子父母令改适乃刺面以终身不嫁四字事姑至孝年九十七而卒有司旌之　　陈嘉兆妻路氏
朱
氏附

按溧阳县志路氏陈嘉兆妻年十七夫与陈舜庭同游浙东不知所终传闻二三路氏曰夜者梦公趋而言别晨有是音凶可知也然舅姑老矣终鲜子女不能死每寒食伏腊之节辄西向哭舜庭妻朱氏哭于东哀音惨动行路里闬为之罢社如是三载而二妇俱没　　沈尚美妻陈氏
按溧阳县志陈氏沈尚美妻年二十四而寡母怜其无子劝他适陈曰幼侄可抚夫祀不可遽绝遂断发自誓岁荒族侄浚周其贫乏苦节四十年邑令旌之　　杨廷茂妻王氏按溧阳县志王氏杨廷茂妻夫亡氏年十八姑怜其少而无子听他适王截发自矢曰复言嫁者有如此发绩奉姑以伯子为嗣事闻诏旌之　　史侃妻王氏
按溧阳县志王氏史侃妻年二十二而寡家贫事姑孝教子文奎成名年七十七卒县令旌之　　杨昊妻陈氏
王
氏附
</div>
    <div class="pagination">
<a href="闺媛典闺节部_page55.html">上一页</a><span>...</span><a href="闺媛典闺节部_page51.html">51</a><a href="闺媛典闺节部_page52.html">52</a><a href="闺媛典闺节部_page53.html">53</a><a href="闺媛典闺节部_page54.html">54</a><a href="闺媛典闺节部_page55.html">55</a><span class="current-page">56</span><a href="闺媛典闺节部_page57.html">57</a><a href="闺媛典闺节部_page58.html">58</a><a href="闺媛典闺节部_page59.html">59</a><a href="闺媛典闺节部_page60.html">60</a><a href="闺媛典闺节部_page61.html">61</a><span>...</span><a href="闺媛典闺节部_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
