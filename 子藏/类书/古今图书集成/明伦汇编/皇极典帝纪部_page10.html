<!DOCTYPE html>
<html>
<head>
    <meta charset="UTF-8">
    <title>皇极典帝纪部 - 第 10 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇极典帝纪部 - 第 10 页/共 22 页</h1>
    <div class="content">按史记周本纪显王崩子慎靓王定立
赧王本纪
按史记周本纪慎靓王立六年崩子赧王延立王赧时东西周分治王赧徙都西周西周武公之共太子死有五庶子毋适立司马剪谓楚王曰不如以地资公子咎为请太子左成曰不可周不听是公之知困而交疏于周也不如请周君孰欲立以微告剪剪请令楚贺之以地果立公子咎为太子八年秦攻宜阳楚救之而楚以周为秦故将伐之苏代为周说楚王曰何以周为秦之祸也言周之为秦甚于楚者欲令周入秦也故谓周秦也周知其不可解必入于秦此为秦取周之精者也为王计者周于秦因善之不于秦亦言善之以疏之于秦周绝于秦必入于郢矣秦借道两周之间将以伐韩周恐借之畏于韩不借畏于秦史厌谓周君曰何不令人谓韩公叔曰秦之敢绝周而伐韩者信东周也公何不与周地发质使之楚秦必疑楚不信周是韩不伐也又谓秦曰韩强与周地将以疑周于秦也周不敢不受秦必无辞而令周不受是受地于韩而听于秦秦召西周君西周君恶往故令人谓韩王曰秦召西周君将以使攻王之南阳也王何不出兵于南阳周君将以为辞于秦周君不入秦秦必不敢逾河而攻南阳矣东周与西周战韩救西周或为东周说韩王曰西周故天子之国多名器重宝王案兵毋出可以德东周而西周之宝必可以尽矣王赧谓成君楚围雍氏韩征甲与粟于东周东周君恐召苏代而告之代曰君何患于是臣能使韩毋征甲与粟于周又能为君得高都周君曰子苟能请以国听子代见韩相国曰楚围雍氏期三月也今五月不能拔是楚病也今相国乃征甲与粟于周是告楚病也韩相国曰善使者已行矣代曰何不与周高都韩相国大怒曰吾毋征甲与粟于周亦已多矣何故与周高都也代曰与周高都是周折而入于韩也秦闻之必大怒忿周即不通周使是以弊高都得完周也曷为不与相国曰善果与周高都三十四年苏厉谓周君曰秦破韩魏扑师武北取赵蔺离石者皆白起也是善用兵又有天命今又将兵出塞攻梁梁破则周危矣君何不令人说白起乎曰楚有养由基者善射者也去柳叶百步而射之百发而百中之左右观者数千人皆曰善射有一夫立其旁曰善可教射矣养由基怒释弓搤剑曰客安能教我射乎客曰非吾能教子支左诎右也夫去柳叶百步而射之百发而百中之不以善息少焉气衰力倦弓拨矢钩一发不中者百发尽息今破韩魏扑师武北取赵蔺离石者公之功多矣今又将兵出塞过两周倍韩攻梁一举不得前功尽弃公不如称病而无出四十二年秦破华阳约马犯谓周君曰请令梁城周乃谓梁王曰周王病若死则犯必死矣犯请以九鼎自入于王王受九鼎而图犯梁王曰善遂与之卒言戍周因谓秦王曰梁非戍周也将伐周也王试出兵境以观之秦果出兵又谓梁王曰周王病甚矣犯请后可而复之今王使卒之周诸侯皆生心后举事且不信不若令卒为周城以匿事端梁王曰善遂使城周四十五年周君之秦客谓周最曰公不若誉秦王之孝因以应为太后养地秦王必喜是公有秦交交善周君必以为公功交恶劝周君入秦者必有罪矣秦攻周而周最谓秦王曰为王计者不攻周攻周实不足以利声畏天下天下以声畏秦必东合于齐兵弊于周合天下于齐则秦不王矣天下欲弊秦劝王攻周秦与天下弊则令不行矣五十八年三晋距秦周令其相国之秦以秦之轻也还其行客谓相国曰秦之轻重未可知也秦欲知三国之情公不如急见秦王曰请为王听东方之变秦王必重公重公是秦重周周以取秦也齐重则固有周聚以收齐是周常不失重国之交也秦信周发兵攻三晋五十九年秦取韩阳城负黍西周恐倍秦与诸侯约从将天下锐师出伊阙攻秦令秦无得通阳城秦昭王怒使将军摎攻西周西周君&#秦顿首受罪尽献其邑三十六口三万秦受其献归其君于周周君王赧卒周民遂东亡秦取九鼎宝器而迁西周公于狐后七岁秦庄襄王灭东西周东西周皆入于秦周既不祀　　秦始皇帝本纪
按史记始皇本纪秦始皇帝者秦庄襄王子也庄襄王为秦质子于赵见吕不韦姬悦而取之生始皇以秦昭王四十八年正月生于邯郸及生名为政姓赵氏年十三岁庄襄王死政代立为秦王当是之时秦地已并巴蜀汉中越宛有郢置南郡矣北收上郡以东有河东太原上党郡东至荥阳灭二周置三川郡吕不韦为相封十万户号曰文信侯招致宾客游士欲以并天下李斯为舍人蒙骜王齮麃公等为将军王年少初即位委国事大臣晋阳反元年将军蒙骜击定之
二年麃公将卒攻卷斩首三万
三年蒙骜攻韩取十三城王齮死十月将军蒙骜攻魏氏有诡岁大饥四年拔有诡三月军罢秦质子归自赵赵太子出归国十月庚寅蝗虫从东方来蔽天天下疫百姓内粟千石拜爵一级五年将军骜攻魏定酸枣燕虚长平雍丘山阳城皆拔之取二十城初置东郡冬雷六年韩魏赵卫楚共击秦取寿陵秦出兵五国兵罢拔卫迫东郡其君角率其支属徙居野王阻其山以保魏之河内七年彗星先出东方见北方五月见西方将军骜死以攻龙孤庆都还兵攻汲彗星复见西方十六日夏太后死八年王弟长安君成蟜将军击赵反死屯留军吏皆斩死迁其民于临洮将军壁死卒屯留蒲&#反戮其尸河鱼大上轻车重马东就食嫪毐封为长信侯予之山阳地令毐居之宫室车马衣服苑囿驰猎恣毐事无大小皆决于毐又以西河太原郡更为毐国九年彗星见或竟天攻魏垣蒲阳四月上宿雍己酉王冠带剑长信侯毐作乱而觉矫王御玺及太后玺以发县卒及卫卒官骑戎翟君公舍人将欲攻蕲年宫为乱王知之令相国昌平君昌文君发卒攻毐战咸阳斩首数百皆拜爵及宦者皆在战中亦拜爵一级毐等败走即令国中有生得毐赐钱百万杀之五十万尽得毐等卫尉竭内史肆佐弋竭中大夫令齐等二十人皆枭首车裂以徇灭其宗及其舍人轻者为鬼薪及夺爵迁蜀四千余家家房陵四月寒冻有死者杨端和攻衍氏彗星见西方又见北方从斗以南八十日十年相国吕不韦坐嫪毐免桓齮为将军齐赵来置酒齐人茅焦说秦王曰秦方以天下为事而大王有迁母太后之名恐诸侯闻之由此倍秦也秦王乃迎太后于雍而入咸阳复居甘泉宫大索逐客李斯上书说乃止逐客令李斯因说秦王请先取韩以恐他国于是使斯下韩韩王患之与韩非谋弱秦大梁人尉缭来说秦王曰以秦之强诸侯譬如郡县之君臣但恐诸侯合从翕而出不意此乃智伯夫差愍王之所以亡也愿大王毋爱财物赂其豪臣以乱其谋不过亡三十万金则诸侯可尽秦王从其计见尉缭亢礼衣服食饮与缭同缭曰秦王为人蜂准长目挚鸟膺豺声少恩而虎狼心居约易出人下得志亦轻食人我布衣然见我常身自下我诚使秦王得志于天下天下皆为虏矣不可与久游乃亡去秦王觉固止以为秦国尉卒用其计策而李斯用事十一年王剪桓齮杨端和攻邺取九城王剪攻阏与橑杨皆并为一军剪将十八日军归斗食以下什推二人从军取邺安阳桓齮将十二年文信侯不韦死窃葬其舍人临者晋人也逐出之秦人六百石以上夺爵迁五百石以下不临迁勿夺爵自今以来操国事不道如嫪毐不韦者籍其门视此秋复嫪毐舍人迁蜀者当是之时天下大旱六月至八月乃雨十三年桓齮攻赵平阳杀赵将扈辄斩首十万王之河南正月彗星见东方十月桓齮攻赵十四年攻赵军于平阳取宜安破之杀其将军桓齮定平阳武城韩非使秦秦用李斯谋留非非死云阳韩王请为臣十五年大兴兵一军至邺一军至太原取狼孟地动十六年九月发卒受地韩南阳假守腾初令男子书年魏献地于秦秦置丽邑十七年内史腾攻韩得韩王安尽纳其地以其地为郡命曰颍川地动华阳太后卒民大饥十八年大兴兵攻赵王剪将上地下井陉端和将河内羌瘣伐赵端和围邯郸城十九年王剪羌瘣尽定取赵地东阳得赵王引兵欲攻燕屯中山秦王之邯郸诸尝与王生赵时母家有仇怨皆坑之秦王还从太原上郡归始皇帝母太后崩赵公子嘉率其宗数百人之代自立为代王东与燕合兵军上谷大饥二十年燕太子丹患秦兵至国恐使荆轲剌秦王秦王觉之体解轲以徇而使王剪辛胜攻燕燕代发兵击秦军秦军破燕易水之西二十一年王贲攻蓟乃益发卒诣王剪军遂破燕太子军取燕蓟城得太子丹之首燕王东收辽东而王之王剪谢病老归新郑反昌平军徙于郢大雨雪深二尺五寸二十二年王贲攻魏引河沟灌大梁大梁城坏其王请降尽取其地二十三年秦王复召王剪强起之使将击荆取陈以南至平舆虏荆王秦王游至郢陈荆将项燕立昌平君为荆王反秦于淮南二十四年王剪蒙武攻荆破荆军昌平君死项燕遂自杀二十五年大兴兵使王贲将攻燕辽东得燕王喜还攻代虏代王嘉王剪遂定荆江南地降越君置会稽郡五月天下大酺二十六年齐王建与其相后胜发兵守其西界不通秦秦使将军王贲从燕南攻齐得齐王建秦初并天下令丞相御史曰异日韩王纳地效玺请为藩臣已而倍约与赵魏合从畔秦故兴兵诛之虏其王寡人以为善庶几息兵革赵王使其相李牧来约盟故归其质子已而倍盟反我太原故兴兵诛之得其王赵公子嘉乃自立为代王故举兵击灭之魏王始约服入秦已而与韩赵谋袭秦秦兵吏诛遂破之荆王献青阳以西已而畔约击我南郡故发兵诛得其王遂定其荆地燕王&#乱其太子丹乃阴令荆轲为贼兵吏诛灭其国齐王用后胜计绝秦使欲为乱兵吏诛虏其王平齐地寡人以眇眇之身兴兵诛暴乱赖宗庙之灵六王咸伏其辜天下大定今名号不更无以称成功传后世其议帝号丞相绾御史大夫劫廷尉斯等皆曰昔者五帝地方千里其外侯服夷服诸侯或朝或否天子不能制今陛下兴义兵诛残贼平定天下海内为郡县法令由一统自上古来未尝有五帝所不及臣等谨与博士议曰古有天皇有地皇有泰皇泰皇最贵臣等昧死上尊号王为泰皇命为制令为诏天子自称曰朕王曰去泰着皇采上古帝位号号曰皇帝他如议制曰可追尊庄襄王为太上皇制曰朕闻太古有号毋谥中古有号死而以行为谥如此则子议父臣议君也甚无谓朕弗取焉自今已来除谥法朕为始皇帝后世以计数二世三世至千万世传之无穷始皇推终始五德之传以为周得火德秦代周德从所不胜方今水德之始改年始朝贺皆自十月朔衣服旄旌节旗皆上黑数以六为纪符法冠皆六寸而舆六尺六尺为步乘六马更名河曰德水以为水德之始刚毅戾深事皆决于法刻削毋仁恩和义然后合五德之数于是急法久者不赦丞相绾等言诸侯初破燕齐荆地远不为置王毋以填之请立诸子唯上幸许始皇下其议于群臣群臣皆以为便廷尉李斯议曰周文武所封子弟同姓甚众然后属疏远相攻击如仇雠诸侯更相诛伐周天子弗能禁止今海内赖陛下神灵一统皆为郡县诸子功臣以公赋税重赏赐之甚足易制天下无异意则安宁之术也置诸侯不便始皇曰天下共苦战斗不休以有侯王赖宗庙天下初定又复立国是树兵也而求其宁息岂不难哉廷尉议是分天下以为三十六郡郡置守尉监更名民曰黔首大酺收天下兵聚之咸阳销以为钟鐻金人十二重各千石置廷宫中一法度衡石丈尺车同轨书同文字地东至海暨朝鲜西至临洮羌中南至北向户北据河为塞并阴山至辽东徙天下豪富于咸阳十二万户诸庙及章台上林皆在渭南秦每破诸侯写放其宫室作之咸阳北阪上南临渭自雍门以东至泾渭殿屋复道周阁相属所得诸侯美人钟鼓以充入之二十七年始皇巡陇西北地出鸡头山过回中焉作信宫渭南已更命信宫为极庙象天极自极庙道通郦山作甘泉前殿筑甬道自咸阳属之是岁赐爵一级治驰道二十八年始皇东行郡县上邹峄山立石与鲁诸儒生议刻石颂秦德议封禅望祭山川之事乃遂上泰山立石封祠祀下风雨暴至休于树下因封其树为五大夫禅梁父刻所立石其辞曰皇帝临位作制明法臣下修饬二十有六年初并天下罔不宾服亲巡远方黎民登兹泰山周览东极从臣思迹本原事业祗诵功德治道运行诸产得宜皆有法式大义休明垂于后世顺承勿革皇帝躬圣既平天下不懈于治夙兴夜寐建设长利专隆教诲训经宣达远近毕理咸承圣志贵贱分明男女礼顺慎遵职事昭隔内外靡不清净施于后嗣化及无穷遵奉遗诏永承重戒于是乃并勃海以东过黄腄穷成山豋之罘立石颂秦德焉而去南登琅邪大乐之留三月乃徙黔首三万户琅邪台下复十二岁作琅邪台立石刻颂秦德明得意曰维二十六年皇帝作始端平法度万物之纪以明人事合同父子圣智仁义显白道理东抚东土以省卒士事已大毕乃临于海皇帝之功勤劳本事上农除末黔首是富普天之下搏心揖志器械一量同书文字日月所照舟舆所载皆终其命莫不得意应时动事是维皇帝匡饬异俗陵水经地忧恤黔首朝夕不懈除疑定法咸知所辟方伯分职诸治经易举错必当莫不如画皇帝之明临察四方尊卑贵贱不逾次行奸邪不容皆务贞良细大尽力莫敢怠荒远迩辟隐专务肃庄端直敦忠事业有常皇帝之德存定四极诛乱除害兴利致福节事以时诸产繁殖黔首安宁不用兵革六亲相保终无寇贼欢欣奉教尽知法式六合之内皇帝之土西涉流沙南尽北户东有东海北过大夏人迹所至无不臣者功盖五帝泽及牛马莫不受德各安其宇维秦王兼有天下立名为皇帝乃抚东土至于琅邪列侯武城侯王离列侯通武侯王贲伦侯建成侯赵亥伦侯昌武侯成伦侯武信侯冯毋择丞相隗林丞相王绾卿李斯卿王戊五大夫赵婴五大夫杨樛从与议于海上曰古之帝者地不过千里诸侯各守其封域或朝或否相侵暴乱残伐不止犹刻金石以自为纪古之五帝三皇知教不同法度不明假威鬼神以欺远方实不称名故不久长其身未殁诸侯倍叛法令不行今皇帝并一海内以为郡县天下和平昭明宗庙体道行德尊号大成群臣相与诵皇帝功德刻于金石以为表经既已齐人徐市等上书言海中有三神山名曰蓬莱方丈瀛洲仙人居之请得斋戒与童男女求之于是遣徐市发童男女数千人入海求仙人始皇还过彭城斋戒祷祠欲出周鼎泗水使千人没水求之弗得乃西南渡淮水之衡山南郡浮江至湘山祠逢大风几不得渡上问博士曰湘君何神博士对曰闻之尧女舜之妻而葬此于是始皇大怒使刑徒三千人皆伐湘山树赭其山上自南郡由武关归二十九年始皇东游至阳武博浪沙中为盗所惊求弗得乃令天下大索十日登之罘刻石其辞曰维二十九年时在中春阳和方起皇帝东游巡登之罘临照于海从臣嘉观原念休烈追诵本始大圣作治建定法度显着纲纪外教诸侯光施文惠明以义理六国回辟贪戾无厌虐杀不已皇帝哀众遂发讨师奋扬武德义诛信行威燀旁达莫不宾服烹灭强暴振救黔首周定四极普施明法经纬天下永为仪则大矣哉宇县之中承顺圣意群臣诵功请刻于石表垂于常式其东观曰维二十九年皇帝春游览省远方逮于海隅遂登之罘照临朝阳观望广丽从臣咸念原道至明圣法初兴清理疆内外诛暴强武威旁畅振动四极禽灭六王阐并天下灾害绝息永偃戎兵皇帝明德经理宇内视听不怠作立大义昭设备器咸有章旗职臣遵分各知所行事无嫌疑黔首改化远迩同度临古绝尤常职既定后嗣循业长承圣治群臣嘉德祇诵圣烈请刻之罘旋遂之琅邪道上党入三十年无事
三十一年十二月更名腊曰嘉平赐黔首里六石米二羊始皇为微行咸阳与武士四人俱夜出逢盗兰池见窘武士击杀盗关中大索二十日米石千六百三十二年始皇之碣石使燕人卢生求羡门高誓刻碣石门坏城郭决通堤防其辞曰遂兴师旅诛戮无道为逆灭息武殄暴逆文复无罪庶心咸服惠论功劳赏及牛马恩肥土域皇帝奋威德并诸侯初一泰平堕坏城郭决通川防夷去险阻地势既定黎庶无繇天下咸抚男乐其畴女修其业事各有序惠被诸产久并来田莫不安所群臣诵烈请刻此石垂着仪矩因使韩终侯公石生求仙人不死之药始皇巡北边从上郡入燕人卢生使入海还以鬼神事因奏录图书曰亡秦者胡也始皇乃使将军蒙恬发兵三十万人北击胡略取河南地三十三年发诸尝逋亡人赘&#贾人略取陆梁地为桂林象郡南海以适遣戍西北斥逐匈奴自榆中并河以东属之阴山以为三十四县城河上为塞又使蒙恬渡河取高阙陶山北假中筑亭障逐戎人徙谪实之初县禁不得祠明星出西方三十四年适治狱吏不直者筑长城及南越地始皇置酒咸阳宫博士七十人前为寿仆射周青臣进颂曰他时秦地不过千里赖陛下神灵明圣平定海内放逐蛮夷日月所照莫不宾服以诸侯为郡县人人自安乐无战争之患传之万世自上古不及陛下威德始皇悦博士齐人淳于越进曰臣闻殷周之王千余岁封子弟功臣自为枝辅今陛下有海内而子弟为匹夫卒有田常六卿之臣无辅拂何以相救哉事不师古而能长久者非所闻也今青臣又面谀以重陛下之过非忠臣始皇下其议丞相李斯曰五帝不相复三代不相袭各以治非其相反时变异也今陛下创大业建万世之功固非愚儒所知且越言乃三代之事何足法也异时诸侯并争厚招游学今天下已定法令出一百姓当家则力农工士则学习法令辟禁今诸生不师今而学古以非当世惑乱黔首丞相臣斯昧死言古者天下散乱莫之能一是以诸侯并作语皆道古以害今饰虚言以乱实人善其所私学以非上之所建立今皇帝并有天下别黑白而定一尊私学而相与非法教人闻令下则各以其学议之入则心非出则巷议夸主以为名异取以为高率群下以造谤如此弗禁则主势降乎上党与成乎下禁之便臣请史官非秦纪皆烧之非博士官所职天下敢有藏诗书百家语者悉诣守尉杂烧之有敢偶语诗书弃市以古非今者族吏见知不举者与同罪令下三十日不烧黥为城旦所不去者医药卜筮种树之书若欲有学法令以吏为师制曰可三十五年除道道九原抵云阳堑山堙谷直通之于是始皇以为咸阳人多先王之宫廷小吾闻周文王都丰武王都镐丰镐之间帝王之都也乃营作朝宫渭南上林苑中先作前殿阿房东西五百步南北五千丈上可以坐万人下可以建五丈旗周驰为阁道自殿下直抵南山表南山之颠以为阙为复道自阿房渡渭属之咸阳以象天极阁道绝汉抵营室也阿房宫未成成欲更择令名名之作宫阿房故天下谓之阿房宫隐宫徒刑者七十余万人乃分作阿房宫或作丽山发北山石&#乃写蜀荆地材皆至关中计宫三百关外四百余于是立石东海上胊界中以为秦东门因徙三万家丽邑五万家云阳皆复不事十岁卢生说始皇曰臣等求芝奇药仙者常弗遇类物有害之者方中人主时为微行以辟恶鬼恶鬼辟真人至人主所居而人臣知之则害于神真人者入水不濡入火不陵云气与天地久长今上治天下未能恬惔愿上所居宫毋令人知然后不死之药殆可得也于是始皇曰吾慕真人自谓真人不称朕乃令咸阳之旁二百里内宫观二百七十复道甬道相连帷帐钟鼓美人充之各案署不移徙行所幸有言其处者罪死始皇帝幸梁山宫从山上见丞相车骑众弗善也中人或告丞相丞相后损车骑始皇怒曰此中人泄吾语案问莫服当是时诏捕诸时在旁者皆杀之自是后莫知行之所在听事群臣受决事悉于咸阳宫侯生卢生相与谋曰始皇为人天性刚戾自用起诸侯并天下意得欲从以为自古莫及己专任狱吏狱吏得亲幸博士虽七十人特备员弗用丞相诸大臣皆受成事倚办于上上乐以刑杀为威天下畏罪持禄莫敢尽忠上不闻过而日骄下慑伏谩欺以取容秦法不得兼方不验辄死然候星气者至三百人皆良士畏忌讳谀不敢端言其过天下之事无大小皆决于上上至以衡石量书日夜有呈不中呈不得休息贪于权势至如此未可为求仙药于是乃亡去始皇闻亡乃大怒曰吾前收天下书不中用者尽去之悉召文学方术士甚众欲以兴太平方士欲练以求奇药今闻韩众去不报徐市等费以巨万计终不得药徒奸利相告日闻卢生等吾尊赐之甚厚今乃诽谤我以重吾不德也诸生在咸阳者吾使人廉问或为訞言以乱黔首于是使御史悉案问诸生诸生传相告引乃自除犯禁者四百六十余人皆坑之咸阳使天下知之以惩后益发谪徙边始皇长子扶苏谏曰天下初定远方黔首未集诸生皆诵法孔子今上皆重法绳之臣恐天下不安唯上察之始皇怒使扶苏北监蒙恬于上郡三十六年荧惑守心有坠星下东郡至地为石黔首或刻其石曰始皇帝死而地分始皇闻之遣御史逐问莫服尽取石旁居人诛之因燔销其石始皇不乐使博士为仙真人诗及行所游天下传令乐人弦之秋使者从关东夜过华阴平舒道有人持璧遮使者曰为我遗滈池君因言曰今年祖龙死使者问其故因忽不见置其璧去使者奉璧具以闻始皇默然良久曰山鬼固不过知一岁事也退言曰祖龙者人之先也使御府视璧乃二十八年行渡江所沈璧也于是始皇卜之卦得游徙吉迁北河榆中三万家拜爵一级三十七年十月癸丑始皇出游左丞相斯从右丞相去疾守少子胡亥爱慕请从上许之十一月行至云梦望祀虞舜于九疑山浮江下观籍柯渡海渚过丹阳至钱唐临浙江水波恶乃西百二十里从狭中渡上会稽祭大禹望于南海而立石刻颂秦德其文曰皇帝休烈平一宇内德惠修长三十有七年亲巡天下周览远方遂登会稽宣省习俗黔首斋庄群臣诵功本原事迹追首高明秦圣临国始定刑名显陈旧章初平法式审别职任以立恒常六王专倍贪戾&#猛率众自强暴虐恣行负力而骄数动甲兵阴通间使以事合从行为辟方内饰诈谋外来侵边遂起祸殃义威诛之殄熄暴悖乱贼灭亡圣德广密六合之中被泽无疆皇帝并宇兼听万事远近毕清运理群物考验事实各载其名贵贱并通善否陈前靡有隐情饰省宣义有子而嫁倍死不贞防隔内外禁止淫泆男女絜诚夫为寄豭杀之无罪男秉义程妻为逃嫁子不得母咸化廉清大治濯俗天下承风蒙被休经皆遵度轨和安敦勉莫不顺令黔首修洁人乐同则嘉保太平后敬奉法常治无极舆舟不倾从臣诵烈请刻此石光垂休铭还过吴从江乘渡并海上北至琅邪方士徐市等入海求神药数岁不得费多恐谴乃诈曰蓬莱药可得然常为大鲛鱼所苦故不得至愿请善射与俱见则以连弩射之始皇梦与海神战如人状问占梦博士曰水神不可见以大鱼蛟龙为候今上祷祠备谨而有此恶神当除去而善神可致乃令入海者赍捕巨鱼具而自以连弩候大鱼出射之自琅邪北至荣成山弗见至之罘见巨鱼射杀一鱼遂并海西至平原津而病始皇恶言死群臣莫敢言死事上病益甚乃为玺书赐公子扶苏曰与丧会咸阳而葬书已封在中车府令赵高行符玺事所未授使者七月丙寅始皇崩于沙丘平台丞相斯为上崩在外恐诸公子及天下有变乃秘之不发丧棺载辒凉车中故幸宦者参乘所至上食百官奏事如故宦者辄从辒凉车中可其奏事独子胡亥赵高及所幸宦者五六人知上死赵高故尝教胡亥书及狱律令法事胡亥私幸之高乃与公子胡亥丞相斯阴谋破去始皇所封书赐公子扶苏者而更诈为丞相斯受始皇遗诏沙丘立子胡亥为太子更为书赐公子扶苏蒙恬数以罪其赐死语具在李斯传中行遂从井陉抵九原会暑上辒车臭乃诏从官令车载一石鲍鱼以乱其臭行从直道至咸阳发丧太子胡亥袭位为二世皇帝九月葬始皇郦山始皇初即位穿治郦山及并天下天下徒送诣七十余万人穿三泉下铜而致&#宫观百官奇器珍怪徙藏满之令匠作机弩矢有所穿近者辄射之以水银为百川江河大海机相灌输上具天文下具地理以人鱼膏为烛度不灭者久之二世曰先帝后宫非有子者出焉不宜皆令从死死者甚众葬既已下或言工匠为机藏皆知之藏重即泄大事毕已藏闭中羡下外羡门尽闭工匠藏者无复出者树草木以象山二世皇帝本纪
按史记二世皇帝本纪二世皇帝元年年二十一赵高为郎中令任用事二世下诏增始皇寝庙牺牲及山川百祀之礼令群臣议尊始皇庙群臣皆顿首言曰古者天子七庙诸侯五大夫三虽万世世不轶毁今始皇为极庙四海之内皆献贡职增牺牲礼咸备毋以加先王庙或在四雍或在咸阳天子仪当独奉酌祠始皇庙自襄公已下轶毁所置凡七庙群臣以礼进祠以尊始皇庙为帝者祖庙皇帝复自称朕二世与赵高谋曰朕年少初即位黔首未集附先帝巡行郡县以示强威服海内今晏然不巡行即见弱毋以臣畜天下春二世东行郡县李斯从到碣石并海南至会稽而尽刻始皇所立刻石石旁着大臣从者名以章先帝成功盛德焉皇帝曰金石刻尽始皇帝所为也今袭号而金石刻辞不称始皇帝其于久远也如后嗣为之者不称成功盛德丞相臣斯臣去疾御史大夫臣德昧死言臣请具刻诏书刻石因明白矣臣昧死请制曰可遂至辽东而还于是二世乃遵用赵高申法令乃阴与赵高谋曰大臣不服官吏尚强及诸公子必与我争为之奈何高曰臣固愿言而未敢也先帝之大臣皆天下累世名贵人也积功劳世以相传久矣今高素小贱陛下幸称举令在上位管中事大臣鞅鞅特以貌从臣其心实不服今上出不因此时案郡县守尉有罪者诛之上以振威天下下以除去上生平所不可者今时不师文而决于武力愿陛下遂从时毋疑即群臣不及谋明主收举余民贱者贵之贫者富之远者近之则上下集而国安矣二世曰善乃行诛大臣及诸公子以罪过连逮少近官三郎无得立者而六公子戮死于杜公子将闾昆弟三人囚于内宫议其罪独后二世使使令将闾曰公子不臣罪当死吏致法焉将闾曰阙廷之礼吾未尝敢不从宾赞也廊庙之位吾未尝敢失节也受命应对吾未尝敢失辞也何谓不臣愿闻罪而死使者曰臣不得与谋奉书从事将闾乃仰天大呼天者三曰天乎吾无罪昆弟三人皆流涕拔剑自杀宗室振恐群臣谏者以为诽谤大吏持禄取容黔首振恐四月二世还至咸阳曰先帝为咸阳朝廷小故营阿房宫为室堂未就会上崩罢其作者复土郦山郦山事大毕今释阿房宫弗就则是章先帝举事过也复作阿房宫外抚四夷如始皇计尽征其材士五万人为屯卫咸阳令教射狗马禽兽当食者多度不足下调郡县转输菽粟刍&#皆令自赍粮食咸阳三百里内不得食其谷用法益刻深七月戍卒陈胜等反故荆地为张楚胜自立为楚王居陈遣诸将徇地山东郡县少年苦秦吏皆杀其守尉令丞反以应陈涉相立为侯王合从西乡名为伐秦不可胜数也谒者使东方来以反者闻二世二世怒下吏后使者至上问对曰群盗郡守尉方逐捕今尽得不足忧上悦武臣自立为赵王魏咎为魏王田儋为齐王沛公起沛项梁举兵会稽郡二年冬陈涉所遣周章等将西至戏兵数十万二世大惊与群臣谋曰奈何少府章邯曰盗已至众强今发近县不及矣郦山徒多请赦之授兵以击之二世乃大赦天下使章邯将击破周章军而走遂杀章曹阳二世益遣长史司马欣董翳佐章邯击盗杀陈胜城父破项梁定陶灭魏咎临济楚地盗名将已死章邯乃北渡河击赵王歇等于巨鹿赵高说二世曰先帝临制天下久故群臣不敢为非进邪说今陛下富于春秋初即位奈何与公卿廷决事事即有误示群臣短也天子称朕固不闻声于是二世常居禁中与高决诸事其后公卿希得朝见盗贼益多而关中卒发东击盗者毋丰k丞相去疾左丞相斯将军冯劫进谏曰关东群盗并起秦发兵诛击所杀亡甚众然犹不止盗多皆以戍漕转作事苦赋税大也请且止阿房宫作者减省四边戍转二世曰吾闻之韩子曰尧舜采椽不刮茅茨不剪饭土塯啜土形虽监门之养不觳于此禹凿龙门通大夏决河亭水放之海身自持筑臿胫毋毛臣虏之劳不烈于此矣凡所为贵有天下者得肆意极欲主重明法下不敢为非以制御海内矣夫虞夏之主贵为天子亲处穷苦之实以徇百姓尚何于法朕尊万乘毋其实吾欲造千乘之驾万乘之属充吾号名且先帝起诸侯兼天下天下已定外攘四夷以安边境作宫室以章得意而君观先帝功业有绪今朕即位二年之间群盗并起君不能禁又欲罢先帝之所为是上毋以报先帝次不为朕尽忠力何以在位下去疾斯劫吏案责他罪去疾劫曰将相不辱自杀斯卒囚就五刑三年章邯等将其卒围巨鹿楚上将军项羽将楚卒往救巨鹿冬赵高为丞相竟案李斯杀之夏章邯等战数却二世使人让邯邯恐使长史欣请事赵高弗见又弗信欣恐亡去高使人捕追不及欣见邯曰赵高用事于中将军有功亦诛无功亦诛项羽急击秦军虏王离邯等遂以兵降诸侯八月己亥赵高欲为乱恐群臣不听乃先设验持鹿献于二世曰马也二世笑曰丞相误邪谓鹿为马问左右左右或默或言马以阿顺赵高或言鹿者高因阴中诸言鹿者以法后群臣皆畏高高前数言关东盗毋能为也及项羽虏秦将王离等巨鹿下而前章邯等军数却上书请益助燕赵齐楚韩魏皆立为王自关以东大氐尽畔秦吏应诸侯诸侯咸率其众西乡沛公将数万人已屠武关使人私于高高恐二世怒诛及其身乃谢病不朝见二世梦白虎啮其左骖马杀之心不乐怪问占梦卜曰泾水为祟二世乃斋于望夷宫欲祠泾沈四白马使使责让高以盗贼事高惧乃阴与其&#咸阳令阎乐其弟赵成谋曰上不听谏今事急欲归祸于吾宗吾欲易置上更立公子婴子婴仁俭百姓皆载其言使郎中令为内应诈为有大贼令乐召吏发卒追劫乐母置高舍遣乐将吏卒千余人至望夷宫殿门缚卫令仆射曰贼入此何不止卫令曰周庐设卒甚谨安得贼敢入宫乐遂斩卫令直将吏入行射郎宦者大惊或走或格格者辄死死者数十人郎中令与乐俱入射上幄坐帏二世怒召左右左右皆惶扰不斗旁有宦者一人侍不敢去二世入内谓曰公何不蚤告我乃至于此宦者曰臣不敢言故得全使臣蚤言皆已诛安得至今阎乐前即二世数曰足下骄恣诛杀无道天下共畔足下足下其自为计二世曰丞相可得见否乐曰不可二世曰吾愿得一郡为王弗许又曰愿为万户侯弗许曰愿与妻子为黔首比诸公子阎乐曰臣受命于丞相为天下诛足下足下虽多言臣不敢报麾其兵进二世自杀阎乐归报赵高赵高乃悉召诸大臣公子告以诛二世之状曰秦故王国始皇君天下故称帝今六国复自立秦地益小乃以空名为帝不可宜为王如故便立二世之兄子公子婴为秦王以黔首葬二世杜南宜春苑中令子婴斋当庙见受玉玺斋五日子婴与其子二人谋曰丞相高杀二世望夷宫恐群臣诛之乃佯以义立我我闻赵高乃与楚约灭秦宗室而王关中今使我斋见庙此欲因庙中杀我我称病不行丞相必自来来则杀之高使人请子婴数辈子婴不行高果自往曰宗庙重事王奈何不行子婴遂刺杀高于斋宫三族高家以徇咸阳子婴为秦王四十六日楚将沛公破秦军入武关遂至霸上使人约降子婴子婴即系颈以组白马素车奉天子玺符降轵道旁沛公遂入咸阳封宫室府库还军霸上居月余诸侯兵至项籍为从长杀子婴及秦诸公子宗族遂屠咸阳烧其宫室虏其子女收其珍宝货财诸侯共分之灭秦之后各分其地为三名曰雍王塞王翟王号曰三秦项羽为西楚霸王主命分天下王诸侯秦竟灭矣后五年天下定于汉

　帝纪部汇考五
　　汉一
高祖本纪
按史记高祖本纪高祖沛丰邑中阳里人姓刘氏字季父曰太公母曰刘媪其先刘媪尝息大泽之陂梦与神遇是时雷电晦冥太公往视则见蛟龙于其上已而有身遂产高祖高祖为人隆准而龙颜美须&#左股有七十二黑子仁而爱人喜施意豁如也常有大度不事家人生产作业及壮试为吏为泗水亭长廷中吏无所不狎侮好酒及色常从王媪武负贳酒醉卧武负王媪见其上常有龙怪之高祖每酤留饮酒雠数倍及见怪岁竟此两家常折券弃责高祖常繇咸阳纵观观秦皇帝喟然太息曰嗟乎大丈夫当如此也单父人吕公善沛令避仇从之客因家沛焉沛中豪杰吏闻令有重客皆往贺萧何为主吏主进令诸大夫曰进不满千钱坐之堂下高祖为亭长素易诸吏乃绐为谒曰贺钱万实不持一钱谒入吕公大惊起迎之门吕公者好相人见高祖状貌因重敬之引入坐萧何曰刘季固多大言少成事高祖因狎侮诸客遂坐上坐无所诎酒阑吕公因目固留高祖高祖竟酒后吕公曰臣少好相人相人多矣无如季相愿季自爱臣有息女愿为季箕帚妾酒罢吕媪怒吕公曰公始常欲奇此女与贵人沛令善公求之不与何自妄许与刘季吕公曰此非儿女子所知也卒与刘季吕公女乃吕后也生孝惠鲁元公主高祖为亭长时常告归之田吕后与两子居田中耨有一老父过请饮吕后因餔之老父相吕后曰夫人天下贵人令相两子见孝惠曰夫人所以贵者乃此男也相鲁元亦皆贵老父已去高祖适从旁舍来吕后具言客有过相我子母皆大贵高祖问曰未远乃追及问老父老父曰乡者夫人婴儿皆似君君相贵不可言高祖乃谢曰诚如父言不敢忘德及高祖贵遂不知老父处高祖为亭长乃以竹皮为冠令求盗之薛治之时时冠之及贵常冠所谓刘氏冠乃是也高祖以亭长为县送徒郦山徒多道亡自度比至皆亡之到丰西泽中止饮夜乃解纵所送徒曰公等皆去吾亦从此逝矣徒中壮士愿从者十余人高祖被酒夜径泽中令一人行前行前者还报曰前有大蛇当径愿还高祖醉曰壮士行何畏乃前拔剑击斩蛇蛇遂分为两径开行数里醉因卧后人来至蛇所有一老妪夜哭人问何哭妪曰人杀吾子故哭之人曰妪子何为见杀妪曰吾子白帝子也化为蛇当道今为赤帝子斩之故哭人乃以妪为不诚欲笞之妪因忽不见后人至高祖觉后人告高祖高祖乃心独喜自负诸从者日益畏之秦始皇帝常曰东南有天子气于是因东游以厌之高祖即自疑亡匿隐于芒砀山泽岩石之间吕后与人俱求常得之高祖怪问之吕后曰季所居上常有云气故从往常得季高祖心喜沛中子弟或闻之多欲附者矣秦二世元年秋陈胜等起蕲至陈而王号为张楚诸郡县皆多杀其长吏以应陈涉沛令恐欲以沛应涉掾主吏萧何曹参乃曰君为秦吏今欲背之率沛子弟恐不听愿君召诸亡在外者可得数百人因劫众众不敢不听乃令樊哙召刘季刘季之众已数十百人矣于是樊哙从刘季来沛令后悔恐其有变乃闭城城守欲诛萧曹萧曹恐逾城保刘季刘季乃书帛射城上谓沛父老曰天下苦秦久矣今父老虽为沛令守诸侯并起今屠沛沛今共诛令择子弟可立者立之以应诸侯则家室完不然父子俱屠无为也父老乃率子弟共杀沛令开城门迎刘季欲以为沛令刘季曰天下方扰诸侯并起今置将不善壹败涂地吾非敢自爱恐能薄不能完父兄子弟此大事愿更相推择可者萧曹等皆文吏自爱恐事不就后秦种族其家尽让刘季诸父老皆曰平生所闻刘季诸珍怪当贵且卜筮之莫如刘季最吉于是刘季数让众莫敢为乃立季为沛公祠黄帝祭蚩尤于沛庭而衅鼓旗帜皆赤由所杀蛇白帝子杀者赤帝子故上赤于是少年豪吏如萧曹樊哙等皆为收沛子弟二三千人攻胡陵方与还守丰秦二世二年陈涉之将周章军西至戏而还燕赵齐魏皆自立为王项氏起吴秦泗川监平将兵围丰二日出与战破之命雍齿守丰引兵之薛泗川守壮败于薛走至戚沛公左司马得泗川守壮杀之沛公还军亢父至方与周市来攻方与未战陈王使魏人周市略地周市使人谓雍齿曰丰故梁徙也今魏地已定者数十城齿今下魏魏以齿为侯守丰不下且屠丰雍齿雅不欲属沛公及魏招之即反为魏守丰沛公引兵攻丰不能取沛公病还之沛沛公怨雍齿与丰子弟叛之闻东阳宁君秦嘉立景驹为假王在留乃往从之欲请兵以攻丰是时秦将章邯从陈别将司马尼将兵北定楚地屠相至砀东阳宁君沛公引兵西与战萧西不利还收兵聚留引兵攻砀三日乃取砀因收砀兵得五六千人攻下邑拔之还军丰闻项梁在薛从骑百余往见之项梁益沛公卒五千人五大夫将十人沛公还引兵攻丰从项梁月余项羽已拔襄城还项梁尽召别将居薛闻陈王定死因立楚后怀王孙心为楚王治盱台项梁号武信君居数月北攻亢父救东阿破秦军齐军归楚独追北使沛公项羽别攻城阳屠之军濮阳之东与秦军战破之秦军复振守濮阳环水楚军去而攻定陶定陶未下沛公与项羽西略地至雍丘之下与秦军战大破之斩李由还攻外黄外黄未下项梁再破秦军有骄色宋义谏不听秦益章邯兵夜衔枚击项梁大破之定陶项梁死沛公与项羽方攻陈留闻项梁死引兵与吕将军俱东吕臣军彭城东项羽军彭城西沛公军砀章邯已破项梁军则以为楚地兵不足忧乃渡河北击赵大破之当是之时赵歇为王秦将王离围之巨鹿城此所谓河北之军也秦二世三年楚怀王见项梁军破恐徙盱台都彭城并吕臣项羽军自将之以沛公为砀郡长封为武安侯将砀郡兵封项羽为长安侯号为鲁公吕臣为司徒其父吕青为令尹赵数请救怀王乃以宋义为上将军项羽为次将范增为末将北救赵令沛公西略地入关与诸将约先入定关中者王之当是时秦兵强常乘胜逐北诸将莫利先入关独项羽怨秦破项梁军奋愿与沛公西入关怀王诸老将皆曰项羽为人僄悍猾贼项羽尝攻襄城襄城无遗类皆坑之诸所过无不残灭且楚数进取前陈王项梁皆败不如更遣长者扶义而西告谕秦父兄秦父兄苦其主久矣今诚得长者往毋侵暴宜可下今项羽僄悍今不可遣独沛公素宽大长者可遣卒不许项羽而遣沛公西略地收陈王项梁散卒乃道砀至成阳与杠里秦军夹壁破魏二军楚军出兵击王离大破之沛公引兵西遇彭越昌邑因与俱攻秦军战不利还至栗遇刚武侯夺其军可四千余人并之与魏将皇欣魏申徒武蒲之军并攻昌邑昌邑未拔西过高阳郦食其谓监门曰诸将过此者多吾视沛公大人长者乃求见说沛公沛公方踞&#使两女子洗足郦生不拜长揖曰足下必欲诛无道秦不宜踞见长者于是沛公起摄衣谢之延上坐食其说沛公袭陈留得秦积粟乃以郦食其为广野君郦商为将将陈留兵与偕攻开封开封未拔西与秦将杨熊战白马又战曲遇东大破之杨熊走之荥阳二世使使者斩以徇南攻颍阳屠之因张良遂略韩地轘辕当是时赵别将司马卬方欲渡河入关沛公乃北攻平阴绝河津南战雒阳东军不利还至阳城收军中马骑与南阳守齮战犨东破之略南阳郡南阳守齮走保城守宛沛公引兵过而西张良谏曰沛公虽欲急入关秦兵尚众距险今不下宛宛从后击强秦在前此危道也于是沛公乃夜引兵从他道还更旗帜黎明围宛城三匝南阳守欲自刭其舍人陈恢曰死未晚也乃逾城见沛公曰臣闻足下约先入咸阳者王之今足下留守宛宛大郡之都也连城数十人民众积蓄多吏人自以为降必死故皆坚守乘城今足下尽日止攻士死伤者必多引兵去宛宛必随足下后足下前则失咸阳之约后又有强宛之患为足下计莫若约降封其守因使止守引其甲卒与之西诸城未下者闻声争开门而待足下通行无所累沛公曰善乃以宛守为殷侯封陈恢千户引兵西无不下者至丹水高武侯鳃襄侯王陵降西陵还攻胡阳遇番君别将梅鋗与皆降析郦遣魏人宁昌使秦使者未来是时章邯已以军降项羽于赵矣初项羽与宋义北救赵及项羽杀宋义代为上将军诸将黥布皆属破秦将王离军降章邯诸侯皆附及赵高已杀二世使人来欲约分王关中沛公以为诈乃用张良计使郦生陆贾往说秦将啖以利因袭攻武关破之又与秦军战于蓝田南益张疑兵旗帜诸所过毋得掠卤秦人&#秦军解因大破之又战其北大破之乘胜遂破之汉元年十月沛公兵遂先诸侯至霸上秦王子婴素车白马系颈以组封皇帝玺符节降轵道旁诸将或言诛秦王沛公曰始怀王遣我固以能宽容且人已服降又杀之不祥乃以秦王属吏遂西入咸阳欲止宫休舍樊哙张良谏乃封秦重宝财物府库还军霸上召诸县父老豪杰曰父老苦秦苛法久矣诽谤者族偶语者弃市吾与诸侯约先入关者王之吾当王关中与父老约法三章耳杀人者死伤人及盗抵罪余悉除去秦法诸吏人皆案堵如故凡吾所以来为父老除害非有所侵暴无恐且吾所以还军霸上待诸侯至而定约束耳乃使人与秦吏行县乡邑告谕之秦人大喜争持牛羊酒食献飨军士沛公又让不受曰仓粟多非乏不欲费人人又益喜唯恐沛公不为秦王或说沛公曰秦富十倍天下地形强今闻章邯降项羽项羽乃号为雍王王关中今则来沛公恐不得有此可急使兵守函谷关无内诸侯军稍征关中兵以自益距之沛公然其计从之十一月中项羽果率诸侯兵西欲入关关门闭闻沛公已定关中大怒使黥布等攻破函谷关十二月中遂至戏沛公左司马曹无伤闻项王怒欲攻沛公使人言项羽曰沛公欲王关中令子婴为相珍宝尽有之欲以求封亚父劝项羽击沛公方飨士旦日合战是时项羽兵四十万号百万沛公兵十万号二十万力不敌会项伯欲活张良夜往见良因以文谕项羽项羽乃止沛公从百余骑驱之鸿门见谢项羽项羽曰此沛公左司马曹无伤言之不然籍何以至此沛公以樊哙张良故得解归归立诛曹无伤项羽遂西屠烧咸阳秦宫室所过无不残破秦人大失望然恐不敢不服尔项羽使人还报怀王怀王曰如约项羽怨怀王不肯令与沛公俱西入关而北救赵后天下约乃曰怀王者吾家项梁所立尔非有功伐何以得主约本定天下诸将及籍也乃佯尊怀王为义帝实不用其命正月项羽自立为西楚霸王王梁楚地九郡都彭城负约更立沛公为汉王王巴蜀汉中都南郑三分关中立秦三将章邯为雍王都废丘司马欣为塞王都栎阳董翳为翟王都高奴楚将瑕丘申阳为河南王都洛阳赵将司马卬为殷王都朝歌赵王歇徙王代赵相张耳为常山王都襄国当阳君黥布为九江王都六怀王柱国共敖为临江王都江陵番君吴芮为衡山王都邾燕将臧荼为燕王都蓟故燕王韩广徙王辽东广不听臧荼攻杀之无终封成安君陈余河间三县居南皮封梅鋗十万户四月兵罢戏下诸侯各就国汉王之国项王使卒三万人从楚与诸侯之慕从者数万人从杜南入蚀中去辄烧绝栈道以备诸侯盗兵袭之亦示项羽无东意至南郑诸将及士卒多道亡归士卒皆歌思东归韩信说汉王曰项羽王诸将之有功者而王独居南郑是迁也军吏士卒皆山东之人也日夜跂而望归及其锋而用之可以有大功天下已定人皆自宁不可复用不如决策东乡争权天下项羽出关使人徙义帝曰古之帝者地方千里必居上游乃使使徙义帝长沙郴县趣义帝行群臣稍倍叛之乃阴令衡山王临江王击之杀义帝江南项羽怨田荣立齐将田都为齐王田荣怒因自立为齐王杀田都而反楚予彭越将军印令反梁地楚令萧公角击彭越彭越大破之陈余怨项羽之弗王己也令夏说说田荣请兵击张耳齐予陈余兵击破常山王张耳张耳亡归汉迎赵王歇于代复立为赵王赵王因立陈余为代王项羽大怒北击齐八月汉王用韩信之计从故道还袭雍王章邯邯迎击汉陈仓雍兵败还走止战好畤又复败走废丘汉王遂定雍地东至咸阳引兵围雍王废丘而遣诸将略定陇西北地上郡令将军薛欧王吸出武关因王陵兵南阳以迎太公吕后于沛楚闻之发兵距之阳夏不得前令故吴令郑昌为韩王距汉兵二年汉王东略地塞王欣翟王翳河南王申阳皆降韩王昌不听使韩信击破之于是置陇西北地上郡渭南河上中地郡关外置河南郡更立韩太尉信为韩王诸将以万人若以一郡降者封万户缮治河上塞诸故秦苑囿园池皆令人得田之正月虏雍王弟章平大赦罪人汉王之出关至陕抚关外父老还张耳来见汉王厚遇之二月令除秦社稷更立汉社稷三月汉王从临晋渡魏王豹将兵从下河内虏殷王置河内郡南渡平阴津至雒阳新城三老董公遮说汉王以义帝死故汉王闻之袒而大哭遂为义帝发丧临三日发使者告诸侯曰天下共立义帝北面事之今项羽放杀义帝于江南大逆无道寡人亲为发丧诸侯皆缟素悉发关内兵收三河士南浮江汉以下愿从诸侯王击楚之杀义帝者是时项王北击齐田荣与战城阳田荣败走平原平原民杀之齐皆降楚楚因焚烧其城郭系虏其子女齐人叛之田荣弟横立荣子广为齐王齐王反楚城阳项羽虽闻汉东既已连齐兵欲遂破之而击汉汉王以故得劫五诸侯兵遂入彭城项羽闻之乃引兵去齐从鲁出胡陵至萧与汉大战彭城灵壁东睢水上大破汉军多杀士卒睢水为之不流乃取汉王父母妻子于沛置之军中以为质当是时诸侯见楚强汉败还皆去汉复为楚塞王欣亡入楚吕后兄周吕侯为汉将兵居下邑汉王从之稍收士卒军砀汉王乃西过梁地至虞使谒者随何之九江王布所曰公能令布举兵叛楚项羽必留击之得留数月吾取天下必矣随何往说九江王布布果背楚楚使龙且往击之汉王之败彭城而西行使人求家室家室亦亡不相得败后乃独得孝惠六月立为太子大赦罪人令太子守栎阳诸侯子在关中者皆集栎阳为卫引水灌废丘废丘降章邯自杀更名废丘为槐里于是令祠官祀天地四方上帝山川以时祀之兴关内卒乘塞是时九江王布与龙且战不胜与随何间行归汉汉王稍收士卒与诸将及关中卒益出是以兵大振荥阳破楚京索间三年魏王豹谒归视亲疾至即绝河津反为楚汉王使郦生说豹豹不听汉王遣将军韩信击大破之虏豹遂定魏地置三郡曰河东太原上党汉王乃令张耳与韩信遂东下井陉击赵斩陈余赵王歇其明年立张耳为赵王汉王军荥阳南筑甬道属之河以取敖仓与项羽相距岁余项羽数侵夺汉甬道汉军乏食遂围汉王汉王请和割荥阳以西者为汉项王不听汉王患之乃用陈平之计予陈平金四万斤以间疏楚君臣于是项羽乃疑亚父亚父是时劝项羽遂下荥阳及其见疑乃怒辞老愿赐骸骨归卒伍未至彭城而死汉军绝食乃夜出女子东门二千余人被甲楚因四面击之将军纪信乃乘王驾诈为汉王诳楚楚皆呼万岁之城东观以故汉王得与数十骑出西门遁令御史大夫周苛魏豹枞公守荥阳诸将卒不能从者尽在城中周苛枞公相谓曰反国之王难与守城因杀魏豹汉王之出荥阳入关收兵欲复东袁生说汉王曰汉与楚相距荥阳数岁汉常困愿君王出武关项羽必引兵南走王深壁令荥阳成皋间且得休使韩信等辑河北赵地连燕齐君王乃复走荥阳未晚也如此则楚所备者多力分汉得休复与之战破楚必矣汉王从其计出军宛叶间与黥布行收兵项羽闻汉王在宛果引兵南汉王坚壁不与战是时彭越渡睢水与项声薛公战下邳彭越大破楚军项羽乃引兵东击彭越汉王亦引兵北军成皋项羽已破走彭越闻汉王复军成皋乃复引兵西拔荥阳诛周苛枞公而虏韩王信遂围成皋汉王跳独与滕公共车出成皋玉门北渡河驰宿修武自称使者晨驰入张耳韩信壁而夺之军乃使张耳北益收兵赵地使韩信东击齐汉王得韩信军则复振引兵临河南飨军小修武南欲复战郎中郑忠乃说止汉王使高垒深堑勿与战汉王听其计使卢绾刘贾将卒二万人骑数百渡白马津入楚地与彭越复击破楚军燕郭西遂复下梁地十余城淮阴已受命东未渡平原汉王使郦生往说齐王田广广叛楚与汉和共击项羽韩信用蒯通计遂袭破齐齐王烹郦生东走高密项羽闻韩信已举河北兵破齐赵且欲击楚则使龙且周兰往击之韩信与战骑将灌婴击大破楚军杀龙且齐王广&#彭越当此时彭越将兵居梁地往来苦楚兵绝其粮食四年项羽乃谓海春侯大司马曹咎曰谨守成皋若汉挑战慎勿与战无令得东而已我十五日必定梁地复从将军乃行击陈留外黄睢阳下之汉果数挑楚军楚军不出使人辱之五六日大司马怒渡兵泛水士卒半渡汉击之大破楚军尽得楚国金玉货赂大司马咎长史欣皆自刭泛水上项羽至睢阳闻海眷侯破乃引兵还汉军方围锺离昧于荥阳东项羽至尽走险阻韩信已破齐使人言曰齐边楚权轻不为假王恐不能安齐汉王欲攻之留侯曰不如因而立之使自为守乃遣张良操印绶立韩信为齐王项羽闻龙且军破则恐使盱台人武涉往说韩信韩信不听楚汉久相持未决丁壮苦军旅老弱罢转饷汉王项羽相与临广武之间而语项羽欲与汉王独身挑战汉王数项羽曰始与项羽俱受命怀王曰先入定关中者王之项羽负约王我于蜀汉罪一项羽矫杀卿子冠军而自尊罪二项羽已救赵当还报而擅诸侯兵入关罪三怀王约入秦无暴掠项羽烧秦宫室掘始皇帝冢私收其财物罪四又强杀秦降王子婴罪五诈坑秦子弟新安二十万王其将罪六项羽皆王诸将善地而徙逐故主令臣下争叛逆罪七项羽出逐义帝彭城自都之夺韩王地并王梁楚多自予罪八项羽使人阴弒义帝江南罪九夫为人臣而弒其主杀已降为政不平主约不信天下所不容大逆无道罪十也吾以义兵从诸侯诛残贼使刑余罪人击杀项羽何苦乃与公挑战项羽大怒伏弩射中汉王汉王伤胸乃扪足曰虏中吾指汉王病创卧张良强请汉王起行劳军以安士卒毋令楚乘胜于汉汉王出行军病甚因驰入成皋病愈西入关至栎阳存问父老置酒枭故塞王欣头栎阳市留四日复如军军广武关中兵益出当此时彭越将兵居梁地往来苦楚兵绝其粮食田横往从之项羽数击彭越等齐王信又进击楚项羽恐乃与汉王约中分天下割鸿沟而西者为汉鸿沟而东者为楚项王归汉王父母妻子军中皆呼万岁乃归而别去项羽解而东归汉王欲引而西归用留侯陈平计乃进兵追项羽至阳夏南止军与齐王信建成侯彭越期会而击楚军至固陵不会楚击汉军大破之汉王复入壁深堑而守之用张良计于是韩信彭越皆往及刘贾入楚地围寿春汉王败固陵乃使使者召大司马周殷举九江兵而迎之武王行屠城父随何刘贾齐梁诸侯皆大会垓下立武王布为淮南王五年高祖与诸侯兵共击楚军与项羽决胜垓下淮阴侯将三十万自当之孔将军居左费将军居右皇帝在后绛侯柴将军在皇帝后项羽之卒可十万淮阴先合不利却孔将军费将军纵楚兵不利淮阴侯复乘之大败垓下项羽卒闻汉军楚歌以为汉尽得楚地项羽乃败而走是以兵大败使骑将灌婴追杀项羽东城斩首八万遂略定楚地鲁为楚坚守不下汉王引诸侯兵北示鲁父老项羽头鲁乃降遂以鲁公号葬项羽谷城还至定陶驰入齐王壁夺其军正月诸侯及将相相与共请尊汉王为皇帝汉王曰吾闻帝贤者有也空言虚语非所守也吾不敢当帝位群臣皆曰大王起微细诛暴逆平定四海有功者辄裂地而封为王侯大王不尊号皆疑不信臣等以死守之汉王三让不得已曰诸君必以为便便国家甲午乃即皇帝位泛水之阳皇帝曰义帝无后齐王韩信习楚风俗徙为楚王都下邳立建成侯彭越为梁王都定陶故韩王信为韩王都阳翟徙衡山王吴芮为长沙王都临湘番君之将梅鋗有功从入武关故德番君淮南王布燕王臧荼赵王敖皆如故天下大定高祖都雒阳诸侯皆臣属故临江王欢为项羽叛汉令卢绾刘贾围之不下数月而降杀之雒阳五月兵皆罢归家诸侯子在关中者复之十二岁其归者复之六岁食之一岁高祖置酒雒阳南宫高祖曰列侯诸将无敢隐朕皆言其情吾所以有天下者何项氏之所以失天下者何高起王陵对曰陛下慢而侮人项羽仁而爱人然陛下使人攻城略地所降下者因以予之与天下同利也项羽&#贤嫉能有功者害之贤者疑之战胜而不予人功得地而不予人利此所以失天下也高祖曰公知其一未知其二夫运筹策帷帐之中决胜于千里之外吾不如子房镇国家抚百姓给馈饷不绝粮道吾不如萧何连百万之军战必胜攻必取吾不如韩信此三人皆人杰也吾能用之此吾所以取天下也项羽有一范增而不能用此其所以为我擒也高祖欲长都雒阳齐人刘敬说及留侯劝上入都关中高祖是曰驾入都关中六月大赦天下十月燕王臧荼反攻下代地高祖自将击之得燕王臧荼即立太尉卢绾为燕王使丞相哙将兵攻代其秋利几反高祖自将兵击之利几走利几者项氏之将项氏败利几为陈公不随项羽亡降高祖高祖侯之颍川高祖至雒阳举通侯籍召之而利几恐故反六年高祖五日一朝太公如家人父子礼太公家令说太公曰天无二日土无二王今高祖虽子人主也太公虽父人臣也奈何令人主拜人臣如此则威重不行后高祖朝太公拥篲迎门却行高祖大惊下扶太公太公曰帝人主也奈何以我乱天下法于是高祖乃尊太公为太上皇心善家令言赐金五百斤十二月人有上变事告楚王信谋反上问左右左右争欲击之用陈平计乃伪游云梦会诸侯于陈楚王信迎即因执之是日大赦天下田肯贺因说高祖曰甚善陛下得韩信又治秦中秦形胜之国带山河之险县隔千里持戟百万秦得百二焉地势便利其以下兵于诸侯譬犹居高屋之上建瓴水也夫齐东有琅邪即墨之饶南有泰山之固西有浊河之限北有勃海之利地方二千里持戟百万县隔千里之外齐得十二焉故此东西秦也非亲子弟莫可使王齐矣高祖曰善赐黄金五百斤后十余日封韩信为淮阴侯分其地为二国高祖曰将军刘贾数有功以为荆王王淮东弟交为楚王王淮西子肥为齐王王七十余城民能齐言者皆属齐乃论功与诸列侯剖符行封徙韩王信太原七年匈奴攻韩王信马邑信因与同谋反太原白土曼丘臣王黄立故赵将赵利为王以反高祖自往击之会天寒士卒堕指者什二三遂至平城匈奴围我平城七日而后罢去令樊哙止定代地立兄刘仲为代王二月高祖自平城过赵雒阳至长安长乐宫成丞相已下徙治长安八年高祖东击韩王信余反寇于东垣萧丞相营作未央宫立东阙北阙前殿武库太仓高祖还见宫阙壮甚怒谓萧何曰天下匈匈苦战数岁成败未可知是何治宫室过度也萧何曰天下方未定故可因遂就宫室且夫天子以四海为家非壮丽无以重威且无令后世有以加也高祖乃说高祖之东垣过柏人赵相贯高等谋弒高祖高祖心动因不留代王刘仲弃国亡自归雒阳废以为合阳侯九年赵相贯高等事发觉夷三族废赵王敖为宣平侯是岁徙贵族楚昭屈景怀齐田氏关中未央宫成高祖大朝诸侯群臣置酒未央前殿高祖奉玉&#起为太上皇寿曰始大人常以臣无赖不能治产业不如仲力今某之业所就孰与仲多殿上群臣皆呼万岁大笑为乐十年十月淮南王黥布梁王彭越燕王卢绾荆王刘贾楚王刘交齐王刘肥长沙王吴芮皆来朝长乐宫春夏无事七月太上皇崩栎阳宫楚王梁王皆来送葬赦栎阳囚更命郦邑曰新丰八月赵相国陈豨反代地上曰豨尝为吾使甚有信代地吾所急也故封豨为列侯以相国守代今乃与王黄等劫掠代地代地吏民非有罪也其赦代吏民九月上自东往击之至邯郸上喜曰豨不南据邯郸而阻漳水吾知其无能为也闻豨将皆故贾人也上曰吾知所以与之乃多以金啖豨将豨将多降者十一年高祖在邯郸诛豨等未毕豨将侯敞将万余人游行王黄军曲逆张春渡河击聊城汉使将军郭蒙与齐将击大破之太尉周勃道太原入定代地至马邑马邑不下即攻残之豨将赵利守东垣高祖攻之不下月余卒骂高祖高祖怒城降令出骂者斩之不骂者原之于是乃分赵山北立子恒以为代王都晋阳春淮阴侯韩信谋反关中夷三族夏梁王彭越谋反废迁蜀复欲反遂夷三族立子恢为梁王子友为淮阳王秋七月淮南王黥布反东井荆王刘贾地北渡淮楚王交走入薛高祖自往击之立子长为淮南王十二年十月高祖已击布军会甀布走令别将追之高祖还归过沛留置酒沛宫悉召故人父老子弟纵酒发沛中儿得百二十人教之歌酒酣高祖击筑自为歌诗曰大风起兮云飞扬威加海内兮归故乡安得猛士兮守四方令儿皆和习之高祖乃起舞慷慨伤怀泣数行下谓沛父兄曰游子悲故乡吾虽都关中万岁后吾魂魄犹乐思沛且朕自沛公以诛暴逆遂有天下其以沛为朕汤沐邑复其民世世无有所与沛父兄诸母故人日乐饮极欢道旧故为笑乐十余日高祖欲去沛父兄固请留高祖高祖曰吾人众多父兄不能给乃去沛中空县皆之邑西献高祖复留止张饮三日沛父兄皆顿首曰沛幸得复丰未复唯陛下哀怜之高祖曰丰吾所生长极不忘尔吾特为其以雍齿故反我为魏沛父兄固请乃并复丰比沛于是拜沛侯刘濞为吴王汉将别击布军洮水南北皆大破之追得斩布鄱阳樊哙别将兵定代斩陈豨当城十一月高祖自布军至长安十二月高祖曰秦始皇帝楚隐王陈涉魏安厘王齐愍王赵悼襄王皆绝无后予守冢各十家秦皇帝二十家魏公子无忌五家赦代地吏民为陈豨赵利所劫掠者皆赦之陈豨降将言豨反时燕王卢绾使人之豨所与阴谋上使辟阳侯迎绾绾称病辟阳侯归具言绾反有端矣二月使樊哙周勃将兵击燕王绾赦燕吏民与反者立皇子建为燕王高祖击布时为流矢所中行道病病甚吕后迎良医医入见高祖问医医曰病可治于是高祖嫚骂之曰吾以布衣提三尺剑取天下此非天命乎命乃在天虽扁鹊何益遂不使治病赐金五十斤罢之已而吕后问曰陛下百岁后萧相国即死令谁代之上曰曹参可问其次上曰王陵可然陵少戆陈平可以助之陈平智有余然难以独任周勃重厚少文然安刘氏者必勃也可令为太尉吕后复问其次上曰此后亦非而所知也卢绾与数千骑居塞下候伺幸上病愈自入谢四月甲辰高祖崩长乐宫四日不发丧吕后与审食其谋曰诸将与帝为编户民今北面为臣此常怏怏今乃事少主非尽族是天下不安人或闻之语郦将军郦将军往见审食其曰吾闻帝已崩四日不发丧欲诛诸将诚如此天下危矣陈平灌婴将十万守荥阳樊哙周勃将二十万定燕代比闻帝崩诸将皆诛必连兵还乡以攻关中大臣内叛诸侯外反亡可翘足而待也审食其入言之乃以丁未发丧大赦天下卢绾闻高祖崩遂亡入匈奴丙寅葬己巳立太子至太上皇庙群臣皆曰高祖起微细拨乱世反之正平定天下为汉太祖功最高上尊号为高皇帝太子袭号为皇帝孝惠帝也令郡国诸侯各立高祖庙以岁时祠及孝惠五年思高祖之悲乐沛以沛宫为高祖原庙高祖所教歌儿百二十人皆令为吹乐后有缺辄补之高帝八男长庶齐悼惠王肥次孝惠吕后子次戚夫人子赵隐王如意次代王恒已立为孝文帝薄太后子次梁王恢吕太后时徙为赵共王次淮阳王友吕太后时徙为赵幽王次淮南厉王长次燕王建太史公曰夏之政忠忠之敝小人以野故殷人承之以敬敬之敝小人以鬼故周人承之以文文之敝小人以僿故救僿莫若以忠三王之道若循环终而复始周秦之间可谓文敝矣秦政不改反酷刑法岂不缪乎故汉兴承敝易变使人不倦得天统矣朝以十月车服黄屋左纛葬长陵按史记后并载汉书
所以考班马之异同

按汉书本纪高祖沛丰邑中阳里人也姓刘氏母媪尝息大泽之陂梦与神遇是时雷电晦冥父太公往视则见交龙于上已而有娠遂产高祖高祖为人隆准而龙颜美须&#左股有七十二黑子宽仁爱人意豁如也常有大度不事家人生产作业及壮试吏为泗上亭长廷中吏无所不狎侮好酒及色常从王媪武负贳酒时饮醉卧武负王媪见其上常有怪高祖每酤留饮酒雠数倍及见怪岁竟此两家常折券弃责高祖常繇咸阳纵观秦皇帝喟然太息曰嗟乎大丈夫当如此矣单父人吕公善沛令辟仇从之客因家焉沛中豪杰吏闻令有重客皆往贺萧何为主吏主进令诸大夫曰进不满千钱坐之堂下高祖为亭长素易诸吏乃绐为谒曰贺钱万实不持一钱谒入吕公大惊起迎之门吕公者好相人见高祖状貌因重敬之引入坐上坐萧何曰刘季固多大言少成事高祖因狎侮诸客遂坐上坐无所诎酒阑吕公因目固留高祖竟酒后吕公曰臣少好相人相人多矣无如季相愿季自爱臣有息女愿为箕帚妾酒罢吕媪怒吕公曰公始常欲奇此女与贵人沛令善公求之不与何自妄许与刘季吕公曰此非儿女子所知卒与高祖吕公女即吕后也生孝惠帝鲁元公主高祖尝告归之田吕后与两子居田中有一老父过请饮吕后因餔之老父相后曰夫人天下贵人也令相两子见孝惠帝曰夫人所以贵者乃此男也相鲁元公主亦皆贵老父已去高祖适从旁舍来吕后具言客有过相我子母皆大贵高祖问曰未远乃追及问老父老父曰乡者夫人儿子皆以君君相贵不可言高祖乃谢曰诚如父言不敢忘德及高祖贵遂不知老父处高祖为亭长乃竹皮为冠令求盗之薛治时时冠之及贵常冠所谓刘氏冠也高祖以亭长为县送徒骊山徒多道亡自度比至皆亡之到丰西泽中亭止饮夜皆解纵所送徒曰公等皆去吾亦从此逝矣徒中壮士愿从者十余人高祖被酒夜径泽中令一人行前行前者还报曰前有大蛇当径愿还高祖醉曰壮士行何畏乃前拔剑斩蛇蛇分为两道开行数里醉因卧后人来至蛇所有一老妪夜哭人问妪何哭妪曰人杀吾子人曰妪子何为见杀妪曰吾子白帝子也化为蛇当道今者赤帝子斩之故哭人乃以妪为不诚欲苦之妪因忽不见后人至高祖觉告高祖高祖乃心独喜自负诸从者日益畏之秦始皇帝尝曰东南有天子气于是东游以厌当之高祖隐于芒砀山泽间吕后与人俱求常得之高祖怪问之吕后曰季所居上常有云气故从往常得季高祖又喜沛中子弟或闻之多欲附者矣秦二世元年秋七月陈涉起蕲至陈自立为楚王遣武臣张耳陈余略赵地八月武臣自立为赵王郡县多杀长吏以应涉九月沛令欲以沛应之掾主吏萧何曹参曰君为秦吏今欲背之帅沛子弟恐不听愿君召诸亡在外者可得数百人因以劫众众不敢不听乃令樊哙召高祖高祖之众已数百人矣于是樊哙从高祖来沛令后悔恐其有变乃闭城城守欲诛萧曹萧曹恐逾城保高祖高祖乃书帛射城上与沛父老曰天下同苦秦久矣今父老虽为沛令守诸侯并起今屠沛沛今共诛令择可立立之以应诸侯即室家完不然父子俱屠无为也父老乃帅子弟共杀沛令开城门迎高祖欲以为沛令高祖曰天下方扰诸侯并起今置将不善一败涂地吾非敢自爱恐能薄不能完父子兄弟此大事愿更择可者萧曹等皆文吏自爱恐事不就后秦种族其家尽让高祖诸父老皆曰平生所闻刘季奇怪当贵且卜筮之莫如刘季最吉高祖数让众莫肯为高祖乃立为沛公祠黄帝祭蚩尤于沛廷而衅鼓旗帜皆赤由所杀蛇白帝子所杀者赤帝子故也于是少年豪吏如萧曹樊哙等皆为收沛子弟得三千人是月项梁与兄子羽起吴田儋与从弟荣横起齐自立为齐王韩广自立为燕王魏咎自立为魏王陈涉之将周章西入关至戏秦将章邯距破之秦二年十月沛公攻胡陵方与还守丰秦泗川监平将兵围丰二日出与战破之令雍齿守丰十一月沛公引兵之薛秦泗川守壮兵败于薛走至戚沛公左司马得杀之沛公还军亢父至方与赵王武臣为其将所杀十二月楚王陈涉为其御庄贾所杀魏人周市略地丰沛使人谓雍齿曰丰故梁徙也今魏地已定者数十城齿今下魏魏以齿为侯守丰不下且屠丰雍齿雅不欲属沛公及魏招之即反为魏守丰沛公攻丰不能取沛公还之沛怨雍齿与丰子弟畔之正月张耳等立赵后赵歇为赵王东阳宁君秦嘉立景驹为楚王在留沛公往从之道得张良遂与俱见景驹请兵以攻丰时章邯从陈别将司马尼将兵北定楚地屠相至砀东阳宁君沛公引兵西与战萧西不利还收兵聚留二月攻砀三日拔之收砀兵得六千人与故合九千人三月攻下邑拔之还击丰不下四月项梁击杀景驹秦嘉止薛沛公往见之项梁益沛公卒五千人五大夫将十人沛公还引兵攻丰拔之雍齿奔魏五月项羽拔襄城还项梁尽召别将六月沛公如薛与项梁共立楚怀王孙心为楚怀王章邯破杀魏王咎齐王田儋于临济七月大霖雨沛公攻亢父章邯围田荣于东阿沛公与项梁共救田荣大破章邯东阿田荣归沛公项羽追北至城阳攻屠其城军濮阳东复与章邯战又破之章邯复振守濮阳环水沛公项羽去攻定陶八月田荣立田儋子市为齐王定陶未下沛公与项羽西略地至雍丘与秦军战大败之斩三川守李由还攻外黄外黄未下项梁再破秦军有骄色宋义谏不听秦益章邯兵九月章邯夜&#枚击项梁定陶大破之杀项梁时连雨自七月至九月沛公项羽方攻陈留闻梁死士卒恐乃与将军吕臣引兵而东徙怀王自盱台都彭城吕臣军彭城东项羽军彭城西沛公军砀魏咎弟豹自立为魏王后九月怀王并吕臣项羽军自将之以沛公为砀郡长封武安侯将砀郡兵以羽为鲁公封长安侯吕臣为司徒其父吕青为令尹章邯已破项梁以为楚地兵不足忧乃渡河北击赵王歇大破之歇保巨鹿城秦将王离围之赵数请救怀王乃以宋义为上将项羽为次将范增为末将北救赵初怀王与诸将约先入定关中者王之当是时秦兵强常乘胜逐北诸将莫利先入关独羽怨秦破项梁奋势愿与沛公西入关怀王诸老将皆曰项羽为人慓悍祸贼尝攻襄城襄城无&#类所过无不残灭且楚数进取前陈王项梁皆败不如更遣长者扶义而西告谕秦父兄秦父兄苦其主久矣今诚得长者往毋侵暴宜可下项羽不可遣独沛公素宽大长者卒不许羽而遣沛公西收陈王项梁散卒乃道砀至阳城与杠里攻秦军壁破其二军秦三年十月齐将田都畔田荣将兵助项羽救赵沛公攻破东郡尉于成武十一月项羽杀宋义并其兵渡河自立为上将军诸将黥布等皆属十二月沛公引兵至栗遇刚武侯夺其军四千余人并之与魏将皇欣武满军合攻秦军破之故齐王建孙田安下济北从项羽救赵羽大破秦军巨鹿下虏王离走章邯二月沛公从砀北攻昌邑遇彭越越助攻昌邑未下沛公西过高阳郦食其为里监门曰诸将过此者多吾视沛公大度乃求见沛公沛公方踞&#使两女子洗郦生不拜长揖曰足下必欲诛无道秦不宜踞见长者于是沛公起摄衣谢之延上坐食其说沛公袭陈留沛公以为广野君以其弟商为将将陈留兵三月攻开封未拔西与秦将杨熊会战白马又战曲遇东大破之杨熊走之荥阳二世使使斩之以徇四月南攻颍川屠之因张良遂略韩地时赵别将司马卬方欲渡河入关沛公乃北攻平阴绝河津南战雒阳东军不利从轘辕至阳城收军中马骑六月与南阳守齮战犨东大破之略南阳郡南阳守走保城守宛沛公引兵过宛西张良谏曰沛公虽欲急入关秦兵尚众距险今不下宛宛从后击强秦在前此危道也于是沛公乃夜引军从他道还偃旗帜迟明围宛城三市南阳守欲自刭其舍人陈恢曰死未晚也乃逾城见沛公曰臣闻足下约先入咸阳者王之今足下留守宛宛郡县连城数十其吏民自以为降必死故皆坚守乘城今足下尽日止攻士死伤者必多引兵去宛宛必随足下足下前则失咸阳之约后有强宛之患为足下计莫若约降封其守因使止守引其甲卒与之西诸城未下者闻声争开门而待足下足下通行无所累沛公曰善七月南阳守齮降封为殷侯封陈恢千户引兵西无不下者至丹水高武侯鳃襄侯王陵降还攻胡阳遇番君别将梅鋗与偕攻析郦皆降所过毋得卤掠秦民喜遣魏人宁昌使秦是月章邯举军降项羽羽以为雍王瑕丘申阳下河南八月沛公攻武关入秦秦相赵高恐乃杀二世使人来欲约分王关中沛公不许九月赵高立二世兄子子婴为秦王子婴诛灭赵高遣将将兵距峣关沛公欲击之张良曰秦兵尚强未可轻愿先遣人益张旗帜于山上为疑兵使郦食其陆贾往说秦将啖以利秦将果欲连和沛公欲许之张良曰此独其将欲叛恐其士卒不从不如因其怠懈击之沛公引兵绕峣关逾蒉山击秦军大破之蓝田南遂至蓝田又战其北秦兵大败元年冬十月五星聚于东井沛公至霸上秦王子婴素车白马系颈以组封皇帝玺符节降枳道旁诸将或言诛秦王沛公曰始怀王遣我固以能宽容且人已服降杀之不祥乃以属吏遂西入咸阳欲止宫休舍樊哙张良谏乃封秦重宝财物府库还军霸上萧何尽收秦丞相府图籍文书十一月召诸县豪杰曰父老苦秦苛法久矣诽谤者族耦语者弃市吾与诸侯约先入关者王之吾当王关中与父老约法三章耳杀人者死伤人及盗抵罪余悉除去秦法吏民皆安堵如故凡吾所以来为父兄除害非有所侵暴毋恐且吾所以军霸上待诸侯至而定要束耳乃使人与秦吏行至县乡邑告谕之秦民大喜争持牛羊酒食献享军士沛公让不受曰仓粟多不欲费民民又益喜唯恐沛公不为秦王或说沛公曰秦富十倍天下地形强今闻章邯降项羽羽号曰雍王王关中即来沛公恐不得有此可急使守函谷关毋内诸侯军稍征关中兵以自益距之沛公然其计从之十二月项羽果帅诸侯兵欲西入关关门闭闻沛公已定关中羽大怒使黥布等攻破函谷关遂至戏下沛公左司马曹毋伤闻羽怒欲攻沛公使人言羽曰沛公欲王关中令子婴相珍宝尽有之欲以求封亚父范增说羽曰沛公居山东时贪财好色今闻其入关珍物无所取妇女无所幸此其志不小吾使人望其气皆为龙成五色此天子气急击之勿失于是飨士旦日合战是时羽兵四十万号百万沛公兵十万号二十万力不敌会羽季父左尹项伯素善张良夜驰见张良具告其实欲与俱去毋特俱死良曰臣为韩王送沛公不可不告亡去不义乃与项伯俱见沛公沛公与伯约为婚姻曰吾入关秋毫无所敢取籍吏民封府库待将军所以守关者备他盗也日夜望将军到岂敢反邪愿伯明言不敢背德项伯许诺即夜复去戒沛公曰旦日不可不早自来谢项伯还具以沛公言告羽因曰沛公不先破关中兵公巨能入乎且人有大功击之不祥不如因善之羽许诺沛公旦日从百余骑见羽鸿门谢曰臣与将军戮力攻秦将军战河北臣战河南不自意先入关能破秦与将军复相见今者有小人言令将军与臣有隙羽曰此沛公左司马曹毋伤言之不然籍何以至此羽因留沛公饮范增数目羽击沛公羽不应范增起出谓项庄曰君王为人不忍汝入以剑舞因击沛公杀之不者汝属且为所虏庄入为寿寿毕曰军中无以为乐请以剑舞因拔剑舞项伯亦起舞常以身翼蔽沛公樊哙闻事急直入怒甚羽壮之赐以酒哙因谯让羽有顷沛公起如厕招樊哙出置车官属独骑与樊哙靳强滕公纪成步从间道走军使张良留谢羽羽问沛公安在曰闻将军有意督过之脱身去间至军故使臣献璧羽受之又献玉斗范增增怒撞其斗起曰吾属今为沛公虏矣沛公归数日羽引兵西屠咸阳杀秦降王子婴烧秦宫室所过无不残灭秦民大失望羽使人还报怀王怀王曰如约羽怨怀王不肯令与沛公俱西入关而北救赵后天下约乃曰怀王者吾家所立耳非有功伐何以得专主约本定天下诸将与籍也春正月阳尊怀王为义帝实不用其命二月羽自立为西楚霸王王梁楚地九郡都彭城背约更立沛公为汉王王巴蜀汉中四十一县都南郑三分关中立秦三将章邯为雍王都废丘司马欣为塞王都栎阳董翳为翟王都高奴楚将瑕丘申阳为河南王都洛阳赵将司马卬为殷王都朝歌当阳君英布为九江王都六怀王柱国共敖为临江王都江陵番君吴芮为衡山王都邾故齐王建孙田安为济北王徙魏王豹为西魏王都平阳徙燕王韩广为辽东王燕将臧荼为燕王都蓟徙齐王田市为胶东王齐将田都为齐王都临灾徙赵王歇为代王赵相张耳为常山王汉王怨羽之背约欲攻之丞相萧何谏乃止夏四月诸侯罢戏下各就国羽使卒三万人从汉王楚子诸侯人之慕从者数万人从杜南入蚀中张良辞归韩汉王送至中因说汉王烧绝栈道以备诸侯盗兵亦示项羽无东意汉王既至南郑诸将及士卒皆歌讴思东归多道亡还者韩信为治粟都尉亦亡去萧何追还之因荐于汉王曰必欲争天下非信无可与计事者于是汉王斋戒设坛场拜信为大将军问以计策信对曰项羽背约而王君王于南郑是迁也吏卒皆山东之人日夜企而望归及其锋而用之可以有大功天下已定民皆自宁不可复用不如决策东乡因陈羽可图三秦易并之计汉王大说遂听信策部署诸将留萧何收巴蜀租给军粮食五月汉王引兵从故道出袭雍雍王邯迎击汉陈仓雍兵败还走战好畤又大败走废丘汉王遂定雍地东如咸阳引兵围雍王废丘而遣诸将略地田荣闻羽徙齐王市于胶东而立田都为齐王大怒以齐兵迎击田都都走降楚六月田荣杀田市自立为齐王时彭越在巨野众万余人无所属荣与越将军印因令反梁地越击杀济北王安荣遂并三齐之地燕王韩广亦不肯徙辽东秋八月臧荼杀韩广并其地塞王欣翟王翳皆降汉初项梁立韩后公子成为韩王张良为韩司徒羽以良从汉王韩王成又无功故不遣就国与俱至彭城杀之及闻汉王并关中而齐梁畔之羽大怒乃以故吴令郑昌为韩王距汉令萧公角击彭越越败角兵时张良徇韩地遗羽书曰汉欲得关中如约即止不敢复东羽以故无西意而北击齐九月汉王遣将军薛欧王吸出武关因王陵兵从南阳迎太公吕后于沛羽闻之发兵距之阳夏不得前二年冬十月项羽使九江王布杀义帝于郴陈余亦怨羽独不王己从田荣藉助兵以击常山王张耳耳败走降汉汉王厚遇之陈余迎代王歇还赵歇立余为代王张良自韩间行归汉汉王以为成信侯汉王如陕镇抚关外父老河南王申阳降置河南郡使韩太尉韩信击韩韩王郑昌降十一月立韩太尉信为韩王汉王还归都栎阳使诸将略地拔陇西以万人若一郡降者封万户缮治河上塞故秦苑囿园池令民得田之春正月羽击田荣城阳荣败走平原平原民杀之齐皆降楚楚焚其城郭齐人复畔之诸将拔北地虏雍王弟章平赦罪人二月癸未令民除秦社稷立汉社稷施恩德赐民爵蜀汉民给军事劳苦复勿租税二岁关中卒从军者复家一岁举民年五十以上有修行能帅众为善置以为三老乡一人择乡三老一人为县三老与县令丞尉以事相教复勿繇戍以十月赐酒肉三月汉王自临晋渡河魏王豹降将兵从下河内虏殷王卬置河内郡至修武陈平亡楚来降汉王与语说之使参乘监诸将南渡平阴津至洛阳新城三老董公遮说汉王曰臣闻顺德者昌逆德者亡兵出无名事故不成故曰明其为贼敌乃可服项羽为无道放杀其主天下之贼也夫仁不以勇义不以力三军之众为之素服以告之诸侯为此东伐四海之内莫不仰德此三王之举也汉王曰善非夫子无所闻于是汉王为义帝发丧袒而大哭哀临三日发使告诸侯曰天下共立义帝北面事之今项羽放杀义帝江南大逆无道寡人亲为发丧兵皆缟素悉发关中兵收三河士南浮江汉以下愿从诸侯王击楚之杀义帝者夏四月田荣弟横收得数万人立荣子广为齐王羽虽闻汉东既击齐欲遂破之而后击汉汉王以故得劫五诸侯兵东伐楚到外黄彭越将三万人归汉汉王拜越为魏相国令定梁地汉王遂入彭城收羽美人货赂置酒高会羽闻之令其将击齐而自以精兵三万人从鲁出胡陵至萧晨击汉军大败彭城灵壁东睢水上大破汉军多杀士卒睢水为之不流围汉王三&#大风从西北起折木发屋扬砂石昼晦楚军大乱而汉王得与数十骑遁去过沛使人求室家室家亦已亡不相得汉王道逢孝惠鲁元载行楚骑追汉王汉王急推堕二子滕公下收载遂得脱审食其从太公吕后间行反遇楚军羽常置军中以为质诸侯见汉败皆亡去塞王欣翟王翳降楚殷王卬死吕后兄周吕侯将兵居下邑汉王往从之稍收士卒军砀汉王西过梁地至虞谓谒者随何曰公能说九江王布使举兵畔楚项王必留击之得留数月吾取天下必矣随何往说布果使畔楚五月汉王屯荥阳萧何发关中老弱未傅者悉诣军韩信亦收兵与汉王会兵复大振与楚战荥阳南京索间破之筑甬道属河以取敖仓粟魏王豹谒归视亲疾至则绝河津反为楚六月汉王还栎阳壬午立太子赦罪人令诸侯子在关中者皆集栎阳为卫引水灌废丘废丘降章邯自杀雍州定八十余县置河上渭南中地陇西上郡令祠官祀天地四方上帝山川以时祠之兴关中卒乘边塞关中大饥米斛万钱人相食令民就食蜀汉秋八月汉王如荥阳谓郦食其曰缓颊往说魏王豹能下之以魏地万户封生食其往豹不听汉王以韩信为左丞相与曹参灌婴俱击魏食其还汉王问魏大将谁也对曰柏直王曰是口尚乳臭不能当韩信骑将谁也曰冯敬曰是秦将冯无择子也虽贤不能当灌婴步卒将谁也曰项它曰是不能当曹参吾无患矣九月信等虏豹传诣荥阳定魏地置河东太原上党郡信使人请兵三万人愿以北举燕赵东击齐南绝楚粮道汉王与之三年冬十月韩信张耳东下井陉击赵斩陈余获赵王歇置常山代郡甲戌晦日有食之十一月癸卯晦日有食之随何既说黥布布起兵攻楚楚使项声龙且攻布布战不胜十二月布与随何间行归汉汉王分之兵与俱收兵至成皋项羽数侵夺汉甬道汉军乏食与郦食其谋桡楚权食其欲立六国后以树党汉王刻印将遣食其立之以问张良良发八难汉王辍饭吐哺曰竖儒几败乃公事令趋销印又问陈平乃从其计与平黄金四万斤以间疏楚君臣夏四月项羽围汉荥阳汉王请和割荥阳以西者为汉亚父劝项羽急攻荥阳汉王患之陈平反间既行羽果疑亚父亚父大怒而去发病死五月将军纪信曰事急矣臣请诳楚可以间出于是陈平夜出女子东门二千余人楚因四面击之纪信乃乘王车黄屋左纛曰食尽汉王降楚楚皆呼万岁之城东观以故汉王得与数十骑出西门遁令御史大夫周苛魏豹枞公守荥阳羽见纪信问汉王安在曰已出去矣羽烧杀信而周苛枞公相谓曰反国之王难与守城因杀魏豹汉王出荥阳至成皋自成皋入关收兵欲复东辕生说汉王曰汉与楚相距荥阳数岁汉常困愿君王出武关项王必引兵南走王深壁令荥阳成皋间且得休息使韩信等得辑河北赵地连燕齐君王乃复走荥阳如此则楚所备者多力分汉得休息复与之战破之必矣汉王从其计出军宛叶间与黥布行收兵羽闻汉王在宛果引兵南汉王坚壁不与战是月彭越渡雎与项声薛公战下邳破杀薛公羽使终公守成皋而自东击彭越汉王引兵北击破终公复军成皋六月羽已破走彭越闻汉复军成皋乃引兵西拔荥阳城生得周苛羽谓苛为我将以公为上将军封三万户周苛骂曰若不趋降汉今为掳矣若非汉王敌也羽亨周苛并杀枞公而掳韩王信遂围成皋汉王跳独与滕公共车出成皋玉门北渡河宿小修武自称使者晨驰入张耳韩信壁而夺之军乃使张耳北收兵赵地秋七月有星孛于大角汉王得韩信军复大振八月临河南乡军小修武欲复战郎中郑忠说止汉王高垒深堑勿战汉王听其计使卢绾刘贾将卒二万人骑数百渡白马津入楚地佐彭越烧楚积聚复击破楚军燕郭西攻下睢阳外黄十七城九月羽谓海春侯大司马曹咎曰谨守成皋即汉王欲挑战慎勿与战勿令得东而已我十五日必定梁地复从将军羽引兵东击彭越汉王使郦食其说齐王田广罢守兵与汉和四年冬十月韩信用蒯通计袭破齐齐王亨郦生东走高密项羽闻韩信破齐且欲击楚使龙且救齐汉果数挑成皋战楚军不出使人辱之数日大司马咎怒渡兵汜水士卒半渡汉击之大破楚军尽得楚国金玉货赂大司马咎长史欣皆自刭汜水上汉王引兵渡河复取成皋军广武就敖仓食羽下梁地十余城闻海春侯破乃引兵还汉军方围锺离昧于荥阳东闻羽至尽走险阻羽亦军广武与汉相守丁壮苦军旅老弱罢转饷汉王羽相与临广武之间而语羽欲与汉王独身挑战汉王数羽曰吾始与羽俱受命怀王曰先定关中者王之羽负约王我于蜀汉罪一也羽矫杀卿子冠军自尊罪二也羽当以救赵还报而擅劫诸侯兵入关罪三也怀王约入秦无暴掠羽烧秦宫室掘始皇帝冢收私其财罪四也又强杀秦降王子婴罪五也诈坑秦子弟新安二十万王其将罪六也皆王诸将善地而徙逐故主令臣下争畔逆罪七也出逐义帝彭城自都之夺韩王地并王梁楚多自与罪八也使人阴杀义帝江南罪九也夫为人臣而杀其主杀其已降为政不平主约不信天下所不容大逆无道罪十也吾以义兵从诸侯诛残贼使刑余罪人击公何苦乃与公挑战羽大怒伏弩射中汉王汉王伤胸乃扪足曰虏中吾指汉王病创卧张良强请汉王起行劳军以安士卒毋令楚乘胜汉王出行军疾甚因驰入成皋十一月韩信与灌婴击破楚军杀楚将龙且追至城阳虏齐王广齐相田横自立为齐王奔彭越汉立张耳为赵王汉王疾愈西入关至栎阳存问父老置酒枭故塞王欣头栎阳市留四日复如军军广武关中兵益出而彭越田横居梁地往来苦楚兵绝其粮食韩信已破齐使人言曰齐边楚权轻不为假王恐不能安齐汉王怒欲攻之张良曰不如因而立之使自为守春二月遣张良操印立韩信为齐王秋七月立黥布为淮南王八月初为算赋北貉燕人来致枭骑助汉汉王下令军士不幸死者吏为衣衾棺敛转送其家四方归心焉项羽自知少助食尽韩信又进兵击楚羽患之汉遣陆贾说羽请太公羽弗听汉复使侯公说羽羽乃与汉约中分天下割鸿沟以西为汉以东为楚九月归太公吕后军皆称万岁乃封侯公为平国君羽解而东归汉王欲西归张良陈平谏曰今汉有天下大半而诸侯皆附楚兵罢食尽此天亡之时不因其几而遂取之所谓养虎自遗患也汉王从之五年冬十月汉王追项羽至阳夏南止军与齐王信魏相国越期会击楚至固陵不会楚击汉军大破之汉王复入壁深堑而守谓张良曰诸侯不从奈何良对曰楚军且破未有分地其不至固宜君王能与共天下可立致也齐王信之立非君王意信亦不自坚彭越本定梁地始君王以魏豹故拜越为相国今豹死越亦望王而君王不早定今能取睢阳以北至谷城皆以王彭越从陈以东傅海与齐王信信家在楚其意欲复得故邑能出捐此地以许两人使各自为战则楚易败也于是汉王发使使韩信彭越至皆引兵来十一月刘贾入楚地围寿春汉亦遣人诱楚大司马周殷殷畔楚以舒屠六举九江兵迎黥布并行屠城父随刘贾皆会十二月围羽垓下羽夜闻汉军四面皆楚歌知尽得楚地羽与数百骑走是以兵大败灌婴追斩羽东城楚地悉定独鲁不下汉王引天下兵欲屠之为其守节礼义之国乃持羽头示其父兄鲁乃降初怀王封羽为鲁公及死鲁又为之坚守故以鲁公葬羽于榖城汉王为发丧哭临而去封项伯等四人为列侯赐姓刘氏诸民略在楚者皆归之汉王还至定陶驰入齐王信壁夺其军初项羽所立临江王共敖前死子尉嗣立为王不降遣卢绾刘贾击虏尉春正月追尊兄伯号曰武哀侯下令曰楚地已定义帝亡后欲存恤楚众以定其主齐王信习楚风俗更立为楚王王淮北都下邳魏相国建城侯彭越勤劳魏民卑下士卒常以少击众数破楚军其以魏故地王之号曰梁王都定陶又曰兵不得休八年万民与苦甚今天下事毕其赦天下殊死以下于是诸侯上疏曰楚王韩信韩王信淮南王英布梁王彭越故衡山王吴芮赵王张敖燕王臧荼昧死再拜言大王陛下先时秦为亡道天下诛之大王先得秦王定关中于天下功最多存亡定危救败继绝以安万民功盛德厚又加惠于诸侯王有功者使得立社稷地分已定而位号比拟亡上下之分大王功德之着于后世不宣昧死再拜上皇帝尊号汉王曰寡人闻帝者贤者有也虚言亡实之名非所取也今诸侯王皆推高寡人将何以处之哉诸侯王皆曰大王起于细微灭乱秦威动海内又以辟陋之地自汉中行威德诛不义立有功平定海内功臣皆受地食邑非私之也大王德施四海诸侯王不足以道之居帝位甚实宜愿大王以幸天下汉王曰诸侯王幸以为便于天下之民则可矣于是诸侯王及太尉长安侯臣绾等三百人与博士稷嗣君叔孙通谨择良日二月甲午上尊号汉王即皇帝位于汜水之阳尊王后曰皇后太子曰皇太子追尊先媪曰昭灵夫人诏曰故衡山王吴芮与子二人兄子一人从百粤之兵以佐诸侯诛暴秦有大功诸侯立以为王项羽侵夺之地谓之番君其以长沙豫章象郡桂林南海立番君芮为长沙王又曰故粤王亡诸世奉粤祀秦侵夺其地使其社稷不得血食诸侯伐秦亡诸身帅闽中兵以佐灭秦项羽废而弗立今以为闽粤王王闽中地勿使失职帝乃西都洛阳夏五月兵皆罢归家诏曰诸侯子在关中者复之十二岁其归者半之民前或相聚保山泽不书名数今天下已定令各归其县复故爵田宅吏以文法教训辨告勿笞辱民以饥饿自卖为人奴婢者皆免为庶人军吏卒会赦其亡罪而亡爵及不满大夫者皆赐爵为大夫故大夫以上赐爵各一级其七大夫以上皆令食邑非七大夫以下皆复其身及户勿事又曰七大夫公乘以上皆高爵也诸侯子及从军归者甚多高爵吾数诏吏先与田宅及所当求于吏者亟与爵或人君上所尊礼久立吏前曾不为决甚亡谓也异日秦民爵公大夫以上令丞与亢礼今吾于爵非轻也吏独安取此且法以有功劳行田宅今小吏未尝从军者多满而有功者顾不得背公立私守尉长吏教训甚不善其令诸吏善遇高爵称吾意且廉问有不如吾诏者以重论之帝置酒雒阳南宫上曰通侯诸将毋敢隐朕皆言其情吾所以有天下者何项氏之所以失天下者何高起王陵对曰陛下嫚而侮人项羽仁而敬人然陛下使人攻城略地所降下者因以与之与天下同利也项羽&#贤嫉能有功者害之贤者疑之战胜而不与人功得地而不与人利此其所以失天下也上曰公知其一未知其二夫运筹帷幄之中决胜千里之外吾不如子房填国家抚百姓给饷馈不绝粮道吾不如萧何连百万之众战必胜攻必取吾不如韩信三者皆人杰吾能用之此吾所以取天下者也项羽有一范增而不能用此所以为我禽也群臣说服初田横归彭越项羽已灭横惧诛与宾客亡入海上恐其久为乱遣使者赦横曰横来大者王小者侯不来且发兵加诛横惧乘传诣雒阳未至三十里自杀上壮其节为流涕发卒二千人以王礼葬焉戍卒娄敬求见说上曰陛下取天下与周异而都雒阳不便不如入关据秦之固上以问张良良因劝上是日车驾西都长安拜娄敬为奉春君赐姓刘氏六月壬辰大赦天下秋七月燕王臧荼反上自将征之九月虏荼诏诸侯王视有功者立以为燕王荆王臣信等十人皆曰太尉长安侯卢绾功最多请立以为燕王使丞相哙将兵平代地利几反上自击破之利几者项羽将羽败利几为陈令降上侯之颍川上至雒阳举通侯籍召之而利几恐反后九月徙诸侯子关中治长乐宫六年冬十月令天下县邑城人告楚王信谋反上问左右左右争欲击之用陈平计乃伪游云梦十二月会诸侯于陈楚王信迎谒因执之诏曰天下既安豪杰有功者封侯新立未能尽图其功身居军九年或未习法令或以其故犯法大者死刑吾甚怜之其赦天下田肯贺上曰甚善陛下得韩信又治秦中秦形胜之国也带河阻山县隔千里持戟百万秦得百二焉地埶便利其以下兵于诸侯譬犹居高屋之上建瓴水也夫齐东有琅邪即墨之饶南有泰山之固西有浊河之限北有勃海之利地方二千里持戟百万县隔千里之外齐得十二焉此东西秦也非亲子弟莫可使王齐者上曰善赐金五百斤上还至雒阳赦韩信封为淮阴侯甲申始剖符封功臣曹参等为通侯诏曰齐古之建国也今为郡县其复以为诸侯将军刘贾数有大功及择宽惠修絜者王齐荆地春正月丙午韩王信等奏请以故东阳郡鄣郡吴郡五十三县立刘贾为荆王以砀郡薛郡郯郡三十六县立弟文信君交为楚王壬子以云中雁门代郡五十三县立兄宜信侯喜为代王以胶东胶西临淄济北博阳城阳郡七十三县立子肥为齐王以太原郡三十一县为韩国徙韩王信都晋阳上已封大功臣三十余人其余争功未得行封上居南宫从复道上见诸将往往耦语以问张良良曰陛下与此属共取天下今已为天子而所封皆故人所爱所诛皆平生仇怨今军吏计功以天下为不足用遍封而恐以过失及诛故相聚谋反耳上曰为之奈何良曰取上素所不快计群臣所共知最甚者一人先封以示群臣三月上置酒封雍齿因趣丞相急定功行封罢酒群臣皆喜曰雍齿且侯吾属亡患矣上归栎阳五日一朝太公太公家令说太公曰天亡二日土亡二王皇帝虽子人主也太公虽父人臣也奈何令人主拜人臣如此则威重不行后上朝太公拥彗迎门却行上大惊下扶太公太公曰帝人主奈何以我乱天下法于是上心善家令言赐黄金五百斤夏五月丙午诏曰人之至亲莫亲于父子故父有天下传归于子子有天下尊归于父此人道之极也前日天下大乱兵革并起万民苦殃朕亲被坚执锐自帅士卒犯危难平暴乱立诸侯偃兵息民天下大安此皆太公之教训也诸王通侯将军群卿大夫已尊朕为皇帝而太公未有号今上尊太公曰太上皇秋九月匈奴围韩王信于马邑信降匈奴七年冬十月上自将击韩王信于铜鞮斩其将信亡走匈奴与其将曼丘臣王黄共立故赵后赵利为王收信散兵与匈奴共距汉上从晋阳连战乘胜逐北至楼烦会大寒士卒堕指者什二三遂至平城为匈奴所围七日用陈平秘计得出使樊哙留定代地十二月上还过赵不礼赵王是月匈奴攻代代王喜弃国自归雒阳赦为合阳侯辛卯立子如意为代王春令郎中有罪耐以上请之民产子复勿事二岁二月至长安萧何治未央宫立东阙北阙前殿武库太仓上见其壮丽甚怒谓何曰天下匈匈劳苦数岁成败未可知是何治宫室过度也何曰天下方未定故可因以就宫室且夫天子以四海为家非令壮丽亡以重威且亡令后世有以加也上说自栎阳徙都长安置宗正官以序九族夏四月行如雒阳八年冬上东击韩信余寇于东垣还过赵赵相贯高等耻上不礼其王阴谋欲弒上上欲宿心动问县名何曰柏人上曰柏人者迫于人也去弗宿十一月令士卒从军死者为槥归其县县给衣衾棺葬具祠以少牢长吏视葬十二月行自东垣至春三月行如雒阳令吏卒从军至平城及守城邑者皆复终身勿事爵非公乘以上毋得冠刘氏冠贾人毋得衣锦绣绮縠絺纻罽操兵乘骑马秋八月吏有罪未发觉者赦之九月行自雒阳至淮南王梁王赵王楚王皆从九年冬十月淮南王梁王赵王楚王朝未央宫置酒前殿上奉玉&#为太上皇寿曰始大人常以臣亡赖不能治产业不如仲力今某之业所就孰与仲多殿上群臣皆称万岁大笑为乐十一月徙齐楚大族昭氏屈氏景氏怀氏田氏五姓关中与利田宅十二月行如雒阳贯高等谋逆发觉逮捕高等并捕赵王敖下狱诏敢有随王罪三族郎中田叔孟舒等十人自髡钳为王家奴从王就狱王实不知其谋春正月废赵王敖为宣平侯徙代王如意为赵王王赵国丙寅前有罪殊死已下皆赦之二月行自雒阳至贤赵臣田叔孟舒等十人召见与语汉廷臣无能出其右者上说尽拜为郡守诸侯相夏六月乙未晦日有蚀之十年冬十月淮南王燕王荆王梁王楚王齐王长沙王来朝夏五月太上皇后崩秋七月癸卯太上皇崩葬万年赦栎阳囚死罪已下八月令诸侯王皆立太上皇庙于国都九月代相国陈豨反上曰豨尝为吾使甚有信代地吾所急故封豨为列侯以相国守代今乃与王黄等劫掠代地吏民非有罪也能去豨黄来归者皆赦之上自东至邯郸上喜曰豨不南据邯郸而阻漳水吾知其亡能为矣赵相周昌奏常山二十五城亡其二十城请诛守尉上曰守尉反乎对曰不上曰是力不足亡罪上令周昌选赵壮士可令将者白见四人上嫚骂曰竖子能为将乎四人&#皆伏地上封各千户以为将左右谏曰从入蜀汉伐楚赏未遍行今封此何功上曰非汝所知陈豨反赵代地皆豨有吾以羽檄征天下兵未有至者今计唯独邯郸中兵耳吾何爱四千户不以慰赵子弟皆曰善又求乐毅有后乎得其孙叔封之乐乡号华成君问豨将皆故贾人上曰吾知与之矣乃多以金购豨将豨将多降十一年冬上在邯郸豨将侯敞将万余人游行王黄将骑千余军曲逆张春将卒万余人度河攻聊城汉将军郭蒙与齐将击大破之太尉周勃道太原入定代地至马邑马邑不下攻残之豨将赵利守东垣高祖攻之不下卒骂上怒城降卒骂者斩之诸县坚守不降反寇者复租赋三岁春正月淮阴侯韩信谋反长安夷三族将军柴武斩韩王信于参合上还雒阳詺曰代地居常山之北与夷狄边赵乃从山南有之远数有胡寇难以为国颇取山南太原之地益属代代之云中以西为云中郡则代受边寇益少矣王相国通侯吏二千石择可立为代王者燕王绾相国何等三十三人皆曰子恒贤知温良请立以为代王都晋阳大赦天下二月诏曰欲省赋甚今献未有程吏或多赋以为献而诸侯王尤多民疾之令诸侯王通侯常以十月朝献及郡各以其口数率人岁六十三钱以给献费又曰盖闻王者莫高于周文伯者莫高于齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙亡绝也贤人已与我共平之矣而不与吾共安利之可乎贤士大夫有肯从我游者吾能尊显之布告天下使明知朕意御史大夫昌下相国相国酇侯下诸侯王御史中执法下郡守其有意称明德者必身劝为之驾遣诣相国府署行义年有而弗言觉免年老癃病勿遣三月梁王彭越谋反夷三族诏曰择可以为梁王淮阳王者燕王绾相国何等请立子恢为梁王子友为淮阳王罢东郡颇益梁罢颍川郡颇益淮阳夏四月行自雒阳至令丰人徙关中者皆复终身五月诏曰粤人之俗好相攻击前时秦徙中县之民南方三郡使与百粤杂处会天下诛秦南海尉它居南方长治之甚有文理中县人以故不耗减粤人相攻击之俗益止俱赖其力今立它为南粤王使陆贾即授玺绶它稽首称臣六月令士卒从入蜀汉关中者皆复终身秋七月淮南王布反上问诸将滕公言故楚令尹薛公有筹策上召见薛公言布形埶上善之封薛公千户诏王相国择可立为淮南王者群臣请立子长为王上乃发上郡北地陇西车骑巴蜀材官及中尉卒三万人为皇太子卫军霸上布果如薛公言东击杀荆王刘贾劫其兵渡淮击楚楚王交走入薛上赦天下死罪以下皆令从军征诸侯兵上自将以击布十二年冬十月上破布军于会缶布走令别将追之上还过沛留置酒沛宫悉召故人父老子弟佐酒发沛中儿得百二十人教之歌酒酣上击筑自歌曰大风起兮云飞扬威加海内兮归故乡安得猛士兮守四方令儿皆和习之上乃起舞慷慨伤怀泣数行下谓沛父兄曰游子悲故乡吾虽都关中万岁之后吾魂魄犹思乐沛且朕自沛公以诛暴逆遂有天下其以沛为朕汤沐邑复其民世世无有所与沛父老诸母故人日乐饮极欢道旧故为笑乐十余日上欲去沛父兄固请上曰吾人众多父兄不能给乃去沛中空县皆之邑西献上留止张饮三日沛父兄皆顿首曰沛幸得复丰未得唯陛下哀矜上曰丰者吾所生长极不忘耳吾特以其为雍齿故反我为魏沛父兄固请之乃并复丰比沛汉别将击布军洮水南北皆大破之追斩布番阳周勃定代斩陈豨于当城诏曰吴古之建国也日者荆王兼有其地今死亡后朕欲复立吴王其议可者长沙王臣等言沛侯濞重厚请立为吴王已拜上召谓濞曰汝状有反相因拊其背曰汉后五十年东南有乱岂汝邪然天下同姓一家汝慎毋反濞顿首曰不敢十一月行自淮南还过鲁以太牢祠孔子十二月诏曰秦皇帝楚隐王魏安厘王齐愍王赵悼襄王皆绝亡后其与秦始皇帝守冢二十家楚魏齐各十家赵及魏公子亡忌各五家令视其冢复亡与它事陈豨降将言豨反时燕王卢绾使人之豨所阴谋上使辟阳侯审食其迎绾绾称疾食其言绾反有端春三月使樊哙周勃将兵击绾诏曰燕王绾与吾有故爱之如子闻与陈豨有谋吾以为亡有故使人迎绾绾称疾不来谋反明矣燕吏民非有罪也赐其吏六百石以上爵各一级与绾居去来归者赦之加爵亦一级诏诸侯王议可立为燕王者长沙王臣等请立子建为燕王诏曰南武侯织亦粤之世也立以为南海王三月诏曰吾立为天子帝有天下十二年于今矣与天下之豪士贤大夫共定天下同安辑之其有功者上致之王次为列侯下乃食邑而重臣之亲或为列侯皆令自置吏得赋敛女子公主为列侯食邑者皆佩之印赐大第室吏二千石徙之长安受小第室入蜀汉定三秦者皆世世复吾于天下贤士功臣可谓亡负矣其有不义背天子擅起兵者与天下共伐诛之布告天下使明知朕意上击布时为流矢所中行道疾疾甚吕后迎良医医入见上问医曰疾可治不医曰可治于是上嫚骂之曰吾以布衣提三尺取天下此非天命乎命乃在天虽扁鹊何益遂不使治疾赐黄金五十斤罢之吕后问曰陛下百岁后萧相国既死谁令代之上曰曹参可问其次曰王陵可然少戆陈平可以助之陈平知有余然难独任周勃重厚少文然安刘氏者必勃也可令为太尉吕后复问其次上曰此后亦非乃所知也卢绾与数千人居塞下候伺幸上疾愈自入谢夏四月甲辰帝崩于长乐宫卢绾闻之遂亡入匈奴吕后与审食其谋曰诸将故与帝为编户民北面为臣心常鞅鞅今乃事少主非尽族是天下不安以故不发丧人或闻以语郦商郦商见审食其曰闻帝已崩四日不发丧欲诛诸将诚如此天下危矣陈平灌婴将十万守荥阳樊哙周勃将二十万定燕代此闻帝崩诸将皆诛必连兵还乡以攻关中大臣内畔诸将外反亡可跷足待也审食其入言之乃以丁未发丧大赦天下五月丙寅葬长陵已下皇太子群臣皆反至太上皇庙群臣曰帝起细微拨乱世反之正平定天下为汉太祖功最高上尊号曰高皇帝初高祖不修文学而性明达好谋能听自监门戍卒见之如旧初顺民心作三章之约天下既定命萧何次律令韩信申军法张苍定章程叔孙通制礼仪陆贾造新语又与功臣剖符作誓丹书铁契金匮石室藏之宗庙虽日不暇给规摹弘远矣赞曰春秋晋史蔡墨有言陶唐氏既衰其后有刘累学扰龙事孔甲范氏其后也而大夫范宣子亦曰祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏范氏为晋士师鲁文公世奔秦后归于晋其处者为刘氏刘向云战国时刘氏自秦获于魏秦灭魏迁大梁都于丰故周市说雍齿曰丰故梁徙也是以颂高祖云汉帝本系出自唐帝降及于周在秦作刘涉魏而东遂为丰公丰公盖太上皇父其迁日浅坟墓在丰鲜焉及高祖即位置祠祀官则有秦晋梁荆之巫世祠天地缀之以祀岂不信哉由是推之汉承尧运德祚已盛断蛇着符旗帜上赤协于火德自然之应得天统矣按丰县志丰公姓刘氏名清汉高祖祖也传三世生太公名煓字执嘉生四子伯仲邦交晋史墨云陶唐氏既衰其后有刘累学扰龙事夏为御龙氏在商为豕韦氏在周封杜伯其子曰隰叔奔晋为士师是曰范氏隰叔生师为王王生成伯缺缺生士会适秦归晋有子留于秦自为刘氏生明明生远远生阳阳十世孙复仕魏为大夫秦灭魏徙梁生清清徙居沛之丰生仁号仁号生煓煓生高帝
　帝纪部汇考六
　　汉二
惠帝本纪
按汉书惠帝本纪孝惠皇帝高祖太子也母曰吕皇后帝年五岁高祖初为汉王二年立为太子十二年四月高祖崩五月丙寅太子即皇帝位尊皇后曰皇太后赐民爵一级中郎郎中满六岁爵三级四岁二级外郎满六岁二级中郎不满一岁一级外郎不满二岁赐钱万宦官尚食比郎中谒者执楯执戟武士驺比外郎太子御骖乘赐爵五大夫舍人满五岁二级赐给丧事者二千石钱二万六百石以上万五百石二百石以下至佐史五千视作斥上者将军四十金二千石二十金六百石以上六金五百石以下至佐史二金减田租复十五税一爵五大夫吏六百石以上及宦皇帝而知名者有罪当盗械者皆颂系上造以上及内外公孙耳孙有罪当刑及当为城旦春者皆耐为鬼薪白粲民年七十以上若不满十岁有罪当刑者皆完之又曰吏所以治民也能尽其治则民赖之故重其禄所以为民也今吏六百石以上父母妻子与同居及故吏尝佩将军都尉印将兵及佩二千石官印者家唯给军赋他无有所与令郡诸侯王立高庙元年冬十二月赵隐王如意薨民有罪得买爵三十级以免死罪赐民爵户一级春正月城长安二年冬十月齐悼惠王来朝献城阳郡以益鲁元公主邑尊公主为太后春正月癸酉有两龙见兰陵家人井中乙亥夕而不见陇西地震夏旱合阳侯仲薨秋七月辛未相国何薨三年春发长安六百里内男女十四万六千人城长安三十日罢以宗室女为公主嫁匈奴单于夏五月立闽越君摇为东海王六月发诸侯王列侯徒隶二万人城长安秋七月都厩灾南越王赵佗称臣奉贡四年冬十月壬寅立皇后张氏春正月举民孝弟力田者复其身三月甲子皇帝冠赦天下省法令妨吏民者除挟书律长乐宫鸿台灾宜阳雨血秋七月乙亥未央宫凌室灾丙子织室灾五年冬十月&#桃李华枣实春正月复发长安六百里内男女十四万五千人城长安三十日罢夏大旱秋八月己丑相国参薨九月长安城成赐民爵户一级六年冬十月辛丑齐王肥薨令民得买爵女子年十五以上至三十不嫁五算夏六月舞阳侯哙薨起长安西市修敖仓七年冬十月发车骑材官诣荥阳太尉灌婴将春正月辛丑朔日有蚀之夏五月丁卯日有蚀之既秋八月戊寅帝崩于未央宫九月辛丑葬安陵赞曰孝惠内修亲亲外礼宰相优宠齐悼赵隐恩敬笃矣闻叔孙通之谏则惧然纳曹相国之对而心说可谓宽仁之主遭吕太后亏损至德悲夫吕后本纪
按史记吕后本纪吕太后者高祖微时妃也生孝惠帝女鲁元太后及高祖为汉王得定陶戚姬爱幸生赵隐王如意孝惠仁弱高祖以为不类我常欲废太子立戚姬子如意如意类我戚姬幸常从上之关东日夜啼泣欲立其子代太子吕后年长常留守希见上益疏如意立为赵王后几代太子者数矣赖大臣争之及留侯策太子得毋废吕后为人刚毅佐高祖定天下所诛大臣多吕后力吕后兄二人皆为将长兄周吕侯死事封其子吕台为郦侯子产为交侯次兄吕释之为建成侯高祖十二年四月甲辰崩长乐宫太子袭号为帝是时高祖八子长男肥孝惠兄也异母肥为齐王余皆孝惠弟戚姬子如意为赵王薄夫人子恒为代王诸姬子子恢为梁王子友为淮阳王子长为淮南王子建为燕王高祖弟交为楚王兄子濞为吴王非刘氏功臣番君吴芮子臣为长沙王吕后最怨戚夫人及其子赵王乃令永巷囚戚夫人而召赵王使者三反赵相建平侯周昌谓使者曰高帝属臣赵王赵王年少窃闻太后怨戚夫人欲召赵王并诛之臣不敢遣王王且亦病不能奉诏吕后大怒乃使人召赵相赵相征至长安乃使人复召赵王王来未到孝惠帝慈仁知太后怒自迎赵王霸上与入宫自挟与赵王起居饮食太后欲杀之不得间孝惠元年十二月帝晨出射赵王少不能蚤起太后闻其独居使人持鸩饮之犁明孝惠还赵王已死于是乃徙淮阳王友为赵王夏诏赐郦侯父追谥为令武侯太后遂断戚夫人手足去眼辉耳饮喑药使居厕中命曰人彘居数日乃召孝惠帝观人彘孝惠见问知其戚夫人乃大哭因病岁余不能起使人请太后曰此非人所为臣为太后子终不能治天下孝惠以此日饮为淫乐不听政故有病也二年楚元王齐悼惠王皆来朝十月孝惠与齐王燕饮太后前孝惠以为齐王兄置上坐如家人之礼太后怒乃令酌两&#鸩置前令齐王起为寿齐王起孝惠亦起取&#欲俱为寿太后乃恐自起泛孝惠&#齐王怪之因不敢饮佯醉去问知其鸩齐王恐自以为不得脱长安忧齐内史士说王曰太后独有孝惠与鲁元公主今王有七十余城而公主乃食数城王诚以一郡上太后为公主汤沐邑太后必喜王必无忧于是齐王乃上城阳之郡尊公主为王太后吕后喜许之乃置酒齐邸乐饮罢归齐王三年方筑长安城四年就半五年六年城就诸侯来会十月朝贺七年秋八月戊寅孝惠帝崩发丧太后哭泣不下留侯子张辟强为侍中年十五谓丞相曰太后独有孝惠今崩哭不悲君知其解乎丞相曰何解辟强曰帝毋壮子太后畏君等君今请拜吕台吕产吕禄为将将兵居南北军及诸吕皆入宫居中用事如此则太后心安君等幸得脱祸矣丞相乃如辟强计太后说其哭乃哀吕氏权由此起乃大赦天下九月辛丑葬太子即位为帝谒高庙元年号令一出太后太后称制议欲立诸吕为王问右丞相王陵王陵曰高帝刑白马盟曰非刘氏而王天下共击之今王吕氏非约也太后不说问左丞相陈平绛侯周勃勃等对曰高帝定天下王子弟今太后称制王昆弟诸吕无所不可太后喜罢朝王陵让陈平绛侯曰始与高帝喋血盟诸君不在邪今高帝崩太后女主欲王吕氏诸君纵欲阿意背约何面目见高帝地下陈平绛侯曰于今面折廷争臣不如君夫全社稷定刘氏之后君亦不如臣王陵无以应之十一月太后欲废王陵乃拜为帝太傅夺之相权王陵遂病免归乃以左丞相平为右丞相以辟阳侯审食其为左丞相左丞相不治事令监宫中如郎中令食其故得幸太后常用事公卿皆因而决事乃追尊郦侯父为悼武王欲以王诸吕为渐四月太后欲侯诸吕乃先封高祖之功臣郎中令无择为博城侯鲁元公主薨赐谥为鲁元太后子偃为鲁王鲁王父宣平侯张敖也封齐悼惠王子章为朱虚侯以吕禄女妻之齐丞相寿为平定侯少府延为梧侯乃封吕种为沛侯吕平为扶柳侯张买为南宫侯太后欲王吕氏先立孝惠后宫子强为淮阳王子不疑为常山王子山为襄城侯子朝为轵侯子武为壶关侯太后风大臣大臣请立郦侯吕台为吕王太后许之建成康侯释之卒嗣子有罪废立其弟吕禄为胡陵侯续康侯后二年常山王薨以其弟襄城侯山为常山王更名义十一月吕王台薨谥为肃王太子嘉代立为王三年无事四年封吕嬃为临光侯吕他为俞侯吕更始为赘其侯吕忿为吕城侯及诸侯丞相五人宣平侯女为孝惠皇后时无子佯为有身取美人子名之杀其母立所名子为太子孝惠崩太子立为帝帝壮或闻其母死非真皇后子乃出言曰后安能杀吾母而名我我未壮壮即为变太后闻而患之恐其为乱乃幽之永巷中言帝病甚左右莫得见太后曰凡有天下治为万民命者盖之如天容之如地上有欢心以安百姓百姓欣然以事其上欢欣交通而天下治今皇帝病久不已乃失惑惛乱不能继嗣奉宗庙祭祀不可属天下其代之群臣皆顿首言皇太后为天下齐民计所以安宗庙社稷甚深群臣顿首奉诏帝废位太后幽杀之五月丙辰立常山王义为帝更名曰弘不称元年者以太后制天下事也以轵侯朝为常山王置太尉官绛侯勃为太尉五年八月淮阳王薨以弟壶关侯武为淮阳王六年十月太后曰吕王嘉居处骄恣废之以肃王台弟吕产为吕王夏赦天下封齐悼惠王子兴居为东牟侯七年正月太后召赵王友友以诸吕女为后弗爱爱他姬诸吕女&#怒去谗之于太后诬以罪过曰吕氏安得王太后百岁后吾必击之太后怒以故召赵王赵王至置邸不见令卫围守之弗与食其群臣或窃馈辄捕论之赵王饿乃歌曰诸吕用事兮刘氏危迫胁王侯兮强授我妃我妃既&#兮诬我以恶谗女乱国兮上曾不寤我无忠臣兮何故弃国自决中野兮苍天举直于嗟不可悔兮宁蚤自财为王而饿死兮谁者怜之吕氏绝理兮托天报仇丁丑赵王幽死以民礼葬之长安民冢次己丑日食昼晦太后恶之心不乐乃谓左右曰此为我也二月徙梁王恢为赵王吕王产徙为梁王梁王不之国为帝太傅立皇子平昌侯太为吕王更名梁曰吕吕曰济川太后女弟吕嬃有女为营陵侯刘泽妻泽为大将军太后王诸吕恐即崩后刘将军为害乃以刘泽为琅邪王以慰其心梁王恢之徙王赵心怀不乐太后以吕产女为赵王后王后从官皆诸吕擅权微伺赵王赵王不得自恣王有所爱姬王后使人鸩杀之王乃为歌诗四章令乐人歌之王悲六月即自杀太后闻之以为王用妇人弃宗庙礼废其嗣宣平侯张敖卒以子偃为鲁王敖赐谥为鲁元王秋太后使使告代王欲徙王赵代王谢愿守代边太傅产丞相平等言武信侯吕禄上侯位次第一请立为赵王太后许之追尊禄父康侯为赵昭王九月燕灵王建薨有美人子太后使人杀之无后国除八年十月立吕肃王子东平侯吕通为燕王封通弟吕庄为东平侯三月中吕后还过轵道见物如苍犬据高后掖忽弗复见卜之云赵王如意为祟高后遂病掖伤高后为外孙鲁元王偃年少蚤失父母孤弱乃封张敖前姬两子侈为新都侯寿为乐昌侯以辅鲁元王偃及封中大谒者张释为建陵侯吕荣为祝兹侯诸中宦者令丞皆为关内侯食邑五百户七月中高后病甚乃令赵王吕禄为上将军军北军吕王产居南军吕太后诫产禄曰高帝已定天下与大臣约曰非刘氏王者天下共击之今吕氏王大臣弗平我即崩帝年少大臣恐为变必据兵卫宫慎毋送丧毋为人所制辛巳高后崩遗诏赐诸侯王各千金将相列侯郎吏皆以秩赐金大赦天下以吕王产为相国以吕禄女为帝后高后已葬以左丞相审食其为帝太傅朱虚侯刘章有气力东牟侯兴居其弟也皆齐哀王弟居长安当是时诸吕用事擅权欲为乱畏高帝故大臣绛灌等未敢发朱虚侯妇吕禄女阴知其谋恐见诛乃阴令人告其兄齐王欲令发兵西诛诸吕而立朱虚侯欲从中与大臣为应齐王欲发兵其相弗听八月丙午齐王欲使人诛相相召平乃反举兵欲围王王因杀其相遂发兵东诈夺琅邪王兵并将之而西语在齐王语中齐王乃遗诸侯王书曰高帝平定天下王诸子弟悼惠王王齐悼惠王薨孝惠帝使留侯良立臣为齐王孝惠崩高后用事春秋高听诸吕擅废帝更立又比杀三赵王灭梁赵燕以王诸吕分齐为四忠臣进谏上惑乱弗听今高后崩而帝春秋富未能治天下固恃大臣诸侯而诸吕又擅自尊官聚兵严威劫列侯忠臣矫制以令天下宗庙所以危寡人率兵入诛不当为王者汉闻之相国吕产等乃遣颍阴侯灌婴将兵击之灌婴至荥阳乃谋曰诸吕权兵关中欲危刘氏而自立今我破齐还报此益吕氏之资也乃留屯荥阳使使谕齐王及诸侯与连和以待吕氏变共诛之齐王闻之乃还兵西界待约吕禄吕产欲发乱关中内惮绛侯朱虚侯等外畏齐楚兵又恐灌婴畔之欲待灌婴兵与齐合而发犹与未决当是时济川王太淮阳王武常山王朝名为少帝弟及鲁元王吕后外孙皆年少未之国居长安赵王禄梁王产各将兵居南北军皆吕氏之人列侯群臣莫自坚其命太尉绛侯勃不得入军中主兵曲周侯郦商老病其子寄与吕禄善绛侯乃与丞相陈平谋使人劫郦商令其子寄往绐说吕禄曰高帝与吕后共定天下刘氏所立九王吕氏立三王皆大臣之议事已布告诸侯诸侯皆以为宜今太后崩帝少而足下佩赵王印不急之国守藩乃为上将将兵留此为大臣诸侯所疑足下何不归将印以兵属太尉请梁王归相国印与大臣盟而之国齐兵必罢大臣得安足下高枕而王千里此万世之利也吕禄信然其计欲归将印以兵属太尉使人报吕产及诸吕老人或以为便或曰不便计犹豫未有所决吕禄信郦寄时与出游猎过其姑吕嬃嬃大怒曰若为将而弃军吕氏今无处矣乃悉出珠玉宝器散堂下曰无为他人守也左丞相食其免八月庚申旦平阳侯窋行御史大夫事见相国产计事郎中令贾寿使从齐来因数产曰王不蚤之国今虽欲行尚可得邪具以灌婴与齐楚合从欲诛诸吕告产乃趣产急入宫平阳侯颇闻其语乃驰告丞相太尉太尉欲入北军不得入襄平侯通尚符节乃令持节矫内太尉北军太尉复令郦寄与典客刘揭先说吕禄曰帝使太尉守北军欲足下之国急归将印辞去不然祸且起吕禄以为郦兄不欺己遂解印属典客而以兵授太尉太尉将之入军门行令军中曰为吕氏右袒为刘氏左袒军中皆左袒为刘氏太尉行至将军吕禄亦已解上将印去太尉遂将北军然尚有南军平阳侯闻之以吕产谋告丞相平丞相平乃召朱虚侯佐太尉太尉令朱虚侯监军门令平阳侯告卫尉毋入相国产殿门吕产不知吕禄已去北军乃入未央宫欲为乱殿门弗得入徘徊往来平阳侯恐弗胜驰语太尉太尉尚恐不胜诸吕未敢讼言诛之乃遣朱虚侯谓曰急入宫卫帝朱虚侯请卒太尉予卒千余人入未央宫门遂见产廷中日餔时遂击产产走天风大起以故其从官乱莫敢斗逐产杀之郎中府吏厕中朱虚侯已杀产帝命谒者持节劳朱虚侯朱虚侯欲夺节信谒者不肯朱虚侯则从与载因节信驰走斩长乐卫尉吕更始还驰入北军报太尉太尉起拜贺朱虚侯曰所患独吕产今已诛天下定矣遂遣人分部悉捕诸吕男女无少长皆斩之辛酉捕斩吕禄而笞杀吕嬃使人诛燕王吕通而废鲁王偃壬戌以帝太傅食其复为左丞相戊辰徙济川王王梁立赵幽王于遂为赵王遣朱虚侯章以诛诸吕氏事告齐王令罢兵灌婴兵亦罢荥阳而归诸大臣相与阴谋曰少帝及梁淮阳常山王皆非真孝惠子也吕后以计诈名他人子杀其母养后宫令孝惠子之立以为后及诸王以强吕氏今皆已夷灭诸吕而置所立即长用事吾属无类矣不如视诸王最贤者立之或言齐悼惠王高帝长子今其适子为齐王推本言之高帝适长孙可立也大臣皆曰吕氏以外家恶而几危宗庙乱功臣今齐王母家驷钧驷钧恶人也即立齐王则复为吕氏欲立淮南王以为少母家又恶乃曰代王方今高帝见子最长仁孝宽厚太后家薄氏谨良且立长故顺以仁孝闻于天下便乃相与共阴使人召代王代王使人辞谢再反然后乘六乘传后九月晦日己酉至长安舍代邸大臣皆往谒奉天子玺上代王共尊立为天子代王数让群臣固请然后听东牟侯兴居曰诛吕氏吾无功请得除宫乃与太仆汝阴侯滕公入宫前谓少帝曰足下非刘氏不当立乃顾麾左右执戟者掊兵罢去有数人不肯去兵宦者令张泽谕告亦去兵滕公乃召乘舆车载少帝出少帝曰欲将我安之乎滕公曰出就舍舍少府乃奉天子法驾迎代王于邸报曰宫谨除代王即夕入未央宫有谒者十人持戟卫端门曰天子在也足下何为者而入代王乃谓太尉太尉往谕谒者十人皆掊兵而去代王遂入而听政夜有司分部诛灭梁淮阳常山王及少帝于邸代王立为天子二十三年崩谥为孝文皇帝太史公曰孝惠皇帝高后之时黎民得离战国之苦君臣俱欲休息乎无为故惠帝垂拱高后女主称制政不出房户天下晏然刑罚罕用罪人是希民务稼穑衣食滋殖按汉书本纪高皇后吕氏生惠帝佐高祖定天下父兄及高祖而侯者三人惠帝即位尊吕后为太后太后立帝姊鲁元公主女为皇后无子取后宫美人子名之以为太子惠帝崩太子立为皇帝年幼太后临朝称制大赦天下乃立兄子吕台产禄台子通四人为王封诸吕六人为列侯语在外戚传元年春正月诏曰前日孝惠皇帝言欲除三族&#妖言令议未决而崩今除之二月赐民爵户一级初置孝弟力田二千石者一人夏五月丙申赵王宫丛台灾立孝惠后宫子强为淮阳王不疑为恒山王弘为襄城侯朝为轵侯武为壶关侯秋桃李华二年春诏曰高皇帝匡饬天下诸有功者皆受分地为列侯万民大安莫不受休德朕思念至于久远而功名不着亡以尊大谊施后世今欲差次列侯功以定朝位臧于高庙世世勿绝嗣子各袭其功位其与列侯议定奏之丞相臣平言谨与绛侯臣勃曲周侯臣商颍阴侯臣婴安国侯臣陵等议列侯幸得赐餐钱奉邑陛下加惠以功次定朝位臣请臧高庙奏可春正月乙卯地震羌道武都道山崩夏六月丙戌晦日有蚀之秋七月恒山王不疑薨行八铢钱三年夏江水汉水溢流民四千余家秋星昼见四年夏少帝自知非皇后子出怨言皇太后幽之永巷诏曰凡有天下治万民者盖之如天容之如地上有驩心使百姓百姓欣然事其上驩欣交通而天下治今皇帝疾久不已乃失惑昏乱不能继嗣奉宗庙守祭祀不可属天下其议代之群臣皆曰皇太后为天下计所以安宗庙社稷甚深顿首奉诏五月丙辰立恒山王弘为皇帝五年春南粤王尉佗自称南武帝秋八月淮阳王强薨九月发河东上党骑屯北地六年春星昼见夏四月赦天下秩长陵令二千石六月城长陵匈奴寇狄道攻阿阳行五分钱七年冬十二月匈奴寇狄道略二千余人春正月丁丑赵王友幽死于邸己丑晦日有蚀之既以梁王吕产为相国赵王禄为上将军立营陵侯刘泽为琅邪王夏五月辛未诏曰昭灵夫人太上皇妃也武哀侯宣夫人高皇帝兄姊也号谥不称其议尊号丞相臣平等请尊昭灵夫人曰昭灵后武哀侯曰武哀王宣夫人曰昭哀后六月赵王恢自杀秋九月燕王建薨南越侵盗长沙遣隆虑侯将兵击之八年春封中谒者张释卿为列侯诸中官宦者令丞皆赐爵关内侯食邑夏江水汉水溢流万余家秋七月辛巳皇太后崩于未央宫遗诏赐诸侯王各千金将相列侯下至郎吏各有差大赦天下上将军禄相国产颛兵秉政自知背高皇帝约恐为大臣诸侯王所诛因谋作乱时齐悼惠王子朱虚侯章在京师以禄女为妇知其谋乃使人告兄齐王令发兵西章欲与太尉勃丞相平为内应以诛诸吕齐王遂发兵又诈琅邪王泽发其国兵并将而西产禄等遣大将军灌婴将兵击之婴至荥阳使人谕齐王与连和待吕氏变而共诛之太尉勃与丞相平谋以曲周侯郦商子寄与禄善使人劫商令寄绐说禄曰高帝与吕后共定天下刘氏所立九王吕氏所立三王皆大臣之议事已布告诸侯王诸侯王以为宜今太后崩帝少足下不急之国守藩乃为上将将兵留此为大臣诸侯所疑何不速归将军印以兵属太尉请梁王亦归相国印与大臣盟而之国齐兵必罢大臣得安足下高枕而王千里此万世之利也禄然其计使人报产及诸吕老人或以为不便计犹豫未有所决禄信寄与俱出游过其姑吕嬃嬃怒曰汝为将而弃军吕氏今无处矣乃悉出珠玉宝器散堂下曰无为它人守也八月庚申平阳侯窋行御史大夫事见相国产计事郎中令贾寿使从齐来因数产曰王不早之国今虽欲行尚可得邪具以灌婴与齐楚合从状告产平阳侯窋闻其语驰告丞相平太尉勃勃欲入北军不得入襄平侯纪通尚符节乃令持节矫内勃北军勃复令郦寄典客刘揭说禄曰帝使太尉守北军欲令足下之国急归将军印辞去不然祸且起禄遂解印属典客而兵授太尉勃勃入军门行令军中曰为吕氏右袒为刘氏左袒军皆左袒勃遂将北军然尚有南军丞相平召朱虚侯章佐勃勃令章监军门令平阳侯告卫尉毋内相国产殿门产不知禄已去北军入未央宫欲为乱殿门弗内徘徊往来平阳侯驰语太尉勃勃尚恐不胜未敢诵言诛之乃谓朱卢侯章曰急入宫卫帝章从勃请卒千人入未央宫掖门见产廷中日餔时遂击产产走天大风从官乱莫敢斗者逐产杀之郎中府吏舍厕中章已杀产帝令谒者持节劳章章欲夺节谒者不肯章乃从与载因节信驰斩长乐卫尉吕更始还入北军复报太尉勃勃起拜贺章曰所患独产今己诛天下定矣辛酉斩吕禄笞杀吕嬃分部悉捕诸吕男女无少长皆斩之大臣相与阴谋以为少帝及三弟为王者皆非孝惠子复共诛之尊立文帝语在周勃高五王传赞曰孝惠高后之时海内得离战国之苦君臣俱欲无为故惠帝拱己高后女主制政不出房闼而天下晏然刑罚罕用民务稼穑衣食滋殖文帝本纪
按史记文帝本纪孝文皇帝高祖中子也高祖十一年春已破陈豨军定代地立为代王都中都太后薄氏子即位十七年高后八年七月高后崩九月诸吕吕产等欲为乱以危刘氏大臣共诛之谋召立代王事在吕后语中丞相陈平太尉周勃等使人迎代王代王问左右郎中令张武等张武等议曰汉大臣皆故高帝时大将习兵多谋诈此其属意非止此也特畏高帝吕太后威尔今已诛诸吕新喋血京师此以迎大王为名实不可信愿大王称疾毋往以观其变中尉宋昌进曰群臣之议皆非也夫秦失其政诸侯豪杰并起人人自以为得之者以万数然卒践天子之位者刘氏也天下绝望一矣高帝封王子弟地犬牙相制此所谓盘石之宗也天下服其强二矣汉兴除秦苛政约法令施德惠人人自安难动摇三矣夫以吕太后之严立诸吕为三王擅权专制然而太尉以一节入北军一呼士皆左袒为刘氏叛诸吕卒以灭之此乃天授非人力也今大臣虽欲为变百姓弗为使其党宁能专一邪方今内有朱虚东牟之亲外畏吴楚淮南琅邪齐代之强方今高帝子独淮南王与大王大王又长贤圣仁孝闻于天下故大臣因天下之心而欲迎立大王大王勿疑也代王报太后计之犹与未定卜之龟卦兆得大横占曰大横庚庚余为天王夏启以光代王曰寡人固已为王矣又何王卜人曰所谓天王者乃天子于是代王乃遣太后弟薄昭往见绛侯绛侯等具为昭言所以迎立王意薄昭还报曰信矣毋可疑者代王乃笑谓宋昌曰果如公言乃命宋昌参乘张武等六人乘传诣长安至高陵休止而使宋昌先驰之长安观变昌至渭桥丞相以下皆迎宋昌还报代王驰至渭桥群臣拜谒称臣代王下车拜太尉勃进曰愿请间言宋昌曰所言公公言之所言私王者不受私太尉乃跪上天子玺符代王谢曰至代邸而议之遂驰入代邸群臣从至丞相陈平太尉周勃大将军陈武御史大夫张苍宗正刘郢朱虚侯刘章东牟侯刘兴居典客刘揭皆再拜言曰子弘等皆非孝惠帝子不当奉宗庙臣谨请与阴安侯列侯顷王后与琅邪王宗室大臣列侯吏二千石议曰大王高帝长子宜为高帝嗣愿大王即天子位代王曰奉高帝宗庙重事也寡人不佞不足以称宗庙愿请楚王计宜者寡人不敢当群臣皆伏固请代王西乡让者三南乡让者再丞相平等皆曰臣伏计之大王奉高帝宗庙最宜称虽天下诸侯万民以为宜臣等为宗庙社稷计不敢忽愿大王幸听臣等臣谨奉天子玺符再拜上代王曰宗室将相王列侯以为莫宜寡人寡人不敢辞遂即天子位群臣以礼次侍乃使太仆婴与东牟侯兴居清宫奉天子法驾迎于代邸皇帝即日夕入未央宫乃夜拜宋昌为卫将军镇抚南北军以张武为郎中令行殿中还坐前殿于是夜下诏书曰间者诸吕用事擅权谋为大逆欲以危刘氏宗庙赖将相列侯宗室大臣诛之皆伏其辜朕初即位其赦天下赐民爵一级女子百户牛酒酺五日孝文皇帝元年十月庚戌徙立故琅邪王泽为燕王辛亥皇帝即阼谒高庙右丞相平徙为左丞相太尉勃为右丞相大将军灌婴为太尉诸吕所夺齐楚故地皆复与之壬子遣车骑将军薄昭迎皇太后于代皇帝曰吕产自置为相国吕禄为上将军擅矫遣灌将军婴将兵击齐欲代刘氏婴留荥阳弗击与诸侯合谋以诛吕氏吕产欲为不善丞相陈平与太尉周勃谋夺吕产等军朱虚侯刘章首先捕吕产等太尉身率襄平侯通持节承诏入北军典客刘揭身夺赵王吕禄印益封太尉勃万户赐金五千斤丞相陈平灌将军婴邑各三千户金二千斤朱虚侯刘章襄平侯通东牟侯刘兴居邑各二千户金千斤封典客揭为阳信侯赐金千斤十二月上曰法者治之正也所以禁暴而率善人也今犯法已论而使毋罪之父母妻子同产坐之及为收孥朕甚不取其议之有司皆曰民不能自治故为法以禁之相坐坐收所以累其心使重犯法所从来远矣如故便上曰朕闻法正则民&#罪当则民从且夫牧民而导之善者吏也其既不能导又以不正之法罪之是反害于民为暴者也何以禁之朕未见其便其熟计之有司皆曰陛下加大惠德甚盛非臣等所及也请奉诏书除收孥诸相坐律令正月有司言曰蚤建太子所以尊宗庙请立太子上曰朕既不德上帝神明未歆享天下人民未有嗛志今纵不能博求天下贤圣有德之人而禅天下焉而曰豫建太子是重吾不德也谓天下何其安之有司曰豫建太子所以重宗庙社稷不忘天下也上曰楚王季父也春秋高阅天下之义理多矣明于国家之大体吴王于朕兄也惠仁以好德淮南王弟也秉德以陪朕岂为不豫哉诸侯王宗室昆弟有功臣多贤及有德义者若举有德以陪朕之不能终是社稷之灵天下之福也今不选举焉而曰必子人其以朕为忘贤有德者而专于子非所以忧天下也朕甚不取也有司皆固请曰古者殷周有国治安皆千余岁古之有天下者莫不长焉用此道也立嗣必子所从来远矣高帝亲率士大夫始平天下建诸侯为帝者太祖诸侯王及列侯始受国者皆亦为其国祖子孙继嗣世世弗绝天下之大义也故高帝设之以抚海内今释宜建而更选于诸侯及宗室非高帝之志也更议不宜子某最长纯厚慈仁请建以为太子上乃许之因赐天下民当代父后者爵各一级封将军薄昭为轵侯三月有司请立皇后薄太后曰诸侯皆同姓立太子母为皇后皇后姓窦氏上为立后故赐天下鳏寡孤独穷困及年八十已上孤儿九岁已下布帛米肉各有数上从代来初即位施德惠天下镇抚诸侯四夷皆洽欢乃循从代来功臣上曰方大臣之诛诸吕迎朕朕狐疑皆止朕唯中尉宋昌劝朕朕以得保奉宗庙已尊昌为卫将军其封昌为壮武侯诸从朕六人官皆至九卿上曰列侯从高帝入蜀汉中者六十八人皆益封各三百户故吏二千石以上从高帝颍川守尊等十人食邑六百户淮阳守申屠嘉等十人五百户卫尉定等十人四百户封淮南王舅父赵兼为周阳侯齐王舅父驷钧为清郭侯秋封故常山丞相蔡兼为樊侯人或说右丞相曰君本诛诸吕迎代王今又矜其功受上赏处尊位祸且及身右丞相勃乃谢病免罢左丞相平专为丞相二年十月丞相平卒复以绛侯勃为丞相上曰朕闻古者诸侯建国千余岁各守其地以时入贡民不劳苦上下欢欣靡有遗德今列侯多居长安邑远吏卒给输费苦而列侯亦无由教驯其民其令列侯之国为吏及诏所止者遣太子十一月晦日有食之十二月望日又食上曰朕闻之天生蒸民为之置君以养治之人主不德布政不均则天示之以灾以诫不治乃十一月晦日有食之适见于天灾孰大焉朕获保宗庙以微眇之身托于兆民君王之上天下治乱在朕一人唯二三执政犹吾股肱也朕下不能理育群生上以累三光之明其不德大矣令至其悉思朕之过失及知见思之所不及白以告朕及举贤良方正能直言极谏者以匡朕之不逮因各饬其任职务省繇费以便民朕既不能远德故憪然念外人之有非是以设备未息今纵不能罢边屯戍而又饬兵厚卫其罢卫将军军太仆见马遗财足余皆以给置传正月上曰农天下之本其开籍田朕亲率耕以给宗庙粢盛三月有司请立皇子为诸侯王上曰赵幽王幽死朕甚怜之已立其长子遂为赵王遂弟辟强及齐悼惠王子朱虚侯章东牟侯兴居有功可王乃立赵幽王少子辟强为河间王以齐剧郡立朱虚侯为城阳王立东牟侯为济北王皇子武为代王子参为太原王子揖为梁王上曰古之治天下朝有进善之旌诽谤之木所以通治道而来谏者今法有诽谤妖言之罪是使众臣不敢尽情而上无由闻过失也将何以来远方之贤良其除之民或祝诅上以相约结而后相谩吏以为大逆其有他言而吏又以为诽谤此细民之愚无知抵死朕甚不取自今以来有犯此者勿听治九月初与郡国守相为铜虎符竹使符三年十月丁酉晦日有食之十一月上曰前日计遣列侯之国或辞未行丞相朕之所重其为朕率列侯之国绛侯勃免丞相就国以太尉颍阴侯婴为丞相罢太尉官属丞相四月城阳王章薨淮南王长与从者魏敬杀辟阳侯审食其五月匈奴入北地居河南为寇帝初幸甘泉六月帝曰汉与匈奴约为昆弟毋使害边境所以输遗匈奴甚厚今右贤王离其国将众居河南降地非常故往来近塞捕杀吏卒驱保塞蛮夷令不得居其故陵轹边吏入盗甚敖无道非约也其发边吏骑八万五千诣高奴遣丞相颍阴侯灌婴击匈奴匈奴去发中尉材官属卫将军军长安辛卯帝自甘泉之高奴因幸太原见故群臣皆赐之举功行赏诸民里赐牛酒复晋阳中都民三岁留游太原十余日济北王兴居闻帝之代欲往击胡乃反发兵欲袭荥阳于是诏罢丞相兵遣棘蒲侯陈武为大将军将十万往击之祁侯贺为将军军荥阳七月辛亥帝自太原至长安乃诏有司曰济北王背德反上诖误吏民为大逆济北吏民兵未至先自定及以军地邑降者皆赦之复官爵与王兴居去来亦赦之八月破济北军虏其王赦济北诸吏民与王反者六年有司言淮南王长废先帝法不听天子诏居处毋度出入拟于天子擅为法令与棘蒲侯太子奇谋反遣人使闽越及匈奴发其兵欲以危宗庙社稷群臣议皆曰长当弃市帝不忍致法于王赦其罪废勿王群臣请处王蜀严道&#都帝许之长未到处所行病死上怜之后十六年追尊淮南王长谥为厉王立其子三人为淮南王衡山王庐江王十三年夏上曰盖闻天道祸自怨起而福繇德兴百官之非宜由朕躬今秘祝之官移过于下以彰吾之不德朕甚不取其除之五月齐太仓令淳于公有罪当刑诏狱逮徙系长安太仓公无男有女五人太仓公将行会逮骂其女曰生子不生男有缓急非有益也其少女缇萦自伤泣乃随其父至长安上书曰妾父为吏齐中皆称其廉平今坐法当刑妾伤夫死者不可复生刑者不可复属虽复欲改过自新其道无由也妾愿没入为官婢赎父刑罪使得自新书奏天子天子怜悲其意乃下诏曰盖闻有虞氏之时画衣冠异章服以为僇而民不犯何则至治也今法有肉刑三而奸不止其咎安在非乃朕德薄而教不明欤吾甚自愧故夫驯道不纯而愚民陷焉诗曰恺悌君子民之父母今人有过教未施而刑加焉或欲改行为善而道无由也朕甚怜之夫刑至断支体刻肌肤终身不息何其楚痛而不德也岂称为民父母之意哉其除肉刑上曰农天下之本务莫大焉今勤身从事而有租税之赋是为本末者无以异其于劝农之道未&#其除田之租税十四年冬匈奴谋入边为寇攻朝那塞杀北地都尉&#上乃遣三将军军陇西北地上郡中尉周舍为卫将军郎中令张武为车骑将军军渭北车千乘骑卒十万帝亲自劳军勒兵申教令赐军吏卒帝欲自将击匈奴群臣谏皆不听皇太后固要帝帝乃止于是以东阳侯张相如为大将军成侯赤为内史栾布为将军击匈奴匈奴遁走春上曰朕获执牺牲珪币以事上帝宗庙十四年于今历日县长以不敏不明而久抚临天下朕甚自愧其广增诸祀墠场珪币昔先王远施不求其报望祀不祈其福右贤左戚先民后己至明之极也今吾闻祠官祝厘皆归福朕躬不为百姓朕甚愧之夫以朕不德而躬享独美其福百姓不与焉是重吾不德其令祠官致敬毋有所祈是时北平侯张苍为丞相方明律历鲁人公孙臣上书陈终始传五德事言方今土德时土德应黄龙见当改正朔服色制度天子下其事与丞相议丞相推以为今水德始明正十月上黑事以为其言非是请罢之十五年黄龙见成纪天子乃复召鲁公孙臣以为博士申明土德事于是上乃下诏曰有异物之神见于成纪无害于民岁以有年朕亲郊祀上帝诸神礼官议毋讳以劳朕有司礼官皆曰古者天子夏躬亲礼祀上帝于郊故曰郊于是天子始幸雍郊见五帝以孟夏四月答礼焉赵人新垣平以望气见因说上设立渭阳五庙欲出周鼎当有玉英见十六年上亲郊见渭阳五帝庙亦以夏答礼而尚赤十七年得玉杯刻曰人主延寿于是天子始更为元年令天下大酺其岁新垣平事觉夷三族后二年上曰朕既不明不能远德是以使方外之国或不宁息夫四荒之外不安其生封畿之内勤劳不处二者之咎皆自于朕之德薄而不能远达也间者累年匈奴并暴边境多杀吏民边臣兵吏又不能谕吾内志以重吾不德也夫久结难连兵中外之国将何以自宁今朕夙兴夜寐勤劳天下忧苦万民为之怛惕不安未尝一日忘于心故遣使者冠盖相望结轶于道以谕朕意于单于今单于反古之道计社稷之安便万民之利亲与朕俱弃细过偕之大道结兄弟之义以全天下元元之民和亲已定始于今年后六年冬匈奴三万人入上郡三万人入云中以中大夫令勉为车骑将军军飞狐故楚相苏意为将军军句注将军张武屯北地河内守周亚夫为将军居细柳宗正刘礼为将军居霸上祝兹侯军棘门以&#胡数月胡人去亦罢天下旱蝗帝加惠令诸侯毋入贡弛山泽减诸服御狗马损郎吏员发仓庾以振贫民民得卖爵孝文帝从代来即位二十三年宫室苑囿狗马服御无所增益有不便辄弛以利民尝欲作露台召匠计之直百金上曰百金中民十家之产吾奉先帝宫室常恐羞之何以台为上常衣绨衣所幸慎夫人令衣不得曳地帏帐不得文绣以示敦朴为天下先治霸陵皆以瓦器不得以金银铜锡为饰不治坟欲为省毋烦民南越王尉佗自立为武帝然上召贵尉佗兄弟以德报之佗遂去帝称臣与匈奴和亲匈奴背约入盗然令边&#守不发兵深入恶烦苦百姓吴王诈病不朝就赐几杖群臣如袁盎等称说虽切常假借用之群臣如张武等受赂遗金钱觉上乃发御府金钱赐之以愧其心弗下吏专务以德化民是以海内殷富兴于礼义后七年六月己亥帝崩于未央宫遗诏曰朕闻盖天下万物之萌生靡有不死死者天地之理物之自然者奚可甚哀当今之时世咸嘉生而恶死厚葬以破业重服以伤生吾甚不取且朕既不德无以佐百姓今崩又使重服久临以离寒暑之数哀人之父子伤长幼之志损其饮食绝鬼神之祭祀以重吾不德也谓天下何朕获保宗庙以眇眇之身托于天下君王之上二十有余年矣赖天地之灵社稷之福方内安宁靡有兵革朕既不敏常畏过行以羞先帝之遗德维年之久长惧于不终今乃幸以天年得复供养于高庙朕之不明与嘉之其奚哀悲之有其令天下吏民令到出临三日皆释服毋禁取妇嫁女祠祀饮酒食肉者自当给丧事服临者皆无践绖带无过三寸毋布车及兵器毋发人男女哭临宫殿宫殿中当临者皆以旦夕各十五举声礼毕罢非旦夕临时禁毋得擅哭已下服大红十五日小红十四日纤七日释服佗不在令中者皆以此令比率从事布告天下使明知朕意霸陵山川因其故毋有所改归夫人以下至少使令中尉亚夫为车骑将军属国悍为将屯将军郎中令武为复土将军发近县见卒万六千人发内史卒万五千人藏郭穿复土属将军武乙巳群臣皆顿首上尊号曰孝文皇帝太子即位于高庙丁未袭号曰皇帝孝景皇帝元年十月制诏御史盖闻古者祖有功而宗有德制礼乐各有由闻歌者所以发德也舞者所以明功也高庙酎奏武德文始五行之舞孝惠庙酎奏文始五行之舞孝文皇帝临天下通关梁不异远方除诽谤去肉刑赏赐长老收恤孤独以育群生减嗜欲不受献不私其利也罪人不孥不诛无罪除肉刑出美人重绝人之世朕既不敏不能识此皆上古之所不及而孝文皇帝亲行之德厚侔天地利泽施四海靡不获福焉明象乎日月而庙乐不称朕甚惧焉其为孝文皇帝庙为昭德之舞以明休德然后祖宗之功德着于竹帛施于万世永永无穷朕甚嘉之其与丞相列侯中二千石礼官具为礼仪奏丞相臣嘉等言陛下永思孝道立昭德之舞以明孝文皇帝之盛德皆臣嘉等愚所不及臣等谨议曰功莫大于高皇帝德莫盛于孝文皇帝高皇庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子岁献祖宗之庙请着之竹帛宣布天下制曰可太史公曰孔子言必世然后仁善人之治国百年亦可以胜残去杀诚哉是言汉兴至孝文四十有余载德至盛也廪廪乡改正服封禅矣谦让未成于今呜呼岂不仁哉按汉书本纪孝文皇帝高祖中子也母曰薄姬高祖十一年诛陈豨定代地立子恒为代王都中都十七年秋高后崩诸吕谋为乱欲危刘氏丞相陈平太尉周勃朱虚侯刘章等共诛之谋立代王语在高后纪高五王传大臣遂使人迎代王郎中令张武等议皆曰汉大臣皆故高帝时将习兵事多谋诈其属意非止此也特畏高帝吕太后威耳今已诛诸吕新喋血京师以迎大王为名实不可信愿称疾无往以观其变中尉宋昌进曰群臣之议皆非也夫秦失其政豪桀并起人人自以为得之者以万数然卒践天子位者刘氏也天下绝望一矣高帝王子弟地犬牙相制所谓盘石之宗也天下服其强二矣汉兴除秦烦苛约法令施德惠人人自安难动摇三矣夫以吕太后之严立诸吕为三王擅权专制然而太尉以一节入北军一呼士皆袒左为刘氏畔诸吕卒以灭之此乃天授非人力也今大臣虽欲为变百姓弗为使其党宁能专一邪内有朱虚东牟之亲外畏吴楚淮南琅邪齐代之强方今高帝子独淮南王与大王大王又长贤圣仁孝闻于天下故大臣因天下之心而欲迎立大王大王勿疑也代王报太后计犹豫未定卜之兆得大横占曰大横庚庚余为天王夏启以光代王曰寡人固已为王又何王乎卜人曰所谓天王者乃天子也于是代王乃遣太后弟薄昭见太尉勃勃等具言所以迎立王者昭还报曰信矣无可疑者代王笑谓宋昌曰果如公言乃令宋昌骖乘张武等六人乘六乘传诣长安至高陵止而使宋昌先之长安观变昌至渭桥丞相已下皆迎昌还报代王乃进至渭桥群臣拜谒称臣代王下拜太尉勃进曰愿请间宋昌曰所言公公言之所言私王者无私太尉勃乃跪上天子玺代王谢曰至邸而议之闰月己酉入代邸群臣从至上议曰丞相臣平太尉臣勃大将军臣武御史大夫臣苍宗正臣郢朱虚侯臣章东牟侯臣兴居典客臣揭再拜言大王足下子弘等皆非孝惠皇帝子不当奉宗庙臣谨请阴安侯顷王后琅邪王列侯吏二千石议大王高皇帝子宜为嗣愿大王即天子位代王曰奉高帝宗庙重事也寡人不佞不足以称愿请楚王计宜者寡人弗敢当群臣皆伏固请代王西乡让者三南乡让者再丞相平等皆曰臣伏计之大王奉高祖宗庙最宜称虽天下诸侯万民皆以为宜臣等为宗庙社稷计不敢忽愿大王幸听臣等臣谨奉天子玺符再拜上代王曰宗室将相王列侯以为其宜寡人寡人不敢辞遂即天子位群臣以次侍使太仆婴东牟侯兴居先清宫奉天子法驾迎代邸皇帝即日夕入未央宫夜拜宋昌为卫将军领南北军张武为郎中令行殿中还坐前殿下诏曰制诏丞相太尉御史大夫间者诸吕用事擅权谋为大逆欲危刘氏宗庙赖将相列侯宗室大臣诛之皆伏其辜朕初即位其赦天下赐民爵一级女子百户牛酒酺五日元年冬十月辛亥皇帝见于高庙遣车骑将军薄昭迎皇太后于代诏曰前吕产自置为相国吕禄为上将军擅遣将军灌婴将兵击齐欲代刘氏婴留荥阳与诸侯合谋以诛吕氏吕产欲为不善丞相平与太尉勃等谋夺产等军朱虚侯章首先捕斩产太尉勃身率襄平侯通持节承诏入北军典客揭夺吕禄印其益封太尉勃邑万户赐金五千斤丞相平将军婴邑各三千户金二千斤朱虚侯章襄平侯通邑各二千户金千斤封典客揭为阳信侯赐金千斤十二月立赵幽王子遂为赵王徙琅邪王泽为燕王吕氏所夺齐楚地皆归之尽除收帑相坐律令正月有司请蚤建太子所以尊宗庙也诏曰朕既不德上帝神明未歆飨也天下人民未有志今纵不能博求天下贤圣有德之人而嬗天下焉而曰豫建太子是重吾不德也谓天下何其安之有司曰豫建太子所以重宗庙社稷不忘天下也上曰楚王季父也春秋高阅天下之义理多矣明于国家之体吴王于朕兄也淮南王弟也皆秉德以陪朕岂为不豫哉诸侯王宗室昆弟有功臣多贤及有德义者若举有德以陪朕之不能终是社稷之灵天下之福也今不选举焉而曰必子人其以朕为忘贤有德者而专于子非所以忧天下也朕甚不取有司固请曰古者殷周有国治安皆且千岁有天下者莫长焉用此道也立嗣必子所从来远矣高帝始平天下建诸侯为帝者太祖诸侯王列侯始受国者亦皆为其国祖子孙继嗣世世不绝天下之大义也故高帝设之以抚海内今释宜建而更选于诸侯宗室非高帝之志也更议不宜子启最长敦厚慈仁请建以为太子上乃许之因赐天下民当为父后者爵一级封将军薄昭为轵侯三月有司请立皇后皇太后曰立太子母窦氏为皇后诏曰方春和时草木群生之物皆有以自乐而吾百姓鳏寡孤独穷困之人或阽于死亡而莫之省忧为民父母将何如其议所以振贷之又曰老者非帛不暖非肉不饱今岁首不时使人存问长老又无布帛酒肉之赐将何以佐天下子孙孝养其亲今闻吏禀当受鬻者或以陈粟岂称养老之意哉具为令有司请令县道年八十已上赐米人月一石肉二十斤酒五斗其九十已上又赐帛人一匹絮三斤赐物及当禀鬻米者长吏阅视丞若尉致不满九十啬夫令史致二千石遣都吏循行不称者督之刑者及有罪耐以上不用此令楚元王交薨四月齐楚地震二十九山同日崩大水溃出六月令郡国无来献施惠天下诸侯四夷远近欢洽乃修代来功诏曰方大臣诛诸吕迎朕朕狐疑皆止朕唯中尉宋昌劝朕朕已得保宗庙已尊昌为卫将军其封昌为壮武侯诸从朕六人官皆至九卿又曰列侯从高帝入蜀汉者六十八人益邑各三百户吏二千石以上从高帝颍川守尊等十人食邑六百户淮阳守申屠嘉等十人五百户卫尉足等十人四百户封淮南王舅赵兼为周阳侯齐王舅驷钧为靖郭侯故常山丞相蔡兼为樊侯二年冬十月丞相陈平薨诏曰朕闻古者诸侯建国千余各守其地以时入贡民不劳苦上下欢欣靡有违德今列侯多居长安邑远吏卒给输费苦而列侯亦无繇教训其民其令列侯之国为吏及诏所止者遣太子十一月癸卯晦日有食之诏曰朕闻之天生民为之置君以养治之人主不德布政不均则天示之灾以戒不治乃十一月晦日有食之适见于天灾孰大焉朕获保宗庙以微眇之身托于士民君王之上天下治乱在予一人唯二三执政犹吾股肱也朕下不能治育群生上以累三光之明其不德大矣令至其悉思朕之过失及知见之所不及&#以启告朕及举贤良方正能直言极谏者以匡朕之不逮因各敕以职任务省繇费以便民朕既不能远德故憪然念外人之有非是以设备未息今纵不能罢边屯戍又饬兵厚卫其罢卫将军军太仆见马遗财足余皆以给传置春正月丁亥诏曰夫农天下之本也其开籍田朕亲率耕以给宗庙粢盛民&#作县官及贷种食未入入未&#者皆赦之三月有司请立皇子为诸侯王诏曰前赵幽王幽死朕甚怜之已立其太子遂为赵王遂弟辟强及齐悼惠王子朱虚侯章东牟侯兴居有功可王乃遂立辟强为河间王章为城阳王兴居为济北王因立皇子武为代王参为太原王揖为梁王五月诏曰古之治天下朝有进善之旌诽谤之木所以通治道而来谏者也今法有诽谤訞言之罪是使众臣不敢尽情而上无由闻过失也将何以来远方之贤良其除之民或祝诅上以相约而后相谩吏以为大逆其有他言吏又以为诽谤此细民之愚无知抵死朕甚不取自今以来有犯此者勿听治九月初与郡守为铜虎符竹使符诏曰农天下之大本也民所恃以生也而民或不务本而事末故生不遂朕忧其然故今兹亲率群臣农以劝之其赐天下民今年田租之半三年冬十月丁酉晦日有食之十一月丁卯晦日有蚀之诏曰前日诏遣列侯之国辞未行丞相朕之所重其为朕率列侯之国遂免丞相勃遣就国十二月太尉颍阴侯灌婴为丞相罢太尉官属丞相夏四月城阳王章薨淮南王长杀辟阳侯审食其五月匈奴入居北地河南为寇上幸甘泉遣丞相灌婴击匈奴匈奴去发中尉材官属卫将军军长安上自甘泉之高奴因幸太原见故群臣皆赐之举功行赏诸民里赐牛酒复晋阳中都民三岁租留游太原十余日济北王兴居闻帝之代欲自击匈奴乃反发兵欲袭荥阳于是诏罢丞相兵以棘蒲侯柴武为大将军将四将军十万众击之祁侯缯贺为将军军荥阳秋七月上自太原至长安诏曰济北王背德反上诖误吏民为大逆济北吏民兵未至先自定及军城邑降者皆赦之复官爵与王兴居去来者亦赦之八月虏济北王兴居自杀赦诸与兴居反者四年冬十二月丞相灌婴薨夏五月复诸刘有属籍家无所与赐诸侯王子邑各二千户秋九月封齐悼惠王子七人为列侯绛侯周勃有罪逮诣廷尉诏狱作顾成庙五年春二月地震夏四月除盗铸钱令更造四铢钱六年冬十月桃李华十一月淮南王长谋反废迁蜀严道死雍七年冬十月令列侯太夫人夫人诸侯王子及吏二千石无得擅征捕夏四月赦天下六月癸酉未央宫东阙罘罳灾八年夏封淮南厉王长子四人为列侯有长星出于东方九年春大旱
十年冬行幸甘泉将军薄昭死
十一年冬十一月行幸代春正月上自代还夏六月梁王揖薨匈奴寇狄道十二年冬十二月河决东郡春正月赐诸侯王女邑各二千户二月出孝惠皇帝后宫美人令得嫁三月除关无用传诏曰道民之路在于务本朕亲率天下农十年于今而野不加辟岁一不登民有饥色是从事焉尚寡而吏未加务也吾诏书数下岁劝民种树而功未兴是吏奉吾诏不勤而劝民不明也且吾农民甚苦而吏莫之省将何以劝焉其赐农民今年租税之半又曰孝悌天下之大顺也力田为生之本也三老众民之师也廉吏民之表也朕甚嘉此二三大夫之行今万家之县云无应令岂实人情是吏举贤之道未&#也其遣谒者劳赐三老孝者帛人五匹悌者力田二匹廉吏二百石以上率百石者三匹及问民所不便安而以户口率置三老孝悌力田常员令各率其意以道民焉十三年春二月甲寅诏曰朕亲率天下农耕以供粢盛皇后亲桑以奉祭服其具礼仪夏除秘祝语在郊祀志五月除肉刑法语在刑法志六月诏曰农天下之本务莫大焉今&#身从事而有租税之赋是谓本末者无以异也其于劝农之道未&#其除田之租税赐天下孤寡布帛絮各有数十四年冬匈奴寇边杀北地都尉&#遣三将军军陇西北地上郡中尉周舍为卫将军郎中令张武为车骑将军军渭北车千乘骑卒十万人上亲劳军勒兵申教令赐吏卒自欲征匈奴群臣谏不听皇太后固要上乃止于是以东阳侯张相如为大将军建城侯董赫内史栾布皆为将军击匈奴匈奴走春诏曰朕获执牺牲珪币以事上帝宗庙十四年于今历日弥长以不敏不明而久抚临天下朕甚自愧其广增诸祀坛场珪币昔先王远施不求其报望祀不祈其福右贤左戚先民后己至明之极也今吾闻祠官祝厘皆归福于朕躬不为百姓朕甚愧之夫以朕之不德而专乡独美其福百姓不与焉是重吾不德也其令祠官致敬无有所祈十五年春黄龙见于成纪上乃下诏议郊祀公孙臣明服色新垣平设五庙语在郊祀志夏四月上幸雍始郊见五帝赦天下修名山大川尝祀而绝者有司以岁时致礼九月诏诸侯王公卿郡守举贤良能直言极谏者上亲策之傅纳以言语在鼍错传十六年夏四月上郊祀五帝于渭阳五月立齐悼惠王子六人淮南厉王子三人皆为王秋九月得玉杯刻曰人主延寿令天下大酺明年改元后元年冬十月新垣平诈觉谋反夷三族春三月孝惠皇后张氏薨诏曰间者数年比不登又有水旱疾疫之灾朕甚忧之愚而不明未达其咎意者朕之政有所失而行有过与乃天道有不顺地利或不得人事多失和鬼神废不享与何以致此将百官之奉养或费无用之事或多与何其民食之寡乏也夫度田非益寡而计民未加益以口量地其于古犹有余而食之甚不足者其咎安在无乃百姓之从事于末以害农者蕃为酒醪以靡谷者多六畜之食焉者众与细大之义吾未能得其中其与丞相列侯吏二千石博士议之有可以佐百姓者率意远思无有所隐二年夏行幸雍棫阳宫六月代王参薨匈奴和亲诏曰朕既不明不能远德使方外之国或不宁息夫四荒之外不安其生封圻之内勤劳不处二者之咎皆自于朕之德薄而不能达远也间者累年匈奴并暴边境多杀吏民边臣兵吏又不能谕其内志以重吾不德夫久结难连兵中外之国将何以自宁今朕夙兴夜寐勤劳天下忧苦万民为之恻怛不安未尝一日忘于心故遣使者冠盖相望结辙于道以谕朕志于单于今单于反古之道计社稷之安便万民之利新与朕俱弃细过偕之大道结兄弟之义以全天下元元之民和亲以定始于今年三年春二月行幸代
四年夏四月丙寅晦日有食之五月赦天下免官奴婢为庶人行幸雍五年春正月行幸陇西三月行幸雍秋七月行幸代六年冬匈奴三万骑入上郡三万骑入云中以中大夫令免为车骑将军屯飞狐故楚相苏意为将军屯句注将军张武屯北地河内太守周亚夫为将军次细柳宗正刘礼为将军次霸上祝兹侯徐厉为将军次棘门以备边夏四月大旱蝗令诸侯无入贡弛山泽减诸服御损郎吏员发仓庾以振民民得买爵七年夏六月己亥帝崩于未央宫遗诏曰朕闻之盖天下万物之萌生靡不有死死者天地之理物之自然奚可甚哀当今之世咸嘉生而恶死厚葬以破业重服以伤生吾甚不取且朕既不德无以佐百姓今崩又使重服久临以罹寒暑之数哀人父子伤长老之志损其饮食绝鬼神之祭祀以重吾不德谓天下何朕获保宗庙以眇眇之身托于天下君王之上二十有余年矣赖天之灵社稷之福方内安宁靡有兵革朕既不敏常畏过行以羞先帝之遗德惟年之久长惧于不终今乃幸以天年得复供养于高庙朕之不明与嘉之其奚哀念之有其令天下吏民令到出临三日皆释服无禁取妇嫁女祠祀饮酒食肉自当给丧事服临者皆无践绖带无过三寸无布车及兵器无发民哭临宫殿中殿中当临者皆以旦夕各十五举音礼毕罢非旦夕临时禁无得擅哭临以下服大红十五日小红十四日纤七日释服它不在令中者皆以此令比类从事布告天下使明知朕意霸陵山川因其故无有所改归夫人以下至少使令中尉亚夫为车骑将军属国悍为将屯将军郎中令张武为复土将军发近县卒万六千人发内史卒万五千人藏郭穿复土属将军武赐诸侯王已下至孝悌力田金钱帛各有数乙巳葬霸陵赞曰孝文皇帝即位二十三年宫室苑囿车骑服御无所增益有不便辄弛以利民尝欲作露台召匠计之直百金上曰百金中人十家之产也吾奉先帝宫室常恐羞之何以台为身衣弋绨所幸慎夫人衣不曳地帏帐无文绣以示敦朴为天下先治霸陵皆瓦器不得以金银铜锡为饰因其山不起坟南越尉佗自立为帝召贵佗兄弟以德怀之佗遂称臣与匈奴结和亲后而背约入盗令边备守不发兵深入恐烦百姓吴王诈病不朝赐以几杖群臣袁盎等谏说虽切常假借纳用焉张武等受赂金钱觉更加赏赐以愧其心专务以德化民是以海内殷富兴于礼义断狱数百几致刑措乌呼仁哉
　帝纪部汇考七
　　汉三
景帝本纪
按史记景帝本纪孝景皇帝者孝文之中子也母窦太后孝文在代时前后有三男及窦太后得幸前后死及三子更死故孝景得立元年四月乙卯赦天下乙巳赐民爵一级五月除田半租为孝文立太宗庙令群臣无朝贺匈奴入代与约和亲二年春封故相国萧何孙系为武陵侯男子二十而得傅四月壬午孝文太后崩广川长沙王皆之国丞相申屠嘉卒八月以御史大夫开封侯陶青为丞相彗星出东北秋衡山雨雹大者五寸深者二尺荧惑逆行守北辰月出北辰间岁星逆行天廷中置南陵及内史祋祤为县三年正月乙巳赦天下长星出西方天火燔雒阳东宫大殿城室吴王濞楚王戊赵王遂胶西王&#济南王辟光灾川王贤胶东王雄渠反发兵西乡天子为诛晁错遣袁盎谕告不止遂西围梁上乃遣大将军窦婴太尉周亚夫将兵诛之六月乙亥赦亡军及楚元王子蓺等与谋反者封大将军窦婴为魏其侯立楚元王子平陆侯刘礼为楚王立皇子端为胶西王子胜为中山王徙济北王志为灾川王淮阳王余为鲁王汝南王非为江都王齐王将庐燕王嘉皆薨四年夏立太子立皇子彻为胶东王六月甲戌赦天下后九月更以弋阳为阳陵复置津关用传出入冬以赵国为邯郸郡五年三月作阳陵渭桥五月募徙阳陵予钱二十万江都大暴风从西方来坏城十二丈丁卯封长公主子蟜为隆虑侯徙广川王为赵王六年春封中尉赵绾为建陵侯江都丞相嘉为建平侯陇西太守浑邪为平曲侯赵丞相嘉为江陵侯故将军布为鄃侯梁楚二王皆薨后九月代驰道树殖兰池七年冬废栗太子为临江王十二月晦日有蚀之春免徒隶作阳陵者丞相青免二月乙巳以太尉条侯周亚夫为丞相四月乙巳立胶东王太后为皇后丁巳立胶东王为太子名彻中元年封故御史大夫周苛孙平为绳侯故御史大夫周昌子左车为安阳侯四月乙巳赦天下赐爵一级除禁锢地动衡山原都雨雹大者尺八寸中二年二月匈奴入燕遂不和亲三月召临江王来即死中尉府中夏立皇子越为广川王子寄为胶东王封四侯九月甲戌日食中三年冬罢诸侯御史中丞春匈奴王二人率其徒来降皆封为列侯立皇子方乘为清河王三月彗星出西北丞相周亚夫死以御史大夫桃侯刘舍为丞相四月地动九月戊戌晦日食军东都门外中四年三月置德阳宫大蝗秋赦徒作阳陵者中五年夏立皇子舜为常山王封十侯六月丁巳赦天下赐爵一级天下大潦更命诸侯丞相曰相秋地动中六年二月己卯行幸雍郊见五帝三月雨雹四月梁孝王城阳共王汝南王皆薨立梁孝王子明为济川王子彭离为济东王子定为山阳王子不识为济阴王梁分为五封四侯更命廷尉为大理将作少府为将作大匠主爵中尉为都尉长信詹事为长信少府将行为大长秋大行为行人奉常为太常典客为大行治粟内史为大农以大内为二千石置左右内官属大内七月辛亥日食八月匈奴入上郡后元年冬更命中大夫为卫尉三月丁酉赦天下赐爵一级中二千石诸侯相爵右庶长四月大酺五月丙戌地动其蚤食时复动上庸地动二十二日坏城垣七月乙巳日食丞相刘舍免八月壬辰以御史大夫绾为丞相封为建陵侯后二年正月地一日三动郅将军击匈奴酺五日令内史郡不得食马粟没入县官令徒隶衣七&#布止马舂为岁不登禁天下食不造岁省列侯遣之国三月匈奴入雁门十月租长陵田大旱衡山国河东云中郡民疫后三年十月日月皆食赤五日十二月晦雷日如紫五星逆行守太微月贯天庭中正月甲寅皇太子冠甲子孝景皇帝崩遗诏赐诸侯王以下至民为父后爵一级天下户百钱出宫人归其家复无所与太子即位是为孝武皇帝三月封皇太后弟蚡为武安侯弟胜为周阳侯置阳陵太史公曰汉兴孝文施大德天下怀安至孝景不复忧异姓而晁错刻削诸侯遂使七国俱起合从而西乡以诸侯大盛而错为之不以渐也及主父偃言之而诸侯以弱卒以安安危之机岂不以谋哉按汉书景帝本纪孝景皇帝文帝太子也母曰窦皇后后七年六月文帝崩丁未太子即皇帝位尊皇太后薄氏曰太皇太后皇后曰皇太后九月有星孛于西方元年冬十月诏曰盖闻古者祖有功而宗有德制礼乐各有由歌者所以发德也舞者所以明功也高庙酎奏武德文始五行之舞孝惠庙酎奏文始五行之舞孝文皇帝临天下通关梁不异远方除诽谤去肉刑赏赐长老收恤孤独以遂群生减耆欲不受献罪人不孥不诛亡罪不私其利也除宫刑出美人重绝人之世也朕既不敏弗能胜识此皆上世之所不及而孝文皇帝亲行之德厚侔天地利泽施四海靡不获福明象乎日月而庙乐不称朕甚惧焉其为孝文皇帝庙为昭德之舞以明休德然后祖宗之功德施于万世永永无穷朕甚嘉之其与丞相列侯中二千石礼官具礼仪奏丞相臣嘉等奏曰陛下永思孝道立昭德之舞以明孝文皇帝之盛德皆臣嘉等愚所不及臣谨议世功莫大于高皇帝德莫盛于孝文皇帝高皇帝庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子所献祖宗之庙请宣布天下制曰可春正月诏曰间者岁比不登民多乏食夭绝天年朕甚痛之郡国或硗硗无所农桑畜或地饶广荐草莽水泉利而不得徙其议民欲徙宽大地者听之夏四月赦天下赐民爵一级遣御史大夫青翟至代下与匈奴和亲五月令田半租秋七月诏曰吏受所监临以饮食免重受财物贱买贵卖论轻廷尉与丞相更议着令廷尉信谨与丞相议曰吏及诸有秩受其官属所监所治所行所将其与饮食计偿费勿论他物若买故贱卖故贵皆坐臧为盗没入臧县官吏迁徙免罢受其故官属所将监治送财物夺爵为士伍免之无爵罚金二斤令没入所受有能捕告其所受臧二年冬十二月有星孛于西南令天下男子年二十始傅春三月立皇子德为河间王阏为临江王余为淮阳王非为汝南王彭祖为广川王发为长沙王夏四月壬午太皇太后崩六月丞相嘉薨封故相国萧何孙系为列侯秋与匈奴和亲三年冬十二月诏曰襄平侯嘉子恢说不孝谋反欲以杀嘉大逆无道其赦嘉为襄平侯及妻子当坐者复故爵论恢说及妻子如法春正月淮阳王宫正殿灾吴王濞胶西王卬楚王戊赵王遂济南王辟光灾川王贤胶东王雄渠皆举兵反大赦天下遣太尉亚夫大将军窦婴将兵击之斩御史大夫晁错以谢七国二月壬子晦日有蚀之诸将破七国斩首十余万级追斩吴王濞于丹徒胶西王&#楚王戊赵王遂济南王辟光灾川王贤胶东王雄渠皆自杀夏六月诏曰乃者吴王濞等为逆起兵相胁诖误吏民吏民不得已今濞等已灭吏民当坐濞等及逋逃亡军者皆赦之楚元王子蓺等与濞等为逆朕不忍加法除其籍毋令污宗室立平陆侯刘礼为楚王续元王后立皇子端为胶西王胜为中山王赐民爵一级四年春复置诸关用传出入夏四月己巳立皇子荣为皇太子彻为胶东王六月赦天下赐民爵一级秋七月临江王阏薨十月戊戌晦日有蚀之五年春正月作阳陵邑夏募民徙阳陵赐钱二十万遣公主嫁匈奴单于六年冬十二月雷霖雨秋九月皇后薄氏废
七年冬十一月庚寅晦日有蚀之春正月废皇太子荣为临江王二月罢太尉官夏四月乙巳立皇后王氏丁巳立胶东王彻为皇太子赐民为父后者爵一级中元年夏四月赦天下赐民爵一级封故御史大夫周苛周昌孙子为列侯二年春二月令诸侯王薨列侯初封及之国大鸿胪奏谥诔策列侯薨及诸侯太傅初除之官大行奏谥诔策王薨遣光禄大夫吊禭祠赗视丧事因立嗣子列侯薨遣太中大夫吊祠视丧事因立嗣其薨葬国得发民挽丧穿复土治坟无过三百人毕事匈奴入燕改磔曰弃市勿复磔三月临江王荣坐侵太宗庙地征诣中尉自杀夏四月有星孛于西北立皇子越为广川王寄为胶东王秋七月更郡守为太守郡尉为都尉九月封故楚赵傅相内史前死事者四人子皆为列侯甲戌晦日有蚀之三年冬十一月罢诸侯御史大夫官春正月皇太后崩夏旱禁酤酒秋九月蝗有星孛于西北戊戌晦日有蚀之立皇子乘为清河王四年春三月起德阳宫御史大夫绾奏禁马高五尺九寸以上齿未平不得出关夏蝗秋赦徒作阳陵者死罪欲腐者许之十月戊午日有蚀之五年夏立皇子舜为常山王六月赦天下赐民爵一级秋八月己酉未央宫东阙灾更名诸侯丞相为相九月诏曰法令度量所以禁暴止邪也狱人之大命死者不可复生吏或不奉法令以货赂为市朋党比周以苛为察以刻为明令亡罪者失职朕甚怜之有罪者不伏罪奸法为暴甚亡谓也诸狱疑若虽文致于法而于人心不厌者辄谳之六年冬十月行幸雍郊五畤十二月改诸官名定铸钱伪黄金弃市律春三月雨雪夏四月梁王薨分梁为五国立孝王子五人皆为王五月诏曰夫吏者民之师也车驾衣服宜称吏六百石以上皆长吏也亡度者或不吏服出入闾里与民亡异令长吏二千石车朱两轓千石至六百石朱左轓车骑从者不称其官衣服下吏出入闾巷亡吏体者二千石上其官属三辅举不如法令者皆上丞相御史请之先是吏多军功车服尚轻故为设禁又惟酷吏奉宪失中乃诏有司减笞法定棰令语在刑法志六月匈奴入雁门至武泉入上郡取苑马吏卒战死者二千人秋七月辛亥晦日有蚀之后元年春正月诏曰狱重事也人有智愚官有上下狱疑者谳有司有司所不能决移廷尉有令谳而后不当谳者不为失欲令治狱者务先宽三月赦天下赐民爵一级中二千石诸侯相爵右庶长夏大酺五日民得酤酒五月地震秋七月乙巳晦日有蚀之条侯周亚夫下狱死二年冬十月省彻侯之国春匈奴入雁门太守冯敬与战死发车骑材官屯春以岁不登禁内郡食马粟没入之夏四月诏曰雕文刻镂伤农事者也锦绣纂组害女红者也农事伤则饥之本也女红害则寒之原也夫饥寒并至而能亡为非者寡矣朕亲耕后亲桑以奉宗庙粢盛祭服为天下先不受献减太官省繇赋欲天下务农蚕素有畜积以备灾害强毋攘弱众毋暴寡老耆以寿终幼孤得遂长今岁或不登民食颇寡其咎安在或诈伪为吏吏以货赂为市渔夺百姓侵牟万民县丞长吏也奸法与盗盗甚无谓也其令二千石各修其职不事官职耗乱者丞相以闻请其罪布告天下使明知朕意五月诏曰人不患其不知患其为诈也不患其不勇患其为暴也不患其不富患其亡厌也其唯廉士寡欲易足今訾算十以上乃得宦廉士算不必众有市籍不得宦无訾又不得宦朕甚愍之訾算四得宦亡令廉士久失职贪夫长利秋大旱三年春正月诏曰农天下之本也黄金珠玉饥不可食寒不可衣以为币用不识其终始间岁或不登意为末者众农民寡也其令郡国务劝农桑益种树可得衣食物吏发民若取庸采黄金珠玉者坐臧为盗二千石听者与同罪皇太子冠赐民为父后者爵一级甲子帝崩于未央宫遗诏赐诸侯王列侯马二驷吏二千石黄金二斤吏民户百钱出宫人归其家复终身二月癸酉葬阳陵赞曰孔子称斯民三代之所以直道而行也信哉周秦之敝罔密文峻而奸轨不胜汉兴扫除烦苛与民休息至于孝文加之以恭俭孝景遵业五六十载之间至于移风易俗黎民醇厚周云成康汉言文景美矣武帝本纪
按史记武帝本纪孝武皇帝者孝景中子也母曰王太后孝景四年以皇子为胶东王孝景七年栗太子废为临江王以胶东王为太子孝景十六年崩太子即位为孝武皇帝孝武皇帝初即位尤敬鬼神之祀元年汉兴已六十余岁矣天下乂安荐绅之属皆望天子封禅改正度也而上乡儒术招贤良赵绾王臧等以文学为公卿欲议古立明堂城南以朝诸侯草巡狩封禅改历服色事未就会窦太后治黄老言不好儒术使人微伺得赵绾等奸利事召案绾臧绾臧自杀诸所兴为者皆废后六年窦太后崩其明年上征文学之士公孙弘等明年上初至雍郊见五畤后常三岁一郊是时上求神君舍之上林中氏观神君者长陵女子以子死悲哀故见神于先后宛若宛若祠之其室民多往祠平原君往祠其后子孙以尊显及武帝即位则厚礼置祠之内中闻其言不见其人云是时而李少君亦以祠&#道郄老方见上上尊之少君者故深泽侯入以主方匿其年及所生长常自谓七十能使物郄老其游以方遍诸侯无妻子人闻其能使物及不死更馈遗之常余金钱帛衣食人皆以为不治产业而饶给又不知其何所人愈信争事之少君资好方善为巧发奇中尝从武安侯饮坐中有年九十余老人少君乃言与其大父游射处老人为儿时从其大父行识其处一坐尽惊少君见上上有故铜器问少君少君曰此器齐桓公十年陈于柏寝已而案其刻果齐桓公器一宫尽骇以少君为神数百岁人也少君言于上曰祠则致物致物而丹砂可化为黄金黄金成以为饮食器则益寿益寿而海中蓬莱仙者可见见之以封禅则不死黄帝是也臣尝游海上见安期生食巨枣大如瓜安期生仙者通蓬莱中合则见人不合则隐于是天子始亲祠而遣方士入海求蓬莱安期生之属而事化丹砂诸药齐为黄金矣居久之李少君病死天子以为化去不死也而使黄锤史宽舒受其方求蓬莱安期生莫能得而海上燕齐怪迂之方士多相效更言神事矣亳人薄诱忌奏祠泰一方曰天神贵者泰一泰一佐曰五帝古者天子以春秋祭泰一东南郊用太牢具七日为坛开八通之鬼道于是天子令太祝立祠长安东南郊常奉祠如忌方其后人有上书言古者天子三年一用太牢具祠神三一天一地一泰一天子许之令太祝领祠之于忌泰一坛上如其方后人复有上书言古者天子常以春秋解祠祠黄帝用一枭破镜冥羊用羊祠马行用一青牡马泰一皋山山君地长用牛武夷君用干鱼阴阳使者以一牛令祠官领之如其方而祠于忌泰一坛旁其后天子苑有白鹿以其皮为币以发瑞应造白金焉其明年郊雍获一角兽若麃然有司曰陛下肃祗郊祀上帝报享锡一角兽盖麟云于是以荐五畤畤加一牛以燎赐诸侯白金以风符应合于天地于是济北王以为天子且封禅乃上书献泰山及其旁邑天子受之更以他县偿之常山王有&#迁天子封其弟于真定以续先王祀而以常山为郡然后五岳皆在天子之邦其明年齐人少翁以鬼神方见上上有所幸王夫人夫人卒少翁以方术盖夜致王夫人及鬼之貌云天子自帷中望见焉于是乃拜少翁为文成将军赏赐甚多以客礼礼之文成言曰上即欲与神通宫室被服不象神神物不至乃作画云气车及各以胜日驾车辟恶鬼又作甘泉宫中为台室画天地泰一诸神而置祭具以致天神居岁余其方益衰神不至乃为帛书以饭牛详弗知也言此牛腹中有奇杀而视之得书书言甚怪天子疑之有识其手书问之人果为书于是诛文成将军而隐之其后则又作柏梁铜柱承露仙人掌之属矣文成死明年天子病鼎湖甚巫医无所不致至不愈游水发根乃言曰上郡有巫病而鬼下之上召置祠之甘泉及病使人问神君神君言曰天子毋忧病病少愈强与我会甘泉于是病愈遂幸甘泉病良已大赦天下置寿宫神君神君最贵者大夫其佐曰大禁司命之属皆从之非可得见闻其音与人言等时去时来来则风肃然也居室帷中时昼言然常以夜天子然后入因巫为主人关饮食所欲者言行下又置寿宫北宫张羽旗设供具以礼神君神君所言上使人受书其言命之曰书法其所语世俗之所知也毋绝殊者而天子独喜其事秘世莫知也其后三年有司言元宜以天瑞命不宜以一二数一元曰建元二元以长星曰元光三元以郊得一角兽曰元狩云其明年冬天子郊雍议曰今上帝朕亲郊而后土毋祀则礼不答也有司与太史公祠官宽舒等议天地牲角茧栗今陛下亲祀后土后土宜于泽中圜丘为五坛坛一黄犊太牢具已祠尽瘗而从祠衣上黄于是天子遂东始立后土祠汾阴脽上如宽舒等议上亲望拜如上帝礼礼毕天子遂至荥阳而还过雒阳下诏曰三代邈绝远矣难存其以三十里地封周后为周子南君以奉先王祀焉是岁天子始巡郡县侵寻于泰山矣其春乐成侯上书言栾大栾大胶东宫人故尝与文成将军同师已而为胶东王尚方而乐成侯姊为康王后毋子康王死他姬子立为王而康后有淫行与王不相中得相危以法康后闻文成已死而欲自媚于上乃遣栾大因乐成侯求见言方天子既诛文成后悔恨其早死惜其方不尽及见栾大大悦大为人长美言多方略而敢为大言处之不疑大言曰臣尝往来海中见安期羡门之属顾以为臣贱不信臣又以为康王诸侯尔不足予方臣数言康王康王又不用臣臣之师曰黄金可成而河决可塞不死之药可得仙人可致也臣恐效文成则方士皆掩口恶敢言方哉上曰文成食马肝死尔子诚能修其方我何爱乎大曰臣师非有求人人者求之陛下必欲致之则贵其使者令有亲属以客礼待之勿卑使各佩其信印乃可使通言于神人神人尚肯邪不邪致尊其使然后可致也于是上使先验小方斗旗旗自相触击是时上方忧河决而黄金不就乃拜大为五利将军居月余得四金印佩天士将军地士将军大通将军天道将军印制诏御史昔禹疏九江决四渎间者河溢皋陆堤繇不息朕临天下二十有八年天若遗朕士而大通焉干称蜚龙鸿渐于般意庶几与焉其以二千户封地士将军大为乐通侯赐列侯甲第僮千人乘舆斥车马帷帐器物以充其家又以卫长公主妻之赍金万斤更名其邑曰当利公主天子亲如五利之第使者存问所给连属于道自大主将相以下皆置酒其家献遗之于是天子又刻玉印曰天道将军使使衣羽衣夜立白茅上五利将军亦衣羽衣立白茅上受印以示弗臣也而佩天道者且为天子道天神也于是五利常夜祠其家欲以下神神未至而百鬼集矣然颇能使之其后治装行东入海求其师云大见数月佩六印贵振天下而海上燕齐之间莫不搤腕而自言有禁方能神仙矣其夏六月中汾阴巫锦为民祠魏脽后土营旁见地如钩状掊视得鼎鼎大异于众鼎文镂无款识怪之言吏吏告河东太守胜胜以闻天子使使验问巫锦得鼎无奸诈乃以礼祠迎鼎至甘泉从行上荐之至中山晏温有黄云盖焉有麃过上自射之因以祭云至长安公卿大夫皆议请尊宝鼎天子曰间者河溢岁数不登故巡祭后土祈为百姓育&#今年丰庑未有报鼎曷为出哉有司皆曰闻昔太帝兴神鼎一一者一统天地万物所系终也黄帝作宝鼎三象天地人也禹收九牧之金铸九鼎皆尝鬺烹上帝鬼神遭圣则兴迁于夏商周德衰宋之社亡鼎乃沦伏而不见颂云自堂徂基自羊徂牛鼐鼎及鼒不虞不骜胡考之休今鼎至甘泉光润龙变承休无疆合兹中山有黄白云降盖若兽为符路弓乘矢集获坛下报祠大飨惟受命而帝者心知其意而合德焉鼎宜见于祖祢藏于帝廷以合明应制曰可入海求蓬莱者言蓬莱不远而不能至者殆不见其气上乃遣望气佐候其气云其秋上幸雍且郊或曰五帝泰一之佐也宜立泰一而上亲郊之上疑未定齐人公孙卿曰今年得宝鼎其冬辛巳朔旦冬至与黄帝时等卿有札书曰黄帝得宝鼎宛侯问于鬼臾区区对曰黄帝得宝鼎神策是岁己酉朔旦冬至得天之纪终而复始于是黄帝迎日推策后率二十岁得朔旦冬至凡二十推三百八十年黄帝仙登于天卿因所忠欲奏之所忠视其书不经疑其妄书谢曰宝鼎事已决矣尚何以为卿因嬖人奏之上大悦召问卿对曰受此书申功申功已死上曰申功何人也卿曰申功齐人也与安期生通受黄帝言无书独有此鼎书曰汉兴复当黄帝之时汉之圣者在高祖之孙且曾孙也宝鼎出而与神通封禅封禅七十二王唯黄帝得上泰山封申功曰汉主亦当上封上封则能仙登天矣黄帝时万诸侯而神灵之封居七千天下名山八而三在蛮夷五在中国中国华山首山太室太山东莱此五山黄帝之所常游与神会黄帝且战且学仙患百姓非其道乃断斩非鬼神者百余岁然后得与神通黄帝郊雍上帝宿三月鬼臾区号大鸿死葬雍故鸿冢是也其后黄帝接万灵明廷明廷者甘泉也所谓寒门者谷口也黄帝采首山铜铸鼎于荆山下鼎既成有龙垂胡&#下迎黄帝黄帝上骑群臣后宫从上龙七千余人龙乃上去余小臣不得上乃悉持龙&#龙&#拔堕黄帝之弓百姓仰望黄帝既上天乃抱其弓与龙胡&#号故后世因名其处曰鼎湖其弓曰乌号于是天子曰嗟乎吾诚得如黄帝吾视去妻子如脱&#耳乃拜卿为郎东使候神于太室上遂郊雍至陇西西登空桐幸甘泉令祠官宽舒等具泰一祠坛坛放薄忌泰一坛坛三垓五帝坛环居其下各如其方黄帝西南除八通鬼道泰一所用如雍一畤物而加醴枣脯之属杀一牦牛以为俎豆牢具而五帝独有俎豆醴进其下四方地为餟食群神从者及北斗云已祠胙余皆燎之其牛色白鹿居其中彘在鹿中水而洎之祭日以牛祭月以羊彘特泰一祝宰则衣紫及绣五帝各如其色日赤月白十一月辛巳朔日冬至昧爽天子始郊拜泰一朝朝日夕夕月则揖而见泰一如雍礼其赞飨曰天始以宝鼎神策授皇帝朔而又朔终而复始皇帝敬拜见焉而衣上黄其祠列火满坛旁坛旁烹炊具有司云祠上有光焉公卿言皇帝始郊见泰一云阳有司奉瑄玉嘉牲荐飨是夜有美光及昼黄气上属天太史公祠官宽舒等曰神灵之休佑福兆祥宜因此地光域立泰畤坛以明应令太祝领祀及腊间祠三岁天子一郊见其秋为伐南粤告祝泰一以牡荆画幡日月北斗登龙以象天一三星为泰一锋名曰灵旗为兵祷则太史奉以指所伐国而五利将军使不敢入海之泰山祠上使人微随验实无所见五利妄言见其师其方尽多不雠上乃诛五利其冬公孙卿候神河南见仙人迹缑氏城上有物若雉往来城上天子亲幸缑氏城视迹问卿得无效文成五利乎卿曰仙者非有求人主人主求之其道非少宽假神不来言神事事如迂诞积以岁乃可致于是郡国各除道缮治宫观名山神祠所以望幸矣其年既灭南越上有嬖臣李延年以好音见上善之下公卿议曰民间祠尚有鼓舞之乐今郊祠而无乐岂称乎公卿曰古者祀天地皆有乐而神祇可得而礼或曰泰帝使素女鼓五十弦瑟悲帝禁不止故破其瑟为二十五弦于是塞南越祷祠泰一后土始用乐舞益召歌儿作二十五弦及箜篌瑟自此起其来年冬上议曰古者先振兵泽旅然后封禅乃遂北巡朔方勒兵十余万还祭黄帝冢桥山泽兵须如上曰吾闻黄帝不死今有冢何也或对曰黄帝已仙上天群臣葬其衣冠既至甘泉为且用事泰山先类祠太一自得宝鼎上与公卿诸生议封禅封禅用希旷绝莫知其仪礼而群儒采封禅尚书周官王制之望祀射牛事齐人丁公年九十余曰封者合不死之名也秦皇帝不得上封陛下必欲上稍上即无风雨遂上封矣上于是乃令诸儒习射牛草封禅仪数年至且行天子既闻公孙卿及方士之言黄帝以上封禅皆致怪物与神通欲放黄帝以尝接神仙人蓬莱士高世比德于九皇而颇采儒术以文之群儒既以不能辩明封禅事又牵拘于诗书古文而不敢骋上为封祠器示群儒群儒或曰不与古同徐偃又曰太常诸生行礼不如鲁善周霸属图封事于是上绌偃霸尽罢诸儒弗用三月遂东幸缑氏礼登中岳太室从官在山下闻若有言万岁云问上上不言问下下不言于是以三百户封太室奉祠命曰崇高邑东上泰山山之草木叶未生乃令人上石立之泰山巅上遂东巡海上行礼祠八神齐人之上疏言神怪奇方者以万数然无验者乃益发船令言海中神山者数千人求蓬莱神人公孙卿持节常先行候名山至东莱言夜见一人长数丈就之则不见见其迹甚大类禽兽云群臣有言见一老父牵狗言吾欲见巨公已忽不见上既见大迹未信及群臣有言老父则大以为仙人也宿留海上与方士传车及间使求仙人以千数四月还至奉高上念诸儒及方士言封禅人人殊不经难施行天子至梁父礼祠地主乙卯令侍中儒者皮弁荐绅射牛行事封泰山下东方如郊祠泰一之礼封广丈二尺高九尺其下则有玉牒书书秘礼毕天子独与侍中奉车子侯上泰山亦有封其事皆禁明日下阴道丙辰禅泰山下址东北肃然山如祭后土礼天子皆亲拜见衣上黄而尽用乐焉江淮间一茅三脊为神藉五色土益杂封纵远方奇兽蜚禽及白雉诸物颇以加祠兕旄牛犀象之属弗用皆至泰山然后去封禅祠其夜若有光昼有白云起封中天子从封禅还坐明堂群臣更上寿于是制诏御史朕以眇眇之身承至尊兢兢焉惧弗任维德菲薄不明于礼乐修祀泰一若有象景光屑如有望依依震于怪物欲止不敢遂登封泰山至于梁父而后禅肃然自新嘉与士大夫更始赐民百户牛一酒十石加年八十孤寡布帛二匹复博奉高蛇丘历城毋出今年租税其赦天下如乙卯赦令行所过毋有复作事在二年前皆勿听治又下诏曰古者天子五载一巡狩用事泰山诸侯有朝宿地其令诸侯各治邸泰山下天子既已封禅泰山既无风雨灾而方士更言蓬莱诸神山若将可得于是上欣然庶几遇之乃复东至海上望冀遇蓬莱焉奉车子侯暴病一日死上乃遂去并海上北至碣石巡自辽西历北边至九原五月返至甘泉有司言宝鼎出为元鼎以今年为元封元年其秋有星茀于东井后十余日有星茀于三能望气王朔言候独见其星出如瓠食顷复入焉有司言曰陛下建汉家封禅天其报德星云其来年冬郊雍五帝还拜祝祠泰一赞飨曰德星昭衍厥维休祥寿星仍出渊耀光明信星昭见皇帝敬拜泰况之飨其春公孙卿言见神人东莱山若云见天子天子于是幸缑氏城拜卿为中大夫遂至东莱宿留之数日毋所见见大人迹复遣方士求神怪采芝药以千数是岁旱于是天子既出毋名乃祷万里沙过祠泰山还至瓠子自临塞决河留二日沈祠而去使二卿将卒塞决河河徙二渠复禹之故迹焉是时既灭南越越人勇之乃言越人俗信鬼而其祠皆见鬼数有效昔东瓯王敬鬼寿至百六十岁后世谩怠故衰耗乃令越巫立越祝祠安台无坛亦祠天神上帝百鬼而以鸡卜上信之越祠鸡卜始用焉公孙卿曰仙人可见而上往常遽以故不见今陛下可为观如缑氏城置脯枣神人宜可致且仙人好楼居于是上令长安则作蜚廉桂观甘泉则作益延寿观使卿持节设具而候神人乃作通天台置祠具其下将招来神仙之属于是甘泉更置前殿始广诸宫室夏有芝生殿防内中天子为塞河兴通天台若有光云乃下诏曰甘泉防生芝九茎赦天下毋有复作其明年伐朝鲜夏旱公孙卿曰黄帝时封则天旱干封三年上乃下诏曰天旱意干封乎其令天下尊祠灵星焉其明年上郊雍通回中道巡之春至鸣泽从西河归其明年冬上巡南郡至江陵而东登礼潜之天柱山号曰南岳浮江自寻阳出枞阳过彭蠡祀其名山川北至琅邪&#海上四月中至奉高修封焉初天子封泰山泰山东北址古时有明堂处处险不敞上欲治明堂奉高旁未晓其制度济南人公玉带上黄帝时明堂图明堂图中有一殿四面无壁以茅盖通水圜宫垣为复道上有楼从西南入命曰昆仑天子从之入以拜祠上帝焉于是上令奉高作明堂汶上如带图及五年修封则祠泰一五帝于明堂上坐令高皇帝祠坐对之祠后土于下房以二十太牢天子从昆仑道入始拜明堂如郊礼礼毕燎堂下而上又上泰山有秘祠其颠而泰山下祠五帝各如其方黄帝并赤帝而有司侍祠焉泰山上举火下悉应之其后二岁十一月甲子朔旦冬至推历者以本统天子亲至泰山以十一月甲子朔旦冬至日祠上帝明堂每修封禅其赞飨曰天增授皇帝泰元神策周而复始皇帝敬拜泰一东至海上考入海及方士求神者莫验然益遣冀遇之十一月乙酉柏梁&#十二月甲午朔上亲禅高里祠后土临渤海将以望祠蓬莱之属冀至殊庭焉上还以柏梁&#故朝受计甘泉公孙卿曰黄帝就青灵台十二月烧黄帝乃治明庭明庭甘泉也方士多言古帝王有都甘泉者其后天子又朝诸侯甘泉甘泉作诸侯邸勇之乃曰越俗有火&#复起屋必以大用胜服之于是作建章宫度为千门万户前殿度高未央其东则凤阙高二十余丈其西则唐中数十里虎圈其北治大池渐台高二十余丈名曰泰液池中有蓬莱方丈瀛洲壶梁象海中神山龟鱼之属其南有玉堂璧门大鸟之属乃立神明台井干楼度五十余丈辇道相属焉夏汉改历以正月为岁首而色尚黄官名更印章以五字因为太初元年是岁西伐大宛蝗大起丁夫人雒阳虞初等以方祠诅匈奴大宛焉其明年有司言雍五畤无牢熟具芬芳不&#乃命祠官进畤犊牢具五色食所胜而以木耦马代驹焉独五帝用驹行亲郊用驹及诸名山川用驹者悉以木耦马代行过乃用驹他礼如故其明年东巡海上考神仙之属未有验者方士有言黄帝时为五城十二楼以候神人于执期命曰迎年上许作之如方明年上亲礼祠上帝衣上黄焉公玉带曰黄帝时虽封泰山然风后封巨岐伯令黄帝封东泰山禅凡山合符然后不死焉天子既令设祠具至东泰山东泰山卑小不称其声乃令祠官礼之而不封禅焉其后令带奉祠候神物夏遂还泰山修五年之礼如前而加禅祠石闾石闾者在泰山下址南方方士多言此仙人之闾也故上亲禅焉其后五年复至泰山修封还过祭常山今天子所兴祠泰一后土三年亲郊祠建汉家封禅五年一修封薄忌泰一及三一冥羊马行赤星五宽舒之祠官以岁时致礼凡六祠皆太祝领之至如八神诸神明年凡山他名祠行过则祀去则已方士所兴祠各自主其人终则已祠官弗主他祠皆如其故今上封禅其后十二岁而还遍于五岳四渎矣而方士之候祠神人入海求蓬莱终无有验而公孙卿之候神者犹以大人迹为解无其效天子亦怠厌方士之怪迂语矣然终羁縻弗绝冀遇其真自此之后方士言祠神者弥众然其效可睹矣太史公曰余从巡祭天地诸神名山川而封禅焉入寿宫侍祠神语究观方士祠官之言于是退而论次自古以来用事于鬼神者具见其表里后有君子得以览焉至若俎豆珪币之详献酬之礼则有司存焉按汉书武帝本纪孝武皇帝景帝中子也母曰王美人年四岁立为胶东王七岁为皇太子母为皇后十六岁后三年正月景帝崩甲子太子即皇帝位尊皇太后窦氏曰太皇太后皇后曰皇太后三月封皇太后同母弟田蚡胜皆为列侯建元元年冬十月诏丞相御史列侯中二千石二千石诸侯相举贤良方正直言极谏之士丞相绾奏所举贤良或治申商韩非苏秦张仪之言乱国政请皆罢奏可春二月赦天下赐民爵一级年八十复二算九十复甲卒行三铢钱夏四月己巳诏曰古之立教乡里以齿朝廷以爵扶世导民莫善于德然则于乡里先耆艾奉高年古之道也今天下孝子顺孙愿自竭尽以承其亲外迫公事内乏资财是以孝心阙焉朕甚哀之民年九十以上已有受鬻法为复子若孙令得身帅妻妾遂其供养之事五月诏曰河海润千里其令祠官修山川之祠为岁事曲加礼赦吴楚七国帑输在官者秋七月诏曰卫士转置送迎二万人其省万人罢苑马以赐贫民议立明堂遣使者安车蒲轮束帛加璧征鲁申公二年冬十月御史大夫赵绾坐请毋奏事太皇太后及郎中令王臧皆下狱自杀丞相婴太尉蚡免春二月丙戌朔日有蚀之夏四月戊申有如日夜出初置茂陵邑三年春河水溢于平原大饥人相食赐徙茂陵者户钱二十万田二顷初作便门桥秋七月有星孛于西北济川王明坐杀太傅中傅废迁防陵闽越围东瓯东瓯告急遣中大夫严助持节发会稽兵浮海救之未至闽越走兵还九月丙子晦日有蚀之四年夏有风赤如血六月旱秋九月有星孛于东北五年春罢三铢钱行半两钱置五经博士夏四月平原君薨五月大蝗秋八月广川王越清河王乘皆薨六年春二月乙未辽东高庙灾夏四月壬子高园便殿火上素服五日五月丁亥太皇太后崩秋八月有星孛于东方长竟天闽越王郢攻南越遣大行王恢将兵出豫章大司农韩安国出会稽击之未至越人杀郢降兵还元光元年冬十一月初令郡国举孝廉各一人卫尉李广为骁骑将军屯云中中尉程不识为车骑将军屯雁门六月罢夏四月赦天下赐民长子爵一级复七国宗室前绝属者五月诏贤良曰朕闻昔在唐虞画象而民不犯日月所烛莫不率俾周之成康刑错不用德及鸟兽教通四海海外肃&#北发渠搜氐羌徕服星辰不孛日月不蚀山陵不崩川谷不塞麟凤在郊薮河洛出图书呜呼何施而臻此与今朕获奉宗庙夙兴以求夜寤以思若涉渊水未知所济猗与伟与何行而可以章先帝之洪业休德上参尧舜下配三王朕之不敏不能远德此子大夫之所睹闻也贤良明于古今王事之体受策察问咸以书对着之于篇朕亲览焉于是董仲舒公孙弘等出焉秋七月癸未日有蚀之二年冬十月行幸雍祠五畤春诏问公卿曰朕饰子女以配单于金币文绣赂之甚厚单于待命加嫚侵盗亡已边境被害朕甚闵之今欲举兵攻之何如大行王恢建议宜击夏六月御史大夫韩安国为护军将军卫尉李广为骁骑将军太仆公孙贺为轻车将军大行王恢为将屯将军大中大夫李息为材官将军将三十万众屯马邑谷中诱致单于欲袭击之单于入塞觉之走出六月军罢将军王恢坐首谋不进下狱死秋九月令民大酺五日三年春河水徙从顿丘东南流入渤海夏五月封高祖功臣五人后为列侯河水决濮阳泛郡十六发卒十万救决河起龙渊宫四年冬魏其侯窦婴有罪弃市春三月乙卯丞相蚡薨夏四月陨霜杀草五月地震赦天下五年春正月河间王德薨夏发巴蜀治南夷道又发卒万人治雁门阻险秋七月大风拔木乙巳皇后陈氏废捕为巫蛊者皆枭首八月螟征吏民有明当世之务习先圣之术者县次续食令与计偕六年冬初算商车春穿漕渠通渭匈奴入上谷杀略吏民遣车骑将军卫青出上谷骑将军公孙敖出代轻车将军公孙贺出云中骁骑将军李广出雁门青至龙城获首虏七百级广敖失师而还诏曰间者匈奴数寇边境故遣将抚师古者治兵振旅因遭寇之方入将吏新会上下未辑代郡将军敖雁门将军广所任不肖校尉又背义妄行弃军而北少吏犯禁用兵之法不勤不教将率之过也教令宣明不能尽力士卒之罪也将军已下廷尉使理正之而又加法于士卒二者并行非仁圣之心朕闵众庶陷害欲刷耻改行复奉正义厥路亡繇其赦雁门代郡军士不循法者夏大旱蝗六月行幸雍秋匈奴盗边遣将军韩安国屯渔阳元朔元年冬十一月诏曰公卿大夫所使总方略壹统类广教化美风俗也夫本仁祖义褒德禄贤劝善刑暴五帝三王所繇昌也朕夙兴夜寐嘉与宇内之士臻于斯路故旅耆老复孝敬选豪俊讲文学稽参政事祈进民心深诏执事兴廉举孝庶几成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子雍于上闻也二千石官长纪纲人伦将何以佐朕烛幽隐劝元元厉蒸庶崇乡党之训哉且进贤受上赏蔽贤蒙显戮古之道也其与中二千石礼官博士议不举者罪有司奏议曰古者诸侯贡士壹适谓之好德再适谓之贤贤三适谓之有功乃加九锡不贡士壹则黜爵再则黜地三则黜爵地毕矣夫附下罔上者死附上罔下者刑与闻国政而无益于民者斥在上位而不能进贤者退此所以劝善黜恶也今诏书昭先帝圣绪令二千石举孝廉所以化元元移风易俗也不举孝不奉诏当以不敬论不察廉不胜任也当免奏可十二月江都王非薨春三月甲子立皇后卫氏诏曰朕闻天地不变不成施化阴阳不变物不畅茂易曰通其变使民不倦诗云九变复贯知言之选朕嘉唐虞而乐殷周据旧以鉴新其赦天下与民更始诸逋贷及辞讼在孝景后三年以前皆勿听治秋匈奴入辽西杀太守入渔阳雁门败都尉杀略三千余人遣将军卫青出雁门将军李息出代获首虏数千级薉君南闾等口二十八万人降为苍海郡鲁王余长沙王发皆薨二年冬赐淮南王灾川王几杖毋朝春正月诏曰梁王城阳王亲慈同生愿以邑分弟其许之诸侯王请与子弟邑者朕将亲览使有列位焉于是藩国始分而子弟毕侯矣匈奴入上谷渔阳杀略吏民千余人遣将军卫青李息出云中至高阙遂西至符离获首虏数千级收河南地置朔方五原郡三月乙亥晦日有蚀之夏募民徙朔方十万口又徙郡国豪杰及訾三百万以上于茂陵秋燕王定国有罪自杀三年春罢苍海郡三月诏曰夫刑罚所以防奸也内长文所以见爱也以百姓之未洽于教化朕嘉与士大夫日新厥业祗而不解其赦天下夏匈奴入代杀太守入雁门杀略千余人六月庚午皇太后崩秋罢西南夷城朔方城令民大酺五日四年冬行幸甘泉夏匈奴入代定襄上郡杀略数千人五年春大旱大将军卫青将六将军兵十余万人出朔方高阙获首虏万五千级夏六月诏曰盖闻导民以礼风之以乐今礼坏乐崩朕甚闵焉故详延天下方闻之士咸荐诸朝其令礼官劝学讲议洽闻举遗兴礼以为天下先太常其议予博士弟子崇乡党之化以厉贤材焉丞相弘请为博士置弟子员学者益广秋匈奴入代杀都尉六年春二月大将军卫青将六将军兵十余万骑出定襄斩首三千余级还休士马于定襄云中雁门赦天下夏四月卫青复将六将军绝幕大克获前将军赵信军败降匈奴右将军苏建亡军独身脱还赎为庶人六月诏曰朕闻五帝不相复礼三代不同法所繇殊路而建德一也盖孔子对定公以徕远哀公以论臣景公以节用非期不同所急异务也今中国一统而北边未安朕甚悼之日者大将军巡朔方征匈奴斩首万八千级诸禁锢及有过者咸蒙厚赏得免减罪今大将军仍复克获斩首万九千级受爵赏而欲移卖者无所流貤其议为令有司奏请置武功赏官以宠战士元狩元年冬十月行幸雍祠五畤获白麟作白麟之歌十一月淮南王安衡山王赐谋反诛党与死者数万人十二月大雨雪民冻死夏四月赦天下丁卯立皇太子赐中二千石爵右庶长民为父后者一级诏曰朕闻咎繇对禹曰在知人知人则哲惟帝难之盖君者心也民犹支体支体伤则心憯怛日者淮南衡山修文学流货赂两国接壤怵于邪说而造篡弒此朕之不德诗云忧心惨惨念国之为虐已赦天下涤除与之更始朕嘉孝弟力田哀夫老眊孤寡鳏独或匮于衣食甚怜愍焉其遣谒者巡行天下存问致赐曰皇帝使谒者赐县三老孝者帛人五匹乡三老弟者力田帛人三匹年九十以上及鳏寡孤独帛人二匹絮三斤八十以上米人三石有冤失职使者以闻县乡即赐毋赘聚五月乙巳晦日有蚀之匈奴入上谷杀数百人二年冬十月行幸雍祠五畤春三月戊寅丞相弘薨遣骠骑将军霍去病出陇西至皋兰斩首八千余级夏马生余吾水中南越献驯象能言鸟将军去病公孙敖出北地二千余里过居延斩首三万余级匈奴入雁门杀略数百人遣卫尉张骞郎中令李广皆出右北平广杀匈奴三千余人尽亡其军四千人独身脱还及公孙敖张骞皆后期当斩赎为庶人江都王建有罪自杀胶东王寄薨秋匈奴昆邪王杀休屠王并将其众合四万余人来降置五属国以处之以其地为武威酒泉郡三年春有星孛于东方夏五月赦天下立胶东康王少子庆为六安王封故相国萧何曾孙庆为列侯秋匈奴入右北平定襄杀略千余人遣谒者劝有水灾郡种宿麦举吏民能假贷贫民者以名闻减陇西北地上郡戍卒半发谪吏穿昆明池四年冬有司言关东贫民徙陇西北地西河上郡会稽凡七十二万五千口县官衣食振业用度不足请收银锡造白金及皮币以足用初算缗钱春有星孛于东北夏有长星出于西北大将军卫青将四将军出定襄将军去病出代各将五万骑步兵踵军后数十万人青至幕北围单于斩首万九千级至阗颜山乃还去病与左贤王战斩首七万余级封狼居胥山乃还两军战士死者数万人前将军广后将军食其皆后期广自杀食其赎死五年春三月甲午丞相李蔡有罪自杀天下马少平牡马匹二十万罢半两钱行五铢钱徙天下奸猾吏民于边六年冬十月赐丞相以下至吏二千石百金千石以下至乘从者帛蛮夷锦各有差雨水亡冰夏四月乙巳庙立皇子闳为齐王旦为燕王胥为广陵王初作诰六月诏曰日者有司以币轻多奸农伤而末众又禁兼并之涂故改币以约之稽诸往古制宜于今废期有月而山泽之民未谕夫仁行而从善义立则俗易意奉宪者所以导之未明与将百姓所安殊路而挢虔吏因乘埶以侵蒸庶邪何纷然其扰也今遣博士大等六人分循行天下存问鳏寡废疾无以自振业者贷与之谕三老孝弟以为民师举独行之君子征诣行在所朕嘉贤者乐知其人广宣厥道士有特招使者之任也详问隐处亡位及冤失职奸猾为害野荒治苛者举奏郡国有所以为便者上丞相御史以闻秋九月大司马骠骑将军去病薨元鼎元年夏五月赦天下大酺五日得鼎汾水上济东王彭离有罪废徙上庸二年冬十一月御史大夫张汤有罪自杀十二月丞相青翟下狱死春起柏梁台三月大雨雪夏大水关东饿死者以千数秋九月诏曰仁不异远义不辞难今京师虽未为丰年山林池泽之饶与民共之今水潦移于江南迫隆冬至朕惧其饥寒不活江南之地火耕水耨方下巴蜀之粟致之江陵遣博士中等分循行谕告所抵无令重困吏民有振救饥民免其&#者具举以闻三年冬徙函谷关于新安以故关为弘农县十一月令民告缗者以其半与之正月戊子阳陵园火夏四月雨雹关东郡国十余饥人相食常山王舜薨子嗣立有罪废徙房陵四年冬十月行幸雍祠五畤赐民爵一级女子百户牛酒行自夏阳东幸汾阴十一月甲子立后土祠于汾阴脽上礼毕行幸荥阳还至洛阳诏曰祭地冀州瞻望河洛巡省豫州观于周室邈而无祀询问耆老乃得孽子嘉其封嘉为周子南君以奉周祀春二月中山王胜薨夏封方士栾大为乐通侯位上将军六月得宝鼎后土祠旁秋马生渥洼水中作宝鼎天马之歌立常山宪王子商为泗水王五年冬十月行幸雍祠五畤遂逾陇登空同西临祖厉河而还十一月辛巳朔旦冬至立泰畤于甘泉天子亲郊见朝日夕月诏曰朕以眇身托于王侯之上德未能绥民民或饥寒故巡祭后土以祈丰年冀州脽壤乃显文鼎获荐于庙渥洼水出马朕其御焉战战兢兢惧不克任思昭天地内惟自新诗云四牡翼翼以征不服亲省边垂用事所极望见泰一修天文辛卯夜若景光十有二明易曰先甲三日后甲三日朕甚念年岁未咸登饬躬斋戒丁酉拜况于郊夏四月南越王相吕嘉反杀汉使者及其王王太后赦天下丁丑晦日有蚀之秋&#虾蟆斗遣伏波将军路博德出桂阳下湟水楼船将军杨仆出豫章下浈水归义越侯严为戈船将军出零陵下离水甲为下濑将军下苍梧皆将罪人江淮以南楼船十万人越驰义侯遗别将巴蜀罪人发夜郎兵下牂柯江咸会番禺九月列侯坐献黄金酎祭宗庙不如法夺爵者百六人丞相赵周下狱死乐通侯栾大坐诬罔要斩西羌众十万人反与匈奴通使攻故安围枹匈奴入五原杀太守六年冬十月发陇西天水安定骑士及中尉河南河内卒十万人遣将军李息郎中令徐自为征西羌平之行东将幸缑氏至左邑桐乡闻南越破以为闻喜县春至汲新中乡得吕嘉首以为获嘉县驰义侯遣兵未及下上便令征西南夷平之遂定越地以为南海苍梧&#林合浦交址九真日南珠&#儋耳郡定西南夷以为武都牂柯越巂沈黎文山郡秋东越王余善反攻杀汉将吏遣横海将军韩说中尉王温舒出会稽楼船将军杨仆出豫章击之又遣浮沮将军公孙贺出九原匈河将军赵破奴出令居皆二千余里不见虏而还乃分武威酒泉地置张掖敦煌郡徙民以实之元封元年冬十月诏曰南越东瓯咸伏其辜西蛮北夷颇未辑睦朕将巡边垂择兵振旅躬秉武节置十二部将军亲帅师焉行自云阳北历上郡西河五原出长城北登单于台至朔方临北河勒兵十八万骑旌旗径千余里威振匈奴遣使者告单于曰南越王头已县于汉北阙矣单于能战天子自将待边不能亟来臣服何但亡匿幕北寒苦之地为匈奴詟焉还祠黄帝于桥山乃归甘泉东越杀王余善降诏曰东越险阻反复为后世患迁其民于江淮间遂虚其地春正月行幸缑氏诏曰朕用事华山至于中岳获驳麃见夏后启母石翌日亲登嵩高御史乘属在庙旁吏卒咸闻呼万岁者三登礼罔不答其令祠官加增太室祠禁无伐其草木以山下户三百为之奉邑名曰崇高独给祠复亡所与行遂东巡海上夏四月癸卯上还登封泰山降坐明堂诏曰朕以眇身承至尊兢兢焉惟德菲薄不明于礼乐故用事八神遭天地况施着见景象屑然如有闻震于怪物欲止不敢遂登封泰山至于梁父然后升肃然自新嘉与士大夫更始其以十月为元封元年行所巡至博奉高蛇丘历城梁父民田租逋赋贷已除加年七十以上孤寡帛人二匹四县无出今年算赐天下民爵一级女子百户牛酒行自泰山复东巡海上至碣石自辽西历北边九原归于甘泉秋有星孛于东井又孛于三台齐王闳薨二年冬十月行幸雍祠五畤春幸缑氏遂至东莱夏四月还祠泰山至瓠子临决河命从臣将军以下皆负薪塞河堤作瓠子之歌赦所过徒赐孤独高年米人四石还作甘泉通天台长安飞廉馆朝鲜王攻杀辽东都尉乃募天下死罪击朝鲜六月诏曰甘泉宫内中产芝九茎连叶上帝博临不异下房赐朕弘休其赦天下赐云阳都百户牛酒作芝房之歌秋作明堂于泰山下遣楼船将军杨仆左将军荀彘将应募罪人击朝鲜又遣将军郭昌中郎将卫广发巴蜀兵平西南夷未服者以为益州郡三年春作角抵戏三百里内皆来观夏朝鲜斩其王右渠降以其地为乐浪临屯元菟真番郡楼船将军杨仆坐失亡多免为庶民左将军荀彘坐争功弃市秋七月胶西王端薨武都氐人反分徙酒泉郡四年冬十月行幸雍祠五畤通回中道遂北出萧关历独鹿鸣泽自代而还幸河东春三月祠后土诏曰朕躬祭后土地祇见光集于灵坛一夜三烛幸中都宫殿上见光其赦汾阴夏阳中都死罪以下赐三县及杨氏皆无出今年租赋夏大旱民多暍死秋以匈奴弱可遂臣服乃遣使说之单于使来死京师匈奴寇边遣拔胡将军郭昌屯朔方五年冬行南巡狩至于盛唐望祀虞舜于九嶷登灊天柱山自寻阳浮江亲射蛟江中获之舳舻千里薄枞阳而出作盛唐枞阳之歌遂北至琅邪并海所过礼祠其名山大川春三月还至太山增封甲子祠高祖于明堂以配上帝因朝诸侯王列侯受郡国计夏四月诏曰朕巡荆扬辑江淮物会大海气以合泰山上天见象增修封禅其赦天下所幸县毋出今年租赋赐鳏寡孤独帛贫穷者粟还幸甘泉郊泰畤大司马大将军青薨初置刺史部十三州名臣文武欲尽诏曰盖有非常之功必待非常之人故马或奔踶而致千里士或有负俗之累而立功名夫泛驾之马跅弛之士亦在御之而已其令州郡察吏民有茂材异等可为将相及使绝国者六年冬行幸回中春作首山宫三月行幸河东祠后土诏曰朕礼首山昆田出珍物化或为黄金祭后土神光三烛其赦汾阴殊死以下赐天下贫民布帛人一匹益州昆明反赦京师亡命令从军遣拔胡将军郭昌将以击之夏京师民观角抵于上林平乐馆秋大旱蝗太初元年冬十月行幸泰山十一月甲子朔旦冬至祀上帝于明堂乙酉柏梁台灾十二月高里祠后土东临勃海望祠蓬莱春还受计于甘泉二月起建章宫夏五月正历以正月为岁首色上黄数用五定官名协音律遣因杆将军公孙敖筑塞外受降城秋八月行幸安定遣贰师将军李广利发天下&#民西征大宛蝗从东方飞至敦煌二年春正月戊申丞相庆薨三月行幸河东祠后土令天下大酺五日膢五日祠门户比腊夏四月诏曰朕用事介山祭后土皆有光应其赦汾阴安邑殊死以下五月籍吏民马补车骑马秋蝗遣浚稽将军赵破奴二万骑出朔方击匈奴不还冬十二月御史大夫儿宽卒三年春正月行东巡海上夏四月还修封泰山石闾遣光禄勋徐自为筑五原塞外列城西北至卢胊游击将军韩说将兵屯之强弩都尉路博德筑居延秋匈奴入定襄云中杀略数千人行坏光禄诸亭障又入张掖酒泉杀都尉四年春贰师将军广利斩大宛王首获汗血马来作西极天马之歌秋起明光宫冬行幸回中徙弘农都尉治武关税出入者以给关吏卒食天汉元年春正月行幸甘泉郊泰畤三月行幸河东祠后土匈奴归汉使者使使来献夏五月赦天下秋闭城门大搜发谪戍屯五原二年春行幸东海还幸回中夏五月贰师将军三万骑出酒泉与右贤王战于天山斩首万余级又遣因杅将军出西河骑都尉李陵将步兵五千人出居延北与单于战斩首万余级陵兵败降匈奴秋止禁巫祠道中者大搜渠黎六国使使来献泰山琅邪群盗徐等阻山攻城道路不通遣直指使者暴胜之等衣绣衣杖斧分部逐捕刺史郡守以下皆伏诛冬十一月诏关都尉曰今豪桀多远交依东方群盗其谨察出入者三年春二月御史大夫王卿有罪自杀初榷酒酤三月行幸泰山修封祀明堂因受计还幸北地祠常山瘗元玉夏四月赦天下行所过毋出田租秋匈奴入雁门太守坐畏&#弃市四年春正月朝诸侯王于甘泉宫发天下七科&#及勇敢士遣贰师将军李广利将六万骑步兵七万人出朔方因杅将军公孙敖万骑步兵三万人出雁门游击将军韩说步兵三万人出五原强弩都尉路博德步兵万余人与贰师会广利与单于战余吾水上连日敖与左贤王战不利皆引还夏四月立皇子髆为昌邑王秋九月令死罪人赎钱五十万减死一等太始元年春正月因杅将军敖有罪要斩徙郡国吏民豪杰于茂陵云陵夏六月赦天下二年春正月行幸回中三月诏曰有司议曰往者朕郊见上帝西登陇首获白麟以馈宗庙渥洼水出天马泰山见黄金宜改故名今更黄金为麟趾袅以协瑞焉因以班赐诸侯王秋旱九月募死罪人赎钱五十万减死罪一等御史大夫杜周卒三年春正月行幸甘泉宫飨外国客二月令天下大酺五日行幸东海获赤雁作朱雁之歌幸琅邪礼日成山登之罘浮大海山称万岁冬赐行所过户五千钱鳏寡孤独帛人一匹四年春三月行幸泰山壬午祀高祖于明堂以配上帝因受计癸未祀孝景皇帝于明堂甲申修封丙戌石闾夏四月幸不其祠神人于交门宫若有乡坐拜者作交门之歌夏五月还幸建章宫大置酒赦天下秋七月赵有蛇从郭外入邑与邑中蛇群斗孝文庙下邑中蛇死冬十月甲寅晦日有蚀之十二月行幸雍祠五畤西至安定北地征和元年春正月还行幸建章宫三月赵王彭祖薨冬十一月发三辅骑士大搜上林闭长安城门索十一日乃解巫蛊起二年春正月丞相贺下狱死夏四月大风发屋折木闰月诸邑公主阳石公主皆坐巫蛊死夏行幸甘泉秋七月按道侯韩说使者江充等掘蛊太子宫壬午太子与皇后谋斩充以节发兵与丞相刘屈牦大战长安死者数万人庚寅太子亡皇后自杀初置城门屯兵更节加黄旄御史大夫暴胜之司直田仁坐失纵胜之自杀仁要斩八月辛亥太子自杀于湖癸亥地震九月立赵敬肃王子偃为平王匈奴入上谷五原杀略吏民三年春正月行幸雍至安定北地匈奴入五原酒泉杀两都尉三月遣贰师将军广利将七万人出五原御史大夫商丘成二万人出西河重合侯马通四万骑出酒泉成至浚稽山与虏战多斩首通至天山虏引去因降车师皆引兵还广利败降匈奴夏五月赦天下六月丞相屈牦下狱要斩妻子枭首秋蝗九月反者公孙勇胡倩发觉皆伏辜四年春正月行幸东莱临大海二月丁酉陨石于雍二声闻四百里三月上耕于巨定还幸泰山修封庚寅祀于明堂癸巳石闾夏六月还幸甘泉秋八月辛酉晦日有蚀之后元元年春正月行幸甘泉郊泰畤遂幸安定昌邑王髆薨二月诏曰朕郊见上帝巡于北边见群鹤留止以不罗罔靡所获献荐于泰畤光景并见其赦天下夏六月御史大夫商丘成有罪自杀侍中仆射莽何罗与弟重合侯通谋反侍中驸马都尉金日磾奉车都尉霍光骑都尉上官桀讨之秋七月地震往往涌泉出二年春正月朝诸侯王于甘泉宫赐宗室二月行幸盩厔五柞宫乙丑立皇子弗陵为皇太子丁卯帝崩于五柞宫入殡于未央宫前殿三月甲申葬茂陵赞曰汉承百王之弊高祖拨乱反正文景务在养民至于稽古礼文之事犹多阙焉孝武初立卓然罢黜百家表章六经遂畴咨海内举其俊茂与之立功兴太学修郊祀改正朔定历数协音律作诗乐建封百神绍周后号令文章焕焉可述后嗣得遵洪业而有三代之风如武帝之雄材大略不改文景之恭俭以济斯民虽诗书所称何有加焉

　帝纪部汇考八
　　汉四
昭帝本纪
按汉书昭帝本纪孝昭皇帝武帝少子也母曰赵倢本以有奇异得幸及生帝亦奇异语在外戚传武帝末戾太子败燕王旦广陵王胥行骄嫚后元二年二月上疾病遂立昭帝为太子年八岁以侍中奉车都尉霍光为大司马大将军受遗诏辅少主明日武帝崩戊辰太子即皇帝位谒高庙帝姊鄂邑公主益汤沐邑为长公主共养省中大将军光秉政领尚书事车骑将军金日磾左将军上官桀副焉夏六月赦天下秋七月有星孛于东方济北王宽有罪自杀赐长公主及宗室昆弟各有差追尊赵倢为皇太后起云陵冬匈奴入朔方杀略吏民发军屯河西左将军桀行北边始元元年春二月黄鹄下建章宫太液池中公卿上寿赐诸侯王列侯宗室金钱各有差己亥上耕于钩盾弄田益封燕王广陵王及鄂邑长公主各万三千户夏为太后起园庙云陵益州廉头姑缯牂牁谈指同并二十四邑皆反遣水衡都尉吕破胡募吏民及发犍为蜀郡&#命击益州大破之有司请河内属冀州河东属并州秋七月赦天下赐民百户牛酒大雨渭桥绝八月齐孝王孙刘泽谋反欲杀青州刺史隽不疑发觉皆伏诛迁不疑为京兆尹赐钱百万九月丙子车骑将军日磾薨闰月遣故廷尉王平等五人持节行郡国举贤良问民所疾苦冤失职者冬无冰二年春正月大将军光左将军桀皆以前捕斩重合侯马通功封光为博陆侯桀为安阳侯以宗室毋在位者举茂材刘辟强刘长乐皆为光禄大夫辟强守长乐卫尉三月遣使者振贷贫民毋种食者秋八月诏曰往年灾害多今年蚕麦伤所振贷种食勿收责毋令民出今年田租冬发习战射士诣朔方调故吏将屯田张掖郡三年春二月有星孛于西北秋募民徙云陵赐钱田宅冬十月凤皇集东海遣使者祠其处十一月壬辰朔日有蚀之四年春三月甲寅立皇后上官氏赦天下辞讼在后二年前皆勿听治夏六月皇后见高庙赐长公主丞相将军列侯中二千石以下及郎吏宗室钱帛各有差徙三辅富人云陵赐钱户十万秋七月诏曰比岁不登民匮于食流庸未尽还往时令民共出马其止勿出诸给中都官者且减之冬遣大鸿胪田广明击益州廷尉李种坐故纵死罪弃市五年春正月追尊皇太后父为顺成侯夏阳男子张延年诣北阙自称卫太子诬罔要斩夏罢天下亭母马及马弩关六月封皇后父骠骑将军上官安为桑乐侯诏曰朕以眇身获保宗庙战战栗栗夙兴夜寐修古帝王之事通保傅传孝经论语尚书未云有明其令三辅太常举贤良各二人郡国文学高第各一人赐中二千石以下至吏民爵各有差罢儋耳真番郡秋大鸿胪广明军正王平击益州斩首捕虏三万余人获畜产五万余头六年春正月上耕于上林二月诏有司问郡国所举贤良文学民所疾苦议罢盐铁榷酤栘中监苏武前使匈奴留单于庭十九岁乃还奉使全节以武为典属国赐钱百万夏旱大雩不得举火秋七月罢榷酤官令民得以律占租卖酒升四钱以边塞阔远取天水陇西张掖郡各二县置金城郡诏曰钩町侯毋波率其君长人民击反者斩首捕掳有功其立毋波为钩町王大鸿胪广明将率有功赐爵关内侯食邑元凤元年春长公主共养劳苦复以蓝田益长公主汤沐邑泗水戴王前薨以毋嗣国除后宫有遗腹子暖相内史不奏言上闻而怜之立暖为泗水王相内史皆下狱三月赐郡国所选有行义者涿郡韩福等王人帛人五十匹遣归诏曰朕闵劳以官职之事其务修孝弟以教乡里令郡县常以正月赐羊酒有不幸者赐衣被一袭祠以中牢武都氐人反遣执金吾马适建龙&#侯韩增大鸿胪广明将三辅太常徒皆免刑击之夏六月赦天下秋七月乙亥晦日有蚀之既八月改始元为元凤九月鄂邑长公主燕王旦与左将军上官桀桀子骠骑将军安御史大夫桑弘羊皆谋反伏诛初桀安父子与大将军光争权欲害之诈使人为燕王旦上书言光罪时上年十四觉其诈后有谮光者上辄怒曰大将军国家忠臣先帝所属敢有谮毁者坐之光由是得尽忠语在燕王霍光传冬十月诏曰左将军安阳侯桀骠骑将军桑落侯安御史大夫桑弘羊皆数以邪枉干辅政大将军不听而怀怨望与燕王通谋置驿往来相约结燕王遣寿西长孙纵之等赂遗长公主丁外人谒者杜延年大将军长史公孙遗等交通私书共谋令长公主置酒伏兵杀大将军光征立燕王为天子大逆毋道故稻田使者燕仓先发觉以告大司农敞敞告谏大夫延年延年以闻丞相征事任宫手捕斩桀丞相少史王寿诱将安入府门皆已伏诛吏民得以安封延年仓宫寿皆为列侯又曰燕王迷惑失道前与齐王子刘泽等为逆抑而不扬望王反道自新今乃与长公主左将军桀等谋危宗庙王及公主皆自伏辜其赦王太子建公主子文信及宗室子与燕王上官桀等谋反父母同产当坐者皆免为庶人其吏为桀等所诖误未发觉在吏者除其罪二年夏四月上自建章宫徙未央宫大置酒赐郎从官帛及宗室子钱人二十万吏民献牛酒者赐帛人一匹六月赦天下诏曰朕闵百姓未赡前年减漕三百万石颇省乘舆马及苑马以补边郡三辅传马其令郡国毋敛今年马口钱三辅太常郡得以叔粟当赋三年春正月泰山有大石自起立上林有柳树枯僵自起生罢中牟苑赋贫民诏曰乃者民被水灾颇匮于食朕虚仓廪使使者振困乏其止四年毋漕三年以前所振贷非丞相御史所请边郡受牛者勿收责夏四月少府徐仁廷尉王平左冯翊贾胜胡皆坐纵反者仁自杀平胜胡皆要斩冬辽东乌桓反以中郎将范明友为度辽将军将北边七郡郡二千骑击之四年春正月丁亥帝加元服见于高庙赐诸侯王丞相大将军列侯宗室下至吏民金帛牛酒各有差赐中二千石以下及天下民爵毋收四年五年口赋三年以前逋更赋未入者皆勿收令天下酺五日甲戌丞相千秋薨夏四月诏曰度辽将军明友前以羌骑校尉将羌王侯君长以下击益州反寇后复率击武都反氐今破乌桓斩获有功其封明友为平陵侯平乐监傅介子持节使诛斩楼兰王安归首县北阙封义阳侯五月丁丑孝文庙正殿火上及群臣皆素服发中二千石将五校作治六日成太常及庙令丞郎吏皆劾大不敬会赦太常轑阳侯德免为庶人六月赦天下五年春正月广陵王来朝益国万一千户赐钱二千万黄金二百斤剑二安车一乘马二驷夏大旱六月发三辅及郡国恶少年吏有告劾亡者屯辽东秋罢象郡分属郁林牂牁冬十一月大雷十二月庚戌丞相欣薨六年春正月募郡国徒筑辽东元菟城夏赦天下诏曰夫谷贱伤农今三辅太常谷减贱其令以叔粟当今年赋右将军张安世宿卫忠谨封富平侯乌桓复犯塞遣度辽将军范明友击之元平元年春二月诏曰天下以农桑为本日者省用罢不急官减外繇耕桑者益众而百姓未能家给朕甚愍焉其减口赋钱有司奏请减什三上许之甲申晨有流星大如月众星皆随西行夏四月癸未帝崩于未央宫六月壬申葬平陵赞曰昔周成以孺子继统而有管蔡四国流言之变孝昭幼年即位亦有燕盖上官逆乱之谋成王不疑周公孝昭委任霍光各因其时以成名大矣哉承孝武奢侈余敝师旅之后海内虚耗户口减半光知时务之要轻繇薄赋与民休息至始元元凤之间匈奴和亲百姓充实举贤良文学问民所疾苦议盐铁而罢榷酤尊号曰昭不亦宜乎宣帝本纪
按汉书宣帝本纪孝宣皇帝武帝曾孙戾太子孙也太子纳史良娣生史皇孙皇孙纳王夫人生宣帝号曰皇曾孙生数月遭巫蛊事太子良娣皇孙王夫人皆遇害语在太子传曾孙虽在襁褓犹坐收系郡邸狱而丙吉为廷尉监治巫蛊于郡邸怜曾孙之亡辜使女徒复作淮阳赵征卿渭城胡组更乳养私给衣食视遇甚有恩巫蛊事连岁不决至后元二年武帝疾往来长杨五柞宫望气者言长安狱中有天子气上遣使者分条中都官狱系者轻重皆杀之内谒者令郭穰夜至郡邸狱吉拒闭使者不得入曾孙赖吉得全因遭大赦吉乃载曾孙送祖母史良娣家语在吉及外戚传后有诏掖庭养视上属籍宗正时掖庭令张贺尝事戾太子思顾旧恩哀曾孙奉养甚谨以私钱供给教书既壮为取暴室啬夫许广汉女曾孙因依倚广汉兄弟及祖母家史氏受诗于东海澓中翁高材好学然亦喜游侠斗鸡走马具知闾里奸邪吏治得失数上下诸陵周遍三辅常困于莲勺卤中尤乐杜鄠之间率常在下杜时会朝请舍长安尚冠里身足下有毛卧居数有光耀每买饼所从买家辄大雠亦以是自怪元平元年四月昭帝崩毋嗣大将军霍光请皇后征昌邑王六月丙寅王受皇帝玺绶尊皇后曰皇太后癸巳光奏王贺淫乱请废语在贺及光传秋七月光奏议曰礼人道亲亲故尊祖尊祖故敬宗太宗无嗣择支子孙贤者为嗣孝武皇帝曾孙病已有诏掖庭养视至今年十八师受诗论语孝经操行节俭慈仁爱人可以嗣孝昭皇帝后奉承祖宗子万姓奏可遣宗正德至曾孙尚冠里舍洗沐赐御府衣太仆以軨猎车奉迎曾孙就齐宗正府庚申入未央宫见皇太后封为阳武侯已而群臣奏上玺绶即皇帝位谒高庙八月己巳丞相敞薨九月大赦天下十一月壬子立皇后许氏赐诸侯王以下金钱至吏民鳏寡孤独各有差皇太后归长乐宫长乐宫初置屯卫本始元年春正月募郡国吏民訾百万以上徙平陵遣使者持节诏郡国二千石谨牧养民而风德化大将军光稽首归政上谦让委任焉论定策功益封大将军光万七千户车骑将军光禄勋富平侯安世万户诏曰故丞相安平侯敞等居位守职与大将军光车骑将军安世建议定策以安宗庙功赏未加而薨其益封敞嗣子忠及丞相阳平侯义度辽将军平陵侯明友前将军龙雒侯增太仆建平侯延年太常蒲侯昌谏大夫宜春侯谭当涂侯平杜侯屠耆堂长信少府关内侯胜邑户各有差封御史大夫广明为昌水侯后将军充国为营平侯大司农延年为阳城侯少府乐成为爰氏侯光禄大夫迁为平丘侯赐右扶风德典属国武廷尉光宗正德大鸿胪贤詹事畸光禄大夫吉京辅都尉广汉爵皆关内侯德武食邑夏四月庚午地震诏内郡国举文学高第各一人五月凤皇集胶东千乘赦天下赐吏二千石诸侯相下至中都官宦吏六百石爵各有差自左更至五大夫赐天下人爵各一级孝者二级女子百户牛酒租税勿收六月诏曰故皇太子在湖未有号谥岁时祠其议谥置园邑语在太子传秋七月诏立燕剌王太子建为广阳王立广陵王胥少子弘为高密王二年春以水衡钱为平陵徙民起第宅大司农阳城侯田延年有罪自杀夏五月诏曰朕以眇身奉承祖宗夙夜惟念孝武皇帝躬履仁义选明将讨不服匈奴远遁平氐羌昆明南越百蛮乡风款塞来享建太学修郊祀定正朔协音律封泰山塞宣房符瑞应宝鼎出白麟获功德茂盛不能尽宣而庙乐未称其议奏有司奏请宜加尊号六月庚午尊孝武庙为世宗庙奏盛德文始五行之舞天子世世献武帝巡狩所幸之郡国皆立庙赐民爵一级女子百户牛酒匈奴数侵边又西伐乌孙乌孙昆弥及公主因国使者上书言昆弥愿发国精兵击匈奴唯天子哀怜出兵以救公主秋大发兴调关东轻车锐卒选郡国吏三百石伉健习骑射者皆从军御史大夫田广明为祁连将军后将军赵充国为蒲类将军云中太守田顺为虎牙将军及度辽将军范明友前将军韩增凡五将军兵十五万骑校尉常惠持节护乌孙兵咸击匈奴三年春正月癸亥皇后许氏崩戊辰五将军师发长安夏五月军罢祁连将军广明虎牙将军顺有罪下有司皆自杀校尉常惠将乌孙兵入匈奴右地大克获封列侯大旱郡国伤旱甚者民毋出租赋三辅民就贱者且毋收事尽四年六月己丑丞相义薨四年春正月诏曰盖闻农者兴德之本也今岁不登已遣使者振贷困乏其令太官损膳省宰乐府减乐人使归就农业丞相以下至都官令丞上书入谷输长安仓助贷贫民民以车船载谷入关者得毋用传三月乙卯立皇后霍氏赐丞相以下至郎吏从官金钱帛各有差赦天下夏四月壬寅郡国四十九地震或山崩水出诏曰盖灾异者天地之戒也朕承洪业奉宗庙托于士民之上未能和群生乃者地震北海琅邪坏祖宗庙朕甚惧焉丞相御史其与列侯中二千石博问经学之士有以应变辅朕之不逮毋有所讳令三辅太常内郡国举贤良方正各一人律令有可蠲除以安百姓条奏被地震坏败甚者勿收租赋大赦天下上以宗庙堕素服避正殿五日五月凤皇集北海安丘淳于秋广川王吉有罪废迁上庸自杀地节元年春正月有星孛于西方三月假郡国贫民田夏六月诏曰盖闻尧亲九族以和万国朕蒙遗德奉承圣业惟念宗室属未尽而以罪绝若有贤材改行劝善其复属使得自新冬十一月楚王延寿谋反自杀十二月癸亥晦日有蚀之二年春三月庚午大司马大将军光薨诏曰大司马大将军博陆侯宿卫孝武皇帝三十余年辅孝昭皇帝十有余年遭大难躬秉义率三公诸侯九卿大夫定万世策以安宗庙天下蒸庶咸以康宁功德茂盛朕甚嘉之复其后世畴其爵邑世世毋有所与功如萧相国夏四月凤皇集鲁郡群鸟从之大赦天下五月光禄大夫平丘侯王迁有罪下狱死上始亲政事又思报大将军功德乃复使乐平侯山领尚书事而令群臣得奏封事以知下情五日一听事自丞相以下各奉职奏事以傅奏其言考试功能侍中尚书功劳当迁及有异善厚加赏赐至于子孙终不改易枢机周密品式备具上下相安莫有苟且之意也三年春三月诏曰盖闻有功不赏有罪不诛虽唐虞犹不能以化天下今胶东相成劳来不怠流民自占八万余口治有异等其秩成中二千石赐爵关内侯又曰鳏寡孤独高年贫困之民朕所怜也前下诏假公田贷种食其加赐鳏寡孤独高年帛二千石严教吏谨视遇毋令失职令内郡国举贤良方正可亲民者夏四月戊申立皇太子大赦天下赐御史大夫爵关内侯中二千石爵右庶长天下当为父后者爵一级赐广陵王黄金千斤诸侯王十五人黄金各百斤列侯在国者八十七人黄金各二十斤冬十月诏曰乃者九月壬申地震朕甚惧焉有能箴朕过失及贤良方正直言极谏之士以匡朕之不逮毋讳有司朕既不德不能附远是以边境屯戍未息今复饬兵重屯久劳百姓非所以绥天下也其罢车骑将军右将军屯兵又诏池&#未御幸者假与贫民郡国宫馆勿复修治流民还归者假公田贷种食且勿算事十一月诏曰朕既不逮导民不明反侧晨兴念虑万方不忘元元惟恐羞先帝圣德故并举贤良方正以亲万姓历载臻兹然而俗化阙焉传曰孝弟也者其为仁之本与其令郡国举孝弟有行义闻于乡里者各一人十二月初置廷尉平四人秩六百石省文山郡并蜀四年春二月封外祖母为博平君故酇侯萧何曾孙建世为侯诏曰导民以孝则天下顺今百姓或遭衰绖凶灾而吏繇事使不得葬伤孝子之心朕甚怜之自今诸有大父母父母丧者勿繇事使得收敛送终尽其子道夏五月诏曰父子之亲夫妇之道天性也虽有患祸犹蒙死而存之诚爱结于心仁厚之至也岂能违之哉自今子首匿父母妻匿夫孙匿大父母皆勿坐其父母匿子夫匿妻大父母匿孙罪殊死皆上请廷尉以闻立广川惠王孙文为广川王秋七月大司马霍禹谋反诏曰乃者东织室令史张赦使魏郡豪李竟报冠阳侯霍云谋为大逆朕以大将军故抑而不扬冀其自新今大司马博陆侯禹与母宣成侯夫人显及从昆弟冠阳侯云乐平侯山诸姊妹&#度辽将军范明友长信少府邓广汉中郎将任胜骑都尉赵平长安男子冯殷等谋为大逆显前又使女侍医淳于衍进药杀共哀后谋毒太子欲危宗庙逆乱不道咸伏其辜诸为霍氏所诖误未发觉在吏者皆赦除之八月己酉皇后霍氏废九月诏曰朕惟百姓失职不赡遣使者循行郡国问民所疾苦吏或营私烦扰不顾厥咎朕甚闵之今年郡国颇被水灾已振贷盐民之食而贾咸贵众庶重困其减天下盐贾又曰令甲死者不可生刑者不可息此先帝之所重而吏未称今系者或以掠辜若饥寒瘐死狱中何用心逆人道也朕甚痛之其令郡国岁上系囚以掠笞若瘐死者所坐名县爵里丞相御史课殿最以闻十二月清河王年有罪废迁房陵元康元年春以杜东原上为初陵更名杜县为杜陵徙丞相将军列侯吏二千石訾百万者杜陵三月诏曰乃者凤皇集泰山陈留甘露降未央宫朕未能章先帝休烈协宁百姓承天顺地调序四时获蒙嘉瑞赐兹祉福夙夜兢兢靡有骄色内省匪解永惟罔极书不云乎凤皇来仪庶尹允谐其赦天下徒赐勤事吏中二千石以下至六百石爵自中郎吏至五大夫佐史以上二级民一级女子百户牛酒加赐鳏寡孤独三老孝弟力田帛所振贷勿收夏五月立皇考庙益奉明园户为奉明县复高皇帝功臣绛侯周勃等百三十六人家子孙令奉祭祀世世勿绝其毋嗣者复其次秋八月诏曰朕不明六蓺郁于大道是以阴阳风雨未时其博举吏民厥身修正通文学明于先王之术宣究其意者各二人中二千石各一人冬置建章卫尉二年春正月诏曰书云文王作罚刑兹无赦今吏修身奉法未有能称朕意朕甚愍焉其赦天下与士大夫厉精更始三月乙丑立皇后王氏赐丞相以下至郎从官钱帛各有差三月以凤皇甘露降集赐天下吏爵二级民一级女子百户牛酒鳏寡孤独高年帛夏五月诏曰狱者万民之命所以禁暴止邪养育群生也能使生者不怨死者不恨则可谓文吏矣今则不然用法或持巧心析律贰端深浅不平增辞饰非以成其罪奏不如实上亦亡繇知此朕之不明吏之不称四方黎民将何仰哉二千石各察官属勿用此人吏务平法或擅兴繇役饰厨传称过使客越职逾法以取名誉譬犹践薄冰以待白日岂不殆哉今天下颇被疾疫之灾朕甚愍之其令郡国被灾甚者毋出今年租赋又曰闻古天子之名难知而易讳也今百姓多上书触讳以犯罪者朕甚怜之其更讳询诸触讳在令前者赦之冬京兆尹赵广汉有罪要斩三年春以神爵数集泰山赐诸侯王丞相将军列侯二千石金郎从官帛各有差赐天下吏爵二级民一级女子百户牛酒鳏寡孤独高年帛三月诏曰盖闻象有罪舜封之骨肉之亲粲而不殊其封故昌邑王贺为海昏侯又曰朕微眇时御史大夫丙吉中郎将史曾史元长乐卫尉许舜侍中光禄大夫许延寿皆与朕有旧恩及故掖庭令张贺辅导朕躬修文学经术恩惠卓异厥功茂焉诗不云乎无德不报封贺所子弟子侍中中郎将彭祖为阳都侯追赐贺谥曰阳都哀侯吉曾元舜延寿皆为列侯故人下至郡邸狱复作尝有阿保之功皆受官禄田宅财物各以恩深浅报之夏六月诏曰前年夏神爵集雍今春五色鸟以万数飞过属县翱翔而舞欲集未下其令三辅毋得以春夏擿巢探卵弹射飞鸟具为令立皇子钦为淮阳王四年春正月诏曰朕惟耆老之人发齿堕落血气衰微亦亡暴虐之心今或罹文法拘执囹圄不终天命朕甚怜之自今以来诸年八十以上非诬告杀伤人佗皆勿坐遣大中大夫强等十二人循行天下存问鳏寡览观风俗察吏治得失举茂材异伦之士二月河东霍征史等谋反诛三月诏曰乃者神爵五采以万数集长乐未央北宫高寝甘泉泰畤殿中及上林苑朕之不逮寡于德厚屡获嘉祥非朕之任其赐天下吏爵二级民一级女子百户牛酒加赐三老孝弟力田帛人二匹鳏寡孤独各一匹秋八月赐故右扶风尹翁归子黄金百斤以奉其祭祀又赐功臣适后黄金人二十斤丙寅大司马卫将军安世薨比年丰谷石五钱神爵元年春正月行幸甘泉郊泰畤三月行幸河东祠后土诏曰朕承宗庙战战栗栗惟万事统未烛厥理乃元康四年嘉谷元稷降于郡国神爵仍集金芝九茎产于函德殿铜池中九真献奇兽南郡获白虎威凤为宝朕之不明震于珍物饬躬斋精祈为百姓东济大河天气清静神鱼舞河幸万岁宫神爵翔集朕之不德惧不能任其以五年为神爵元年赐天下勤事吏爵二级民一级女子百户牛酒鳏寡孤独高年帛所振贷物勿收行所过毋出田租西羌反发三辅中都官徒弛刑及应募佽飞射士羽林孤儿胡越骑三河颍川沛郡淮阳汝南材官金城陇西天水安定北地上郡骑士羌骑诣金城夏四月遣后将军赵充国强弩将军许延寿击西羌六月有星孛于东方即拜酒泉太守辛武贤为破羌将军与两将军并进诏曰军旅暴露转输烦劳其令诸侯王列侯蛮夷王侯君长当朝二年者皆毋朝秋赐故大司农朱邑子黄金百斤以奉祭祀后将军充国言屯田之计语在充国传二年春二月诏曰乃者正月乙丑凤皇甘露降集京师群鸟从以万数朕之不德屡获天福祗事不怠其赦天下夏五月羌人降服斩其首恶大豪杨玉酋非首置金城属国以处降羌秋匈奴日逐王先贤掸将人众万余来降使都护西域骑都尉郑吉迎日逐破车师皆封列侯九月司隶校尉盖宽饶有罪下有司自杀匈奴单于遣名王奉献贺正月始和亲三年春起乐游苑三月丙午丞相相薨秋八月诏曰吏不廉平则治道衰今小吏皆勤事而奉禄薄欲其毋侵渔百姓难矣其益吏百石以下奉十五四年春二月诏曰乃者凤皇甘露降集京师嘉瑞并见修兴泰一五帝后土之祠祈为百姓蒙祉福鸾凤万举蜚览翱翔集止于旁齐戒之暮神光显着荐鬯之夕神光交错或降于天或登于地或从四方来集于坛上帝嘉向海内承福其赦天下赐民爵一级女子百户牛酒鳏寡孤独高年帛夏四月颍川太守黄霸以治行尤异秩中二千石赐爵关内侯黄金百斤及颍川吏民有行义者爵人二级力田一级贞妇顺女帛令内郡国举贤良可亲民者各一人五月匈奴单于遣弟呼留若王胜之来朝冬十月凤皇十一集杜陵十一月河南太守严延年有罪弃市十二月凤皇集上林五凤元年春正月行幸甘泉郊泰畤皇太子冠皇太后赐丞相将军列侯中二千石帛人百匹大夫人八十匹夫人六十匹又赐列侯嗣子爵五大夫男子为父后者爵一级夏赦徒作杜陵者冬十二月乙酉朔日有蚀之左冯翊韩延寿有罪弃市二年春三月行幸雍祠五畤夏四月己丑大司马车骑将军增薨秋八月诏曰夫婚姻之礼人伦之大者也酒食之会所以行礼乐也今郡国二千石或擅为苛禁禁民嫁娶不得具酒食相贺召由是废乡党之礼令民亡所乐非所以导民也诗不云乎民之失德干糇以愆勿行苛政冬十一月匈奴呼&#累单于帅众来降封为列侯十二月平通侯杨恽坐前为光禄勋有罪免为庶人不悔过怨望大逆不道要斩三年春正月癸卯丞相吉薨三月行幸河东祠后土诏曰往者匈奴数为边寇百姓被其害朕承至尊未能绥安匈奴虚闾权渠单于请求和亲病死右贤王屠耆堂代立骨肉大臣立虚闾权渠单于子为呼韩邪单于击杀屠耆堂诸王并自立分为五单于更相攻击死者以万数畜产大耗什八九人民饥饿相燔烧以求食因大乖乱单于阏氏子孙昆弟及呼&#累单于名王右伊秩訾且渠当户以下将众五万余人来降归义单于称臣使弟奉珍朝贺正月北边晏然靡有兵革之事朕饬躬齐戒郊上帝祠后土神光并见或兴于谷烛耀齐宫十有余刻甘露降神爵集已诏有司告祠上帝宗庙三月辛丑鸾凤又集长乐宫东阙中树上飞下止地文章五色留十余刻吏民并观朕之不敏惧不能任娄蒙嘉瑞获兹祉福书不云乎虽休勿休祗事不怠公卿大夫其勖焉减天下口钱赦殊死以下赐民爵一级女子百户牛酒大酺五日加赐鳏寡孤独高年帛置西河北地属国以处匈奴降者四年春正月广陵王胥有罪自杀匈奴单于称臣遣弟谷蠡王入侍以边塞亡寇减戍卒什二大司农中丞耿寿昌奏设常平仓以给北边省转漕赐爵关内侯夏四月辛丑晦日有蚀之诏曰皇天见异以戒朕躬是朕之不逮吏之不称也以前使使者问民所疾苦复遣丞相御史掾二十四人循行天下举冤狱察擅为苛禁深刻不改者甘露元年春正月行幸甘泉郊泰畤匈奴呼韩邪单于遣子右贤王铢娄渠堂入侍二月丁巳大司马车骑将军延寿薨夏四月黄龙见新丰丙申太上皇庙火甲辰孝文庙火上素服五日冬匈奴单于遣弟左贤王来朝贺二年春正月立皇子嚣为定陶王诏曰乃者凤皇甘露降集黄龙登兴醴泉滂流枯槁荣茂神光并见咸受祯祥其赦天下减民算三十赐诸侯王丞相将军列侯中二千石金钱各有差赐民爵一级女子百户牛酒鳏寡孤独高年帛夏四月遣护军都尉禄将兵击珠崖秋九月立皇子宇为东平王冬十二月行幸萯阳宫属玉观匈奴呼韩邪单于款五原塞愿奉国珍朝三年正月诏有司议咸曰圣王之制施德行礼先京师而后诸夏先诸夏而后夷狄诗云率礼不越遂视既发相土烈烈海外有截陛下圣德充塞天地光被四表匈奴单于乡风慕义举国同心奉珍朝贺自古未之有也单于非正朔所加王者所客也礼仪宜如诸侯王称臣昧死再拜位次诸侯王下诏曰盖闻五帝三王礼所不施不及以政今匈奴单于称北藩臣朝正月朕之不逮德不能弘覆其以客礼待之位在诸侯王上三年春正月行幸甘泉郊泰畤匈奴呼韩邪单于稽侯狦来朝赞谒称藩臣而不名赐以玺绶冠带衣裳安车驷马黄金锦绣缯絮使有司道单于先行就邸长安宿长平上自甘泉宿池阳宫上登长平阪诏单于毋谒其左右当户之群皆列观蛮夷君长王侯迎者数万人夹道陈上登渭桥咸称万岁单于就邸置酒建章宫飨赐单于观以珍宝二月单于罢归遣长乐卫尉高昌侯忠车骑都尉昌骑都尉虎将万六千骑送单于单于居幕南保光禄城诏北边振谷食郅支单于远遁匈奴遂定诏曰乃者凤皇集新蔡群鸟四面行列皆乡凤皇立以万数其赐汝南太守帛百匹新蔡长吏三老孝弟力田鳏寡孤独各有差赐民爵二级毋出今年租三月己丑丞相霸薨诏诸儒讲五经同异太子太傅萧望之等平奏其议上亲称制临决焉乃立梁丘易大小夏侯尚书谷梁春秋博士冬乌孙公主来归四年夏广川王海阳有罪废迁房陵冬十月丁卯未央宫宣室阁火黄龙元年春正月行幸甘泉郊泰畤匈奴呼韩邪单于来朝礼赐如初二月单于归国诏曰盖闻上古之治君臣同心举措曲直各得其所是以上下和洽海内康平其德弗可及已朕既不明数申诏公卿大夫务行宽大顺民所疾苦将欲配三王之隆明先帝之德也今吏或以不禁奸邪为宽大纵释有罪为不苛或以酷恶为贤皆失其中奉诏宣化如此岂不缪哉方今天下少事繇役省减兵革不动而民多贫盗贼不止其咎安在上计簿具文而已务为欺谩以避其课三公不以为意朕将何任诸请诏省卒徒自给者皆止御史察计簿疑非实者按之使真伪毋相乱三月有星孛于王良阁道入紫宫夏四月诏曰举廉吏诚欲得其真也吏六百石位大夫有罪先请秩禄上通足以效其贤材自今以来毋得举冬十二月甲戌帝崩于未央宫癸巳尊皇太后曰太皇太后赞曰孝宣之治信赏必罚综核名实政事文学法理之士咸精其能至于技巧工匠器械自元成间鲜能及之亦足以知吏称其职民安其业也遭值匈奴乖乱推亡固存信威北夷单于慕义稽首称藩功光祖宗业垂后嗣可谓中兴侔德殷宗周宣矣

　帝纪部汇考九
　　汉五
元帝本纪
按汉书元帝本纪孝元皇帝宣帝太子也母曰共哀许皇后宣帝微时生民间年二岁宣帝即位八岁立为太子壮大柔仁好儒见宣帝所用多文法吏以刑名绳下大臣杨恽盖宽饶等坐刺讥辞语为罪而诛尝侍燕从容言陛下持刑太深宜用儒生宣帝作色曰汉家自有制度本以霸王道杂之奈何纯任德教用周政乎且俗儒不达时宜好是古非今使人眩于名实不知所守何足委任乃叹曰乱我家者太子也繇是疏太子而爱淮阳王曰淮阳王明察好法宜为吾子而王母张倢尤幸上有意欲用淮阳王代太子然以少依许氏俱从微起故终不背焉黄龙元年十二月宣帝崩癸巳太子即皇帝位谒高庙尊皇太后曰太皇太后皇后曰皇太后初元元年春正月辛丑孝宣皇帝葬杜陵赐诸侯王公主列侯黄金吏二千石以下钱帛各有差大赦天下三月封皇太后兄侍中中郎将王舜为安平侯丙午立皇后王氏以三辅太常郡国公田及苑可省者振业贫民赀不满千钱者赋贷种食封外祖父平恩戴侯同产弟子中常侍许嘉为平恩侯奉戴侯后夏四月诏曰朕承先帝之圣绪获奉宗庙战战兢兢间者地数动而未静惧于天地之戒不知所繇方田作时朕忧蒸庶之失业临遣光禄大夫褒等十二人循行天下存问耆老鳏寡孤独困乏失职之民延登贤俊招显侧陋因览风俗之化相守二千石诚能正躬劳力宣明教化以亲万姓则六合之内和亲庶几呼无忧矣书不云乎股肱良哉庶事康哉布告天下使明知朕意又曰关东今年谷不登民多困乏其令郡国被灾害甚者毋出租赋江海陂湖园池属少府者以假贫民勿租赋赐宗室有属籍者马一匹至二驷三老孝者帛五匹弟者力田三匹鳏寡孤独二匹吏民五十户牛酒六月以民疾疫令大官损膳减乐府员省苑马以振困乏秋八月上郡属国降胡万余人亡入匈奴九月关东郡国十一大水饥或人相食转旁郡钱谷以相救诏曰间者阴阳不调黎民饥寒无以保治惟德浅薄不足以充入旧贯之居其令诸宫馆希御幸者勿缮治太仆减谷食马水衡省肉食兽二年春正月行幸甘泉郊泰畤赐云阳民爵一级女子百户牛酒立弟竟为清河王三月立广陵厉王太子霸为王诏罢黄门乘舆狗马水衡禁囿宜春下苑少府佽飞外池严&#池田假与贫民诏曰盖闻贤圣在位阴阳和风雨时日月光星辰静黎庶康宁考终厥命今朕恭承天地托于公侯之上明不能烛德不能绥灾异并臻连年不息乃二月戊午地震于陇西郡毁落太上皇庙殿壁木饰坏败豲道县城郭官寺及民室屋压杀人众山崩地裂水泉涌出天地降灾震惊朕师治有大亏咎至于斯夙夜兢兢不通大变深惟郁悼未知其序间者岁数不登元元困乏不胜饥寒以陷刑辟朕甚闵之郡国被地动灾甚者无出租赋赦天下有可蠲除减省以便万姓者条奏毋有所讳丞相御史中二千石举茂材异等直言极谏之士朕将亲览焉夏四月丁巳立皇太子赐御史大夫爵关内侯中二千石右庶长天下当为父后者爵一级列侯钱各二十万五大夫十万六月关东饥齐地人相食秋七月诏曰岁比灾害民有菜色惨怛于心已诏吏虚仓廪开府库振救赐寒者衣今秋禾麦颇伤一年中地再动北海水溢流杀人民阴阳不和其咎安在公卿将何以忧之其悉意陈朕过靡有所讳冬诏曰国之将兴尊师而重傅故前将军望之傅朕八年道以经书厥功茂焉其赐爵关内侯食邑八百户朝朔望十二月中书令弘恭石显等谮望之令自杀三年春令诸侯相位在郡守下珠&#郡山南县反博谋群臣待诏贾捐之以为宜弃珠&#救民饥馑乃罢珠&#夏四月乙未晦茂陵白鹤馆灾诏曰乃者火灾降于孝武园馆朕战栗恐惧不烛变异咎在朕躬群司又未肯极言朕过以至于斯将何以寤焉百姓仍遭凶&#无以相振加以烦扰呼苛吏拘牵呼微文不得永终性命朕甚闵焉其赦天下夏旱立长沙炀王弟宗为王封故海&#侯贺子代宗为侯六月诏曰盖闻安民之道本繇阴阳间者阴阳错谬风雨不时朕之不德庶几群公有敢言朕之过者今则不然偷合苟从未肯极言朕甚闵焉永惟蒸庶之饥寒远离父母妻子劳于非业之作卫于不居之宫恐非所以佐阴阳之道也其罢甘泉建章宫卫令就农百官各省费条奏毋有所讳有司勉之毋犯四时之禁丞相御史举天下明阴阳灾异者各三人于是言事者众或进擢召见人人自以得上意四年春正月行幸甘泉郊泰畤三月行幸河东祠后上赦汾阴徒赐民爵一级女子百户牛酒鳏寡高年帛行所过无出租赋五年春正月以周子南君为周承休侯位次诸侯王三月行幸雍祠五畤夏四月有星孛于参诏曰朕之不逮序位不明众僚久未得其人元元失望上感皇天阴阳为变咎流万民朕甚惧之乃者关东连遭灾害饥寒疾疫夭不终命诗不云乎凡民有丧匍匐救之其令大官毋日杀所具各减半乘舆秣马无乏正事而已罢角抵上林宫馆希御幸者齐三服官北假田官盐铁官常平仓博士弟子毋置员以广学者赐宗室子有属籍者马一匹至二驷三老孝者帛人五匹弟者力田三匹鳏寡孤独二匹吏民五十户牛酒省刑罚七十余事除光禄大夫以下至郎中保父母同产之令令从官给事宫司马中者得为大父母父母兄弟通籍冬十二月丁未御史大夫贡禹卒卫司马谷吉使匈奴不还永光元年春正月行幸甘泉郊泰峙赦云阳徒赐民爵一级女子百户牛酒高年帛行所过毋出租赋二月诏丞相御史举质朴敦厚逊让有行者光禄岁以此科第郎从官三月诏曰五帝三王任贤使能以登至平而今不治者岂斯民异哉咎在朕之不明亡以知贤也是故壬人在位而吉士雍蔽重以周秦之弊民渐薄俗去礼义触刑法岂不哀哉繇此观之元元何辜其赦天下令厉精自新各务农亩无田者皆假之贷种食如贫民赐吏六百石以上爵五大夫勤事吏二级为父后者民一级女子百户牛酒鳏寡孤独高年帛是月雨雪陨霜伤麦稼秋罢二年春二月诏曰盖闻唐虞象刑而民不犯殷周法行而奸轨服今朕获承高祖之洪业托位公侯之上夙夜战栗永惟百姓之急未尝有忘焉然而阴阳未调三光暗昧元元大困流散道路盗贼并兴有司又长残贼失牧民之术是皆朕之不明政有所亏咎至于此朕甚自耻为民父母若是之薄谓百姓何其大赦天下赐民爵一级女子百户牛酒鳏寡孤独高年三老孝弟力田帛又赐诸侯王公主列侯黄金中二千石以下至中都官长吏各有差吏六百石以上爵五大夫勤事吏各二级三月壬戌朔日有蚀之诏曰朕战战栗栗夙夜思过失不敢荒宁惟阴阳不调未烛其咎娄敕公卿日望有效至今有司执政未得其中施与禁切未合民心暴猛之俗弥长和睦之道日衰百姓愁苦靡所错躬是以氛邪岁增侵犯太阳正气湛掩日久夺光乃壬戌日有蚀之天见大异以戒朕躬朕甚悼焉其令内郡国举茂材异等贤良直言之士各一人夏六月诏曰间者连年不收四方咸困元元之民劳于耕耘又亡成功困于饥馑亡以相救朕为民父母德不能覆而有其刑甚自伤焉其赦天下秋七月西羌反遣右将军冯奉世击之八月以太常任千秋为奋威将军别将五校并进三年春西羌平军罢三月立皇子康为济阳王夏四月癸未大司马车骑将军接薨冬十一月诏曰乃者己丑地动中冬雨水大雾盗贼并起吏何不以时禁各悉意对冬复盐铁官博士弟子员以用度不足民多复除无以给中外繇役四年春二月诏曰朕承至尊之重不能烛理百姓娄遭凶咎加以边境不安师旅在外赋敛转输元元骚动穷困亡聊犯法抵罪夫上失其道而绳下以深刑朕甚痛之其赦天下所贷贫民勿收责三月行幸雍祠五畤夏六月甲戌孝宣园东阙灾戊寅晦日有蚀之诏曰盖闻明王在上忠贤布职则群生和乐方外蒙泽今朕暗于王道夙夜忧劳不通其理靡瞻不眩靡听不惑是以政令多还民心未得邪说空进事亡成功此天下所著闻也公卿大夫好恶不同或缘奸作邪侵削细民元元安所归命哉乃六月晦日有蚀之诗不云乎今此下民亦孔之哀自今以来公卿大夫其勉思天戒慎身修永以辅朕之不逮直言尽意无有所讳九月戊子罢卫思后园及戾园冬十月乙丑罢祖宗庙在郡国者诸陵分属三辅以渭城寿陵亭部原上为初陵诏曰安土重迁黎民之性骨肉相附人情所愿也顷者有司缘臣子之义奏徙郡国民以奉园陵令百姓远弃先祖坟墓破业失产亲戚别离人怀思慕之心家有不安之意是以东垂被虚耗之害关中有无聊之民非久长之策也诗不云乎民亦劳止迄可小康惠此中国以绥四方今所为初陵者勿置县邑使天下咸安土乐业亡有动摇之心布告天下令明知之又罢先后父母奉邑五年春正月行幸甘泉郊泰畤三月上幸河东祠后土秋颍川水出流杀人民吏从官县被害者与告士卒遣归冬上幸长杨射熊馆布车骑大猎十二月乙酉毁太上皇孝惠皇帝寝庙园建昭元年春三月上幸雍祠五畤秋八月有白蛾群飞蔽日从东都门至枳道冬河间王元有罪废迁房陵罢孝文太后孝昭太后寝园二年春正月行幸甘泉郊泰畤三月行幸河东祠后土益三河郡太守秩户十二万为大郡夏四月赦天下六月立皇子兴为信都王闰月丁酉太皇太后上官氏崩冬十一月齐楚地震大雨雪树折屋坏淮阳王舅张博魏郡太守京房坐窥道诸侯王以邪意漏泄省中语博要斩房弃市三年夏令三辅都尉大郡都尉秩皆二千石六月甲辰丞相元成薨秋使护西域骑都尉甘延寿副校尉陈汤挢发戊己校尉屯田吏士及西域胡兵攻郅支单于冬斩其首传诣京师县蛮夷邸门四年春正月以诛郅支单于告祠郊庙赦天下群臣上寿置酒以其图书示后宫贵人夏四月诏曰朕承先帝之休烈夙夜栗栗惧不克任间者阴阳不调五行失序百姓饥馑惟烝庶之失业临遣谏大夫博士赏等二十一人循行天下存问耆老鳏寡孤独乏困失职之人举茂材特立之士相将九卿其帅意毋怠使朕获观教化之流焉六月甲申中山王竟薨蓝田地沙石雍霸水安陵岸崩雍泾水水逆流五年春三月诏曰盖闻明王之治国也明好恶而定去就崇敬让而民兴行故法设而民不犯令施而民从今朕获保宗庙兢兢业业匪敢解怠德薄明暗教化浅微传不云乎百姓有过在予一人其赦天下赐民爵一级女子百户牛酒三老孝弟力田帛又曰方春农桑兴百姓&#力自尽之时也故是月劳农劝民无使后时今不良之吏覆案小罪征召证案兴不急之事以防百姓使失一时之作亡终岁之功公卿其明察申敕之夏六月庚申复戾园壬申晦日有蚀之秋七月庚子复太上皇寝庙园原庙昭灵后武哀王昭哀后卫思后园竟宁元年春正月匈奴呼韩邪单于来朝诏曰匈奴郅支单于背叛礼义既伏其辜呼韩邪单于不忘恩德乡慕礼义复修朝贺之礼愿保塞传之无穷边垂长无兵革之事其改元为竟宁赐单于待诏掖庭王樯为阏氏皇太子冠赐列侯嗣子爵五大夫天下为父后者爵一级二月御史大夫延寿卒三月癸未复孝惠皇帝寝庙园孝文太后孝昭太后寝园夏封骑都尉甘延寿为列侯赐副校尉陈汤爵关内侯黄金百斤五月壬辰帝崩于未央宫毁太上皇孝惠孝景皇帝庙罢孝文孝昭太后昭灵后武哀王昭哀后寝园秋七月丙戌葬渭陵赞曰臣外祖兄弟为元帝侍中语臣曰元帝多材蓺善史书鼓琴瑟吹洞箫自度曲被歌声分刌节度穷极幼眇少而好儒及即位征用儒生委之以政贡薛韦匡迭为宰相而上牵制文义优柔不断孝宣之业衰焉然宽弘尽下出于恭俭号令温雅有古之风烈成帝本纪按汉书成帝本纪孝成皇帝元帝太子也母曰王皇后元帝在太子宫生甲观画堂为世嫡皇孙宣帝爱之字曰太孙常置左右年三岁而宣帝崩元帝即位帝为太子壮好经书宽博谨慎初居桂宫上尝急召太子出龙楼门不敢绝驰道西至直城门得绝乃度还入作室门上迟之问其故以状对上大悦乃着令令太子得绝驰道云其后幸酒乐燕乐上不以为能而定陶恭王有材艺母傅昭仪又爱幸上以故常有意欲以恭王为嗣赖侍中史丹护太子家辅助有力上亦以先帝尤爱太子故得无废竟宁元年五月元帝崩六月己未太子即皇帝位谒高庙尊皇太后曰太皇太后皇后曰皇太后以元舅侍中卫尉阳平侯王凤为大司马大将军领尚书事乙未有司言乘舆车牛马禽兽皆非礼不宜以葬奏可七月大赦天下建始元年春正月乙丑皇曾祖悼考庙灾立故河间王弟上郡库令良为王有星孛于营室罢上林诏狱二月右将军长史姚尹等使匈奴还去塞百余里暴风火发烧杀尹等七人赐诸侯王丞相将军列侯王太后公主王主吏二千石黄金宗室诸官吏千石以下至二百石及宗室子有属籍者三老孝弟力田鳏寡孤独钱帛各有差吏民五十户牛酒诏曰乃者火灾降于祖庙有星孛于东方始正而亏咎孰大焉书云惟先假王正厥事群公孜孜帅先百寮辅朕不逮崇宽大长和睦凡事恕己毋行苛刻其大赦天下使得自新封舅诸吏光禄大夫关内侯王崇为安成侯赐舅王谭商立根逢时爵关内侯夏四月黄雾四塞博问公卿大夫无有所讳六月有青蝇无万数集未央宫殿中朝者坐秋罢上林宫馆希御幸者二十五所八月有两月相承晨见东方九月戊子流星光烛地长四五丈委曲蛇形贯紫宫十二月作长安南北郊罢甘泉汾阴祠是日大风拔甘泉畤中大木十韦以上郡国被灾什四以上毋收田租二年春正月罢雍五畤辛巳上始郊祀长安南郊诏曰乃者徙泰畤后土于南郊北郊朕亲饬躬郊祀上帝皇天报应神光并见三辅长无共张繇役之劳赦奉郊县长安长陵及中都官耐罪徒减天下赋钱算四十闰月以渭城延陵亭部为初陵二月诏三辅内郡举贤良方正各一人三月北宫井水溢出辛丑上始祠后土于北郊丙午立皇后许氏罢六&#技巧官夏大旱东平王宇有罪削樊亢父县秋罢太子博望苑以赐宗室朝请者减乘舆&#马三年春三月赦天下徒赐孝弟力田爵二级诸逋租赋所振贷勿收秋关内大水七月虒上小女陈持弓闻大水至走入横城门阑入尚方掖门至未央宫钩盾中吏民惊上城九月诏曰乃者郡国被水灾流杀人民多至千数京师无故讹言大水至吏民惊恐奔走乘城殆苛暴深刻之吏未息元元冤失职者众遣谏大夫林等循行天下冬十二月戊申朔日有蚀之夜地震未央宫殿中诏曰盖闻天生众民不能相治为之立君以统理之君道得则草木昆虫咸得其所人君不德谪见天地灾异娄发以告不治朕涉道日寡举错不中乃戊申日蚀地震朕甚惧焉公卿其各思朕过失明白陈之女无面从退有后言丞相御史与将军列侯中二千石及内郡国举贤良方正能直言极谏之士诣公车朕将览焉越隽山崩四年春罢中书宦官初置尚书员五人夏四月雨雪五月中谒者丞陈临杀司隶校尉辕丰于殿中秋桃李实大水河决东郡金堤冬十月御史大夫尹忠以河决不忧职自杀河平元年春三月诏曰河决东郡流漂二州校尉王延世堤塞辄平其改元为河平赐天下吏民爵各有差夏四月己亥晦日有蚀之既诏曰朕获保宗庙战战栗栗未能奉称传曰男教不修阳事不得则日为之蚀天着厥异辜在朕躬公卿大夫其勉悉心以辅不逮百寮各修其职惇任仁人退远残贼陈朕过失无有所讳大赦天下六月罢典属国并大鸿胪二年春正月沛郡铁官冶铁飞语在五行志夏六月封舅谭商立根逢时皆为列侯三年春二月丙戌犍为地震山崩雍江水水逆流秋八月乙卯晦日有蚀之光禄大夫刘向校中秘书谒者陈农使使求遗书于天下四年春正月匈奴单于来朝赦天下徒赐孝弟力田爵二级诸逋租赋所振贷勿收二月单于罢归国三月癸丑朔日有蚀之遣光禄大夫博士嘉等十一人行举濒河之郡水所毁伤困乏不能自存者财振贷其为水所流压死不能自葬令郡国给槥椟葬埋已葬者与钱人二千避水他郡国在所冗食之谨遇以文理无令失职举惇厚有行能直言之士壬申长陵临泾岸崩雍泾水夏六月庚戌楚王嚣薨山阳火生石中改元为阳朔阳朔元年春二月丁未晦日有蚀之三月赦天下徒冬京兆尹王章有罪下狱死二年春寒诏曰昔在帝尧立羲和之官命以四时之事令不失其序故书云黎民于变时雍明以阴阳为本也今公卿大夫或不信阴阳薄而小之所奏请多违时政传以不知周行天下而欲望阴阳和调岂不谬哉其务顺四时月令三月大赦天下夏五月除吏八百石五百石秩秋关东大水流民欲入函谷天井壶口五阮关者勿苛留遣谏大夫博士分行视八月甲申定陶王康薨九月奉使者不称诏曰古之立太学将以传先王之业流化于天下也儒林之官四海渊原宜皆明于古今温故知新通达国体故谓之博士否则学者无述焉为下所轻非所以尊道德也工欲善其事必先利其器丞相御史其与中二千石二千石杂举可充博士位者使卓然可观是岁御史大夫张忠卒三年春三月壬戌陨石东郡八夏六月颍川铁官徒申屠圣等百八十人杀长吏盗库兵自称将军经历九郡遣丞相长史御史中丞逐捕以军兴从事皆伏辜秋八月丁巳大司马大将军王凤薨四年春正月诏曰夫洪范八政以食为首斯诚家给刑错之本也先帝劭农薄其租税宠其强力令与孝弟同科间者民弥惰怠乡本者少趋末者众将何以矫之方东作时其令二千石勉劝农桑出入阡陌致劳来之书不云乎服田力啬乃亦有秋其勖之哉二月赦天下秋九月壬申东平王宇薨闰月壬戌御史大夫于永卒鸿嘉元年春二月诏曰朕承天地获保宗庙明有所蔽德不能绥刑罚不中众冤失职趋阙告诉者不绝是以阴阳错谬寒暑失序日月不光百姓蒙辜朕甚闵焉书不云乎即我御事罔克耆寿咎在厥躬方春生长时临遣谏大夫理等举三辅三河弘农冤狱公卿大夫部刺史明申敕守相称朕意焉其赐天下民爵一级女子百户牛酒加赐鳏寡孤独高年帛逋贷未入者勿收壬午行幸初陵赦作徒以新丰戏乡为昌陵县奉初陵赐百户牛酒上始为微行出冬黄龙见真定二年春行幸云阳三月博士行饮酒礼有雉蜚集于庭历阶升堂而雊后集诸府又集承明殿诏曰古之选贤傅纳以言明试以功故官无废事下无逸民教化流行风雨和时百谷用成众庶乐业咸以康宁朕承鸿业十有余年数遭水旱疾疫之灾黎民娄困于饥寒而望礼义之兴岂不难哉朕既无以率道帝王之道日以陵夷意乃招贤选士之路郁滞而不通与将举者未得其人也其举敦厚有行义能直言者冀闻切言嘉谋匡朕之不逮夏徙郡国豪桀赀五百万以上五千户于昌陵赐丞相御史将军列侯公主中二千石冢地第宅六月立中山宪王孙云客为广德王三年夏四月赦天下令吏民得买爵贾级千钱大旱秋八月乙卯孝景庙阙灾冬十一月甲寅皇后许氏废广汉男子郑躬等六十余人攻官寺篡囚徒盗库兵自称山君四年春正月诏曰数敕有司务行宽大而禁苛暴讫今不改一人有辜举宗拘系农民失业怨恨者众伤害和气水旱为灾关东流冗者众青幽冀部尤剧朕甚痛焉未闻在位有恻然者孰当助朕忧之已遣使者循行郡国被灾害什四以上民赀不满三万勿出租赋逋贷未入皆勿收流民欲入关辄籍内所之郡国谨遇以理务有以全活之思称朕意秋渤海清河河溢被灾者振贷之冬广汉郑躬等党与广犯历四县众且万人拜河东都尉赵护为广汉太守发郡中及蜀郡合三万人击之或相捕斩除罪旬月平迁护为执金吾赐黄金百斤永始元年春正月癸丑太官凌室火戊午戾后园阙火夏四月封婕妤赵氏父临为成阳侯五月封舅曼子侍中骑都尉光禄大夫王莽为新都侯六月丙寅立皇后赵氏大赦天下秋七月诏曰朕执德不固谋不尽下过听将作大匠万年言昌陵三年可成作治五年中陵司马殿门内尚未加功天下虚耗百姓罢劳客土疏恶终不可成朕惟其难怛然伤心夫过而不改是谓过矣其罢昌陵及故陵勿徙吏民令天下毋有动摇之心立城阳孝王子俚为王八月丁丑太皇太后王氏崩二年春正月己丑大司马车骑将军王音薨二月癸未夜星陨如雨乙酉晦日有蚀之诏曰乃者龙见于东莱日有蚀之天着变异以显朕邮朕甚惧焉公卿申敕百寮深思天诫有可省减便安百姓者条奏所振贷贫民勿收又曰关东比岁不登吏民以义收食贫民入谷物助县官振赡者已赐直其百万以上加赐爵右更欲为吏补三百石其吏也迁二等三十万以上赐爵五大夫吏亦迁二等民补郎十万以上家无出租赋三岁万钱以上一年冬十一月行幸雍祠五畤十二月诏曰前将作大匠万年智昌陵卑下不可为万岁居奏请营作建置郭邑妄为巧诈积土增高多赋敛繇役兴卒暴之作卒徒蒙辜死者连属百姓罢极天下匮竭常侍闳前为大司农中丞数奏昌陵不可成侍中卫尉长数白宜早止徙家反故处朕以长言下闳章公卿议者皆合长计首建至策闳典主省大费民以康宁闳前赐爵关内侯黄金百斤其赐长爵关内侯食邑千户闳五百户万年佞邪不忠毒流众庶海内怨望至今不息虽蒙赦令不宜居京师其徙万年敦煌郡是岁御史大夫王骏卒三年春正月己卯晦日有蚀之诏曰天灾仍重朕甚惧焉惟民之失职临遣太中大夫嘉等循行天下存问耆老民所疾苦其与部刺史举惇朴逊让有行义者各一人冬十月庚辰皇太后诏有司复甘泉泰畤汾阴后土雍五畤陈仓陈宝祠语在郊祀志十一月尉氏男子樊并等十三人谋反杀陈留太守劫略吏民自称将军徒李谭等五人共格杀并等皆封为列侯十二月山阳铁官徒苏令等二百二十八人攻杀长吏盗库兵自称将军经历郡国十九杀东郡太守汝南都尉遣丞相长史御史中丞持节督趣逐捕汝南太守严欣捕斩令等迁欣为大司农赐黄金百斤四年春正月行幸甘泉郊泰畤神光降集紫殿大赦天下赐云阳吏民爵女子百户牛酒鳏寡孤独高年帛三月行幸河东祠后土赐吏民如云阳行所过无出田租夏四月癸未长乐临华殿未央宫东司马门皆灾六月甲午霸陵园门阙灾出杜陵诸未尝御者归家诏曰乃者地震京师火灾娄降朕甚惧之有司其悉心明对厥咎朕将亲览焉又曰圣王明礼制以序尊卑异车服以章有德虽有其财而无其尊不得逾制故民兴行上义而下利方今世俗奢僣罔极靡有厌足公卿列侯亲属近臣四方所则未闻修身遵礼同心忧国者也或乃奢侈逸豫务广第宅治园池多畜奴婢被服绮縠设钟鼓备女乐车服嫁娶葬埋过制吏民慕效以成俗而欲望百姓俭节家给人足岂不难哉诗不云乎赫赫师尹民具尔瞻其申敕有司以渐禁之青绿民所常服且勿止列侯近臣各自省改司隶校尉察不变者秋七月辛未晦日有蚀之元延元年春正月己亥朔日有蚀之三月行幸雍祠五畤夏四月丁酉无云有雷声光耀耀四面下至地&#止赦天下秋七月有星孛于东井诏曰乃者日蚀星陨谪见于天大异重仍在位默然罕有忠言今孛星见于东井朕甚惧焉公卿大夫博士议郎其各悉心惟思变意明以经对无有所讳与内郡国举方正能直言极谏者各一人北边二十二郡举勇猛知兵法者各一人封萧相国后喜为酇侯冬十二月辛亥大司马大将军王商薨是岁昭仪赵氏害后宫皇子二年春正月行幸甘泉郊泰畤三月行幸河东祠后土夏四月立广陵孝王子守为王冬行幸长杨宫从胡客大校猎宿萯阳宫赐从官三年春正月丙寅蜀郡岷山崩雍江三日江水竭二月封侍中卫尉淳于长为定陵侯三月行幸雍祠五畤四年春正月行幸甘泉郊泰畤二月罢司隶校尉官三月行幸河东祠后土甘露降京师赐长安民牛酒绥和元年春正月大赦天下二月癸丑诏曰朕承太祖鸿业奉宗庙二十五年德不能绥理宇内百姓怨望者众不蒙天佑至今未有继嗣天下无所系心观于往古近事之戒祸乱之萌皆由斯焉定陶王欣于朕为子慈仁孝顺可以承天序继祭祀其立欣为皇太子封中山王舅谏大夫冯参为宜乡侯益中山国三万户以慰其意赐诸侯王列侯金天下当为父后者爵三老孝弟力田帛各有差又曰盖闻王者必存二王之后所以通三统也昔成汤受命列为三代而祭祀废绝考求其后莫正孔吉其封吉为殷绍嘉侯三月进爵为公及周承休侯皆为公地各百里行幸雍祠五畤夏四月以大司马票骑大将军根为大司马罢将军官御史大夫为大司空封为列侯益大司马大司空奉如丞相秋八月庚戌中山王兴薨冬十一月立楚孝王孙景为定陶王定陵侯淳于长大逆不道下狱死廷尉孔光使持节赐贵人许氏药饮药死十二月罢部刺史更置州牧秩二千石二年春正月行幸甘泉郊泰畤二月壬子丞相翟方进薨三月行幸河东祠后土丙戌帝崩于未央宫皇太后诏有司复长安南北郊四月己卯葬延陵赞曰臣之姑充后宫为婕妤父子昆弟侍帷幄数为臣言成帝善修容仪升车正立不内顾不疾言不亲指临朝渊嘿尊严若神可谓穆穆天子之容者矣博览古今容受直辞公卿称职奏议可述遭世承平上下和睦然湛于酒色赵氏乱内外家擅朝言之可为于邑建始以来王氏始执国命哀平短祚莽遂篡位盖其威福所由来者渐矣哀帝本纪
按汉书哀帝本纪孝哀皇帝元帝庶孙定陶恭王子也母曰丁姬年三岁嗣立为王长好文辞法律元延四年入朝尽从傅相中尉时成帝少弟中山孝王亦来朝独从傅上怪之以问定陶王对曰令诸侯王朝得从其国二千石傅相中尉皆国二千石故尽从之上令诵诗通习能说他日问中山王独从傅在何法令不能对令诵尚书又废及赐食于前后饱起下&#系解成帝由此以为不能而贤定陶王数称其材时王祖母傅太后随王来朝私赂遗上所幸赵昭仪及帝舅票骑将军曲阳侯王根昭仪及根见上亡子亦欲豫自结为长久计皆更称定陶王劝帝以为嗣成帝亦自美其材为加元服而遣之时年十七矣明年使执金吾任宏守大鸿胪持节征定陶王立为皇太子谢曰臣幸得继父守藩为诸侯王材质不足以假充太子之宫陛下圣德宽仁敬承祖宗奉顺神祇宜蒙福佑子孙千亿之报臣愿且得留国邸旦夕奉问起居俟有圣嗣归国守藩书奏天子报闻后月余立楚孝王孙景为定陶王奉恭王祀所以奖厉太子专为后之谊语在外戚传绥和二年三月成帝崩四月丙午太子即皇帝位谒高庙尊皇太后曰太皇太后皇后曰皇太后大赦天下赐宗室王子有属者马各一驷吏民爵百户牛酒三老孝弟力田鳏寡孤独帛太皇太后诏尊定陶恭王为恭皇五月丙戌立皇后傅氏诏曰春秋母以子贵尊定陶太后曰恭皇太后丁姬曰恭皇后各置左右詹事食邑如长信宫中宫追尊傅父为崇祖侯丁父为褒德侯封舅丁明为阳安侯舅子满为平周侯追谥满父忠为平周怀侯皇后父晏为孔乡侯皇太后弟侍中光禄大夫赵钦为新成侯六月诏曰郑声淫而乱乐圣王所放其罢乐府曲阳侯根前以大司马建社稷策益封三千户太仆安阳侯舜辅导有旧恩益封五百户及丞相孔光大司空泛乡侯何武益封各千户诏曰河间王良丧太后三年为宗室仪表益封万户又曰制节谨度以防奢淫为政所先百王不易之道也诸侯王列侯公主吏二千石及豪富民多畜奴婢田宅亡限与民争利百姓失职重困不足其议限列有司条奏诸王列侯得名田国中列侯在长安及公主名田县道关内侯吏民名田皆无得过三十顷诸侯王奴婢二百人列侯公主百人关内侯吏民三十人年六十以上十岁以下不在数中贾人皆不得名田为吏犯者以律论诸名田畜奴婢过品皆没入县官齐三服官诸官织绮绣难成害女红之物皆止无作输除任子令及诽谤诋欺法掖庭宫人年三十以下出嫁之官奴婢五十以上免为庶人禁郡国无得献名兽益吏三百石以下奉察吏残贼酷虐者以时退有司无得举赦前往事博士弟子父母死予宁三年秋曲阳侯王根成都侯王况皆有罪根就国况免为庶人归故郡诏曰朕承宗庙之重战战兢兢惧失天心间者日月亡光五星失行郡国比比地动乃者河南颍川郡水出流杀人民败坏庐舍朕之不德民反蒙辜朕甚惧焉已遣光禄大夫循行举籍赐死者棺钱人三千其令水所伤县邑及他郡国灾害什四以上民赀不满十万皆无出今年租赋建平元年春正月赦大下侍中骑都尉新成侯赵钦成阳侯赵欣皆有罪免为庶人徙辽西太皇太后诏外家王氏田非冢茔皆以赋贫民二月诏曰盖闻圣王之治以得贤为首其与大司马列侯将军中二千石州牧守相举孝弟惇厚能直言通政事延于侧陋可亲民者各一人三月赐诸侯王公主列侯丞相将军中二千石中都官郎吏金钱帛各有差冬中山孝王太后媛弟宜乡侯冯参有罪皆自杀二年春三月罢大司空复御史大夫夏四月诏曰汉家之制推亲亲以显尊尊定陶恭皇之号不宜复称定陶尊恭皇太后曰帝太太后称永信宫恭皇后曰帝太后称中安宫立恭皇庙于京师赦天下徒罢州牧复刺史六月庚申帝太后丁氏崩上曰朕闻夫妇一体诗云谷则异室死则同穴昔季武子成寝杜氏之殡在西阶下请合葬而许之附葬之礼自周兴焉郁郁乎文哉吾从周孝子事亡如事存帝太后宜起陵恭皇之园遂葬定陶发陈留济阴近郡国五万人穿复土待诏夏贺良等言赤精子之谶汉家历运中衰当再受命宜改元易号诏曰汉兴二百载历数开元皇天降非材之佑汉国再获受命之符朕之不德曷敢不通夫基事之元命必与天下自新其大赦天下以建平二年为太初元将元年号曰陈圣刘太平皇帝漏刻以百二十为度七月以渭城西北原上永陵亭部为初陵勿徙郡国民使得自安八月诏曰待诏夏贺良等建言改元易号增益漏刻可以永安国家朕过听贺良等言冀为海内获福卒亡嘉应皆违经背古不合时宜六月甲子制书非赦令也皆蠲除之贺良等反道惑众下有司皆伏辜丞相博御史大夫元孔乡侯晏有罪博自杀元减死二等论晏削户四分之一语在博传三年春正月立广德夷王弟广汉为广平王癸卯帝太太后所居桂宫正殿火三月己酉丞相当薨有星孛于河鼓夏六月立鲁顷王子郚乡侯闵为王冬十一月壬子复甘泉泰畤汾阴后土祠罢南北郊东平王云云后谒安成恭侯夫人放皆有罪云自杀谒放弃市四年春大旱关东民传行西王母筹经历郡国西入关至京师民又会聚祠西王母或夜持火上屋击鼓号呼相惊恐二月封帝太太后从弟侍中傅商为汝昌侯太后同母弟子侍中郑业为阳信侯三月侍中驸马都尉董贤光禄大夫息夫躬南阳太守孙宠皆以告东平王封列侯语在贤传夏五月赐中二千石至六百石及天下男子爵六月尊帝太太后为皇太太后秋八月恭皇园北门灾冬诏将军中二千石举明兵法有大虑者元寿元年春正月辛丑朔日有蚀之诏曰朕获保宗庙不明不敏宿夜忧劳未皇宁息惟阴阳不调元元不赡未睹厥咎娄敕公卿庶几有望至今有司执法未得其中或上暴虐假埶获名温良宽柔陷于亡灭是故残贼弥长和睦日衰百姓愁怨靡所错躬乃正月朔日有蚀之厥咎不远在余一人公卿大夫其各悉心勉帅百寮敦任仁人黜远残贼期于安民陈朕之过失无有所讳其与将军列侯中二千石举贤良方正能直言者各一人大赦天下丁巳皇太太后傅氏崩三月丞相嘉有罪下狱死秋九月大司马票骑将军丁明免孝元庙殿门铜龟蛇铺首鸣元寿二年春正月匈奴单于乌孙大昆弥来朝二月归国单于不说语在匈奴传夏四月壬辰晦日有蚀之五月正三公官分职大司马卫将军董贤为大司马丞相孔光为大司徒御史大夫彭宣为大司空封长平侯正司直司隶造司寇职事未定六月戊午帝崩于未央宫秋九月壬寅葬义陵赞曰孝哀自为藩王及充太子之宫文辞博敏幼有令闻睹孝成世禄去王室权柄外移是故临朝娄诛大臣欲强主威以则武宣雅性不好声色时览卞射武戏即位痿痹末年剧飨国不永哀哉平帝本纪
按汉书平帝本纪孝平皇帝元帝庶孙中山孝王子也母曰卫姬年三岁嗣立为王元寿二年六月哀帝崩太皇太后诏曰大司马贤年少不合众心其上印绶罢贤即日自杀新都侯王莽为大司马领尚书事秋七月遣车骑将军王舜大鸿胪左咸使持节迎中山王辛卯贬皇太后赵氏为孝成皇后退居北宫哀帝皇后傅氏退居桂宫孔乡侯傅晏少府董恭等皆免官爵徙合浦九月辛酉中山王即皇帝位谒高庙大赦天下帝年九岁太皇太后临朝大司马莽秉政百官总己以听于莽诏曰夫赦令者将与天下更始诚欲令百姓改行絜己全其性命也往者有司多举奏赦前事累增罪过诛陷亡辜殆非重信慎刑洒心自新之意也及选举者其历职更事有名之士则以为难保废而弗举甚谬于赦小过举贤才之义诸有臧及内恶未发而荐举者皆勿案验令士厉精乡进不以小疵妨大材自今以来有司无得陈赦前事置奏上有不如诏书为亏恩以不道论定着令布告天下使明知之元始元年春正月越裳氏重译献白雉一黑雉二诏使三公以荐宗庙群臣奏言大司马莽功德比周公赐号安汉公及太师孔光等皆益封语在莽传赐天下民爵一级吏在位二百石以上一切满秩如真立故东平王云太子开明为王故桃乡顷侯子成都为中山王封宣帝耳孙信等三十六人皆为列侯太仆王恽等二十五人前议定陶傅太后尊号守经法不阿指从邪右将军孙建爪牙大臣大鸿胪咸前正议不阿后奉节使迎中山王及宗正刘不恶执金吾任岑中郎将孔永尚书令姚恂沛郡太守石诩皆以前与建策东迎即位奉事周密勤劳赐爵关内侯食邑各有差赐帝征即位前所过县邑吏二千石以下至佐史爵各有差又令诸侯王公列侯关内侯亡子而有孙若子同产子者皆得以为嗣公列侯嗣子有罪耐以上先请宗室属未尽而以罪绝者复其属其为吏举廉佐史补四百石天下吏比二千石以上年老致仕者参分故禄以一与之终其身遣谏大夫行三辅举籍吏民以元寿二年仓卒时横赋敛者偿其直义陵民冢不妨殿中者勿发天下吏舍亡得置什器储偫二月置羲和官秩二千石外史闾师秩六百石班教化禁淫祀放郑声乙未义陵寝神衣在柙中丙申旦衣在外&#上寝令以急变闻用太牢祠夏五月丁巳朔日有蚀之大赦天下公卿将军中二千石举敦厚能直言者各一人六月使少傅左将军丰赐帝母中山孝王姬玺书拜为中山孝王后赐帝舅卫宝宝弟元爵关内侯赐帝女弟四人号皆曰君食邑各二千户封周公后公孙相如为褒鲁侯孔子后孔均为褒成侯奉其祀追谥孔子曰褒成宣尼公罢明光宫及三辅驰道天下女徒已论归家顾山钱月三百复贞妇乡一人置少府海丞果丞各一人大司农部丞十三人人部一州劝农桑太皇太后省所食汤沐邑十县属大司农常别计其租入以赡贫民秋九月赦天下徒以中山苦陉县为中山孝王后汤沐邑二年春黄支国献犀牛诏曰皇帝二名通于器物今更名合于古制使太师光奉太牢告祠高庙夏四月立代孝王元孙之子如意为广宗王江都易王孙旴台侯宫为广川王广川惠王曾孙伦为广德王封故大司马博陆侯霍光从父昆弟曾孙阳宣平侯张敖元孙庆忌绛侯周勃元孙共舞阳侯樊哙元孙之子章皆为列侯复爵赐故曲周侯郦商等后元孙郦明友等百一十三人爵关内侯食邑各有差郡国大旱蝗青州尤甚民流亡安汉公四辅三公卿大夫吏民为百姓困乏献其田宅者二百三十人以口赋贫民遣使者捕蝗民捕蝗诣吏以石受钱天下民赀不满二万及被灾之郡不满十万勿租税民疾疫者舍空邸第为置医药赐死者一家六尸以上葬钱五千四尸以上三千二尸以上二千罢安定呼苑以为安民县起官寺市里募徙贫民县次给食至徙所赐田宅什器假与犁牛种食又起五里于长安城中宅二百区以居贫民秋举勇武有节明兵法郡一人诣公车九月戊申晦日有蚀之赦天下徒使谒者大司马掾四十四人持节行边兵遣执金吾侯陈茂假以钲鼓募汝南南阳勇敢吏士三百人谕说江湖贼成重等二百余人皆自出送家在所收事重徙云阳赐公田宅冬中二千石举治狱平岁一人三年春诏有司为皇帝纳采安汉公莽女语在莽传又诏光禄大夫刘歆等杂定婚礼四辅公卿大夫博士郎吏家属皆以礼娶亲迎立轺并马夏安汉公奏车服制度吏民养生送终嫁娶奴婢田宅器械之品立官稷及学官郡国曰学县道邑侯国曰校校学置经师一人乡曰庠聚曰序序庠置孝经师一人阳陵任横等自称将军盗库兵攻官寺出囚徒大司徒掾督逐皆伏辜安汉公世子宇与帝外家卫氏有谋宇下狱死诛卫氏四年春正月郊祀高祖以配天宗祀孝文以配上帝改殷绍嘉公曰宋公周承休公曰郑公诏曰盖夫妇正则父子亲人伦定矣前诏有司复贞妇归女徒诚欲以防邪辟全贞信及眊悼之人刑罚所不加圣王之所制也惟苛暴吏多拘系犯法者亲属妇女老弱构怨伤化百姓苦之其明敕百寮妇女非身犯法及男子年八十以上七岁以下家非坐不道诏所名捕他皆无得系其当验者即验问定着令二月丁未立皇后王氏大赦天下遣太仆王恽等八人置副假节分行天下览观风俗赐九卿已下至六百石宗室有属籍者爵自五大夫已上各有差赐天下民爵一级鳏寡孤独高年帛夏皇后见于高庙加安汉公号曰宰衡赐公太夫人号曰功显君封公子安临皆为列侯安汉公奏立明堂辟廱尊孝宣庙为中宗孝元庙为高宗天子世世献祭置西海郡徙天下犯禁者处之梁王立有罪自杀分京师置前辉光后丞烈二郡更公卿大夫八十一元士官名位次及十二州名分界郡国所属罢置改易天下多事吏不能纪冬大风吹长安城东门屋瓦且尽五年春正月祫祭明堂诸侯王二十八人列侯百二十人宗室子九百余人征助祭礼毕皆益户赐爵及金帛增秩补吏各有差诏曰盖闻帝王以德抚民其次亲亲以相及也昔尧睦九族舜惇叙之朕以皇帝幼年且统国政惟宗室子皆太祖高皇帝子孙及兄弟吴顷楚元之后汉元至今十有余万人虽有王侯之属莫能相纠或陷入刑罪教训不至之咎也传不云乎君子笃于亲则民兴于仁其为宗室自太上皇以来族亲各以世氏郡国置宗师以纠之致教训焉二千石选有德义者以为宗师考察不从教令有冤失职者宗师得因邮亭书言宗伯请以闻常以岁正月赐宗师帛各十匹羲和刘歆等四人使治明堂辟廱令汉与文王灵台周公作洛同符太仆王恽等八人使行风俗宣明德化万国齐同皆封为列侯征天下通知逸经古记天文历算锺律小学史篇方术本草及以五经论语孝经尔雅教授者在所为驾一封轺传遣诣京师至者数千人闰月立梁孝王元孙之耳孙音为王冬十二月丙午帝崩于未央宫大赦天下有司议曰礼臣不殇君皇帝年十有四岁宜以礼敛加元服奏可葬康陵诏曰皇帝仁惠无不顾哀每疾一发气辄上逆害于言语故不及有遗诏其出媵妾皆归家得嫁如孝文时故事赞曰孝平之世政自莽出褒善显功以自尊盛观其文辞方外百蛮亡思不服休征嘉应颂声并作至乎变异见于上民怨于下莽亦不能文也

　帝纪部汇考十
　后汉一
光武帝本纪
按后汉书光武帝本纪世祖光武皇帝讳秀字文叔南阳蔡阳人高祖九世之孙也出自景帝生长沙定王发发生舂陵节侯买买生郁林太守外外生巨鹿都尉回回生南顿令钦钦生光武光武年九岁而孤养于叔父良身长七尺三寸美须眉大口隆准日角性勤于稼穑而兄伯升好侠养士常非笑光武事田业比之高祖兄仲王莽天凤中乃之长安受尚书略通大义莽末天下连岁灾蝗寇盗锋起地皇三年南阳荒饥诸家宾客多为小盗光武避吏新野因卖谷于宛宛人李通等以图谶说光武云刘氏复起李氏为辅光武初不敢当然独念兄伯升素结轻客必举大事且王莽败亡已兆天下方乱遂与定谋于是乃市兵弩十月与李通从弟轶等起于宛时年二十八十一月有星孛于张光武遂将宾客还舂陵时伯升已会众起兵初诸家子弟恐惧皆亡逃自匿曰伯升杀我及见光武绛衣大冠皆惊曰谨厚者亦复为之乃稍自安伯升于是招新市平林兵与其帅王凤陈牧西击长聚光武初骑牛杀新野尉乃得马进屠唐子乡又杀湖阳尉军中分财物不均众恚恨欲反攻诸刘光武敛宗人所得物悉以与之众乃悦进拔棘阳与王莽前队大夫甄阜属正梁丘赐战于小长安汉军大败还保棘阳更始元年正月甲子朔汉军复与甄阜梁丘赐战于沘水西大破之斩阜赐伯升又破王莽纳言将军严尤秩宗将军陈茂于淯阳进围宛城二月辛巳立刘圣公为天子以伯升为大司徒光武为太常偏将军三月光武别与诸将徇昆阳定陵郾皆下之多得牛马财物谷数十万斛转以馈宛下莽闻阜赐死汉帝立大惧遣大司徒王寻大司空王邑将兵百万其甲士四十二万人五月到颍川复与严尤陈茂合初光武为舂陵侯家讼逋租于尤尤见而奇之及是时城中出降尤者言光武不取财物但会兵计策尤笑曰是美须眉者耶何为乃如是初王莽征天下能为兵法者六十三家数百人并以为军吏选练武卫招募猛士旌旗辎重千里不绝时有长人巨无霸长一丈大十围以为垒尉又驱诸猛兽虎豹犀象之属以助威武自秦汉出师之盛未尝有也光武将数千兵侥之于阳关诸将见寻邑兵盛反走驰入昆阳皆惶怖忧念妻孥欲散归诸城光武议曰今兵谷既少而外寇强大并力御之功庶可立如欲分散势无俱全且宛城未拔不能相救昆阳即破一日之间诸部亦灭矣今不同心胆共举功名反欲守妻子财物邪诸将怒曰刘将军何敢如是光武笑而起会候骑还言大兵且至城北军陈数百里不见其后诸将遽相谓曰更请刘将军计之光武复为图画成败诸将忧迫皆曰诺时城中唯有八九千人光武乃使成国上公王凤廷尉大将军王常留守夜自与骠骑大将军宗佻五威将军李轶等十三骑出城南门于外收兵时莽军到城下者且十万光武几不得出既至郾定陵悉发诸营兵而诸将贪惜财货欲分留守之光武曰今若破敌珍宝万倍大功可成如为所败首领无余何财物之有众乃从严尤说王邑曰昆阳城小而坚今假号者在宛亟进大兵彼必奔走宛败昆阳自服邑曰吾昔以虎牙将军围翟义坐不生得以见责让今将百万之众遇城而不能下何谓邪遂围之数十重列营百数云车十余丈瞰临城中旗帜蔽野埃尘连天钲鼓之声闻数百里或为地道冲輣橦城积弩乱发矢下如雨城中负户而汲王凤等乞降不许寻邑自以为功在漏刻意气甚逸夜有流星坠营中画有云如坏山当营而陨不及地尺而散吏士皆厌伏六月己卯光武遂与营部俱进自将步骑千余前去大军四五里而陈寻邑亦遣兵数千合战光武奔之斩首数十级诸部喜曰刘将军平生见小敌怯今见大敌勇甚可怪也且复居前请助将军光武复进寻邑兵却诸部共乘之斩首数百千级连胜遂前时伯升拔宛已三日而光武尚未知乃伪使持书报城中云宛下兵到而阳堕其书寻邑得之不&#诸将既经累捷胆气益壮无不一当百光武乃与敢死者三千人从城西水上冲其中坚寻邑陈乱乘锐崩之遂杀王寻城中亦鼓噪而出中外合势震呼动天地莽兵大溃走者相腾践奔殪百余里间会大雷风屋瓦皆飞雨下如注滍川盛溢虎豹皆股战士卒争赴溺死者以万数水为不流王邑严尤陈茂轻骑乘死人度水逃去尽获其军实辎重车甲珍宝不可胜算举之连月不尽或燔烧其余光武因复徇下颍阳会伯升为更始所害光武自父城驰诣宛谢司徒官属迎吊光武光武难交私语深引过而已未尝自伐昆阳之功又不敢为伯升服丧饮食言笑如平常更始以是惭拜光武为破卤大将军封武信侯九月庚戌三辅豪杰共诛王莽传首诣宛更始将北都洛阳以光武行司隶校尉使前整修宫府于是置僚属作文移从事司察一如旧章时三辅吏士东迎更始见诸将过皆冠帻而服妇人衣诸于绣镼莫不笑之或有畏而走者及见司隶僚属皆欢喜不自胜老吏或垂涕曰不图今日复见汉官威仪由是识者皆属心焉及更始至洛阳乃遣光武以破卤将军行大司马事十月持节北度河镇慰州郡所到部县辄见二千石长吏三老官属下至佐史考察黜陟如州牧行部事辄平遣囚徒除王莽苛政复汉官名吏人喜悦争持牛酒迎劳进至邯郸故赵缪王子林说光武曰赤眉今在河东但决水灌之百万之众可使为鱼光武不答去之真定林于是乃诈以卜者王郎为成帝子子舆十二月立郎为天子都邯郸遂遣使者降下郡国二年正月光武以王郎新盛乃北徇蓟王郎移檄购光武十万户而故广阳王子刘接起兵蓟中以应郎城内扰乱转相惊恐言邯郸使者方到二千石以下皆出迎于是光武趣驾南辕晨夜不敢入城邑舍食道傍至饶阳官属皆乏食光武乃自称邯郸使者入传舍传吏方进食从者饥争夺之传吏疑其伪乃椎鼓数十通绐言邯郸将军至官属皆失色光武升车欲驰既而惧不免徐还坐曰请邯郸将军入久乃驾去传中人遥语门者闭之门长曰天下讵可知而闭长者乎遂得南出晨夜兼行蒙犯霜雪天时寒面皆破裂至滹沱河无船适遇冰合得过未毕数车而陷进至下博城西遑惑不知所之有白衣老父在道旁指曰努力信都郡为长安守去此八十里光武即驰赴之信都太守任光开门出迎世祖因发旁县得四千人先击堂阳贳县皆降之王莽和戎卒正邳肜亦举郡降又昌城人刘植宋子人耿纯各率宗亲子弟据其县邑以奉光武于是北降下曲阳众稍合乐附者至有数万人复北击中山拔卢奴所过发奔命兵移檄边部共击邯郸郡县还复响应南击新市真定元氏防子皆下之因入赵界时王郎大将李育屯柏人汉兵不知而进前部偏将朱浮邓禹为育所破亡失辎重光武在后闻之收浮禹散卒与育战于郭门大破之尽得其所获育还保城攻之不下于是引兵拔广阿会上谷太守耿况渔阳太守彭宠各遣其将吴汉寇恂等将突骑来助击王郎更始亦遣尚书仆射谢躬讨郎光武因大飨士卒遂东围巨鹿王郎守将王饶坚守月余不下郎遣将倪宏刘奉率数万人救巨鹿光武逆战于南斩首数千级四月进围邯郸连战破之五月甲辰拔其城诛王郎收文书得吏人与郎交关谤毁者数千章光武不省会诸将军烧之曰令反侧子自安更始遣侍御史持节立光武为萧王悉令罢兵诣行在所光武辞以河北未平不就征自是始贰于更始是时长安政乱四方背叛梁王刘永擅命雎阳公孙述称王巴蜀李宪自立为淮南王秦丰自号楚黎王张步起琅邪董宪起东海延岑起汉中田戎起夷陵&#置将帅侵略郡县又别号诸贼铜马大肜高湖重连铁胫大抢尤来上江青犊五校檀乡五幡五楼富平获索等各领部曲众合数百万人所在寇掠光武将击之先遣吴汉北发十郡兵幽州牧苗曾不从汉遂斩曾而发其众秋光武击铜马于鄡吴汉将突骑来会清阳贼数挑战光武坚营自守有出卤掠者辄击取之绝其粮道积月余日贼食尽夜遁去追至馆陶大破之受降未尽而高湖重连从东南来与铜马余众合光武复与大战于蒲阳悉破降之封其渠帅为列侯降者犹不自安光武知其意敕令各归营勒兵乃自乘轻骑案行部陈降者更相语曰萧王推赤心置人腹中安得不投死乎由是皆服悉将降人分配诸将众遂数十万故关西号光武为铜马帝赤眉别帅与大肜青犊十余万众在射犬光武进击大破之众皆散走使吴汉岑彭袭杀谢躬于邺青犊赤眉贼入函谷关攻更始光武乃遣邓禹率六裨将引兵而西以乘更始赤眉之乱时更始使大司马朱鲔舞阴王李轶等屯洛阳光武亦令冯异守孟津以拒之建武元年春正月平陵人方望立前孺子刘婴为天子更始遣丞相李松击斩之光武北击尤来大抢五幡于元氏追至右北平连破之又战于顺水北乘胜轻进反为所败贼追急短兵接光武自投高岸遇突骑王丰下马授光武光武抚其肩而上顾笑谓耿弇曰几为卤嗤弇频射却贼得免士卒死者数千人散兵归保范阳军中不见光武或云已没诸将不知所为吴汉曰卿曹努力王兄子在南阳何忧无主众恐惧数日乃定贼虽战胜而素慑大威客主不相知夜遂引去大军复进至安次与战破之斩首三千余级贼入渔阳乃遣吴汉率耿弇陈俊马武等十二将军追战于潞东及平谷大破灭之朱鲔遣讨难将军苏茂攻温冯异寇恂与战大破之斩其将贾强于是诸将议上尊号马武先进曰天下无主如有圣人承敝而起虽仲尼为相孙子为将犹恐无能有益反水不收后悔无及大王虽执谦退奈宗庙社稷何宜且还蓟即尊位乃议征伐今此谁贼而驰骛击之乎光武惊曰何将军出是言可斩也武曰诸将尽然光武使出晓之乃引军还至蓟夏四月公孙述自称天子光武从蓟还过范阳命收葬吏士至中山诸将复上奏曰汉遭王莽宗庙废绝豪杰愤怒兆人涂炭王与伯升首举义兵更始因其资以据帝位而不能奉承大统败乱纲纪盗贼日多群生危蹙大王初征昆阳王莽自溃后拔邯郸北州弭定三分天下而有其二跨州据土带甲百万言武力则莫之敢抗论文德则无所与辞臣闻帝王不可以久旷天命不可以谦拒惟大王以社稷为计万姓为心光武又不听行到南平棘诸将复固请之光武曰寇贼未平四面受敌何遽欲正号位乎诸将且出耿纯进曰天下士大夫捐亲戚弃土壤从大王于矢石之间者其计固望其攀龙鳞附凤翼以成其所志耳今功业即定天人亦应而大王留时逆众不正号位纯恐士大夫望绝计穷则有去归之思无为久自苦也大众一散难可复合时不可留众不可逆纯言甚诚切光武深感曰吾将思之行至鄗光武先在长安时同舍生强华自关中奉赤伏符曰刘秀发兵捕不道四夷云集龙斗野四七之际火为主群臣因复奏曰受命之符人应为大万里合信不议同情周之白鱼曷足比焉今上无天子海内淆乱符瑞之应昭然着闻宜答天神以塞群望光武于是命有司设坛场于鄗南千秋亭五成陌六月己未即皇帝位燔燎告天禋于六宗望于群神其祝文曰皇天上帝后土神祗眷顾降命属秀黎元为人父母秀不敢当群下百辟不谋同辞咸曰王莽篡位秀发愤兴兵破王寻王邑于昆阳诛王郎铜马于河北平定天下海内蒙恩上当天地之心下为元元所归谶记曰刘秀发兵捕不道卯金修德为天子秀犹固辞至于再至于三群下佥曰皇天大命不可稽留敢不敬承于是建元为建武大赦天下改鄗为高邑是月赤眉立刘盆子为天子甲子前将军邓禹击更始定国公王匡于安邑大破之斩其将刘均秋七月辛未拜前将军邓禹为大司徒丁丑以野王令王梁为大司空壬午以大将军吴汉为大司马偏将军景丹为骠骑大将军大将军耿弇为建威大将军偏将军盖延为虎牙大将军偏将军朱佑为建义大将军中坚将军杜茂为大将军时宗室刘茂自号厌新将军率众降封为中山王己亥幸怀遣耿弇率强弩将军陈俊军五社津备荥阳以东使吴汉率朱佑及廷尉岑彭执金吾贾复扬化将军坚镡等十一将军围朱鲔于洛阳八月壬子祭社稷癸丑祠高祖太宗世宗于怀宫进幸河阳更始廪丘王田立降九月赤眉入长安更始奔高陵辛未诏曰更始破败弃城逃走妻子裸袒流&#道路朕甚愍之今封更始为淮阳王吏人敢有贼害者罪同大逆甲申以前高密令卓茂为太傅辛卯朱鲔举城降冬十月癸丑车驾入洛阳幸南宫却非殿遂定都焉遣岑彭击荆州群贼十一月甲午幸怀刘永自称天子十二月丙戌至自怀赤眉杀更始而隗嚣据陇右卢芳起安定破卤大将军叔寿击五校贼于曲梁战殁二年春正月甲子朔日有蚀之大司马吴汉率九将军击檀乡贼于邺东大破降之庚辰封功臣皆为列侯大国四县余各有差下诏曰人情得足苦于放纵快须臾之欲忘慎罚之义惟诸将业远功大诚欲传于无穷宜如临深渊如履薄冰战战栗栗日慎一日其显效未酬名籍未立者大鸿胪趣上朕将差而录之博士丁恭议曰古帝王封诸侯不过百里故利以建侯取法于雷强干弱枝所以为治也今封诸侯四县不合法制帝曰古之亡国皆以无道未尝闻功臣地多而灭亡者乃遣谒者即授印绶策曰在上不骄高而不危制节谨度满而不溢敬之戒之传尔子孙长为汉藩壬午更始复汉将军邓叶辅汉将军于匡降皆复爵位壬子起高庙建社稷于洛阳立郊兆于城南始正火德色尚赤是月赤眉焚西京宫室发掘园陵寇掠关中大司徒邓禹入长安遣府掾奉十一帝神主纳于高庙真定王杨临邑侯让谋反遣前将军耿纯诛之二月己酉幸修武大司空王梁免壬子以大中大夫宋弘为大司空遣骠骑大将军景丹率征卤将军祭遵等二将军击弘农贼破之因遣祭遵围蛮中贼张满渔阳太守彭宠反攻幽州牧朱浮于蓟延岑自称武安王于汉中辛卯至自修武三月乙未大赦天下诏曰顷狱多&#人用刑深刻朕甚愍之孔子云刑罚不中则民无所措手足其与中二千石诸大夫博士议郎议省刑法遣执金吾贾复率二将军击更始郾王尹遵破降之骁骑将军刘植击密贼战殁遣虎牙大将军盖延率四将军伐刘永夏四月围永于睢阳更始将苏茂杀淮阳太守潘蹇而附刘永甲午封叔父良为广阳王兄子章为太原王章弟兴为鲁王舂陵侯嫡子祉为城阳王五月庚辰封更始元氏王歙为泗水王故真定王杨子德为真定王周后姬常为周承休公癸未诏曰民有嫁妻卖子欲归父母者恣听之敢拘执论如律六月戊戌立贵人郭氏为皇后子强为皇太子大赦天下增郎谒者从官秩各一等丙午封宗子刘终为淄川王秋八月帝自将征五校丙辰幸内黄大破五校于羛阳降之遣游击将军邓隆救朱浮与彭宠战于潞隆军败绩盖延拔睢阳刘永奔谯破卤将军邓奉据淯阳反九月壬戌至自内黄骠骑大将军景丹薨延岑大破赤眉于杜陵关中饥民相食冬十一月以廷尉岑彭为征南大将军率八将军讨邓奉于堵乡铜马青犊尤来余贼共立孙登为天子于上郡登将乐元杀豋以其众五万余人降遣偏将军冯异代邓禹伐赤眉使大中大夫伏隆持节安辑青徐二州招张步降之十二月戊午诏曰惟宗室列侯为王莽所废先灵无所依归朕甚愍之其并复故国若侯身已殁属所上其子孙见名尚书封拜是岁盖延等大破刘永于沛西初王莽末天下旱蝗黄金一斤易粟一斛至是野谷旅生麻尤盛野蚕成茧被于山阜人收其利焉三年春正月甲子以偏将军冯异为征西大将军杜茂为骠骑大将军大司徒邓禹及冯异与赤眉战于回溪禹异败绩征卤将军祭遵破蛮中斩张满辛巳立皇考南顿君已上四庙壬午大赦天下闰月乙巳大司徒邓禹免冯异与赤眉战于崤底大破之余众南向宜阳帝自将征之己亥幸宜阳甲辰亲勒六军大陈戎马大司马吴汉精卒当前中军次之骁骑武卫分陈左右赤眉望见震怖遣使乞降丙午赤眉君臣面缚奉高皇帝玺绶诏以属城门校尉戊申至自宜阳己酉诏曰群盗纵横贼害元元盆子窃尊号乱惑天下朕奋兵讨击应时崩解十余万众束手降服先帝玺绶归之王府斯皆祖宗之灵士人之力朕曷足以享斯哉其择吉日祠高庙赐天下长子当为父后者爵人一级二月己未祠高庙受传国玺刘永立董宪为海西王张步为齐王步杀光禄大夫伏隆而反幸怀遣吴汉率二将军击青犊于轵西大破降之三月壬寅以大司徒司直伏湛为大司徒彭宠陷蓟城宠自立为燕王帝自将征邓奉幸堵阳夏四月大破邓奉于小长安斩之冯异与延岑战于上林破之吴汉率七将军与刘永将苏茂战于广乐大破之虎牙大将军盖延围刘永于睢阳五月己酉车驾还宫乙卯晦日有食之六月壬戌大赦天下耿弇与延岑战于穰大破之秋七月征南大将军岑彭率三将军伐秦丰战于黎丘大破之获其将蔡宏庚辰诏曰吏不满六百石下至墨绶长相有罪先请男子八十以上十岁以下及妇人从坐者自非不道诏所名捕皆不得系当验问者即就验女徒雇山归家盖延拔睢阳获刘永而苏茂周建立永子纡为梁王冬十月壬申幸舂陵祠园庙因置酒旧宅大会故人父老十一月乙未至自舂陵涿郡太守张丰反是岁李宪自称天子西州大将军隗嚣奉奏建义大将军朱佑率祭遵与延岑战于东阳斩其将张成四年春正月甲申大赦天下二月壬子幸怀壬申至自怀遣右将军邓禹率二将军与延岑战于武当破之夏四月丁巳幸邺己巳进幸临平遣大司马吴汉击五校贼于箕山大破之五月进幸元氏辛巳进幸卢奴遣征卤将军祭遵率四将军讨张丰于涿郡斩丰六月辛亥车驾还宫七月丁亥幸谯遣捕卤将军马武偏将军王霸围刘纡于垂惠董宪将贲休以兰陵城降宪围之虎牙大将军盖延率平狄将军庞萌救贲休不克兰陵为宪所陷秋八月戊午进幸寿春大中大夫徐恽擅杀临淮太守刘度恽坐诛遣扬武将军马成率三将军伐李宪九月围宪于舒冬十月甲寅车驾还宫太傅卓茂薨十一月丙申幸宛遣建义大将军朱佑率二将军围秦丰于黎丘十二月丙寅进幸黎丘是岁征西大将军冯异与公孙述将程焉战于陈仓破之五年春正月癸巳车驾还宫二月丙午大赦天下捕卤将军马武偏将军王霸拔垂惠乙丑幸魏郡壬申封殷后孔安为殷绍嘉公彭宠为其苍头所杀渔阳平大司马吴汉率建威大将军耿弇击富平获索贼于平原大破降之复遣耿弇率二将军讨张步三月癸未徙广阳王良为赵王始就国平狄将军庞萌反杀楚郡太守孙萌而东附董宪遣征南大将军岑彭率二将军伐田戎于津乡大破之夏四月旱蝗河西大将军窦融始遣使贡献五月丙子诏曰久旱伤麦秋种未下朕甚忧之将残吏未胜狱多&#结元元愁恨感动天气乎其令中都官三辅郡国出系囚罪非犯殊死一切勿案见徒免为庶人务进柔良退贪酷各正厥事焉六月建义大将军朱佑拔黎丘获秦丰而庞萌苏茂围桃城帝时幸蒙因自将征之先理兵任城乃进救桃城大破萌等秋七月丁丑幸沛祠高原庙诏修复西京园陵进幸湖陵征董宪又幸蕃遂攻董宪于昌虑大破之八月己酉进幸郯留吴汉攻刘纡董宪等车驾转徇彭城下邳吴汉拔郯获刘纡汉进围董宪庞萌于胊冬十月还幸鲁使大司空祠孔子耿弇等与张步战于临淄大破之帝幸临淄进幸剧张步斩苏茂以降齐地平初起太学车驾还宫幸太学赐博士弟子各有差十一月壬寅大司徒伏湛免尚书令侯霸为大司徒十二月卢芳自称天子于九原西州大将军隗嚣遣子恂入侍交址牧邓让率七郡太守遣使奉贡诏复济阳二年徭役是岁野谷渐少田亩益广焉六年春正月丙辰改舂陵乡为章陵县世世复徭役比丰沛无有所豫辛酉诏曰往岁水旱蝗虫为灾谷价腾跃人用困乏朕惟百姓无以自赡恻然愍之其命郡国有谷者给禀高年鳏寡孤独及笃癃无家属贫不能自存者如律二千石勉加循抚无令失职扬武将军马成等拔舒获李宪二月大司马吴汉拔胊获董宪庞萌山东悉平诸将还京师置酒赏赐三月公孙述遣将任满寇南郡夏四月丙子幸长安始谒高庙遂有事十一陵遣虎牙大将军盖延等七将军从陇道伐公孙述五月己未至自长安隗嚣反盖延等因与嚣战于陇阺诸将败绩辛丑诏曰惟天水陇西安定北地吏人为隗嚣所诖误者又三辅遭难赤眉有犯法不道者自殊死以下皆赦除之六月辛卯诏曰夫张官置吏所以为人也今百姓遭难户口耗少而县官吏职所置尚繁其令司隶州牧各实所部省减吏员县国不足置长吏可并合者上大司徒大司空二府于是条奏并省四百余县吏职减损十置其一代郡太守刘兴击卢芳将贾览于高柳战殁初乐浪人王调据郡不服秋遣乐浪太守王遵击之郡吏杀调降遣前将军李通率二将军与公孙述将战于西城破之夏蝗秋九月庚子赦乐浪谋反大逆殊死已下丙寅晦日有食之冬十月丁丑诏曰吾德薄不明寇贼为害强弱相陵元元失所诗云日月告凶不用其行永念厥咎内疚于心其敕公卿举贤良方正各一人百僚并上封事无有隐讳有司修职务遵法度十一月丁卯诏王莽时吏人没入为奴婢不应旧法者皆免为庶人十二月壬辰大司空宋弘免癸巳诏曰顷者师旅未解用度不足故行什一之税今军士屯田粮储差积其令郡国收见田租三十税一如旧制隗嚣遣将行巡寇扶风征西大将军冯异拒破之是岁初罢郡国都尉官始遣列侯就国匈奴遣使来献使中郎将报命七年春正月丙申诏中都官三辅郡国出系囚非犯殊死皆一切勿案其罪见徒免为庶民耐罪亡命吏以文除之又诏曰世以厚葬为德薄终为鄙至于富者奢僭贫者单财法令不能禁礼义不能止仓卒乃知其咎其布告天下令知忠臣孝子慈兄悌弟薄葬送终之义二月辛巳罢护曹都尉官三月丁酉诏曰今国有众军&#多精勇宜且罢轻车骑士材官楼船士及军假吏令还复民伍公孙述立隗嚣为朔宁王癸亥晦日有蚀之避正殿寝兵不听事五日诏曰吾德薄致灾谪见日月战栗恐惧夫何言哉今方念愆庶消厥咎其令有司各修职任奉遵法度惠兹元元百僚各上封事无有所讳其上书者不得言圣夏四月壬午诏曰比阴阳错谬日月薄食百姓有过在予一人大赦天下公卿司隶州牧举贤良方正各一人遣诣公车朕将览试焉五月戊戌前将军李通为大司空甲寅诏吏人遭饥乱及为青徐贼所略为奴婢下妻欲去留者恣听之敢拘制不还以卖人法从事是夏连雨水汉忠将军王常为横野大将军八月丁亥封前河间王邵为河间王隗嚣寇安定征西大将军冯异征虏将军祭遵击却之冬卢芳所置朔方太守田飒云中太守乔扈各举郡降是岁省长水射声二校尉官八年春正月中郎将来歙袭略阳杀隗嚣守将而据其城夏四月司隶校尉傅抗下狱死隗嚣攻来歙不能下闰月帝自征嚣河西太守窦融率五郡太守与车驾会高平陇右溃隗嚣奔西城遣大司马吴汉征南大将军岑彭围之进幸上邽不降命虎牙大将军盖延建威大将军耿弇攻之颍川盗贼寇没属县河东守守兵亦叛京师骚动秋大水八月帝自上邽晨夜东驰九月乙卯车驾还宫庚申帝自征颍川盗贼皆降安丘侯张步叛归琅邪琅邪太守陈俊讨获之戊寅至自颍川冬十月丙午幸怀十一月乙丑至自怀公孙述遣兵救隗嚣吴汉盖延等还军长安天水陇西复反归嚣十二月高句骊王遣使奉贡是岁大水九年春正月隗嚣病死其将王元周宗复立嚣子纯为王徙雁门吏人于太原三月辛亥初致青巾左校尉官公孙述遣将田戎任满据荆门夏六月丙戌幸缑氏登轘辕遣大司马吴汉率四将军击卢芳将贾览于高柳战不利秋八月遣中郎将来歙监征西大将军冯异等五将军讨隗纯于天水骠骑大将军杜茂与贾览战于繁畤茂军败绩是岁省关都尉复置护羌校尉官十年春正月大司马吴汉率捕卤将军王霸等五将军击贾览于高柳匈奴遣骑救览诸将与战郄之修理长安高庙夏征西大将军冯异破公孙述将赵匡于天水斩之征西大将军冯异薨秋八月己亥幸长安祠高庙遂有事十一陵戊戌进幸汧隗嚣将高峻降冬十月中郎将来歙等大破隗纯于落门其将王元奔蜀纯与周宗降陇右平先零羌寇金城陇西来歙率诸将击羌于五溪大破之庚寅车驾还宫是岁省定襄郡徙其民于西河泗水王歙薨淄川王终薨十一年春二月己卯诏曰天地之性人为贵其杀奴婢不得减罪己酉幸南阳还幸章陵祠国陵城阳王祉薨庚午车驾还宫闰月征南大将军岑彭率三将军与公孙述将田戎任满战于荆门大破之获任满威卤将军冯骏围田戎于江州岑彭遂率舟师伐公孙述平巴郡夏四月丁卯省大司徒司直官先零羌寇临洮六月中郎将来歙率扬武将军马成破公孙述将王元环安于下辩安遣闲人刺杀中郎将来歙帝自将征公孙述秋七月次长安八月岑彭破公孙述将侯丹于黄石辅威将军臧宫与公孙述将延岑战于沈水大破之王元降至自长安癸亥诏曰敢灸灼奴婢论如律免所灸灼者为庶民冬十月壬午诏除奴婢射伤人弃市律公孙述遣闲人刺杀征南大将军岑彭马成平武都因陇西太守马援击破先零羌徙致天水陇西扶风十二月大司马吴汉率舟师伐公孙述是岁省朔方牧并并州初断州牧自还奏事十二年春正月大司马吴汉与公孙述将史兴战于武阳斩之三月癸酉诏陇蜀民被略为奴婢自讼者及狱官未报一切免为庶民夏甘露降南行唐六月黄龙见东阿秋七月威卤将军冯峻拔江州获田戎九月吴汉大破公孙述将谢丰于广都斩之辅威将军臧宫拔涪城斩公孙恢大司空李通罢冬十一月戊寅吴汉臧宫与公孙述战于成都大破之述被创夜死辛巳吴汉屠成都夷述宗族及延岑等十二月辛卯扬武将军马成行大司空事是岁九真侥外蛮夷张游率种人内属封为归汉里君省金城郡属陇西参狼羌寇武都陇西太守马援讨降之诏边吏力不足战则守追寇料敌不拘以逗留法横野大将军王常薨遣骠骑大将军杜茂将众郡施刑屯北边筑亭修烽燧十三年春正月庚申大司徒侯霸薨戊子诏曰往年已敕郡国异味不得有所献御今犹未止非徒有豫养导择之劳至乃烦扰道上疲费过所其令大官勿复受明敕下以远方口实所以荐宗庙自如旧制二月遣捕卤将军马武屯滹沱河以备匈奴卢芳自五原亡入匈奴丙辰诏曰长沙王兴真定王得河间王邵中山王茂皆袭爵为王不应经义其以兴为临湘侯得为真定侯邵为乐成侯茂为单父侯其宗室及绝国封侯者凡一百三十七人丁巳降赵王良为赵公太原王章为齐公鲁王兴为鲁公庚午以殷绍嘉公孔安为宋公周承休公姬常为卫公省并西京十三国广平属巨鹿真定属常山河间属信都城阳属琅邪泗水属广陵淄川属高密胶东属北海六安属庐江广阳属上谷三月辛未沛郡太守韩歆为大司徒丙子行大司空马成罢夏四月大司马吴汉自蜀还京师于是大飨将士班劳策勋功臣增邑更封凡三百六十五人其外戚恩泽封者四十五人罢左右将军官建威大将军耿弇罢益州传送公孙述瞽师郊庙乐器葆车舆辇于是法物始备时兵革既息天下少事文书调役务从简寡至乃十存一焉甲寅冀州牧窦融为大司空五月匈奴寇河东秋七月广汉侥外白马羌豪率种人内属九月日南侥外蛮夷献白雉白兔冬十二月甲寅诏益州民自八年以来被略为奴婢者皆一切免为庶民或依托为人下妻欲去者恣听之敢拘留者比青徐二州以略人法从事复置金城郡十四年春正月起南宫前殿匈奴遣使奉献使中郎将报命夏四月辛巳封孔子后志为褒成侯越巂人任贵自称太守遣使奉计秋九月平城人贾丹杀卢芳将尹由来降是岁会稽大疫莎车国鄯善国遣使奉献十二月癸卯诏益凉二州奴婢自八年以来自讼在所官一切免为庶民卖者无还直十五年春正月辛丑大司徒韩歆免自杀丁未有星孛于昴汝南太守欧阳歙为大司徒建义大将军朱佑罢丁未有星孛于营室二月徙雁门代郡上谷三郡民置常关居庸关以东初巴蜀既平大司马吴汉上书请封皇子不许重奏连岁三月乃诏群臣议大司空融固始侯通胶东侯复高密侯禹太常登等奏议曰古者封建诸侯以藩屏京师周封八百同姓诸姬并为建国夹辅王室尊事天子享国永长为后世法故诗云大启尔宇为周室辅高祖圣德光有天下亦务亲亲封立兄弟诸子不违旧章陛下德横天地兴复宗统德赏勋亲睦九族功臣宗室咸蒙封爵多受广地或连属县今皇子赖天能胜衣趋拜陛下恭谦克让抑而未议群臣百姓莫不失望宜因盛夏吉时定号位以广藩辅明亲亲尊宗庙重社稷应古合旧厌塞众心臣请大司空上舆地图太常择吉日具礼仪制曰可夏四月戊申以太牢告祠宗庙丁巳使大司空融告庙封皇子辅为右翊公英为楚公阳为东海公康为济南公苍为东平公延为淮阳公荆为山阳公衡为临淮公焉为左翊公京为琅邪公癸丑追谥兄伯升为齐武公兄仲为鲁哀公六月庚午复致屯骑长水射声三校尉官改青巾左校尉为越骑校尉诏下州郡检核垦田顷亩及户口年纪又考实二千石长吏阿枉不平者冬十一月甲戌大司徒欧阳歙下狱死十二月庚午关内侯戴涉为大司徒卢芳自匈奴入居高柳是岁骠骑大将军杜茂免虎牙大将军盖延薨十六年春二月交址女子征侧反略有城邑三月辛丑晦日有蚀之秋九月河内尹张伋及诸郡守十余人坐度田不实皆下岳死郡国大姓及兵长群盗处处并起攻劫在所害杀长吏郡县追讨到则解散去复屯结青徐幽冀四州尤甚冬十月遣使者下郡国听群盗自相纠擿五人共斩一人者除其罪吏虽逗留回避故纵者皆勿问听以禽讨为效其牧守令长坐界内盗贼而不收捕者又以畏&#捐城委守者皆不以为负但取获贼多少为殿最唯蔽匿者乃罪之于是更相追捕贼并解散徙其魁帅于它郡赋田受禀使安生业自是牛马放牧邑门不闭卢芳遣使乞降十二月甲辰封芳为代王初王莽乱后货币杂用布帛金粟是岁始行五铢钱十七年春正月赵公良薨二月乙亥晦日有蚀之夏四月乙卯南巡狩皇太子及右翊公辅楚公英东海公阳济南公康东平公苍从幸颍川进幸叶章陵五月乙卯车驾还宫六月癸巳临淮公衡薨秋七月妖巫李广等群起据皖城遣虎贲中郎将马援骠骑将军段志讨之九月破皖城斩李广等冬十月辛巳废皇后郭氏为中山太后立贵人阴氏为皇后进右翊公辅为中山王食常山郡其余九国公皆即旧封进爵为王甲申幸章陵修园庙祠旧宅观田庐置酒作乐赏赐时宗室诸母因酣悦相与语曰文叔少时谨信与人不款曲唯直柔耳今乃能如此帝闻之大笑曰吾理天下亦欲以柔道行之乃悉为舂陵宗室起祠堂有五凤凰见于颍川之郏县十二月至自章陵是岁莎车国遣使贡献十八年春二月蜀郡守将史歆叛遣大司马吴汉率二将军讨之围成都甲寅西巡狩幸长安三月壬午祠高庙遂有事十一陵历冯翊界进幸蒲&#祠后土夏四月甲戌车驾还宫癸酉诏曰今边郡盗谷五十斛罪至于死开残吏妄杀之路其蠲除此法同之内郡遣伏波将军马援率楼船将军段志等击交址贼征侧等戊申幸河内戊子至自河内五月旱卢芳复亡入匈奴秋七月吴汉拔成都斩史歆等壬戌赦益州所部殊死已下冬十月庚辰幸宜城还祠章陵十二月乙丑车驾还宫是岁罢州牧置刺史十九年春正月庚子追尊孝宣皇帝曰中宗始祠昭帝元帝于太庙成帝哀帝平帝于长安舂陵节侯以下四世于章陵妖巫单臣傅镇等反据原武大中大夫臧宫围之夏四月拔原武斩臣镇等伏波将军马援破交址斩征侧等因击破九真贼都阳等降之闰月戊申进赵齐鲁三国公爵为王六月戊申诏曰春秋之义立子以贵东海王阳皇后之子宜承大统皇太子强崇执谦退愿备藩国父子之情重久违之其以强为东海王立阳为皇太子改名庄秋九月南巡狩壬申幸南阳进幸汝南南顿县舍置酒会赐吏人复南顿田租岁父老前叩头言皇考居此日久陛下识知寺舍每来辄加厚恩愿赐复十年帝曰天下重器常恐不任日复一日安敢远期十岁乎吏人又言陛下实惜之何言谦也帝大笑复增一岁进幸淮阳梁沛西南夷寇益州郡遣武威将军刘尚讨之越巂太守任贵谋叛十二月刘尚袭贵诛之是岁复置函谷关都尉修西京宫室二十年春二月戊子车驾还宫夏四月庚辰大司徒戴涉下狱死大司空窦融免五月辛亥大司马吴汉薨匈奴寇上党天水遂至扶风六月庚寅广汉太守蔡茂为大司徒太仆朱浮为大司空壬辰左中郎将刘隆为骠骑将军行大司马事乙未徙中山王辅为沛王秋韩国人率众诣乐浪内附冬十月东巡狩甲午幸鲁进幸东海楚沛国十二月匈奴寇天水壬寅车驾还宫是岁省五原郡徙其吏人置河东复济阳县徭役六岁二十一年春正月武威将军刘尚破益州夷平之夏四月安定属国胡叛屯聚青山遣将兵长史陈欣讨平之秋鲜卑寇辽东辽东太守祭肜大破之冬十月遣伏波将军马援出塞击乌桓不&#匈奴寇上谷中山其冬鄯善王车师王等十六国皆遣子入侍奉献愿请都护帝以中国初定未遑外事乃还其侍子厚加赏赐二十二年春闰月丙戌幸长安祠高庙遂有事十一陵二月己巳至自长安夏五月乙未晦日有蚀之秋七月司隶校尉苏邺下狱死九月戊辰地震裂制诏曰日者地震南阳尤甚夫地者任物至重静而不动者也而今震裂咎在君上鬼神不顺无德灾殃将及吏人朕甚惧焉其令南阳勿输今年田租刍&#遣谒者案行其死罪系囚在戊辰以前减死罪一等徒皆弛解钳衣丝絮赐郡中居人压死者棺钱人三千其口赋逋税而庐宅尤破坏者勿收责吏人死亡或在坏垣毁屋之下而家羸弱不能收拾者其以见钱谷取佣为寻求之冬十月壬子大司空朱浮免癸丑光禄勋杜林为大司空是岁齐王章薨青州蝗匈奴薁鞬日逐王比遣使诣渔阳请和亲使中郎李茂报命乌桓击破匈奴匈奴北徙幕南地空诏罢诸边郡亭吏卒二十三年春正月南郡蛮叛遣武威将军刘尚讨破之徙其种人于江夏夏五月丁卯大司徒蔡茂薨秋八月丙戌大司空杜林薨九月辛未陈留太守玊况为大司徒冬十月丙申太仆张纯为大司空高句骊率种人诣乐浪内属十二月武陵蛮叛寇掠郡县遣刘尚讨之战于沅水尚军败殁是岁匈奴薁鞬日逐王比率部曲遣使诣西河内附二十四年春正月乙亥大赦天下匈奴薁鞬日逐王比遣使款五原塞求扞御北敌秋七月武陵蛮寇临沅遣谒者李嵩中山太守马成讨蛮不&#于是伏波将军马援率四将军讨之诏有司申明旧制阿附蕃王法冬十月匈奴薁鞬日逐王比自立为南单于于是分为南北匈奴二十五年春正月辽东侥外貊人寇右北平渔阳上谷太原辽东太守祭肜招降之乌桓大人来朝南单于遣使诣阙贡献奉蕃称臣又遣其左贤王击破北匈奴却地千余里三月南单于遣子入侍戊申晦日有食之伏波将军马援等破武陵蛮于临沅冬十月叛蛮悉降夫余王遣使奉献是岁乌桓大人率众内属诣阙朝贡二十六年春正月诏有司增百官奉其千石已上减于西京旧制六百石已下增于旧秩初作寿陵将作大匠窦融上言园陵广袤无虑所用帝曰古者帝王之葬皆陶人瓦器木车茅马使后世之人不知其处太宗识终始之义景帝能述遵孝道遭天下反复而霸陵独完受其福岂不美哉今所制地不过二三顷无为山陵陂池裁令流水而已遣中郎将段郴授南单于玺绶令入居云中始置使匈奴中郎将将兵卫护之南单于遣子入侍奉奏诣阙于是云中五原朔方北地定襄雁门上谷代八郡民归于本土遣谒者分将施刑补理城郭发遣边民在中国者布还诸县皆赐以装钱转输给食二十七年夏四月戊午大司徒玊况薨五月丁丑诏曰昔契作司徒禹作司空皆无大名其令二府去大又改大司马为太尉骠骑大将军行大司马刘隆即日罢以太仆赵&#为太尉大司农冯勤为司徒益州郡侥外蛮夷率种人内属北匈奴遣使诣武威乞和亲冬鲁王兴齐王石始就国二十八年春正月己巳徙鲁王兴为北海王以鲁国益东海赐东海王强虎贲旄头钟虡之乐夏六月丁卯沛太后郭氏薨因诏郡县捕王侯宾客坐死者数千人秋八月戊寅东海王强沛王辅楚王英济南王康淮阳王延始就国冬十月癸酉诏死罪系囚皆一切募下蚕室其女子宫北匈奴遣使贡献乞和亲二十九年春二月丁巳朔日有食之遣使者举&#狱出系囚庚申赐天下男子爵人二级鳏寡孤独笃癃贫不能自存者粟人五斛夏四月乙丑诏令天下系囚自殊死已下及徒各减本罪一等其余赎罪输作各有差三十年春正月鲜卑大人内属朝贺二月东巡狩甲子幸鲁进幸济南闰月癸丑车驾还宫有星孛于紫宫夏四月戊子徙左翊王焉为中山王五月大水赐天下男子爵人二级鳏寡孤独笃癃贫不能自存者粟人五斛秋七月丁酉幸鲁国复济阳县是年徭役冬十一月乙酉至自鲁三十一年夏五月大水戊辰赐天下男子爵人二级鳏寡孤独笃癃贫不能自存者粟人六斛癸酉晦日有食之是夏蝗秋九月甲辰诏令死罪系囚皆一切募下蚕室其女子宫是岁陈留雨谷形如稗实北匈奴遣使奉献中元元年春正月东海王强沛王辅楚王英济南王康淮阳王延赵王盱皆来丁卯东巡狩二月己卯幸鲁进幸太山北海王兴齐王石朝于东岳辛卯柴望岱宗登封太山甲午禅于梁父三月戊辰司空张纯薨夏四月发酉车驾还宫己卯大赦天下复嬴博梁父奉高勿出今年田租刍&#改年为中元行幸长安戊子祀长陵五月乙丑至自长安六月辛卯太仆冯鲂为司空乙未司徒冯勤薨是夏京师醴泉涌出饮之者痼疾皆愈惟眇蹇者不瘳又有赤草生于水崖郡国频上甘露群臣奏言地祗灵应而朱草萌生孝宣帝每有嘉瑞辄以改元神爵五凤甘露黄龙列为年纪盖以感致神祗表彰德信是以化致升平称为中兴今天下清宁灵物仍降陛下情存损挹推而不居岂可使祥符显庆没而无闻宜令太史撰集以传来世帝不纳常自谦无德每郡国所上辄抑而不当故史官罕得记焉秋郡国三蝗冬十月辛未司隶校尉东莱李欣为司徒甲申使司空告祠高庙曰高皇帝与群臣约非刘氏不王吕太后贼害三赵专王吕氏赖社稷之灵禄产伏诛天命几坠危朝更安吕太后不宜配食高庙同祧至尊薄太后母德慈仁孝文皇帝贤明临国子孙赖福延祚至今其上薄太后尊号曰高皇后配食地祗迁吕太后庙主于园四时上祭十一月甲子晦日有食之是岁初起明堂灵台辟雍及北郊兆域宣布图谶于天下复济阳南顿是年徭役参狼羌寇武都败郡兵陇西太守刘盱遣军救之及武都郡兵讨叛羌皆破之二年春正月辛未初立北郊祀后土倭奴国王遣使奉献二月戊戌帝崩于南宫前殿年六十二遗诏曰朕无益百姓皆如孝文皇帝制度务从约省刺史二千石长吏皆无离城郭无遣吏及因邮奏初帝在兵间久厌武事且知天下疲耗思乐息肩自陇蜀平后非儆急未尝复言军旅皇太子尝问攻战之事帝曰昔卫灵公问陈孔子不对此非尔所及每旦视朝日仄乃罢数引公卿郎将讲论经理夜分乃寐皇太子见帝勤劳不怠承间谏曰陛下有禹汤之明而失黄老养性之福愿颐爱精神优游自宁帝曰我自乐此不为疲也虽身济大业兢兢如不及故能明慎政体总揽权纲量时度力举无过事退功臣而进文吏戢弓矢而散马牛虽道未方古斯亦止戈之武焉论曰皇考南顿君初为济阳令以建平元年十二月甲子夜生光武于县舍有赤光照室中钦异焉使卜者王长占之长辟左右曰此兆吉不可言是岁县界有嘉禾生一茎九穗因名光武曰秀明年方士有夏贺良者上言哀帝云汉家历运中衰当再受命于是改号为太初元年称陈圣刘太平皇帝以厌胜之及王莽篡位忌恶刘氏以钱文有金刀故改为货泉或以货泉字文为白水真人后望气者苏伯阿为王莽使至南阳遥望见舂陵郭唶曰气佳哉郁郁葱葱然及始起兵还舂陵远望舍南火光赫然属天有顷不见初道士西门君惠李守等亦云刘秀当为天子其王者受命信有符乎不然何以能乘时龙而御天哉
　帝纪部汇考十一
　　后汉二
明帝本纪
按后汉书明帝本纪显宗孝明皇帝讳庄光武第四子也母阴皇后帝生而丰下十岁能通春秋光武奇之建武十五年封东海公十七年进爵为王十九年立为皇太子师事博士桓荣学通尚书中元二年二月戊戌即皇帝位年三十尊皇后曰皇太后三月丁卯葬光武皇帝于原陵有司奏上尊庙曰世祖夏四月丙辰诏曰予末小子奉承圣业夙夜震畏不敢荒宁先帝受命中兴德侔帝王协和万邦假于上下怀柔百神惠于鳏寡朕承大运继体守文不知稼穑之艰难惧有废失圣恩遗戒顾重天下以元元为首公卿百僚将何以辅朕不逮其赐天下男子爵人二级三老孝悌力田人三级爵过公乘得移与子若同产同产子及流人无名数欲自占者人一级鳏寡孤独笃癃粟人十斛其施刑及郡国徒在中元元年四月己卯赦前所犯而后捕系者悉免其刑又边人遭乱为内郡人妻在己卯赦前一切遣还边恣其所乐中二千石下至黄绶贬秩赎论者悉皆复秩还赎方今上无天子下无方伯若涉渊水而无舟楫夫万乘至重而壮者虑轻实赖有德左右小子高密侯禹元功之首东平王苍宽博有谋并可以受六尺之托临大节而不挠其以禹为太傅苍为骠骑将军太尉&#告谥南郊司徒欣奉安梓宫司空鲂将校复土其封&#为节乡侯欣为安乡侯鲂为扬邑侯秋九月烧当羌寇陇西败郡兵于允街赦陇西囚徒减罪一等勿收今年租调又所发天水三千人亦复是岁更赋遣谒者张鸿讨叛羌于允吾鸿军大败战殁冬十一月遣中郎将窦固监捕卤将军马武等二将军讨烧当羌十二月甲寅诏曰方春戒节人以耕桑其敕有司务顺时气使无烦扰天下亡命殊死以下听得赎论死罪入缣二十匹右趾至髡钳城旦舂十匹完城旦舂至司寇作三匹其未发觉诏书到先自告者半入赎今选举不实邪佞未去权门请托残吏放手百姓愁怨情无告诉有司明奏罪名并正举者又郡县每因征发轻为奸利诡责羸弱先急下贫其务在均平无令枉刻永平元年春正月帝率公卿已下朝于原陵如元会仪夏五月太傅邓禹薨戊寅东海王强薨遣司空冯鲂持节视丧事赐升龙旄头銮辂龙旗六月乙卯葬东海恭王秋七月捕卤将军马武等与烧当羌战大破之募士卒戍陇右赐钱人三万八月戊子徙山阳王荆为广陵王遣就国是岁辽东太守祭彤使鲜卑击赤山乌桓大破之斩其渠师越巂姑复夷叛州郡讨平之二年春正月辛未宗祀光武皇帝于明堂帝及公卿列侯始服冠冕衣裳玉佩絇屦以行事礼毕登灵台使尚书令持节诏骠骑将军三公曰今令月吉日宗祀光武皇帝于明堂以配五帝礼备法物乐和八音咏祉福舞功德其班时令敕群后事毕升灵台望元气吹时律观物变群僚藩辅宗室子孙众郡奉计百蛮贡职乌桓濊貊咸来助祭单于侍子骨都侯亦皆陪位斯固圣祖功德之所致也朕以暗陋奉承大业亲执圭璧恭祀天地仰惟先帝受命中兴拨乱反正以宁天下封泰山建明堂立辟雍起灵台恢弘大道被之八极而嗣子无成康之质群臣无吕旦之谋盥洗进爵踧踖惟惭素性顽鄙临事益惧故君子坦荡荡小人长戚戚其令天下自殊死已下谋反大逆皆赦除之百僚师尹其勉修厥职顺行时令敬若昊天以绥兆人三月临辟雍初行大射礼秋九月沛王辅楚王英济南王康淮阳王延东海王政来朝冬十月壬子幸辟雍初行养老礼诏曰光武皇帝建三朝之礼而未及临飨眇眇小子属当圣业间暮春吉辰初行大射令月元日复践辟雍尊事三老兄事五更安车&#轮供绥执授侯王设酱公卿馔珍朕亲袒割执爵而酳祝哽在前祝噎在后升歌鹿鸣下管新宫八佾具修万舞于庭朕固薄德何以克当易陈负乘诗刺彼己永念惭疚无忘厥心三老李躬年耆学明五更桓荣授朕尚书诗曰无德不报无言不酬其赐荣爵关内侯食邑五千户三老五更皆以二千石禄养终厥身其赐天下三老酒人一石肉四十斤有司其存耆耋恤幼孤惠鳏寡称朕意焉中山王焉始就国甲子西巡狩幸长安祠高庙遂有事于十一陵历览馆邑会郡县吏劳赐作乐十一月甲申遣使者以中牢祠萧何霍光帝谒陵园过式其墓进幸河东所过赐二千石令长已下至于掾史各有差癸卯车驾还宫十二月护羌校尉窦林下狱死是岁始迎气于五郊少府阴就子丰杀其妻郦邑公主就坐自杀三年春正月癸已诏曰朕奉郊祀登灵台见史官正仪度夫春者岁之始也始得其正则三时有成比者水旱不节边人食寡政失于上人受其咎有司其勉顺时气劝督农桑去其螟蜮以及蝥贼详刑慎罚明察单辞夙夜匪懈以称朕意二月甲寅太尉赵&#司徒李欣免丙辰左冯翊郭丹为司徒己未南阳太守虞延为太尉甲子立贵人马氏为皇后皇子炟为皇太子赐天下男子爵人二级三老孝悌力田人三级流人无名数欲占者人一级鳏寡孤独笃癃贫不能自存者粟人五斛夏四月辛酉封皇子建为千乘王羡为广平王六月丁卯有星孛于天船北秋八月戊辰改太乐为太予乐壬申晦日有食之诏曰朕奉承祖业无有善政日月薄蚀彗孛见天水旱不节稼穑不成人无宿储下生愁垫虽夙夜勤思而智能不逮昔楚庄无灾以致戒惧鲁哀祸大天不降谴今之动变傥尚可救有司勉思厥职以匡无德古者卿士献诗百工箴谏其言事者靡有所讳冬十月蒸祭光武庙初奏文始五行武德之舞甲子车驾从皇太后幸章陵观旧庐十二月戊辰至自章陵是岁起北宫及诸官府京师及郡国七大水四年春二月辛亥诏曰朕亲耕藉田以祈农事京师冬无宿雪春不燠沐烦劳群司积精祷求而比再得时雨宿麦润泽其赐公卿半奉有司勉遵时政务平刑罚秋九月戊寅千乘王建薨冬十月乙卯司徒郭丹司空冯鲂免丙辰河南尹范迁为司徒太仆伏恭为司空十二月陵乡侯梁松下狱死五年春二月庚戌骠骑将军东平王苍罢归藩琅邪王京就国冬十月行幸邺与赵王栩会邺常山三老言于帝曰上生于元氏愿蒙优复诏曰丰沛济阳受命所由加恩报德适其宜也今永平之政百姓怨结而吏人求复令人愧笑重逆此县之拳拳其复元氏县田租更赋六岁劳赐县掾史及门阑走卒至自邺十一月北匈奴寇五原十二月寇云中南单于击却之是岁发遣边人在内郡者赐装钱人二万六年春正月沛王辅楚王英东平王苍淮阳王延琅邪王京东海王政赵王盱北海王兴齐王石来朝二月王雒山出宝鼎庐江太守献之夏四月甲子诏曰昔禹收九牧之金铸鼎以象物使人知神奸不逢恶气遭德则兴迁于商周周德既衰鼎乃沦亡祥瑞之降以应有德方今政化多僻何以致兹易曰鼎象三公岂公卿奉职得其理邪太常其以礿祭之日陈鼎于庙以备器用赐三公帛五十匹九卿二千石半之先帝诏书禁人上事言圣而间者章奏颇多浮词自今若有过称虚誉尚书皆宜抑而不省示不为子蚩也冬十月行幸鲁祠东海恭王陵会沛王辅楚王英济南王康东平王苍淮南王延琅邪王京东海王政十二月还幸阳城遣使者祠中岳壬午车驾还宫东平王苍琅邪王京从驾来朝皇太后七年春正月癸卯皇太后阴氏崩二月庚申葬光烈皇后秋八月戊辰北海王兴薨是岁北匈奴遣使乞和亲八年春正月己卯司徒范迁薨三月辛卯太尉虞延为司徒卫尉赵&#行太尉事遣越骑司马郑众报使北匈奴初置度辽将军屯五原曼柏秋郡国十四雨水冬十月北宫成丙子临辟雍养三老五更礼毕诏三公募郡国中都官死罪系囚减罪一等勿笞诣度辽将军营屯朔方五原之边县妻子自随便占着边县父母同产欲相代者恣听之其大逆无道殊死者一切募下蚕室亡命者令赎罪各有差凡徙者赐弓弩衣粮壬寅晦日有食之既诏曰朕以无德奉承大业而下贻人怨上动三光日食之变其灾尤大春秋图谶所谓至谴永思厥咎在予一人群司勉修职事极言无讳于是在位者皆上封事各言得失帝览章深自引咎乃以所上班示百官诏曰群僚所言皆朕之过人&#不能理吏黠不能禁而轻用人力缮修宫宇出入无节喜怒过差昔应门失守关雎刺世飞蓬随风微子所叹永览前戒然兢惧徒恐薄德久而致怠耳北匈奴寇西河诸郡九年春三月辛丑诏郡国死罪囚减罪与妻子诣五原朔方占着所在死者皆赐妻父若男同产一人复终身其妻无父兄独有母者赐其母钱六万又复其口算夏四月甲辰诏郡国以公田赐贫人各有差令司隶校尉部刺史岁上墨绶长吏视事三岁已上理状尤异者各一人与计偕上及尤不政理者亦以闻是岁大有年为四姓小侯开立学校置五经师十年春二月广陵王荆有罪自杀国除夏四月戊子诏曰昔岁五谷登衍今兹蚕麦善收其大赦天下方盛夏长养之时荡涤宿恶以报农功百姓勉务桑稼以备灾害吏敬厥职无令愆堕闰月甲午南巡狩幸南阳祠章陵日北至又祠旧宅礼毕召校官弟子作雅乐奏鹿鸣帝自御埙箎和之以娱嘉宾还幸南顿劳飨三老官属冬十月征淮阳王延会平舆征沛王辅会睢阳十二月甲午车驾还宫十一年春正月沛王辅楚王英济南王康东平王苍淮阳王延中山王焉琅邪王京东海王政来朝秋七月司隶校尉郭霸下狱死是岁漅湖出黄金庐江太守以献时麒麟白雉醴泉嘉禾所在出焉十二年春正月益州侥外夷哀牢王相率内属于是置永昌郡罢益州西部都尉夏四月遣将作谒者王吴修汴渠自荥阳至于千乘海口五月丙辰赐天下男子爵人二级三老孝悌力田人三级流民无名数欲占者人一级鳏寡孤独笃癃贫无家属不能自存者粟人三斛诏曰昔曾闵奉亲竭欢致养仲尼葬子有棺无椁丧贵致哀礼存宁俭今百姓送终之制竞为奢靡生者无担石之储而财力尽于坟土伏腊无糟糠而牲牢兼于一奠糜破积世之业以供终朝之费子孙饥寒绝命于此岂祖考之意哉又车服制度恣极耳目田荒不耕游食者众有司其申明科禁宜于今者宣下郡国秋七月乙亥司空伏恭罢乙未大司农牟融为司空冬十月司隶校尉王康下狱死是岁天下安平人无徭役岁比登稔百姓殷富粟斛三十牛羊被野十三年春二月帝耕于藉田礼毕赐观者食三月河南尹薛昭下狱死夏四月汴渠成辛巳行幸荥阳巡行河渠乙酉诏曰自汴渠决败六十余岁加顷年以来雨水不时汴流东侵日月益甚水门故处皆在河中漭瀁广溢莫测坼岸荡荡极望不知纲纪今兖豫之人多被水患乃云县官不先人急好兴它役又或以为河流入汴幽冀蒙利故曰左堤强则右堤伤左右俱强则下方伤宜任水势所之使人随高而处公家息壅塞之费百姓无陷溺之患议者不同南北异论朕不知所从久而不决今既筑堤理渠绝水立门河汴分流复其旧迹陶丘之北渐就壤坟故荐嘉玉絜牲以礼河神东过洛汭叹禹之绩今五土之宜反其正色滨渠下田赋与贫人无令豪右得固其利庶继世宗瓠子之作因遂度河登太行进幸上党壬寅车驾还宫冬十月壬辰晦日有食之三公免冠自劾制曰冠履勿劾灾异屡见咎在朕躬忧惧遑遑未知其方将有司陈事多所隐讳使君上壅蔽下有不畅乎昔卫有忠臣灵公得守其位今何以和穆阴阳消伏灾谴刺史太守详刑理&#存恤鳏孤勉思职焉十一月楚王英谋反废国除迁于泾县所连及死徙者数千人是岁齐王石薨十四年春三月甲戌司徒虞延免自杀夏四月丁巳巨鹿太守南阳邢穆为司徒前楚王英自杀夏五月封故广陵王荆子元寿为广陵侯初作寿陵十五年春二月庚子东巡狩辛丑幸偃师诏亡命自殊死以下赎死罪缣四十匹右趾至髡钳城旦舂十匹完城旦至司寇作五匹犯罪未发觉诏书到日自告者半入赎征沛王辅会睢阳进幸彭城癸亥帝耕于下邳三月征琅邪王京会良成征东平王苍会阳都又征广陵侯及其三弟会鲁祠东海恭王陵还幸孔子宅祠仲尼及七十二弟子亲御讲堂命皇太子诸王说经又幸东平辛卯进幸大梁至定陶祠定陶恭王陵夏四月庚子车驾还宫改信都为乐成国临淮为下邳国封皇子恭为巨鹿王党为乐成王衍为下邳王畅为汝南王&#为常山王长为济阴王赐天下男子爵人二级郎从官二十岁已上帛百匹十岁已上二十匹十岁已下十匹官府吏五匹书佐小史三匹令天下大酺五日乙巳大赦天下其谋反大逆及诸不应宥者皆赦除之冬车骑校猎上林苑十二月遣奉车都尉窦固驸马都尉耿秉屯凉州十六年春二月遣太仆祭彤出高阙奉车都尉窦固出酒泉驸马都尉耿秉出居延骑都尉来苗出平城伐北匈奴窦固破呼衍王于天山留兵屯伊吾卢城耿秉来苗祭彤并无功而还夏五月淮阳王延谋反发觉癸丑司徒邢穆驸马都尉韩光坐事下狱死所连及诛死者甚众戊午晦日有食之六月丙寅大司农西河王敏为司徒秋七月淮阳王延徙封阜陵王九月丁卯诏令郡国中都官死罪系囚减死罪一等勿笞诣军营屯朔方敦煌妻子自随父母同产欲求从者恣听之女子嫁为人妻勿与俱谋反大逆无道不用此书是岁北匈奴寇云中云中太守廉范击破之十七年春正月甘露降于甘陵北海王睦薨二月乙巳司徒王敏薨三月癸丑汝南太守鲍昱为司徒是岁甘露仍降树枝内附芝草生殿前神雀五色翔集京师西南夷哀牢儋耳僬侥盘木白狼动粘诸种前后慕义贡献西域诸国遣子入侍夏五月戊子公卿百官以帝威德怀远祥物显应乃并集朝堂奉觞上寿制曰天生神物以应王者远人慕化实由有德朕以虚薄何以享斯惟高祖光武圣德所被不敢有辞其敬举觞太常择吉日策告宗庙其赐天下男子爵人二级三老孝悌力田人三级流人无名数欲占者人一级鳏寡孤独笃癃贫不能自存者粟人三斛郎从官视事十岁以上者帛十匹中二千石二千石下至黄绶贬秩奉赎在去年以来皆还赎秋八月丙寅令武威张掖酒泉敦煌及张掖属国系囚右趾已下任兵者皆一切勿治其罪诣军营冬十一月遣奉车都尉窦固驸马都尉耿秉骑都尉刘张出敦煌昆仑塞击破白山寇于蒲类海上遂入车师初置西域都护戊己校尉是岁改天水为汉阳郡十八年春三月丁亥诏曰其令天下亡命自殊死已下赎死罪缣三十匹右趾至髡钳城旦舂十匹完城旦至司寇作五匹吏人犯罪未发觉诏书到自告者半入赎夏四月己未诏曰自春已来时雨不降宿麦伤旱秋种未下政失厥中忧惧而已其赐天下男子爵人二级及流民无名数欲占者人一级鳏寡孤独笃癃贫不能自存者粟人三斛理&#狱录轻系二千石分祷五岳四渎郡界有名山大川能兴云致雨者长吏各洁斋祷请冀蒙嘉澍六月己未有星孛于太微焉耆龟兹攻西域都护陈睦悉没其众北匈奴及车师后王围戊己校尉耿恭秋八月壬子帝崩于东宫前殿年四十八遗诏无起寝庙藏主于光烈皇后更衣别室帝初作寿陵制令流水而已石椁广一丈二尺长二丈五尺无得起坟万年之后埽地而祭杅水脯糒而已过百日唯四时设奠置吏卒数人供给洒扫勿开修道敢有所兴作者以擅议宗庙法从事帝遵奉建武制度无敢违者后宫之家不得封侯与政馆陶公主为子求郎不许而赐钱千万谓群臣曰郎官上应列宿出宰百里苟非其人则民受其殃是以难之故吏称其官民安其业远近肃服户口滋殖焉论曰明帝善刑理法令分明日晏坐朝幽枉必达内外无幸曲之私在上无矜大之色断狱得情号居前代十二故后之言事者莫不先建武永平之政而锺离意宋均之徒常以察慧为言夫岂弘人之度未优乎章帝本纪
按后汉书章帝本纪肃宗孝章皇帝讳炟显宗第五子也母贾贵人永平三年立为皇太子少宽容好儒术显宗器重之十八年八月壬子即皇帝位年十九尊皇后曰皇太后壬戌葬孝明皇帝于显节陵冬十月丁未大赦天下赐民爵人二级为父后及孝悌力田人三级脱无名数及流人欲占者人一级爵过公乘得移与子若同产子鳏寡孤独笃癃贫不能自存者粟人三斛诏曰朕以眇身托于王侯之上统理万机惧失厥中兢兢业业未知所济深惟守文之主必建师傅之官诗不云乎不愆不忘率由旧章行太尉事节乡侯&#三世在位为国元老司空融典职六年勤劳不怠其以&#为太傅融为太尉并录尚书事三事大夫莫肯夙夜小雅之所伤也予违汝弼汝无面从股肱之正义也群后百僚勉思厥职各贡忠诚以辅不逮申敕四方称朕意焉十一月戊戌蜀郡太守第五伦为司空诏征西将军耿秉屯酒泉遣酒泉太守段彭救戊己校尉耿恭甲辰晦日有食之于是避正殿寝兵不听事五日诏有司各上封事十二月癸巳有司奏言孝明皇帝圣德淳茂劬劳日昃身御浣衣食无兼珍泽臻四表远人慕化僬侥儋耳款塞自至克伐鬼方开道西域威灵广被无思不服以烝庶为忧不以天下为乐备三雍之教躬养老之礼作登歌正雅乐博贯六艺不舍昼夜聪明渊塞着在图谶至德所感通于神明功烈光于四海仁风行于千载而深执谦谦自称不德无起寝庙埽地而祭除日祀之法省送终之礼遂藏主于光烈皇后更衣别室天下闻之莫不凄怆陛下至孝烝烝奉顺圣德臣愚以为更衣在中门之外处所殊别宜尊庙曰显宗其四时禘祫于光武之堂间祀悉还更衣共进武德之舞如孝文皇帝祫祭高庙故事制曰可是岁牛疫京师及三州大旱诏勿收兖豫徐州田租刍&#其以见谷赈给贫人建初元年春正月诏三州郡国方春东作恐人稍受廪往来烦剧或妨耕农其各实核尤贫者计所贷并与之流人欲归本者郡县其实禀令足还到听过止官亭无雇舍宿长吏亲躬无使贫弱遗脱小吏豪右得容奸妄诏书既下勿得稽留刺吏明加督察尤无状者丙寅诏曰比年牛多疾疫垦田减少谷价颇贵人以流亡方春东作宜及时务二千石勉劝农桑弘致劳来群公庶尹各推精诚专急人事罪非殊死须立秋案验有司明慎选举进柔良退贪猾顺时令理&#狱五教在宽帝典所美恺悌君子大雅所叹布告天下使明知朕意酒泉太守段彭讨击车师大破之罢戊己校尉官二月武陵沣中蛮叛三月甲寅山阳东平地震己巳诏曰朕以无德奉承大业夙夜栗栗不敢荒宁而灾异仍见与政相应朕既不明涉道日寡又选举乖实俗吏伤人官职耗乱刑罚不中可不忧与昔仲弓季氏之家臣子游武城之小宰孔子犹诲以贤才问以得人明政无大小以得人为本夫乡举里选必累功劳今刺史守相不明真伪茂才孝廉岁以百数既非能显而当授之政事甚无谓也每寻前世举人贡士或起甽亩不系阀阅敷奏以言则文章可采明试以功则政有异迹文质彬彬朕甚嘉之其令太傅三公中二千石二千石郡国守相举贤良方正能直言极谏之士各一人夏五月辛酉初举孝廉郎中宽博有谋任典城者以补长相秋七月辛亥诏以上林池田赋与贫人八月庚寅有星孛于天市九月永昌哀牢夷叛冬十月武陵郡兵讨叛蛮破降之十一月阜陵王延谋反贬为阜陵侯二年春三月辛丑诏曰比年阴阳不调饥馑屡臻深惟先帝忧人之本诏书曰不伤财不害人诚欲元元去末归本而今贵戚近亲奢纵无度嫁娶送终尤为僭侈有司废典莫肯举察春秋之义以贵理贱今自三公并宜明纠非法宣振威风朕在弱冠未知稼穑之艰难区区管窥岂能照一隅哉其科条制度所宜施行在事者备为之禁先京师而后诸夏甲辰罢伊吾卢屯兵永昌越巂益州三郡民夷讨哀牢破平之夏四月戊子诏还坐楚淮阳事徙者四百余家令归本郡癸巳诏齐相省冰纨方空縠吹纶絮六月烧当羌叛金城太守郝崇讨之败绩羌遂寇汉阳秋八月遣行车骑将军马防讨平之十二月戊寅有星孛于紫宫三年春正月己酉宗祀明堂礼毕登灵台望云物大赦天下三月癸巳立贵人窦氏为皇后赐爵人二级三老孝悌力田人三级民无名数及流民欲占者人一级鳏寡孤独笃癃贫不能自存者粟人五斛夏四月己巳罢常山呼沱石臼河漕行车骑将军马防破烧当羌于临洮闰月西域假司马班超击姑墨大破之冬十二月丁酉以马防为车骑将军武陵溇中蛮叛是岁零陵献芝草四年春二月庚寅太尉牟融薨夏四月戊子立皇子庆为皇太子赐爵人二级三老孝悌力田人三级民无名数及流人欲自占者人一级鳏寡孤独笃癃贫不能自存者粟人五斛己丑徙巨鹿王恭为江陵王汝南王畅为梁王常山王&#为淮阳王辛卯封皇子伉为千乘王全为平春王五月丙辰车骑将军马防罢甲戌司徒鲍昱为太尉南阳太守桓虞为司徒六月癸丑皇太后马氏崩秋七月壬戌葬明德皇太后冬牛大疫十一月壬戌诏曰盖三代导人教学为本汉承暴秦显儒术建立五经为置博士其后学者精进虽曰承师亦别名家孝宣皇帝以为去圣久远学不厌博故遂立大小夏侯尚书后又立京氏易至建武中复置颜氏严氏春秋大小戴礼博士此皆所以扶进微学尊广道艺也中元元年诏书五经章句烦多议欲减省至永平元年长水校尉倏奏言先帝大业当以时施行欲使诸儒共正经义颇令学者得以自助孔子曰学之不讲是吾忧也又曰博学而笃志切问而近思仁在其中矣于戏其勉之哉于是下太常将大夫博士议郎郎官及诸生诸儒会白虎观讲议五经同异使五官中郎将魏应承制问侍中淳于恭奏帝亲称制临决如孝宣甘露石渠故事作白虎议奏是岁甘露降泉陵洮阳二县五年春二月庚辰朔日有食之诏曰朕新离供养愆咎众着上天降异大变随之诗不云乎亦孔之丑又久旱伤麦忧心惨切公卿已下其举直言极谏能指朕过失者各一人遣诣公车将亲览问焉其以岩穴为先勿取浮华甲申诏曰春秋书无麦苗重之也去秋雨泽不适今时复旱如炎如焚凶年无时而为备未至朕之不德上累三光震栗忉忉痛心疾首前代圣君博思咨诹虽降灾咎辄有开匮反风之应今予小子徒惨惨而已其令二千石理&#狱录轻系祷五岳四渎及名山能兴云致雨者冀蒙不崇朝遍雨天下之报务加肃敬焉三月甲寅诏曰孔子曰刑罚不中则人无所措手足今吏多不良擅行喜怒或案不以罪迫胁无辜致令自杀者一岁且多于断狱甚非为人父母之意也有司其议纠举之荆豫诸郡兵讨破武陵溇中叛蛮夏五月辛亥诏曰朕思迟直士侧席异闻其先至者各以发愤吐懑略闻子大夫之志矣皆欲置于左右顾问省纳建武诏书又曰尧试臣以职不直以言语笔札今外官多旷并可以补任戊辰太傅赵&#薨冬始行月令迎气乐是岁零陵献芝草有八黄龙见于泉陵西域假司马班超击疏勒破之六年春二月辛卯琅邪王京薨夏五月辛酉赵王盱薨六月丙辰太尉鲍昱薨辛未晦日有食之秋七月癸巳以大司农邓彪为太尉七年春正月沛王辅济南王康东平王苍中山王焉东海王政琅邪王宇来朝夏六月甲寅废皇太子庆为清河王立皇子肇为皇太子己未徙广平王羡为西平王秋八月饮酎高庙禘祭光武皇帝孝明皇帝甲辰诏书云祖考来假明哲之祀予末小子质又菲薄仰惟先帝烝烝之情前修禘祭以尽孝敬朕得识昭穆之序寄远祖之思今年大礼复举加以先帝之坐悲伤感怀乐以迎来哀以送往虽祭亡如在而空虚不知所裁庶或飨之岂亡克慎肃雍之臣辟公之相皆助朕之依依今赐公钱四十万卿半之及百官执事各有差九月甲戌幸偃师东涉卷津至河内下诏曰车驾行秋稼观收获因涉郡界皆精骑轻行无它辎重不得辄修桥道远离城郭遣吏逢迎刺探起居出入前后以为烦扰动务省约但患不能脱粟瓢饮耳所过欲令贫弱有利无违诏书遂览淇园己酉进幸邺劳飨魏郡守令已下至于三老门阑走卒赐钱各有差劳赐常山赵国吏人复元氏租赋三岁辛卯车驾还宫诏天下系囚减死一等勿笞诣边戍妻子自随占着所在父母同产欲相从者恣听之有不到者皆以乏军兴论及犯殊死一切募下蚕室其女子宫系囚鬼薪白粲已上皆减本罪各一等输司寇作&#命赎死罪入缣二十匹右趾至髡钳城旦舂十匹完城旦至司寇三匹吏人有罪未发觉诏书到自告者半入赎冬十月癸丑西巡狩幸长安丙辰祠高庙遂有事十一陵遣使者祠太上皇于万年以中牢祠萧何霍光进幸槐里岐山得铜器形似酒&#献之又获白鹿帝曰上无明天子下无贤方伯人之无良相怨一方斯器亦曷为来哉又幸长平御池阳宫东至高陵造舟于泾而还每所到幸辄会郡县吏人劳赐作乐十一月诏劳赐河东守令掾以下十二月丁亥车驾还宫是岁京师及郡国螟八年春正月壬辰东平王苍薨三月辛卯葬东平宪王赐銮辂龙旗夏六月北匈奴大人率众款塞降冬十二月甲午东巡狩幸陈留梁国淮阳颍阳戊申车驾还宫诏曰五经剖判去圣弥远章句遣辞乖疑难正恐先师微言将遂废绝非所以重稽古求道真也其令群儒选高才生受学左氏谷梁春秋古文尚书毛诗以扶微学广异义焉是岁京师及郡国螟元和元年春正月中山王焉来朝日南侥外蛮夷献生犀白雉闰月辛丑济阴王长薨二月甲戌诏曰王者八政以食为本故古者急耕稼之业致耒耜之勤节用储蓄以备凶灾是以岁虽不登而人无饥色自牛疫已来谷食连少良由吏教未至刺史二千石不以为负其令郡国募人无田欲徙它界就肥饶者恣听之到在所赐给公田为雇耕佣赁种贳与田器勿收租五岁除算三年其后欲还本乡者勿禁夏四月己卯分东平国封宪王苍子尚为任城王六月辛酉沛王辅薨秋七月丁未诏曰律云掠者唯得榜笞立又令丙棰长短有数自往者大狱已来掠考多酷钻&#之属惨苦无极念其痛毒怵然动心书曰鞭作官刑岂云若此宜及秋冬理狱明为其禁八月甲子太尉邓彪罢大司农郑弘为太尉癸酉诏曰朕道化不德吏政失和元元未谕抵罪于下寇贼争心不息边野邑屋不修永惟庶事思稽厥衷与凡百君子共弘斯道中心悠悠将何以寄其改建初九年为元和元年郡国中都官系囚减死一等勿笞诣边县妻子自随占着在所其犯殊死一切募下蚕室其女子宫系囚鬼薪白粲以上皆减本罪一等输司寇作亡命者赎各有差丁酉南巡狩诏所经道上郡县无得设储跱命司空自将徒支柱桥梁有遣使奉迎探知起居二千石当坐其赐鳏寡孤独不能自存者粟人五斛九月乙未东平王忠薨辛丑幸章陵祠旧宅园庙见宗室故人赏赐各有差冬十月己未进幸江陵诏庐江太守祠南岳又诏长沙零陵太守祠长沙定王舂陵节侯郁林府君还幸宛十一月己丑车驾还宫赐从者各有差十二月壬子诏曰书云父不慈子不祗兄不友弟不恭不相及也往者妖言大狱所及广远一人犯罪禁至三属莫得垂缨仕宦王朝如有贤才而没齿无用朕甚怜之非所谓与之更始也诸以前妖恶禁锢者一皆蠲除之以明弃咎之路但不得在宿卫而已二年春正月乙酉诏曰令云人有产子者复勿算三岁今诸怀&#者赐胎养谷人三斛复其夫勿算一岁着以为令又诏三公曰方春生养万物莩甲宜助萌阳以育时物其令有司罪非殊死且勿案验及吏人条书相告不得听受冀以息事宁入敬奉天气立秋如故夫俗吏矫饰外貌似是而非揆之人事则悦耳论之阴阳则伤化朕甚餍之甚苦之安静之吏悃愊无华日计不足月计有余如襄城令刘方吏人同声谓之不烦虽未有它异斯亦殆近之矣间敕二千石各尚宽明而今富奸行赂于下贪吏枉法于上使有罪不论而无过被刑甚大逆也夫以苛为察以刻为明以轻为德以重为威四者或兴则下有怨心吾诏书数下冠盖接道而吏不加理人或失职其咎安在勉思旧令称朕意焉二月甲寅始用四分历诏曰今山川鬼神应典礼者尚未咸秩其议增修群祀以祈丰年丙辰东巡狩己未凤皇集肥城乙丑帝耕于定陶诏曰三老尊年也孝悌淑行也力田勤劳也国家甚休之其赐帛人一匹勉率农功使使者祠唐尧于成阳灵台辛未幸太山柴告岱宗有黄鹄三十从西南来经祠坛上东北过于宫屋翱翔升降进幸奉高壬申宗祀五帝于汶上明堂癸酉告祠二祖四宗大会外内群臣丙子诏曰朕巡狩岱宗柴望山川告祠明堂以章先勋其二王之后先圣之裔东后蕃卫伯父伯兄仲叔季弟幼子童孙百僚从臣宗室众子要荒四裔沙漠之北葱岭之西冒耏之类跋涉悬度陵践阻绝骏奔郊畤咸来助祭祖宗功德延及朕躬予一人空虚多疚纂承尊明盥洗享荐惭愧祗栗诗不云乎君子如祉乱庶遄已历数既从灵耀着明亦欲与士大夫同心自新其大赦天下诸犯罪不当得赦者皆除之复博奉高嬴无出今年田租刍&#戊寅进幸济南三月己丑进幸鲁祠东海恭王陵庚寅祠孔子于阙里及七十二弟子赐褒成侯及诸孔男女帛壬辰进幸东平祠宪王陵甲午遣使者祠定陶太后恭王陵乙未幸东阿北登太行山至天井关夏四月乙巳客星入紫宫乙卯车驾还宫庚申假于祖祢告祠高庙五月戊申诏曰乃者凤皇黄龙鸾鸟比集七郡或一郡再见及白乌神雀甘露屡臻祖宗旧事或班恩施其赐天下吏爵人三级高年鳏寡孤独帛人一匹经曰无侮鳏寡惠此茕独加赐河南女子百户牛酒令天下大酺五日赐公卿已下钱帛各有差及洛阳人当酺者布户一匹城外三户共一匹赐博士员弟子见在太学者布人三匹令郡国上明经者口十万以上五人不满十万三人改庐江为六安国江陵复为南郡徙江陵王恭为六安王秋七月庚子诏曰春秋于春每月书王者重三正慎三微也律十二月立春不以报囚月令冬至之后有顺阳助生之文而无鞫狱断刑之政朕咨访儒雅稽之典籍以为王者生杀宜顺时气其定律无以十一月十二月报囚九月壬辰诏凤皇黄龙所见亭部无出二年租赋加赐男子爵人二级先见者帛二十匹近者三匹太守三十匹令长十五匹丞尉半之诗云虽无德与汝式歌且舞它如赐爵故事丙申征济南王康中山王焉会烝祭冬十一月壬辰日南至初闭关梁三年春正月乙酉诏曰盖人君者视民如父母有憯怛之忧有忠和之教匍匐之救其婴儿无父母亲属及有子不能养食者禀给如律丙申北巡狩济南王康中山王焉西平王羡六安王恭乐成王党淮阳王&#任城王尚沛王定皆从辛丑帝耕于怀二月壬寅告常山魏郡清河巨鹿平原东平郡太守相曰朕惟巡狩之制以宣声教考同遐迩解释怨结也今四国无政不用其良驾言出游欲亲知其剧易前祠园陵遂望祀华霍东柴岱宗为人祈福今将礼常山遂徂北土历魏郡经平原升践堤防询访耆老咸曰往者汴门未作深者成渊浅则泥涂追惟先帝勤人之德底绩远图复禹弘业圣迹滂流至于海表不克堂构朕甚惭焉月令孟春善相丘陵土地所宜今肥田尚多未有垦辟其悉以赋贫民给与粮种务尽地力勿令游手所过县邑听半入今年田租以劝农夫之劳乙丑敕侍御史司空曰方春所过无得有所伐杀车可以引避引避之騑马可辍解辍解之诗云敦彼行苇牛羊勿践履礼人君伐一草木不时谓之不孝俗知顺人莫知顺天其明称朕意戊辰进幸中山遣使者祠北岳出长城癸酉还幸元氏祠光武显宗于县舍正堂明日又祠显宗于始生堂皆奏乐三月丙子诏高邑令祠光武于即位坛复元氏七年徭役己卯进幸赵庚辰祠房山于灵寿辛卯车驾还宫赐从行者各有差夏四月丙寅太尉郑弘免大司农宋由为太尉五月丙子司空第五伦罢太仆袁安为司空秋八月乙丑幸安邑观盐池九月至自安邑冬十月北海王基薨烧当羌叛寇陇西是岁西域长史班超击斩疏勒王章和元年春三月护羌校尉傅育追击叛羌战殁夏四月丙子令郡国中都官系囚减死一等诣金城戍六月戊辰司徒桓虞免癸卯司空袁安为司徒光禄勋任隗为司空秋七月癸卯齐王晃有罪贬为芜湖侯壬子淮阳王&#薨鲜卑击破北单于斩之烧当羌寇金城护羌校尉刘盱讨之斩其渠帅壬戌诏曰朕闻明君之德启迪鸿化缉熙康乂光照六幽讫惟人面靡不率俾仁风翔于海表威霆行乎鬼区然后敬恭明祀膺五福之庆获来仪之贶朕以不德受祖宗弘烈乃者凤皇仍集麒麟并臻甘露宵降嘉谷滋生芝草之类岁月不绝朕夙夜祗畏上天无以彰于先功今改元和四年为章和元年秋令是月养衰老授几杖行糜粥饮食其赐高年二人共布帛各二匹以为醴酪死罪囚犯法在丙子赦前而后捕系者皆减死勿笞诣金城戊八月癸酉南巡狩壬午遣使者祠昭灵后于小黄园甲申征任城王尚会雎阳戊子幸梁己丑遣使祠沛高原庙丰枌榆社乙未幸沛祠献王陵征会东海王政乙未晦日有食之九月庚子幸彭城东海王政沛王定任城王尚皆从辛亥幸寿春壬子诏郡国中都官系囚减死罪一等诣金城戍犯殊死者一切募下蚕室其女子宫系囚鬼薪白粲已上减罪一等输司寇作亡命者赎死罪缣二十匹右趾至髡钳城旦舂七匹完城旦至司寇三匹吏民犯罪未发觉诏书到自告者半入赎复封阜陵侯延为阜陵王己未幸汝阴冬十月丙子车驾还宫北匈奴屋兰储等率众降是岁西域长史班超击莎车大破之月氏国遣使献扶拔师子二年春正月济南王康阜陵王延中山王焉来朝壬辰帝崩于章德前殿年三十三遗诏无起寝庙一如先帝法制论曰魏文帝称明帝察察章帝长者章帝素知人厌明帝苛切事从宽厚感陈宠之义除惨狱之科深元元之爱着胎养之令奉承明德太后尽心孝道割裂名都以崇建周亲平徭简赋而人赖其庆又体之以忠恕文之以礼乐故乃藩辅克谐群后德让谓之长者不亦宜乎在位十三年郡国所上符瑞合于图书者数百千所呜呼懋哉

　帝纪部汇考十二
　　后汉三
和帝本纪
按后汉书和帝本纪孝和皇帝讳肇肃宗第四子也母梁贵人为窦皇后所谮忧卒窦后养帝以为己子建初七年立为皇太子章和二年二月壬辰即皇帝位年十岁尊皇后曰皇太后太后临朝三月丁酉改淮阳为陈国楚郡为彭城国西平并汝南郡六安复为庐江郡遣诏徙西平王羡为陈王六安王恭为彭城王癸卯葬孝章皇帝于敬陵庚戌皇太后诏曰先帝以明圣奉承祖宗至德要道天下清静庶事咸宁今皇帝以幼年茕茕在疚朕且佐助听政外有大国贤王并为藩屏内有公卿大夫统理本朝恭己受成夫何忧哉然守文之际必有内辅以参听断侍中宪朕之元兄行能兼备忠孝尤笃先帝所器亲受遗诏当以旧典辅斯职焉宪固执谦让节不可夺今供养两宫宿卫左右厥事已重亦不可复劳以政事故太尉邓彪元功之族三让弥高海内归仁为群贤首先帝褒表欲以崇化今彪聪明康强可谓老成黄矣其以彪为太傅赐爵关内侯录尚书事百官总己以听朕庶几得专心内位于戏群公其勉率百僚各修厥职爱养元元绥以中和称朕意焉辛酉有司上奏孝章皇帝崇弘鸿业德化普洽垂意黎民留念稼穑文加殊俗武畅方表戒惟人面无思不服巍巍荡荡莫与比隆周颂曰于穆清庙肃雍显相请上尊庙曰肃宗共进武德之舞制曰可癸亥陈王羡彭城王恭乐成王党下邳王衍梁王畅始就国夏四月丙子谒高庙丁丑谒世祖庙戊寅诏曰昔孝武皇帝致诛吴越故权收盐铁之利以奉师旅之费自中兴以来匈奴未宾永平末年复修征伐先帝即位务休力役然犹深思远虑安不忘危探观旧典复收盐铁欲以防备不虞宁安边境而吏多不良动失其便以违上意先帝恨之故遗戒郡国罢盐铁之禁纵民铸煮入税县官如故事其申敕刺史二千石奉顺圣旨勉弘德化布告天下使明知朕意五月京师旱诏长乐少府桓郁侍讲禁中冬十月乙亥以侍中窦宪为车骑将军伐北匈奴安息国遣使献师子扶拔永元元年春三月甲辰初令郎官诏除者得占丞尉以比秩为真夏六月车骑将军窦宪出鸡鹿塞度辽将军邓鸿出棝杨塞南单于出满夷谷与北匈奴战于稽落山大破之追至和渠北鞮海窦宪遂登燕然山刻石勒功而还北单于遣弟右温禺鞮王奉奏贡献秋七月乙未会稽山崩闰月丙子诏曰匈奴背叛为害久远赖祖宗之灵师克有捷丑类破碎遂扫厥庭役不再籍万里清荡非朕小子眇身所能克堪有司其案旧典告类荐功以章休烈九月庚申以车骑将军窦宪为大将军以中郎将刘尚为车骑将军冬十月令郡国弛刑输作军营其徙出塞者刑虽未竟皆免归田里庚子阜陵王延薨是岁郡国九大水二年春正月丁丑大赦天下二月壬午日有蚀之己亥复置西河上郡属国都尉官夏五月庚戌分太山为济北国分乐成涿郡勃海为河间国丙辰封皇弟寿为济北王开为河间王淑为城阳王绍封故淮阳王&#子侧为常山王赐公卿以下至佐史钱布各有差己未遣副校尉阎砻讨北匈奴取伊吾卢地丁卯绍封故齐王晃子无忌为齐王北海王睦子威为北海王车师前后王并遣子入侍月氏国遣兵攻西域长史班超超击降之六月辛卯中山王焉薨秋七月乙卯大将军窦宪出屯凉州九月北匈奴遣使称臣冬十月遣行中郎将班固报命南单于遣左谷蠡王师子出鸡鹿塞击北匈奴于河云北大破之三年春正月甲子皇帝加元服赐诸侯王公将军特进中二千石列侯宗室子孙在京师奉朝请者黄金将大夫郎吏从官帛赐民爵及粟帛各有差大酺五日郡国中都官系囚死罪赎缣至司寇作及亡命各有差庚辰赐京师民酺布两户共一匹二月大将军窦宪遣左校尉耿夔出居延塞围北单于于金微山大破之获其母阏氏夏六月辛卯尊太后母比阳公主为长公主辛丑阜陵王种薨冬十月癸未行幸长安诏曰北狄破灭名王仍降西域诸国纳质内附岂非祖宗迪哲重光之鸿烈欤寤寐叹息想望旧京其赐行所过二千石长吏以下及三老官属钱帛各有差鳏寡孤独笃癃贫不能自存者粟人三斛十一月癸卯祠高庙遂有事十一陵诏曰高祖功臣萧曹为首有传世不绝之义曹相国后容城侯无嗣朕望长陵东门见二臣之垄循其远节每有感焉忠义获宠古今所同可遣使者以中牢祠大鸿胪求近亲宜为嗣者须景风绍封以章厥功十二月复置西域都护骑都尉戊己校尉官庚辰至自长安减弛刑徒从驾者刑五月四年春正月北匈奴右谷蠡王于除鞬自立为单于款塞乞降遣大将军左校尉耿夔授玺绶三月癸丑司徒袁安薨闰月丁丑太常丁鸿为司徒夏四月丙辰大将军窦宪还至京师六月戊戌朔日有食之丙辰郡国十三地震窦宪潜图弒逆庚申幸北宫诏收捕宪党射声校尉郭璜璜子侍中举卫尉邓迭迭弟步兵校尉磊皆下狱死使谒者仆射收宪大将军印绶遣宪及弟笃景就国到皆自杀是夏旱蝗秋七月己丑太尉宋由坐党宪自杀八月辛亥司空任隗薨癸丑大司农尹睦为太尉录尚书事丁丑赐公卿以下至佐史钱谷各有差冬十月己亥宗正刘方为司空十二月壬辰诏今年郡国秋稼为旱蝗所伤其什四以上勿收田租刍&#有不满者以实除之武陵零陵沣中蛮叛烧当羌寇金城五年春正月乙亥宗祀五帝于明堂遂登灵台望云物大赦天下戊子千乘王伉薨辛卯封皇弟万岁为广宗王二月戊戌诏有司省减内外厩及凉州诸苑马自京师离宫果园上林广成圃悉以假贫民恣得采捕不收其税丁未诏曰去年秋麦入少恐民食不足其上尤贫不能自给者户口人数往者郡国上贫民以衣履釜鬵为赀而豪右得其饶利诏书实核欲有以益之而长吏不能躬亲反更征召会聚令失农作愁扰百姓若复有犯者二千石先坐甲寅太傅邓彪薨戊午陇西地震三月戊子诏曰选举良才为政之本科别行能必由乡曲而郡国举吏不加简择故先帝明敕在所令试之以职乃得充选又德行尤异不须经职者别署状上而宣布以来出入九年二千石曾不承奉恣心从好司隶刺史讫无纠察今新蒙赦令且复申敕后有犯者显明其罚在位不以选举为忧督察不以发觉为负非独州郡也是以庶官多非其人下民被奸邪之伤由法不行故也庚寅遣使者分行贫民举实流&#开仓赈禀三十余郡夏四月壬子封阜陵王种兄鲂为阜陵王六月丁酉郡国三雨雹秋九月辛酉广宗王万岁薨无子国除匈奴单于于除鞬叛遣中郎将任尚讨灭之壬午令郡县劝民蓄蔬食以助五谷其官有陂池令得采取勿收假税二岁冬十月辛未太尉尹睦薨十一月乙丑太仆张酺为太尉是岁武陵郡兵破叛蛮降之护羌校尉贯友讨烧当羌羌乃遁去南单于安国叛骨都侯喜斩之六年春正月永昌侥外夷遣使译献犀牛大象己卯司徒丁鸿薨二月乙未遣谒者分行禀贷三河兖冀青州贫民许侯马光自杀丁未司空刘方为司徒太常张奋为司空三月庚寅诏流民所过郡国皆实禀之其有贩卖者勿出租税又欲就贱还归者复一岁田租更赋丙寅诏曰朕以眇末承奉鸿烈阴阳不和水旱违度济河之域凶馑流亡而未获忠言至谋所以匡救之策寤寐永叹用思孔疚惟官人不得于上黎民不安于下有司不念宽和而竞为苛刻覆案不急以妨民事甚非所以上当天心下济元元也思得忠良之士以辅朕之不逮其令三公中二千石二千石内郡守相举贤良方正能直言极谏之士各一人昭岩穴披幽隐遣诣公车朕将悉听焉帝乃亲临策问选补郎吏夏四月蜀郡侥外羌率种人遣使内附五月城阳王淑薨无子国除六月己酉初令伏闭尽日秋七月京师旱诏中都官徒各除半刑&#其未竟五月已下皆免遣丁巳幸洛阳寺录囚徒举&#狱收洛阳令下狱抵罪司隶校尉河南尹皆左降禾及还宫而澍雨西域都护班超大破焉耆尉犁斩其王自是西域降服纳质者五十余国南单于安国从弟子逢侯率叛胡亡出塞九月癸丑以光禄勋邓鸿行车骑将军事与越骑校尉冯柱行度辽将军朱徽使匈奴中郎将杜崇讨之冬十一月护乌桓校尉任尚率乌桓鲜卑大破逢侯冯柱遣兵追击复之诏以渤海郡属冀州武陵溇中蛮叛郡兵讨平之七年春正月行车骑将军邓鸿度辽将军朱徽中郎将杜崇皆下狱死夏四月辛亥朔日有食之帝引见公卿问得失令将大夫御史谒者博士议郎郎官会廷中各言封事诏曰元首不明化流无良政失于民&#见于天深惟庶事五教在宽是以旧典因孝廉之举以求其人有司详选郎官宽博有谋才任典城者三十人既而悉以所选郎出补长相五月辛卯改千乘国为乐安国六月丙寅沛王定薨秋七月乙巳易阳地裂九月癸卯京师地震八年春二月己丑立贵人阴氏为皇后赐天下男子爵人二级三老孝悌力田三级民无名数及流民欲占者一级鳏寡孤独笃癃贫不能自存者粟人五斛夏四月癸亥乐成王党薨甲子诏赈贷并州四郡贫民五月河内陈留蝗南匈奴右温禺犊王叛为寇秋七月行度辽将军庞奋越骑校尉冯柱追讨之斩右温禺犊王车师后王叛击其前王八月辛酉饮酎诏郡国中都官系囚减死一等诣敦煌戍其犯大逆募下蚕室其女子宫自死罪已下至司寇作及亡命者入赎各有差九月京师蝗吏民言事者多归责有司诏曰蝗虫之异殆不虚生万方有罪在予一人而言事者专咎自下非助我者也朕寤寐恫矜思弭忧衅昔楚严无灾而惧成王出郊而反风将何以匡朕不逮以塞灾变百僚师尹勉修厥职刺史二千石详刑辟理&#虐恤鳏寡矜孤弱思惟致灾兴蝗之咎庚子复置广阳郡冬十月乙丑北海王威有罪自杀十二月辛亥陈王羡薨丁巳南宫宣室殿火九年春正月永昌侥外蛮夷及掸国重译奉贡三月庚辰陇西地震癸巳济南王康薨西域长史王林击车师后王斩之夏四月丁卯封乐成王党子巡为乐成王六月蝗旱戊辰诏今年秋稼为蝗虫所伤皆勿收租更刍&#若有所损失以实除之余当收租者亦半入其山林饶利陂池渔采以赡元元勿收假税秋七月蝗虫飞过京师八月鲜卑寇肥如东太守祭参下狱死闰月辛巳皇太后窦氏崩丙申葬章德皇后烧当羌寇陇西杀长吏遣行征西将军刘尚越骑校尉赵世等讨破之九月庚申司徒刘方策免自杀甲子追尊皇妣梁贵人为皇太后冬十月乙酉改葬恭怀梁皇后于西陵十一月癸卯光禄勋河南吕盖为司徒十二月丙寅司空张奋罢壬申太仆韩棱为司空己丑复置若卢狱官十年春三月壬戌诏曰堤防沟渠所以顺助地理通利壅塞今废慢懈弛不以为负刺史二千石其随宜疏导勿因缘妄发以为烦扰将显行其罚夏五月京师大水秋七月己巳司空韩棱薨八月丙子太常太山巢堪为司空九月庚戌复置廪牺官冬十月五州雨水十二月烧当羌豪迷唐等率种人诣阙贡献戊寅梁王畅薨十一年春二月遣使循行郡国禀贷被灾害不能自存者令得渔采山林池泽不收假税丙午诏郡国中都官徒及笃癃老小女徒各除半刑其未竟三月者皆免归田里夏四月丙寅大赦天下己巳复置右校尉官秋七月辛卯诏曰吏民逾僭厚死伤生是以旧令节之制度顷者贵戚近亲百僚师尹莫肯率从有司不举怠放日甚又商贾小民或忘法禁奇巧靡货流积公行其在位犯者当先举正市道小民但且申明宪纲勿因科令加虐羸弱十二年春二月旄牛侥外白狼貗薄夷率种人内属诏贷被灾诸郡民种粮赐下贫鳏寡孤独不能自存者及郡国流民听入陂池渔采以助蔬食三月丙申诏曰比年不登百姓虚匮京师去冬无宿雪今春无澍雨黎民流离困于道路朕痛心疾首靡知所济瞻仰昊天何辜今人三公朕之腹心而未获承天安民之策数诏有司务择良吏今犹不改竞为苛暴侵愁小民以求虚名委任下吏假势行邪是以令下而奸生禁至而诈起巧法析律饰文增辞货行于言罪成乎手朕甚病焉公卿不思助明好恶将何以救其咎罚咎罚既至复令灾及小民若上下同心庶或有瘳其赐天下男子爵人二级三老孝悌力田三级民无名数及流民欲占者人一级鳏寡孤独笃癃贫不能自存者粟人三斛壬子赐博士员弟子在太学者布人三匹夏四月日南象林蛮夷反郡兵讨破之闰月账贷敦煌张掖五原民下贫者谷戊辰秭归山崩六月舞阳大水赐被水灾尤贫者谷人三斛秋七月辛亥朔日有食之九月戊午太尉张酺免丙寅大司农张禹为太尉冬十一月西域蒙奇兜勒二国遣使内附赐其王金印紫绶是岁烧当羌复叛十三年春正月丁丑帝幸东观览书林阅篇籍博选术艺之士以充其官三月任城王尚薨丙午赈贷张掖居延朔方日南贫民及孤寡羸弱不能自存者秋八月诏象林民失农桑业者赈贷种粮禀赐下贫谷食己亥北宫盛馔门阁火护羌校尉周鲔击烧当羌破之荆州雨水九月壬子诏曰荆州比岁不节今兹淫水为害余虽颇登而多不均浃深惟四民农食之本惨然怀矜其令天下半入今年田租刍&#有宜以实除者如故事贫民假种食皆勿收责冬十一月安息国遣使献师子及条枝大爵丙辰诏曰幽并凉州户口率少边役众剧束修良吏进仕路狭抚接夷狄以人为本其令缘边郡口十万以上岁举孝廉一人不满十万二岁举一人五万以下三岁举一人鲜卑寇右北平遂入渔阳渔阳太守击破之戊辰司徒吕盖罢十二月丁丑光禄勋鲁恭为司徒辛卯巫蛮叛寇南郡十四年春二月乙卯东海王政薨缮修故西海郡徙金城西部都尉以戍之三月戊辰临辟雍飨射大赦天下夏四月遣使者督荆州兵讨巫蛮破降之庚辰赈贷张掖居延敦煌五原汉阳会稽流民下贫谷各有差五月丁未初置象林将兵长史官六月辛卯废皇后阴氏后父特进纲自杀秋七月甲寅诏复象林县更赋田租刍&#二岁壬子常山王侧薨是秋三州雨水冬十月甲申诏兖豫荆州今年水雨淫过多伤农功其令被害什四以上皆半入田租刍&#其不满者以实除之辛卯立贵人邓氏为皇后丁酉司空巢堪罢十一月癸卯大司农徐防为司空是岁初复郡国上计补郎官十五年春闰月乙未诏流民欲还归本而无粮食者过所实禀之疾病加致医药其不欲还归者勿强二月诏禀贷颍川汝南陈留江夏梁国敦煌贫民夏四月甲子晦日有食之五月戊寅南阳大风六月诏令百姓鳏寡渔采陂池勿收假税二岁秋七月丙寅济南王错薨复置涿郡故盐铁官九月壬午南巡狩清河王庆济北王寿河间王开并从赐所过二千石长吏以下三老官属及民百年者钱布各有差是秋四州雨水冬十月戊申幸章陵祠旧宅癸丑祠园庙会宗室于旧庐劳赐作乐戊午进幸云梦临汉水而还十一月甲申车驾还宫赐从臣及留者公卿以下钱布各有差十二月庚子琅邪王宇薨有司奏以为夏至则微阴起靡草死可以决小事是岁初令郡国以日北至案薄刑十六年春正月己卯诏贫民有田业而以匮乏不能自农者贷种粮二月己未诏兖豫徐冀四州比年雨多伤稼禁沽酒夏四月遣三府掾分行四州贫民无以耕者为雇犁牛直五月壬午赵王商薨秋七月旱戊午诏曰今秋稼方穗而旱云雨不沾疑吏行惨刻不宣恩泽妄拘无罪幽闭良善所致其一切囚徒于法疑者勿决以奉秋令方察烦苛之吏显明其罚辛酉司徒鲁恭免庚午光禄勋张酺为司徒辛巳诏令天下皆半入今年田租刍&#其被灾害者以实除之贫民受贷种粮及田租刍&#皆勿收责八月己酉司徒张酺薨十月辛卯司空徐防为司徒大鸿胪陈宠为司空十一月己丑行幸缑氏登百岯山赐百官从臣布各有差北匈奴遣使称臣贡献十二月复置辽东西部都尉官元兴元年春正月戊午引三署郎召见禁中选除七十五人补谒者长相高句骊寇郡界夏四月庚午大赦天下改元元兴宗室以罪绝者悉复属籍五月癸酉雍地裂秋九月辽东太守耿夔击貊人破之冬十二月辛未帝崩于章德前殿年二十七立皇子隆为皇太子赐天下男子爵人二级三老孝悌力田人三级民无名数及流民欲占者人一级鳏寡孤独笃癃贫不能自存者粟人三斛自窦宪诛后帝躬亲万几每有灾异辄延问公卿极言得失前后符瑞八十一所自称德薄皆抑而不宣旧南海献龙眼荔支十里一置五里一候奔腾阻险死者继路时临武长汝南唐羌县接南海乃上书陈状帝下诏曰远国珍羞本以荐奉宗庙苟有伤害岂爱民之本其敕太官勿复受献由是遂省焉论曰自中兴以后逮于永元虽颇有弛张而俱存不扰是以齐民岁增辟土世广偏师出塞则漠北地空都护西指则通译四万岂其道远三代术长前世将服叛去来自有数也殇帝本纪
按后汉书殇帝本纪孝殇皇帝讳隆和帝少子也元兴元年十二月辛未夜即皇帝位时诞育百余日尊皇后曰皇太后太后临朝北匈奴遣使称臣诣敦煌奉献延平元年春正月辛卯太尉张禹为太傅司徒徐防为太尉参录尚书事百官总己以听封皇兄胜为平原王癸卯光禄勋梁鲔为司徒三月甲申葬孝和皇帝于慎陵尊庙曰穆宗丙戌清河王庆济北王寿河间王开常山王章始就国夏四月庚申诏罢祀官不在祀典者鲜卑寇渔阳太守张显追击战没丙寅以虎贲中郎将邓骘为车骑将军司空陈宠薨五月辛卯皇太后诏曰皇帝幼冲承统鸿业朕且权礼佐助听政兢兢寅畏不知所济深惟至治之本道化在前刑罚在后将稽中和广施庆惠与吏民更始其大赦天下自建武以来诸犯禁锢诏书虽解有司持重多不奉行其皆复为平民壬辰河东垣山崩六月丁未太常尹勤为司空郡国三十七雨水己未诏曰自夏以来阴雨过节&#气不效将有厥咎寤寐忧惶未知所由昔夏后恶衣服菲饮食孔子曰吾无间然今新遭大忧且节气未和彻膳损服庶有补焉其减太官导官尚方内署诸服御珍膳靡丽难成之物丁卯诏司徒大司农长乐少府曰朕以无德佐助统政夙夜经营惧失厥衷思惟治道由近及远先内后外自建武之初以至于今八十余年宫人岁增房御弥广又宗室坐事没入者犹托名公族甚可愍焉今悉免遣及掖庭宫人皆为庶民以抒幽隔郁滞之情诸官府郡国王侯家奴婢姓刘及疲癃羸老皆上其名务令实悉秋七月庚寅敕司隶校尉部刺史曰夫天降灾戾应政而至间者郡国或有水灾妨害秋稼朝廷惟咎忧惶悼惧而郡国欲获丰穰虚饰之誉遂覆蔽灾害多张垦田不揣流亡竞增户口掩匿盗贼令奸恶无惩署用非次选举乖宜贪苛惨毒延及平民刺史垂头塞耳阿私下比不畏于天不愧于人假贷之恩不可数恃自今以后将纠其罚二千石长吏其各实核所伤害为除田租刍&#八月辛亥帝崩癸丑殡于崇德前殿年二岁安帝本纪
按后汉书安帝本纪恭宗孝安皇帝讳佑肃宗孙也父清河孝王庆母左姬帝自在邸第数有神光照室又有赤蛇盘于&#第之间年十岁好学史书和帝常称之数见禁中延平元年庆始就国邓太后特诏留帝于清河邸八月殇帝崩太后与兄车骑将军邓骘定策禁中其夜使骘持节以王青盖车迎帝斋于殿中皇太后御崇德殿百官皆吉服群臣陪位引拜帝为长安侯皇太后诏曰先帝圣德淑茂早弃天下朕奉皇帝夙夜瞻仰日月冀望成就岂知卒然颠沛天年不遂悲痛断心朕惟平原王素被痼疾念宗庙之重思继嗣之统唯长安侯祜质性忠孝小心翼翼能通诗论笃学乐古仁惠爱下年已十三有成人之志亲德系后莫宜于祜礼昆弟之子犹己子春秋之义为人后者为之子不以父命辞王父命其以祜为孝和皇帝嗣奉承祖宗案礼仪奏又作策命曰惟延平元年秋八月癸丑皇太后曰咨长安侯祜孝和皇帝懿德巍巍光于四海大行皇帝不永天年朕惟侯孝章帝世嫡皇孙谦恭慈顺在孺而勤宜奉郊庙承统大业今以侯嗣孝和皇帝后其审君汉国允执其中一人有庆万民赖之皇帝其勉之哉读策毕太尉奉上玺绶即皇帝位年十三太后犹临朝九月庚子谒高庙辛丑谒光武庙六州大水己未遣谒者分行虚实举灾害赈乏绝丙寅葬孝殇皇帝于康陵乙酉陨石于陈留西域诸国叛攻都护任尚遣副校尉梁慬救尚击破之冬十月四州大水雨雹诏以宿麦不下赈赐贫人十二月甲子清河王薨使司空持节吊祭车骑将军邓骘护丧事乙酉罢鱼龙曼延百戏永初元年春正月癸酉朔大赦天下蜀郡侥外羌内属戊寅分犍为南郡为属国都尉禀司隶兖豫徐冀并州贫民二月丙午以广成游猎地及被灾郡国公田假与贫民丁卯分清河国封帝弟常保为广川王庚午司徒梁鲔薨三月癸酉日有食之诏公卿内外众官郡国守相举贤良方正有道术之士明政术达古今能直言极谏者各一人己卯永昌侥外僬侥种夷贡献内属甲申葬清河孝王赠龙旗虎贲夏五月甲戌长乐卫尉鲁恭为司徒丁丑诏封北海王睦孙寿光侯普为北海王九真侥外夜郎蛮夷举土内属六月戊申爵皇太后母阴氏为新野君丁巳河东地陷壬戌罢西域都护先零种羌叛断陇道大为寇掠遣车骑将军邓骘征西校尉任尚讨之丁卯赦除诸羌相连结谋叛逆者罪秋九月庚午诏三公明申旧令禁奢侈无作浮巧之物殚财厚葬是日太尉徐防免辛未司空尹勤免癸酉调扬州五郡租米赡给东郡济阴陈留梁国陈国下邳山阳丁丑诏曰自今长吏被考竟未报自非父母丧无故辄去职者剧县十岁平县五岁以上乃得次用壬午诏太仆少府减黄门鼓吹以补羽林士厩马非乘舆常所御者皆减半食诸所造作非供宗庙园陵之用皆且止丙戌诏死罪以下及亡命赎各有差庚寅太傅张禹为太尉太常周章为司空冬十月倭国遣使奉献辛酉新城山泉水大出十一月丁亥司空周章密谋废立策免自杀戊子敕司隶校尉冀并二州刺史民讹言相惊弃捐旧居老弱相携穷困道路其各敕所部长吏躬亲晓谕若欲归本郡在所为封长檄不欲勿强十二月乙卯颍川太守张敏为司空是岁郡国十八地震四十一雨水或山水暴至二十八大风雨雹二年春正月禀河南下邳东莱河内贫民车骑大将军邓骘为种羌所败于冀西二月乙丑遣光禄大夫樊准吕仓分行冀兖二州禀贷流民夏四月甲寅汉阳城中火烧杀三千五百七十人五月旱丙寅皇太后幸洛阳寺及若卢狱录囚徒赐河南尹廷尉卿及官属以下各有差即日降雨六月京师及郡国四十大水大风雨雹秋七月戊辰诏曰昔在帝王承天理民莫不据璇玑玉衡以齐七政朕以不德遵奉大业而阴阳差越变异并见万民饥流羌貊叛戾夙夜克己忧心京京间令公卿郡国举贤良方正远求博选开不讳之路冀得至谋以鉴不逮而所对皆循尚浮言无卓尔异闻其百僚及郡国吏人有道术明习灾异阴阳之度璇玑之数者各使指变以闻二千石长吏明以诏书博衍幽隐朕将亲览待以不次冀获嘉谋以承天诫闰月辛丑广川王常保薨无子国除癸未蜀郡侥外羌举土内属九月庚子诏王主官属墨绶下至郎谒者其经明任博士居乡里有廉清孝顺之称才任理人者国相岁移名与计偕上尚书公府通调令得外补冬十月庚寅禀济阴山阳元菟贫民征西校尉任尚与先零羌战于平襄尚军败绩十一月辛酉拜邓骘为大将军征还京师留任尚屯陇右先零羌滇零称天子于北地遂寇三辅东犯赵魏南入益州杀汉中太守董炳十二月辛卯禀东郡巨鹿广阳安定定襄沛国贫民广汉塞外参狼羌降分广汉北部为属国都尉是岁郡国十二地震三年春正月庚子皇帝加元服大赦天下赐王主贵人公卿以下金帛各有差男子为父后及三老孝悌力田爵人二级流民欲占者人一级遣骑都尉任仁讨先零羌不利羌遂破没临洮高句骊遣使贡献三月京师大饥民相食壬辰公卿诣阙谢诏曰朕以幼冲奉承鸿业不能宣流风化而感逆阴阳至令百姓饥荒更相啖食永怀悼叹若坠渊水咎在朕躬非群司之责而过自贬引重朝廷之不德其蓩思变复以助不逮癸巳诏以鸿池假与贫民壬寅司徒鲁恭免夏四月丙寅大鸿胪九江夏勤为司徒三公以国用不足奏令吏人入钱&#得为关内侯虎贲羽林郎五大夫官府吏缇骑营士各有差己巳诏上林广城苑可垦辟者赋与贫民甲申清河王虎威薨五月丙申封乐安王宠子延平为清河王丁酉沛王正薨癸丑京师大风六月乌桓寇代郡上谷涿郡秋七月海贼张伯路等寇略缘海九郡遣侍御史庞雄督州郡兵讨破之庚子诏长吏案行在所皆令种宿麦蔬食务尽地力其贫者给种饷九月雁门乌桓及鲜卑叛败五原郡兵于高渠谷冬十月南单于叛围中郎将耿种于美稷十一月遣行车骑将军何熙讨之十二月辛酉郡国九地震乙亥有星孛于天苑是岁京师及郡国四十一雨水雹并凉二州大饥人相食四年春正月元日会彻乐不陈充庭车辛卯诏以三辅比遭寇乱人庶流冗除三年逋租过更口算刍&#禀上郡贫民各有差海贼张伯路复与渤海平原剧贼刘文河周文光等攻厌次杀县令遣御史中丞王宗督青州刺史法雄讨破之度辽将军梁慬辽东太守耿夔讨破南单于于属国故城丙午诏减百官及州郡县奉各有差二月丁巳禀九江贫民南匈奴寇常山乙丑初置长安雍二营都尉官乙亥诏曰建初以来诸妖言它过坐徙边者各归本郡其没入官为奴婢者免为庶人诏谒者刘珍及五经博士校定东观五经诸子传记百家艺术整齐脱误是正文字三月南单于降先零羌寇褒中汉中太守郑勤战殁徙金城郡都襄武戊子杜陵园火癸巳郡国九地震夏四月六州蝗丁丑大赦天下秋七月乙酉三郡大水己卯骑都尉任仁下狱死九月甲申益州郡地震冬十月甲戌新野君阴氏薨使司空持节护丧事大将军邓骘罢五年春正月庚辰朔日有食之丙戌郡国十二地震己丑太尉张禹免甲申光禄勋李修为太尉二月丁卯诏省减郡国贡献太官口食先零羌寇河东遂至河内三月诏陇西徙襄武安定徙美阳北地徙池阳上郡徙衙夫余夷犯塞杀伤吏人闰月丁酉赦凉州河西四郡戊戌诏曰朕以不德奉郊庙承大业不能兴和降善为人祈福灾异蜂起寇贼纵横夷狄猾夏戎事不息百姓匮乏疲于征发重以蝗虫滋生害及成麦秋稼方收甚可悼也朕以不明统理失中亦未获忠良以毗阙政传曰颠而不扶危而不持则将焉用彼相矣公卿大夫将何以匡救济斯艰&#承天诫哉盖为政之本莫若得人贤显善圣制所先济济多士文王以宁思得忠良正直之臣以辅不逮其令三公特进侯中二千石二千石郡守诸侯相举贤良方正有道术达于政化能直言极谏之士各一人及至孝行与众卓异者并遣诣公车朕将亲览焉六月甲辰乐成王巡薨秋七月己巳诏三公特进九卿校尉举列将子孙明晓战阵任将帅者九月汉阳人杜琦王信叛与先零诸种羌攻陷上邽城十二月汉阳太守赵博遣客刺杀杜琦是岁九州蝗郡国八雨水六年春正月庚申诏越嶲置长利高望始昌三苑又令益州郡置万岁苑犍为置汉平苑三月十州蝗夏四月乙丑司空张敏罢己卯太常刘凯为司空五月旱丙寅诏令中二千石下至黄绶一切复秩还赎赐爵各有差戊辰皇太后幸雒阳寺录囚徒理&#狱六月壬辰豫章员溪原山崩辛巳大赦天下遣侍御史唐喜讨汉阳贼王信破斩之冬十一月辛丑护乌桓校尉吴祉下狱死是岁先零羌滇零死子零昌复袭伪号七年春正月庚戌皇太后率大臣命妇谒宗庙二月丙午郡国十八地震夏四月乙未平原王胜薨丙申晦日有食之五月庚子京师大雩秋护羌校尉侯霸骑都尉马贤破先零羌八月丙寅京师大风蝗虫飞过洛阳诏赐民爵郡国被蝗伤稼十五已上勿收今年田租不满者以实除之九月调零陵桂阳丹阳豫章会稽租米赈给南阳广陵下邳彭城山阳庐江九江饥民又调滨水县&#输敖仓元初元年春正月甲子改元元初赐民爵人二级孝悌力田人三级爵过公乘得移与子若同产同产子民脱无名数及流民欲占者人一级鳏寡孤独笃癃贫不能自存者&#人三斛贞妇帛人一匹二月己卯日南地坼三月癸酉日有食之夏四月丁酉大赦天下京师及郡国五旱蝗诏三公特进列侯中二千石二千石郡守举敦厚质直者各一人五月先零羌寇雍城六月丁巳河东地陷秋七月蜀郡夷寇蚕陵杀县令九月乙丑太尉李修罢先零羌寇武都汉中绝陇道辛未大司农山阳司马苞为太尉冬十月戊子朔日有食之先零羌败凉州刺史皮阳于狄道乙卯诏除三辅三岁田租更赋口算十一月是岁郡国十五地震二年春正月诏禀三辅及并凉六郡流冗贫人蜀郡青衣道夷奉献内属修理西门豹所分漳水为支渠以溉民田二月戊戌遣中谒者收葬京师客死无家属及棺椁朽败者皆为设祭其有家属尤贫无以葬者赐钱人五千辛酉诏三辅河内河东上党赵国太原各修理旧渠通利水道以溉公私田畴三月癸亥京师大风先零羌寇益州遣中郎将尹就讨之夏四月丙午立贵人阎氏为皇后五月京师旱河南及郡国十九蝗甲戌诏曰朝廷不明庶事失中灾异不息忧心惶惧被蝗以来七年于兹而州郡隐匿裁言顷亩今群飞蔽天为害广远所言所见宁相副邪三司之职内外是监既不奏闻又无举正天灾至重欺罔&#大今方盛夏且复假贷以观厥后其务消救灾眚安辑黎元六月丙戌太尉司马苞薨洛阳新城地裂秋七月辛巳太仆太山马英为太尉八月辽东鲜卑围无虑县九月又攻夫犁营杀县令壬午晦日有食之冬十月遣中郎将任尚屯三辅诏郡国中都官系囚减死一等勿笞诣冯翊扶风屯妻子自随占着所在女子勿输亡命死&#以下赎各有差其吏人聚为盗贼有悔过者除其罪乙未右扶风仲光安定太守杜恢京兆虎牙都尉耿溥与先零羌战于丁奚城光等大败并没左冯翊司马钧下狱自杀十一月庚申郡国十地震十二月武陵沣中蛮叛州郡击破之己酉司徒夏勤罢庚戌司空刘恺为司徒光禄勋袁敞为司空三年春正月甲戌修理太原旧沟渠溉灌官私田东平陆上言木连理苍梧郁林合浦蛮夷反叛二月遣侍御史任逴督州郡兵讨之郡国十地震三月辛亥日有食之丙辰赦苍梧郁林合浦南海吏人为贼所迫者夏四月京师旱五月武陵蛮复叛州郡讨破之癸酉度辽将军邓遵率南匈奴击先零羌于灵州破之越嶲侥外夷举种内属六月中郎将任尚遣兵击破先零羌于丁奚城秋七月武陵蛮复叛州郡讨平之缑氏地坼九月辛巳赵王宏薨冬十一月苍梧郁林合浦蛮夷降丙戌初听大臣二千石刺史行三年丧癸卯郡国九地震十二月丁巳任尚遣兵击破先零羌于北地四年春正月乙巳朔日有食之乙卯大赦天下壬戌武库灾夏四月戊申司空袁敞薨己巳鲜卑寇辽西辽西郡兵与乌桓击破之五月丁丑太常李合为司空六月戊辰三郡雨雹秋七月辛丑陈王钧薨京师及郡国十雨水诏曰今年秋稼茂好垂可收获而连雨未霁惧必淹伤夕惕惟忧思念厥咎夫霖雨者人怨之所致其武吏以威暴下文吏妄行苛刻乡吏因公生奸为百姓所患苦者有司显明其罚又月令仲秋养衰老授几杖行糜粥方今案比之时郡县多不奉行虽有糜粥糠&#相半长吏怠事莫有躬亲甚违诏书养老之意其务崇仁恕赈护寡独称朕意焉九月护羌校尉任尚使客刺杀叛羌零昌冬十一月己卯彭城王恭薨十二月越嶲夷寇遂久杀县令甲子任尚及骑都尉马贤与先零羌战于富平上河大破之虔人羌率众降陇右平是岁郡国十三地震五年春正月越嶲夷叛二月壬戌中山王宪薨三月京师及郡国五旱诏禀遭旱贫人夏六月高句骊与秽貊寇元菟秋七月越巂蛮夷及旄牛豪叛杀长吏丙子诏曰旧令制度各有科品欲令百姓务崇节约遭永初之际人离荒&#朝廷躬自菲薄去绝奢饰食不兼味衣无二彩比年虽获丰穰尚乏储积而小人无虑不图久长嫁娶送终纷华靡丽至有走卒奴婢被绮縠着珠玑京师尚若斯何以示四远设张法禁恳恻分明而有司惰任讫不奉行秋节既立鸷鸟将用且复重申以观后效八月丙申朔日有食之鲜卑寇代郡杀长吏冬十月鲜卑寇上谷十二月丁巳中郎将任尚有&#弃市是岁郡国十四地震六年春二月乙巳京师及郡国四十二地震或坼裂水泉涌出壬子诏三府选掾属高第能惠利牧养者各五人光禄勋与中郎将选孝廉郎宽博有谋清白行高者五十人出补令长丞尉乙卯诏曰夫政先京师后诸夏月令仲春养幼小存诸孤季春赐贫穷赈乏绝省妇使表贞女所以顺阳气崇生长也其赐民尤贫困孤弱单独&#人三斛贞妇有节义十斛甄表门闾旌显厥行三月庚辰始立六宗祀于洛城西北夏四月会稽大疫遣光禄大夫将太医循行疾病赐棺木除田租口赋沛国勃海大风雨雹五月京师旱六月丁丑乐成王宾薨丙戌平原王得薨秋七月鲜卑寇马城度辽将军邓遵率南单于击破之九月癸巳陈王竦薨十二月戊午朔日有食之既郡国八地震是岁永昌益州蜀郡夷叛与越嶲夷杀长吏燔城邑益州刺史张乔讨破降之永宁元年春正月甲辰任城王安薨三月丁酉济北王寿薨车师后王叛杀部司马沈氐羌寇张掖夏四月丙寅立皇子保为皇太子改元永宁大赦天下赐王主三公列侯下至郎吏从官金帛又赐民爵及布粟各有差己巳诏封陈王羡子崇为陈王济北王子苌为乐成王河间王子翼为平原王壬午琅邪王寿薨六月沈氐种羌叛寇张掖护羌校尉马贤讨沈氐羌破之秋七月乙酉朔日有食之冬十月己巳司空李合免癸酉卫尉庐江陈为司空自三月至是月京师及郡国三十三大风雨水十二月永昌侥外掸国遣使贡献戊辰司徒刘恺罢辽西鲜卑降癸酉太常杨震为司徒是岁郡国二十三地震夫余王遣子诣阙贡献烧当羌叛建光元年春正月幽州刺史冯焕率二郡太守讨高句骊秽貊不&#二月癸亥大赦天下赐诸园贵人王主公卿以下钱布各有差以公卿校尉尚书子弟一人为郎舍人三月癸巳皇太后邓氏崩丙午葬和熹皇后丁未安乐王宠薨戊申追尊皇考清河孝王曰孝德皇皇妣左氏曰孝德皇后祖妣宋贵人曰敬隐皇后夏四月秽貊复与鲜卑寇辽东辽东太守蔡讽追击战殁丙辰以广川并清河国丁巳尊孝德皇元妃耿氏为甘陵大贵人甲子乐成王苌有罪废为临湖侯己巳令公卿特进侯中二千石二千石郡国守相举有道之士各一人赐鳏寡孤独贫不能自存者&#人三斛甲戌辽东属国都尉庞奋承伪玺书杀元菟太守姚光五月庚申特进邓骘及度辽将军邓遵&#以谮自杀丙申贬平原王翼为都乡侯秋七月己卯改元建光大赦天下壬寅太尉马英薨八月护羌校尉马贤讨烧当羌于金城不利甲子前司徒刘恺为太尉鲜卑寇居庸关九月云中太守成严击之战殁鲜卑围乌桓校尉于马城度辽将军耿夔救之戊子幸卫尉冯石府是岁京师及郡国二十九雨水冬十一月己丑郡国三十五地震或坼裂诏三公已下各上封事陈得失遣光禄大夫案行赐死者钱人二千除今年田租其被灾甚者勿收口赋鲜卑寇元菟庚子复断大臣二千石以上服三年丧癸卯诏三公特进侯卿校尉举武猛堪将帅者各五人丙午诏京师及郡国被水雨伤稼者随顷亩减田租甲子初置渔阳营兵冬十二月高句骊马韩秽貊围元菟城夫余王遣子与州郡并力讨破之延光元年春二月夫余王遣子将兵救元菟击高句骊马韩秽貊破之遂遣使贡献三月丙午改元延光大赦天下还徙者复户邑属籍赐民爵及三老孝悌力田人二级加赐鳏寡孤独笃癃贫不能自存者粟人三斛贞妇帛人三匹夏四月癸未京师郡国二十一雨雹癸巳司空陈免五月庚戌宗正彭城刘授为司空己巳改乐成国为安平封河间王开子得为安平王六月郡国蝗秋七月癸卯京师及郡国十三地震高句骊降虔人羌叛攻&#罗城度辽将军耿夔讨破之八月戊子阳陵园寝火辛卯九真言黄龙见无功己亥诏三公中二千石举刺史二千石令长相视事一岁已上至十岁清白爱利能敕身率下防奸理烦有益于人者无拘官簿刺史举所部郡国太守相举墨绶隐亲悉心勿取浮华九月甲戌郡国二十七地震冬十月鲜卑寇雁门定襄十一月鲜卑寇太原烧当羌豪降十二月九真侥外蛮夷贡献内属是岁京师及郡国二十七雨水大风杀人诏赐压溺死者年七岁以上钱人二千其坏败庐舍失亡谷食粟人三斛又田被淹伤者一切勿收田租若一家皆被灾害而弱小存者郡县为收敛之虔人羌反攻&#罗城度辽将军耿夔讨破之二年春正月旄牛夷叛寇灵关杀县令益州刺史蜀郡西部都尉讨之诏选三署郎及吏人能通古文尚书毛诗&#梁春秋各一人丙辰河东颍川大风夏六月壬午郡国十一大风九真言嘉禾生丙申北海王普薨秋七月丹阳山崩八月庚午初令三署郎通达经术任民牧者视事三岁以上皆得察举九月郡国五雨水冬十月辛未太尉刘恺罢甲戌司徒杨震为太尉光禄勋东莱刘熹为司徒十一月甲辰校猎上林苑鲜卑败南匈奴于曼柏是岁分蜀郡西部为属国都尉京师及郡国三地震三年春二月丙子东巡狩丁丑告陈留太守祠南顿君光武皇帝于济阳复济阳今年田租刍&#庚寅遣使者祠唐尧于成阳戊子济南上言凤皇集台县丞霍收舍树上赐台长帛五十匹丞二十匹尉半之吏卒人三匹凤皇所过亭部无出今年田租赐男子爵人二级辛卯幸太山柴告岱宗齐王无忌北海王普乐安王延来朝壬辰宗祀五帝于汶上明堂癸巳告祀二祖六宗劳赐郡县作乐三月甲午陈王崇薨戊辰祠孔子及七十二弟子于阙里自鲁相令丞尉及孔氏亲属妇女诸生悉会赐成侯以下帛各有差还幸东平至东郡历魏郡河内壬戌车驾还京师幸太学是日太尉杨震免夏四月乙丑车驾入宫假于祖祢壬戌沛国言甘露降丰县戊辰光禄勋冯石为太尉五月南匈奴左日逐王叛使匈奴中郎将马翼讨破之日南侥外蛮夷内属六月鲜卑寇元菟庚午阆中山崩辛未扶风言白鹿见雍辛巳遣侍御史分行青冀二州灾害督录盗贼秋七月丁酉初复右校令左校丞官日南侥外蛮豪帅诣阙贡献冯翊言甘露降频阳衙颍川上言木连理白鹿麒麟见阳翟鲜卑寇高柳梁王坚薨八月辛巳大鸿胪耿宝为大将军戊子颍川上言麒麟一白虎二见阳翟九月丁酉废皇太子保为济阴王乙巳诏郡国中都官死&#系囚减罪一等诣敦煌陇西及度辽营其右趾以下及亡命者赎各有差辛亥济南上言黄龙见历城庚申晦日有食之冬十月行幸长安壬午新丰上言凤皇集西界亭丁亥会三辅守令掾史于长安作乐闰月乙未祠高庙遂有事十一陵历观上林昆明池遣使者祠太上皇于万年以中牢祠萧何曹参霍光十一月乙丑至自长安十二月乙未琅邪言黄龙见诸县是岁京师及诸郡国二十三地震三十六雨水疾风雨雹四年春正月壬午东郡言黄龙二麒麟一见濮阳二月乙亥下邳王衍薨甲辰南巡狩三月戊午朔日有食之庚申幸宛帝不豫辛酉令大将军耿宝行太尉事祠章陵园庙告长沙零陵太守祠定王节侯郁林府君乙丑自宛还丁卯幸叶帝崩于乘舆年三十二秘不敢宣所在上食问起居如故庚午还宫辛未夕乃发丧尊皇后为皇太后太后临朝以后兄大鸿胪阎显为车骑将军定策禁中立章帝孙济北惠王寿子北乡侯懿甲戌济南王香薨乙酉北乡侯即皇帝位夏四月丁酉太尉冯石为太傅司徒刘熹为太尉参录尚书事前司空李合为司徒辛卯大将军耿宝中常侍樊丰侍中谢恽周广乳母野王君王圣坐相阿党丰恽广下狱死宝自杀圣徙雁门己酉葬孝安皇帝于恭陵庙曰恭宗六月乙巳大赦天下诏先帝巡狩所幸皆半入今年田租秋七月西域长史班勇击车师后王斩之丙午东海王肃薨冬十月丙午越嶲山崩辛亥少帝薨是冬京师大疫论曰孝安虽称尊享御而权归邓氏至乃捐彻膳服克念政道然令自房帷威不逮远始失根统归成陵敝遂复计金授官移民逃寇推咎台衡以答天眚既云哲妇亦惟家之索矣顺帝本纪
按后汉书顺帝本纪孝顺皇帝讳保安帝之子也母李氏为阎皇后所害永宁元年立为皇太子延光三年安帝乳母王圣大长秋江京中常侍樊丰谮太子乳母王男厨监邴吉杀之太子薮为叹息王圣等惧有后祸遂与丰京共构陷太子太子坐废为济阴王明年三月安帝崩北乡侯立济阴王以废黜不得上殿亲临梓宫悲号不食内外群僚莫不哀之及北乡侯薨车骑将军阎显及江京与中常侍刘安陈达等白太后秘不发丧而更征立诸国王子乃闭宫门屯兵自守十一月丁巳京师及郡国十六地震是夜中黄门孙程等十九人共斩江京刘安陈达等迎济阴王于德阳殿西锺下即皇帝位年十一近臣尚书以下从辇到南宫登云台召百官尚书令刘光等奏言孝安皇帝圣德明茂早弃天下陛下正统当奉宗庙而奸臣交构遂令陛下龙潜藩国群僚远近莫不失望天命有常北乡不永汉德盛明福祚孔章近臣建策左右扶翼内外同心稽合神明陛下践祚奉遵鸿绪为郊庙主承续祖宗无穷之烈上当天心下厌民望而即位仓卒典章多缺请条案礼仪分别具奏制曰可乃召公卿百僚使虎贲羽林士屯南北宫诸门阎显兄弟闻帝立率兵入北宫尚书郭镇与交锋刃遂斩显弟卫尉景戊午遣使者入省夺得玺绶乃幸嘉德殿遣侍御史持节收阎显及其弟城门校尉耀执金吾晏&#下狱诛己未开门罢屯兵壬戌诏司隶校尉惟阎显江京近亲当伏辜诛其余务崇宽贷壬申谒高庙癸酉谒光武庙乙亥诏益州刺史罢子午道通褒斜路己卯葬少帝以诸王礼司空刘授免赐公卿以下钱谷各有差十二月甲申以少府河南陶敦为司空令郡国守相视事未满岁者一切得举孝廉吏癸卯尚书奏请下有司收还延光三年九月丁酉以皇太子为济阴王诏书奏可京师大疫辛亥诏公卿郡守国相举贤良方正能直言极谏之士各一人尚书令以下从辇幸南宫者皆增秩赐布各有差永建元年春正月甲寅诏曰先帝圣德享祚未永早弃鸿烈奸慝缘间人庶怨讟上干和气疫疠为灾朕奉承大业未能宁济盖至理之本稽弘德惠荡涤宿恶与人更始其大赦天下赐男子爵人二级为父后三老孝悌力田人三级流民欲自占者一级鳏寡孤独笃癃贫不能自存者粟人五斛贞妇帛人三匹坐法当徙勿徙亡徒当传勿传宗室以罪绝皆复属籍其与阎显江京等交通者悉勿考勉修厥职以康我民辛未皇太后阎氏崩辛巳太傅冯石太尉刘熹司徒李合免二月甲申葬安思皇后丙戌太常桓焉为太傅大鸿胪朱宠为太尉参录尚书事长乐少府九江朱伥为司徒赐百官随辇宿卫及拜除者布各有差陇西锺羌叛护羌校尉马贤讨破之夏五月丁丑诏幽并凉州刺史使各实二千石以下至黄绶年老劣弱不任军事者上名严敕障塞缮设屯备立秋之后简习戎马六月己亥封济南王错子显为济南王秋七月庚午卫尉来历为车骑将军八月鲜卑寇代郡代郡太守李超战殁九月辛亥初令三公尚书入奏事冬十月辛巳诏减死罪以下徙边其亡命赎各有差丁亥司空陶敦免鲜卑犯边庚寅遣黎阳营兵出屯中山北界告幽州刺史其令缘边郡增置步兵列屯塞下调五营弩师郡举五人令教习战射壬寅廷尉张皓为司空甲辰诏以疫疠水潦令人半输今年田租伤害什四以上勿收责不满者以实除之十二月辛巳赐王主贵人公卿以下布各有差二年春正月戊申乐安王鸿来朝丁卯常山王章薨二月鲜卑寇辽东元菟甲辰诏禀贷荆豫兖冀四州流冗贫人所在安业之疾病致医药护乌桓校尉耿叶率南单于击鲜卑破之三月旱遣使者录囚徒疏勒国遣使奉献夏六月乙酉追尊谥皇妣李氏为恭愍皇后葬于恭北陵西域长史班勇敦煌太守张朗讨焉耆尉犁危须三国破之&#遣子贡献秋七月甲戌朔日有食之壬午太尉朱宠司徒朱伥罢庚子太常刘光为太尉录尚书事光禄勋许敬为司徒辛丑下邳王成薨三年春正月丙子京师地震汉阳地陷裂甲午诏实核伤害者赐年七岁以上钱人二千一家被害郡县为收敛乙未诏勿收汉阳今年田租口赋夏四月癸卯遣光禄大夫案行汉阳及河内魏郡陈留东郡禀贷贫人六月旱遣使者录囚徒理轻系甲寅济南王显薨秋七月丁酉茂陵园寝灾帝缟素避正殿辛亥使太常王龚持节告祠茂陵九月鲜卑寇渔阳冬十二月己亥太傅桓焉免是岁车骑将军来历罢四年春正月丙寅诏曰朕托王公之上涉道日寡政失厥中阴阳气隔寇盗肆暴庶狱弥繁忧悴永叹疢如疾首诗云君子如祉乱庶遄已三朝之会朔旦立春嘉与海内洗心自新其赦天下从甲寅赦令以来复秩属籍三年正月已来还赎其阎显江京等知识婚姻禁锢一原除之务崇宽和敬顺时令遵典去苛以称朕意丙子帝加元服赐王主贵人公卿以下金帛各有差赐男子爵及流民欲占者人一级为父后三老孝悌力田人二级鳏寡孤独笃癃贫不能自存帛人一匹二月戊戌诏以民入山凿石发泄藏气敕有司检察所当禁绝如建武永平故事夏五月壬辰诏曰海内颇有灾异朝廷修政太官减&#珍玩不御而桂阳太守文砻不惟竭忠宣畅本朝而远献大珠以求幸媚今封以还之五州雨水秋八月庚子遣使实核死亡收敛禀赐丁巳太尉刘光司空张皓免九月复安定北地上郡归旧土癸酉大鸿胪庞参为太尉录尚书事太常王龚为司空冬十一月庚辰司徒许敬免鲜卑寇朔方十二月乙卯宗正刘崎为司徒是岁分会稽为吴郡拘弥国遣使贡献五年春正月疏勒王遣侍子及大宛莎车王皆奉使贡献夏四月京师旱辛巳诏郡国贫人被灾者勿收责今年过更京师及郡国十二蝗冬十月丙辰诏郡国中都官死罪系囚皆减罪一等诣北地上郡安定戍乙亥定远侯班始坐杀其妻阴城公主腰斩同产皆弃市六年春二月庚午河间王开薨三月辛亥复伊吾屯田复置伊吾司马一人秋七月辛巳缮起太学护乌桓校尉耿叶遣兵击鲜卑破之丁酉于阗王遣侍子贡献冬十一月辛亥诏曰连年灾潦冀部尤甚比蠲除实伤赡恤穷匮而百姓犹有弃业流亡不绝疑郡县用心怠惰恩泽不宣易美捐上益下书称安民则惠其令冀部勿收今年田租刍&#十二月日南徼外叶调国掸国遣使贡献壬申客星出牵牛于阗王遣侍子诣阙贡献阳嘉元年春正月乙巳立皇后梁氏赐爵人二级三老孝悌力田三级爵过公乘得移与子若同产同产子民无名数及流民欲占著者人一级鳏寡孤独笃癃贫不能自存者粟人五斛二月海贼曾旌等寇会稽杀句章鄮三县长攻会稽东部都尉诏缘海县各屯兵戍丁巳皇后谒高庙光武庙诏禀甘陵贫人大小口各有差京师旱庚申敕郡国二千石各祷名山岳渎遣大夫谒者诣嵩高首阳山并祠河洛请雨戊辰雩以冀部比年水潦民食不赡诏案行禀贷劝农功赈乏绝甲戌诏曰政失厥和阴阳隔并冬鲜宿雪春无澍雨分祷祈请靡神不禜深恐在所慢违如在之义今遣侍中王辅等持节分诣岱山东海荥阳河洛尽心祈焉三月扬州六郡妖贼章河等寇四十九县杀伤长吏庚寅帝临辟雍飨射大赦天下改元阳嘉诏宗室绝属籍者一切复籍禀冀州尤贫民勿收今年更租口赋夏五月戊寅阜陵王恢薨秋七月史官始作候风地动铜仪丙辰以太学新成试明经下第者补弟子增甲乙科员各十人除郡国耆儒九十人补郎舍人九月诏郡国中都官系囚皆减死一等亡命者赎各有差鲜卑寇辽东冬十一月甲申望都蒲阴狼杀女子九十七人诏赐狼所杀者钱人三千辛卯初令郡国举孝廉限年四十以上诸生通章句文史能笺奏乃得应选其有茂才异行若颜渊子奇不拘年齿十二月丁未东平王敞薨庚戌复置元菟郡屯田六郡闰月丁亥令诸以诏除为郎年四十以上课试如孝廉科者得参廉选岁举一人戊子客星出天苑辛卯诏曰间者以来吏政不勤故灾咎屡臻盗贼多有退省所由皆以选举不实官非其人是以天心未得人情多怨书歌股肱诗刺三事今刺史二千石之选归任三司其简序先后情核高下岁月之次文武之宜务存厥衷庚子恭陵百丈庑灾是岁起西苑修饰宫殿二年春二月甲申诏以吴郡会稽饥荒贷人种粮三月使匈奴中郎将王稠率左骨都侯等击鲜卑破之辛酉除京师耆儒年六十以上四十八人补郎舍人及诸王国郎夏四月复置陇西南部都尉官己亥京师地震五月庚子诏曰朕以不德统奉鸿业无以奉顺乾坤协序阴阳灾眚屡见咎征仍臻地动之异发自京师矜矜祇畏不和所裁群公卿士将何以匡辅不逮奉答戒异异不空设必有所应其各悉心直言厥咎靡有所讳戊午司空王龚免六月辛未太常鲁国孔扶为司空疏勒国献师子封牛丁丑洛阳地陷是月旱秋七月己未太尉庞参免八月己巳大鸿胪沛国施延为太尉鲜卑寇代郡冬十月庚午行礼辟雍奏应锺始复黄锺作乐器随月律三年春二月己丑诏以久旱京师诸狱无轻重皆且勿考竟须得澍雨三月庚戌益州盗贼劫质令长杀列侯夏四月丙寅车师后部司马率后部王加特奴等掩击匈奴大破之获其季母五月戊戌制诏曰昔我大宗丕显之德假于上下俭以恤民政致康乂朕秉事不明政失厥道天地谴怒大变仍见春夏连旱寇贼弥繁元元被害朕甚愍之嘉与海内洗心更始其大赦天下自殊死以下谋反大逆诸犯不当得赦者皆赦除之赐民年八十以上米人一斛肉二十斤酒五斗九十以上加赐帛人二匹絮三斤秋七月庚戌锺羌寇陇西汉阳冬十月护羌校尉马续击破之十一月壬寅司徒刘崎司空孔扶免乙巳大司农南郡黄尚为司徒光禄勋河东王卓为司空丙午武都塞上屯羌及外羌攻破屯官驱略人畜四年春二月丙子初听中官得以养子为后世袭封爵自去冬旱至于是月谒者马贤击锺羌大破之夏四月甲子太尉施延免戊寅执金吾梁商为大将军前太尉庞参为太尉六月己未梁王匡薨秋七月己亥济北王登薨闰月丁亥朔日有食之冬十月乌桓寇云中十一月围度辽将军耿叶于兰池发诸郡兵救之乌桓退走十二月甲寅京师地震永和元年春正月夫余王来朝乙卯诏曰朕秉政不明灾眚屡臻典籍所忌震食为重今日变方远地摇京师咎征不虚必有所应群公百僚其各上封事指陈得失靡有所讳己巳宗祀明堂登云台改元永和大赦天下秋七月偃师蝗冬十月丁亥承福殿火帝避御云台十一月丙子太尉庞参罢十二月象林蛮夷叛乙巳以前司空王龚为太尉二年春正月武陵蛮叛围充县又寇夷道二月广汉属国都尉击破白马羌武陵太守李进击叛蛮破之三月辛亥北海王翼薨乙卯司空王卓薨丁丑光禄勋冯翊郭虔为司空夏四月丙申京师地震五月日南叛蛮攻郡府秋七月九真交址二郡兵反八月庚子荧惑犯南斗江夏盗贼杀邾长冬十月甲申行幸长安所过鳏寡孤独贫不能自存者赐粟人五斛庚子幸未央宫会三辅郡守都尉及官属劳赐作乐十一月丙午祠高庙丁未遂有事十一陵丁卯京师地震十二月乙亥至自长安三年春二月乙亥京师及金城陇西地震二郡山岸崩地陷戊子太白犯荧惑夏四月九江贼蔡伯流寇郡界及广陵杀江都长戊戌遣光禄大夫案行金城陇西赐压死者年七岁以上钱人二千一家皆被害为收敛之除今年田租尤甚者勿收口赋闰月蔡伯流等率众诣徐州刺史应志降己酉京师地震五月吴郡丞羊珍反攻郡府太守王衡破斩之六月辛丑琅邪王遵薨九真太守祝良交址刺史张乔慰诱日南叛蛮降之岭外平秋七月丙戌济北王多薨八月己未司徒黄尚免九月己酉光禄勋长沙刘寿为司徒丙戌令大将军三公各举故刺史二千石及见令长郎谒者四府掾属刚毅武猛有谋谟任将帅者各二人特进卿校尉各一人冬十月烧当羌寇金城护羌校尉马贤击破之羌遂相招而叛十二月戊戌朔日有食之四年春正月庚辰中常侍张逵蘧政杨定等有罪诛连及弘农太守张凤安平相杨皓下狱死三月乙亥京师地震夏四月癸卯护羌校尉马贤讨烧当羌大破之戊午大赦天下赐民爵及粟帛各有差五月戊辰封故济北惠王寿子安为济北王秋八月太原郡旱民庶流冗癸丑遣光禄大夫案行禀贷除更赋冬十月戊午校猎上林苑历函谷关而还十一月丙寅幸广成苑五年春二月戊申京师地震夏四月庚子中山王弘薨南匈奴左部句龙大人吾斯车纽等叛围美稷五月度辽将军马续讨吾斯车纽破之使匈奴中郎将陈龟迫杀南单于己丑晦日有蚀之且冻羌寇三辅杀令长丁丑令死罪以下及亡命赎各有差九月令扶风汉阳筑陇道坞三百所置屯兵辛未太尉王龚罢且冻羌寇武都烧陇关壬午太常桓焉为太尉丁亥徙西河郡居离石上郡居夏阳朔方居五原句龙吾斯等东引乌桓西收羌胡寇上郡立车纽为单于冬十一月辛巳遣使匈奴中郎将张耽击破之车纽降六年春正月丙子征西将军马贤与且冻羌战于射姑山贤军败没安定太守郭璜下狱死诏贷王侯国租一岁闰月巩唐羌寇陇西遂及三辅二月丁巳有星孛于营室三月武都太守赵冲讨巩唐羌破之庚子司空郭虔免丁巳河间王政薨丙午太仆赵戒为司空夏五月庚子齐王无忌薨使匈奴中郎将张耽大破乌桓羌胡于天山巩唐羌寇北地秋七月甲午诏假民有赀者户钱一千八月丙辰大将军梁商薨壬戌河南尹梁冀为大将军九月诸种羌寇武威辛亥晦日有蚀之冬十月癸丑徙安定居扶风北地居冯翊十一月庚子以执金吾张乔行车骑将军事将兵屯三辅汉安元年春正月癸巳宗祀明堂大赦天下改元汉安二月丙辰诏大将军公卿举贤良方正能探赜索隐者各一人秋七月始置承华厩八月南匈奴左部大人句龙吾斯与薁鞬台耆等反叛丁卯遣侍中杜乔光禄大夫周举守光禄大夫郭遵冯羡栾巴张纲周栩刘班等八人分行州郡班宣风化举实臧否九月庚寅广陵盗贼张婴等寇郡县冬十月辛未太尉桓焉司徒刘寿免甲戌行车骑将军张乔罢十一月壬午司隶校尉赵峻为太尉大司农胡广为司徒癸卯诏大将军三公选武猛试用有效验任为将校者各一人是岁广陵贼张婴等诣太守张纲降二年春二月丙辰鄯善国遣使贡献夏四月庚戌护羌校尉赵冲与汉阳太守张贡击烧当羌于参破之六月乙丑荧惑犯镇星丙寅立南匈奴守义王兜楼储为南单于冬十月辛丑令郡国中都官系囚殊死以下出缣赎各有差其不能入赎者遣诣临羌县居作三岁甲辰减百官俸丙午禁沽酒又贷王侯国租一岁闰月赵冲击烧当羌于河阳破之十一月使匈奴中郎将马实遣人刺杀句龙吾斯十二月扬徐盗贼攻烧城寺杀略吏民是岁凉州地百八十震建康元年春正月辛丑诏曰陇西汉阳张掖北地武威武都自去年九月以来地百八十震山谷坼裂坏败城寺杀害民庶赋役重数内外怨旷惟咎叹息其遣光禄大夫案行宣畅恩泽惠此下民勿为烦扰三月庚子沛王广薨领护羌校尉卫琚追讨叛羌破之南郡江夏盗贼寇掠城邑州郡讨平之夏四月使匈奴中郎将马实击南匈奴左部破之于是胡羌乌桓悉诣实降辛巳立皇子炳为皇太子改年建康大赦天下赐人爵各有差秋七月丙午清河王延平薨八月扬徐盗贼范容周生等寇掠城邑遣御史中丞冯赦督州郡兵讨之庚午帝崩于玉堂前殿时年三十遗诏无起寝庙敛以故服珠玉玩好皆不得下论曰古之人君离幽放而反国祚者有矣莫不矫鉴前违审识情伪无忘在外之忧故能中兴其业观夫顺朝之政殆不然乎何其效僻之多与冲帝本纪
按后汉书冲帝本纪孝冲皇帝讳炳顺帝之子也母曰虞贵人建康元年立为皇太子其年八月庚午即皇帝位年二岁尊皇后曰皇太后太后临朝丁丑以太尉赵峻为太傅大司农李固为太尉参录尚书事九月丙午葬孝顺皇帝于宪陵庙曰敬宗是日京师及太原雁门地震三郡水涌土裂庚戌诏三公特进侯卿校尉举贤良方正幽逸修道之士各一人百僚皆上封事己未九江太守丘腾有罪下狱死扬州刺史尹耀九江太守邓显讨贼范容等于历阳军败耀显为贼所殁冬十月日南蛮夷攻烧城邑交址刺史夏方招诱降之壬申常山王仪薨己卯零陵太守刘康坐杀无辜下狱死十一月九江盗贼徐凤马勉等称无上将军攻烧城邑己酉令郡国中都官系囚减死一等徙边谋反大逆不用此令十二月九江贼黄虎等攻合肥是岁群盗发宪陵护羌校尉赵冲追击叛羌于鹯阴河战殁永嘉元年春正月戊戌帝崩于玉堂前殿年三岁清河王蒜征至京师质帝本纪
按后汉书质帝本纪孝质皇帝讳缵肃宗元孙曾祖父千乘贞王伉祖父乐安夷王宠父渤海孝王鸿母陈夫人冲帝不豫大将军梁冀征帝到洛阳都亭及冲帝崩皇太后与冀定策禁中丙辰使冀持节以王青盖车迎帝入南宫丁巳封为建平侯其日即皇帝位年八岁己未葬孝冲皇帝于怀陵广陵贼张婴等复反攻杀堂邑江都长九江贼徐凤等攻杀曲阳东城长甲申谒高庙乙酉谒光武庙二月豫章太守虞续坐赃下狱死乙酉大赦天下赐人爵及粟帛各有差还王侯所削户邑彭城王道薨叛羌诣左冯翊梁&#降三月九江贼马勉称黄帝九江都尉滕抚讨马勉范容周生大破斩之夏四月壬申雩庚辰济北王安薨丹阳贼陆宫等围城烧亭寺丹阳太守江汉击破之五月甲午诏曰朕以不德托母天下布政不明每失厥中自春涉夏大旱炎赫忧心京京祷祈明祀冀蒙润泽前虽得雨而宿麦颇伤比日阴云还复开霁寤寐永叹重怀惨结将二千石令长不崇宽和暴刻之为乎其令中都官系囚界非殊死考未竟者一切任出以须立秋郡国有名山大泽能兴云雨者二千石长吏各洁斋请祷竭诚尽礼又兵役连年死亡流离或支骸不敛或停棺莫收朕甚愍焉昔文王葬枯骨人赖其德今遣使者案行若无家属及贫无资者随宜赐恤以慰孤魂是月下邳人谢安应募击徐凤等斩之丙辰诏曰孝殇皇帝虽不永休祚而即位逾年君臣礼成孝安皇帝承袭统业而前世遂令恭陵在康陵之上先后相逾失其次序非所以奉宗庙之重垂无穷之制昔定公追正顺祀春秋善之其令恭陵次康陵宪陵次恭陵以序亲秩为万世法六月鲜卑寇代郡秋七月庚寅阜陵王代薨庐江盗贼攻寻阳又攻盱台滕抚遣司马王章击破之九月庚戌太傅赵峻薨冬十一月己丑南阳太守韩昭坐赃下狱死丙午中郎将滕抚击广陵贼张婴破之丁未中郎将赵序坐事弃市历阳贼华孟自称黑帝攻杀九江太守杨岑滕抚率诸将击孟等大破斩之本初元年春正月丙申诏曰昔尧命四子以钦天道洪范九畴休咎有象夫瑞以和降异因逆感禁微应大前圣所重顷者州郡轻慢宪防竞逞残暴造设科条陷入无罪或以喜怒驱逐长吏恩阿所私罚枉仇隙至令守关诉讼前后不绝送故迎新人离其害怨气伤和以致灾眚书曰明德慎罚方春东作育微敬始其敕有司罪非殊死且勿案验以崇在宽壬子广陵太守王喜坐讨贼逗遛下狱死二月庚辰诏曰九江广陵二郡数离寇害残夷最甚生者失其资业死者委尸原野昔之为政一物不得其所若己为之况我元元婴此困毒方春戒节赈济乏&#掩骼埋胔之时其调比郡见谷出禀穷弱收葬枯骸务加埋恤以称朕意夏四月庚辰令郡国举明经年五十以上七十以下诣太学自大将军至六百石皆遣子受业岁满课试以高第五人补郎中次五人太子舍人又千石六百石四府掾属三署郎四姓小侯先能通经者各令随家法其高第者上名牒当以次赏进五月庚寅徙乐安王为渤海王海水溢戊申使谒者案行收葬乐安北海人为水所漂没死者又禀给贫羸庚戌太白犯荧惑六月丁巳大赦天下赐民爵及粟帛各有差闰月甲申大将军梁冀潜行鸩弒帝崩于玉堂前殿年九岁丁亥太尉李固免戊子司徒胡广为太尉司空赵戒为司徒与梁冀参录尚书事太仆袁汤为司空赞曰孝顺初立时髦允集匪砥匪革终沦嬖习保阿传土后家世及冲夭未识质弒以聪陵折在运天绪三终

　帝纪部汇考十三
　　后汉四
桓帝本纪
按后汉书桓帝本纪孝桓皇帝讳志肃宗曾孙也祖父河间孝王开父蠡吾侯翼母匽氏翼卒帝袭爵为侯本初元年梁太后征帝到夏门亭将妻以女弟会质帝崩太后遂与兄大将军冀定策禁中闰月庚寅使冀持节以王青盖车迎帝入南宫其日即皇帝位时年十五太后犹临朝政秋七月乙卯葬孝质皇帝于静陵齐王喜薨辛巳谒高庙光武庙丙戌诏曰孝廉廉吏皆当典城牧民禁奸举善兴化之本恒必由之诏书连下分明恳恻而所在玩习遂至怠慢选举乖错害及元元顷虽颇绳正犹未惩改方今淮夷未殄军师屡出百姓疲瘁困于征发庶望群吏惠我劳民蠲涤贪秽以祈休祥其令秩满百石十岁以上有殊才异行乃得参选臧吏子孙不得察举杜绝邪伪请托之原令廉白守道者得信其操各明守所司将观厥后九月戊戌追尊皇祖河间孝王曰孝穆皇夫人赵氏曰孝穆皇后皇考蠡吾侯曰孝崇皇冬十月甲午尊皇母匽氏为孝崇博园贵人建和元年春正月辛亥朔日有食之诏三公九卿校尉各言得失戊午大赦天下赐吏更劳一岁男子爵人二级为父后及三老孝悌力田人三级鳏寡孤独笃癃贫不能自存者粟人五斛贞妇帛人三匹灾害所伤什四以上勿收田租其不满者以实除之二月荆扬二州人多饿死遣四府掾分行赈给沛国言黄龙见谯夏四月庚寅京师地震诏大将军公卿校尉举贤良方正能直言极谏者各一人又命列侯将大夫御史谒者千石六百石博士议郎郎官各上封事指陈得失又诏大将军公卿郡国举至孝笃行之士各一人壬辰诏州郡不得迫胁驱逐长吏长吏臧满三十万而不纠举者刺史二千石以纵避为罪若有擅相假印绶者与杀人同弃市论丙午诏郡国系囚减死罪一等勿笞惟谋反大逆不用此书又诏曰比起陵茔弥历时岁力役既广徒隶尤勤顷雨泽不沾密云复散傥或在兹其令徒作陵者减刑各六月是月立阜陵王代兄勃遒亭侯便为阜陵王郡国六地裂水涌井溢芝草生中黄藏府六月太尉胡广罢大司农杜乔为太尉秋七月勃海王鸿薨立帝弟蠡吾侯悝为勃海王乙未立皇后梁氏九月丁卯京师地震太尉杜乔免冬十月司徒赵戒为太尉司空袁汤为司徒前太尉胡广为司空十一月济阴言有五色大鸟见于巳氏戊午减天下死罪一等戍边清河刘文反杀国相谢皓欲立清河王蒜为天子事觉伏诛蒜坐贬为尉氏侯徙桂阳自杀前太尉李固杜乔皆下狱死陈留盗贼李坚自称皇帝伏诛二年春正月甲子皇帝加元服庚午大赦天下赐河间勃海二王黄金各百斤彭城诸国王各五十斤公主大将军三公特进侯中二千石二千石将大夫郎吏从官四姓及梁邓小侯诸大夫以下帛各有差年八十以上赐米酒肉九十以上加帛二匹绵三斤三月帝从皇太后幸大将军梁冀府白马羌寇广汉属国杀长吏益州刺史率板楯蛮讨破之夏四月封帝弟顾为平原王奉孝崇皇祀尊孝崇皇夫人马氏为孝崇园贵人嘉禾生大司农帑藏五月北宫掖廷中德阳殿及左掖门火车驾移幸南宫六月改清河为甘陵立安平王得子经侯理为甘陵王秋七月京师大水河东言木连理冬十月长平陈景自号黄帝子署置官属南顿管伯亦称真人&#图举兵悉伏诛三年春三月甲申彭城王定薨夏四月丁卯晦日有食之五月乙亥诏曰盖闻天生蒸民不能相理为之立君使司牧之君道得于下则休祥着乎上庶事失其序则咎征见乎象间者日食毁缺阳光晦暗朕祗惧潜思匪遑启处传不云乎日食修德月食修刑昔孝章帝愍前世禁徙故初之元&#蒙恩泽流徙者使还故郡没入者免为庶民先皇德政可不务乎其自永建元年迄于今岁凡诸妖恶支亲从坐及吏民减死徙边者悉归本郡唯没入者不从此令六月庚子诏大将军三公特进侯其与卿校尉举贤良方正能直言极谏之士各一人乙卯震宪陵寝屋秋七月庚申廉县雨肉八月乙丑有星孛于天市京师大水九月己卯地震庚寅地又震诏死罪以下及&#命者赎各有差郡国五山崩冬十月太尉赵戒免司徒袁汤为太尉大司农河内张歆为司徒十一月甲申诏曰朕摄政失中灾眚连仍三光不明阴阳错序监寐寤叹疢如疾首今京师&#舍死者相枕郡县阡陌处处有之甚违周文掩胔之义其有家属而贫无以葬者给直人三千丧主布三匹若无亲属可于官壖地葬之表识姓名为设祠祭又徒在作部疾病致医药死&#厚埋藏民有不能自振及流移者禀谷如科州郡检察务崇恩施以康我民和平元年春正月甲子大赦天下改元和平己亥诏曰曩者遭家不造先帝早世永惟大宗之重深思嗣续之福询谋台辅稽之兆占既建明哲克定统业天人协和万国咸宁元服已加将即委付而四方盗窃颇有未静故假延临政以须安谧幸赖股肱御侮之助残丑消荡民和年稔普天率土遐迩洽同远览复子明辟之义近慕先姑归授之法及今令辰皇帝称制群公卿士虔恭尔位戮力一意勉同断金展也大成则所望矣二月扶风妖贼裴优自称皇帝伏诛甲寅皇太后梁氏崩三月车驾徙幸北宫甲午葬顺烈皇后夏五月庚辰尊博园匽贵人曰孝崇皇后秋七月梓潼山崩冬十一月减天下死罪一等徙边戍元嘉元年春正月京师疾疫使光禄大夫将医药案行癸酉大赦天下改元元嘉二月九江庐江大疫甲午河间王建薨夏四月己丑安平王得薨京师旱任城梁国饥民相食司徒张歆罢光禄勋吴雄为司徒秋七月武陵蛮叛冬十月司空胡广罢十一月辛巳京师地震闰月庚午任城王崇薨太常黄琼为司空二年春正月西域长史王敬为于置国所杀丙辰京师地震夏四月甲寅孝崇皇后匽氏崩庚午常山王豹薨五月辛卯葬孝崇皇后于博陵秋七月庚辰日有食之八月济阴言黄龙见句阳金城言黄龙见允街冬十月乙亥京师地震十一月司空黄琼免十二月特进赵戒为司空右北平太守和旻坐臧下狱死永兴元年春二月张掖言白鹿见三月丁亥幸鸿池夏五月丙申大赦天下改元永兴丁酉济南王广薨无子国除秋七月郡国三十二蝗河水溢百姓饥穷流冗道路至有数十万户冀州尤甚诏所在赈给乏绝安慰居业冬十月太尉袁汤免太常胡广为太尉司徒吴雄罢司空赵戒免以太仆黄琼为司徒光禄勋房植为司空十一月丁丑诏减天下死罪一等徙边戍是岁武陵太守应奉招诱叛蛮降之二年春正月甲午大赦天下二月辛丑初听刺史二千石行三年丧服癸卯京师地震诏公卿校尉举贤良方正能直言极谏者各一人诏曰比者星辰缪越坤灵震动灾异之降必不空发敕己修政庶望有补其舆服制度有逾侈长饰者皆宜损省郡县务存俭约申明旧令如永平故事六月彭城泗水增长逆流诏司隶校尉部刺史曰蝗灾为害水变仍至五谷不登人无宿储其令所伤郡国种芜菁以助人食京师蝗东海胊山崩九月丁卯朔日有食之诏曰朝政失中云汉作旱川灵涌水蝗虫孳蔓残我百谷太阳亏光饥馑荐臻其有不被害郡县当为饥馁者储天下一家趣不糜烂则为国宝其禁郡国不得卖酒祠祀裁足太尉胡广免司徒黄琼为太尉闰月光禄勋尹颂为司徒减天下死罪一等徙边戍蜀郡李伯诈称宗室当立为太初皇帝伏诛冬十一月甲辰校猎上林苑遂至函谷关赐所过道傍年九十以上钱各有差太山琅邪贼公孙举等反叛杀长吏永寿元年春正月戊申大赦天下改元永寿二月司隶冀州饥人相食敕州郡赈给贫弱若王侯吏民有积谷者一切貣得十分之三以助禀贷其百姓吏民者以见钱雇直王侯须新租乃偿夏四月白乌见齐国六月洛水溢坏鸿德苑南阳大水司空房植免太常韩演为司空诏太山琅邪遇贼者勿收租赋复更算三年又诏被水死流失尸骸者令郡县钩求收葬及所唐突压溺物故七岁以上赐钱人二千坏败庐舍&#失谷食尤贫者禀人二斛巴郡益州郡山崩秋七月初置太山琅邪都尉官南匈奴左台且渠伯德等叛寇美稷安定属国都尉张奂讨除之二年春正月初听中官得行三年服二月甲申东海王臻薨三月蜀郡属国夷叛秋七月鲜卑寇云中太山贼公孙举等寇青兖徐三州遣中郎将段颎讨破斩之冬十一月置太官右监丞官十二月京师地震三年春正月己未大赦天下夏四月九真蛮夷叛太守儿式讨之战殁遣九真都尉魏朗击破之复屯据日南闰月庚辰晦日有食之六月初以小黄门为守宫令置冗从右仆射官京师蝗秋七月河东地裂冬十一月司徒尹颂薨长沙蛮叛寇益阳司空韩演为司徒太常北海孙朗为司空延熹元年春三月己酉初置鸿德苑令夏五月己酉大会公卿以下赏赐各有差甲戌晦日有食之京师蝗六月戊寅大赦天下改元延熹丙戌分中山置博陵郡以奉孝崇皇园陵大雩秋七月己巳云阳地裂甲子太尉黄琼免太常胡广为太尉冬十月校猎广成遂幸上林苑十二月鲜卑寇边使匈奴中郎将张奂率南单于击破之二年春二月鲜卑寇雁门己亥阜陵王便薨蜀郡夷寇蚕陵杀县令三月复断刺史二千石行三年丧夏京师雨水六月鲜卑寇辽东秋七月初造显阳苑置丞丙午皇后梁氏崩乙丑葬懿献皇后于懿陵大将军梁冀谋为乱八月丁丑帝御前殿诏司隶校尉张彪将兵围冀第收大将军印绶冀与妻皆自杀卫尉梁淑河南尹梁引屯骑校尉梁骧越骑校尉梁忠长水校尉梁等及中外宗亲数十人皆伏诛太尉胡广坐免司徒韩演司空孙朗下狱壬午立皇后邓氏追废懿陵为贵人冢诏曰梁冀奸暴浊乱王室孝质皇帝聪敏早茂冀心怀忌畏私行杀毒永乐太后亲尊莫二冀又遏绝禁还京师使朕离母子之爱隔顾复之恩祸害深大罪衅日滋赖宗庙之灵及中常侍单超徐璜具瑗左悺唐衡尚书令尹勋等激愤建策内外协同漏刻之间桀逆枭夷斯诚社稷之佑臣下之力宜班庆赏以酬忠勋其封超等五人为县侯勋等七人为亭侯于是旧故恩私多受封爵大司农黄琼为太尉光禄大夫中山祝恬为司徒大鸿胪梁国盛允为司空初置秘书监官冬十月壬申行幸长安乙酉幸未央宫甲午祠高庙十一月庚子遂有事十一陵壬寅中常侍单超为车骑将军十二月己巳至自长安赐长安民粟人十斛园陵人五斛行所过县三斛烧当等八种羌叛寇陇右护羌校尉段颎追击于罗亭破之天竺国来献三年春正月丙申大赦天下丙午车骑将军单超薨闰月烧当羌叛寇张掖护羌校尉段颎追击于积石大破之白马令李云坐直谏下狱死夏四月上郡言甘露降五月甲戌汉中山崩六月辛丑司徒祝恬薨秋七月司空盛允为司徒太常虞放为司空长沙蛮寇郡界九月太山琅邪贼劳丙等复叛寇掠百姓遣御史中丞赵某持节督州郡讨之丁亥诏无事之官权绝奉丰年如故冬十一月日南蛮贼率众诣郡降勒姐羌围允街段颎击破之太山贼叔孙无忌攻杀都尉侯章十二月遣中郎将宗资讨破之武陵蛮寇江陵车骑将军冯绲讨皆降散荆州刺史度尚讨长沙蛮平之四年春正月辛酉南宫嘉德殿火戊子丙署火大疫二月壬辰武库火司徒盛允免大司农种皓为司徒三月省冗从右仆射官太尉黄琼免夏四月太常刘矩为太尉甲寅封河间王开子博为任城王五月辛酉有星孛于心丁卯原陵长寿门火己卯京师雨雹六月京兆扶风及凉州地震庚子岱山及博尤来山并颓裂己酉大赦天下司空虞放免前太尉黄琼为司空犍为属国夷寇钞百姓益州刺史山昱击破之零吾羌与先零诸种并叛寇三辅秋七月京师雩减公卿以下奉貣王侯半租占卖关内侯虎贲羽林缇骑营士五大夫钱各有差九月司空黄琼免大鸿胪刘宠为司空冬十月天竺国来献南阳黄武与襄城惠得昆阳乐季妖言相署皆伏诛先零沈氐羌与诸种羌寇并凉二州十一月中郎将皇甫规击破之十二月夫余王遣使来献五年春正月省大官右监丞壬午南宫丙署火三月沈氐羌寇张掖酒泉壬午济北王次薨夏四月长沙贼起寇桂阳苍梧惊马逸象突入宫殿乙丑恭陵东阙火戊辰虎贲掖门火己巳太学西门自坏五月康陵园寝火长沙零陵贼起攻桂阳苍梧南海交趾遣御史中丞盛修督州郡讨之不克乙亥京师地震诏公卿各上封事甲申中藏府承禄署火秋七月己未南宫承善闼火鸟吾羌寇汉阳陇西金城诸郡兵讨破之八月庚子诏减虎贲羽林住寺不任事者半奉勿与冬衣其公卿以下给冬衣之半艾县贼焚烧长沙郡县寇益阳杀令又零陵蛮亦叛寇长沙己卯罢琅邪都尉官冬十月武陵叛蛮寇江陵南郡太守李肃坐奔北弃市辛丑以太常冯绲为车骑将军讨之假公卿以下奉又换王侯租以助军粮出濯龙中藏钱还之十一月冯绲大破叛蛮于武陵京兆虎牙都尉宗谦坐臧下狱死滇那羌寇武威张掖酒泉太尉刘矩免太常杨秉为太尉六年春二月戊午司徒种皓甍三月戊戌大赦天下卫尉颍川许栩为司徒夏四月辛亥康陵东署火五月鲜卑寇辽东属国秋七月里申平陵园寝火桂阳盗贼李研等寇郡界武陵蛮复叛太守陈奉与战大破降之陇西太守孙羌讨滇那羌破之八月车骑将军冯绲免冬十月丙辰校猎广成遂幸函谷关上林苑十一月司空刘宠免南海贼寇郡界十二月卫尉周景为司空七年春正月庚寅沛王荣薨三月癸亥陨石于鄠夏四月丙寅梁王成薨五月己丑京师雨雹秋七月辛卯赵王干薨野王山上有死龙荆州刺史度尚击零陵桂阳盗贼及蛮夷大破平之冬十月壬寅南巡狩庚申幸章陵祠旧宅遂有事于园庙赐守令以下各有差戊辰幸云梦临汉水还幸新野祠湖阳新野公主鲁哀王寿张敬侯庙护羌校尉段颎击当煎羌破之十二月辛丑车驾还宫八年春正月遣中常侍左悺之苦县祠老子勃海王悝谋反降为瘿陶王丙申晦日有食之诏公卿校尉举贤良方正己酉南宫嘉德署黄龙见千秋万岁殿火太仆左称有&#自杀癸亥皇后邓氏废河南尹邓万世虎贲中郎将邓会下狱死护羌校尉段颎击勒姐羌破之三月辛巳大赦天下夏四月甲寅安陵园寝火丁巳坏郡国诸房祀济阴东郡济北河水清五月壬申罢太山都尉官丙戌太尉杨秉薨丙辰缑氏地裂桂阳胡兰朱盖等复反攻没郡县转寇零陵太守陈球拒之遣中郎将度尚长沙太守抗徐等击兰盖大破斩之苍梧太守张叙为贼所执又桂阳太守任引背敌畏懦皆弃市闰月甲午南宫长秋和欢殿后钩楯掖庭朔平署火六月段颎击当煎羌于湟中大破之秋七月大中大夫陈蕃为太尉八月戊辰初令郡国有田者亩敛税钱九月丁未京师地震冬十月司空周景免太常刘茂为司空辛巳立贵人窦氏为皇后渤海妖贼盖登等称太上皇帝有玉印珪璧铁券相署置皆伏诛十一月壬子德阳殿西阁黄门北寺火延及广义神虎门烧杀人使中常侍管霸之苦县祠老子九年春正月辛亥朔日有食之诏公卿校尉郡国举至孝沛国戴异得黄金印无文字遂与广陵人龙尚等共祭井作符书称太上皇伏诛己酉诏曰比岁不登人多饥穷又有水旱疾疫之困盗贼征发南州尤甚灾异日食谴告累至政乱在予仍获咎征其令大司农绝今岁调度征求及前年所调未毕者勿复收责其灾旱盗贼之郡勿收租余郡悉半入三月癸巳京师有火光转行人相惊噪司隶豫州饥死者什四五至有灭户者遣三府掾赈禀之陈留太守韦毅坐臧自杀夏四月济阴东郡济北平原河水清司徒许栩免五月太常胡广为司徒六月南匈奴及乌桓鲜卑寇缘边九郡秋七月沈氏羌寇武威张掖诏举武猛三公各二人卿校尉各一人太尉陈蕃免庚午祠黄老于濯龙宫遣使匈奴中郎将张奂击南匈奴乌桓鲜卑九月光禄勋周景为太尉南阳太守成&#太原太守刘质并以谮弃市司空刘茂免大秦国王遣使奉献冬十二月洛城傍竹柏枯伤光禄勋汝南宣酆为司空南匈奴乌桓率众诣张奂降司隶校尉李膺等二百余人受诬为党人并坐下狱书名王府永康元年春正月先零羌寇三辅中郎将张奂破平之当煎羌寇武威护羌校尉段颎追击于鸾鸟破之西羌悉平夫余王寇元菟太守公孙域与战破之夏四月先零羌寇三辅五月丙申京师及上党地裂庐江贼起寇郡界壬子晦日有食之诏公卿校尉举贤良方正六月庚申大赦天下悉除党锢改元永康丙寅阜陵王统薨秋八月魏郡言嘉禾生甘露降巴郡言黄龙见六州大水勃海海溢诏州郡溺死者七岁以上钱人二千一家皆被害者悉为收敛其亡失谷食禀人三斛冬十月先零羌寇三辅使匈奴中郎将张奂击破之十一月西河言白兔见十二月壬申复瘿陶王悝为勃海王丁丑帝崩于德阳前殿年三十六戊寅尊皇后曰皇太后太后临朝是岁复博陵河间二郡比酆沛论曰前史称桓帝好音乐善琴笙饰芳林而考濯龙之宫设华盖以祠浮图老子斯将所谓听于神乎及诛梁冀奋威怒天下犹企其休息而五邪嗣虐流衍四方自非忠贤力争屡折奸锋虽愿依斟流彘亦不可得已赞曰桓自宗支越跻天禄政移五幸刑淫三狱倾宫虽积皇身靡续灵帝本纪
按后汉书灵帝本纪孝灵皇帝讳宏肃宗元孙也曾祖河间孝王开祖淑父苌世封解渎亭侯帝袭侯爵母董夫人桓帝崩无子皇太后与父城门校尉窦武定策禁中使守光禄大夫刘倏持节将左右羽林至河间奉迎建宁元年春正月壬午城门校尉窦武为大将军己亥帝到夏门亭使窦武持节以王青盖车迎入殿中庚子即皇帝位年十二改元建宁以前太尉陈蕃为太傅与窦武及司徒胡广参录尚书事使护羌校尉段颎讨先零羌二月辛酉葬孝桓皇帝于宣陵庙曰威宗庚午谒高庙辛未谒世祖庙大赦天下赐民爵及帛各有差段颎大破先零羌于逢义山闰月甲午追尊皇祖为孝元皇夫人夏氏为孝元皇后考为孝仁皇夫人董氏为慎园贵人夏四月戊辰太尉周景薨司空宣酆免长乐卫尉王畅为司空五月丁未朔日有食之诏公卿以下各上封事及郡国守相举有道之士各一人又故刺史二千石清高有遗惠为众所归者皆诣公车大中大夫刘矩为太尉六月京师雨水秋七月破羌将军段颎复破先零羌于泾阳八月司空王畅免宗正刘宠为司空九月丁亥中常侍曹节矫诏诛太傅陈蕃大将军窦武及尚书令尹勋侍中刘瑜屯骑校尉冯述皆夷其族皇太后迁于南宫司徒胡广为太傅录尚书事司空刘宠为司徒大鸿胪许栩为司空冬十月甲辰晦日有食之令天下系囚罪未决入缣赎各有差十一月太尉刘矩免太仆沛国闻人袭为太尉十二月鲜卑及濊貊寇幽并二州二年春正月丁丑大赦天下三月乙巳尊慎园董贵人为孝仁皇后夏四月癸巳大风雨雹诏公卿以下各上封事五月太尉闻人袭罢司空许栩免六月司徒刘宠为太尉太常许训为司徒太仆长沙刘嚣为司空秋七月破羌将军段颎大破先零羌于射虎塞外谷东羌悉平九月江夏蛮叛州郡讨平之丹阳山越贼围太守陈夤夤击破之冬十月丁亥中常侍侯览讽有司奏前司空虞放太仆杜密长乐少府李膺司隶校尉朱瑀颍川太守巴肃沛相荀翌河内太守魏朗山阳太守翟超皆为钩党下狱死者百余人妻子徙边诸附从者锢及五属制诏州郡大举钩党于是天下豪杰及儒学行义者一切结为党人庚子晦日有食之十一月太尉刘宠免太仆郭禧为太尉鲜卑寇并州是岁长乐太仆曹节为车骑将军百余日罢三年春正月河内人妇食夫河南人夫食妇三月丙寅晦日有食之夏四月太尉郭禧罢大中大夫闻人袭为太尉秋七月司空刘嚣罢八月大鸿胪桥元为司空九月执金吾董宠下狱死冬济南贼起攻东平陵郁林乌浒民相率内属四年春正月甲子帝加元服大赦天下赐公卿以下各有差唯党人不赦二月癸卯地震海水溢河水清三月辛酉朔日有食之太尉闻人袭免太仆李咸为太尉诏公卿至六百石各上封事大疫使中谒者巡行致医药司徒许训免司空桥元为司徒夏四月太常来艳为司空五月河东地裂雨雹山水暴出秋七月司空来艳免癸丑立贵人宋氏为皇后司徒桥元免太常宗俱为司空前司空许栩为司徒冬鲜卑寇并州熹平元年春三月壬戌太傅胡广薨夏五月己巳大赦天下改元熹平长乐太仆侯览有罪自杀六月京师雨水癸巳皇太后窦氏崩秋七月甲寅葬桓思皇后宦官讽司隶校尉段颎捕系太学诸生千余人冬十月勃海王悝被诬谋反丁亥悝及妻子皆自杀十一月会稽人许生自称越王寇郡县遣扬州刺史臧旻丹阳太守陈夤讨破之十二月司徒许栩罢大鸿胪袁隗为司徒鲜卑寇并州是岁甘陵王恢薨二年春正月大疫使使者巡行致医药丁丑司空宗俱薨二月壬午大赦天下以光禄勋杨赐为司空三月太尉李咸免夏五月以司隶校尉段颎为太尉沛相师迁坐诬罔国王下狱死六月北海地震东莱北海海水溢秋七月司空杨赐免太常颍川唐珍为司空冬十二月日南侥外国重译贡献太尉段颎罢鲜卑寇幽并二州癸酉朔日有食之三年春正月夫余国遣使贡献二月己巳大赦天下太常陈耽为太尉三月中山王畅薨无子国除夏六月封河间王利子康为济南王奉孝仁皇祀秋洛水溢冬十月癸丑令天下系囚罪未决入缣赎十一月扬州刺史臧旻率丹阳太守陈夤大破许生于会稽斩之任城王博薨十二月鲜卑寇北地北地太守夏育追击破之鲜卑又寇并州司空唐珍罢永乐少府许训为司空四年春三月诏诸儒正五经文字刻石立于太学门外封河间王建孙佗为任城王夏四月郡国七大水五月丁卯大赦天下延陵园灾遣使者持节告祠延陵鲜卑寇幽州六月弘农三辅螟遣守宫令之盐监穿渠为民兴利令郡国遇灾者减田租之半其伤害什四以上勿收责冬十月丁巳令天下系囚罪未决入缣赎拜冲帝母虞美人为宪园贵人质帝母陈夫人为勃海孝王妃改平准为中准使宦官为令列于内署自是诸署悉以阉人为丞令五年夏四月癸亥大赦天下益州郡夷叛太守李颙讨平之复祟高山名为嵩高山大雩使侍御史行诏狱亭部理冤枉原轻系休囚徒五月太尉陈耽罢司空许训为太尉闰月永昌太守曹鸾坐讼党人弃市诏党人门生故吏父兄子弟在位者皆免官禁锢六月壬戌太常南阳刘逸为司空秋七月太尉许训罢光禄勋刘宽为太尉冬十月壬午御殿后槐树自拔倒竖司徒袁隗罢十一月丙戌光禄大夫杨赐为司徒十二月甘陵王定薨试太学生年六十以上百余人除郎中太子舍人至王家郎郡国文学吏是岁鲜卑寇幽州沛国言黄龙见谯六年春正月辛巳大赦天下二月南宫平城门及武库东垣屋自坏夏四月大旱七州蝗鲜卑寇三边市贾民为宣陵孝子者数十人皆除太子舍人秋七月司空刘逸免卫尉陈球为司空八月遣破鲜卑中郎将田晏出云中使匈奴中郎将臧旻与南单于出雁门护乌桓校尉夏育出高柳并伐鲜卑晏等大败冬十月癸丑朔日有食之太尉刘宽免帝临辟雍辛丑京师地震辛亥令天下系囚罪未决入缣赎十一月司空陈球免十二月甲寅太常河南孟为太尉庚辰司徒杨赐免太常陈耽为司空鲜卑寇辽西永安太仆王旻下狱死光和元年春正月合浦交址乌浒蛮叛招引九真日南民攻没郡县太尉孟罢二月辛亥朔日有食之癸丑光禄勋陈国袁滂为司徒己未地震始置鸿都门学生三月辛丑大赦天下改元光和太常常山张颢为太尉夏四月丙辰地震侍中寺雌鸡化为雄司空陈耽免太常来艳为司空五月壬午有白衣人入德阳殿门亡去不获六月丁丑有黑气堕所御温德殿庭中秋七月壬子青虹见御座玉堂后殿庭中八月有星孛于天市九月太尉张颢罢太常陈球为太尉司空来艳薨冬十月屯骑校尉袁逢为司空皇后宋氏废后父执金吾酆下狱死丙子晦日有食之十一月太尉陈球免十二月丁巳光禄大夫桥元为太尉是岁鲜卑寇酒泉京师马生人初开西邸卖官自关内侯虎贲羽林入钱各有差私令左右卖公卿公千万卿五百万二年春大疫使常侍中谒者巡行致医药三月司徒袁滂免大鸿胪刘合为司徒乙丑太尉桥元罢大中大夫段颎为太尉京兆地震司空袁逢罢太常张济为司空夏四月甲戌朔日有食之辛巳中常侍王甫及太尉段颎并下狱死丁酉大赦天下诸党人禁锢小功以下皆除之东平王端薨五月卫尉刘宽为太尉秋七月使匈奴中郎将张修有罪下狱死冬十月甲申司徒刘合永乐少府陈球卫尉阳球步兵校尉刘纳谋诛宦官事泄皆下狱死巴陵板楯蛮叛遣御史中丞萧瑗督益州刺史讨之不克十二月光禄勋杨赐为司徒鲜卑寇幽并二州是岁河间王利薨洛阳女子生儿两头四臂三年春正月癸酉大赦天下二月公府驻驾庑自坏三月梁王元薨夏四月江道蛮叛六月诏公卿举能通尚书毛诗左氏&#梁春秋各一人悉除议郎秋表是地震涌水出八月令系囚罪未决入缣赎各有差冬闰月有星孛于狼弧鲜卑寇幽并二州十二月己巳立贵人何氏为皇后是岁作罼圭灵昆苑四年春正月初置騄骥厩丞领受郡国调马豪右辜榷马一匹至二百万二月郡国上芝英草夏四月庚子大赦天下交趾刺史朱&#讨交趾合浦乌浒蛮破之六月庚辰雨雹秋七月河南言凤凰见新城群鸟随之赐新城令及三老力田帛各有差九月庚寅朔日有食之太尉刘宽免卫尉许为太尉闰月辛酉北宫东掖庭永巷署灾司徒杨赐罢冬十月太常陈耽为司徒鲜卑寇幽并二州是岁帝作列肆于后宫使诸采女贩卖更相盗窃争斗帝着商估服饮宴为乐又于西园弄狗着进贤冠带绶又驾四驴帝躬自操辔驰驱周旋京师转相放效五年春正月辛未大赦天下二月大疫三月司徒陈耽免夏四月旱太常袁隗为司徒五月庚申永乐宫署灾秋七月有星孛于太微巴郡板楯蛮诣太守曹谦降癸酉令系囚罪未决入缣赎八月起四百尺观于阿亭道冬十月太尉许罢太常杨赐为太尉校猎上林苑历函谷关遂巡狩于广成苑十二月还幸太学六年春正月日南侥外国重译贡献二月复长陵县比丰沛三月辛未大赦天下夏大旱秋金城河水溢五原山岸崩始置圃囿署以宦者为令冬东海东莱琅邪井中冰厚尺余大有年中平元年春二月巨鹿人张角自称黄天其部师有三十六万皆着黄巾同日反叛安平甘陵人各执其王以应之三月戊申以河南尹何进为大将军将兵屯都亭置八关都尉官壬子大赦天下党人还诸徙者唯张角不赦诏公卿出马弩举列将子孙及吏民有明战阵之略者诣公车遣北中郎将卢植讨张角左中郎将皇甫嵩右中郎将朱&#讨颍川黄巾庚子南阳黄巾张曼成攻杀郡守褚贡夏四月太尉杨赐免太仆弘农邓盛为太尉司空张济罢大司农张温为司空朱&#为黄巾波才所败侍中向栩张钧坐言宦者下狱死汝南黄巾败太守赵谦于邵陵广阳黄巾杀幽州刺史郭勋及太守刘卫五月皇甫嵩朱&#复与波才等战于长社大破之六月南阳太守秦颉击张曼成斩之交趾屯兵执刺史及合浦太守来达自称柱天将军遣交趾刺史贾琮讨平之皇甫嵩朱&#大破汝南黄巾于西华诏嵩讨东郡朱&#讨南阳卢植破黄巾围张角于广宗宦官诬植抵罪遣中郎将董卓攻张角不克洛阳女子生儿两头共身秋七月巴郡妖巫张修反寇郡县河南尹徐灌下狱死八月皇甫嵩与黄巾战于仓亭获其帅乙巳诏皇甫嵩北讨张角九月安平王续有罪诛国除冬十月皇甫嵩与黄巾贼战于广宗获张角弟梁角先死乃戮其尸以皇甫嵩为左车骑将军十一月皇甫嵩又破黄巾于下曲阳斩张角弟宝湟中义从胡北宫伯玉与先零羌叛以金城人边章韩遂为军帅攻杀护羌校尉伶征金城太守陈懿癸巳朱&#拔宛城斩黄巾别帅孙夏诏减大官珍羞御食一肉厩马非郊祭之用悉出给军十二月己巳大赦天下改元中平是岁下邳王意薨无子国除郡国生异草备龙蛇鸟兽之形二年春正月大疫琅邪王据薨二月己酉南宫大灾火半月乃灭己亥广阳门外屋自坏税天下田亩十钱黑山贼张牛角等十余辈并起所在寇钞司徒袁隗免三月廷尉崔烈为司徒北宫伯玉等寇三辅遣左车骑将军皇甫嵩讨之不&#夏四月庚戌大风雨雹五月太尉邓盛罢太仆河南张延为太尉秋七月三辅螟左车骑将军皇甫嵩免八月以司空张温为车骑将军讨北宫伯玉九月特进杨赐为司空冬十月庚寅司空杨赐薨光禄大夫许相为司空前司徒陈耽谏议大夫刘陶坐直言下狱死十一月张温破北宫伯玉于美阳因遣荡寇将军周慎追击之围榆中又遣中郎将董卓讨先零羌慎卓并不克鲜卑寇幽并二州是岁造万金堂于西园洛阳民生儿两头四臂三年春二月江夏兵赵慈反杀南阳太守秦颉庚戌大赦天下太尉张延罢车骑将军张温为太尉中常侍赵忠为车骑将军复修玉堂殿铸铜人四黄锺四及天禄虾蟆又铸四出文钱五月壬辰晦日有食之六月荆州刺史王敏讨赵慈斩之车骑将军赵忠罢秋八月怀陵上有雀万数悲鸣因斗相杀冬十月武陵蛮叛寇郡界郡兵讨破之前太尉张延为宦人所谮下狱死十二月鲜卑寇幽并二州四年春正月己卯大赦天下二月荥阳贼杀中牟令己亥南宫内殿罘罳自坏三月河南尹何苖讨荥阳贼破之拜苖为车骑将军夏四月凉州刺史耿鄙讨金城贼韩遂鄙兵大败遂寇汉阳汉阳太守傅燮战殁扶风人马腾汉阳人王国并叛寇三辅太尉张温免司徒崔烈为太尉五月司空许相为司徒光禄勋沛国丁宫为司空六月洛阳民生男两头共身渔阳人张纯与同郡张举举兵叛攻杀右北平太守刘政辽东太守杨终护乌桓校尉公綦稠等举兵自称天子寇幽冀二州秋九月丁酉令天下系囚罪未决入缣赎冬十月零陵人观鹄自称平天将军寇桂阳长沙太守孙坚击斩之十一月太尉崔烈罢大司农曹嵩为太尉十二月休屠各种叛是岁卖关内侯假金印紫绶传世入钱五百万五年春正月休屠各种寇西河杀郡守邢纪丁酉大赦天下二月有星孛于紫宫黄巾余贼郭大等起于西河白波谷寇太原河东三月休屠各种攻杀并州刺史张懿遂与南匈奴左部相合杀其单于夏四月汝南葛陂黄巾攻没郡县太尉曹嵩罢五月永乐少府樊陵为太尉六月丙寅大风太尉樊陵罢益州黄巾马相攻杀刺史郗俭自称天子又寇巴郡杀郡守赵部益州从事贾龙击相斩之郡国七大水秋七月射声校尉马日磾为太尉八月初置西园八校尉司徒许相罢司空丁宫为司徒光禄勋南阳刘弘为司空卫尉董重为骠骑将军九月南单于叛与白波贼寇河东遣中郎将孟益率骑都尉公孙瓒讨渔阳贼张纯等冬十月壬午御殿后槐树自拔倒竖青徐黄巾复起寇郡县甲子帝自称无上将军耀兵于平乐观十一月凉州贼王国围陈仓右将军皇甫嵩救之遣下军校尉鲍鸿讨葛陂黄巾巴郡板楯蛮叛遣上军别部司马赵瑾讨平之公孙瓒与张纯战于石门大破之是岁改刺史新置牧六年春二月左将军皇甫嵩大破王国于陈仓三月幽州牧刘虞购斩渔阳贼张纯下军校尉鲍鸿下狱死夏四月丙午朔日有食之太尉马日磾免幽州牧刘虞为太尉丙辰帝崩于南宫嘉德殿年三十四戊午皇子辩即皇帝位年十七尊皇后曰皇太后太后临朝大赦天下改元为光熹封皇弟协为渤海王后将军袁隗为太傅与大将军何进参录尚书事上军校尉蹇硕下狱死五月辛巳骠骑将军董重下狱死六月辛亥孝仁皇后董氏崩辛酉葬孝灵皇帝于文陵雨水秋七月甘陵王忠薨庚寅孝仁皇后归葬河间慎陵徙渤海王协为陈留王司徒丁宫罢八月戊辰中常侍张让段珪等杀大将军何进于是虎贲中郎将袁术烧东西宫攻诸宦者庚午张让段珪等少帝及陈留王幸北宫德阳殿何进部曲将吴匡与车骑将军何苗战于朱雀阙下苗败斩之辛未司隶校尉袁绍勒兵收伪司隶校尉樊陵河南尹许相及诸阉人无少长皆斩之让珪等复劫少帝陈留王走小平津尚书卢植追让珪等斩数人其余投河而死帝与陈留王协夜步逐荧光行数里得民家露车共乘之辛未还宫大赦天下改光熹为昭宁并州牧董卓杀执金吾丁原司空刘弘免董卓自为司空九月甲戌董卓废帝为弘农王自六月雨至于是月论曰秦本纪说赵高谲二世指鹿为马而赵忠张让亦绐灵帝不得登高临观故知亡敝者同其致矣然则灵帝之为灵也优哉赞曰灵帝负乘委体宦孽征亡备兆小雅尽缺麋鹿霜露遂栖宫卫

　帝纪部汇考十四
　　后汉五
献帝本纪
按后汉书献帝本纪孝献皇帝讳协灵帝中子也母王美人为何皇后所害中平六年四月少帝即位封帝为渤海王徙封陈留王九月甲戌即皇帝位年九岁迁皇太后于永安宫大赦天下改昭宁为永汉丙子董卓杀皇太后何氏初令侍中给事黄门侍郎员各六人赐公卿以下至黄门侍郎家一人为郎以补宦官所领诸署侍于殿上乙酉以太尉刘虞为大司马董卓自为太尉加鈇钺虎贲丙戌太中大夫杨彪为司空甲午豫州牧黄琬为司徒遣使吊祠故太傅陈蕃大将军窦武等冬十月乙巳葬灵思皇后白波贼寇河东董卓遣其将牛辅击之十一月癸酉董卓为相国十二月戊戌司徒黄琬为太尉司空杨彪为司徒光禄勋荀爽为司空省扶风都尉置汉安都护诏除光熹昭宁永汉三号还复中平六年初平元年春正月山东州郡起兵以讨董卓辛亥大赦天下癸酉董卓杀弘农王白波贼寇东郡二月乙亥太尉黄琬司徒杨彪免庚辰董卓杀城门校尉伍琼督军校尉周珌以光禄勋赵谦为太尉太仆王允为司徒丁亥迁都长安董卓驱徙京师百姓悉西入关自留屯毕圭苑壬辰白虹贯日三月乙巳车驾入长安幸未央宫己酉董卓焚洛阳宫庙及人家戊午董卓杀太傅袁隗太仆袁基夷其族夏五月司空荀爽薨六月辛丑光禄大夫种拂为司空大鸿胪韩融少府阴修执金吾胡母班将作大匠吴修越骑校尉王安集关东后将军袁术河内太守王匡各执而杀之唯韩融获免董卓坏五铢钱更铸小钱冬十一月庚戌镇星荧惑太白合于尾是岁有司奏和安顺桓四帝无功德不宜称宗又恭怀敬隐恭愍三皇后&#非正嫡不合称后皆请除尊号制曰可孙坚杀荆州刺史王睿又杀南阳太守张咨二年春正月辛丑大赦天下二月丁丑董卓自为太师袁术遣将孙坚与董卓将胡轸战于阳人轸军大败董卓遂发掘洛阳诸帝陵夏四月董卓入长安六月丙戌地震秋七月司空种拂免光禄大夫济南淳于嘉为司空太尉赵谦罢太常马日磾为太尉九月蚩尤旗见于角亢冬十月壬戌董卓杀卫尉张温十一月青州黄巾寇泰山泰山太守应劭击破之黄巾转寇渤海公孙瓒与战于东光复大破之是岁长沙有人死经月复活三年春正月丁丑大赦天下袁术遣将孙坚攻刘表于襄阳坚战殁袁绍及公孙瓒战于界桥瓒军大败夏四月辛巳诛董卓夷三族司徒王允录尚书事总朝政遣使者张种抚慰山东青州黄巾击杀兖州刺史刘岱于东平东郡太守曹操大破黄巾于寿张降之五月丁酉大赦天下丁未征西将军皇甫嵩为车骑将军董卓部曲将李傕郭泛樊稠张济等反攻京师六月戊午陷长安城太常种拂太仆鲁旭大鸿胪周奂城门校尉崔烈越骑校尉王颀并战殁吏民死者万余人李傕等并自为将军己未大赦天下李傕杀司隶校尉黄琬甲子杀司徒王允皆灭其族丙子前将军赵谦为司徒秋七月庚子太尉马日磾为太傅录尚书事八月遣日磾及太仆赵岐持节慰抚天下车骑将军皇甫嵩为太尉司徒赵谦罢九月李傕自为车骑将军郭汜后将军樊稠右将军张济镇东将军济出屯弘农甲申司空淳于嘉为司徒光禄大夫杨彪为司空&#录尚书事冬十二月太尉皇甫嵩免光禄大夫周忠为太尉参录尚书事四年春正月甲寅朔日有食之丁卯大赦天下三月袁术杀扬州刺史陈温据淮南长安宣平城门外屋自坏夏五月癸酉无云而雷六月扶风大雨雹华山崩裂太尉周忠免太仆朱&#为太尉录尚书事下邳贼阙宣自称天子雨水遣侍御史裴茂讯诏狱原轻系六月辛丑天狗西北行九月甲午试儒生四十余人上第赐位郎中次太子舍人下第者罢之诏曰孔子叹学之不讲不讲则所识日忘今耆儒年逾六十去离本土营求粮资不得专业结童入学白首空归长委农野永绝荣望朕甚愍焉其依科罢者听为太子舍人冬十月太学行礼车驾幸永福城门临观其仪赐博士以下各有差辛丑京师地震有星孛于天市司空杨彪免太常赵温为司空公孙瓒杀大司马刘虞十二月辛丑地震司空赵温免乙巳卫尉张喜为司空是岁琅邪王容薨兴平元年春正月辛酉大赦天下改元兴平甲子帝加元服二月壬午追尊谥皇妣王氏为灵怀皇后甲申改葬于文昭陵丁亥帝耕于籍田三月韩遂马腾与郭汜樊稠战于长平观遂腾败绩左中郎将刘范前益州刺史种劭战殁夏六月丙子分凉州河西四部为廱州丁丑地震戊寅又震乙巳晦日有食之帝避正殿寝兵不听事五日大蝗秋七月壬子太尉朱&#免戊午太常杨彪为太尉录尚书事三辅大旱自四月至于是月帝避正殿请雨遣使者洗囚徒原轻系是时谷一斛五十万豆麦一斛二十万人相食啖白骨委积帝使侍御史侯汶出太仓米豆为饥人作糜粥经日而死者无数帝疑赋恤有虚乃亲于御座前量试作糜乃知非实使侍中刘艾出让有司于是尚书令以下皆诣省阁谢奏收侯汶考实诏曰未忍致汶于理可杖五十自是之后多得全济八月冯翊羌叛寇属县郭汜樊稠击破之九月桑复生椹人得以食司徒淳于嘉罢冬十月长安市门自坏以卫尉赵温为司徒录尚书事十二月分安定扶风为新平郡是岁扬州刺史刘繇与袁术将孙策战于曲阿繇军败绩孙策遂据江东太傅马日磾薨于寿春二年春正月癸丑大赦天下二月乙亥李傕杀樊稠而与郭汜相攻三月丙寅李傕胁帝幸其营焚宫室夏四月甲午立贵人伏氏为皇后丁酉郭汜攻李傕矢及御前是日李傕移帝幸北坞大旱五月壬午李傕自为大司马六月庚午张济自陕来和傕汜秋七月甲子车驾东归郭汜自为车骑将军杨定为后将军杨奉为兴义将军董承为安集将军并侍送乘舆张济为骠骑将军还屯陜八月甲辰幸新丰冬十月戊戌郭汜使其将伍习夜烧所幸学舍逼胁乘舆杨定杨奉与郭汜战破之壬寅幸华阴露次道南是夜有赤气贯紫宫张济复反与李傕郭汜合十一月庚午李傕郭汜等追乘舆战于东涧王师败绩杀光禄勋邓泉卫尉士孙瑞廷尉宣播大长秋苗祀步兵校尉魏桀侍中朱展射声校尉沮&#壬申幸曹阳露次田中杨奉董承引白波帅胡才李乐韩暹及匈奴左贤王去卑率师奉迎与李傕等战破之十二月庚辰车驾乃进李傕等复来追战王师大败杀略宫人少府田芬大司农张义等皆战殁进幸陕夜度河乙亥幸安邑是岁袁绍遣将曲义与公孙瓒战于鲍丘瓒军大败建安元年春正月癸酉郊祀上帝于安邑大赦天下改元建安二月韩暹攻卫将军董承夏六月乙未幸闻喜秋七月甲子车驾至洛阳幸故中常侍赵忠宅丁丑郊祀上帝大赦天下己卯谒太庙八月辛丑幸南宫杨安殿癸卯安国将军张杨为大司马韩暹为大将军杨奉为车骑将军是时宫室烧尽百官披荆棘依墙壁间州郡各拥强兵而委输不至群僚饥乏尚书郎以下自出采或饥死墙壁间或为兵士所杀辛亥镇东将军曹操自领司隶校尉录尚书事曹操杀侍中台崇尚书冯硕等封卫将军董承为辅国将军伏完等十三人为列侯赠沮&#为弘农太守庚申迁都许己巳幸曹操营九月太尉杨彪司空张喜罢冬十一月丙戌曹操自为司空行车骑将军事百官总己以听二年春袁术自称天子三月袁绍自为大将军夏五月蝗秋九月汉水溢是岁饥江淮间民相食袁术杀陈王宠孙策遣使奉贡三年夏四月遣谒者裴茂率中郎将段煨讨李傕夷三族吕布叛冬十一月盗杀大司马张杨十二月癸酉曹操击吕布于徐州斩之四年春三月袁绍攻公孙瓒于易京获之卫将军董承为车骑将军夏六月袁术死是岁初置尚书左右仆射武陵女子死十四日复活五年春正月车骑将军董承偏将军王服越骑校尉种辑受密诏诛曹操事泄壬午曹操杀董承等夷三族秋七月立皇子冯为南阳王壬午南阳王薨九月庚午朔日有食之诏三公举至孝二人九卿校尉郡国守相各一人皆上封事靡有所讳曹操与袁绍战于官渡绍败走冬十月辛亥有星孛于大梁东海王祗薨是岁孙策死弟权袭其余业六年春三月丁卯朔日有食之
七年夏五月庚戌袁绍薨于置国献驯象是岁越嶲男子化为女子八年冬十月己巳公卿初迎冬于北郊总章始复备八佾舞初置司直官督中都官九年秋八月戊寅曹操大破袁尚平冀州自领冀州牧冬十月有星孛于东井十二月赐三公已下金帛各有差自是三年一赐以为常制十年春正月曹操破袁谭于青州斩之夏四月黑山贼张燕率众降秋九月赐百官尤贫者金帛各有差十一年春正月有星孛于北斗三月曹操破高干于并州获之秋七月武威太守张猛杀雍州刺史邯郸商是岁立故琅邪王容子熙为琅邪王齐北海阜陵下邳常山甘陵济阴平原八国皆除十二年秋八月曹操大破乌桓于柳城斩蹋顿冬十月辛卯有星孛于鹑尾己巳黄巾贼杀济南王赟十一月辽东太守公孙康杀袁尚袁熙十三年春正月司徒赵温免夏六月罢三公官置丞相御史大夫癸巳曹操自为丞相秋七月曹操南征刘表八月丁未光禄勋郗为御史大夫壬子曹操杀大中大夫孔融夷其族是月刘表卒少子琮立琮以荆州降操冬十月癸未朔日有食之曹操以舟师伐孙权权将周瑜败之于乌林赤壁十四年冬十月荆州地震
十五年春二月乙巳朔日有食之
十六年秋九月庚戌曹操与韩遂马超战于渭南遂等大败关西平是岁赵王赦薨十七年夏五月癸未诛卫尉马腾夷三族六月庚寅晦日有食之秋七月洧水颍水溢螟八月马超破凉州杀刺史韦康九月庚戌立皇子熙为济阴王懿为山阳王邈为济北王敦为东海王冬十二月星孛于五诸侯十八年春正月庚寅复禹贡九州夏五月丙申曹操自立为魏公加九锡大雨水徙赵王珪为博陵王是岁岁星镇星荧惑俱入太微彭城王和薨十九年夏四月旱五月雨水刘备破刘璋据益州冬十月曹操遣将夏侯渊讨朱建于枹罕获之十一月丁卯曹操杀皇后伏氏灭其族及二皇子二十年春正月甲子立贵人曹氏为皇后赐天下男子爵人一级孝弟力田二级赐诸王侯公卿以下谷各有差秋七月曹操破汉中张鲁降二十一年夏四月甲午曹操自进魏王五月己亥朔日有食之秋七月匈奴南单于来朝是岁曹操杀琅邪王熙国除二十二年夏六月丞相军师华歆为御史大夫冬有星孛于东北是岁大疫二十三年春正月甲子少府耿纪丞相司直韦晃起兵诛曹操不克夷三族三月有星孛于东方二十四年春二月壬子晦日有食之夏五月刘备取汉中秋七月庚子刘备自称汉中王八月汉水溢冬十一月孙权取荆州二十五年春正月庚子魏王曹操薨子丕袭位二月丁未朔日有食之三月改元建康冬十月乙卯皇帝逊位魏王丕称天子奉帝为山阳公邑一万户位在诸侯王上奏事不称臣受诏不拜以天子车服郊祀天地宗庙祖腊皆如汉制都山阳之浊鹿城四皇子封王者皆降为列侯明年刘备称帝于蜀孙权亦自王于吴于是天下遂三分矣魏青龙二年三月庚寅山阳公薨自逊位至薨十有四年年五十四谥孝献皇帝八月壬申以汉天子礼仪葬于禅陵置园邑令丞太子早卒孙康立五十一年晋太康六年薨子瑾立四年太康十年薨子秋立二十年永嘉中为寇贼所杀国除论曰传称鼎之为器虽小而重故神之所宝不可夺移至今负而趋者此亦穷运之归乎天厌汉德久矣山阳其何诛焉赞曰献生不辰身播国屯终我四百永作虞宾昭烈帝本纪按蜀志先主传先主姓刘讳备字元德涿郡涿县人汉景帝子中山靖王胜之后也胜子贞元狩六年封涿县陆城亭侯坐酎金失侯因家焉
注
典略曰备本临邑侯枝属也
先主祖雄父弘世仕州郡雄举孝廉官至东郡范令先主少孤与母贩履织席为业舍东南角篱上有桑树生高五丈余遥望见童童如小车盖往来者皆怪此树非凡或谓当出贵人　汉晋春秋曰涿人李定云此家必出贵人
先主少时与宗中诸小儿于树下戏言吾必当乘此羽葆盖车叔父子敬谓曰汝勿妄语灭吾门也年十五母使行学与同宗刘德然辽西公孙瓒俱事故九江太守同郡卢植德然父元起常资给先主与德然等元起妻曰各自一家何能常尔邪起曰吾宗中有此儿非常人也而瓒深与先主相友瓒年长先主以兄事之先主不甚乐读书喜狗马音乐美衣服身长七尺五寸垂手下膝顾自见其耳少语言善下人喜怒不形于色好交结豪侠年少争附之中山大商张世平苏双等赀累千金贩马周旋于涿郡见而异之乃多与之金财先主由是得用合徒众灵帝末黄巾起州郡各举义兵先主率其属从校尉邹靖讨黄巾贼有功除安喜尉　典略曰平原刘子平知备有武勇时张纯反叛青　州被诏遣从事将兵讨纯过平原子平荐备于从　事遂与相随遇贼于野备中创阳死贼去后故人　以车载之得免后以军功为中山安喜尉督邮以公事到县先主求谒不通直入缚督邮杖二百解绶系其颈着马弃官&#命　典略曰其后州郡被诏书其有军功为长吏者当　沙汰之备疑在遣中督邮至县当遣备备素知之　闻督邮在传舍备欲求见督邮督邮称疾不肯见　备备恨之因还治将吏卒更诣传舍突入门言我　被府君密教收督邮遂就&#缚之将出到界自解　其绶以系督邮颈缚之着树鞭杖百余下欲杀之　督邮求哀乃释去之顷之大将军何进遣都尉毋丘毅诣丹阳募兵先主与俱行至下邳遇贼力战有功除为下密丞复去官后为高唐尉迁为令　英雄记云灵帝末年备尝在京师复与曹公俱还　沛国募召合众会灵帝崩天下大乱备亦起军从　讨董卓为贼所破往奔中郎将公孙瓒瓒表为别部司马使为青州刺史田楷以拒冀州牧袁绍数有战功试守平原令后领平原相郡民刘平素轻先主耻为之下使客剌之客不忍刺语之而去其得人心如此　魏书曰刘平结客刺备备不知而待客甚厚客以　状语之而去是时人民饥馑屯聚钞暴备外御寇　难内丰财施士之下者必与同席而坐同簋而食　无所简择众多归焉袁绍攻公孙瓒先主与田楷东屯齐曹公征徐州徐州牧陶谦遣使告急于田楷楷与先主俱救之时先主自有兵千余人及幽州乌丸杂胡骑又略得饥民数十人既到谦以丹阳兵四千益先主先主遂去楷归谦谦表先主为豫州刺史屯小沛谦病笃谓别驾糜竺曰非刘备不能安此州也谦死竺率州人迎先主先主不敢当下邳陈登谓先主曰今汉室陵迟海内倾覆立功立事在于今日彼州殷&#户口百万欲屈使君抚临州事先主曰袁公路近在寿春此君四世五公海内所归君可以州与之登曰公路骄豪非治乱之主今欲为使君合步骑十万上可以匡主济民成五霸之业下可以割地守境书功于竹帛若使君不见听许登亦未敢听使君也北海相孔融谓先主曰袁公路岂忧国忘家者邪冢中枯骨何足介意今日之事百姓与能天与不取悔不可追先主遂领徐州　献帝春秋曰陈登等遣使诣袁绍曰天方灾殄祸　臻鄙州州将殂殒生民无主恐惧奸雄一旦承隙　以贻盟主日昃之忧辄共奉故平原相刘备府君　以为宗主永使百姓知有依归方今寇难纵横不　遑释甲谨遣下吏奔告于执事绍答曰刘元德弘　雅有信义今徐州乐戴之诚副所望也袁术来攻先主先主拒之于盱眙淮阴曹公表先主为镇东将军封宜城亭侯是岁建安元年也先主与术相持经月吕布乘虚袭下邳下邳守将曹豹反间迎布布掳先主妻子先主转军海西　英雄记曰备留张飞守下邳引兵与袁术战于淮　阴石亭更有胜负陶谦故将曹豹在下邳张飞欲　杀之豹众坚营自守使人招吕布布取下邳张飞　败走备闻之引兵还北至下邳兵溃收散卒东取　广陵与袁术战又败杨奉韩暹寇徐扬间先主邀击尽斩之先主求和于吕布布还其妻子先主遣关羽守下邳先主还小沛　英雄记曰备军在广陵饥饿困败吏士大小自相　啖食穷饿侵逼欲还小沛遂使吏请降布布令备　还州并势击术具车马童仆发遣备妻子部曲家　属于泗水上祖道相乐　魏书曰诸将谓布曰备　数反复难养宜早图之布不听以状语备备心不　安而求自托使人说布求屯小沛布乃遣之复合兵得万余人吕布恶之自出兵攻先主先主败走归曹公曹公厚遇之以为豫州牧将至沛收散卒给其军粮益与兵使东击布布遣高顺攻之曹公遣夏侯惇往不能救为顺所败复掳先主妻子送布曹公自出东征　英雄记曰建安三年春布使人赍金欲诣河内买　马为备兵所钞布由是遣中郎将高顺北地太守　张辽等攻备九月遂破沛城备单身走获其妻息　十月曹公自征布备于梁国界中与曹公相遇遂　随公俱东征助先主围布于下邳生禽布先主复得妻子从曹公还许表先主为左将军礼之愈重出则同舆坐则同席袁术欲经徐州北就袁绍曹公遣先主督朱灵路招要击术未至术病死先主未出时献帝舅车骑将军董承　臣松之案董承汉灵帝母董太后之侄于献帝为　丈人盖古无丈人之名故谓之舅也辞受帝衣带中密诏当诛曹公先主未发是时曹公从容谓先主曰今天下英雄惟使君与操耳本初之徒不足数也先主方食失匕箸　华阳国志云于时正当雷震备因谓操曰圣人云　迅雷风烈必变良有以也一震之威乃可至于此　也遂与承及长水校尉种辑将军吴子兰王子服等同谋会见使未发事觉承等皆伏诛　献帝起居注曰承等与备谋未发而备出承谓服　曰郭多有数百兵坏李傕数万人但足下与吾同　不耳昔吕不韦之门须子楚而后高今吾与子犹　是也服曰惶惧不敢当且兵又少承曰举事讫得　曹公成兵顾不足邪服曰今京师岂有所任乎承　曰长水校尉种辑议郎吴硕是吾腹心办事者遂　定计先主据下邳灵等还先主乃杀徐州刺史车胄留关羽守下邳而身还小沛　胡冲吴历曰曹公数遣亲近密觇诸将有宾客酒　食者辄因事害之备时闭门将人种芜菁曹公使　人窥门既去备谓张飞关羽曰吾岂种菜者乎曹　公必有疑意不可复留其夜开后棚与飞等轻骑　俱去所得赐遗衣服悉封留之乃往小沛收合兵　众　臣松之案魏武帝遣先主统诸将要击袁术　郭嘉等并谏魏武不从其事显然非因种菜遁逃　而去如胡冲所云何乖僻之甚乎东海昌霸反郡县多叛曹公为先主众数万人遣孙干与袁绍连和曹公遣刘岱王忠击之不克五年曹公东征先主先主败绩　魏书曰是时公方有急于官渡乃分留诸将屯官　渡自勒精兵征备备初谓公与大敌连不得东而　候骑卒至言曹公自来备大惊然犹未信自将数　十骑出望公军见麾旌便弃众而走曹公尽收其众掳先主妻子并禽关羽以归先主走青州青州刺史袁谭先主故茂才也将步骑迎先主先主随谭到平原谭驰使白绍绍遣将道路奉迎身去邺二百里与先主相见　魏书曰备归绍绍父子倾心敬重
驻月余日所失亡士卒稍稍来集曹公与袁绍相拒于官渡汝南黄巾刘辟等叛曹公应绍绍遣先主将兵与辟等略许下关羽亡归先主曹公遣曹仁将兵击先主先主还绍军阴欲离绍乃说绍南连荆州牧刘表绍遣先主将本兵复至汝南与贼龚都等合众数千人曹公遣蔡阳击之为先主所杀曹公既破绍自南击先主先主遣糜竺孙干与刘表相闻表自郊迎以上宾礼待之益其兵使屯新野荆州豪杰归先主者日益多表疑其心阴御之　九州春秋曰备住荆州数年尝于表坐起至&#见　髀里肉生慨然流涕还坐表怪问备备曰吾常身　不离鞍髀肉皆消今不复骑髀里肉生日月若驰　老将至矣而功业不建是以悲耳　世语曰备屯　樊城刘表礼焉惮其为人不甚信用曾请备宴会　蒯越蔡瑁欲因会取备备觉之伪如&#潜遁出所　乘马名的卢骑的卢走堕襄阳城西檀溪水中溺　不得出备急曰的卢今日危矣可努力的卢一踊　三丈遂得过乘桴渡河中流而追者至以表意谢　之曰何去之速乎　孙盛曰此不然之言备时羁　旅客主势殊若有此变岂敢晏然终表之世而无　衅故乎此皆世俗妄说非事实也使拒夏侯惇于禁等于博望久之先主设伏兵一旦自烧屯伪遁惇等追之为优兵所破十二年曹公北征乌丸先主说表袭许表不能用　汉晋春秋曰曹公自柳城还表谓备曰不用君言　故为失此大会备曰今天下分裂日寻干戈事会　之来岂有终极乎若能应之于后者则此未足为　恨也曹公南征表会表卒
　英雄记曰表病上备领荆州刺史　魏书曰表病　笃托国于备顾谓曰我儿不才而诸将并零落我　死之后卿便摄荆州备曰诸子自贤君其忧病或　劝备宜从表言备曰此人待我厚今从其言人必　以我为薄所不忍也　臣松之以为表夫妻素爱　琮舍适立庶情计久定无缘临终举荆州以授备　此亦不然之言子琮代立遣使请降先主屯樊不知曹公卒至至宛乃闻之遂将其众去过襄阳诸葛亮说先主攻琮荆州可有先主曰吾不忍也　孔衍汉魏春秋曰刘琮乞降不敢告备备亦不知　久之乃觉遣所亲问琮琮令宋忠诣备宣旨是时　曹公在宛备乃大惊骇谓忠曰卿诸人作事如此　不早相语今祸至方告我不亦大剧乎引刀向忠　曰今断卿头不足以解忿亦耻大丈夫临别复杀　卿辈遣忠去乃呼部曲议或劝备劫将琮及荆州　吏士径南到江陵备答曰刘荆州临亡托我以孤　遗背信自济吾所不为死何面目以见刘荆州乎乃驻马呼琮琮惧不能起琮左右及荆州人多归先主　典略曰备过辞表墓遂泣涕而去
比到当阳众十余万辎重数千两日行十余里别遣关羽乘船数百艘使会江陵或谓先主曰宜速行保江陵今虽拥大众被甲者少若曹公兵至何以拒之先主曰夫济大事必以人为本今人归吾吾何忍弃去　习凿齿曰先主虽颠沛险难而信义愈明势逼事　危而言不失道追景升之顾则情感三军恋赴义　之士则甘与同败观其所以结物情者岂徒投胶　抚寒含蓼问疾而己哉其终济大业不亦宜乎曹公以江陵有军实恐先主据之乃释辎重轻军到襄阳闻先主已过曹公将精骑五千急追之一日一夜行三百余里及于当阳之长&#先主弃妻子与诸葛亮张飞赵云等数十骑走曹公大获其人众辎重先主斜趣汉津适与羽船会得济沔遇表长子江夏太守琦众万余人与俱到夏口先主遣诸葛亮自结于孙权　江表传曰孙权遣鲁肃吊刘表二子并令与备相　结肃未至而曹公已济汉津肃故进前与备遇于　当阳因宣权旨论天下事势致殷勤之意且问备　曰豫州今欲何至备曰与苍梧太守吴臣有旧欲　往投之肃曰孙讨卤聪明仁惠敬贤礼士江表英　豪咸归附之已据有六郡兵精粮多足以立事今　为君计莫若遣腹心使自结于东崇连和之好共　济世业而云欲投吴臣臣是凡人偏在远郡行将　为人所并岂足托乎备大喜进住鄂县即遣诸葛　亮随肃诣孙权结同盟誓权遣周瑜程普等水军数万与先主并力
　江表传曰备从鲁肃计进住鄂县之樊口诸葛亮　诣吴未还备闻曹公军下恐惧日遣逻吏于水次　候望权军吏望见瑜船驰往白备备曰何以知之　非青徐军邪吏对曰以船知之备遣人慰劳之瑜　曰有军任不可得委署傥能屈威诚副其所望备　谓关羽张飞曰彼欲致我我今自结托于东而不　往非同盟之意也乃乘单舸往见瑜问曰今拒曹　公深为得计战卒有几瑜曰三万人备曰恨少瑜　曰此自足用豫州但观瑜破之备欲呼鲁肃等共　会语瑜曰受命不得妄委署若欲见子敬可别过　之又孔明已俱来不过三两日到也备虽深愧异　瑜而心未许之能必破北军也故差池在后将二　千人与羽飞俱未肯系瑜盖为进退之计也　孙　盛曰刘备雄才处必亡之地告急于吴而获奔助　无缘复顾望江渚而怀后计江表传之言当是吴　人欲专美之辞与曹公战于赤壁大破之焚其舟船先主与吴军水陆并进追到南郡时又疾疫北军多死曹公引归　江表传曰周瑜为南郡太守分南岸地以给备备　别立营于油江口改名为公安刘表吏士见从北　军多叛来投备备以瑜所给地少不足以安民后　从权借荆州数郡先主表琦为荆州刺史又南征四郡武陵太守金旋长沙太守韩元桂阳太守赵范零陵太守刘度皆降庐江雷绪率部曲数万口稽颡琦病死群下推先主为荆州牧治公安　江表传曰备立营于油江口改名公安县
权稍畏之进妹固好先主至京见权绸缪恩纪　山阳公载记曰备还谓左右曰孙车骑长上短下　其难为下吾不可以再见之乃昼夜兼行　臣松　之案魏书载刘备与孙权语与蜀志述诸葛亮与　权语正同刘备未破魏军之前尚未与孙权相见　不得有此说故知蜀志为是权遣使云欲共取蜀或以为宜报听许吴终不能越荆有蜀蜀地可为己有荆州主簿殷观进曰若为吴先驱进未能克蜀退为吴所乘即事去矣今但可然赞其伐蜀而自说新据诸郡未可与动吴必不敢越我而独取蜀如此进退之计可以收吴蜀之利先主从之权果辍计迁观为别驾从事　献帝春秋曰孙权欲与备共取蜀遣使报备曰米　贼张鲁居王巴汉为曹操耳目规图益州刘璋不　武不能自守若操得蜀则荆州危矣今欲先攻取　璋进讨张鲁首尾相连一统吴楚虽有十操无所　忧也备欲自图蜀拒答不听曰益州民&#土强地　险阻刘璋虽弱足以自守张鲁虚伪未必尽忠于　操今暴师于蜀汉转运于万里欲使战克攻取举　不失利此吴起不能定其规孙武不能善其事也　曹操虽有无君之心而有奉主之名议者见操失　利于赤壁谓其力屈无复远志也今操三分天下　已有其二将欲饮马于沧海观兵于吴会何肯守　此坐须老乎今同盟无故自相攻伐借枢于操使　敌承其隙非长计也权不听遣孙瑜率水军住夏　口备不听军过谓瑜曰汝欲取蜀吾当被发入山　不失信于天下也使关羽屯江陵张飞屯秭归诸　葛亮据南郡备自往潺陵权知备意因召瑜还十六年益州牧刘璋遥闻曹公将遣锺繇等向汉中讨张鲁内怀恐惧别驾从事蜀郡张松说璋曰曹公兵强无敌于天下若因张鲁之资以取蜀土谁能御之者乎璋曰吾固忧之而未有计松曰刘豫州使君之宗室而曹公之深雠也善用兵若使之讨鲁鲁必破鲁破则益州强曹公虽来无能为也璋然之遣法正将四千人迎先主前后赂遗以巨亿计正因陈益州可取之策　吴书曰备前见张松后得法正皆厚以恩意接纳　尽其殷勤之欢因问蜀中阔狭兵器府库人马众　寡及诸要害道里远近松等具言之又画地图山　川处所由是尽知益州虚实也先主留诸葛亮关羽等据荆州将步卒数万入益州至涪璋自出迎相见甚欢张松令法正白先主及谋臣统进说便可于会所袭璋先主曰此大事也不可仓卒璋推先主行大司马领司隶校尉先主亦推璋持镇西大将军领益州牧璋增先主兵使击张鲁又令督白水军先主并军三万余人车甲器械资货甚盛是岁璋还成都先主北到葭萌未即讨鲁厚树恩德以收众心明年曹公征孙权权呼先主自救先主遣使告璋曰曹公征吴吴忧危急孙氏与孤本为唇齿又乐进在青泥与关羽相拒今不往救羽进必大克转侵州界其忧有甚于鲁鲁自守之贼不足虑也乃从璋求万兵及资宝欲以东行璋但许兵四千其余皆给半　魏书曰备因激怒其众曰吾为益州征强敌师徒　勤瘁不遑宁居今积帑藏之财而&#于赏功望士　大夫为出死力战其可得乎张松书与先主及法正曰今大事垂可立如何释此去乎松兄广汉太守肃惧祸及己白璋发其谋于是璋收斩松嫌隙始构矣璋敕关戍诸将文书勿复关通先主先主大怒召璋白水军督杨怀责以无礼斩之乃使黄忠卓膺勒兵向璋先主径至关中质诸将井士卒妻子引兵与忠膺等进到涪据其城璋遣刘&#冷苞张任邓贤等拒先主于涪皆破败退保绵竹璋复遣李严督绵竹诸军严率众降先主先主军益强分遣诸将平下属县诸葛亮张飞赵云等将兵溯流定白帝江州江阳惟关羽留镇荆州先主进军围雒时璋子循守城被攻且一年十九年夏雒城破
　益州耆旧杂记曰刘璋遣张任刘&#率精兵拒捍　先主于涪为先主所破退与璋子循守雒城任勒　兵出于雁桥战复败禽任先主闻任之忠勇令军　降之任厉声曰老臣终不复事二主矣乃杀之先　主叹息焉进围成都数十日璋出降
　傅子曰初刘备袭蜀丞相掾赵戬曰刘备其不济　乎拙于用兵每战必败奔亡不暇何以图人蜀虽　小区险固四塞独守之国难卒并也　征士傅干　曰刘备宽仁有度能得人死力诸葛亮达治知变　正而有谋而为之相张飞关羽勇而有义皆万人　之敌而为之将此三人者皆人杰也以备之略三　杰佐之何为不济也蜀中殷盛丰乐先主置酒大飨士卒取蜀城中金银分赐将士还其谷帛先主复领益州牧诸葛亮为股肱法正为谋主关羽张飞马超为爪牙许靖糜竺简雍为宾友及董和黄权李严等本璋之所授用也吴壹费观等又璋之婚亲也彭又璋之所排摈也刘巴者宿昔之所忌恨也皆处之显任尽其器能有志之士无不竞劝二十年孙权以先主已得益州使使报欲得荆州先主言须得凉州当以荆州相与权忿之乃遣吕蒙袭夺长沙零陵桂阳三郡先主引兵五万下公安令关羽入益阳是岁曹公定汉中张鲁遁走巴西先主闻之与权连和分荆州江夏长沙桂阳东属南郡零陵武陵西属引军还江州遣黄权将兵迎张鲁张鲁已降曹公曹公使夏侯渊张合屯汉中数数犯暴巴界先主令张飞进兵宕渠与合等战于瓦口破合等收兵还南郑先主亦还成都二十三年先主率诸将进兵汉中分遣将军吴兰雷铜等入武都皆为曹公军所没先主次于阳平关与渊合等相拒二十四年春自阳平南渡沔水缘山稍前于定军山势作营渊将兵来争其地先主命黄忠乘高鼓噪攻之大破渊军斩渊合及曹公所署益州刺史赵颙等曹公自长安举众南征先主遥策之曰曹公虽来无能为也我必有汉川矣及曹公至先主敛众拒险终不交锋积月不拔亡者日多夏曹公果引军还先主遂有汉中遣刘封孟达李平等攻申耽于上庸秋群下上先主为汉中王表于汉帝曰平西将军都亭侯臣马超左将军领长史镇军将军臣许靖营司马臣庞羲议曹从事中郎军议中郎将臣射援军师将军臣诸葛亮荡寇将军汉寿亭侯臣关羽征卤将军新亭侯臣张飞征西将军臣黄忠镇远将军臣赖恭扬武将军臣法正兴业将军臣李严等一百二十人上言曰昔唐尧至圣而四凶在朝周成仁贤而四国作难高后称制而诸吕窃命孝昭幼冲而上官逆谋皆冯世宠藉履国权穷凶极乱社稷几危非大舜周公朱虚博陆则不能流放禽讨安危定倾伏惟陛下诞姿圣德统理万邦而遭厄运不造之艰董卓首难荡覆京畿曹操阶祸窃执天衡皇后太子鸩杀见害剥乱天下残毁民物久令陛下蒙尘忧厄幽处虚邑人神无主遏绝王命厌昧皇极欲盗神器左将军领司隶校尉豫荆益三州牧宜城亭侯备受朝爵秩念在输力以殉国难&#其机兆赫然愤发与车骑将军董承同谋诛操将安国家克宁旧都会承机事不密令操游魂得遂长恶残泯海内臣等每惧王室大有阎乐之祸小有定安之变　赵高使阎乐杀二世王莽废孺子以为定安公夙夜惴惴战栗累息昔在虞书敦序九族周监二代封建同姓诗着其义历载长久汉兴之初割裂疆土尊王子弟是以卒折诸吕之难而成太宗之基臣等以备肺腑枝叶宗子藩翰心存国家念在弭乱自操破于汉中海内英雄望风蚁附而爵号不显九锡未加非所以镇卫社稷光昭万世也奉辞在外礼命断绝昔河西太守梁统等值汉中兴限于山河位同权均不能相率咸推窦融以为元帅卒立效绩摧破隗嚣今社稷之难急于陇蜀操外吞天下内残群寮朝廷有萧墙之危而御侮未建可为寒心臣等辄依旧典封备汉中王拜大司马董齐六军纠合同盟扫灭凶逆以汉中巴蜀广汉犍为为国所署置依汉初诸侯王故典夫权宜之制苟利社稷专之可也然后功成事立臣等退伏矫罪虽死无恨遂于沔阳设坛场陈兵列众群臣陪位读奏讫御王冠于先主先主上言汉帝曰臣以具臣之才荷上将之任董督三军奉辞于外不能扫除寇难靖匡王室久使陛下圣教陵迟六合之内否而未泰惟忧反侧疢如疾首曩者董卓造为乱阶自是之后群凶纵横残剥海内赖陛下圣德威灵人臣同应或忠义奋讨或上天降罚暴逆并殪以渐冰消惟独曹操久未枭除侵擅国权恣心极乱臣昔与车骑将军董承图谋讨操机事不密承见陷害臣播越失据忠义不果遂得使操穷凶极逆主后戮杀皇子鸩害虽纠合同盟念在奋力懦弱不武历年未效常恐殒没孤负国恩寤寐永叹夕惕若厉今臣群寮以为在昔虞书敦叙九族庶明厉翼五帝损益此道不废周监二代并建诸姬实赖晋郑夹辅之福高祖龙兴尊王子弟大启九国卒斩诸吕以安太宗今操恶直丑正实繁有徒包藏祸心篡盗已显既宗室微弱帝族无位斟酌古式依假权宜上臣大司马汉中王臣伏自三省受国厚恩荷任一方陈力未效所获已过不宜复忝高位以重罪谤群寮见逼迫臣以义臣退惟寇贼不枭国难未已宗庙倾危社稷将坠诚臣忧责碎首之负若应权通变以宁靖圣朝虽赴水火所不得辞敢虑常宜以防后悔辄顺众议拜受印玺以崇国威仰惟爵号位高宠厚俯思报效忧深责重惊怖累息如临于谷尽力输诚奖厉六师率齐群义应天顺时扑讨凶逆以宁社稷以报万分谨拜章因驿上还所假左将军宜城亭侯印绶于是还治成都拔魏延为都督镇汉中　典略曰备于是起馆舍筑亭障从成都至白水关　四百余区时关羽攻曹公将曹仁禽于禁于樊俄而孙权袭杀羽取荆州二十五年魏文帝称尊号改年曰黄初或传闻汉帝见害先主乃发丧制服追谥曰孝愍皇帝是后所在并言众瑞日月相属故议郎阳泉侯刘豹青衣侯向举偏将军张裔黄权大司马属殷纯益州别驾从事赵莋治中从事杨洪从事祭酒何宗议曹从事杜琼劝学从事张爽尹默谯周等上言臣闻河图洛书五经谶纬孔子所甄验应自远谨案洛书甄曜度曰赤三日德昌九世会备合为帝际洛书宝号命曰天度帝道备称皇以统握契百成不败洛书录运期曰九侯七杰争命民炊骸道路籍籍履人头谁使主者元且来孝经钩命决录曰帝三建九会备臣父群未亡时言西南数有黄气直立数丈见来积年时时有景云祥风从璇玑下来应之此为异瑞又二十一年中数有气如旗从西竟东中天而行图书曰必有天子出其方加是年太白荧惑镇星常从岁星相追近汉初兴五星从岁星谋岁星主义汉位在西义之上方故汉法常以岁星候人主当有圣主起于此州以致中兴时许帝尚存故群下不敢漏言顷者荧惑复追岁星见在胃昴毕昴毕为天纲经曰帝星处之众邪消亡圣讳豫&#推揆期验符合数至若此非一臣闻圣王先天而天不违后天而奉天时故应际而生与神合契愿大王应天顺民速即洪业以宁海内太傅许靖安汉将军糜竺军师将军诸葛亮太常赖恭光禄勋黄权少府王谋等上言曹丕篡弒湮灭汉室窃据神器劫迫忠良酷烈无道人鬼忿毒咸思刘氏今上无天子海内惶惶靡所式仰群下前后上书者八百余人咸称述符瑞图谶明征间黄龙见武阳赤水九日乃去孝经援神契曰德至渊泉则黄龙见龙者君之象也易干九五飞龙在天大王当龙升登帝位也又前关羽围樊襄阳襄阳男子张嘉王休献玉玺玺潜汉水伏于渊泉晖景烛耀灵光彻天夫汉者高祖本所起定天下之国号也大王袭先帝轨迹亦兴于汉中也今天子玉玺神光先见玺出襄阳汉水之末明大王承其下流授与大王以天子之位瑞命符应非人力所致昔周有乌鱼之瑞咸曰休哉二祖受命图书先着以为征验今上天告祥群儒英俊并进河洛孔子谶记咸悉具至伏惟大王出自孝景皇帝中山靖王之胄本支百世干祗降祚圣姿硕茂神武在躬仁覆积德爱人好士是以四方归心焉考省灵图启发谶纬神明之表名讳昭著宜即帝位以纂二祖绍嗣昭穆天下幸甚臣等谨与博士许慈议郎孟光建立礼仪择令辰上尊号即皇帝位于成都武担之南　蜀本纪曰武都有丈夫化为女子颜色美好盖山　精也蜀王娶以为妻不习水土疾病欲归国蜀王　留之无几物故蜀王发卒之成都担土于成都郭　中葬盖地数亩高七丈号武担　臣松之案武担　山名在成都西北盖以干位在西北故就以即阼为文曰惟建安二十六年四月丙午皇帝备敢用元牡昭告皇天上帝后土神祇汉有天下历数无疆曩者王莽篡盗光武皇帝震怒致诛社稷复存今曹操阻兵安忍杀戮主后滔天泯夏罔顾天显操子丕载其凶逆窃居神器群臣将士以为社稷隳废备宜修之嗣武二祖龚行天罚备虽否德惧帝位询于庶民外及蛮裔君长佥曰天命不可以不答祖业不可以久替四海不可以无主率土式望在备一人备畏天明命又惧汉邦将湮于地谨择元日与百寮登坛受皇帝玺绶修燔瘗告类于天神惟神飨祚于汉家永绥四海　魏书曰备闻曹公薨遣掾韩冉奉书吊并致赙赠　之礼文帝恶其因丧求好敕荆州刺史斩冉绝使　命　典略曰备遣军谋掾韩冉赍书吊并贡锦布　冉称疾住上庸上庸致其书适会受终有诏报答　以引致之备得报书遂称制章武元年夏四月大赦改年以诸葛亮为丞相许靖为司徒置百官立宗庙祫祭高皇帝以下　臣松之以为先主虽云出自孝景而世数悠远昭　穆难明既绍汉祚不知以何帝为元祖以立亲庙　于时英贤作辅儒生在官宗庙制度必有宪章而　载记阙略良可恨哉五月立皇后吴氏子禅为皇太子六月以子永为鲁王理为梁王车骑将军张飞为其左右所害初先主忿孙权之袭关羽将东征秋七月遂帅诸将伐吴孙权遗书请和先主盛怒不许吴将陆议李异刘阿等屯巫秭归将军吴班冯习自巫攻破异等军次秭归武陵五溪蛮裔遣使请兵二年春正月先主军还秭归将军吴班陈式水军屯夷陵夹江东西岸二月先主自秭归率诸将进军缘山截岭于夷道猇亭驻营自佷山通武陵遣侍中马良安慰五溪蛮裔咸相率响应镇北将军黄权督江北诸军与吴军相拒于夷陵道夏六月黄气见自秭归十余里中广数十丈后十余日陆议大破先主军于猇亭将军冯习张南等皆没先主自猇亭还秭归收合离散兵遂弃船舫由步道还鱼复改鱼复县曰永安吴遣将军李异刘阿等踵蹑先主军屯驻南山秋八月收兵还巫司徒许靖卒冬十月诏丞相亮营南北郊于成都孙权闻先主住白帝甚惧遣使请和先主许之遣大中大夫宗玮报命冬十二月汉嘉太守黄元闻先主疾不豫举兵拒守三年春二月丞相亮自成都到永安三月黄元进兵攻临邛县遣将军陈曶讨元元军败顺流下江为其亲兵所缚生致成都斩之先主病笃托孤于丞相亮尚书令李严为副夏四月癸巳先主殂于永安宫时年六十三　诸葛亮集载先主遗诏敕后主曰朕初疾但下痢　耳后转杂他病殆不自济人五十不称夭年已六　十有余何所复恨不复自伤但以卿兄弟为念射　君到说丞相叹卿智量甚大增修过于所望审能　如此吾复何忧勉之勉之勿以恶小而为之勿以　善小而不为惟贤惟德能服于人汝父德薄勿效　之可读汉书礼记闲暇历观诸子及六韬商君书　益人意智闻丞相为写申韩管子六韬一通已毕　未送道亡可自更求闻达临终时呼鲁王与语吾　亡之后汝兄弟父事丞相令卿与丞相共事而已亮上言于后主曰伏惟大行皇帝迈仁树德覆焘无疆昊天不吊寝疾弥留今月二十四日奄忽升遐臣妾号咷若丧考妣乃顾遗诏事惟太宗动容损益百寮发哀满三日除服到葬期复如礼其郡国太守相都尉县令长三日便除服臣亮亲受敕戒震畏神灵不敢有违臣请宣下奉行五月梓宫自永安还成都谥曰昭烈皇帝秋八月葬惠陵　葛洪神仙传曰仙人李意其蜀人也传世见之云　是汉文帝时人先主欲伐吴遣人迎意其意其到　先主礼敬之问以吉凶意其不答而求纸笔画作　兵马器仗数十纸已便一一以手裂坏之又画作　一大人掘地埋之便径去先主大不喜而自出军　征吴大败还忿耻发病死众人乃知其意其画作　大人而埋之者即是言先主死意评曰先主之弘毅宽厚知人待士盖有高祖之风英雄之器焉及其举国托孤于诸葛亮而心神无贰诚君臣之至公古今之盛轨也机权干略不逮魏武是以基宇亦狭然折而不挠终不为下者抑揆彼之量必不容已非唯竞利且以避害云尔后主本纪
按蜀志后主传后主讳禅字公嗣先主子也建安二十四年先主为汉中王立为王太子及即尊号册曰惟章武元年五月辛巳皇帝若曰太子禅朕遭汉运艰难贼臣篡盗社稷无主格人群正以天明命朕继大统今以禅为皇太子以承宗庙祗肃社稷使使持节丞相亮授印绶敬听师傅行一物而三善皆得焉可不勉与三年夏四月先主殂于永安宫五月后主袭位于成都时年十七尊皇后曰皇太后大赦改元是岁魏黄初四年也　魏略曰初备在小沛不意曹公卒至遑遽弃家属　后奔荆州禅时年数岁窜匿随人西入汉中为人　所卖及建安十六年关中破乱扶风人刘括避乱　入汉中买得禅问知其良家子遂养为子与娶妇　生一子初禅与备相失时识其父字元德比舍人　有姓简者及备得益州而简为将军备遣简到汉　中舍都邸禅乃诣简简相检讯事皆符验简喜以　语张鲁鲁乃洗沐送诣益州备乃立以为太子初　备以诸葛亮为太子太傅及禅立以亮为丞相委　以诸事谓亮曰政由葛氏祭则寡人亮亦以禅未　闲于政遂总内外　臣松之案二主妃子传曰后　主生于荆州后主传云初即帝位年十七则建安　十二年生也十三年败于长阪备弃妻子走赵云　传曰云身抱弱子以免即后主也如此备与禅未　尝相失也又诸葛亮以禅立之明年领益州牧其　年与主簿杜微书曰朝廷今年十八与禅传相应　理当非虚而鱼豢云备败于小沛禅时年始生及　奔荆州能识其父字元德计当五六岁备则败于　小沛时建安五年也至禅初立首尾二十四年禅　应过三十矣以事相验理不得然此则魏略之妄　说乃至二百余言异也又案诸书记及诸葛亮集　亮亦不为太子太傅建兴元年夏牁太守朱褒拥郡反
　魏氏春秋曰初益州从事常房行部闻褒将有异　志收其主簿案问杀之褒怒攻杀房诬以谋反诸　葛亮诛房诸子徙其四弟于越嶲欲以安之褒犹　不悛改遂以郡叛应雍闿　臣松之案以为房为　褒所诬执政所宜澄察安有妄杀不辜以悦奸慝　斯殆妄矣先是益州郡有大姓雍闿反流太守张裔于吴据郡不宾越嶲裔王高定亦背叛是岁立皇后张氏遣尚书郎邓芝固好于吴吴王孙权与蜀和亲使聘是岁通好二年春务农殖谷闭关息民
三年春三月丞相亮南征四郡四郡皆平改益州郡为建宁郡分建宁永昌郡为云南郡又分建宁牂牁为兴古郡十二月亮还成都四年春都护李严自永安还住江州筑大城
五年春丞相亮出屯汉中营沔北阳平石马
　诸葛亮集载禅三月下诏曰朕闻天地之道福仁　而祸淫善积者昌恶积者丧古今常数也是以汤　武修德而王桀纣极暴而亡曩者汉祚中微网漏　凶慝董卓造难震荡京畿曹操阶祸窃执天衡残　剥海内怀无君之心子丕孤竖敢寻乱阶盗据神　器更姓改物世济其凶当此之时皇极幽昧天下　无主则我帝命陨越于下昭烈皇帝体明睿之德　光演文武应乾坤之运出身平难经营四方人鬼　同谋百姓与能兆民欣戴奉顺符谶建位易号丕　承天序补弊兴衰存复祖业膺诞皇纲不坠于地　万国未静早世遐殂朕以幼冲继统鸿基未习保　傅之训而婴祖宗之重六合壅否社稷不建永惟　所以念在匡救光载前绪未有攸济朕甚惧焉是　以夙兴夜寐不敢自逸每从菲薄以益国用劝力　务穑以阜民财授方任能以参其听断私降意以　养将士欲奋剑长驱指讨凶逆朱旗未举而丕复　陨丧斯所谓不然我薪而自焚也残类余丑又支　天祸恣睢河洛阻兵未弭诸葛丞相弘毅忠壮忘　身忧国先帝托以天下以勖朕躬今授之以旄钺　之重付之以专命之权统领步骑二十万众董督　元戎龚行天讨除患宁乱克复旧都在此行也昔　项籍总一强众跨州兼土所务者大然卒败垓下　死于东城宗族如焚为笑千载皆不以义陵上虐　下故也今贼效尤天人所怨奉时宜速庶凭炎精　祖宗威灵相助之福所向必克吴王孙权同恤灾　患潜军合谋掎角其后凉州诸国王各遣月支康　居胡侯支&#康植等二十余人诣受节度大军北　出便欲率将兵马奋戈先驰天命既集人事又至　师贞势并必无敌矣夫王者之兵有征无战尊而　且义莫敢抗也故鸣条之役军不血刃牧野之师　商人倒戈今旍麾首路其所经至亦不欲穷兵极　武有能弃邪从正箪食壶浆以迎王师者国有常　典封宠大小各有品限及魏之宗族支叶中外有　能规利害审逆顺之数来诣降者皆原除之昔辅　果绝亲于智氏而蒙全宗之福微子去殷项伯归　汉皆受茅土之庆此前世之明验也若其迷沈不　反将助乱人不式王命戮及妻孥罔有攸赦广宣　恩威贷其元帅吊其残民他如诏书律令丞相其　露布天下使称朕意焉六年春亮出攻祁山不克冬复出散关围陈仓粮尽退魏将王双率军追亮亮与战破之斩双还汉中七年春亮遣陈式攻武都阴平遂克定二郡冬亮徙府营于南山下原上筑汉乐二城是岁孙权称帝与蜀约盟共交分天下八年秋魏使司马懿由西城张合由子午曹真由斜谷欲攻汉中丞相亮待之于城固赤阪大雨道绝真等皆还是岁魏延破魏雍州刺史郭淮于阳溪徙鲁王永为甘陵王梁王理为安平王皆以鲁梁在吴分界故也九年春二月亮复出军围祁山始以木牛运魏司马懿张合救祁山夏六月亮粮尽退军合追至青封与亮交战被箭死秋八月都护李平废徙梓潼郡　汉晋春秋曰冬十月江阳至江州有鸟从江南飞　渡江北不能达堕水死者以千数十年亮休士劝农于黄沙作流马木牛毕教兵讲武十一年冬亮使诸军运米集于斜谷口治斜谷邸合是岁南裔刘胄反将军马忠破平之十二年春二月亮由斜谷出始以流马运秋八月亮卒于渭滨征西大将军魏延与丞相长史杨仪争权不和举兵相攻延败走斩延首仪率诸军还成都大赦以左将军吴壹为车骑将军假节督汉中以丞相留府长史蒋琬为尚书令总统国事十三年春正月中军师杨仪废徙汉嘉郡夏四月进蒋琬位为大将军十四年夏四月后主至湔
　臣松之案湔县名也属蜀郡
登观阪看汶水之流旬日还成都徙武都氐王符健及氐民四百余户于广都十五年夏六月皇后张氏薨
延熙元年春正月立皇后张氏大赦改元立子璇为太子子瑶为安定王冬十一月大将军蒋琬出屯汉中二年春三月进蒋琬位为大司马
三年春使越嶲太守张嶷平定越嶲郡
四年冬十月尚书令费袆至汉中与蒋琬谘论事计岁尽还五年春正月监军姜维督偏军自汉中还屯涪县六年冬十月大司马蒋琬自汉中还住涪十一月大赦以尚书令费袆为大将军七年春闰二月魏大将军曹爽夏侯元等向汉中镇北大将军王平拒兴势围大将军费袆督诸军往赴救魏军退夏四月安平王理卒秋九月袆还成都八年秋八月皇太后薨十二月大将军费袆至汉中行围守九年夏六月费袆还成都秋大赦冬十一月大司马蒋琬卒　魏略曰琬卒禅乃自摄国事
十年凉州胡王白虎文治无戴等率众降卫将军姜维迎逆安抚居之于繁县是岁汶山平康裔反维往讨破平之十一年夏五月大将军费袆出屯汉中秋涪陵属国民裔反车骑将军邓芝往讨皆破平之十二年春正月魏诛大将军曹爽等右将军夏侯霸来降夏四月大赦秋卫将军姜维出攻雍州不克而还将军句安李韶降魏十三年姜维复出西平不克而还
</div>
    <div class="pagination">
<a href="皇极典帝纪部_page9.html">上一页</a><span>...</span><a href="皇极典帝纪部_page5.html">5</a><a href="皇极典帝纪部_page6.html">6</a><a href="皇极典帝纪部_page7.html">7</a><a href="皇极典帝纪部_page8.html">8</a><a href="皇极典帝纪部_page9.html">9</a><span class="current-page">10</span><a href="皇极典帝纪部_page11.html">11</a><a href="皇极典帝纪部_page12.html">12</a><a href="皇极典帝纪部_page13.html">13</a><a href="皇极典帝纪部_page14.html">14</a><a href="皇极典帝纪部_page15.html">15</a><span>...</span><a href="皇极典帝纪部_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
