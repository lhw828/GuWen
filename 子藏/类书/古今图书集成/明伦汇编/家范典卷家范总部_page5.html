<!DOCTYPE html>
<html>
<head>
    <meta charset="UTF-8">
    <title>家范典卷家范总部 - 第 5 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家范典卷家范总部 - 第 5 页/共 6 页</h1>
    <div class="content">凡为家长必谨守礼法以御群子弟及家众分之以职授之以事而责其成功制财用之节量入以为出称家之有无以给上下之衣食及吉凶之费皆有品节而莫不均一裁省冗费禁止奢华常须稍存赢余以备不虞
注
分之以职谓使之掌仓廪厩库庖厨舍业田园　之类授之以事谓朝夕所干及非常之事补
注
此节
　言家长御群子弟及家众之事
凡诸卑幼事无大小无得专行必咨禀于家长注
易曰家人有严君焉父母之谓也安有严君在　上而其下敢直行自恣不顾者乎虽非父母当时　为家长者亦当咨禀而行之则号令出于一人家　政始可得而治矣补
注
此节言卑幼事家长之道
凡为子为妇者毋得蓄私财俸禄及田宅所入尽归之父母舅姑当用则请而用之不敢私假不敢私与补
注
此下九节犹小学言父子之亲
凡子事父母妇事舅姑天欲明咸起盥漱栉总具冠带昧爽适父母舅姑之所省问父母舅姑起子供药物妇具晨羞供具毕乃退各从其事将食子妇请所欲于家长退具而供之尊长举筋子妇乃各退就食丈夫妇人各设食于他所依长幼而坐其饮食必均一幼子又食于他所亦依长幼席地而坐男坐于左女坐于右及夕食亦如之既夜父母舅姑将寝则安置而退居闲无事则侍于父母舅姑之所容貌必恭执事必谨言语应对必下气怡声出入起居必谨扶卫之不敢涕唾喧呼于父母舅姑之侧父母舅姑不命之坐不敢坐不命之退不敢退
注
孙事祖父母孙妇事祖舅姑同此盥洗手也栉　梳头也总所以束发今之头巾冠带丈夫帽子衫　带妇人冠子背子昧爽谓天明暗相交之际省问　丈夫唱喏妇人道万福仍问侍者夜来安否何如　侍者曰安乃退其有不安节则侍者以告此即礼　之晨省也药物乃关身之切务人子当亲自检校　调煮供进不可但委婢仆脱若有误则其祸不测　妇具晨羞凡烹调饮膳妇人之职也当检校监视　务令精洁家长谓父母舅姑或当时家长也卑幼　各不得恣所欲安置丈夫唱喏妇女道安置此即　礼之昏定也凡子受父母之命必籍记而佩之时省而速行之事毕则反命焉或所命有不可行者则和色柔声具是非利害而白之待父母之许然后改之若不许苟于事无大害者亦当曲从若以父母之命为非而直行己志虽所执皆是犹为不顺之子况未必是乎凡父母有过下气怡色柔声以谏谏若不入起敬起孝悦则复谏不悦与其得罪于乡党州闾宁熟谏父母怒不悦而挞之流血不敢疾怨起敬起孝凡为人子弟者不敢以富贵加于父兄宗族

注
加谓恃其富贵不率卑幼之礼
凡为人子者出必告反必面有宾客不敢坐于正厅升降不敢由东阶上下马不敢当厅凡事不敢自拟于其父
注
有宾客坐于书院无书院则坐于厅之旁侧杨　氏复曰告与面同反言面者从外来宜知亲之颜　色安否为人亲者无一念而忘其子故有倚闾倚　门之望为人子者无一念而忘其亲故有出告反　面之礼生则出告反面没则告行饮至事亡如事　存也凡父母舅姑有疾子妇无故不离侧亲调尝药饵而供之父母有疾子色不满容不戏笑不宴游舍置余事专以迎医检方合药为务疾已复初凡子事父母父母所爱亦当爱之所敬亦当敬之至于犬马尽然而况于人乎凡子事父母乐其心不违其志乐其耳目安其寝处以其饮食忠养之幼事长贱事贵皆仿此凡子妇未敬未孝不可遽有憎疾姑教之若不可教然后怒之若不可怒然后笞之屡笞而终不改子放妇出然亦不明言其犯礼也子甚宜其妻父母不悦出子不宜其妻父母曰是善事我子行夫妇之礼焉没身不衰
补
注
此下一节犹小学言夫妇之别
凡为宫室必辩内外深宫固门内外不共井不共浴堂不共厕男治外事女治内事男子昼无故不处私室妇人无故不窥中门男子夜行以烛妇人有故出中门必拥蔽其面男仆非有缮修及有大故不入中门入中门妇人必避之不可避亦必以袖遮其面女仆无故不出中门有故出中门亦必拥蔽其面铃下苍头但主通内外之言传致内外之物毋得辄升堂室入庖厨
注
拥蔽其面如盖头面貌之类虽小婢亦然大故　不可避谓水火盗贼之类凡卑幼于尊长晨亦省问夜亦安置坐而尊长过之则起出遇尊长于涂则下马不见尊长经再宿以上则再拜五宿以上则四拜贺冬至正旦六拜朔望四拜凡拜数或尊长临时减而止之则从尊长之命吾家同居宗族众多冬至朔望聚于堂上丈夫处左西上妇人处右东上皆北向共为一列各以长幼为序共拜家长毕长兄立于门之左长姊立于门之右皆南向诸弟妹以次拜讫各就列丈夫西上妇人东上共受卑幼拜受拜讫先退后辈立受拜于门东西如前辈之仪若卑幼自远方至见尊长遇尊长三人以上同处者先共再拜叙寒暄问起居讫又三再拜而止
注
聚于堂上此假设南面之堂若宅舍异制临时　从宜左右谓家长之左右长幼为序妇以夫之长　幼为序不以身之长幼为序共受卑幼拜以宗族　多若人人致拜则不胜烦劳故同列共受之晨夜　唱喏万福安置若尊长二人以上同处亦三而止　所以避烦也补
注
此节犹小学言长幼之序
凡受女婿及外甥拜立而扶之外孙则立而受之可也
注
扶谓搊策
补
注
此节言接女婿外甥外孙之类
凡节序及非时家宴上寿于家长卑幼盛服序立如朔望之仪先再拜子弟之最长者一人进立于家长之前幼者一人搢笏执酒盏立于其左一人搢笏执酒注立于其右长者搢笏跪斟酒祝曰伏愿某官备膺五福保族宜家尊长饮毕授幼者盏注反其故处长者出笏俯伏兴退与卑幼皆再拜家长命诸卑幼坐皆再拜而坐家长命侍者遍酢诸卑幼诸卑幼皆起序立如前俱再拜就坐饮讫家长命易服皆退易便服还复就坐
补
注
此节言家宴上寿之仪
凡子始生若为之求乳母必择良惠妇人稍温谨者子能食饲之教以右手子能言教之自名及唱喏万福安置稍有知则教之以恭敬尊长有不识尊卑长幼者则严诃禁之六岁教之数与方名男子始习书字女子始习女工之小者七岁男女不同席不共食始诵孝经论语虽女子亦宜诵之自七岁以下谓之孺子早寝晏起食无时八岁出入门户及即席饮食必后长者始教之以谦让男子诵尚书女子不出中门九岁男子诵春秋及诸史始为之讲解使晓义理女子亦为之讲解论语孝经及列女传女戒之类略晓大义十岁男子出就外傅居宿于外读诗礼传为之讲解使知仁义礼智信自是以往可以读孟荀扬子□观群书凡所读书必择其精要者而读之其异端非圣贤之书传宜禁之勿使妄观以惑乱其志观书皆通始可学文辞女子则教以婉娩听从及女工之大者未冠笄者鸡鸣而起总角面以见尊长佐长者供养祭祀则佐执酒食若既冠笄则皆责以成人之礼不得复言童幼矣
注
乳母不良非惟败乱家法兼令所饲之子性行　亦类之故必择数谓一十百千万方谓东西南北　婉娩柔顺貌女工谓蚕桑织绩裁缝及为饮膳不　惟止是妇人之职兼欲使之知衣食所来之艰难　不敢恣为奢丽至于纂组华巧之物亦不必习也　□洗面也补
注
此节言教男女之道
凡内外仆妾鸡初鸣咸起栉总盥漱衣服男仆洒扫厅事及庭铃下苍头洒扫中庭女仆洒扫室堂设椅桌陈盥漱栉□之具主父主母既起则拂□襞衾侍立左右以备使令退而具饮食得闲则浣濯纫缝先公后私及夜则复拂□展衾当昼内外仆妾惟主人之命各从其事以供百役
注
襞迭衣也
补
注
此节言仆妾事主父母之道
凡女仆同辈谓长者为姊后辈谓前辈为姨务相雍睦其有斗争者主父主母闻之即诃禁之不止即杖之理曲者杖多一止一不止独杖不止者
注
同辈谓兄弟所使后辈谓诸子舍所使内则云　虽婢妾衣服饮食必后长者郑康成曰人无贵贱　不可以无礼故使之序长幼补
注
此下三节言主父
　母御仆妾之道
凡男仆有忠信可任者重其禄能干家事者次之其专务欺诈背公□私屡为盗窃弄权犯上者逐之凡女仆年满不愿留者纵之勤旧少过者资而嫁之其两面二舌饰虚造谗离间骨肉者逐之屡为盗窃者逐之放荡不谨者逐之有离叛之志者逐之近思录　　祭
伊川先生曰冠婚丧祭礼之大者今人都不理会豺獭皆知报本今士大夫家多忽此厚于奉养而薄于先祖甚不可也某尝修六礼大略家必有庙庙必有主月朔必荐新时祭用仲月冬至祭始祖立春祭先祖季秋祭祢忌日迁主祭于正寝凡事死之礼当厚于奉生者人家能存得此等事数件虽幼者可使渐知礼义　　丧
正叔云某家治丧不用浮图在洛亦有一二人家化之　　异宫
横渠先生曰古者有东宫有西宫有南宫有北宫异宫而同财此礼亦可行古人虑远目下虽似相疏其实如此乃能久相亲盖数十百口之家自是饮食衣服难为得一又异宫乃容子得伸其私所以避子之私也子不私其父则不成为子古之人曲尽人情必也同宫有叔父伯父则为子者何以独厚于其父为父者又乌得而当之父子异宫为命士以上愈贵则愈严故异宫犹今世有逐位非如异居也朱子全书
　　论人伦
学者实下工夫须是日日为之就事亲从兄接物处事理会取其有未能益加勉行如此之久则日化而不自知遂只如常事做将去　　答郭希吕
示谕所以居家事长之意甚善此事他人无致力处正唯自勉而已但谓学问大端不敢躐等言之则鄙意有所未晓者夫学问岂以他求不过欲明此理而力行之耳但其工夫所施有序而莫不以爱亲敬长为先非谓学问自是一事可以置之度外而姑从事于孝友之实也愿深察此意而讲于所谓学问之大端者以求孝弟之实则闺门之内伦理益正恩义益笃将有不期然而然者矣性理会通
　　人伦
蓝田吕氏曰君子之道莫大乎孝孝之本莫大乎顺亲故仁人孝子欲顺乎亲必先乎妻子不失其好兄弟不失其和室家宜之妻孥乐之致家道成然后可以养父母之志而无违也故身不行道不行于妻子文王刑于寡妻至于兄弟则治家之道必自妻子始豫章罗氏曰君明君之福臣忠臣之福君明臣忠则朝廷治安得不谓之福乎父慈父之福子孝子之福父慈子孝则家道隆盛安得不谓之福乎俗人以富贵为福陋哉倪思经鉏堂杂志
　　岁计
俭者君子之德世俗以俭为鄙非远识也俭则足用俭则寡求俭则可以成家俭则可以立身俭则可以传子孙奢则用不给奢则贪求奢则掩身奢则破家奢则不可以训子孙利害相反如此可不念哉富家有富家计贫家有贫家计量入为出则不至乏用矣用常有余则可以为意外横用之惜矣今以家之用分而为二令两子弟分掌之其日用收支为一其岁计收支为一日用以赁钱俸钱当之每月终白尊长有余则趱在后月不足则取岁计钱足之岁计以家之薄产所入当之岁终以白尊长有余则来岁可以举事谓如添造
屋宇之类
不足则无所与举可以展向后者一
切勿为以待可为而为之或有意外横用亦告于尊长随宜区处人家至于破产先自借用官物钱始既先借用官物钱至于官物催趱不免举债与质久而利重虽欲存产业不可得矣故当先须留官物钱则无此患仆奋空拳粗成家业毫分积累甚难诸子宜体念各存公心管干且为二十年计日后则事难料又在诸子从长区处仆之智力有不及矣月河莫侍郎家甚富兄弟同居亦三十余年此可法也盖聚居则百费皆省析居则人各有费也然须上下和睦若自能奋飞不藉父业则听其挈出不可将带父业留以与不能奋飞者可也人家用度皆可预计惟横用不可预计若婚嫁之事是闲暇时子弟自能主张若乃丧葬仓卒之际往往为浮言所动多至妄用以此为孝世俗之见切不可□则当随家丰俭也庆元六年九月十五日　　月计
士大夫家子弟若无家业经营衣食不过三端上焉者仕而仰禄中焉者就馆聚徒下焉者干求假贷今员多阙少待次之日常多官小俸薄既难赡给远宦有往来道涂之费纵余无几意外有丁忧论罢之虞不可不备又还家无以为策则居官凡事掣肘若有退步进退在我易以行志矣就馆聚徒所得不过数十有一书馆争者甚众未娶就馆犹可既娶之后难远离家在己为羁旅在家则百事不可照嘱或自有子欲教不可若稍有家业则可免此患纵不免就馆聚徒亦不至若不可一日无馆者之窘也至于干谒假贷滋味尤恶不唯趄嗫嚅此状可恶奔走于道涂见拒于阍人情况之恶抑又可知纵有所得无几久而化为唇吻洁特之士化为无廉耻可厌之人若乃假贷亲故至一至再亦难言矣谚曰做个求人面不成此言有理若自有薄产无此恶况矣吾家业虽不多若自知节省且为二十年计可以使汝辈待阙不至狼狈既免聚徒就馆又免干求假贷谚曰求人不如求己此之谓也己作岁计簿复作月计簿盖先有月计然后岁计可知若月之所用多于其所入积而至岁为大阙用矣世间事固终归空人固各有命然可施智力处亦不当不理会又所求者在己与夫不知义命妄求者大异也非是空言乃真达理　　子孙计或曰既有子孙当为子孙计人之情也余曰君子岂不为子孙计然其子孙计则有道矣种德一也家传清白二也使之从学而知义三也授以资身之术如才高者命之习举业取科第才卑者命之以经营生理四也家法整齐上下和睦五也为择良师友六也为娶淑妇七也常存俭风八也如此八者岂非为子孙计乎循理而图之以有余而遗之则君子之为子孙计岂不久利而父子两得哉如孔子教伯鱼以诗礼汉儒教子一经杨震之使人谓其后为清白吏子孙邓禹十子人各授之一业庞德公云人皆遗之以危我独遗之以安皆善为子孙计者又何歉焉　　居山约余营兼山本以藏拙已就粗安可以忘归诸儿之意眷恋挽留又难遽绝今与汝曹约每月二十日在山十日在家独甚寒甚暑两月则全在家恐山中不便也山中不可独须子弟一人侍置历轮流四子每人一旬周而复始其当旬者凡饮膳之类专掌之其余在家有效时新各随其意多少不拘无亦不责其或有商议事合要来此不必当旬自宜前禀自六月为始各于旬下书名如当旬有私干兄弟那容　　俭
俭而能施仁也俭而寡求义也俭以为家法礼也俭以训子孙智也俭而悭吝不仁也俭复贪求不义也俭于其亲非礼也俭其积遗子孙不智也　　衣食
衣以岁计食以日计一日阙食必至饥馁一年阙衣尚可藉旧食在家者也食粗而无人知衣饰外者也衣敝而人必笑故善处贫者节食以完衣不善处贫者典衣而市食戴埴鼠璞
　　论治家
圣贤言家道如齐家御家闲有家皆有肃然不艀瞍意妫汭之嫔虞必曰刑于二女文王之于太姒必曰刑于寡妻齐御闲刑皆以严为主易家人卦家人嗃高妇子嘻嘻终吝治家之道与其失于宽宁过于严严虽觉防范太过无宽裕气象终则吉宽则纵溢放肆纲纪荡然矣故家之将兴父子夫妇济济有礼于肃正之中自然雍穆一失治家之节则宽纵太过父不父子不子夫妇不成夫妇乱伦败度靡所不有乖争凌犯之风反自此起故曰王假有家假亦正也叶梦得石林家训　　孝友
司马温公作迂说其一章云迂叟之事君无他长能勿欺而已矣事亲亦然此天下名言也事君之道广博未易言且言事亲吾见世人未尝能免于欺爱子教训子面从而不行欺也己有过失隐寂使不闻欺也有怀于中避就不敢尽言欺也佯为美观之事未必出于情欺也曾子丧亲水浆不入口者七日而于吾亲无所用之情也曾子之孝则至矣至于难能不可继之行欲以孝闻则未尝尽其情也然且自以为过夫死而过于难犹且不敢况生而欺之乎今但能闻教训而一一遵行不敢失坠有过失改悔不复为不求不闻但有所怀必尽告之秋毫不敢隐为人子所当为不为人于所不当为文饰以掠美如是亦可以言孝则勿欺而已推是心以施之君安有二道哉今汝兄弟五人能如吾所以处二姑氏则吾门户犹未艾也李昌龄乐善录
　　严正
为父而不能尽父之道则家无孝友之子为师而不能尽师之道则门无行艺之士为子而不能尽事父之道则为不孝为弟子而不能尽事师之道则为不知斯四者天下之大经诚不可违也苟欲尽夫为父为师之道者无他惟严与正而已制之以严教之以正罔不尽善虽文王为父仲尼为师不过如是也苟欲尽夫事父师之道者无他惟敬与顺而已敬之以礼顺其教命则罔有不令虽曾参之为子颜回之为弟子不过如是也盖父犹天也师犹父也其势虽殊其尊一也为人而不能尽事父师之道者逆天者也是人也若无人祸必有天刑或曰如彼之顽嚚而严不足以制之正不足以教之则严正何所措诸予对曰诚有是事也然果人也庸有治之以严正而不率者乎苟严正不足以治之则非人矣任之可也尝观尧舜不能化朱象盖凡此徒者不可谓之人也人之类而已此韩愈所谓两间禽兽皆人者是也予欲天下之为父子师弟子者各尽其道故发斯言　　室家
治室家御妾妇之道当以至正与夫仁术大抵妇人女子之性情多淫邪而少正易喜怒而多乖率御之以严则事有不测其情不和其内有怨盖未有久而不为害者率御之以和则动多违礼其事多专其心无惮盖未有久而不为乱者二者皆非君子所以处家人之道其失均也故予谓君子之治室家御妾妇当以和而使严行其中当以正而使宽在其中则无太严太宽之弊然后率之以仁教之以义和之以礼抚之以恩勿听其言勿受其制勿从其役任以可责之事使以不怨之劳有能不可太宠有过不可穷治举动不为彼所识措画不为彼所料如是则彼之平昔所可逞者皆在吾范围中矣虽欲事不测而情不和动违礼而事自专内有所怨心无所惮不可得也夫是数者既不可得而为则君子之治家室御妾妇之道如斯而已矣　　子弟
今子弟之大失者有三自少即思衣服之鲜华饮食之丰美惟利己之骄惰安逸而不恤人之规正一也不知诵读经史惟事嬉游度日稠人广坐论古今之道则懵无所知闻世俗之言则欣然而喜既不知耻习以为常二也身既无学且复忌人之学故于胜己者则远而不近于佞己者则悦而相亲所言莫非庸下所思莫非颇僻三也有此三失父母兄弟所不喜君子长者所不与上官巨人所不肯荐扬欲立身成名起家以光其祖宗可乎苟能甘淡泊而务学问近有德而远下流则所知者圣贤之道所闻者正大之言所交者正大之士所行者向上之事如此岂不足以成名乎哉为子弟者幸毋以予言为耋金华郑氏家范
　　治家杂训
内外屋宇大小修造工役家长常加点检委人用工毋致损坏亲宾会聚若至十人不许于夜中设宴时有小酌亦不许至一更昼则不拘子弟未冠者学业未成不听食肉古有是法非惟有资于勤苦抑欲其识虀盐之味子弟未冠者不许以字行不许以第称庶几合于古人责成之意子弟年十六以上许行冠礼须能暗记四书及一经正文讲说大义方可行之否则直至二十一岁子弟已冠而习学者每月十日一轮挑背已记之书初次不通去巾一日再次不通则倍之三次不通则分紒如未冠时通则复之子孙有妻子者不得更置侧室以乱上下之分违者责之若年四十无子者许置一人不得与公堂坐女适人者若有外孙弥月之礼惟首生者与之余并不许但令人以食味慰问之桥圯路淖子孙倘有余资当助修治以便行客或遇隆暑又当于通衢设汤茗一二处以济渴者自六月朔起至八月朔止子孙须恂恂孝友见兄长坐必起行必以序应对必以名毋以尔我诸妇并同子侄年非六十者不许与伯叔连坐违者家长罚之会膳不拘卑幼不得抵抗尊长其有出言不逊制行悖戾者姑诲之诲之不悛者则重棰之子孙受长上诃责不论是非但当俯首默受毋得分理子孙固当竭力以奉尊长为尊长者亦不可挟此自尊攘拳奋袂忿言秽语使人无所容身甚非教养之道若其有过当反复谕戒之甚不得已会众棰之以示耻辱子孙饮食幼者必后于长者言语亦必有伦应对宾客不得杂以俚俗方言子孙不得谑浪败度免巾徒跣凡诸举动不宜掉臂跳足以蹈轻儇见宾客亦当肃行祗揖不可参差错乱子孙不得目视非礼之书其涉谑浪淫之语者见即焚毁之妖幻符咒之属并同子孙毋习吏胥毋为僧道毋狎屠竖以坏乱心术当时时以仁义二字铭心镂骨庶或有成子孙自八岁入小学十二岁出就外傅十六岁入大学聘致明师训饬必以孝弟忠信为主期至于道若年至二十一岁其业无所就者令习治家理财向学有进者不拘子孙为学须以孝义切切为务若一向偏滞词章深所不取此实守家第一事不可不慎子孙年未二十五者除绵衣用绢帛外余皆用布除寒冻用蜡屐外其余遇雨皆以麻屦从事三十里内并须徒走初到姻亲家者不拘子孙年未三十者酒不许入唇壮者虽许少饮亦不宜沉酗杯酌喧呶鼓舞不顾尊长违者责之若奉延宾客惟务诚□不必强人以酒子孙当以和待乡曲我宁容人毋使人容我切不可先操忽人之心若累相凌逼进进不已者当以理直之子孙处事接物当务诚朴不可置纤巧之物务以悦人以长华丽之习子孙毋得与人眩奇斗胜两不相下彼以其奢我以吾俭吾何害乎俗乐之设诲淫长奢切不可令子孙及臧获辈习肄之违者家长棰之子孙不得畜养飞鹰猎犬专事佚游亦不得恣情取餍以败家事违者以不孝论子孙不得私造饮馔以□口腹之欲违者姑诲之诲之不悛即责之产者病者不拘凡遇生朝父母舅姑存者酒果三行亡者则致恭祠堂终日追慕寿辰既不设筵所有袜履亦不可受徒□女工无益于事家中燕享男女不得互相劝酬庶几有别若家长舅姑宜馈食者非比家众有疾当痛念之延良医为之救疗
诸妇必须安详恭敬奉舅姑以孝事丈夫以礼待娣姒以和然无故不出中门夜行以烛无烛则止如其淫狎即宜屏放若有□忌长舌者姑诲之诲之不悛则责之责之不悛则出之诸妇媟言无耻及干预阃外事者当罚拜以愧之诸妇工作当聚一处机杼纺绩各尽所长非但别其勤惰且革其私主母之尊欲使家众悦服不可使侧室为之以乱尊卑每岁畜蚕主母分给蚕种与诸妇使之在房畜饲待成熟时却就蚕屋上箔须令子弟直宿以防风烛所得之蚕茧当聚一处抽缫更预先抄写各房所畜多寡之数照什一之法赏之诸妇每岁公堂于九月俵散木绵使成布匹限以次年八月交收通买钱物以给一岁衣资之用公堂不许侵使或有故意制造不佳及不豋数者则准给本房甚者任其衣资不给有能依期豋数者照什一之法赏之诸妇育子苟无大故必亲乳之不可置乳母以饥人之子诸妇之于母家二亲存者礼得归宁无者不许其有庆吊势不可已者则勿拘此诸妇亲姻颇多除本房至亲与相见外余并不许可见者亦须子弟引导方入中门见灯不许入会妇人亲族有为僧道者不许往来朔望后一日令诸生聚揖之时直说古列女传使诸妇听之女子年及八岁者不许随母到外家余虽至亲之家亦不许往违者重罚其母男女不共圊混不共湢浴以谨其嫌春冬则十日一浴夏秋不拘男女不亲授受礼之常也诸妇不得刀镊工剃面　家范总部总论二
宋袁氏世范
　　睦亲
人之至亲莫过于父子兄弟而父子兄弟有不和者父子或因于责善兄弟或因于争财有不因责善争财而不和者世人见其不和或就其中分别是非而莫明其由盖人之性或宽缓或褊急或刚暴或柔懦或严重或轻薄或持检或放纵或喜闲静或喜纷拿或所见者小或所见者大所禀自是不同父必欲子之性合于己子之性未必然兄必欲弟之性合于己弟之性未必然其性不可得而合则其言行亦不可得而合此父子兄弟不和之根源也况凡临事之际一以为是一以为非一以为当先一以为当后一以为宜急一以为宜缓其不齐如此若互欲同于己必致于争论争论不胜至于再三至于十数则不和之情自兹而起或至于终身失欢若悉悟此理为父兄者通情于子弟而不责子弟之同于己为子弟者仰承于父兄而不望父兄惟己之听则处事之际必相和协无乖争之患孔子曰事父母几谏见志不从又敬不违劳而不怨此圣人教人和家之要术也宜熟思之　　又
慈父固多败子子孝而父或不察盖中人之性遇强则避遇弱则肆父严而子知所畏则不敢为非父宽则子玩易而恣其所行矣子之不肖父多优容子之愿□父或责备之无已惟贤智之人即无此患至于兄友而弟或不恭弟恭而兄或不友夫正而妇或不顺妇顺而夫或不正亦由此强即彼弱此弱即彼强积渐而致为人父者能以他人之不肖子喻己子为人子者能以他人之不贤父喻己父则父慈而子愈孝子孝而父益慈无偏胜之患矣至如兄弟夫妇亦各能以他人之不及者喻之则何患不友恭正顺哉自古人伦贤否相杂或父子不能皆贤或兄弟不能皆令或夫流荡或妻悍暴少有一家之中无此患者虽圣贤亦无如之何譬如身有疮痍疣赘虽甚可恶不可决去惟当宽怀处之能知此理则胸中泰然矣古人所以谓父子兄弟夫妇之间人所难言者如此子之于父弟之于兄犹卒伍之于将帅胥吏之于官曹奴婢之于雇主不可相视如朋辈事事欲论曲直若父兄言行之失显然不可掩子弟止可和颜几谏若以曲理而加之子弟尤当顺受而不当辩为父兄者又当自省人言居家久和者本于能忍然知忍而不知处忍之道其失尤多盖忍或有藏蓄之意人之犯我藏蓄而不发不过一再而已积之既多其发也如洪流之决不可遏矣不若随而解之不置胸次曰此其不思尔曰此其无知尔曰此其失□尔曰此其所见者小尔曰此其利害宁几何不使之入于吾心虽日犯我者十数亦不至形于言而见于色然后见忍之功效为甚大此所谓善处忍者骨肉之失欢有本于至微而终至不可解者止由失欢之后各自负气不肯先下气尔朝夕群居不能无相失相失之后有一人能先下气与之话言则彼此酬复遂如平时矣宜深思之兴盛之家长幼多和协盖所求皆遂无所争也破荡之家妻孥未尝有过而家长每多责骂者衣食不给触事不谐积忿无所发惟可施于妻孥之前而已妻孥能知此则尤当奉承高年之人作事有如婴孺喜得钱财微利喜受饮食果实小惠喜与孩童玩狎为子弟者能知此而顺适其意则尽其欢矣人之孝行根于诚笃虽繁文末节不至亦可以动天地感鬼神尝见世人有事亲不务诚笃乃以声音笑貌缪为恭敬者其不为天地鬼神所诛则幸矣况望其世世笃孝而门户昌隆者乎苟能知此则自此而往应与物接皆不可不诚有识君子试以诚与不诚者较其久远效验孰多　　又
兄弟子侄同居至于不和本非大有所争由其中有一人设心不公为己稍重虽是毫末必独取于众或众有所分在己必欲多得其他心不能平遂起争端破荡家产驯小得而致大患若知此理各怀公心取于私则皆取于私取于公则皆取于公众有所分虽果实之属直不数钱亦必均平则亦何争之有兄弟子侄同居长者或恃其长陵轹卑幼专用其财自取温饱因而成私簿书出入不令幼者预知幼者至不免饥寒必启争端或长者处事至公幼者不能承顺盗取其财以为不肖之资尤不能和若长者总提大纲幼者分干细务长必幼谋幼必长听各尽公心自然无争兄弟子侄贫富厚薄不同富者既怀独善之心又多骄傲贫者不生自勉之心又多妒嫉此所以不和若富者时分惠其余不恤其不知恩贫者知自有定分不望其必分惠则亦何争之有朝廷立法于分析一事非不委曲详悉然有果是窃众营私却于典买契中称系妻财置到或诡名置产官中不能尽行根究又有果是起于贫寒不因父祖资产自能奋立营置财业或虽有祖宗财产不因于众别自殖立私财其同宗之人必求分析至于经县经州经所在官府累年争讼各至破荡而后已若富者能反思果是因众成私不分与贫者于心岂无所歉果是自置财产分与贫者明则为高义幽则为阴德又岂不胜于连年争讼妨废家务及资备裹粮资结证佐与嘱托吏胥贿赂官员之徒费耶贫者亦宜自思彼实窃众亦由辛苦营运以至增置岂可悉分有之况实彼之私财而吾欲受之宁不自愧苟能知此则所分虽微必无争讼之费也人有兄弟子侄同居而私财独厚虑有分析之患者则买金银之属而深藏之此为大愚若以百千金银计之用以买产岁收必十千十余年后所谓百千者我已取之其分与者皆其息也况百千又有息焉用以典质营运三年而其息一倍则所谓百千者我已取之其分与者皆其息也况又二年再倍不知其多少何为而藏之箧笥不假此收息以利众也余见世人有将私财假于众使之营运于家久而止取其本者其家富厚均及弟兄子侄□□不绝此善处心之报也亦有窃盗众财或寄妻家或寄内外姻亲之家终为其人用过不敢取索及取索而不得者多矣亦有作妻家姻亲之家置产为其人所掩有者多矣亦有作妻名置产身死而妻改嫁举以自随者亦多矣凡百君子幸详鉴此止须存心兄弟同居甲者富厚常虑为乙所扰十数年间或甲破坏而乙乃增进或甲亡而其子不能自立乙反为甲所扰者有矣兄弟分析有幸应分人典卖而己欲执赎则将所分田产丘丘段段平分或以两旁分与应分人而己分处中往往应分人未卖而己分先卖反为应分人执邻取赎者多矣有诸父俱亡作诸子均分而无兄弟者分后独昌多兄弟者分后浸微者有多兄弟之人不愿作诸子均分而兄弟各自昌盛胜于独据全分者有以兄弟累众而己累独少力求分析而分后浸微反不若累众之人昌盛如故者有以分析不平屡经官求再分而分到财产随即破坏反不若被论之人昌盛如故者世人若知智术不胜天理必不起争讼之心兄弟义居固世之美事然其间有一人早亡诸父与子侄其爱稍疏其心未必均齐为长而欺瞒其幼者有之为幼而悖慢其长者有之顾见义居而交争者其相疾有甚于路人前日之□事乃甚不□矣故兄弟当分宜早有所定兄弟相爱虽异居异财亦不害为孝义一有交争则孝义何在兄弟子侄有同门异户而居者于众事宜各尽心不可令小儿婢仆有扰于众虽是细微皆起争之渐且众之庭宇一人勤于扫洒一人全不之顾勤扫洒者已不能平况不之顾者又纵其小儿婢仆常常狼籍且不容他人禁止则怒詈失欢多起于此同居之人有不贤者非理以相扰若间或一再尚可与辩至于百无一是且朝夕以此相临极为难处同乡及同官亦或有此当宽其怀抱以无可奈何处之　　又凡人之家有子弟及妇女好传递言语则虽圣贤同居亦不能不争且人之作事不能皆是不能皆合他人之意宁免其背后评议背后之言人不传递则彼不闻知宁有忿争惟此言彼闻则积成怨恨况两递其言又从而增易之两家之怨至于牢不可解惟高明之人有言不听则此辈自不能离间其所亲同居之人或相往来须扬声曳履使人知之不可默造虑其适议及我则彼此愧惭进退不可况其间有不晓事之人好伏于幽暗之处以伺人之言话此生事兴争之人岂可久与同居然人之居处不可谓僻地无人而辄讥议人必虑或有闻之者俗谓墙壁有耳又曰日不可说人夜不可说鬼人家不和多因妇女以言激怒其夫及同气盖妇女所见不广不远不公不平又其所谓舅姑伯叔妯娌皆假合强为之称呼非自然天属故轻于割恩易于修怨非丈夫有远识则为其役而不自觉一家之中乖变生矣于是有亲兄弟子侄隔屋连墙至死不相往来者有无子而不肯以犹子为后有多子而不以与其兄弟者有不恤兄弟之贫养亲必欲如一宁弃亲而不顾者有不恤兄弟之贫葬亲必欲均费宁留丧而不葬者其事多端不可概述亦尝见有远识之人知妇女之不可谏诲而外与兄弟相爱常不失欢私救其所急私赒其所乏不使妇女知之彼兄弟之贫者虽深怨其妇女而重爱其兄弟至于当分析之际不敢以贫故而贪爱其兄弟之财产者盖由见识高远之人不听妇女之言而先施之厚因以得兄弟之心也　　又
同居父子兄弟善恶贤否相半若顽狠刻薄不惜家业之人先死则其家兴盛未易量也若慈善长厚勤谨之人先死则其家不可救矣谚云莫言家未成成家子未生莫言家未破破家子未大亦此意也贫者养他人之子当于幼时盖贫者无田宅可养暮年惟望其子反哺不可不自其幼时衣食抚养以结其心富者养他人之子当于既长之时今世之富人养他人之子多以为讳故欲及其无知之时抚养或养所出至微之人长而不肖恐其破家方议逐去致有争讼若取于既长之时其贤否可以粗见苟能温淳守己必能事所养如所生且不致破家亦不致兴讼也多子固为人之患不可以多子之故轻以与人须俟其稍长见其温淳守己举以与人两家获福如在襁褓即以与人万一不肖既破他家必求归宗往往兴讼又破我家则两家受其祸矣　　又
妇人不预外事者盖谓夫与子既贤外事自不必预若夫与子不肖掩蔽妇人之耳目何所不至今人多有游荡赌博至于鬻田园甚至于鬻其所居妻犹不觉然则夫之不贤而欲求预外事何益也子之鬻产必同其母而伪书契字者有之重息以假贷而兼并之人不惮于论讼贷茶盐以转贸而官司责其必偿为母者终不能制然则子之不贤而欲求预外事何益也此乃妇人之大不幸为之奈何苟为夫能念其妻之可怜为子能念其母之可怜顿然悔悟岂不甚善妇人有以其夫蠢懦而能自理家务计算钱谷出入人不能欺者有夫不肖而能与其子同理家务不致破荡家产者有夫死子幼而能教养其子敦睦内外姻亲料理家务至于兴隆者皆贤妇人也而夫死子幼居家营生最为难事托之宗族宗族未必贤托之亲戚亲戚未必贤贤者又不肯预人家事惟妇人自识书算而所托之人衣食自给稍识公义则庶几焉不然鲜不破家　　又
父祖高年怠于营干者多将财产均给子孙若父祖出于公心初无偏曲子孙各能戮力不事游荡则均给之后既无争讼必至兴隆若父祖缘有过房之子缘有前母后母之子缘有子亡而不爱其孙又有虽是一等子孙自有憎爱凡衣食财物所及必有厚薄致令子孙力求均给其父祖又于其中暗有轻重安得不起他日争端若父祖缘其子孙内有不肖之人虑其侵害他房不得已而均给者止可逐时均给财谷不可均给田产若均给田产彼以为己分所有必邀求尊长立契典卖典卖既尽窥他房从而婪取必至兴讼使贤子贤孙被其扰害同于破荡不可不思大抵人之子孙或十数人皆能守己其中有一不肖则十数人均受其害至于破家者有之国家法令百端终不能禁父祖智谋百端终不能防欲保延家祚者他家之已往思我家之未来可不修德熟虑以为长久之计耶遗嘱之文皆贤明之人为身后之虑然亦须公平乃可以保家如劫于悍妻黠妾因于后妻爱子中有偏曲厚薄或妄立嗣或妄逐子不近人情之事不可胜数皆兴讼破家之端也父祖有虑子孙争讼者常欲预为遗嘱之文而风烛不常因循不决至于疾病危笃虽心中尚了然而口不能言手不能动饮恨而死者多矣况有神识昏乱者乎----
　　处己
起家之人生财富庶乃日夜忧惧虑不免于饥寒破家之子生事日消乃轩昂自恣谓不复可虑所谓吉人凶其吉凶人吉其凶此其效验常见于已壮未老已老未死之前识者当自默喻起家之人见所作事无不如意以为智术巧妙如此不知其命分偶然志气洋洋贪取图得又自以为独能久远不可破坏岂不为造物者所窃笑盖其破坏之人或已生于其家曰子曰孙朝夕环立于其侧者皆他日为父祖破坏生事之人恨其父祖目不及见耳前辈有建第宅宴工匠于东庑曰此造宅之人宴子弟于西庑曰此卖宅之人后果如其言近世士大夫有言目所可见者谩尔经营目所不及见者不须置之谋虑此有识君子知非人力所及其胸中宽泰与蔽迷之人如何起家之人易于增进成立者盖服食器用及吉凶百费规模浅狭尚循其旧故日入之数多于日出此所以常有余富家之子易于倾覆破荡者盖服食器用及吉凶百费规模广大不循其旧又分其财产立数门户则费用增倍于前日子弟有能省用速谋损节犹虑不及况有不之悟者何以支持故古人谓由俭入奢易由奢入俭难盖谓此尔大夫贵人之家尤难于保成方其致位通显虽在闲冷其俸给亦厚其馈遗亦多其使令之人满前皆州郡廪给其服食器用虽极于华侈而其费不出于家财逮其身后无前日之俸给馈遗使令之人其日用百费非出家财不可况又析一家为数家而用度仍旧岂不至于破荡此亦势使之然为子弟者各宜量节人之居世有不思父祖起家艰难思与之延其祭祀又不思子孙无所凭借则无以脱于饥寒多生男女视如路人耽于酒色□奕游荡破坏家产以取一时之快此皆家门不幸如此冒干刑宪彼亦不恤岂教诲劝谕责骂所能回置之无可奈何而已人有财物虑为人所窃则必缄縢□鐍封识之甚严虑费用之无度而致耗散则必算计较量支用之甚节然有甚严而有失者盖百日之严无一日之疏则无失百日严而一日不严则一日之失与百日不严同也有甚节而终至于匮乏者盖百事节而无一事之费则不至于匮乏百事节而一事不节则一事之费与百事不节同也所谓百事者自饮食衣服屋宅园馆舆马仆御器用玩好盖非一端丰俭随其财力则不谓之费不量财力而为之或虽财力可办而过于侈靡近于不急皆妄费也年少主家事者宜深知之中产之家凡事不可不早虑有男而为之营生教之生业皆早虑也至于养女亦当早为储蓄衣衾妆奁之具及至遣嫁乃不费力若置而不问但称临时此有何术不过临时鬻田庐及不恤女子之羞见人也至于家有老人而送终之具不为素办亦称临时此无他术亦是临时鬻田庐及不恤后事之不如仪也今人有生一女而种杉万根者待女长则鬻杉以为嫁资此其女必不至失时也有于少壮之年置寿衣寿器寿茔者此其人必不至三日五日无衣无棺可敛三年五年无地可葬也居官当如居家必有顾藉居家当如居官必有纲纪士大夫之子弟苟无世禄可守无常产可依而欲为仰事俯育之计莫如为儒其才质之美能习进士业者上可以取科第致富贵次可以开门教授以受束修之奉其不能习进士业者上可以事书札代笺简之役次可以习点读为童蒙之师如不能为儒则巫医僧道农圃商贾伎术凡可以养生而不至于辱先者皆可为也子弟之流荡至于为乞丐盗窃此最辱先之甚然世之不能为儒者乃不肯为巫医僧道农圃商贾伎术等事而甘心为乞丐盗窃者深可诛也凡强颜于贵人之前而求其所谓应副折腰于富人之前而托名于假贷游食于寺观而人指为穿云子皆乞丐之流也居官而掩蔽众目盗财入己居乡而欺凌愚弱夺其所有私贩官中所禁茶盐酒酤之属皆窃盗之流也人有为之而不自愧者何哉凡人生而无业及有业而喜于安逸不肯尽力者家富则习为下流家贫则必为乞丐凡人生而饮酒无算食肉无度好淫滥习博奕者家富则致于破荡家贫则必为盗窃　　又
居乡不得已而后与人争又大不得已而后与人讼彼稍服其不然则已之不必费用财物交结胥吏求以快意穷治其雠至于争讼财产本无理而强求得理官吏贪谬或可如志宁不有愧于神明雠者不伏更相诉讼所费财物十数倍于其所直况遇贤明有司安得以无理为有理耶大抵人之所讼互有短长各言其长而掩其短有司不明则牵连不决或决而不尽其情胥吏得以受贿而弄法蔽者之所以破家也　　治家
人之居家须令垣墙高厚藩篱周密窗壁门关坚牢随损随修如有水窦之类亦须常设格子务令新固不可轻忽虽窃盗之巧者穴墙剪篱穿壁决关俄顷可办比之颓墙败篱腐壁敝门以启盗者有间矣且免奴婢奔窜及不肖子弟夜出之患如外有窃盗内有奔窜及子弟生事纵官司为之受理岂不重费财力居止或在山谷村野僻静之地须于周围要害去处置立庄屋招诱丁多之人居之或有火烛窃盗可以即相救应凡夜犬吠盗未必至亦是盗来探试不可以为他而不警夜间遇物有声亦不可以为鼠而不警屋之周围须令有路可以往来夜间遣人十数遍巡之善虑事者居于城郭无甚隙地亦为夹墙使逻者往来其间若屋之内则子弟及奴婢更迭巡警夜间觉有盗便须直言有盗徐起逐之盗必且窜不可乘暗击之恐盗之急以刃伤我及误击自家之人若持烛见盗击之犹庶几若获盗而已受拘执自当准法无过殴伤多蓄之家盗所觊觎而其人又多置什物喜于矜耀尤盗之所垂涎也富厚之家若多储钱谷少置什物少蓄金宝丝帛纵被盗亦不多失前辈有戒其家自冬夏衣之外藏帛以备不虞不过百匹此亦高人之见岂可与世俗言劫盗有中夜炬火露刃排门而入人家者此尤不可不防须于诸处往来路口委人为耳目或有异常则可以先知仍预置便门遇有警急老幼妇女且从便门走避又须子弟及仆者平时常备器械为御敌之计可敌则敌不可敌则避切不可令盗得我之人执以为质则邻保及捕盗之人不敢前劫盗虽小人之雄亦自有识见如富家平时不刻剥又能乐施又能种种方便当兵火扰攘之际犹得保全至不忍焚毁其屋凡盗所快意于焚掠污辱者多是积恶之人富家宜自省家居或有失物不可不急寻急寻则人或投之僻处可以复收则无事矣不急则转而出外愈不可见又不可妄猜疑人猜疑之当则人或自疑恐生他变猜疑不当则正窃者反自得意况疑心一生则所疑之人揣其行坐辞色皆若窃物而实未尝有所窃也或已形于言或妄有所执治而所失之物偶见或正窃者方获则悔将若何居宅不可无邻家虑有火烛无人救应宅之四围如无溪流当为池井虑有火烛无水救应又须平时抚恤邻里有恩义有士大夫平时多以官势残虐邻里一日为雠人刃其家火其屋宅邻里更相戒曰若救火火熄之后非惟无功彼更讼我以为盗取他家财物则狱讼未知了期若不救火不过杖一百而已邻里甘受杖而坐视其大厦为煨烬生生之具无遗此其平时暴虐之效也火之所起多从厨盖厨屋多时不扫则埃墨易得引火或中有留火而前有积薪接连亦引火之端也夜间最当巡视烘焙物色过夜多致遗火人家房户多有覆盖宿火而以衣笼罩其上皆能致火须常戒约蚕家屋宇低隘于炙簇之际不可不防火
农家储积粪壤多为茅屋或投死灰于其间须防内有余烬未灭能致火烛茅屋须常防火大风须常防火积油物积石灰须常防火此类甚多切须询究富人有爱其小儿者以金银珠宝之属饰其身小人有贪者于僻静处坏其性命而取其物虽闻于官而置于法何益市邑小儿非有壮夫携负不可令游街巷虑有诱略之人也人之家居井必有干池必有栏深溪急流之处峭险高危之地机关触动之物必有禁防不可令小儿狎而临之脱有疏虞归怨于人何及亲宾相访不可多虐以酒或被酒夜卧须令人照管往时括苍有困客以酒且虑其不告而去于是卧于空舍而钥其门酒渴索浆不得则取花瓶水饮之次日启关而客死矣其家讼于官郡守汪怀忠究其一时舍中所有之物云有花瓶浸旱莲花试以旱莲花浸瓶中取罪当死者试之验乃释之又有置水于案而不掩覆屋有伏□遗毒于水客饮而死者凡事不可不谨如此清晨早起昏晚早睡可以杜绝婢仆奸盗等事司马温公居家杂仪令仆子非有警急修葺不得入中门妇女婢妾无故不得出中门只令铃下小童通传内外治家之法此过半矣　　又
族人邻里亲戚有狡狯子弟能恃强凌人损彼益此富家多用之以为爪牙且得目前快意此曹内既奸巧外常我顺子弟责骂狎玩常能容忍为子弟者亦爱之他日家长既没之后诱子弟为非者皆此等人也大抵为家长者必自老练又其智略能驾驭此曹故得其力至于子弟须贤明如其父兄则可无虑中材之人鲜不为其鼓惑以致败家唐史有言妖禽孽狐当昼则伏息自如得夜乃为之祥正谓此曹若平昔延接淳厚刚正之人虽言语多拂人意而子弟与之久处则有身后之益所谓快意之事常有损拂意之事常有益凡事皆然宜广思之干人有管库者须常谨其簿书审其见存干人有管谷米者须严其簿书谨其管钥兼择谨畏之人使之看守干人有贷财本兴贩者须择其淳厚爱惜家累方可付托盖中产之家日费之计犹难支吾况受佣于人其饥寒之计岂能周足中人之性目见可欲其心必乱况下愚之人见酒食声色之美安得不动其心向来财不满其意而充其欲故内则与骨肉同饥寒外则视所见如不见今其财物盈溢于目前若日日严谨此心姑寝主者事势稍宽则亦何惮而不为其始也移用甚微其心以为可偿犹未经虑久而主不之觉则日增焉月益焉积而至于一岁移用已多其心虽惴惴无可奈何则求以掩覆至二年三年侵欺已大彰露不可掩覆主人欲峻治之已近噬脐故凡委托干人所宜警此国家以农为重盖以衣食之源在此然人家耕种出于佃人之力可不以佃人为重遇其有生育婚嫁营造死亡当厚赒之耕耘之际有所假贷少收其息水旱之年察其所亏早为除减不可有非理之需不可有非时之役不可令子弟及干人私有所扰不可因其雠者告语增其岁入之租不可强其称贷使厚供息不可见其自有田园辄起贪图之意视之爱之不啻如骨肉则我衣食之源悉藉其力俯仰可以无愧怍矣佃仆妇女等有于人家妇女小儿处称贷莫令家长知而欲重息以生借钱谷及欲借质物以济急者皆是有心脱漏必无还意而妇女小儿不令家长知则不敢取索终为所负为家长者宜常以此喻其家尼姑道婆媒婆牙婆及妇人以买卖针灸为名者皆不可令入人家凡脱漏妇女财物及引诱妇女为不美之事皆此曹也池塘陂湖河埭蓄水以溉田者须于每年冬月水涸之际浚之使深筑之使固遇天时亢旱虽不至于大稔亦不至于全损今人往往于亢旱之际常思修治至收刈之后则忘之矣谚所谓三月思种桑六月思筑塘盖伤人之无远虑如此池塘陂湖河埭有众享其溉田之利者田多之家当相与率倡令田主出食佃人出力遇冬时修筑令多蓄水及用水之际远近高下分水必均非止利己又且利人其利岂不博哉今人当修筑之际靳出食力及用水之际奋臂交争有以锄耰相殴至死者纵不死亦至坐狱被刑岂不可伤然至此者皆由田主悭吝之罪也桑果竹木之属春时种植甚非难事十年二十年之间即享其利今人往往于荒山闲地任其弃废至于兄弟析产或因一根荄之微忿争失欢比邻山地偶有竹木在两界之间则兴讼连年宁不思使向来天不产此则将何所争若以争讼所费佣工植木则一二十年之间所谓材木不可胜用也其间有以果木逼于邻家实利有及于其童稚则怒而伐去之者尤无所见也人有小儿须常戒约莫令于邻里损折果木之属人养牛羊须常看守莫令于邻里踏践山地六种之属人养鸡鸭须常照管莫令于邻里损啄菜茹六种之属有产业之家又须各自勤谨坟墓山林欲丛绿长茂荫映须高其墙围令人不得逾越园圃种植菜茹六种及有时果去处严其篱围不通人往来则亦不至临时责怪他人也人有田园山地界至不可不分明异居分析之初置产典买之际尤不可不仔细人之争讼多由此始且如田亩有因地势不平分一丘为两丘者有欲便顺并两丘为一丘者有以屋基山地为田又有以田为屋基园地者有改移街路水圳者官中虽有经界图籍坏烂不存者多矣况又从而改易不经官司邻保验证岂不大启争端人之田亩有在上丘者若常修田畔莫令倾倒人之屋基园地若及时筑迭垣墙纔损即修人之山林若分明挑掘沟堑纔损即修有何争讼惟其卤莽田畔倾倒修治失时屋基园地只用篱围年深坏烂因而侵占山林或用分水犹可辩明间有以木以石以坎为界年深不存及以坑为界而外又有一坑相似者未尝不启纷纷不决之讼也至于分析止凭阄书典买止凭契书或有卤莽该载不明公私皆不能决可不戒哉间有典买山地幸其界至有疑故令元契称说不明因而包占者此小人之用心遇明官司自正其罪矣分析之家置造阄书有各人止录己分所得田产者有一本互见他分者止录己分多是内有私曲不欲显暴故常多争讼若互见他分厚薄肥瘠可以毕见在官在私易为折断此外或有宣劳于众众分弃与田产或有一分独薄众分弃与田产或有因妻财因仕宦置到来历明白或有因营运置到而众不愿分者并宜于阄书后开具仍须断约不在开具之数则为漏阄虽分析后许应分人别求均分可以杜绝隐瞒之弊不至连年争讼不决矣人有求避役者虽私分财产甚均而阄书砧基则妆在一分之内令一人认役其他物力低小不须充应而其子孙有欲执书契而掩有之者遂兴诉讼官司欲断从实则于文有碍欲以文为断而情则不然此皆俗曹初无远见规避于目前而贻争于身后可不鉴此人有已分财产而欲避免差役则冒同宗有官之人为一户籍者皆他日争讼之端由也县道贪污遇有析户印阄则厚有所需人户惮于所费皆匿而不印私自割析经年既深贫富不同恩义顿疏或至争讼一以为已分失去阄书一以为分财未尽未立阄书官中从文则碍情从情则碍文故多久而不决之患凡析户之家宜即印阄书以杜后患人户交易当先凭牙家索取阄书砧基指出丘段围号就问见佃人有无界至交加典卖重迭次问其所亲有无应分人出外未回及在卑幼未经分析或系弃产必问其初应与不应受弃或寡妇卑子执凭交易必问其初曾与不曾勘会如系转典卖则必问其元契已未投印有无诸般违碍方可立契如有寡妇幼子应押契人必令人亲见其押字如价贯年月四至亩角必即书填应债负货物不可用必支见钱取钱必有处所担钱人必有姓名已成契后必即投印虑有交易在后而投印在前者已印契后必即离业虑有交易在后而管业在前者已离业后必即割税虑因循不割税而为人告论以致拘没者官中条令惟交易一事最为详备盖欲以杜争端也而人户不悉乃至违法交易及不印契不离业不割税以至重迭交易词讼连年不决者岂非人户自速其辜哉凡邻近利害欲得之产宜稍增其价不可恃其有亲有邻及以典至买及无人敢买而扼损其价万一他人买之则悔且无及而争讼由之以兴也凡田产有交关违条者虽其价廉不可与之交易他时事发到官则所费或十倍然富人多要买此产自谓将来拚钱与人打官司此其癖不可救然自遗患与患及子孙者甚多凡交易必须项项合条即无后患不可凭恃人情契密不为之防或有失欢则皆成争端如交易取钱未尽及赎产不曾取契之类宜即理会去着或即闻官以绝将来词诉切戒切戒贫富无定势田宅无定主有钱则买无钱则卖买产之家当知此理不可苦害卖产之人盖人之卖产或以阙食或以负债或以疾病死亡婚嫁争讼已有百千之费则鬻百千之产若买产之家即还其直虽转手无留且可以了其出产欲用之一事而为富不仁之人知其欲用之急则阳距而阴钩之以重扼其价既成契则姑还其直之什一二约以数日而尽偿至数日而问焉则辞以未办又屡问之或以数缗授之或以米谷及他物高估而补偿之出产之家必大窘乏所得零微随即耗散向之所拟以办某事者不复办矣而往还取索夫力之费又居其中彼富家方自窃喜以为善谋不知天道好还有及其身而获报者有不在其身而在其子孙者富家多不之悟岂不迷哉　　又
</div>
    <div class="pagination">
<a href="家范典卷家范总部_page4.html">上一页</a><a href="家范典卷家范总部.html">1</a><a href="家范典卷家范总部_page2.html">2</a><a href="家范典卷家范总部_page3.html">3</a><a href="家范典卷家范总部_page4.html">4</a><span class="current-page">5</span><a href="家范典卷家范总部_page6.html">6</a><a href="家范典卷家范总部_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
