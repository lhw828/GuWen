<!DOCTYPE html>
<html>
<head>
    <meta charset="UTF-8">
    <title>官常典公辅部 - 第 4 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典公辅部 - 第 4 页/共 19 页</h1>
    <div class="content">　　宋
宋承唐制以太师太傅太保为三师以太尉司徒司空为三公后以三师为三公罢旧三公更依周官立三少其门下省有侍中中书省有令皆侍郎贰之尚书省有令以仆射丞贰之后以左仆射兼门下侍郎行侍中之职右仆射兼中书侍郎行中书令之职而仆射又加同中书门下平章事侍郎又改参知政事或以仆射为太宰少宰又为左右丞相历代更制不一按宋史职官志三师三公宋承唐制以太师太傅太保为三师太尉司徒司空为三公为宰相亲王使相加官其特拜者不预政事皆赴于尚书省凡除授则自司徒迁太保自太傅迁太尉检校官亦如之太尉旧在三师下由唐至宋加重遂以太尉居太傅之上若宰臣官至仆射致仕者以在位久近或已任司空司徒则拜太尉太傅等官若太师则为异数自赵普以开国元勋文彦博以累朝耆德方特拜焉虽太傅王旦司徒吕夷简各任宰相三十年止以太尉致仕熙宁二年富弼除守司空兼侍中平章事辞司空侍中三年曾公亮除守司空检校太师兼侍中以两朝定策之功辞相位也六年文彦博除守司徒兼侍中九年彦博除守太保兼侍中辞太保元丰三年以曹佾检校太师守司徒兼中书令九月诏检校官除三公三师外并罢又以文彦博落兼侍中除守太尉富弼守司徒皆录定策之功也六年彦博守太师致仕八年王安石守司空曹佾守太保元佑元年文彦博落致仕太师平章军国重事吕公着守司空同平章军国重事崇宁三年蔡京授司空行尚书左仆射大观元年蔡京为太尉二年为太师政和二年京落致仕依前太师三日一至都堂治事九月诏以太师太傅太保古三公之官今为三师古无此称合依三代为三公为真相之任司徒司空周六卿之官太尉秦主兵之任皆非三公并宜罢之仍考周制立三孤少师少傅少保亦称三少为三次相之任至是京始以三公任真相三公自国初以来未尝备官独宣和末三公至十八人三少不计也太师三人蔡京童贯郑绅太傅四人王黼燕王俣越王偲郓王楷太保十一人蔡攸肃王枢至仪王渡江后秦桧为太师张俊韩世忠为太傅刘光世为太保干道初杨沂中吴璘并为太傅绍熙初史浩为太师嗣秀王为太保自绍熙后三公未尝备官其后韩冑史弥远贾似道专政皆至太师焉宰相之职佐天子总百官平庶政事无不统宋承唐制以同平章事为真相之任无常员有二人则分日知印以承即以上至三师为之其上相为昭文馆大学士监修国史其次为集贤殿大学士或置三相则昭文集贤二学士并监修国史各除唐以来三大馆皆宰臣兼故仍其制国初范质昭文学士王溥监修国史魏仁浦集贤学士此为三相例也神宗新官制于三省置侍中中书令尚书令以官高不除人而以尚书令之贰左右仆射为宰相左仆射兼门下侍郎以行侍中之职右仆射兼中书侍郎以行中书令之职政和中改左右仆射为太宰少宰乃兼两省侍郎靖康中复改为左右仆射建炎三年吕颐浩请参酌三省之制左右仆射并加同中书门下平章事门下中书二侍郎并改为参知政事废尚书左右丞从之干道八年诏尚书左右仆射可依汉制改为左右丞相详定敕令所言近承诏旨改左右仆射为左右丞相令删去侍中中书尚书令以左右丞相充缘旧左右仆射非三省长官故为从一品今左右丞相系充侍中中书尚书令之位即合为正一品从之丞相官以大中大夫以上充平章军国重事元佑中置以文彦博太师吕公着守司空相继为之序宰臣上所以处老臣硕德特命以宠之也故或称平章军国重事或称同平章军国事五日或两日一朝非朝日不至都堂其后蔡京王黼以太师总三省事三日一朝赴都堂治事开禧元年韩胄拜平章讨论典礼乃以平章军国事为名盖省重事则所预者广去同字则所任者专边事起乃命一日一朝省印亦归其第宰相不复知印其后贾似道专权窃位日久尊宠日隆位皆在丞相上使相亲王枢密使留守节度使兼侍中中书令同平章事者皆谓之使相不预政事不书敕惟宣敕除授者敕尾存其衔而已干道二年范质等三相皆罢以赵普同平章事李崇矩枢密使命下无宰相书敕使问翰林陶谷谷谓自昔辅相未尝虚位惟唐太和中甘露事数日无宰相时左仆射令狐楚等奉行制书今尚书亦南省长官可以书敕窦仪曰谷之所陈非承平令典今皇弟开封尹同平章事即宰相之任也可书敕从之参知政事掌副宰相毗大政参庶务干德二年置以枢密直学士薛居正兵部侍郎吕余庆并本官参知政事先是已命赵普为相欲置之副而难其名称以问翰林学士陶榖曰下宰相一等有何官对曰唐有参知机务参知政事故以命之仍令不押班不知印不升政事堂殿廷别设专位敕尾着衔降宰相月俸杂给半之未欲与普齐也开宝六年始诏居正余庆于都堂与宰相同议政事至道元年诏宰相与参政轮班知印同升政事堂押敕齐衔行则并马自寇准始以后不易元丰新官制废参知政事置门下中书二侍郎尚书左右丞以代其任建炎三年以复门下中书侍郎为参知政事而省左右丞干道八年改左右仆射为左右丞相其参知政事如故以中大夫以上常除二员或一员嘉泰三年始除三员故事丞相谒告参预不能进拟惟丞相未除则轮日当笔然多不逾年少仅旬月淳熙初叶衡罢相龚茂良行相事近三年亦刱见也门下省受天下之成事审命令驳正违失受发通进奏状进请宝印凡中书省画黄录黄枢密院录白画旨则留为底及尚书省六部所上有法式事皆奏覆审驳之给事中读侍郎省侍中审进入被旨画闻则授之尚书省枢密院即有舛误应举驳者大则论列小则改正凡文书自内降者着之籍章奏至则受而通进俟颁降分送所隶官司凡吏部拟六品以下职事官则给事中校其仕历功状侍郎侍中引验审察非其人则论奏凡迁改爵秩加叙勋封四选拟法奏钞之事有舛误退送尚书省覆刑部大理寺所断狱审其轻重枉直不当罪则以法驳正之国初循旧制以中书门下平章事为宰相之职复用两制官一员判门下省事官制行始厘正焉凡官十有一侍中侍郎左散骑常侍各一人给事中四人左谏议大夫起居郎左司谏左正言各一人先是中书人吏分掌五房曰孔目房吏房户房兵礼房刑房又有主事勾销二房至是厘中书为三省分兵与礼为六房各因其省之事而增益之门下凡分房十曰吏房曰户房曰礼房曰兵房曰刑房曰工房皆视其房之名而主行尚书省六曹二十四司所上之事曰开拆房曰章奏房曰制敕库房亦皆视其名而受遣文书表状与供阅敕令格式拟官爵封勋之类惟班簿本省杂务则归吏房吏四十有九录事主事各三人令史六人书令史十有八人守当官十有九人而外省吏十有九人令史一人书令史二人守当官六人守阙守当官十人元丰八年以门下中书外省为后省门下外省复置催驱房元佑三年诏吏部注通判赴门下引验应省台寺监诸司人吏四分减一复置点检房四年又别立吏额绍圣二年守阙守当官门下中书省各以百人尚书省百五十人为额四年三省吏员并依元丰七年额侍中掌佐天子议大政审中外出纳之事大祭祀则版奏中严外办导舆辂诏升降之节皇帝斋则请就斋室大朝会则承旨宣制告成礼祭祀亦如之册后则奉宝以授司徒国朝以秩高罕除自建隆至熙宁真拜侍中纔五人虽有用他官兼领而实不任其事官制行以左仆射兼门下侍郎行侍中职别置侍郎以佐之南渡后置左右丞相省侍中不置侍郎掌贰侍中之职省中外出纳之事大祭祀则前导舆辂诏进止大朝贺则授表以奏祥瑞册后则奉节及宝位与知枢密院同知枢密院中书侍郎尚书左右丞为执政官南渡后复置参知政事省门下侍郎不置左散骑常侍　左谏议大夫　左司谏　左正言同掌规谏讽谕凡朝政阙失大臣至百官任非其人三省至百司事有违失皆得谏正国初虽置谏院知院官凡六人以司谏正言充职而他官领者谓之知谏院正言司谏亦有领他职而不预谏诤者官制行始皆正名元丰八年谏议大夫孙觉言据官制格目谏官之职发令今举事有不便于时不合于道大则廷议小则上封若贤良之遗滞于下忠孝之不闻于上则以事状论荐乞依此以修举职事八月门下省言谏议大夫司谏正直合通为一诏并从之十月诏仿六典置谏官员元佑元年二月诏谏官虽不同省许二人同上殿后又从司谏虞策之请如独员许与台官同对九月左右正言久阙侍御史王岩叟言国家仿近古之制谏官六员方之先王已自为少望诏补足无令久空职十月司谏王觌言自今中书舍人阙勿以谏官兼权从之十一月岩叟又言近降圣旨两省谏官各令出入异户勿与给事中中书舍人通实欲限隔谏官不使在政事之地恐知本末数论列尔寻诏谏官直舍仍旧八年诏执政亲戚不除谏官建中靖国元年言者谓谏官论事惟凭询访而百司之事六曹所报外皆不得其详遂诏谏官案计关台察给事中四人分治六房掌读中外出纳及判后省之事若政令有失当除授非其人则论奏而驳正之凡章奏日录目以进考其稽违而纠治之故事诏旨皆付银台司封驳官制行给事中始正其职而封驳司归门下元丰五年五月诏给事中许书画黄不书草着为令六月给事中陆佃言三省密院文字已读者尚令封驳虑失之重复诏罢封驳房六年诏驳正事赴执政&#议七年有旨举驳事依中书舍人封还词头例既而令禀议如初给事中韩忠彦言给舍职位颇均一则不禀白而听封还一则许举驳而先禀议于理未允且朝廷之事执政所行职当封驳则已与执政异自当求决于上尚何禀议之有诏从之绍圣四年叶祖洽言两省置给舍使之互察今中书舍人兼权封驳则给事中之职遂废诏特旨书读不回避余互书判元符三年翰林学士曾肇言门下之职所以驳正中书违失近日给事封驳中书录黄乃令舍人书读行下隳坏官制有损治体愿正纪纲为天下后世法重和元年给事中张叔夜言凡命令之出中书宣奉门下审读然后付尚书颁行而密院被旨者亦录付门下此神宗官制也今急速文字不经三省而诸房以空黄先次书读则审读殆成虚设矣乞立法禁从之凡分案五曰上案主宝礼及朝会所行事曰下案主受发文书曰封驳案主封驳及试吏校其功过曰谏官案主关报文书曰记注案主录起居注其杂务则所分案掌焉绍兴以后止除二人或一人起居郎一人掌记天子言动御殿则侍立行幸则从大朝会则与起居舍人对立于殿下螭首之侧凡朝廷命令赦宥礼乐法度损益因革赏罚劝惩群臣进对文武臣除授及祭祀宴享临幸引见之事四时气候四方符瑞户口增减州县废置皆书以授著作官国朝旧置起居院命三馆校理以上修起居注熙宁四年诏谏官兼修注者因后殿侍立许奏事元丰二年兼修注王存乞复起居郎舍人之职使得尽闻明天子德音退而书之神宗亦谓人臣奏对有颇僻谗慝者若左右有史官书之则无所肆其奸矣然未果行故事左右史虽日侍立而欲奏事必禀中书俟旨存因对及之八月乃诏虽不兼谏职许直前奏事盖存发之也官制行改修注为郎舍人六年诏左右史分记言动元佑元年仍诏不分七年诏迩英阁讲读罢有留身奏事者许侍立绍圣元年中丞黄履言所奏或干机密难令旁立仍依先朝故事先是御后殿则左右史分日侍立崇宁三年诏如前殿之仪更不分日大观元年诏事有足以劝善惩恶者虽秩卑亦书之绍兴二十八年用起居郎洪遵言起居郎舍人自今后许依讲读官奏事隆兴元年用起居郎兼侍讲胡铨言前殿依后殿轮左右史侍立符宝郎二人掌外廷符宝之事禁中别有内符宝郎官制行未尝除大观初八宝成诏依唐六典增置靖康罢之通进司隶给事中掌受三省枢密院六曹寺监百司奏牍文武近臣表疏及章奏房所领天下章奏案牍具事目进呈而颁布于中外进奏院隶给事中掌受诏敕及三省枢密院宣札六曹寺监百司符牒颁于诸路凡章奏至则其事目上门下省若案牍及申禀文书则分纳诸官司凡奏牍违戾法式者贴说以进熙宁四年诏应朝廷擢用材能赏功罚罪事可惩劝者中书检正枢密院检详官月以事状录付院誊报天下元佑初罢之绍圣元年诏如熙宁旧条靖康元年二月诏诸道监司帅守文字应边防机密急切事许进奏院直赴通进司投进旧制通进银台司知司官二人两制以上充通进司掌受银台司所领天下章奏案牍及阁门在京百司奏牍文武近臣表疏以进御然后颁布于外银台司掌受天下奏状案牍抄录其目进御发付勾检纠其违失而督其淹缓发敕司掌受中书枢密院宣敕着籍以颁下之登闻检院隶谏议大夫　登闻鼓院隶司谏正言掌受文武官及士民章奏表疏凡言朝政得失公私利害军期机密陈乞恩赏理雪冤滥及奇方异术改换文资改正过名无例通进者先经鼓院进状或为所抑则诣检院并置局于阙门之前中兴后检鼓粮审官官告进奏谓之六院例以京官知县有政绩者充亦有自郡守除者继即除郎恩数略视职事官而不入杂压绍兴十一年胡汝明以料院除监察御史遂迁侍御史干道后相继入台者数人六院弥重为察官之储淳熙初班寺监丞之上绍熙五年诏六院官复入杂压在九寺簿之下六院各随所隶中书省掌进拟无务宣奉命令行台谏章疏群臣奏请典刱改革及中外无法式事应取旨事凡除省台寺监长贰以下及侍从职事官外任监司节镇知州军通判武臣遥郡横行以上除授皆掌之凡命令之礼有七曰册书立后妃封亲王皇子大长公主拜三师三公三省长官则用之曰制书处分军国大事颁赦宥德音命尚书左右仆射开府仪同三司节度使凡告廷除授则用之曰诰命应文武官迁改职秩内外命妇除授及封叙赠典应合命词则用之曰诏书赐待制大卿监中大夫观察使以上则用之曰&#书赐少卿监中散大夫防御使以下则用之曰御扎布告登封郊祀宗祀及大号令则用之曰敕榜赐酺及戒励百官晓谕军民则用之皆承制画旨以授门下省令宣之侍郎奉之舍人行之留其所得旨为底大事奏禀得旨者为画黄小事拟进得旨者为录黄凡事干因革损益而非法式所裁者论定而上之诸司传宣特旨承报审覆然后行下设官十有一令侍郎右散骑常侍各一人舍人四人右谏议大夫起居舍人右司谏右正言各一人分房八曰吏房曰户房曰曰兵礼房曰刑房曰工房曰主事房曰班簿房曰制敕库房元佑以后拆兵礼为二增催驱点检分房十有一后又改主事房为开拆凡吏房掌行除授考察升黜赏罚废置荐举假故一时差官文书曰户房掌行废置升降郡县调发边防军需给贷钱物曰礼房掌行郊祀陵庙典礼后妃皇子公主大臣封册科举考官外夷书诏曰兵房掌行除授诸蕃国王爵官封曰刑房掌行赦宥及贬降叙复曰工房掌行营造计度及河防修闭凡尚书省所上奏请给谏所陈章疏内外臣僚官司申请无法式应取旨者六房各视其名而行之曰主事房掌行受发文书曰班簿房掌百官名籍具员曰制敕库房掌编录供检敕令格式及架阁库曰催驱房督趣稽违曰点检房省察差失吏四十有五录事三人主事四人令史七人书令史十有四人守当官十有七人而外省吏十有九人令史一人书令史二人守当官六人守阙守当官十人元丰八年诏待制以上磨勘本省进拟元佑三年诏应除授从中批付中书省者并三省行绍圣五年诏臣僚上殿札子中书省进呈取旨其承受传宣内降非有司所可行者申中书省或枢密院奏审令掌佐天子议大政授所行命令而宣之祀大神祗则升坛享宗庙则升阼阶而相其礼临轩册命则读册建储则升殿宣制持册及玺绶以授太子大朝会则诣御坐前奏方镇表及祥瑞国朝未尝真拜以他官兼领者不预政事然止曹佾一人余皆赠官官制行以右仆射兼中书侍郎行令之职别置侍郎以佐之中兴后置左右丞相省令不置侍郎掌贰令之职参议大政授所宣诏旨而奉之凡大朝会则押表及祥瑞案临轩册命则押册引案以所奏文及册书授令四夷来朝则奏其表疏以贽币付有司南渡后复置参知政事省中书侍郎不置舍人四人旧六人掌行命令为制词分治六房随房当制事有失当及除授非其人则论奏封还词头国初为所迁官实不任职复置知制诰及直舍人院主行词命与学士对掌内外制凡有除拜中书吏赴院纳词头其大除拜亦有宰相召舍人面授词头者若大诰命中书并敕进入从中而下余则发敕官受而出之及修官制遂以实正名而判后省之事分案五曰上案掌册礼及朝会所行事曰下案掌受付文书曰制诰案掌书录制词及试吏校其功过曰谏官案掌授诸司关报文书曰记注案掌录记注其杂务则随所分案掌之元丰六年诏中书省置点检房令舍人通领元佑元年诏舍人各签诸房文字其命词则输日分草九月诏时暂阙官依门下尚书省例送本省官兼权绍圣四年蹇序辰请自今命词以元行遣文书同检送两制舍人从之建炎后同他官兼摄者则称权舍人资浅者为直舍人院起居舍人一人掌同门下省起居郎侍立修注官元丰前以起居郎舍人寄录而更命他官领其事谓之同修起居注官制行以郎舍人为职任淳熙十五年罗点自户部员外郎为起居舍人避其祖讳乃以为太常少卿兼侍立修注官其后两史或阙而用资浅者则降旨以某人权侍立修注官右散骑常侍　右谏议大夫　右司谏　右正言与门下省同但左属门下右属中书皆附两省班籍通谓之两省官元丰既新官制职事官未有不经除授者惟御史大夫左右散骑常侍始终未尝一除人盖两官为台谏之长无有启之者中兴初诏谏院不隶两省绍兴二年诏并依旧赴三省元置局处淳熙十五年用林栗言置左右补阙拾遗专任谏正不任纠劾之事逾年减罢法司令史书令史守当官各一人守阙守当官三人干道六年减二人检正官五房各一人掌纠正省务熙宁三年置以京朝官充选人即为习学公事官制行罢之而其职归左右司建炎三年中书门下省言军兴以来天下多事中书别无属官元丰以前有检正官后因置左右司遂不差致朝廷及应报四方行移稽留无检举催促今欲差官两员充中书门下省检正诸房公事内一员检正吏礼兵房一员检正户刑工房从之至次年诏并罢绍兴二年诏中书门下省复置检正官一员建炎三年指挥中书门下省并为一中书省录事主事令史书令史守当官共四十三人门下省录事主事令史书令史守当官共四十六人依祖额以八十九人为额隶阙守当官两省各一百人共存留一百五十人中书省六分门下省四分尚书省掌施行制命举省内纲纪程式受付六曹文书听内外辞诉奏御史失职考百官庶府之治否以诏废置赏罚曰吏部曰户部曰礼部曰兵部曰刑部曰工部皆隶焉凡天下之务六曹所不能与夺者总决之应取裁者随所隶送中书省枢密院事有成法则六曹准式具钞令仆射丞检察签书送门下省画闻审察吏部注拟文武官及封爵承袭赐勋定赏之事朝廷有疑事则集百官议其可否凡更改申明敕令格式一司条法则议定以奏覆太常考功谥议亦如之季终具赏罚劝惩事付进奏院颁行于天下大祭祀则警戒执事官设官九尚书令左右仆射左右丞左右司郎中员外郎各一人分房十曰吏房曰户房曰礼房曰兵房曰刑房曰工房各视其名而行六曹诸司所上之事曰开拆房主受遣文书曰都知杂房主行进制敕目班簿具员考察都事以下功过迁补曰催驱房主考督文牍稽违曰制敕库房主编检敕令格式简纳架阁文书置吏六十有四都事三人主事六人令史十有四人书令史三十有五人守当官六人元丰四年诏尚书都省及六曹各轮郎官一员宿直五年诏得旨行下并用札子绍圣元年诏在京官司所受传宣内降随事申尚书省或枢密院覆奏二月诏尚书省都弹奏六察御史紏不当者令掌佐天子议大政奉所出命令而行之其属有六曹凡庶务皆会而决之凡官府之纪纲程式无不总焉大事三省通议则同执政官合班小事尚书省独议则同仆射丞分班论奏若事由中书门下而有失当应奏者亦如之与三师三公侍中中书令俱以册拜自建隆以来不除惟亲王元佐元俨以使相兼领不与政事政和二年诏尚书令太宗皇帝曾任今宰相之官已多不须置然是时说者以谓为令者唐太宗也熙陵未尝任此盖时相蔡京不学之过宣和七年诏复置令亦虚设其名无有除者南渡后并省不置左仆射　右仆射掌佐天子议大政贰令之职与三省长官皆为宰相之任大祭祀则掌百姓之警戒视涤濯告洁赞玉币爵坫之事自官制行不置侍中中书令以左仆射兼门下侍郎右仆射兼中书侍郎行侍中中书令职事政和中诏曰昔我神考训迪厥官有司不能奉承仰惟前代以仆臣之贱充宰相之任可改左仆射为太宰右仆射为少宰靖康元年诏依元丰旧制复为左右仆射南渡后置左右丞相省仆射不置左丞　右丞掌参议大政通治省事以贰令仆射之职仆射轮日当笔遇假故则以丞权当笔知印大祭祀酌献荐馔进熟则受爵酒以授仆射旧班六曹尚书下官制行升其秩为执政元丰五年五月诏左右仆射丞合治省事是月御史言左右丞蒲宗孟王安礼于都堂下马违法犯分安礼争论帝前神宗是之令左右丞于都堂上下马自此始南渡后复置参知政事省左右丞不置左司郎中　右司郎中　左司员外郎　右司员外郎各一人掌受六曹之事而举正文书之稽失分治省事左司治吏户礼奏钞班簿房右司治兵刑工案钞房而开拆制敕御史元丰六年都司置御史房主行弹纠御史案察失职催驱封桩印房则通治之有稽迟则以期限举催初于都司置吏设案而议者谓台郎宰掾不当目为官司遂随省房分治所领之事惟置手分书奏各四人主行校定省吏都事以下功过及迁补之事元丰七年都司御史房置簿以书御史六曹官纠察之多寡当否为殿最岁终取旨升黜绍圣元年诏都司以岁终点检六曹稽违最多者具郎官姓名上省取旨二年诏御史台察六曹稽缓违失者送左司籍记宣和二年左司员外郎王蕃奏都司以弥纶省闼为职事无不预今宰丞入省诸房文字填委次第呈覆自朝至于日中或昏暮仅绝其势不暇一一检阅细故而省吏径禀宰丞请笔以草检令承从官赍赴郎官厅落日押字谓宜遵守元丰及崇宁旧法诸房各具签帖先都事自点检次郎官押讫赴宰丞请笔行下于是诏曰先帝肇正三省诏给舍都司以赞省务今都司寖以旷官缘省吏强悍敢肆侵侮自今违法事其左右司官尚书具事举劾建炎三年诏减左右司郎官两员置中书门下省检正诸房公事二员至次年检正省罢其左右司郎官依旧四员绍兴三十二年诏尚书省吏房兵房三省枢密院机速房尚书省刑房户房工房三省枢密院看详赏功房尚书省礼房令左右司郎官四员从上分房书拟隆兴元年诏左右司郎官各差一员干道六年诏榷货务都茶场依建炎三年指挥委都司官提领措置干道七年复添置右司郎官二人榷货务都茶场
都司
提领
提辖官一员
京朝
官充
监场官二员
京选
通差
掌鹾茗香矾钞引之政令以通商贾佐国用旧制置务以通榷易建炎中兴又置都茶场给卖茶引随行在所榷货务置场虽分两司而提辖官监官并通&#管干外置建康镇江务场并冠以行在为名以都司提领不系户部经费建康镇江续分隶总领所开禧初以总领所侵用储积钱令径隶提领所干道七年提领所置干办官一员右提辖官与杂买务杂卖场文思院左藏东西库提辖并称四辖外补则为州内迁则为寺监丞簿亦有径为杂监司或入三馆注
干道间榷　市舶左藏王揖除坑务王禋除
　冶铸钱司淳熙间熊克自文思除校书郎
绍熙以后往往更迁六院官或出为添倅有先后轻重之异焉左藏封桩库都司
提领
监官一员监门官一员
淳熙九年以都司提领初刱非奉亲与军须不支后或拨入内库或以供宫廷诸费亦以备振恤之用提举修敕令自熙宁初编修三司令式命宰臣王安石提举是后皆以宰执为之详定官以侍从之通法令者充旧制二员宣和中增至七员靖康初减为三员删定官无常员先是尝别修一司敕令大观三年诏六曹删定官并入详定一司敕令所为一局制置三司条例司掌经画邦计议变旧法以通天下之利熙宁二年置以知枢密院陈升之参知政事王安石为之而苏辙程颢等亦皆为属官未几升之相乃言条例者有司事尔非宰相之职宜罢之帝欲并归中书安石请以枢密副使韩绛代升之焉三年判大名府韩琦言条例司虽大臣所领然止是定夺之所今不关中书而径自行下则是中书之外又有一中书也五月罢归中书三司会计司熙宁七年置于中书以宰相韩绛提举先是绛言总天下财赋而无考较盈虚之法乃置是司既而事多濡滞八年绛坐此罢相局亦寻废编修条例司熙宁初置八年罢经抚房专治边事宣和四年宰臣王黼主代燕之议置于三省不复以关枢密院六年罢提举讲议司崇宁元年七月诏如熙宁条例司故事都省置讲议司以宰相蔡京提举侍从为详定官卿监为参详官又置检讨官凡宗室冗官国用商旅盐铁赋调尹牧每一事各三人主之
注
时又分武备一房别为枢密院讲议司三年三　月知枢密院事蔡卞奏罢三年四月结局宣和六年又于尚书省置讲议司十二月命太师致仕蔡京兼领听就私第裁处仍免签书仪礼局大观元年诏于尚书省置以执政兼领详议官二员以两制充应凡礼制本末皆议定取旨政和三年五礼仪注成罢局礼制局讨论古今宫室车服器用冠昏丧祭沿革制度政和二年置于编类御笔所有详议司详议官宣和二年诏与大晟府制造所协声律官并罢枢密院掌军国机务兵防边备戎马之政令出纳密命以佐邦治凡侍卫诸班直内外禁兵招募阅试迁补屯戍赏罚之事皆掌之以升拣废置揭帖兵籍有调发更戍则遣使给降兵符除授内侍省官及武选官将领路分都监缘边都巡检使以上大事则禀奏其付授者用宣小事则拟进其付授者用札先具所得旨关门下省审覆面得旨者为录白批奏得画者为画旨并留为底惟以白纸录送皆候报施行其被御宝批旨者即送门下省缴覆应给诰者关中书省命词即事干大计造作支移军器及除都副承旨三衙管军三路沿边帅臣太仆寺官文臣换右职仍同三省取旨宋初循唐五代之制置枢密院与中书对持文武二柄号为二府院在中书之北印有东院西院之文共为一院但行东院印而职事条目颇多神宗初政乃省其务之细者归之有司而增置审官西院专领合门祗候以上至诸司使差遣官制行随事分隶六曹专以本兵为职而国信民兵牧马总领仍旧隶焉旧分四房曰兵曰吏曰户曰礼至是厘正凡分房十其后又增支马小吏二房凡房十有二曰北面房掌行河北河东路吏卒北界边防国信事曰河西房掌行陕西路麟府丰岚石隰州保德军吏卒西界边防蕃官曰支差房掌行调发军湖北路边防及京东京西江淮广南东路吏卒迁补殿侍选亲事官曰在京房掌行殿前步军司事支移兵器川陕路边防及畿内福建路吏卒军头皇城司卫兵曰教阅房掌行中外校习封桩阙额请给催督驿&#及湖南路边防曰广西房掌行招军捕盗赏罚广南西路边防及两浙路吏卒而禁军转员则各随其房之所领兵额治之曰兵籍房掌行诸路将官差发禁兵选补卫军文书曰民兵房掌行三路保甲弓箭手曰吏房掌行差将领武臣知州军路分都监以上及差内侍官文书曰知杂房掌行杂务曰支马房掌行内外马政井坊院监牧吏卒牧马租课曰小吏房掌行两省内臣磨勘功过叙用大使臣己上历任事状及校尉以上改转迁遣吏三十有八逐房副承旨三人主事五人守阙主事二人令史十三人书令史十五人元佑既刱支马小吏二房增令史为十四人书令史十九人刱正名贴房十八人大观增逐房副承旨为五人刱守阙书令史三人增正名二十八人中书密院既称二府每朝奏事与中书先后上殿庆历中二边用兵知制诰富弼建言边事系国安危不当专委枢密仁宗以为然即诏中书同议谏官张方平亦言中书宜知兵事乃以宰臣吕夷简章得象并兼枢密使熙宁初滕甫言中书密院议边事多不合赵明与西人战中书赏功而密院降约束郭逵修堡栅密院方诘之而中书以下诏愿大臣凡战守除帅议同而后下神宗善之元佑四年知枢密院安焘以母忧去职枢密院官偶独员谏议大夫梁焘司谏刘安世言国朝革五代之弊文武二柄未尝专付一人乞依故事命大臣兼领靖康元年知枢密院事李纲言在祖宗之时枢密掌兵籍虎符三衙管诸军率臣主兵柄各有分守所以维持军政万世不易之法自童贯以领枢密院事为宣抚使既主兵权又掌兵籍虎符今日不可不戒乞将团结到勤王正兵并付制置使行营司兵付三衙从之枢密使　知院事　同知院事　枢密副使　签书院事　同签书院事　枢密使知院事佐天子执兵政而同知副使签书为之贰凡边防军旅之常务与三省分班禀奏事干国体则宰相执政官合奏大祭祀则迭为献官国初官无定制有使则置副有知院则置同知院资浅则用直学士签书院事熙宁元年文彦博吕公弼为使韩维邵亢为副使时陈升之三至枢府神宗欲稍异其礼乃以为知院事于是知院与副使并置元丰五年将改官制议者欲废密院归兵部帝曰祖宗不以兵柄归有司故专命官以统之互相维制何可废也于是得不废帝又以枢密联职辅弼非出使之官乃定置知院同知院二人副使悉罢元佑初复置签书院事仍以枢密直学士充同签书枢密院事治平末以殿前都虞候郭逵为之又以逵判渭州帝初即位中丞王陶御史吕景等皆言之逵归改除宣徽南院使知郓州自是不复置政和六年以内侍童贯权签书枢密院河西北面房事七年贯宣抚陕西河东北三路带同签书枢密院既而诏元丰官制即无同签书枢密院事改为权领枢密院然签书院事元丰亦未尝置宣和元年诏童贯领枢密院事后复以郑居中为之建炎初置御营司以宰相为之使四年罢以其事归枢密院机速房命宰相范宗尹兼知枢密院绍兴七年诏枢密本兵之地事权宜重可依故事置枢密使以宰相张浚兼之又诏立班序立依宰相例其后或兼或否至开禧以宰臣兼使遂为永制使与知院同知副使亦或并除其签书同签书并为端明殿学士恩数特依执政或以武臣为之亦异典也都承旨　副都承旨掌承宣旨命通领院务若便殿侍立阅试禁卫兵校则随事敷奏承所得旨以授有司蕃国入见亦如之检察主事以下功过及迁补之事都承旨旧用院吏&#迁熙宁三年始以东上合门使李评为之又以皇城使李绶为之副更用四人自评绶始是月诏都承旨副都承旨见枢密副使如合门使礼五年以同修起居注曾孝宽兼都承旨参用儒臣自孝宽始元丰五年客省使张诚一为承旨都承旨复用武臣自诚一始元佑初复以文臣为都承旨其后以待制充元符三年王师约为都承旨左司谏陈瓘言神考以文臣为都承旨其副则参求外戚武臣之可用者今师约未历边任擢制枢属掾文臣之位甚非神考试官之意至崇宁以后专用武臣建炎四年高宗在会稽以武臣辛道宗为都承旨颇用事绍兴元年道宗既免乃诏依元佑职制都承旨以两制为之如未曾任侍从之人即依权侍郎法又或加学士待制修撰贴职干道初再用武臣自张说始淳熙元年都承旨复用士人自萧燧始副都承旨文武通除检详官熙宁四年置视中书检正官元丰初定以三员及改官制置之建炎三年复置检详两员叙位在左右司之下绍兴二年减一员计议官四员建炎四年罢御营使司并归枢密院为机速房随司减罢属官置干办官四员诏并改为计议官至绍兴十一年减罢编修官随事置无定员以本院官兼者不入御熙宁三年以王存顾临等同编修经武要略兼删定诸房例册初拟都副承旨提举神宗谓存等皆馆职不欲令承旨提举诏改为管干绍圣四年编修刑部军马司事令都副承旨兼领政和七年编修北边条例又别置详覆官讲议司崇宁元年以尚书省讲议武备房归枢密院置以知院蔡卞提举三年卞奏武备本院诸房可行不必专局乃罢之绍兴置编修官二员监三省枢密院门旧系差小使臣及内侍官充嘉定六年诏以曾经作县通判资序人充小使臣省罢内侍官改以三省枢密院门机察官系&#主管三省枢密院架阁文字一员嘉定八年置以选人京朝官通差三省枢密院激赏库三省枢密院激赏酒库监官各二人
注
初以武臣嘉泰末始易以选人
二库并因绍兴用兵刱以备边后兵罢专以备堂东两厨应干宰执支遣若朝廷军期急速钱物金带以备激犒诸军将帅告命绫纸以备科拨调遣等用省院府吏胥之给亦取具焉御营使　提举修政局　制国用使　都督诸路军马　中兴多以宰相兼领兵政财用之事而执政同预焉因事刱名未久遄罢可以不书以其关宰相设施因记其名称本末附见焉建炎元年置御营司以宰相为之使仍以执政官兼副使其属有参赞军事以侍从官兼提举一行事务以大将兼其将佐有都统制及五军统制以下官初以总齐行在军中之政三年诏御营使司止管行在五军营寨军务其余应干边防措置等事厘正归三省枢密院四年诏自今宰相兼知枢密院事罢御营使时臣僚言宰相之职无所不统本朝沿五代之制政事分为两府兵权付于枢密比年又置御营使是政出于三也请罢御营司以兵权付之密院而以宰相兼知庶几可以渐议兵政故罢使及官属以其事归密院为机速房至绍兴二十九年九月诏祖宗旧制枢密院即无机速房合行减罢
注
绍兴三十一年金主亮来攻帝将临江视师其　冬以和义郡王杨存中为御营宿卫使兵罢复免　明年孝宗即位又以循营使命之然但自名一司　掌殿前忠勇等军非复建炎之比未几而罢存中　非宰执附见于此绍兴二年诏置修政局令百官条具修车马备器械命右相秦桧提举参知政事同领之其下有参详官一人侍从为之参议官二人检讨官四人卿郎为之如讲议司故事三月而罢局干道四年诏理财之要裕财为重自今宰相可带兼制国用使参政可同知国用事
注
先是臣僚言近以宰相兼枢密院盖欲使宰相　知兵也宰相今虽知兵而财谷出入之原宰相犹　未知也望法李唐之制委宰相兼领三司使职事　财谷出纳之大纲宰相领之于上而户部治其凡　故有是命五年二月罢国用司八年诏官制已定丞相事无不统所有国用一司与参知政事并不兼带嘉泰四年诏遵孝宗典故宰相兼国用使参知政事同知国用事仍于侍从卿监中择二人充属官右丞相陈自强兼国用事参知政事兼知枢密院事费士寅参知政事张岩兼同知国用事
注
以兵部侍郎薛叔似兼参计官太府卿陈景思　同参计官先是臣僚言今日财计非钱&#不足可　忧而渗漏日滋之为可虑者周家以冢宰制国用　而唐亦以宰相兼领度支是知财赋国家之大计　其出入之数有余不足为大臣者皆所当知庶可　节以制度关防欺隐宜略仿祖宗遗意命大臣兼　提领天下财赋从之陈自强罢亦废绍兴五年制以左通议大夫尚书左仆射同中书门下平章事兼知枢密院事赵鼎左奉政大夫尚书左仆射同中书门下平章事兼知枢密院事张浚都督诸路军马未几浚暂往江上措置边防至七年秋废罢其余宰臣执政开府于外者别载于篇编修敕令所　提举
宰
相兼
　同提举
执
政兼
　详定（
侍从
官兼）
　删定官
就职事
官差兼
　掌裒集诏旨纂类成书绍兴
十二年罢干道六年复置详定一司敕命所以右丞相虞允文提举参知政事梁克家同提举淳熙十五年省罢绍熙二年复置局庆元二年复置提举以右丞相余端礼兼同提举以参知政事京镗兼仍以编修敕令所为名太宗太平兴国八年秋八月辛亥诏军国政要令参知政事李昉及枢密院副使一人录送史馆按宋史太宗本纪云云
淳化元年冬十二月辛酉诏中外所上书疏及面奏制可者并下中书枢密三司中覆颁行按宋史太宗本纪云云
仁宗庆历三年秋七月辛未诏许二府不限奏事常制得敷陈留对九月丁丑诏执政大臣非假休不许私第受谒按宋史仁宗本纪云云
英宗治平二年夏五月丙子诏自今皇子及宗室属卑者勿授以检校师傅官六月甲寅罢尚书省集议按宋史英宗本纪云云　按贾黯传黯迁中书舍人受诏撰仁宗实录权知审刑院为群牧使时封拜皇子并除检校太傅黯言太师太傅太保是为三师天子之所师法子为父师于义不可盖前世因循弗思之过请自今皇子及宗室属卑者皆毋兼师傅官随其迁序改授三公下两制议请如黯奏而中书亦谓自唐以来亲王无兼师傅者国朝以三师三公皆虚名故因而授之宜正其失诏可治平三年夏五月戊辰谓宰相曰朕欲与公等日论治道中书常务有定制者付有司行之按宋史英宗本纪云云
神宗熙宁十年秋九月乙卯诏诸传宣内批面谕事无法守并从中书枢密覆奏其祈恩泽规免罪者劾之按宋史神宗本纪云云
元丰三年罢中书门下省主判官归其事于中书改易宰辅官名按宋史神宗本纪三年夏六月壬子诏罢中书门下省主判官归其事于中书秋九月乙亥正官名以开府仪同三司易中书令侍中同平章事特进易左右仆射元丰五年春二月癸丑朔颁三省枢密六曹条制秋七月壬午诏罢大理寺官赴中书省谳案按宋史神宗本纪云云
元丰六年冬十二月庚申幸尚书省官执政五服内未仕者一人进尚书以下官一等按宋史神宗本纪云云
元丰八年三月戊戌太子即皇帝位夏四月丁丑谕枢密中书通义事都堂按宋史哲宗本纪云云
哲宗元佑元年夏五月壬午诏文彦博班宰相之上按宋史哲宗本纪云云元佑二年夏四月己丑诏太师文彦博十日一议事都堂按宋史哲宗本纪云云
元佑八年春正月丁亥御迩英阁召宰臣读宝训夏六月壬戌中书后从省上元佑在京通用条贯按宋史哲宗本纪云云徽宗崇宁二年秋七月丁酉诏自今戚里宗属勿复为执政官着为令按宋史徽宗本纪云云
崇宁四年秋九月丙辰诏自今非宰臣毋得除特进按宋史徽宗本纪云云政和二年秋七月癸未正三公三孤官改侍中为左辅中书令为右弼左右仆射为太宰少宰罢尚书令按宋史徽宗本纪云云政和四年秋八月乙巳改端明殿学士为延康殿学士枢密直学士为述古殿直学士按宋史徽宗本纪云云
政和六年夏四月庚寅诏蔡京三日一朝正公相位总治三省事按宋史徽宗本纪云云
重和元年秋八月壬申诏执政非入谢及丐去毋得独留奏事按宋史徽宗本纪云云
宣和二年夏六月丙戌诏三省枢密院额外吏职并从裁汰按宋史徽宗本纪云云
宣和五年夏五月乙丑诏正位三公立本班带节钺若领他职者仍旧班着为令按宋史徽宗本纪云云
宣和七年诏复尚书令虚而勿授三公为阶官不领事钦宗立诏非三省枢密院所得旨勿行按宋史徽宗本纪宣和七年夏五月戊辰诏行元丰官制复尚书令之名虚而勿授三公但为阶官毋领三省事　按钦宗本纪七年十二月庚申徽宗诏皇太子嗣位辛酉即皇帝位癸亥诏非三省枢密院所得旨有司勿行钦宗靖康元年春三月丁卯朔诏非三省枢密院所奉旨诸司不许奉行按宋史钦宗本纪云云
高宗建炎二年春二月丁卯复延康述古殿直学士为端明枢密直学士按宋史高宗本纪云云
绍兴元年秋八月壬辰置三省枢密院赏功房冬十二月丙寅复置枢密院都承旨按宋史高宗本纪云云
绍兴四年夏五月壬申裁省三省枢密细务责六曹长贰专决按宋史高宗本纪云云
绍兴十一年夏四月壬辰命三省枢密院复分班奏事按宋史高宗本纪云云
绍兴二十六年春三月甲寅以边事已定罢宰相兼领枢密使按宋史高宗本纪云云
绍兴三十二年皇太子即皇帝位冬十二月乙丑诏宰臣复兼枢密使按宋史孝宗本纪云云
孝宗干道元年冬十二月癸卯诏枢密院文书依三省式经中书门下画黄书读至正按宋史孝宗本纪云云
淳熙四年夏六月甲申诏自今宰执朝殿得旨事须覆奏乃行按宋史孝宗本纪云云
淳熙七年秋九月癸亥诏自今常朝毋称丞相名甲子命枢密使亦如之按宋史孝宗本纪云云
淳熙九年春正月癸未复枢密院文书关录两省旧法按宋史孝宗本纪云云
淳熙十六年罢枢密院审察诸军之制
按宋史光宗本纪十六年二月壬戌孝宗内禅帝即位冬十月庚子罢枢密院审察诸军之制光宗绍熙二年夏六月癸巳诏宰臣执政自今不时内殿宣引奏事按宋史光宗本纪云云

　公辅部汇考四
　　金
金制以三师三公为加官设尚书省令不常置设左右二丞相又以平章事二员为宰相左右丞参知政事佐之以统国家行政后又置行台尚书省按金史百官志三师太师太傅太保各一员皆正一品师范一人仪刑四海三公太尉司徒司空各一员皆正一品论道经邦燮理阴阳尚书省尚书令一员正一品总领纪纲仪刑端揆左丞相右丞相各一员从一品平章政事二员从一品为宰相掌承天子平章万机左丞右丞各一员正二品参知政事二员从二品为执政官为宰相之贰佐治省事左司郎中一员正五品
注
国初置左右司侍郎天眷三年始更今名旧凡　视朝执政官亲执奏自天德二年诏以付左右司　官为定制员外郎一员正六品掌本司奏事总察吏户礼三部受事付事兼带修起居注官回避其间记述之事每月朔朝则先集是月秩满者为簿名曰阙本及行止簿贴黄簿并官制同进呈御览毕则受而藏之每有除拜凡尚书省所不敢拟注者则一阙具二三人以听制授焉都事二员正七品
注
贞元二年左右司官宫中出身并进士令史三　色人内通选三年以监察御史相应人取次禀奏　不复拟注掌本司受事付事检勾稽失省署文牍兼知省内宿直检校架阁等事右司所掌同右司郎中一员正五品员外郎一员正六品掌本司奏事总察兵刑工三部受事付事兼带修注官回避其间记述之事都事二员正七品尚书省祗候郎君管勾官从七品掌祗候郎君谨其出入及差遣之事
注
承安二年以前走马郎君拟注泰和令以左右　女直都事兼正大间改用亲从人架阁库

注
大定二十一年六月设仍以都事提控之
管勾正八品

注
旧二员正大省一员
同管勾从八品

注
旧二员正大省一员
总掌察左右司大程官追付文牍并提控小都监给受纸笔余管勾同
注
女直省令史三十五人左二十人右十五人大　定二十四年为三十人进士十人宰执子宗室子　十人密院台部统军司令史十人汉令史三十五　人左二十一人右十四人省译史十四人左右各　七人女直译史同通事八人左右各四人高丽夏　国回纥译史四人左右各二人诸部通事六人曳　剌二十人走马郎君五十人提点岁赐所左右司郎中员外郎兼之掌提点岁赐出入钱币之事堂食公使酒库使一员从八品掌受给岁赐钱总领库事副一员正九品掌贰使事直省局局长从八品掌都堂之礼及官员参谢之仪副局长正九品掌贰局长管勾尚书省乐工从九品
行台之制熙宗天会十五年罢刘豫置行台尚书省于汴天眷元年以河南地与宋遂改燕京枢密为行台尚书省天眷三年复移置于汴京皇统二年定行台官品皆下中台一等废帝正隆元年春正月乙丑罢中书门下省
按金史海陵本纪云云
世宗大定二十三年冬十一月甲午制外任官尝为宰执者凡吏牍上省部依亲王例免书名按金史世宗本纪云云
大定二十九年以太傅年高更令四日一居休惟大事白之按金史章宗本纪大定二十九年春正月癸巳即皇帝位秋七月丁卯以太尉尚书令东平郡王徒单克宁为太傅改封金源郡王冬十一月甲子谕尚书省曰太傅年高每趋朝而又赴省恐不易自今旬休外四日一居休庶得调摄常事他日理问惟大事白之可也章宗承安二年谕宰臣得见宾客周知民间利害按金史章宗本纪承安二年冬十一月甲子谕宰臣曰朕居九重民间难以&#知宰臣不见宾客何以得知民间利害泰和元年秋七月甲子谕刑部官凡上书人言及宰相者不得申省按金史章宗本纪云云
　　元
元以太师太傅太保为三公又间以大司徒司徒太尉为三公置中书令左右丞相又有平章政事而设左右丞及参政参议以佐之其属又有左右司郎中断事官客省使之属按元史百官志三公太师太傅太保各一员正一品银印以道燮阴阳经邦国有元袭其名号特示尊崇太祖十二年以国王置太师一员太宗即位建三公其拜罢岁月皆不可考世祖之世其职常缺而仅置太保一员至成宗武宗而后三公并建而无虚位矣又有所谓大司徒司徒太尉之属或置或不置其置者或开府或不开府而东宫尝置三师三少盖亦不恒有也中书令一员银印典领百官会决庶务太宗以相臣为之世祖以皇太子兼之至元十年立皇太子行中书令大德十一年以皇太子领中书令延佑三年复以皇太子行中书令置属监印二人右丞相左丞相各一员正一品银印统六官率百司居令之次令缺则总省事佐天子理万机国初职名未创太宗始置右丞相一员左丞相一员世祖中统元年置丞相一员二年复置右丞相二员左丞相二员至元二年增置丞相五员七年立尚书省置丞相二员八年罢尚书省乃置丞相二员二十四年复立尚书省其中书省丞相二员如故二十九年以尚书再罢专任一相武宗至大二年复置尚书省丞相二员中书丞相二员四年尚书省仍归中书丞相凡二员自后因之不易文宗至顺元年专任右相其一或置或不置平章政事四员从一品掌机务贰丞相凡军国重事无不由之世祖中统元年置平章二员二年置平章四员至元七年置尚书省设尚书平章二员八年尚书并入中书平章复设三员二十三年诏清冗职平章汰为二员二十四年复尚书省中书尚书两省平章各二员二十九年罢尚书省增中书平章为五员而一员为商议省事三十年又增平章为六员成宗元贞元年改商议省事为平章军国重事武宗至大二年再立尚书省平章三员中书五员四年罢尚书省归中书平章仍五员文宗至顺元年定置四员自后因之右丞一员正二品左丞一员正二品副宰相裁成庶务号左右辖世祖中统二年置左右丞各一员三年增置四员至元七年立尚书省中书右丞左丞仍四员八年尚书并入中书省左右丞各一员二十二年汰冗职右左丞如故二十四年复立尚书省右左丞各一而中书省缺员二十八年复罢尚书省三十年设右丞二员而一员为商议省事成宗元贞元年右丞商议省事者又以昭文大学士与中书省事武宗至大二年复立尚书省右左丞二员中书右左丞五员四年罢尚书右左丞中书右左丞止设四员文宗至顺元年定置右丞一员左丞一员而由是不复增损参政二员从二品副宰相以参大政而其职亚于右左丞世祖中统元年始置参政一员二年增为二员至元七年立尚书省参政三员八年尚书并入中书参政二员二十三年汰冗职参政二员如故二十四年复立尚书省参政二员中书参政二员二十八年罢尚书省参政武宗至大二年复置尚书省参政二员中书参政二员四年并尚书省入中书参政三员文宗至顺元年定参政为二员自后因之参议中书省事秩正四品典左右司文牍为六曹之管辖军国重事咸预决焉中统元年始置一员至元二十二年累增至六员大德元年止置四员后遂为定额其治曰参议府令史二人左司郎中二员正五品员外郎二员正六品都事二员正七品中统元年置左右司至元十五年分置两司左司所掌吏礼房之科有九一曰南吏二曰北吏三曰贴黄四曰保举五曰礼六曰时政记七曰封赠八曰牌印九曰好事知除房之科有五一曰次品二曰常选三曰台院选四曰见阙选五曰别里哥选户房之科有七一曰定俸二曰衣装三曰羊马四曰置计五曰田土六曰太府监七曰会总科粮房之科有六一曰海运二曰攒运三曰边远四曰赈济五曰事故六曰军匠银钞房之科有二一曰钞法二曰课程应办房之科有二一曰饮膳二曰草料令史二人蒙古书写一十人回回书写一人汉人书写七人典吏十五人右司郎中二员正五品员外郎二员正六品都事二员正七品中统元年置左右司至元十五年分置两司右司所掌兵房之科有五一曰边关二曰站赤三曰铺阙
四曰屯田五曰牧地刑房之科有六一曰法
令二曰弭盗三曰功赏四曰禁治五曰枉勘六曰斗讼工房之科有六一曰横造军器二曰常课段匹三曰岁赐四曰营造五曰应办六曰河道令史二人蒙古书写三人回回书写一人汉人书写一人典吏五人中书省掾属　监印二人掌监视省印有中书令则置知印四人掌执用省印
</div>
    <div class="pagination">
<a href="官常典公辅部_page3.html">上一页</a><a href="官常典公辅部.html">1</a><a href="官常典公辅部_page2.html">2</a><a href="官常典公辅部_page3.html">3</a><span class="current-page">4</span><a href="官常典公辅部_page5.html">5</a><a href="官常典公辅部_page6.html">6</a><a href="官常典公辅部_page7.html">7</a><a href="官常典公辅部_page8.html">8</a><a href="官常典公辅部_page9.html">9</a><span>...</span><a href="官常典公辅部_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
