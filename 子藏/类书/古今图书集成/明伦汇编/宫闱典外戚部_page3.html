<!DOCTYPE html>
<html>
<head>
    <meta charset="UTF-8">
    <title>宫闱典外戚部 - 第 3 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宫闱典外戚部 - 第 3 页/共 6 页</h1>
    <div class="content">按魏志后妃传逸嫡孙像袭爵四月初营宗庙掘地得玉玺方一寸九分其文曰天子羡思慈亲明帝为之改容以太牢告庙又尝梦见后于是差次舅氏亲疏高下叙用各有差赏赐累巨万以像为虎贲中郎将是月后母薨帝制缌服临丧百僚陪位四年十一月以后旧陵庳下使像兼太尉持节诣邺昭告后土十二月改葬朝阳陵像还迁散骑常侍青龙二年春追谥后兄俨曰安城乡穆侯夏吴贼寇扬州以像为伏波将军持节监诸将东征还复为射声校尉三年薨追赠卫将军改封魏昌县谥曰贞侯　　甄畅
按魏志后妃传像子畅嗣又封畅弟温艳皆为列侯四年改逸俨本封皆曰魏昌侯谥因故封俨世妇刘为东乡君又追封逸世妇张为安喜君帝思念舅氏不已畅尚幼景初末以畅为射声校尉加散骑常侍又特为起大第车驾亲自临之又于其后园为像母起观庙名其里曰渭阳里以追思母氏也嘉平三年正月畅薨追赠车骑将军谥曰恭侯子绍嗣太和六年明帝爱女淑薨追封谥淑为平原懿公主为之立庙取后亡从孙黄与合葬追封黄列侯以夫人郭氏从弟□为之后承甄氏姓封□为平原侯袭公主爵青龙中又封后从兄子毅及像弟三人皆为列侯毅数上疏陈时政官至越骑校尉嘉平中复封畅子二人为列侯后兄俨孙女为齐王皇后后父已殁封后母为广乐乡君　　郭表
按魏志后妃传文德郭皇后安平广宗人也祖世长吏后少而父永奇之曰此乃吾女中王也遂以女王为字早失二亲丧乱流离没在铜鞮侯家太祖为魏公时得入东宫太子即王位后为夫人及践阼为贵嫔继为皇后后蚤丧兄弟以从兄表继永后拜奉车都尉后外亲刘斐与他国为婚后闻之敕曰诸亲戚嫁娶自当与乡里门户匹敌者不得因势强与他方人婚也后姊子孟武还乡里求小妻后止之遂敕诸家曰今世妇女少当配将士不得因缘取以为妾也各宜自慎无为罚首明帝即位尊后为皇太后称永安宫太和四年诏封表安阳亭侯又进爵乡侯增邑并前五百户迁中垒将军以表子详为骑都尉其年帝追谥太后父永为安阳乡敬侯母董为都乡君迁表昭德将军加金紫位特进表第二子训为骑都尉及孟武母卒欲厚葬起祠堂太后止之曰自丧乱以来坟墓无不发掘皆由厚葬也首阳陵可以为法青龙三年帝进表爵为观津侯增邑五百并前千户迁详为驸马都尉四年追改封永为观津敬侯世妇董为堂阳君追封谥后兄浮为梁里亭戴侯都为武城亭孝侯成为新乐亭定侯皆使使者奉策祠以太牢表薨子详嗣又分表爵封详弟述为列侯详薨子钊嗣注
魏书曰后父永官至南郡太守谥敬侯母姓董氏即堂阳君生三男二女长男浮高唐令次女昱次即后后弟都弟成　　毛嘉　毛曾
按魏志后妃传明悼毛皇后河内人也太和元年立为皇后后父嘉拜骑都尉后弟曾郎中初明帝为王始纳河内虞氏为妃帝即位虞氏不得立为后遂绌还邺宫进嘉为奉车都尉曾骑都尉宠赐隆渥顷之封嘉博平乡侯迁光禄大夫曾驸马都尉嘉本典虞车工卒暴富贵明帝令朝臣会其家饮宴其容止举动甚騃语辄自谓侯身时人以为笑后又加嘉位特进曾迁散骑侍郎青龙三年嘉薨追赠光禄大夫改封安国侯增邑五百并前千户谥曰节侯四年追封后母夏为野王君后死迁曾散骑常侍后徙为羽林虎贲中郎将原武典农　　郭立　郭芝
按魏志后妃传明元郭皇后西平人也世河右大族黄初中本郡反叛遂没入宫明帝即位甚见爱幸拜为夫人叔父立为骑都尉从父芝为虎贲中郎将帝疾困遂立为皇后齐王即位尊后为皇太后称永宁宫追封谥太后父满为西都定侯以立子建绍其爵封太后母杜为合阳君芝迁散骑常侍长水校尉立宣德将军皆封列侯建兄□出养甄氏□及建俱为镇护将军皆封列侯并掌宿卫直　　吴
　　吴景
按吴志吴夫人传夫人本吴人徙钱塘早失父母与弟景居景常随坚征伐有功拜骑都尉袁术上景领丹阳太守讨故太守周昕遂据其郡孙策与孙河吕范依景合众共讨泾县山贼祖郎郎败走会景为刘繇所迫复北依术术以为督军中郎将与孙贲共讨樊能于麋于横江又击笮融薛礼于秣陵时策被创牛渚降贼复反景攻讨尽禽之从讨刘繇繇奔豫章策遣景贲到寿春报术术不纳便绝江津不与通使人告景景即委郡东归策复以景为丹阳太守汉遣议郎王誧衔命南行表景为扬武将军领郡如故建安八年景卒官子奋授兵为将封新亭侯卒子安嗣安坐党鲁王霸死奋弟祺封都亭侯卒子纂嗣纂妻即滕引女也引被诛并遇害　　谢承
按吴志谢夫人传夫人会稽山阴人也父煚汉尚书郎徐令弟承拜五官郎中稍迁长沙东部都尉武陵太守撰后汉书百余卷　　王文雍
按吴志后妃传吴主权王夫人南阳人也王氏无后封同母弟文雍为亭侯　　全尚
按吴志后妃传孙亮全夫人全尚女也尚从祖母公主爱之每进见辄与俱及潘夫人母子有宠全主自以与孙和母有隙乃劝权为潘氏男亮纳夫人亮遂为嗣夫人立为皇后以尚为城门校尉封都亭侯代滕引为太常卫将军进封永平侯录尚书事时全氏侯有五人并典兵马其余为侍郎骑都尉宿卫左右自吴兴外戚贵盛莫及及魏大将诸葛诞以寿春来附而全怿全端全袆全仪等并因此际降魏全熙谋泄见杀由是诸全衰弱会孙綝废亮为会稽王后又黜为候官侯夫人随之国居候官尚将家属徙零陵迫见杀　　朱据
按吴志本传据字子范吴郡吴人也有姿貌膂力又能论难黄武初征拜五官郎中补侍御史是时选曹尚书暨艳疾贪污在位欲沙汰之据以为天下未定宜以功覆过弃瑕取用举清厉浊足以沮劝若一时贬黜惧有后咎艳不听卒败权咨嗟将率发愤叹息追思吕蒙张温以为据才兼文武可以继之由是拜建义校尉领兵屯湖熟黄龙元年权迁都建业征据尚公主拜左将军封云阳侯谦虚接士轻财好施禄赐虽丰而常不足用嘉禾中始铸大钱一当五百后据部曲应受三万缗工王遂诈而受之典校吕壹疑据实取考问主者死于杖下据哀其无辜厚棺敛之壹又表据吏为据隐故厚其殡权数责问据据无以自明藉草待罪数月典军吏刘助觉言王遂所取权大感寤曰朱据见枉况吏民乎乃穷治壹罪赏助百万赤乌九年迁骠骑将军遭二宫构争据拥护太子言则恳至义形于色守之以死遂左迁新都郡丞未到中书令孙弘谮润据因权寝疾弘为诏书追赐死时年五十七孙亮时二子熊损各复领兵为全公主所谮皆死永安中追录前功以熊子宣袭爵云阳侯尚公主孙□时宣至骠骑将军　　滕牧
按吴志滕夫人传夫人故太常引之族女也父牧以□远徙边郡孙休即位大赦得还以牧为五官中郎□既封乌程侯聘牧女为妃□即位立为皇后封牧高密侯拜卫将军录尚书事后朝士以牧尊戚颇推令谏争而夫人宠渐衰牧见遣居苍梧郡虽爵位不夺其实裔也遂道路忧死　　何遂
按吴志何姬传姬丹阳句容人也父遂本骑士孙权以姬赐子和生男皓皓即位尊为皇太后封弟洪永平侯蒋溧阳侯植宣城侯洪卒子邈嗣为武陵监军为晋所杀植官至大司徒　　晋一
　　羊琇
按晋书外戚传琇字稚舒景献皇后之从父弟也父耽官至太常兄瑾尚书右仆射琇少举郡计参镇西锺会军事从平蜀及会谋反琇正言苦谏还赐爵关内侯琇涉学有智筭少与武帝通门甚相亲狎每接筵同席尝谓帝曰若富贵见用任领护各十年帝戏而许之初帝未立为太子而声论不及弟攸文帝素意重攸恒有代宗之议琇密为武帝画策甚有匡救又观察文帝为政损益揆度应所顾问之事皆令武帝默而识之其后文帝与武帝论当世之务及人间可否武帝答无不允由是储位遂定及帝为抚军命琇参军事帝即王位后擢琇为左卫将军封甘露亭侯帝践阼累迁中护军加散骑常侍琇在职十三年典禁兵豫机密宠遇甚厚初杜预拜镇南将军朝士毕贺皆连榻而坐琇与裴楷后至曰杜元凯乃复以连榻而坐客耶遂不坐而去琇性豪侈费用无复齐限而屑炭和作兽形以温酒洛下豪贵咸竞效之又喜游燕以夜续昼中外五亲无男女之别时人讥之然党慕胜己其所推奉便尽心无二穷窘之徒特能振恤选用多以得意者居先不尽铨次之理将士有冒官位者为其致节不惜躯命然放恣犯法每为有司所贷其后司隶校尉刘毅劾之应至重刑武帝以旧恩直免官而已寻以侯白衣领护军顷之复职及齐王攸出镇也琇以切谏忤旨左迁太仆既失宠愤怨遂发病以疾笃求退拜特进加散骑常侍还第卒帝手诏曰琇与朕有先后之亲少小之恩历位外内忠允茂着不幸早薨朕甚悼之其追赠辅国大将军开府仪同三司赐东园秘器朝服一袭钱三十万布百匹谥曰威　　王恂
按晋书外戚传恂字良夫文明皇后之弟也父肃魏兰陵侯恂文义通博在朝忠正累迁河南尹建立二学崇明五经鬲令袁毅尝馈以骏马恂不受及毅败受货者皆被废黜焉魏氏给公卿已下租牛客户数各有差自后小人惮役多乐为之贵势之门动有百数又太原诸部亦以匈奴胡人为田客多者数千武帝践位诏禁募客恂明峻其防所部莫敢犯者咸宁四年卒赠车骑将军　　王虔
按晋书王恂传恂弟虔字恭祖以功干见称累迁卫尉封安寿亭侯拜平东将军假节监青州诸军事征为光禄勋转尚书卒子士文嗣历右卫将军南中郎将镇许昌为刘聪所害　　王恺
按晋书王恂传恂弟恺字君夫少有才力历位清显虽无细行有在公之称以讨杨骏勋封山都县公邑千八百户迁龙骧将军领骁骑将军加散骑常侍寻坐事免官起为射声校尉久之转后将军恺既世族国戚性复豪侈用赤石脂泥壁石崇与恺将为鸩毒之事司隶校尉博祇劾之有司皆论正重罪诏特原之由是众人佥畏恺故敢肆其意所欲之事无所顾惮焉及卒谥曰丑　　杨文宗
按晋书外戚传文宗武元皇后父也其先事汉四世为三公文宗为魏通事郎袭封蓩亭侯早卒以后父追赠车骑将军谥曰穆　　杨骏
按晋书本传骏字文长弘农华阴人也少以王官为高陆令骁骑镇军二府司马后以后父超居重任自镇军将军迁车骑将军封临晋侯识者议之曰夫封建诸侯所以藩屏王室也后妃所以供粢盛弘内教也后父始封而以临晋为侯兆于乱矣尚书褚郭奕并表骏小器不可以任社稷之重武帝不从帝自太康以后天下无事不复留心万机惟耽酒色始宠后党请谒公行而骏及珧济势倾天下时人有三杨之号及帝疾笃未有顾命佐命功臣皆已没矣朝臣惶惑计无所从而骏尽斥群公亲侍左右因辄改易公卿树其心腹会帝小间见所用者非乃正色谓骏曰何得便尔乃诏中书以汝南王亮与骏夹辅王室骏恐失权宠从中书借诏观之得便藏匿中书监华廙恐惧自往索之终不肯与信宿之间上疾遂笃后乃奏帝以骏辅政帝颔之便召中书监华廙令何劭口宣帝旨使作遗诏曰昔伊望作佐勋垂不朽周霍拜命名冠往代侍中车骑将军行太子太保领前将军杨骏经德履□鉴识明远毗翼二宫忠肃茂着宜正位上台拟迹阿衡其以骏为太尉太子太傅假节都督中外诸军事侍中录尚书领前将军如故置参军六人步兵三千人骑千人移止前卫将军珧故府若止宿殿中宜有翼卫其差左右卫三部司马各二十人殿中都尉司马十人给骏令得持兵仗出入诏成后对廙劭以呈帝帝亲视而无言自是二日而崩骏遂当寄托之重居太极殿梓宫将殡六宫出辞而骏不下殿以武贲百人自卫不恭之迹自此而始惠帝即位进骏为太傅大都督假黄钺录朝政百官总己虑左右间己乃以其甥段广张邵为近侍之职凡有诏命帝省讫入呈太后然后乃出骏知贾后情性难制甚畏惮之又多树亲党皆领禁兵于是公室怨望天下愤然矣骏弟珧济皆有隽才数相谏止骏不能用因废于家骏暗于古义动违旧典武帝崩未逾年而改元议者咸以为违春秋逾年书即位之义朝廷惜于前失令史官没之故明年正月复改年焉骏自知素无美望惧不能辑和远近乃依魏明帝即位故事遂大开封赏欲以悦众为政严碎愎谏自用不允众心冯翊太守孙楚素与骏厚说之曰公以外戚居伊霍之重握大权辅弱主当仰思古人至公至诚谦顺之道于周则周召为宰在汉则朱虚东牟未有庶姓专朝而克终庆祚者也今宗室亲重藩王方壮而公不与共参万机内怀猜忌外树私昵祸至无日矣骏不能从弘训少府蒯钦骏之姑子少而相昵直亮不回屡以正言犯骏珧济为之寒心钦曰杨文长虽暗犹知人之无罪不可妄杀必当□我我得□外可以不与俱死不然倾宗覆族其能久乎殿中中郎孟观李肇素不为骏所礼阴构骏将图社稷贾后欲预政事而惮骏不得逞其所欲又不肯以妇道事皇太后黄门董猛始自帝之为太子即为寺人监在东宫给事于贾后密通消息于猛谋废太后猛乃与肇观潜相结托贾后又令肇报大司马汝南王亮使连兵讨骏亮曰骏之凶暴死亡无日不足忧也肇报楚王玮玮然之于是求入朝骏素惮玮先欲召入防其为变因遂听之及玮至观肇乃启帝夜作诏中外戒严遣使奉诏废骏以侯就第东安公繇率殿中四百人随其后以讨骏段广跪而言于帝曰杨骏受恩先帝竭心辅政且孤公无子岂有反理愿陛下审之帝不答时骏居曹爽故府在武库南闻内有变召众官议之太傅主簿朱振说骏曰今内有变其趣可知必是阉竖为贾后设谋不利于公宜烧云龙门以示威索造事者首开万春门引东宫及外营兵公自拥翼皇太子入宫取奸人殿内震惧必斩送之可以免难骏素怯懦不决乃曰魏明帝造此大功柰何烧之侍中傅祗夜白骏请与武茂俱入云龙门观察事势祗因谓群寮宫中不宜空便起揖于是皆走寻而殿中兵出烧骏府又令弩士于阁上临骏府而射之骏兵皆不得出骏逃于马□以戟杀之观等受贾后密旨诛骏亲党皆夷三族死者数千人又令李肇焚骏家私书贾后不欲令武帝顾命手诏闻于四海也骏既诛莫敢收者惟太傅舍人巴西阎纂殡敛之初骏征高士孙登遗以布被登截被于门大呼曰斫斫刺刺旬日托疾诈死及是其言果验永熙中温县有人如狂造书曰光光文长大戟为墙毒药虽行戟还自伤及骏居内府以戟为卫焉永宁初诏曰舅氏失道宗族陨坠渭阳之思孔怀感伤其以蓩亭侯杨超为奉朝请骑都尉以尉蓼莪之思焉　　杨济
按晋书杨骏传济字文通历位镇南征北将军迁太子太傅济有才艺尝从武帝校猎北芒下与侍中王济俱着布□褶骑马执角弓在辇前猛兽突出帝命王济射之应弦而倒须臾复一出济受诏又射杀之六军大叫称快帝重兵官多授贵戚清望济以武艺号为称职与兄珧深虑盛满乃与诸甥李斌等共切谏骏斥出王佑为河南太守建立皇储皆济谋也初骏忌大司马汝南王亮催使之藩济与斌数谏止之骏遂□济济谓傅咸曰若家兄征大司马入退身避之门户可得免耳不尔行当赤族咸曰但征还共崇至公便立太平无为避也夫人臣不可有专岂独外戚今宗室□因外戚之亲以得安外戚危倚宗室之重以为援所谓唇齿相依计之善者济益惧而问石崇曰人心云何崇曰贤兄执政□外宗室宜与四海共之济曰见兄可及此崇见骏及焉骏不纳后与诸兄俱见害难发之夕东宫召济济谓裴楷曰吾将何之楷曰子为保傅当至东宫济好施久典兵马所从四百余人皆秦中壮士射则命中皆欲救济济已入宫莫不叹恨　　杨珧
按晋书杨骏传骏弟珧字文琚历位尚书令卫将军素有名称得幸于武帝时望在骏前以兄贵盛知权宠不可居自乞逊位前后恳至终不获许初聘后珧表曰历观古今一族二后未尝以全而受覆宗之祸乞以表事藏之宗庙若如臣之言得以免祸从之右军督赵休上书陈王莽五公兄弟相代今杨氏三公并在大位而天变屡见臣窃为陛下忧之由此珧益惧固求逊位听之赐钱百万绢五千匹珧初以退让称晚乃合朋党构出齐王攸中护军羊琇与北军中候成粲谋欲因见珧而手刃之珧知而辞疾不出讽有司奏琇转为太仆自是举朝莫敢枝梧而素论尽矣珧临刑称冤云事在石函可问张华当时皆谓宜为申理合依锺繇事例而贾氏族党待诸杨如雠促行刑者遂斩之时人莫不嗟叹焉　　贾充
按晋书本传充字公闾平阳襄陵人也父逵魏豫州刺史阳里亭侯逵晚始生充言后当有充闾之庆故以为名字焉充少孤居丧以孝闻袭父爵为侯拜尚书郎典定科令兼度支考课辩章节度事皆施用累迁黄门侍郎汲郡典农中郎将参大将军军事从景帝讨毋丘俭文钦于乐嘉帝疾笃还许昌留充监诸军事以劳增邑三百五十户后为文帝大将军司马转右长史帝新执朝权恐方镇有异议使充诣诸葛诞图欲伐吴阴察其变充既论说时事因谓诞曰天下皆愿禅代君以为何如诞厉声曰卿非贾豫州子乎世受魏恩岂可欲以社稷输人乎若洛中有难吾当死之充默然及还白帝曰诞在扬州威名夙着能得人死力观其规略为反必也今征之反速而事小不征事迟而祸大帝乃征诞为司空而诞果叛复从征诞充进计曰楚兵轻而锐若深沟高垒以逼贼城可不战而□也帝从之城陷帝登垒以劳充帝先归洛阳使充统后事进爵宣阳乡侯增邑千户迁廷尉充雅长法理有平反之称转中护军高贵乡公之攻相府也充率众距战于南阙军将败骑督成倅弟太子舍人济谓充曰今日之事如何充曰公等养汝正拟今日复何疑济于是抽戈犯跸及常道乡公即位进封安阳乡侯增邑千二百户统城外诸军加散骑常侍锺会谋反于蜀帝假充节以本官都督关中陇右诸军事西据汉中未至而会死时军国多事朝廷机密皆与筹之帝甚信重充与裴秀王沉羊祜荀勖同受腹心之任帝又命充定法律假金章赐甲第一区五等初建封临沂侯为晋元勋深见宠异禄赐常优于群官充有刀笔才能观察上旨初文帝以景帝恢赞王业方传位于舞阳侯攸充称武帝宽仁且又居长有人君之德宜奉社稷及文帝寝疾武帝请问后事文帝曰知汝者贾公闾也帝袭王位拜充晋国卫将军仪同三司给事中改封临颍侯及受禅充以建明大命转车骑将军散骑常侍尚书仆射更封鲁郡公母柳氏为鲁国太夫人充所定新律既班于天下百姓便之诏曰汉氏以来法令严峻故自元成之世及建安嘉平之间咸欲辩章旧典删革刑书述作体大历年无成先帝愍元元之命陷于密网亲发德音厘正名实车骑将军贾充奖明圣意谘询善道太傅郑冲又与司空荀顗中书监荀勖中军将军羊祜中护军王业及廷尉杜友守河南尹杜预散骑侍郎裴楷颍川太守周雄齐相郭颀骑都尉成公绥荀辉尚书郎柳轨等典正其事朕每鉴其用心常慨然嘉之今法律既成始班天下刑宽禁简足以克当先旨昔萧何以定律受封叔孙通以制仪为奉常赐金五百斤弟子皆为郎夫立功立事古之所重自太傅车骑以下皆加禄赏其详依故典于是赐充子弟一人关内侯绢五百匹固让不许后代裴秀为尚书令常侍车骑将军如故寻改常侍为侍中赐绢七百匹以母忧去职诏遣黄门侍郎慰问又以东南有事遣典军将军杨□宣谕使六旬还内充为政务农节用并官省职帝善之又以文武异容求罢所领兵及羊祜等出镇充复上表欲立勋边境帝□不许从容任职褒贬在己颇好进士每有所荐达必始终经纬之是以士多归焉帝舅王恂尝毁充而充更进恂或有背充以要权贵者充皆阳以素意待之而充无公方之操不能正身率下专以谄媚取容侍中任恺中书令庾纯等刚直守正咸共疾之又以充女为齐王妃惧后益盛及氐羌反叛时帝深以为虑恺因进说请充镇关中乃下诏曰秦凉二境比年屡败边方纵暴百姓荼毒遂使编氓扇动害及中州虽复吴蜀之寇未尝至此诚由所任不足以内抚四邦外镇丑逆轻用其众而不能尽其力非得心腹之重推毂委成大匡其弊恐为患未已每虑斯难忘寝与食侍中守尚书令车骑将军贾充雅量弘高达见明远武有折冲之威文怀经国之虑信结人心名震域外使权统方任绥静西夏则吾无西顾之念而远近获安矣其以充为使持节都督秦凉二州诸军事侍中车骑将军如故假羽葆鼓吹给第一驸马朝之贤良欲进忠规献替者皆幸充此举望隆唯新之化充既外出自以为失职深衔任恺计无所从将之镇百僚饯于夕阳亭荀勖私焉充以忧告勖曰公国之宰辅而为一夫所制不亦鄙乎然是行也辞之实难独有结婚太子不顿驾而自留矣充曰然孰可寄怀对曰勖请行之俄而侍宴论太子婚姻事勖因言充女才质令淑宜配储宫而杨皇后及荀顗亦□称之帝纳其言会京师大雪平地二尺军不得发既而皇储当婚遂不西行诏充居本职先是羊祜密启留充及是帝以语充充谢祜曰始知君长者时吴将孙秀降拜为骠骑大将军帝以充旧臣欲改班使车骑居骠骑之右充固让见听寻迁司空侍中尚书令领兵如故会帝寝疾充及齐王攸荀勖参医药及疾愈赐绢各五百匹初帝疾笃朝廷属意于攸河南尹夏侯和谓充曰卿二女婿亲□等耳立人当立德充不答及是帝闻之徙和光禄勋及夺充兵权而位遇无替寻转太尉行太子太保录尚书事咸宁三年日食于三朝充请逊位不许更以沛国之公丘益其封宠幸愈甚朝臣咸侧目焉河南尹王恂上言弘训太后入庙合食于景皇帝齐王攸不得行其子礼充议以为礼诸侯不得祖天子公子不得祢先君皆谓奉统承祀非谓不得复其父祖也攸身宜服三年丧事自如臣制有司奏若如充议服子服行臣制未有前比宜如恂表攸丧服从诸侯之例帝从充议伐吴之役诏充为使持节假黄钺大都督总统六师给羽葆鼓吹缇幢兵万人骑二千置左右长史司马从事中郎增参军骑司马各十人帐下司马二十人大车官骑各三十人充虑大功不捷表陈西有昆夷之患北有幽并之戍天下劳扰年谷不登兴军致讨惧非其时又臣老迈非所克堪诏曰君不行吾便自出充不得已乃受节钺将中军为诸军节度以冠军将军杨济为副南屯襄阳吴江陵诸守皆降充乃徙屯项王浚之□武昌也充遣使表曰吴未可悉定方夏江淮下湿疾疫必起宜召诸军以为后图虽腰斩张华不足以谢天下华豫平吴之策故充以为言中书监荀勖奏宜如充表帝不从杜预闻充有奏驰表固争言平在旦夕使及至轘辕而孙皓已降吴平军罢帝遣侍中程咸犒劳赐充帛八千匹增邑八千户分封从孙畅新城亭侯盖安阳亭侯弟阳里亭侯混从孙关内侯众增户邑充本无南伐之谋固谏不见用及师出而吴平大惭惧议欲请罪帝闻充当诣阙豫幸东堂以待之罢节钺僚佐仍假鼓吹麾幢充与群臣上告成之礼请有司具其事帝谦让不许及疾笃上印绶逊位帝遣侍臣谕旨问疾殿中太医致汤药赐□帐钱帛自皇太子宗室躬省起居太康三年四月薨时年六十六帝为之恸使使持节太常奉策追赠太宰加衮冕之服绿綟绶御剑赐东园秘器朝服一具衣一袭大鸿胪护丧事假节钺前后部羽葆鼓吹缇麾大路銮路辒辌车帐下司马大车椎斧文衣武贲轻车介士葬礼依霍光及安平献王故事给茔田一顷与石苞等为王功配飨庙庭谥曰武追赠充子黎民为鲁殇公充妇广成君郭槐性妒忌初黎民年三岁乳母抱之当合黎民见充入喜笑充就而拊之槐望见谓充私乳母即鞭杀之黎民恋念发病而死后又生男过期复为乳母所抱充以手摩其头郭疑乳母又杀之儿亦思慕而死充遂无裔嗣及薨槐辄以外孙韩谧为黎民子奉充后郎中令韩咸中尉曹轸谏槐曰礼大宗无后以小宗支子后之无异姓为后之文无令先公怀腆后土良史书过岂不痛心槐不从咸等上书求改立嗣事寝不报槐遂表陈是充遗意帝乃诏曰太宰鲁公充崇德立勋勤劳佐命背世殂陨每用悼心又嗣子早终世嗣未立古者列国无嗣取始封支庶以绍其统而近代更除其国至于周之公旦汉之萧何或豫建元子或封爵元妃盖尊显勋庸不同常例太宰素取外孙韩谧为世子黎民后吾退而断之外孙骨肉至近推恩计情合于人心其以谧为鲁公世孙以嗣其国自非功如太宰始封无后如太宰所取必以己自出不如太宰皆不得以为比及下礼官议充谥博士秦秀议谥曰荒帝不纳博士畅希旨建议谥曰武帝乃从之自充薨至葬赙赐二千万惠帝即位贾后擅权加充庙备六佾之乐母郭为宜城君及郭氏亡谥曰宣特加殊礼时人讥之而莫敢言者初充前妻李氏淑美有才行生二女褒裕褒一名荃裕一名浚父丰诛李氏坐流徙后娶城阳太守郭配女即广城君也武帝践祚李以大赦得还帝特诏充置左右夫人充母亦敕充迎李氏郭槐怒攘袂数充曰刊定律令为佐命之功我有其分李那得与我□充乃答诏托以谦冲不敢当两夫人盛礼实畏槐也而荃为齐王攸妃欲令充遣郭而还其母时沛国刘含母及帝舅羽林监王虔前妻皆毋丘俭孙女此例既多质之礼官皆不能决虽不遣后妻多异居私通充自以宰相为海内准则乃为李筑室于永年里而不往来荃浚每号泣请充充竟不往会充当镇关石公卿供帐祖道荃浚惧充遂去乃排幔出于坐中叩头流血向充及群僚陈母应还之意众以荃王妃皆惊起而散充甚愧愕遣黄门将宫人扶去既而郭槐女为皇太子妃帝乃下诏断如李比皆不得还后荃恚愤而薨初槐欲省李氏充曰彼有才气卿往不如不往及女为妃槐乃盛威仪而去既入户李氏出迎槐不觉脚屈因遂再拜自是充每出行槐辄使人寻之恐其过李也初充母柳见古今重节义竟不知充与成济事以济不忠数追骂之侍者闻之无不窃笑及将亡充问所欲言柳曰我教汝迎李新妇尚不肯安问他事遂无言及充薨后李郭二女乃欲令其母祔葬贾后弗之许也及后废李氏乃得合葬李氏作女训行于世　　贾谧
按晋书贾充传谧字长深母贾牛充少女也父韩寿字德真南阳堵阳人魏司徒暨曾孙美姿貌善容止贾充辟为司空掾充每燕宾寮其女辄于青璅中窥之见寿而悦焉问其左右识此人不有一婢说寿姓字云是故主人女大感想发于寤寐婢后往寿家具说女意并言其女光丽艳逸端美绝伦寿闻而心动便令为通殷勤婢以白女女遂潜修音好厚相赠结呼寿夕入寿劲捷过人逾垣而至家中莫知惟充觉其女悦畅异于常日时西域有贡奇香一着人则经月不歇帝甚贵之惟以赐充及大司马陈骞其女密盗以遗寿充寮属与寿燕处闻其芬馥称之于充自是充意知女与寿通而其门合严峻不知所由得入乃夜中阳惊有盗因使循墙以观其变左右白曰无余异惟东北角如狐狸行处充乃考问女之左右具以状对充秘之遂以女妻寿寿官至散骑常侍河南尹元康初卒赠骠骑将军谧好学有才思既为充嗣继佐命之后又贾后专恣谧权过人主至乃□系黄门侍郎其为威福如此负其骄宠奢侈逾度室宇崇僭器服珍丽歌僮舞女选极一时开合延宾海内辐凑贵游豪戚及浮竞之徒莫不尽礼事之或着文章称美谧以方贾谊渤海石崇欧阳建荥阳潘岳吴国陆机陆云兰陵缪征京兆杜斌挚虞琅邪诸葛诠弘农王粹襄城杜育南阳邹捷齐国左思清河崔基沛国刘汝南和郁周恢安平索秀颍川陈眕太原郭彰高阳许猛彭城刘讷中山刘舆刘琨皆傅会于谧号曰二十四友其余不得预焉历位散骑常侍后军将军广城君薨去职丧未终起为秘书监掌国史先是朝廷议立晋书限断中书监荀勖谓宜以魏正始起年著作郎王瓒欲引嘉平已下朝臣尽入晋史于时依违未有所决惠帝立更使议之谧上议请从泰始为断于是事下三府司徒王戎司空张华领军将军王衍侍中乐广黄门侍郎嵇绍国子博士谢衡皆从谧议骑都尉济北侯荀畯侍中荀藩黄门侍郎华混以为宜用正始开元博士荀熙刁协谓宜嘉平起年谧重执奏戎华之议事遂施行寻转侍中领秘书监如故谧时从帝幸宣武观校猎讽尚书于会中召谧受拜诫左右勿使人知于是众疑其有异志矣谧既亲贵数入二宫共愍怀太子游处无屈降心常与太子奕棋争道成都王颍在坐正色曰皇太子国之储君贾谧何得无礼谧惧言之于后遂出颖为平北将军镇邺及为常侍侍讲东宫太子意有不悦谧患之而其家数有妖异飘风吹其朝服飞上数百丈坠于中丞台又蛇出其被中夜暴雷震其室柱陷入地压毁□帐谧甚恐及迁侍中专掌禁内遂与后成谋诬陷太子及赵王伦废后以诏召谧于殿前将戮之走入西钟下呼曰阿后救我乃就斩之韩寿少弟蔚有器望及寿兄巩令保弟散骑侍郎预吴王友鉴谧母贾午皆伏诛初充伐吴时常屯项城军中忽失充所在充帐下都督周勤时昼寝梦见百余人录充引入一径勤惊觉闻失充乃出寻索忽睹所梦之道遂往求之果见充行至一府舍侍卫甚盛府公南面坐声色甚厉谓充曰将乱吾家事必尔与荀勖既惑吾子又乱吾孙间使任恺黜汝而不去又使庾纯詈汝而不改今吴寇当平汝方表斩张华汝之闇□皆此类也若不悛慎当旦夕加罪充因叩头流血公曰汝所以延日月而名器如此者是卫府之勋耳终当使系嗣死于钟虡之间太子毙于金酒之中小子困于枯木之下荀勖亦宜同然其先德小浓故在汝后数世之外国嗣亦替言毕命去充忽然得还营颜色憔悴性理昏丧经日乃复及是谧死于钟下贾后服金酒而死贾午考竟用大杖终皆如所言赵王伦之败朝廷追述充勋议立其后欲以充后孙散骑侍郎众为嗣众阳狂自免以子秃后充封鲁公又病死永兴中立充从曾孙湛为鲁公奉充后遭乱死国除泰始中人为充等谣曰贾裴王乱纪纲王裴贾济天下言亡魏而成晋也　　贾混
按晋书贾充传充弟混字宫奇笃厚自守无殊才能太康中为宗正卿历镇军将军领城门校尉加侍中封永平侯卒赠中军大将军仪同三司充从子彝遵□有鉴裁俱为黄门郎遵弟模最知名　　贾模
按晋书贾充传模字思范少有志尚颇览载籍而沉深有智算确然难夺深为充所信爱每事筹之焉充年衰疾剧恒忧己谥传模曰是非久自见不可掩也起家为邵陵令遂历事二宫尚书吏部郎以公事免起为车骑司马豫诛杨骏封平阳乡侯邑千户及楚王玮矫诏害汝南王亮太保卫瓘诏使模将中驺三百人救之是时贾后既豫朝政欲委信亲党拜模散骑常侍二日擢为侍中模乃尽心匡弼推张华裴頠同心辅政数年之中朝野宁静模之力也乃加授光禄大夫然模潜执权势外形欲远之每事启奏贾后事入辄取急或托疾以避之至于素有嫌忿多所中陷朝廷甚惮之加贪冒聚敛富拟王公但贾后性甚强暴模每尽言开陈祸福后不能从反谓模毁己于是委任之情日衰而谗间之徒遂进模不得志忧愤成疾卒追赠车骑将军开府仪同三司谥曰成子游字彦将嗣历官太子侍讲员外散骑侍郎　　羊元之
按晋书外戚传元之惠皇后父尚书右仆射瑾之子也元之初为尚书郎以后父拜光禄大夫特进散骑常侍更封兴晋侯迁尚书右仆射加侍中进爵为公成都王颖之攻长沙王乂也以讨元之为名遂忧惧而卒追赠车骑将军开府仪同三司　　虞豫
按晋书外戚传豫元敬皇后父也少有美称州郡礼辟并不就拜南阳王文学早卒明帝即位追赠散骑常侍骠骑大将军开府仪同三司平山县侯子引嗣　　虞引按晋书虞豫传豫子引敬后弟也初拜散骑常侍迁步兵校尉太宁末追赠豫官以引袭侯爵转右卫将军与南顿王宗俱为明帝所昵并典禁兵及帝不豫宗以阴谋发觉事连引帝隐忍不问徙引为宗正卿加散骑常侍咸和二年宗伏诛左迁引为桂阳太守秩中二千石频徙琅邪庐陵太守咸康元年卒追赠卫将军加散骑常侍子洪袭爵
　外戚部列传七
　　晋二
　　庾琛
按晋书外戚传琛字子美明穆皇后父也兄在孝友传琛永嘉初为建威将军过江为会稽太守征为丞相军谘祭酒卒官以后父追赠左将军妻毋丘氏追封乡君子亮陈先志不受咸和中成帝又下诏追赠琛骠骑将军仪同三司亮又辞焉　　庾亮
按晋书本传亮字元规明穆皇后之兄也亮美姿容善谈论性好庄老风格峻整动由礼节闺门之内不肃而成时人或以为夏侯太初陈长文之伦也年十六东海王越辟为掾不就随父在会稽嶷然自守时人皆惮其方严莫敢造之元帝为镇东时闻其名辟西曹掾及引见风情都雅过于所望甚器重之由是聘亮妹为皇太子妃亮固让不许转丞相参军预讨华轶功封都亭侯转参丞相军事掌书记中兴初拜中书郎领著作侍讲东宫其所论释多见称述与温峤俱为太子布衣之好时帝方任刑法以韩子赐皇太子亮谏以申韩刻薄伤化不足留圣心太子甚纳焉累迁给事中黄门侍郎散骑常侍时王敦在芜湖帝使亮诣敦筹事敦与亮谈论不觉改席而前退而叹曰庾元规贤于裴頠远矣因表为中领军明帝即位以为中书监亮上书让曰臣凡庸固陋少无殊操昔以中州多故旧邦丧乱随侍先臣远庇有道爰容逃难求食而已不悟侥时之福遭遇嘉运先帝龙兴垂异常之顾既眷同国士又申以婚姻遂阶亲宠累非服弱冠濯缨沐浴芳风频劳省闼出总六军十余年间位超先达无劳受遇无与臣比小人禄薄福过灾生止足之分臣所宜守而偷荣昧进日尔一日谤讟既集上尘圣朝始欲自闻而先帝登遐区区微诚竟未上达陛下践阼圣政惟新宰辅贤明庶僚咸允康哉之歌实存于至公而国恩不已复以臣领中书臣领中书则示天下以私矣何者臣于陛下后之兄也姻娅之嫌与骨肉中表不同虽太上至公圣德无私然世之丧道有自来矣悠悠六合皆私其姻人皆有私则天下无公矣是以前后二汉咸以抑后党安进婚族危向使西京七族东京六姓皆非姻族各以平进纵不悉全决不尽败今之尽败更由姻昵臣历观庶姓在世无党于朝无援于时植根之本轻也苟无大瑕犹或见容至于外戚凭托天地连势四时根援扶疏重矣大矣而或居权宠四海侧目事有不允罪不容诛身既招殃国为之弊其故何耶由姻媾之私群情之所不能免是以疏附则信姻进则疑疑积于百姓之心则祸成于重闺之内矣此皆往代成鉴可为寒心者也夫万物之所不通圣贤因而不夺冒亲以求一寸之用未若防嫌以明至公今以臣之才兼如此之嫌而使内处心膂外总兵权以此求治未之闻也以此招祸可立待也虽陛下二相明其愚款朝士百僚颇识其情天下之人安可门到户说使皆坦然耶夫富贵荣宠臣所不能忘也刑罚贫贱臣所不能甘也今恭命则愈违命则苦臣虽不达何事背时违上自贻患责耶实仰览殷量已知弊身不足惜为国取悔是以悾悾屡陈丹款而微诚浅薄未垂察谅忧惶屏营不知所措愿陛下垂天地之鉴察臣之愚则臣虽死之日犹生之年矣疏奏帝纳其言而止王敦既有异志内深忌亮而外崇重之亮忧惧以疾去官后代王导为中书监及敦举兵加亮左卫将军与诸将距钱凤及沈充之走吴兴也又假亮节都督东征诸军事追充事平以功封永昌县开国公赐绢五千四百匹固让不受转护军将军及帝疾笃不欲见人群臣无得进者抚军将军南顿王宗右卫将军虞引等素被亲爱与西阳王将有异谋亮直入卧内见帝流涕不自胜既而正色陈与宗等谋废大臣规共辅政社稷安否将在今日辞旨切至帝深感悟引亮升御座遂与司徒王导受遗诏辅幼主加亮给事中徙中书令太后临朝政事一决于亮先是王导辅政以宽和得众亮任法裁物颇以此失人心又先帝遗诏褒进大臣而陶侃祖约不在其例侃约疑亮删除遗诏并流怨言亮惧乱于是出温峤为江州以广声援修石头以备之会南顿王宗复谋废执政亮杀宗而废宗兄宗帝室近属国族元老又先帝保傅天下咸以亮翦削宗室琅邪人卞咸宗之党也与宗俱诛咸兄阐亡奔苏峻亮符峻送阐而峻保匿之峻又多纳亡命专用威刑亮知峻必为祸乱征为大司农举朝谓之不可平南将军温峤亦累书止之皆不纳峻遂与祖约俱举兵反温峤闻峻不受诏便欲下卫京都三吴又欲起义兵亮并不听而报峤书曰吾忧西陲过于历阳足下无过雷池一步也既而峻将韩晃寇宣城亮遣距之不能制峻乘胜至于京都诏假亮节都督征讨诸军事战于建阳门外军未及阵士众弃甲而走亮乘小船西奔乱兵相剥掠亮左右射贼误中柂工应弦而倒船上咸失色欲散亮不动容徐曰此手何可使着贼众心乃安亮携其三弟怿条翼南奔温峤峤素钦重亮虽在奔败犹欲推为都统亮固辞乃与峤推陶侃为盟主侃至寻阳既有憾于亮议者咸谓侃欲诛执政以谢天下亮甚惧及见侃引咎自责风止可观侃不觉释然乃谓亮曰君侯修石头以拟老子今日反见求耶便谈宴终日亮啖薤因留白侃问曰安用此为亮云故可以种侃于是尤相称叹云非唯风流兼有为政之实既至石头亮遣督护王彰讨峻党张曜反为所败亮送节传以谢侃侃答曰古人三败君侯始二当今事急不宜数尔又曰朝政多门用生国祸丧乱之来岂独由峻也亮时以二千人守白石垒峻步兵万余四面来攻众皆震惧亮激厉将士并殊死以战峻军乃走追斩数百级峻平帝幸温峤舟亮得进见稽颡鲠噎诏群臣与亮俱升御坐亮明日又泥首谢罪乞骸骨欲阖门投窜山海帝遣尚书侍中手诏慰喻此社稷之难非舅之责也亮上疏曰臣凡鄙小人才不经世阶缘戚属累忝非服叨窃弥重谤议弥兴皇家多难未敢告退遂随牒展转便烦显任先帝不豫臣参侍医药登遐顾命又豫闻后事岂云德授盖以亲也臣知其不可而不敢逃命实以田夫之交犹有寄托况君臣之义道贯自然哀悲眷恋不敢违距且先帝谬顾情同布衣既今恩重命轻遂感遇忘身加以陛下初在谅暗先后亲览万机宣通外内臣当其地是以激节驱驰不敢依违虽知无补志以死报而才下位高知进忘退乘宠骄盈渐不自觉进不能抚宁外内退不能推贤宗长遂使四海侧心谤议沸腾祖约苏峻不堪其愤纵肆凶逆事由臣发社稷倾覆宗庙虚废先后以忧逼登遐陛下旰食逾年四海哀惶肝足以谢祖宗七庙之灵臣灰身灭族不足以塞四海之责臣负国家其罪莫大实天所不覆地所不载陛下矜而不诛有司纵而不戮自古及今岂有不忠不孝如臣之甚不能伏剑北阙偷存视息虽生之日亦犹死之年朝廷复何理齿臣于人次臣亦何颜自次于人理臣欲自投草泽思之心也而明诏谓之独善其身圣旨不垂矜察所以重其罪也愿陛下览先朝谬授之失虽垂宽宥全其首领犹宜弃之任其自存自没则天下粗知劝戒之纲矣疏奏诏曰省告恳恻执以感叹诚是仁舅处物宗之责理亦尽矣若大义既不开塞舅所执理胜何必区区其相易夺贼峻奸逆书契所未有也是天地所不容人神所不宥今年不反明年当反愚智所见也舅与诸公勃然而召正是不忍见无礼于君者也论情与义何得谓之不忠乎若以己总率征讨事至败丧有司宜明直绳以肃国体诚则然矣且舅遂上告方伯席卷来下舅躬贯甲胄贼峻枭悬大事既平天下开泰衍得反正社稷乂安宗庙有奉岂非舅二三方伯亡身陈力之勋耶方当策勋行赏岂复议既往之咎乎且天下大弊死者万计而与桀寇对岸舅且当上奉先帝顾托之旨弘济艰难使衍冲人永有凭赖则天下幸甚亮欲遁逃山海自暨阳东出诏有司录夺舟船亮乃求外镇自效出为持节都督豫州扬州之江西宣城诸军事平西将军假节豫州刺史领宣城内史亮遂受命镇芜湖顷之后将军郭默据湓口以叛亮表求亲征于是以本官加征讨都督率将军路永毛宝赵引匡术刘仕等步骑二万会太尉陶侃俱讨破之亮还芜湖不受爵赏侃移书曰夫赏罚黜陟国之大信窃怪矫然独为君子亮曰元帅指撝武臣效命亮何功之有遂苦辞不受进号镇西将军又固让初以诛王敦功封永昌县公亮比陈让疏数十上至是许之陶侃薨迁亮都督江荆豫益梁雍六州诸军事领江荆豫三州刺史进号征西将军开府仪同三司假节亮固让开府乃迁镇武昌时王导辅政主幼时艰务存大纲不拘细目委任赵引贾宁等诸将并不奉法大臣患之陶侃尝欲起兵废导而□鉴不从乃止至是亮又欲率众黜导又以谘鉴而鉴又不许亮与鉴笺曰昔于芜湖反复谓彼罪虽重而时弊国危且令方岳道胜亦足有所镇压故共隐忍解释陶公自兹迄今曾无悛改主上自八九岁以及成人入则在宫人之手出则唯武官小人读书无从受音句顾问未尝遇君子侍臣虽非俊士皆时之良也知古今顾问岂与殿中将军司马督同年而语哉不云当高选侍臣而云高选将军司马督岂合贾生愿人主之美习以成德之意乎秦政欲愚其黔首天下犹知不可况乃欲愚其主哉主之少也不登进贤哲以辅导圣躬春秋既盛宜复子明辟不稽首归政甫居师傅之尊成人之主方受师臣之悖主上知君臣之道不可以然而不得不行殊礼之事万乘之君寄坐上九亢龙之爻有位无人挟震主之威以临制百官百官莫之敢忤是先帝无顾命之臣势屈于骄奸而遵养之也赵贾之徒有无君之心是而可忍孰不可忍且往日之事含容隐忍谓其罪可宥良以时弊国危兵甲不可屡动又冀其当谢往衅惧而修己如顷日之纵是上无所忌下无所惮谓多养无赖足以维持天下公与下官并蒙先朝厚顾荷托付之重大奸不扫何以见先帝于地下愿公深惟安国家固社稷之远算次计公之与下官负荷轻重量其所宜鉴又不许故其事得息时石勒新死亮有开复中原之谋乃解豫州授辅国将军毛宝使与西阳太守樊峻精兵一万俱戍邾城又以陶称为南中郎将江夏相率部曲五千人入沔中亮弟翼为南蛮校尉南郡太守镇江陵以武昌太守陈□为辅国将军梁州刺史趣子午又遣偏军伐蜀至江阳执伪荆州刺史李闳巴郡太守黄植送于京都亮当率大众十万据石头城为诸军声援乃上疏曰蜀胡二寇凶虐滋甚内相诛锄众叛亲离蜀甚弱而胡尚强并佃并守修进取之备襄阳北接宛许南阻汉水其险足固其土足食臣宜移镇襄阳之石城下并遣诸军罗布江沔比及数年戎士习练乘衅齐进以临河洛大势一举众知存亡开反善之路宥逼□之罪因天时顺人情诛逋逆雪大耻实圣朝之所先务也愿陛下许其所陈济其此举淮泗寿阳所宜进据臣辄简练部分乞槐棘参议以定经略帝下其议时王导与亮意同□鉴议以资用未备不可大举亮又上疏便欲迁镇会寇陷邾城毛宝赴水而死亮陈谢自贬三等行安西将军有诏复位寻拜司空余官如故固让不拜亮自邾城陷没忧慨发疾会王导薨征亮为司徒扬州刺史录尚书事又固辞帝许之咸康六年薨时年五十二追赠太尉谥曰文康丧至车驾亲临及葬又赠永昌公印绶亮弟冰上疏曰臣谨详先事亦曾闻臣亮对臣等之言恳恳于斯事是以屡自陈请将迄十年岂恃臣好让而不肃恭顾曩时之衅近出宇下加先帝神武算略兼该是以役不逾时而凶强馘灭计之以事则功归圣主推之于运则胜非人力至如亮等因圣略之弘得效所职事将何论功将何赏及后伤蹶责逾先功是以陛下优诏听许亮实思自效以报天德何悟身潜圣世微志长绝存亡哀恨痛贯心膂愿陛下发明诏遂先恩则臣亮死且不朽帝从之亮将葬何充会之叹曰埋玉树于土中使人情何能已初亮所乘马有的颅殷浩以为不利于主劝亮卖之亮曰曷有己之不安而移之于人浩惭而退亮在武昌诸佐吏殷浩之徒乘秋夜往共登南楼俄而不觉亮至诸人将起避之亮徐曰诸君少住老子于此处兴复不浅便据胡□与浩等谈咏竟坐其坦率行己多此类也　　庾彬
按晋书庾亮传亮长子彬年数岁雅量过人温峤尝隐暗怛之彬神色恬如也乃徐跪谓峤曰君侯何至于此论者谓不减于亮苏峻之乱遇害　　庾羲
按晋书庾亮传亮次子羲少有时誉初为吴兴内史时穆帝颇爱文义羲至郡献诗颇存讽谏因上表曰陛下以圣明之德方隆唐虞之化而事役殷旷百姓雕残以数州之资经赡四海之务其为劳弊岂可具言昔汉文居隆盛之世躬自俭约断狱四百殆致刑厝贾谊叹息犹有积薪之言以古况今所以益其忧惧陛下明鉴天挺无幽不烛弘济之道岂待瞽言臣受恩奕世思尽丝发受任到东亲临所见敢缘弘政献其丹愚伏愿听断之暇少垂察览其诗文多不载羲方见授用而卒子准太元中自侍中代桓石虔为豫州刺史西中郎将镇历阳卒官准子悦义熙中江州刺史准弟楷自有传　　庾龢
按晋书庾亮传亮三子龢字道季好学有文章叔父翼将迁襄阳龢年十五以书谏曰承进据襄阳耀威荆楚且田且戍渐临河洛使向化之萌怀德而附凶愚之徒畏威反善太平之基便在于旦夕昔殷伐鬼方三年而□乐生守齐遂至历载今皇庙虽隆无有殷之盛凶羯虽衰犹丑类有徒而沔汉之水无万仞之固方城虽峻无千寻之险加以运漕供继有溯流之艰征夫勤役有劳来之叹若穷寇虑逼送死一决东西互出首尾俱进则廪粮有抄截之患远略乏率然之势进退惟思不见其可此明暗所共见贤愚所共闻况于临事者乎愿回师反□详择全胜修城池立垒壁勤耕农练兵甲若凶运有极天亡此卤则可泛舟北济方轨齐进水陆骋迈亦不逾旬朔矣愿详思远猷算其可者翼甚奇之升平中代孔严为丹阳尹表除重役六十余事太和初代王恪为中领军卒于官子恒尚书仆射赠光禄大夫　　庾怿
按晋书庾亮传怿字叔预少以通简为兄亮所称弱冠西阳王辟不就东海王冲为长水校尉清选纲纪以怿为功曹除暨阳令又为冲中军司马转散骑侍郎迁左卫将军以讨苏峻功封广饶男出补临川太守历监梁雍二州军事转辅国将军梁州刺史假节镇魏兴时兄亮总统六州以怿宽厚容众故授以远任为东西势援寻进监秦州氐羌诸军事怿遣牙门霍佐迎将士妻子佐驱三百余口亡入石季龙亮表上贬怿为建威将军朝议欲召还亮上疏曰怿御众简而有惠州户虽小赖其宽政佐等同恶大数不多且怿名号大不可以小故轻议进退其文武之心转已安定贼帅艾秀遣使归诚上洛附贼降者五百余口冀一安稳无复怵惕从之后以所镇险远粮运不继诏怿以将军率所领还屯半洲寻迁辅国将军豫州刺史进号西中郎将监宣城庐江历阳安丰四郡军事假节镇芜湖怿尝以白羽扇献成帝帝嫌其非新反之侍中刘劭曰柏梁云构大匠先居其下管弦系奏夔牙先聆其音怿之上扇以好不以新后怿闻之曰此人宜在帝之左右又尝以毒酒饷江州刺史王允之王允之觉其有毒饮犬犬毙乃密奏之帝曰大舅已乱天下小舅复欲尔耶怿闻遂饮鸩而卒时年五十赠侍卫将军谥曰简子统嗣统字长仁少有令名司空太尉辟皆不就调补抚军会稽王司马出为建威将军宁夷护军寻阳太守年二十九卒时人称其才器甚痛惜之子元之官至宣城内史　　庾冰按晋书庾亮传冰字季坚兄亮以明德流训冰以雅素垂风诸弟相率莫不好礼为世论所重亮常以为庾氏之宝司徒辟不就征秘书郎预讨华轶功封都乡侯王导请为司徒右长史出补吴兴内史会苏峻作逆遣兵攻冰冰不能御便弃郡奔会稽会稽内史王舒以冰行奋武将军距峻别率张健于吴中时健党甚众诸将莫敢先进冰率众击健走之于是乘胜西进赴于京都又遣司马滕含攻贼石头城拔之冰勋为多封新吴县侯固辞不受迁给事黄门侍郎又让不拜司空□鉴请为长史不就出补振武将军会稽内史征为领军将军又辞寻入为中书监扬州刺史都督扬豫兖三州军事征卤将军假节是时王导新丧人情恇然冰兄亮既固辞不入众望归冰既当重任经纶时务不舍昼夜宾礼朝贤升擢后进由是朝野注心咸曰贤相初导辅政每从宽惠冰颇任威刑殷融谏之冰曰前相之贤犹不堪其弘况吾者哉范汪谓冰曰顷天文错度足下宜尽消御之道冰曰元象岂吾所测正当勤尽人事耳又隐实户口料出无名万余人以充军实诏复论前功冰上疏曰臣门户不幸以短才赞务衅及天庭殃流邦族若晋典休明夷戮久矣而于时颠沛刑宪暂坠遂令臣等复得为时陈力徇国之臣因之而奋立功于大罪之后建义于颠覆之余此是臣等所以复得视息于天壤王宪不复必明于往也此之厚幸可谓弘矣岂复得计劳纳封受赏司勋哉愿陛下曲降灵泽哀恕由中申命有司惠臣所乞则愚臣之愿于此毕矣许之成帝疾笃时有妄为中书符敕宫门宰相不得前左右皆失色冰神气自若曰是必虚妄推问果诈众心乃定进号左将军康帝即位又进车骑将军冰惧权盛乃求外出会弟翼当伐石季龙于是以本号除都督江荆宁益梁交广七州豫州之四郡军事领江州刺史假节镇武昌以为翼援冰临发上疏曰臣因循家宠冠冕当世而志无殊操量不及远顷皇家多难衅故频仍朝望国器与时歼落遂令天眷下坠降及臣身俯仰伏事于今五年上不能光赞圣猷下不能缉熙政道而陛下遇之过分求之不已复策败驾之驷以冀万里之功非天眷之隆将何以至此是以敢竭狂瞽以献血诚愿陛下暂屏旒纩以弘听纳今强寇未殄戎车未戢兵弱于郊人疲于内寇之侵逸未可量也黎庶之困未之安也群才之用未之尽也而陛下崇高事与下隔视听察览必寄之群下群下宜忠不引不进百司宜勤不督不劝是以古之帝王勤于降纳虽日总万机犹兼将相或借讼舆人或求谤刍荛良有以也况今日之弊开辟之极而陛下历数属当其运否剥之难婴之圣躬普天所以痛心于既往而倾首于将来者也实冀否终而泰属运在今诚愿陛下弘天覆之量深地载之厚宅冲虚以为本勤训督以为务广引时彦询于政道朝之得失必关圣听人之情伪必达天聪然后览其大当以总国纲躬俭节用尧舜岂远大布之衣卫文何人是以古人有云非知之难行之难非行之难安之难也愿陛下既思日侧于劳谦纳其起予之情则天下幸甚矣臣朝夕伏膺犹不能畅临疏徘徊不觉辞尽顷之献皇后临朝征冰辅政冰辞以疾笃寻而卒时年四十九册赠侍中司空谥曰忠成祠以太牢冰天性清慎常以俭约自居中子袭尝贷官绢十匹冰怒捶之市绢还官临卒谓长史江霦曰吾将逝矣恨报国之志不展命也如何死之日敛以时服无以官物也及卒无绢为衾又室无妾媵家无私积世以此称之冰七子希袭友蕴倩邈柔希字始彦初拜秘书郎累迁司徒右长史黄门侍郎建安太守未拜复为长史兼右卫将军迁侍中出为辅国将军吴国内史希既后之戚属冰女又为海西公妃故希兄弟并显贵太和中希为北中郎将徐兖二州刺史蕴为广州刺史并假节友东阳太守倩太宰长史邈会稽王参军柔散骑常侍倩最有才器桓温深忌之初慕容厉围梁父断涧水太山太守诸葛攸奔邹山鲁高平等数郡皆没希坐免官顷之征为护军将军希怒固辞希初免时多盗北府军资温讽有司劾之复以罪免遂客于晋陵之暨阳初郭璞筮冰云子孙必有大祸惟用三阳可以有后故希求镇山阳友为东阳家于暨阳及海西公废桓温陷倩及柔以武陵王党杀之希闻难便与弟邈及子攸之逃于海陵陂泽中蕴于广州饮鸩而死及友当伏诛友子妇桓秘女也请温故得免故青州刺史武沈希之从母兄也潜饷给希经年温后知之遣兵捕希武沈之子遵与希聚众于海滨略渔人船夜入京口城平北司马卞逾城奔曲阿吏士皆散走希放城内囚徒数百人配以器仗遵于外聚众宣令云逆贼桓温废帝杀王称海西公密旨除凶逆京都震扰内外戒严屯备六门平北参军刘奭与高平太守□逸之游军督护郭龙等集众距之卞又与曲阿人弘戎发诸县兵二千并力屯新城以击希希战败闭城自守温遣东海太守周少孙讨之城陷被擒希邈及子侄五人斩于建康市遵及党与并伏诛惟友及蕴诸子获全友子叔宣右卫将军蕴子廓之东阳太守　　庾条
按晋书庾亮传条字幼序初辟太宰府累迁黄门郎豫章太守征拜秘书监赐爵乡亭侯出为冠军将军临川太守豫章黄韬自称孝神皇帝临川人李高为相聚党数百人乘犊车衣皂袍攻郡县条讨平之条于兄弟最凡劣故禄位不至卒官赠左将军　　庾翼
按晋书庾亮传翼字稚恭风仪秀伟少有经纶大略京兆杜乂陈郡殷浩并才名冠世而翼弗之重也每语人曰此辈宜束之高阁俟天下太平然后议其任耳见桓温总角之中便期之以远略因言于成帝曰桓温有英雄之才愿陛下勿以常人遇之常婿畜之宜委以方邵之任必有弘济艰难之勋苏峻作逆翼时年二十二兄亮使白衣领数百人备石头亮败与翼俱奔事平始辟太尉陶侃府转参军累迁从事中郎在公府雍容讽议顷之除振威将军鄱阳太守转建威将军西阳太守抚和百姓甚得欢心迁南蛮校尉领南郡太守加辅国将军假节及邾城失守石城被围翼屡设奇兵潜致粮杖石城得全翼之勋也赐爵都亭侯及亮卒授都督江荆司雍梁益六州诸军事安西将军荆州刺史假节代亮镇武昌翼以帝舅年少超居大任遐迩属目虑其不称翼每竭志能劳谦匪懈戎政严明经略深远数年之中公私充实人情翕然称其才干由是自河以南皆怀归附石季龙汝南太守戴开率数千人诣翼降又遣使东至辽东西到凉州要结二方欲同大举慕容皝张骏并报使请期翼雅有大志欲以灭边平蜀为己任言论慷慨形于辞色将兵都尉钱颀陈事合旨翼拔为五品将军赐□二百斛时东土多赋役百姓乃从海道入广州刺史邓岳大开鼓铸诸边因此知造兵器翼表陈东境国家所资侵扰不已逃逸渐多边人常伺隙若知造铸之利将不可禁时殷浩征命无所就而翼请为司马及军司并不肯赴翼遗浩书因致其意先是浩父羡为长沙在郡贪残兄冰与翼书属之翼报曰殷君始往虽多骄豪实有风力之益亦似由有佳儿弟故小令物情难之自顷以来奉公更退私累日滋亦不稍以此寥萧之也既雅敬洪远又与浩亲善其父兄得失岂以小小计之大较江东政以伛□豪强以为民□时有行法辄施之寒劣如往年偷石头仓米一百万斛皆是豪将辈而直打杀仓督监以塞责山遐作余姚半年而为官出二千户政虽不伦公强官长也而群共驱之不得安席纪睦徐宁奉王使纠罪人船头到渚桓逸还复而二使免官虽皆前宰之惛谬江东事去实此之由也兄弟不幸横陷此中自不能拔脚于风尘之外当共明目而治之荆州所统一二十郡惟长沙最恶恶而不黜与杀督监者复何异耶翼有风力格裁发言立论皆如此康帝即位翼欲率众北伐上疏曰贼季龙年已六十奢淫理尽丑类怨叛又欲决死辽东皝虽骁果未必能固若北无掣手之卤则江南将不异辽左矣臣所以辄发良人不顾忿咎然东西形援未必齐举且欲北进移镇安陆入沔五百涢水通流辄率南郡太守王愆期江夏相谢尚寻阳太守袁真西阳太守曹据等精锐三万风驰上道并勒平北将军桓宣扑取黄季欲并丹水摇荡秦雍御以长辔用逸待劳比及数年兴复可冀臣既临许洛窃谓桓温可渡戍广陵何充可移据淮泗赭圻路永进屯合肥伏愿表御之日便决圣听不可广询同异以乖事会兵闻拙速不闻工之久也于是并发所统六州奴及车牛驴马百姓嗟怨时欲向襄阳虑朝廷不许故以安陆为辞帝及朝士皆遣使譬止车骑参军孙绰亦致书谏翼不从遂违诏辄行至夏口复上表曰臣近以寇贼有弊亡之势蹔率所统致讨山北并分见众略复江夏数城臣等以九月十九日发武昌以二十四日达夏口辄简卒搜乘停当上道而所调借牛马来处皆远百姓所□谷草不充并多羸瘠难以涉路加以向冬野草渐枯往反二千或容踬顿辄便随事筹量权停此举又山南诸城每至秋冬水多燥涸运漕用功实为艰阻计襄阳荆楚之旧西接益梁与关陇咫尺北去洛河不盈千里土沃田良方城险峻水路流通转运无滞进可以扫荡秦赵退可以保据上流臣虽不武意略浅短荷国重恩志存立效是以受任四年惟以习戎为务实欲上凭圣朝威灵高略下藉士民义慨之诚因寇衰弊渐临逼之而八年春上表请据乐乡广农□谷以伺二寇之衅而值天高听邈未垂察照朝议纷纭遂令微诚不畅自尔以来上参天人之征下采降俘之言寇贼衰灭其日不远臣虽未获长驱中原馘绝凶丑亦不可以不进据要害思攻取之宜是以辄量宜入沔徙镇襄阳其谢尚王愆期等悉令还据本戍须到所在驰遣启闻翼时有众四万诏加都督征讨军事师次襄阳大会僚佐陈旌甲亲授弧矢曰我之行也若此射矣遂三起三迭徒众属目其气十倍初翼迁襄阳举朝谓之不可议者或谓避衰惟兄冰意同桓温及谯王无忌赞成其计至是冰求镇武昌为翼继援朝议谓冰不宜出冰乃止又进翼征西将军领南蛮校尉寇贼五六百骑出樊城翼遣冠军将军曹据追击于挠沟北破之死者近半获马百匹翼绥来荒远尽招纳之宜立客馆置典宾参军桓宣卒翼以长子方之为义城太守代领宣众司马应诞为龙骧将军襄阳太守参军司马勋为建威将军梁州刺史戍西城康帝崩兄冰卒以家国情事留方之戍襄阳还镇夏口悉取冰所领兵自配以兄子统为寻阳太守诏使翼还督江州又领豫州刺史辞豫州后欲移镇乐乡诏不许缮修军器大佃积谷欲图后举遣益州刺史周抚西阳太守曹据伐蜀破蜀将季桓于江阳翼如□见一物如方相俄而疽发背疾笃表第二子爰之行辅国将军荆州刺史司马朱焘为南蛮校尉以千人守巴陵永和元年卒时年四十一追赠车骑将军谥曰肃翼卒未几部将于瓒戴义等作乱杀将军曹据翼长史江虨司马朱焘将军袁真等共诛之爰之有翼风寻为桓温所废温既废爰之又以征卤将军刘惔监沔中军事领义成太守代方之而方之爰之并迁徙于豫章　　褚裒
按晋书外戚传裒字季野康献皇后之父也祖有局量以干用称尝为县吏事有不合令欲鞭之曰物各有所施榱椽之材不合以为藩落也愿明府垂察乃舍之家贫辞吏年垂五十镇南将军羊祜与有旧言于武帝始被升用官至安东将军父洽武昌太守裒少有简贵之风与京兆杜乂俱有盛名冠于中兴谯国桓彝见而目之曰季野有皮里春秋言其外无臧否而内有所褒贬也谢安亦雅重之恒云裒虽不言而四时之气亦备矣初辟西阳王掾吴王文学苏峻之构逆也车骑将军□鉴以裒为参军峻平以功封都乡亭侯稍迁司徒从事中郎除给事黄门侍郎康帝为琅邪王时将纳妃妙选素望诏娉裒女为妃于是出为豫章太守及康帝即位征拜侍中迁尚书以后父苦求外出除建威将军江州刺史镇平州在官清约虽居方伯恒使私童樵采顷之征为卫将军领中书令裒以中书铨管诏命不宜以姻戚居之固让诏以为左将军兖州刺史都督兖州徐州之琅邪诸军事假节镇金城又领琅邪内史初裒总角诣庾亮亮使郭璞筮之卦成璞骇然亮曰有不祥乎璞曰此非人臣卦不知此年少何以乃表斯祥二十年外吾言方验及此二十九年而康献皇太后临朝有司以裒皇太后父议加不臣之礼拜侍中卫将军录尚书事持节都督刺史如故裒以近戚惧获讥嫌上疏固请居藩曰臣以虚鄙才不周用过蒙国恩累忝非据无劳受宠负愧实深岂可复加殊特之命显号重迭臣有何勋可以克堪何颜可以□进委身圣世岂复遗力实惧颠坠所误者大今王略未振万机至殷陛下宜委诚宰辅一遵先帝任贤之道虚己受成坦平心于天下无疑内示私亲之举朝野失望所损岂少于是改授都督徐兖青扬州之晋陵吴国诸军事卫将军徐兖二州刺史假节镇京口永和初复征裒将以为扬州录尚书事吏部尚书刘遐说裒曰会稽王令德国之周公也足下宜以大政付之裒长史王胡之亦劝焉于是固辞归藩朝野咸欢服之进号征北大将军开府仪同三司固辞开府裒又以政道在于得才宜委贤任能升敬旧齿乃荐前光禄大夫顾和侍中殷浩疏奏即以和为尚书令浩为扬州刺史及石季龙死裒上表请伐之即日戒严直指泗口朝议以裒事任贵重不宜深入可先遣偏师裒重陈前所遣前锋督护王颐之等径造彭城示以威信后遣督护麋嶷进军下邳贼即奔溃嶷率所领据其城池今宜速发以成声势于是除征讨大都督青扬徐兖豫五州诸军事裒率众三万径进彭城河朔士庶归降者日以千计裒抚纳之甚得其欢心先遣督护徐龛伐沛获伪相支重郡中二千余人归降鲁郡山有五百余家亦建义请援裒遣龛领锐卒三千迎之龛违裒节度军次代陂为石遵将李菟所败死伤大半龛执节不挠为贼所害裒以春秋责帅授任失所威略亏损上疏自贬以征北将军行事求留镇广陵诏以偏帅之责不应引咎逋寇未殄方镇任重不宜贬降使还镇京口解征讨都督时石季龙新死其国大乱遗户二十万口渡河将归顺乞师救援会裒已旋威势不接莫能自拔皆为慕容皝及苻健之众所掠死亡咸尽裒以远图不就忧慨发病及至京口闻哭声甚众裒问何哭之多左右曰代陂之役也裒益惭恨永和五年卒年四十七远近嗟悼吏士哀慕之赠侍中太傅本官如故谥曰元穆子歆字幼安以学行知名历散骑常侍秘书监　　何准
按晋书外戚传准字幼道穆章皇后之父也高尚寡欲弱冠知名州府交辟并不就兄充为骠骑将军劝其令仕准曰第五之名何减骠骑准兄弟中第五故有此言充居宰辅之重权倾一时而准散带衡门不及人事惟诵佛经修营塔庙而已征拜散骑郎不起年四十七卒升平元年追赠金紫光禄大夫封晋兴县侯子惔以父素行高絜表让不受三子放惔澄放继充惔官至南康太守早卒惔子元度西阳太守次叔度太常卿尚书　　何澄
按晋书何准传准子澄字季元起家秘书郎转丞清正有器望累迁秘书监太常中护军孝武帝深爱之以为冠军将军吴国内史大元末琅琊王出居外第妙选师傅征拜尚书领琅琊王师安帝即位迁尚书左仆射典选王师如故时澄脚疾固让特听不朝坐家视事又领本州大中正及桓元执政以疾奏免卒于家安帝反正追赠金紫光禄大夫长子籍早卒次子融元熙中为大司农　　王蒙
按晋书外戚传蒙字仲祖哀靖皇后父也曾祖黯历位尚书祖佑北军中候父讷新淦令蒙少时放纵不羁不为乡曲所齿晚节始克己励行有风流美誉虚己应物恕而后行莫不敬爱焉事诸母甚谨奉禄资产常推厚居薄喜愠不形于色不修小絜而以清约见称善隶书美姿容尝览镜自照称其父字曰王文开生如此儿耶居贫帽败自入市买之妪悦其貌遗以新帽时人以为达与沛国刘惔齐名友善惔常称蒙性至通而自然有节蒙每云刘君知我胜我自知时人以惔方荀奉倩蒙比袁耀卿凡称风流者举蒙惔为宗焉司徒王导辟为掾导复引匡术弟孝蒙致笺于导曰开国承家小人勿用仗德义以尹天下方将澄清彝伦崇重名器夫军国殊用文武异容岂可令泾渭混流亏清穆之风以允答具瞻仪刑海内导不答后出补长山令复为司徒左西属蒙以此职有谴则应受杖固辞诏为停罚犹不就徙中书郎简文帝之为会稽王也尝与孙绰商略诸风流人绰言曰刘惔清蔚简令王蒙温润恬和桓温高爽迈出谢尚清易令达而蒙性和畅能言理辞简而有会及简文帝辅政益贵幸之与刘惔号为入室之宾转司徒左长史晚求为东阳不许及蒙病乃恨不用之蒙闻之曰人言会稽王痴竟痴也疾渐笃于灯下转麈尾视之叹曰如此人曾不得四十也年三十九卒临殡刘惔以犀杷麈尾置棺中因恸绝久之谢安亦常称美蒙云王长史语甚不多可谓有令音二子修蕴　　王修按晋书王蒙传蒙子修字敬仁小字荀子明秀有美称善隶书号曰流奕清举年十二作贤全论蒙以示刘惔曰敬仁此论便足以参微言起家著作郎琅琊王文学转中军司马未拜而卒年二十四临终叹曰无愧古人年与之齐矣　　王遐
按晋书外戚传遐字桓子简顺皇后父骠骑将军述之从叔也少以华族仕至光禄勋宁康初追赠特进光禄大夫加散骑常侍谥曰靖长子恪领军将军恪子欣之豫章太守秩中二千石欣之弟欢之广州刺史遐少子臻崇德卫尉　　王蕴
按晋书外戚传蕴字叔仁孝武定皇后父司徒左长史蒙之子也起家佐著作郎累迁尚书吏部郎性平和不抑寒素每一官缺求者十□蕴无所是非时简文帝为会稽王辅政蕴辄连状白之曰某人有地某人有才务存进达各随其方故不得者无怨焉补吴兴太守甚有德政属郡荒人饥辄开仓赡恤主簿执谏请先列表上待报蕴曰今百姓嗷然路有饥馑若表上须报何以救将死之命乎专辄之愆罪在太守且行仁义而败无所恨也于是大赈贷之赖蕴全者十七八焉朝廷以违科免蕴官士庶诣阙讼之诏特左降晋陵太守复有惠化百姓歌之定后立以后父迁光禄大夫领五兵尚书本州大中正封建昌县侯蕴以恩泽赐爵非三代令典固辞不受朝廷敦劝终不肯拜乃授都督京口诸军事左将军徐州刺史假节复固让谢安谓蕴曰卿居后父之重不应妄自菲薄以亏时遇宜依□公故事但令在贵权于事不事耳可暂临此任以纾国姻之重于是乃受命镇于京口顷之征拜尚书左仆射将军如故迁丹阳尹即本军号加散骑常侍蕴以姻戚不欲在内苦求外出复以为都督浙江东五郡镇军将军会稽内史常侍如故蕴素嗜酒末年尤甚及在会稽略少醒日然犹以和简为百姓所悦时王悦来拜墓蕴子恭往省之素相善遂留十余日方还蕴问其故恭曰与阿大语蝉连不得归蕴曰恐阿大非尔之友阿大悦小字也后竟乖初好时以为知人太元九年卒年五十五追赠左光禄大夫开府仪同三司长子华早卒次恭在列传恭弟爽字季明强正有志力历给事黄门侍郎侍中孝武帝崩王国宝夜欲开门入为遗诏爽距之曰大行晏驾皇太子未至敢入者斩乃止爽尝与会稽王道子饮道子醉呼爽为小子爽曰亡祖长史与简文皇帝为布衣之交亡姑亡姊伉俪二宫何小子之有及国宝执权免爽官后兄恭再起事并以爽为宁朔将军参预军事恭败被诛　　王献之
按晋书王羲之传羲之子献之字子敬少有盛名而高迈不羁虽闲居终日容止不怠风流为一时之冠年数岁尝观门生樗蒱曰南风不竞门生曰此郎亦管中窥豹时见一斑献之怒曰远惭荀奉倩近愧刘真长遂拂衣而去尝与兄徽之操之俱诣谢安二兄多言俗事献之寒温而已既出客问安王氏兄弟优劣安曰小者佳客问其故安曰吉人之辞寡以其少言故知之尝与徽之共在一室忽然火发徽之遽走取履献之神色恬然徐呼左右扶出夜卧斋中而有偷人入其室盗物都尽献之徐曰偷儿青毡我家旧物可特置之群偷惊走工草隶善丹青七八岁时学书羲之密从后掣其笔不得叹曰此儿后当复有大名尝书壁为方丈大字羲之甚以为能观者数百人桓温尝使书扇笔误落因画作乌驳牸牛甚妙起家州主簿秘书郎转丞以选尚新安公主尝经吴郡闻顾辟强有名园先不相识乘平肩舆径入时辟强方集宾友而献之游历既毕傍若无人辟强勃然数之曰□主人非礼也以贵骄士非道也失是二者不足齿之伧耳便驱出门献之□如也不以屑意谢安甚钦爱之请为长史安进号卫将军复为长史太元中新起太极殿安欲使献之题榜以为万代宝而难言之试谓曰魏时凌云殿榜未题而匠者误钉之不可下乃使韦仲将悬橙书之比讫须鬓尽白裁余气息还语子弟宜绝此法献之揣知其旨正色曰仲将魏之大臣宁有此事使其若此有以知魏德之不长安遂不之逼安又问曰君书何如君家尊答曰故当不同安曰外论不尔答曰人那得知寻除建威将军吴兴太守征拜中书令及安薨赠礼有同异之议惟献之与徐邈共明安之忠勋献之乃上疏曰故太傅臣安少振元风道誉洋溢弱冠遐栖则契齐箕皓应运释褐而王猷允塞及至载宣威灵强猾消殄功勋既融投韨高让且服事先帝眷隆布衣陛下践阼阳秋尚富尽心竭智以辅圣明考其潜跃始终事情缱绻实大晋之隽辅义笃于曩臣矣伏惟陛下留心宗臣澄神于省察孝武帝遂加安殊礼未几献之遇疾家人为上章道家法应首过问其有何得失对曰不觉余事惟忆与□家离婚献之前妻□昙女也俄而卒于官安僖皇后立以后父追赠侍中特进光禄大夫太宰谥曰宪无子以兄子静之嗣位至义兴太守时议者以为羲之草隶江右中朝莫有及者献之骨力远不及父而颇有媚趣桓元雅爱其父子书各为一□置左右以翫之　　王恭
按晋书本传恭字孝伯光禄大夫蕴子定皇后之兄也少有美誉清操过人自负才地高华恒有宰辅之望与王忱齐名友善慕刘惔之为人谢安常曰王恭人地可以为将来伯舅尝从其父自会稽至都忱访之见恭所坐六尺簟忱谓其有余因求之恭辄以送焉遂坐荐上忱闻而大惊恭曰吾平生无长物其简率如此起家为佐著作郎叹曰仕官不为宰相才志何足以骋因以疾辞俄为秘书丞转中书郎未拜遭父忧服阕除吏部郎历建威将军太元中代沈嘉为丹阳尹迁中书令领太子詹事孝武帝以恭后兄深相钦重时陈郡袁悦以倾巧事会稽王道子恭言之于帝遂诛之道子尝集朝士置酒于东府尚书令谢石因醉为委巷之歌恭正色曰居端右之重集藩王之第而肆淫声欲令群下何所取则石深□之淮陵内史虞珧子妻裴氏有服食之术常衣黄衣状如天师道子甚悦之令与宾客谈论时人皆为降节恭抗言曰未闻宰相之座有失行妇人坐宾莫不反侧道子甚愧之其后帝将擢时望以为藩屏乃以恭为都督兖青冀幽并徐州晋陵诸军事平北将军兖青二州刺史假节镇京口初都督以北为号者累有不祥故桓冲王坦之刁彝之徒不受镇北之号恭表让军号以超受为辞而实恶其名于是改号前将军慕容垂入青州恭遣偏师御之失利降号辅国将军及帝崩会稽王道子执政宠昵王国宝委以机权恭每正色直言道子深惮而忿之及赴山陵罢朝叹曰榱栋虽新便有黍离之叹矣时国宝从弟绪说国宝因恭入觐相王伏兵杀之国宝不许而道子亦欲辑和内外深布腹心于恭冀除旧恶恭多不顺每言及时政辄厉声色道子知恭不可和协王绪之说遂行于是国难始结或劝恭因入朝以兵诛国宝而庾楷党于国宝士马甚盛恭惮之不敢发遂还镇临别谓道子曰主上谅暗冢宰之任伊周所难愿大王亲万机纳直言远郑声放佞人辞色甚厉故国宝等愈惧以恭为安北将军不拜乃谋诛国宝遣使与殷仲堪桓元相结仲堪伪许之恭得书大喜乃抗表京师曰后将军国宝得以姻戚频登显列不能感恩效力以报时施而专宠肆威将危社稷先帝登遐夜乃犯阁叩扉欲矫遗诏赖皇太后聪明相王神武故逆谋不果又割东宫见兵以为己府谗疾二昆甚于雠敌与其从弟绪同党凶狡共相扇连此不忠不义之明白也以臣忠诚必亡身殉国是以谮臣非一赖先帝明鉴浸润不行昔赵鞅兴甲诛君侧之恶臣虽驽劣敢忘斯义表至内外戒严国宝及绪惶惧不知所为用王珣计请解职道子收国宝赐死斩绪于市深谢愆失恭乃还京口恭之初抗表也虑事不捷乃版前司徒左长史王廞为吴国内史令起兵于东会国宝死令廞解军去职廞怒以兵伐恭恭遣刘牢之击灭之上疏自贬诏不许谯王尚之复说道子以藩伯强盛宰相权弱宜多树置以自卫道子然之乃以其司马王愉为江州刺史割庾楷豫州四郡使愉督之由是楷怒遣子鸿说恭曰尚之兄弟专弄相权欲假朝威贬削方镇惩警前事势转难测及其议未成宜早图之恭以为然复以谋告殷仲堪桓元元等从之推恭为盟主□期同赴京师时内外疑阻津逻严急仲堪之信因庾楷达之以斜绢为书内箭簳中合镝漆之楷送于恭恭发书绢文角戾不复可识谓楷为诈又料仲堪去年已不赴盟今无连理乃先期举兵司马刘牢之谏曰将军今动以伯舅之重执忠贞之节相王以姬旦之尊时望所系昔年已戮宝绪送王廞书是深伏将军也顷所授用虽非皆允未为大失割庾楷四郡以配王愉于将军何损晋阳之师其可再乎恭不从乃上表以讨王愉司马尚之兄弟为辞朝廷使元显及王珣谢琰等距之恭梦牢之坐其处旦谓牢之曰事□即以卿为北府遣牢之率帐下督颜延先据竹里元显使说牢之啖以重利牢之乃斩颜延以降是日牢之遣其婿高雅之子敬宣因恭曜军轻骑击恭恭败将还雅之已闭城门恭遂与弟履单骑奔曲阿恭久不骑乘髀生疮不复能去曲阿人殷确恭故参军也以船载之藏于苇席之下将奔桓元至长塘湖遇商人钱强强宿憾于确以告湖浦尉尉收之以送京师道子闻其将至欲出与语面折之而未之杀也时桓元等已至石头惧其有变即于建康之倪塘斩之恭五男及弟爽爽兄子秘书郎和及其党孟璞张恪等皆杀之恭性抗直深存节义读左传至奉王命讨不庭每辍卷而叹为性不弘以暗于机会自在北府虽以简惠为政然自矜贵与下殊隔不闲用兵尤信佛道调役百姓修营佛寺务在壮丽士庶怨嗟临刑犹诵佛经自理须鬓神无惧容谓监刑者曰我暗于信人所以致此原其本心岂不忠于社稷但令百代之下知有王恭耳家无财帛唯书籍而已为识者所伤恭美姿仪人多爱悦或目之云濯濯如春月柳尝被鹤氅裘涉雪而行孟昶窥见之叹曰此真神仙中人也初见执遇故吏戴耆之为湖孰令恭私告之曰我有庶儿未举在乳母家卿为我送寄桓南郡耆之遂送之于夏口桓元抚养之为立丧庭吊祭焉及元执政上表理恭诏赠侍中太保谥曰忠简爽赠太常和及子简并通直散骑郎殷确散骑侍郎腰斩湖浦尉及钱强等恭庶子昙亨宋义熙中为给事中　　褚爽按晋书外戚传爽字弘茂小字期生恭思皇后父也祖裒父歆爽少有令称谢安甚重之尝曰若期生不佳我不复论士矣为义兴太守早卒以后父追赠金紫光禄大夫爽子秀之炎之喻之义熙中并历大官　外戚部列传八
　　宋
　　赵裔萧卓
按宋书孝穆赵皇后传后父裔字彦胄平原太守永初二年有司奏曰大孝之德盛于荣亲一人有庆光被万国是以灵文宠于西京寿张显于隆汉故平原太守赵裔故洮阳令萧卓并外属尊戚不逮休宠臣等仰述圣思远稽旧章并可追赠光禄大夫加金章紫绶裔命妇孙可豫章郡建昌县君卓命妇赵可吴郡寿昌县君孙氏东莞人也其年又诏曰推恩之礼在情所同故内树宗子外崇后属爰自汉魏咸遵斯典外祖赵光禄萧光禄名器虽隆茅土未建并宜追封开国县侯食邑五百户于是追封裔临贺县侯裔长子宣之仕至江乘令早卒无子以弟孙袭之继宣之绍封袭之卒子祖怜嗣齐受禅国除宣之弟伦之自有传　按孝懿萧皇后传后父卓字子略洮阳令与赵裔俱赠金紫光禄大夫又追封封阳县侯妻下邳赵氏封吴郡寿昌县君卓子源之袭爵源之见子思话传　　赵伦之
按宋书本传伦之字幼成下邳僮人也孝穆皇后之弟幼孤贫事母以孝称武帝起兵以军功封阆中县五等侯累迁雍州刺史武帝北伐伦之遣顺阳太守傅弘之扶风太守沈田子出巉柳大破姚泓于蓝田及武帝受命以佐命功封霄城县侯安北将军镇襄阳少帝即位征拜护军元嘉三年拜镇军将军寻迁左光禄大夫领军将军伦之虽外戚贵盛而以俭素自处性野拙人性世务多所不解久居方伯颇觉富盛入为护军资力不称以为见贬光禄大夫范泰好戏谓曰司徒公必用汝老奴我不言汝资地所任要是外戚高秩次第所至耳伦之大喜每载酒肴诣泰五年卒伯符嗣　　赵伯符
按宋书赵伦之传伦之子伯符字润远少好弓马伦之在襄阳伯符为竟陵太守时竟陵蛮屡为寇伯符征讨悉破之由是有将帅之称后为宁远将军总领义徒以居宫城北每有火起及贼盗辄身贯甲胄助郡县赴讨武帝甚嘉之文帝即位累迁徐兖二州刺史为政苛暴吏人畏之若豺虎然而寇盗远窜无敢犯境元嘉十八年征为领军将军先是外监不隶领军宜相统摄者自有别诏至此始统领焉二十一年转豫州刺史明年为护军将军复为丹阳尹在郡严酷吏人苦之或至委叛被录赴水而死典笔吏取笔不如意鞭五十　　臧
按宋书后妃传武敬臧皇后东莞人也祖汪字山甫尚书郎父字宣乂郡功曹宋初追赠金紫光禄大夫妻高密叔孙氏封永陵平乡君　　臧焘
按宋书本传焘字德仁东莞莒人武敬皇后兄也少好学善三礼贫约自立操行为乡里所称晋孝武帝太元中卫将军谢安始立国学徐兖二州刺史谢元举焘为助教孝武帝追崇庶祖母宣太后议者或谓宜配食中宗焘议曰阳秋之义母以子贵故仲子成风咸称夫人经云考仲子之宫若配食惠庙则宫无缘别筑前汉孝文孝昭太后并系子为号祭于寝园不配于高祖孝武之庙后汉和帝之母曰恭怀皇后安帝祖母曰恭愍皇后虽不系子为号亦祭于陵寝不配章安二帝此则二汉虽有太皇太后之异至于并不配食义同阳秋唯光武追废吕后故以薄后配高祖庙又卫后既废霍光追尊李夫人为皇后配孝武庙此非母以子贵之例直以高武二庙无配故耳夫汉立寝于陵自是晋制所异谓宜远准阳秋考宫之义近摹二汉不配之典尊号既正则罔极之情申别建寝庙则严祢之义显系子为称兼明母贵之所由一举而允三义固哲王之高致也议者从之顷之去官以母老家贫与弟熹俱弃人事躬耕自业约己养亲者十余载父母丧亡居丧六年以毁瘠着称服阕除临沂令义旗建为太学博士参右将军何无忌军事随府转镇南将军高祖镇京口与焘书曰顷学尚废弛后进颓业衡门之内清风辍响良由戎车屡警礼乐中息浮夫近志情与事染岂可不敷崇坟籍敦厉风尚此境人士子侄如林明发搜访想闻令轨然荆玉含宝要俟开茔幽兰怀馨事资扇发独习寡悟义着周典令经师不远而赴业无闻非唯志学者鲜或是劝诱未至耶想复弘之参高祖中军军事入补尚书度支郎改掌祠部袭封高陵侯时太庙尾焘谓著作郎徐广曰昔孔子在齐闻鲁庙曰必桓僖也今征西京兆四府君宜在毁落而犹列庙飨此其征乎乃上议曰臣闻国之大事在祀与戎将营宫室宗庙为首古先哲王莫不致肃恭之诚心尽崇严乎祖考然后能流淳化于四海通幽感于神明固宜详废兴于古典循情礼以求中者也礼天子七庙三昭三穆与太祖而七自考庙以至祖考五庙皆月祭之远庙为祧有二祧享尝乃止去祧为坛去坛为墠有祷然后祭之此宗庙之次亲□之序也郑元以为祧者文王武王之庙王肃以为五世六世之祖寻去祧之言则祧非文武之庙矣周之祖宗何云去祧为坛乎明远庙为祧者无服之祖也又远庙则有享□之礼去祧则有坛墠之殊明世远者其义弥□也若祧是文武之庙宜同月祭于太祖虽推后稷以配天由功德之所始非尊崇之义每有差降也又礼有以多贵者故传称德厚者流光德薄者流卑又云自上以下降杀以两礼也此则尊卑等级之典上下殊异之文而云天子诸侯俱祭五庙何哉又王祭嫡殇下及来孙而上祀之礼不过高祖推隆恩于下流替诚敬于尊属亦非圣人制礼之意也是以泰始建庙从王氏议以礼父为士子为天子诸侯祭以天子诸侯其尸服以士服故上及征西以备六世之数宣皇虽为太祖尚在子孙之位至于敬祭之日未申东向之礼所谓子虽齐圣不先父食者矣今京兆以上既迁太祖始得居正议者以昭穆未足欲屈太祖于卑坐臣以为非礼典之旨所与太祖而七自是昭穆既足太祖在六世之外非谓须满七庙乃得居太祖也议者又以四府君神主宜永同于殷祫臣又以为不然传所谓毁庙之主陈乎太祖谓太祖以下先君之主也故白虎通云禘祫祭迁庙者以其继君之体持其统而不绝也岂如四府君在太祖之前非继统之主无灵命之瑞非王业之基昔以世近而及今则情礼已远而当长享殷祫永虚太祖之位求之礼籍未见其可昔永和之初大议斯礼于时虞喜范宣并以渊儒硕学咸谓四府君神主无缘永存于百世或欲瘗之两阶或欲藏之石室或欲为之改筑虽所秉小异而大归是同若宣皇既居群庙之上而四主禘祫不已则大晋殷祭长无太祖之位矣夫理贵有中不必过厚礼与世迁岂可顺而不断故臣子之情虽笃而灵厉之谥弥彰追远之怀虽切而迁毁之礼为用岂不有心于加厚顾礼制不可逾尔石室则藏于庙北改筑则未知所处虞主所以依神神移则有瘗埋之礼四主若享祀宜废亦神之所不依也准傍事例宜同虞主之瘗埋然经典难详群言纷错非臣卑浅所能折中时学者多从焘议竟未施行迁通直郎高祖镇军车骑中军太尉谘议参军高祖北伐关洛大司马琅邪王同行除大司马从事中郎总留府事义熙十四年除侍中元熙元年以脚疾去职高祖受命征拜太常虽外戚贵显而弥自冲约茅屋蔬餐不改其旧所得奉禄与亲戚共之永初三年致仕拜光禄大夫加金章紫绶其年卒时年七十少帝追赠左光禄大夫加散骑常侍长子邃护军司马宜都太守少子绰太子中舍人新安太守邃长子谌之尚书都官郎乌程令谌之弟凝之学涉有当世才具与司空徐湛之为异常之交年少时与北地傅僧佑俱以通家子始为太祖所引见时上与何尚之论铸钱事凝之便千其语上因回与论之僧佑引凝之衣令止凝之大言谓僧佑曰明主难再遇便应正尽所怀上与往复十余反凝之词韵诠序兼有理证上甚赏焉历随王诞后军记室录事欲以为青州其事不果迁尚书右丞以徐谌之党为元凶所杀子夤尚书主客郎徐羡之征西功曹为攸之尽节事在攸之传凝之弟潭之亦有美誉太宗世历尚书吏部郎御史中丞后废帝元徽中为左民尚书卒官潭之弟澄之太子左积弩将军元嘉二十七年领军于盱眙为北魏所破见杀追赠通直郎绰子焕顺帝升明中为武昌太守沈攸之攻郢城焕弃郡赴之攸之败伏诛傅僧佑祖父弘仁高祖外弟也以中表历显官征卤将军南谯太守太常卿子卲员外散骑侍郎妻焘女也生僧佑有吏才再为山阴令甚有能名末世令长莫及亦以徐谌之党为元凶所杀　　臧熹
按宋书臧质传质字含文东莞莒人父熹字义和武敬皇后弟也与兄焘并好经籍隆安初兵革屡起熹乃习骑射志在立功尝至溧阳溧阳令阮崇与熹共猎值虎突围猎徒并奔散熹直前射之应弦而倒高祖入京城熹族子穆斩桓修进至京邑桓元奔走高祖使熹入宫收图书器物封闭府库有金饰乐器高祖问熹卿得无欲此乎熹正色曰皇上幽逼播越非所将军首建大义劬劳王家虽复不肖无情于乐高祖笑曰聊以戏卿尔行参高祖镇军事员外散骑侍郎重参镇军军事领东海太守以义功封始兴县五等侯又参高祖车骑中军军事高祖将征广固议者多不同熹从容言曰公若凌威北境拯其涂炭宁一六合未为无期高祖曰卿言是也及行熹求从不许以为建威将军临海太守郡经兵寇百不存一熹绥缉纲纪招聚流散归之者千余家孙季高海道袭广州路由临海熹资给发遣得以无乏征拜散骑常侍母忧去职顷之讨刘毅起为宁朔将军从征事平高祖遣朱龄石统大众伐蜀命熹奇兵出中水以本号领建平巴东二郡太守蜀主谯纵遣大将谯抚之万余人屯牛脾又遣谯小苟重兵塞打鼻熹至牛脾抚之战败退走追斩之小苟闻抚之死即便奔散成都既平熹遇疾义熙九年卒于蜀郡牛脾县时年三十九追赠光禄勋　　袁湛
按宋书本传湛字士深陈郡阳夏人也祖□仕晋历阳太守父质琅琊内史并知名湛少为从外祖谢安所知以其兄子元之女妻之初为卫军行参军员外散骑通直正员郎中军功曹桓元太尉奉军事入为中书黄门侍郎出补桓修抚军长史义旗建高祖以为镇军谘议参军明年转尚书吏部郎司徒左长史侍中以从征功封晋宁县五等男出为高祖太尉长史迁左民尚书徙掌吏部出为吴兴太守秩中二千石莅政和理为吏民所称入补中书令又出为吴国内史秩中二千石义熙十二年转尚书右仆射本州大中正时高祖北伐湛兼太尉与兼司空散骑常侍尚书范泰奉九命礼物拜授高祖高祖冲让湛等随军至洛阳住柏谷坞泰议受使未毕不拜晋帝陵湛独至五陵致敬时人美之初陈郡谢重王胡之外孙于诸舅礼敬多阙重子绚湛之甥也尝于公座陵湛湛正色谓曰汝便是两世无渭阳之情绚有愧色十四年卒官时年四十追赠左光禄大夫加散骑常侍太祖即位以后父追赠侍中以左光禄大夫开府仪同三司谥曰敬公世祖大明三年幸藉田行经湛墓下诏曰故侍中左光禄大夫开府仪同三司晋宁敬公外氏尊戚素风简正岁纪稍积坟茔浸远朕近巡览千亩遥瞻松隧缅惟徽尘咸慕增结可遣使祭少申永怀又增守墓五户子淳淳子桓卒　按后妃传大明五年世祖诏曰昔汉道既灵博平辉绝魏国方安嘉宪启策皆因心所弘酌典沿诰□外祖亲王夫人柔德淑范光启坤载属内位阙正摄馈闺庭仪被芳闱闻宣戚里永言感远思追荣秩宜式傍鸿则敬登徽序乃追赠豫章郡新淦县平乐乡君后之所生母也又诏赵萧臧光禄袁敬公平乐郡君墓先未给茔户加世数已远裔嗣衰陵外戚尊属不宜使坟茔芜秽可各给蛮户三以供洒扫后父湛之自有传　　路兴之按宋书文帝路淑媛传淑媛讳惠男丹阳建康人也生孝武帝拜为淑媛上即位奉尊号曰皇太后孝建二年追赠太后父兴之散骑常侍妻徐氏余杭县广昌乡君大明四年太后弟子抚军参军琼之上表曰先臣故怀安令道庆赋命乖辰自违明世敢缘卫戍请名之典特乞云雨微垂洒润诏付门下有司承旨奏赠给事中琼之及弟休之茂之□超显职太后颇豫政事赐与琼之等财物家累千金居处服器与帝子相侔琼之宅与太常王僧达并门尝盛车服卫从造僧达僧达不为之礼琼之以诉太后太后大怒告上曰我尚在而人皆陵我家死后乞食矣欲罪僧达上曰琼之年少自不宜轻造诣王僧达贵公子岂可以此事加罪泰始四年琼之为衡阳内史先后卒废帝景和中以休之为黄门侍郎茂之左军将军□封开国县侯邑千户又追赠兴之侍中金紫光禄大夫谥曰孝侯道庆散骑常侍光禄大夫开府仪同三司谥曰敬侯立道庆女为皇后以休之为侍中茂之黄门郎太宗废幼主欲说太后之心乃下令书曰太皇太后早垂爱遇沿情即事同于天属前车骑咨议参军路休之前丹阳丞路茂之崇宪密戚早延荣贵并怀所勋宜殊恒饰休之可黄门侍郎领步兵校尉茂之可中书侍郎太宗未即位故称令书茂之又迁司徒从事中郎休之桂阳王休范镇北咨议参军太宗杀世祖诸子因此陷休之等宥其诸子　　王偃
按宋书孝武文穆王皇后传后父偃字子游晋丞相导元孙尚嘏之子也母晋孝武帝女鄱阳公主宋受禅封永成君偃尚高祖第二女吴兴长公主讳荣男少历显官黄门侍郎秘书监侍中元嘉末为散骑常侍右卫将军世祖即位以后父授金紫光禄大夫领义阳王师常侍如故迁右光禄大夫常侍王师如故偃谦虚恭谨不以世事关怀孝建二年卒时年五十四追赠开府仪同三司本官如故谥曰恭公长子藻位至东阳太守尚太祖第六女临川长公主藻弟懋升明末贵达懋弟攸太宰从事中郎早卒追赠黄门侍郎弟臻升明末显宦　　王景文
按宋书本传景文琅邪临沂人也名与明帝讳同祖穆临海太守伯父智少简贵有高名高祖甚重之常云见王智使人思仲祖与刘穆之谋讨刘毅而智在焉它日穆之白高祖曰伐国重事也公云何乃使王智知高祖笑曰此人高简岂闻此辈论议其见知如此为太尉咨议参军从征长安留为桂阳公义真安西将军司马天水太守还为宋国五兵尚书晋陵太守加秩中二千石封建陵县五等子追赠太常父僧朗亦以谨实见知元嘉中为侍中勤于朝直未尝违惰太祖嘉之以为湘州刺史世祖大明末为尚书左仆射太宗初以后父为特进左光禄大夫又进开府仪同三司固让乃加侍中特进寻薨追赠开府谥曰元公景文出继智幼为从叔球所知美风姿好言理少与陈郡谢庄齐名太祖甚相钦重故为太宗娶景文妹而以景文名与太宗同高祖第五女新安公主先适太原王景深离绝当以适景文固辞以疾故不成婚起家太子太傅主簿转太子舍人袭爵建陵子出为江夏王义恭始兴王浚征北后军二府主簿武陵王文学世祖抚军记室参军南广平太守转咨议参军仍度安北镇军府出为宣城太守元凶弒立以为黄门侍郎未及就世祖入讨景文遣间使归款以父在都邑不获致身及事平颇见嫌责犹以旧恩除南平王铄司空长史不拜出为东阳太守入为御史中丞秘书监领越骑校尉不拜迁司徒左长史上以散骑常侍旧与侍中俱掌献替欲高其选以景文及会稽孔顗俱南北之望并以补之寻复为左长史坐□墓开不临赴免官大明二年复为秘书监太子右御率侍中五年出为安陆王子绥冠军长史辅国将军江夏内史行郢州事又征为侍中领射声校尉右卫将军加给事中太子中庶子右卫如故坐与奉朝请毛法因蒱戏得钱百二十万白兵领职寻复为侍中领中庶子未拜前废帝嗣位徙秘书监侍中如故以父老自解出为江夏王义恭太宰长史辅国将军南平太守永光初为吏部尚书景和元年迁右仆射太宗即位加领左卫将军时六军戒严景文仗士三十人入六门诸将咸云平殄小贼易于拾遗景文曰敌固无小蜂虿有毒何可轻乎诸军当临事而惧好谋而成先为不可胜乃制胜之术耳寻迁丹阳尹仆射如故遭父忧起为冠军将军尚书左仆射丹阳尹固辞仆射改授散骑常侍中书令中军将军尹如故又辞不拜仍出为使持节散骑常侍都督江州郢州之西阳豫州之新蔡晋熙三郡诸军事安南将军江州刺史让常侍服阕乃受太宗剪除暴主又平四方欲引朝望以佐大业乃下诏曰夫良图宣国赏崇彝命殊绩显朝策勤王府安南将军江州刺史景文风度淹粹理怀清畅体兼望实诚备夷岨宝历方启密赞义机妖徒干纪预毗庙略宜登茅社永传厥祚朕澄氛宁枢实资多士疏爵畴庸实膺徽列尚书右仆射领卫尉兴宗识怀详正思局通敏吏部尚书领太子左卫率渊器情闲茂风业韶远并谋参军政绩亮时艰拓宇开邑实允勋典景文可封江安县侯食邑八百户兴宗可始昌县伯渊可南城县伯食邑五百户景文固让不许乃受五百户进号镇南将军寻给鼓吹一部后以江州当徙镇南昌领豫章太守余如故州不果迁顷之征为尚书左仆射领吏部扬州刺史加太了詹事常侍如故不愿还朝求为湘州刺史不许时又谓景文在江州不能洁己景文与上幸臣王道龙书曰吾虽寡于行已庶不负心既愧殊效誓不上欺明主窃闻有为其贝锦者云营生乃至巨万素无此能一旦忽致异术必非平理唯乞平心精检若此言不虚便宜肆诸市朝以正风俗脱其妄作当赐思罔昧之由吾逾忝转深足以致谤念此惊惧何能自测区区所怀不愿望风容贷吾自了不作偷犹如不作贼故以密白想为申启景文屡辞内授上手诏譬之曰尚书左仆射卿已经此任东宫詹事用人虽美职次正可比中书令耳庶姓作扬州徐干木王休元殷铁并处之不辞卿清令才望何愧休元毗赞中兴岂谢干木绸缪相与何后殷铁耶司徒以宰相不应带神州远遵先旨京口乡基义重密迩畿内又不得不用骠骑陕西任要由来用宗室骠骑既去巴陵理应居之中流虽曰闲地控带三江通接荆郢经涂之要由来有重镇如此则扬州自成阙刺史卿若有辞更不知谁应处之此选大备与公卿畴怀非聊尔也固辞詹事徙领中书令常侍仆射扬州如故又进中书监领太子太傅常侍扬州如故景文固辞太傅上遣新除尚书右仆射褚渊宣旨以古来比例六事诘难之不得已乃受拜时太子及诸皇子并小上稍为身后之计诸将帅吴喜寿寂之之徒虑其不能奉幼主并杀之而景文外戚贵盛张永累经军旅又疑其将来难信乃自为谣言曰一士不可亲弓长射杀人一士王字弓长张字也景文弥惧乃自陈求解扬州曰臣凡猥下劣方圜无筭特逢圣私频叨不次乘非其任理宜覆折虽加恭谨无补横至夙夜燋战无地容处六月中得臣外甥女殷妻蔡疏欲令其儿启闻乞禄求臣署入云凡外人通启先经臣署于时惊怖即欲封疏上呈更思此家落漠庶非通谤且广听察幸无复所闻比日忽得兖州都送迎西曹解季逊板云是臣属既不识此人即问郗颙方知虚托此十七日晚得征南参军事谢俨口信云臣使人略夺其婢臣遣李武之问俨元由答云使人谬误误之与实虽所不知闻此之日唯有忧骇臣之所知便有此三变臣所不觉尤不可思若守爵散辈宁当招此诚由暗拙非复可防自窃州任倏已七月无德而禄其殃将至且傅职清峻亢礼储极以臣凡走岂可蹔安荷恩惧罪不敢执固焦魂褫气忧迫失常况臣发丑人群病绝力效秽朝点列顾无与等独息易骇惭惧难持伏愿薄回矜愍全臣身计大夫之俸足以自周久怀欣羡未敢干请仰希慈宥照臣款诚上诏答曰去五月中吾病始差未堪劳役使卿等看选牒署竟请敕施行此非密事外问不容都不闻然传事好讹由来常患殷妻匹妇耳闺合之内传闻事复作一两倍落漠兼谓卿是亲故希卿署不必云选事独关卿也妻虽是传闻之僻大都非可骇异且举元荐凯咸由畴谘可谓唐尧不明下干其政邪悠悠好诈贵人及在事者属卿偶不悉耳多是其周旋门生辈作其属托贵人及在事者永无由知非徒止于京师乃至州郡县中或有诈作书疏灼然有文迹者诸舍人右丞辈及亲近驱使人虑有作其名载禁物求停检校强卖猥物与官仍求交直或属人求乞州郡资礼希蠲呼召及卤发船车并启班下在所有即驻录但卿贵人不容有此启由来有是何故独惊之居贵要但问心若为耳大明之世巢徐二载位不过执戟权亢人主颜师伯白衣仆射横行尚书中令袁粲作仆射领选而人往往不知有粲粲迁为令居之不疑今既省录令便居昔之录任置省事及童并依录格粲作令来亦不异为仆射人情向粲淡淡然亦复不改常以此居贵位要任当有致忧兢理不卿今虽作扬州太子传位虽贵而不关朝政可安不惧差于粲也想卿虚心受荣而不为累贵高有危殆之惧卑贱有沟壑之忧张单双木雁两失有心于避祸不如无心于任运夫千仞之木既摧于斧斤一寸之草亦瘁于践蹋高涯之修与深谷之浅条存止之要巨细一揆耳晋毕万七战皆获死于牖下蜀相费袆从容坐谈毙于刺客故甘心于履危未必逢祸纵意于处安不必全福但贵者自惜故每忧其身贱者自轻故易忘其己然为教者每诫贵不诫贱言其贵满好自恃也凡名位贵达人以在怀泰则触人改容不则行路嗟愕至如贱者否泰不足以动人存亡不足以絓数死于沟渎死于涂路者天地之间亦复何限人不以系意耳以此而推贵何必难处贱何必易安但人生也自应卑慎为道行己用心务思谨惜若乃吉凶大期正应委之理运遭随参差莫不由命也既非圣人不能见吉凶之先正是依俙于理言可行而为之耳得吉者是其命吉遇不吉者是其命凶以近事论之景和之世□平庶人从寿阳归乱朝人皆为之战栗而乃遇中兴之运袁顗图避祸于襄阳当时皆羡之谓为陵霄驾凤遂与义嘉同灭骆宰见幼主语人云越王长颈鸟喙可与共忧不可与共乐范蠡去而全身文种留而遇祸今主上口颈颇有越王之状我在尚书中久不去必危遂求南江小县诸都令史在京师者皆遭中兴之庆人人蒙爵级宰值义嘉染罪金木缠身性命几绝卿耳眼所闻见安危在运何可预图耶时上既有疾而诸弟并已见杀唯桂阳王休范人材本劣不见疑出为江州刺史虑一旦晏驾皇后临朝则景文自然成宰相门族强盛藉元舅之重岁暮不为纯臣泰豫元年春上疾笃乃遣使送药赐景文死手诏曰与卿周旋欲全卿门户故有此处分死时年六十追赠车骑将军开府仪同三司常侍中书监刺史如故谥曰懿侯长子绚字长素年七岁读论语至周监于二代外祖何尚之戏之曰耶耶乎文哉绚即答曰草蓊风必偃少以敏惠见知及长笃志好学官至秘书丞年二十四先景文卒谥曰恭世子子婼袭封齐受禅国除景文兄子蕴字彦深父楷大中大夫人才凡劣故蕴不为群从所礼常怀耻慨家贫为广德令会太宗初即位四方叛逆蕴遂感激为将假宁朔将军建安王休仁司徒参军令如故景文甚不悦语之曰阿益汝必破我门户阿益者蕴小字也事宁封吉阳县男食邑三百户为中书黄门郎晋陵义兴太守所□并贪纵在义兴应见收治以太后故止免官废帝元徽初复为黄门郎东阳太守未之郡值桂阳王休范逼京邑蕴领兵于朱雀门战败被创事平除侍中出为宁朔将军湘州刺史蕴轻躁薄于行业时沈攸之为荆州刺史密有异志蕴与之结厚及齐王辅朝政蕴攸之便连谋为乱会遭母忧还都停巴陵十余日更与攸之成谋时齐王世子为郢州行事蕴至郢州谓世子必下慰之欲因此为变据夏口与荆州连横世子觉其意称疾不往又严兵自卫蕴计不得行乃下及攸之为逆蕴密与司徒袁粲等结谋事在粲传事败走斗场追禽斩于秣陵市景文弟子孚大明末为海盐令泰始初天下反叛唯孚独不同逆官至司徒记室参军　　何瑀
按宋书废帝何皇后传后父瑀字玉晋尚书左仆射澄曾孙也祖融大司农瑀尚高祖少女豫章康长公主讳欣男公主先适徐乔美容色聪敏有智数太祖世礼待特隆瑀豪竞于时与平昌孟灵休东海何勖等并以舆马骄奢相尚公主与瑀情爱隆密何氏外姻疏戚莫不沾被恩纪瑀历位清显至卫将军大明八年公主薨瑀墓开世祖追赠金紫光禄大夫加散骑常侍子迈尚太祖第十女新蔡公主讳英媚迈少以贵戚居显官好犬马驰逐多聚才力之士有墅在江乘县界去京师三十里迈每游履辄结驷连骑武士成群大明末为豫章王子尚抚军咨议参军加宁朔将军南济阴太守废帝纳公主于后宫伪言薨殒杀一婢送出迈第殡葬行丧礼常疑迈有异图迈亦招聚同志欲因行幸废立事觉废帝自出讨迈诛之太宗即位追封建宁县侯食邑五百户子曼倩嗣齐受禅国除瑀兄子亮孝建初为桂阳太守丞相南郡王义宣为逆遣参军王师寿断桂阳道以防广州刺史宗□收亮斩之官至新安内史亮弟恢废帝元徽初为广州刺史未之镇坐国哀期晦不到免官复起为都官尚书未拜卒恢弟诞司徒右长史诞弟衍最知名姓躁动太宗初为建安王休仁司徒从事中郎仍除黄门郎未拜竟求转司徒司马得司马复求太子右率拜右率一二日复求侍中旬日之间求进无已不得侍中以怨詈赐死　　江智渊
按宋书本传智渊济阳考城人湘州刺史夷弟子父僧安太子中庶子智渊初为著作郎江夏王义恭太尉行参军太子太傅主簿随王诞后军参军世父夷有盛名夷子湛又有清誉父子并贵达智渊父少无名问湛礼敬甚简智渊常以为恨自非节岁不入湛门及为随王诞佐在襄阳诞待之甚厚时咨议参军谢庄府主簿沈怀文并与智渊友善怀文每称之曰人所应有尽有人所应无尽无者其江智渊乎元嘉末除尚书库部郎时高流官序不为台郎智渊门孤援寡独有此选意甚不悦固辞不肯拜竟陵王诞复版为骑军转主簿随府转司空主簿记室参军领南濮阳太守迁从事中郎诞将为逆智渊悟其机请假先反诞事发即除中书侍郎智渊爱好文雅词采清赡世祖深相知待恩礼冠朝上燕私甚数多命群臣五三人游集智渊尝为其首同侣未及前辄独蒙引进智渊每以越众为惭未尝有喜色每从游幸与群僚相随见传诏驰来知当呼己耸动愧恧形于容貌论者以此多之迁骁骑将军尚书吏部郎上每酣宴辄诟辱群臣并使自相嘲讦以为欢笑智渊素方退渐不会旨尝使以王僧朗嘲戏其子景文智渊正色曰恐不宜有此戏上怒曰江僧安痴人痴人自相惜智渊伏席流涕由此恩宠大衰出为新安王子鸾北中郎长史南东海太守加拜宁朔将军行南徐州事初上宠姬宣贵妃殷氏卒使群臣议谥智渊上议曰怀上以不尽嘉号甚衔之后车驾幸南山乘马至殷氏墓群臣皆骑从上以马鞭指墓石柱谓智渊曰此上不容有怀字智渊益惶惧大明七年以忧卒时年四十六子季筠太子洗马早卒后废帝即位以后父追赠金紫光禄大夫季筠妻王平望乡君智渊兄子概早孤养之如子概历黄门吏部侍中武陵王北中郎长史南东海太守行南徐州事后废帝元徽中卒　　谢庄按南史谢弘微传弘微子庄字希逸七岁能属文及长韶令美容仪宋文帝见而异之谓尚书仆射殷景仁领军将军刘湛曰蓝田生玉岂虚也哉为随王诞后军谘议领记室分左氏经传随国立篇制木方丈图山川土地各有分理离之则州郡殊别合之则内为一元嘉二十七年魏攻彭城遣尚书李孝伯与镇军长史张畅语孝伯访问庄及王微其名声远布如此二十九年除太子中庶子时南平王铄献赤鹦鹉普诏群臣为赋太子左卫率袁淑文冠当时作赋毕示庄及见庄赋叹曰江东无我卿当独秀我若无卿亦一时之杰遂隐其赋元凶弒立转司徒左长史孝武入讨密送檄书与庄令加改正宣布之庄遣腹心门生具庆奉启事密诣孝武陈诚及帝践阼除侍中时魏求通互市上诏群臣博议庄议以为拒而观衅有足表强骠骑竟陵王诞当为荆州征丞相荆州刺史南郡王义宣入辅义宣固辞不入而诞便□日下船庄以丞相既无入志而骠骑发使有期如似欲相逼切帝乃申诞发日义宣竟亦不下孝建元年迁左将军庄有口辩孝武尝问颜延之曰谢希逸月赋何如答曰美则美矣但庄始知隔千里兮共明月帝召庄以延之答语语之庄应声曰延之作秋胡诗始知生为久离别没为长不归帝抚掌竟日又王元谟问庄何者为双声何者为迭韵答曰元护为双声磝碻为迭韵其捷速若此初孝武尝赐庄宝剑庄以与豫州刺史鲁爽后爽叛帝因宴问剑所在答曰昔以与鲁爽别窃为陛下杜邮之赐上悦当时以为知言于时搜才路狭庄表陈求贤之义曰臣闻功倾魏后非待照车之珍德柔秦客岂徒秘璧之贵隆陂所渐成败之由何尝不兴资得才替因失士故楚书以善人为宝虞典以则哲为难而进选之轨既隳中代登造之律未闻当今必欲丰本康务庇人济俗匪更惉懘奚取九成夫才生于时古今岂贰士出于世屯泰焉殊升历中阳英贤起于徐沛受箓白水茂异出于荆宛宁二都智之所产七隩愚之所育实遇与不遇用与不用耳今大道光亨万务俟德而九服之旷九流之艰提钧悬衡委之选部一人之鉴易限天下之才难源以易限之鉴镜难源之才使国罔遗贤野无滞器其可得乎昔公叔登臣管仲升盗赵文非私亲□嗣祁奚岂谄雠比子茹茅以汇作范前经举尔所知式昭往牒且自古任荐弘明赏罚成子举三哲而身致魏辅应侯任二士而己捐秦相臼季称冀缺而畴以田采张勃进陈汤而坐之褫爵此则先事之盛准亦后王之彝鉴臣谓宜普命大臣各举所知以付尚书依分铨用若任得其才举主延赏有不称职宜及其坐重者免黜轻者左迁被举之身加以禁锢年数多少随愆议制若犯大辟则任者刑论又政平讼理莫先亲人亲人之要实归守宰故黄霸□颍川累稔杜畿居河东历载或就加恩秩或入崇晖宠今□人之职宜遵六年之限进得章明庸惰退得民不勤扰如此则上靡弃能下无浮谬考绩之风载泰薪槱之歌克昌初文帝世限年三十而仕郡县六周乃选代刺史或十年余至是皆易之仕者不拘长少□人以三周为满宋之善政于是乎衰是年拜吏部尚书庄素多疾不愿居选部与大司马江夏王义恭笺自陈两□癖疢殆与生俱一月发动不减两三每痛来逼心气余如綖利患数年遂成痼疾岌岌惙惙常如行尸眼患五月来便不复得夜坐闭帷避风昼夜惛懵为此不复得朝修诸王庆吊亲旧今之所止惟在小阁下官微命于天下至轻在己不能不重家世无年亡高祖四十曾祖三十三亡祖四十七下官新岁便四十五加以疾患如此当复几时入年当申前请以死自固愿侍坐言次赐垂接助三年坐疾多免官大明元年起为都官尚书上时亲览朝政虑权移臣下以吏部尚书选举所由欲轻其势力二年诏吏部尚书依部分置并详省闲曹又别诏太宰江夏王义恭曰吏部尚书由来与录共选良以一人之识不辨洽通兼与夺威权不宜专一故也于是置吏部尚书二人省五兵尚书庄及度支尚书顾顗之并补选职迁左卫将军加给事中时河南献舞马诏群臣为赋庄所上甚美又使庄作舞马歌令乐府歌之五年又为侍中领前军将军时孝武出行夜还敕开门庄居守以棨信或虚须墨诏乃开上后因宴从容曰卿欲效郅君章耶对曰臣闻搜巡有度郊祀有节盘于游田着之前诫陛下今蒙犯尘露晨往宵还容致不逞之徒妄生矫诈臣是以伏须神笔六年又为吏部尚书领国子博士坐选公车令张奇免官事在颜师伯传后除吴郡太守前废帝即位以为金紫光禄大夫初孝武宠姬殷贵妃薨庄为诔言赞轨尧门引汉昭帝母赵婕妤尧母门事废帝在东宫衔之至是遣人诘庄曰卿昔作殷贵妃诔知有东宫不将诛之孙奉伯说帝曰死是人之所同政复一往之苦不足为困庄少长富贵且系之尚方使知天下苦剧然后杀之未晚帝曰卿言有理系于左尚方明帝定乱得出使为赦诏庄夜出署门方坐命酒酌之已微醉传诏立待诏成其文甚工后为寻阳王师加中书令散骑常侍寻加金紫光禄大夫给亲信二十人卒赠右光禄大夫谥宪子所著文章四百余首行于世五子扬胐颢嵷世谓庄名子以风月景山水扬位晋平太守女为顺帝皇后追赠金紫光禄大夫
　外戚部列传九
　　南齐
　　陈肇之
按南齐书宣孝陈皇后传后临淮东阳人魏司徒矫之后也父肇之郡孝廉建元元年赠金紫光禄大夫谥曰敬侯后母胡氏为永昌县靖君　　刘寿之
按南齐书高昭刘皇后传后广陵人祖元之父寿之并员外郎后母桓氏梦吞玉胜生后时有紫光满室以告寿之寿之曰恨非是男桓曰虽女亦足兴家矣后年十余岁归太祖建元三年赠后父金紫光禄大夫母桓氏上都乡君寿之子兴道司徒属文蔚豫章内史义徽光禄大夫义伦通直郎　　裴玑之
按南齐书武穆裴皇后传后河东闻喜人也祖朴之给事中父玑之左军参军建元三年后薨世祖即位追尊皇后赠玑之金紫光禄大夫后母檀氏余杭广昌乡元君　　王之
按南史文安王皇后传后琅邪临沂人也祖韶之吴兴太守父之太宰祭酒宋世高帝为文惠太子纳后郁林即位尊后为皇太后赠后父之金紫光禄大夫母桓氏丰安县君　　何戢
按南齐书本传戢字慧景庐江灊人也祖尚之宋司空父偃金紫光禄大夫被遇于宋武选戢尚山阴公主拜驸马都尉解褐秘书郎太子中舍人司徒主簿新安王文学秘书丞中书郎景和世山阴主就帝求吏部郎褚渊入内侍己渊见拘逼终不肯从与戢同居止月余日由是特申情好明帝立迁司徒从事中郎从建安王休仁征赭圻板转戢司马除黄门郎出为宣威将军东阳太守吏部郎元徽初褚渊参朝政引戢为侍中时年二十九戢以年未三十苦辞内侍表疏屡上时议许之改授司徒左长史太祖为领军与戢来往数置欢燕上好水引戢令妇女躬自执事以设上焉久之复为侍中迁安成王车骑长史加辅国将军济阴太守行府州事出为吴郡太守以疾归为侍中秘书监仍转中书令太祖相国左长史建元元年迁散骑常侍太子詹事寻改侍中詹事如故上欲转戢领选问尚书令褚渊以戢资重欲加常侍渊曰宋世王球从侍中中书令单作吏部尚书资与戢相似顷选职方昔小轻不容顿加常侍圣旨每以蝉冕不宜过多臣与王俭既已左珥若复加戢则八座便有三貂若帖以骁游亦为不少乃以戢为吏部尚书加骁骑将军戢美容仪动止与褚渊相慕时人呼为小褚公家业富盛性又华侈衣被服饰极为奢丽三年出为左将军吴兴太守上颇好画扇宋孝武赐戢蝉雀扇善画者顾景秀所画时陆探微顾彦先皆能画叹其巧绝戢因王晏献之上令晏厚酬其意四年卒时年三十六赠散骑常侍抚军太守如故谥懿子女为郁林王后又赠侍中光禄大夫　　王慈
按南齐书本传慈字伯宝琅邪临沂人司空僧虔子也年八岁外祖宋太宰江夏王义恭迎之内斋施宝物恣听所取慈取素琴石研义恭善之少与从弟俭共书学除秘书郎太子舍人安成王抚军主簿转记室迁秘书丞司徒左西属右长史试守新安太守黄门郎太子中庶子领射声校尉安成王冠军豫章王司空长史司徒左长史兼侍中出为辅国将军豫章内史父忧去官起为建武将军吴郡太守迁宁朔将军大司马长史重除侍中领步兵校尉慈以朝堂讳榜非古旧制上表曰夫帝后之德绸缪天地君人之亮蝉联日月至于名族不着昭自方策号谥聿宣载伊箫籍所以魏臣据中以建议晋主依经以下诏朝堂榜志讳字悬露义非绵古事殷中世空失资敬之情徒乖严配之道若乃武功鼎臣赞庸元吏或以勋崇或由姓表故孔悝见铭谓标叔舅子孟应图称题霍氏况以处一之重列尊名以止仁无二之贵夤冲文而止敬昔东平即世孝章巡宫而洒泣新野云终和熙见似而流涕感循旧类尚或深心矧观徽迹能无恻隐今扃禁嵚邃动延车盖若使銮驾纡览四时临阅岂不重增圣虑用感宸衷愚谓空标简第无益于匪躬直述朝堂宁亏于夕惕伏惟陛下保合万国齐圣群生当删前基之弊轨启皇齐之孝则诏付外详议博士李撝议据周礼凡有新令必奋铎以警众乃退以宪之于王宫注宪表悬之也太常丞王□之议尊极之名宜率土同讳目可得睹口不可言口不可言则知之者绝知之者绝则犯触必众仪曹郎任昉议撝取证明之文□之即情惟允直班讳之典爰自汉世降及有晋历代无爽今之讳榜兼明义训邦之字国实为前事之征名讳之重情敬斯极故悬诸朝堂搢绅所聚将使起伏晨昏不违耳目禁避之道昭然易从此乃敬恭之深旨何情典之或废尊称霍氏理例乖方居下以名故以不名为重在上必讳故以班讳为尊因心则理无不安即事则习行已久谓宜式遵无所创革慈议不行慈患脚世祖敕王晏曰慈在职未久既有微疾不堪朝又不能骑马听乘车在仗后江左来少例也以疾从闲任转冠军将军司徒左长史慈妻刘秉女子观尚世祖长女吴县公主修妇礼姑未尝交答江夏王锋为南徐州妃慈女也以慈为冠军将军东海太守加秩中二千石行徐州府事还为冠军将军庐陵王中军长史未拜永明九年卒年四十一谢超宗尝谓慈曰卿书何当及虔公慈曰我之不得仰及犹□之不及凤也时人以为名答追赠太常谥懿子　　江祏　刘暄
按南齐书本传祏字弘业济阳考城人也祖遵宁朔参军父德邻司徒右长史祏姑为景皇后少为高宗所亲恩如兄弟宋末解褐晋熙国常侍太祖徐州西曹员外郎高宗冠军参军带滠阳令竟陵王征北参军尚书水部郎高宗为吴兴以祏为郡丞加宣威将军庐陵王中军功曹记室安陆王左军谘议领录事带京兆太守除通直郎补南徐州别驾高宗辅政委以心腹隆昌元年自正员郎补丹阳丞中书郎高宗为骠骑镇东府以祏为谘议参军领南昌太守与萧诔对直东府省内时新立海陵人情未服高宗胛上有赤志常秘不传祏劝帝出以示人晋寿太守王洪范罢任还上袒示之曰人皆谓此是日月相卿幸无泄言洪范曰公日月之相在躯如何可隐转当言之公卿上大悦会直后张伯尹瓒等屡谋窃发祏诔忧虞无计每夕辄托事外出及入纂议定加祏宁朔将军高宗为宣城王太史密奏图纬云一号当得十四年祏入帝喜以示祏曰得此复何所望及即位迁守卫尉将军如故封安陆县侯邑千户祏祖遵以后父赠金紫光禄大夫父德邻以帝舅亦赠光禄大夫建武二年迁右卫将军掌甲仗廉察四年转太子詹事祏以外戚亲要势冠当时远致饷遗或取诸王第名书好物然家行甚睦待子侄有恩意上寝疾永泰元年转祏为侍中中书令出入殿省上崩遗诏转右仆射祏弟卫尉祀为侍中敬皇后弟刘暄为卫尉东昏即位参掌选事高宗虽顾命群公而意寄多在祏兄弟至是更直殿内动止关谘永元元年领太子詹事刘暄迁散骑常侍右卫将军祏兄弟与暄及始安王遥光尚书令徐孝嗣领军萧坦之六人更日帖敕时呼为六贵帝稍欲行意孝嗣不能夺坦之虽时有异同而祏坚意执制帝深忿之帝失德既彰祏议欲立江夏王宝元刘暄初为宝元郢州行事执事过刻有人献马宝元欲看之暄曰马何用看妃索煮肫帐下谘暄暄曰旦已煮鹅不烦复此宝元恚曰舅殊无渭阳之情暄闻之亦不悦至是不同祏议欲立建安王宝夤密谋于遥光遥光自以年长属当鼎命微旨动祏祏弟祀以少主难保劝祏立遥光暄以遥光若立已失元舅之望不肯同故祏迟疑久不决遥光大怒遣左右黄昙庆于清溪桥道中刺杀暄昙庆见暄部伍人多不敢发事觉暄告祏谋帝处分收祏兄弟祀时直在内殿疑有异遣信报祏曰刘暄似有异谋今作何计祏曰政当静以镇之耳俄而召祏入见停中书省初直斋袁文旷以王敬则勋当封祏执不与帝使文旷取祏以刀环筑其心曰复能夺我封否祏祀同日见杀祀字景昌初为南郡王国常侍历高祖骠骑东阁祭酒秘书丞晋安王镇北长史南东海太守行府州事治下有宣尼庙久废不修祀更开扫构立祀弟禧居丧早卒有子廞字伟卿年十二闻收至谓家人曰伯既如此无心独存赴井死后帝于后堂骑马致适顾谓左右曰江祏若在我当复能骑此不暄字士穆出身南阳国常侍遥光起事以讨暄为名事平暄迁领军将军封平都县侯千户其年又见杀和帝中兴元年赠祏卫将军暄散骑常侍抚军将军并开府仪同三司祀散骑常侍太常卿　　褚澄
按南齐书褚渊传渊弟澄字彦道初湛之尚始安公主薨纳侧室郭氏生渊后尚吴郡公主生澄渊事主孝谨主爱之湛之亡主表渊为嫡澄尚宋文帝女庐江公主拜驸马都尉历官清显善医术建元中为吴郡太守豫章王感疾太祖召澄为治立愈寻迁左民尚书渊薨澄以钱万一千就招提寺赎太祖所赐渊白貂坐褥坏作裘及缨又赎渊介帻犀导及渊常所乘黄牛永明元年为御史中丞袁彖所奏免官禁锢见原迁侍中领右军将军以勤谨见知其年卒澄女为东□皇后永元元年追赠金紫光禄大夫　　梁
　　张穆之
按梁书太祖献皇后传后父穆之字思静晋司空华六世孙曾祖舆坐华诛徙兴古未至召还及过江为丞相掾太子舍人穆之少方雅有识鉴宋元嘉中为员外散骑侍郎与吏部尚书江湛太子左率袁淑善淑荐之于始兴王浚浚深引纳焉穆之鉴其祸萌思违其难言于湛求外出湛将用为东县固乞远郡久之得为宁远将军交址太守治有异绩会刺史死交土大乱穆之威怀循拊境内以宁宋文帝闻之嘉焉将以为交州刺史会病卒子弘籍字真艺齐初为镇西参军卒于官高祖践阼追赠穆之光禄大夫加金章又诏曰亡舅齐镇西参军素风雅猷夙肩名辈降年不永早世潜辉朕少离苦辛情地弥切虽宅相克成辂车靡赠兴言永往触目恸心可追赠廷尉卿弘籍无子从弟弘策以第三子缵为嗣别有传　　张弘策
按梁书本传弘策字真简范阳方城人文献皇后之从父弟也幼以孝闻母尝有疾五日不食弘策亦不食母强为进粥乃食母所余遭母忧三年不食盐菜几至灭性兄弟友爱不忍暂离虽各有室常同卧起世比之姜肱兄弟起家齐邵陵王国常侍迁奉朝请西中郎江夏王行参军弘策与高祖年相辈幼见亲狎随高祖游处每入室常觉有云烟气体辄肃然弘策由此特敬高祖建武末弘策从高祖宿酒酣徙席星下语及时事弘策因问高祖曰纬象云何国家故当无恙高祖曰其可言乎弘策因曰请言其兆高祖曰汉北有失地气浙东有急兵祥今冬初魏必动若动则亡汉北帝今久疾多异议万一伺衅稽部且乘机而作是亦无成徒自驱除耳明年都邑有乱死人过于乱麻齐之历数自兹亡矣梁楚汉当有英雄兴弘策曰英雄今何在为己富贵为在草茅高祖笑曰光武有云安知非仆弘策起曰今夜之言是天意也请定君臣之分高祖曰舅欲效邓晨乎是冬魏军寇新野高祖将兵为援且受密旨仍代曹虎为雍州弘策闻之心喜谓高祖曰夜中之言独当验矣高祖笑曰且勿多言弘策从高祖西行仍参帷幄身亲劳役不惮辛苦五年秋明帝崩遗诏以高祖为雍州刺史乃表弘策为录事参军带襄阳令高祖睹海内方乱有匡济之心密为储备谋猷所及惟弘策而己时长沙宣武王罢益州还仍为西中郎长史行郢州事高祖使弘策到郢陈计于宣武王语在高祖纪弘策因说王曰昔周室既衰诸侯力争齐桓盖中人耳遂为一匡九合民到于今称之齐德告微四海方乱苍生之命会应有主以郢居中流之要雍部有戎马之饶卿兄弟英武当今无敌虎据两州参分天下纠合义兵为百姓请命废昏立明易于反掌如此则桓文之业可成不世之功可建无为竖子所欺取笑身后雍州揣之已熟愿善图之王颇不怿而无以拒也义师将起高祖夜召弘策吕僧珍入宅定议旦乃发兵以弘策为辅国将军军主领万人督后部军事西台建为步兵校尉迁车骑谘议参军及郢城平萧颖达杨公则诸将皆欲顿军夏口高祖以为宜乘势长驱直指京邑以计语弘策弘策与高祖意合又访宁远将军庾域域又同乃命众军即日上道缘江至建康凡矶浦村落军行宿次立顿处所弘策逆为图测皆在目中义师至新林王茂曹景宗等于大航方战高祖遣弘策持节劳勉众咸奋厉是日仍破朱雀军高祖入顿石头城弘策屯门禁卫引接士类多全免城平高祖遣弘策与吕僧珍先入清宫封检府库于时城内珍宝委积弘策申勒部曲秋毫无犯迁卫尉卿加给事中天监初加散骑常侍洮阳县侯邑二千二百户弘策尽忠奉上知无不为交游故旧随才荐拔缙绅皆趋焉时东昏余党初逢赦令多未自安数百人因运荻炬束仗得入南北掖作乱烧神虎门总章观前军司马吕僧珍直殿内以宿卫兵拒破之盗分入卫尉府弘策方救火盗潜后害之时年四十七高祖深恸惜焉给第一区衣一袭钱十万布百匹蜡二百斤诏曰亡从舅卫尉虑发所忽殒身祅竖其情理清贞器识淹济自藩升朝契阔夷阻加外氏雕衰飨□屡绝兴感渭阳情寄斯在方赖忠勋翼宣寡薄报效无征永言增恸可赠散骑常侍车骑将军给鼓吹一部谥曰愍弘策为人宽厚通率笃旧故及居隆重不以贵势自高故人宾客礼接如布衣时禄赐皆散之亲友及其遇害莫不痛惜焉子缅嗣别有传　　郗煜按梁书高祖德皇后传后高平金乡人也父煜太子舍人早卒初后母寻阳公主方娠梦当生贵子及生后有赤光照于室内器物尽明家人皆怪之宋后废帝将纳为后齐初安陆王缅又欲婚郗氏并辞以女疾乃止建元末高祖始聘焉及践阼诏赠煜金紫光禄大夫煜尚宋文帝女寻阳公主齐初降封松滋县君煜子泛中军临川王记室参军　　石灵保
按南史文宣阮太后传后会稽余姚人也本姓石天监六年八月生元帝于后宫赐姓阮氏承圣二年追赠太后父齐故奉朝请灵保散骑常侍左卫将军封武康侯母陈氏武康侯夫人　　王骞
按梁书太宗王皇后传后父骞字思寂本名元成与齐高帝偏讳同故改焉以公子起家员外郎迁太子洗马袭封南昌县公出为义兴太守还为骠骑谘议累迁黄门郎司徒右长史性凝简不狎当世尝从容谓诸子曰吾家门户所谓素族自可随流平进不须苟求也永元末迁侍中不拜高祖霸府建引为大司马谘议参军俄迁侍中领越骑校尉高祖受禅诏曰庭坚世祀靡辍于宗周乐毅锡壤乃昭于洪汉齐故太尉南昌公含章履道草昧兴齐谟明翊赞同符在昔虽子房之蔚为帝师文若之隆比王佐无以尚也朕膺历受图惟新宝命莘莘玉帛升降有典永言前代敬惟徽烈匪直懋勋义兼怀树可降封南昌县公为侯食邑千户骞袭爵迁度支尚书天监四年出为东阳太守寻徙吴郡八年入为太府卿领后军将军迁太常卿十一年迁中书令加员外散骑常侍时高祖于钟山造大爱敬寺骞旧墅在寺侧有良田八十余顷即晋丞相王导赐田也高祖遣主书宣旨就骞求市欲以施寺骞答旨云此田不卖若是敕取所不敢言酬对又脱略高祖怒遂付市评田价以直逼还之由是忤旨出为吴兴太守在郡卧疾不视事征还复为度支尚书加给事中领射声校尉以母忧去职普通三年十月卒时年四十九诏赠侍中金紫光禄大夫谥曰安子规袭爵别有传　　王锡
按梁书王份传锡字公嘏琳之第二子也幼而警悟与兄弟受业至应休散常独留不起年七八岁犹随公主入宫高祖嘉其聪敏常为朝士说之精力不□致损右目公主每节其业为饰居宇虽童稚之中一无所好十二为国子生十四举清茂除秘书郎与范阳张伯绪齐名俱为太子舍人丁父忧居丧尽礼服阕除太子洗马时昭明尚幼未与臣僚相接高祖敕太子洗马王锡秘书郎张缵亲表英华朝中髦俊可以师友事之以戚属封永安侯除晋安王友称疾不行敕许受诏停都王冠日以府僚摄事普通初魏始连和使刘善明来聘敕使中书舍人朱异接之预燕者皆归化北人善明负其才气酒酣谓异曰南国辩学如中书者几人异对曰异所以得接宾宴者乃分职是司二国通和所敦亲好若以才辩相尚则不容见使善明乃曰王锡张缵北间所闻云何可见异具启敕即使于南苑设宴锡与张缵朱异四人而已善明造席遍论经史兼以嘲谑锡缵随方酬对无所稽疑未尝访彼一事善明甚相叹揖佗日谓异曰一日见二贤实副所期不有君子安能为国转中书郎迁给事黄门侍郎尚书吏部郎中时年二十四谓亲友曰吾以外戚谬被时知多叨人爵本非其志兼比羸病庶务难拥安能舍其所好而徇所不能乃称疾不拜便谢遣胥徒拒绝宾客掩扉覃思室宇萧然中大通六年正月卒时年三十六赠侍中给东国秘器朝服一具衣一袭谥贞子子泛湜　　王佥
按梁书王份傅佥字公会锡第五弟也八岁丁父忧哀毁过礼服阕召补国子生祭酒袁昂称为通理策高第除长史兼秘书郎中历尚书殿中郎太子中舍人与吴郡陆襄对掌东宫管记出为建安太守山酋方善谢稀聚徒依险屡为民患佥潜设方略率众平之有诏褒美颁示州郡除威武将军始兴内史丁所生母忧固辞不拜又除宁远将军南康内史属卢循作乱复转佥为安成内史以镇抚之还除黄门侍郎寻为安西武陵王长史蜀郡太守佥惮岨崄固以疾辞因以黜免久之除戎昭将军尚书左丞复补黄门侍郎迁太子中庶子掌东宫管记太清二年十二月卒时年四十五赠侍中给东园秘器朝服一具衣一袭承圣三年世祖追诏曰贤而不伐曰恭谥恭子　　陈　　章景明
按陈书高祖宣皇后传后父景明吴兴乌程人本姓钮为章氏所养因改焉景明梁代官至散骑侍郎后母苏尝遇道士以小龟遗己光彩五色曰三年有征乃期后生而紫光照室因失龟所在高祖先娶同郡钱仲方女早卒后乃聘后及践阼立为皇后追赠景明特进金紫光禄大夫加金章紫绶拜后母苏安吉县君二年安吉君卒与后父合葬吴兴明年追封后父为广德县侯邑五百户谥曰温后亲属无在朝者唯族兄钮洽官至中散大夫　　沈法深
按陈书世祖沈皇后传后父法深梁安前中录事参军后年十余岁以梁大同中归于世祖及即位为皇后追赠后父法深光禄大夫加金章紫绶封建成县侯邑五百户谥曰恭追赠母高绥安县君谥曰定子钦随世祖征伐以功至贞威将军安州刺史世祖即位袭爵建城县侯加通直散骑常侍持节会稽等九郡诸军事明威将军会稽太守入为侍中左卫将军卫尉卿光大中为尚书右仆射寻迁左仆射钦素无技能奉己而已高宗即位出为云麾将军义兴太守秩中二千石大建元年卒时年六十七赠侍中特进翊左将军谥曰成子观嗣颇有学识官至御史中丞　　王固按陈书本传固字子坚左光禄大夫通之弟也少清正颇涉文史以梁武帝甥封莫口亭侯举秀才起家梁秘书郎迁太子洗马掌东宫管记丁所生母忧去职服阕除丹阳尹丞侯景之乱奔于荆州梁元帝承制以为相国户曹属掌管记寻聘于西魏魏人以其梁氏外戚待之盛厚承圣元年迁太子中庶子寻为贞威将军安南长史寻阳太守荆州陷固之鄱阳随兄质度东岭居信安县绍泰元年征为侍中不就永定中移居吴郡世祖以固清静且欲申以婚姻天嘉二年至都拜国子祭酒三年迁中书令四年又为散骑常侍国子祭酒其年以固女为皇太子妃礼遇甚重废帝即位授侍中金紫光禄大夫时高宗辅政固以废帝外戚奶媪恒往来禁中颇宣密旨事事泄比将伏诛高宗以固本无兵权且居处清洁止免所居官禁锢大建二年随例为招远将军宣惠豫章王谘议参军迁大中大夫太常卿南徐州大中正七年卒官时年六十三赠金紫光禄大夫丧事所须随由资给至德二年改葬谥曰恭子固清虚寡欲居丧以孝闻又崇信佛法及丁所生母忧遂终身蔬食夜则坐禅昼诵佛经兼习成实论义而于元言非所长尝聘于西魏因宴飨之际请停杀一羊羊于固前跪拜又宴于昆明池魏人以南人嗜鱼大设罟网固以佛法□之遂一鳞不获子宽官至司徒左长史侍中　　柳恽按南史柳元景传惔弟恽字文畅少有志行好学善尺牍与陈郡谢邻居深见友爱曰宅南柳郎可为仪表初宋时有嵇元荣羊盖者□善琴云传戴安道法恽从之学恽特穷其妙齐竟陵王子良闻而引为法曹行参军唯与王暕陆果善每叹曰暕虽名家犹恐累我也雅被子良赏狎子良尝置酒后园有晋太傅谢安鸣琴在侧援以授恽恽弹为雅弄子良曰卿巧越嵇心妙臻羊体良质美手信在今夜岂止当今称奇亦可追踪古烈为太子洗马父忧去官著述先颂申其罔极之心文甚哀丽后试守鄱阳相听吏属得尽三年丧礼署之文教百姓称焉还除骠骑从事中郎梁武帝至建邺恽候谒石头以为征东府司马上笺请城平之日先收图籍及遵汉高宽大之义帝从之徙为相国右司马天监元年除长史兼侍中与仆射沈约等共定新律恽立性贞素以贵公子早有令名少工篇什为诗云亭□木叶下□首秋云飞琅邪王融见而嗟赏因书斋壁及所执白团扇武帝与宴必诏恽赋诗尝和武帝登景阳楼篇云太液沧波起长杨高树秋翠叶承汉远雕辇逐风游深见赏美当时咸共称传历平越中郎将广州刺史秘书监右卫将军再为吴兴太守为政清静人吏怀之于郡感疾自陈解任父老千余人拜表陈请事未施行卒初恽父世隆弹琴为士流第一恽每奏其父曲常感思复变体备写古曲尝赋诗未就以笔捶琴坐客过以筋扣之恽惊其哀韵乃制为雅音后传击琴自于此恽常以今声转弃古法乃着清调论具有条流齐竟陵王尝宿晏明旦将朝见恽投壶枭不绝停轝久之进见遂晚齐武帝迟之王以实对武帝复使为之赐绢二十匹尝与琅邪王瞻博射嫌其皮阔乃摘梅帖乌珠之上发必命中观者惊骇梁武帝好奕□使恽品定□谱登格者二百七十八人第其优劣为□品三卷恽为第二焉帝谓周舍曰吾闻君子不可求备至如柳恽可谓具美分其才艺足了十人恽着十杖龟经性好医术尽其精妙少子偃字彦游年十二梁武帝引见诏问读何书对曰尚书又问有何美句对曰德惟善政政在养民众咸异之诏尚武帝女长城公主拜驸马都尉都亭侯位鄱阳内史卒　　柳盼　柳庄
按陈书高宗柳皇后传后性谦谨未尝以宗族为请虽衣食亦无所分遗弟盼大建中尚世祖女富阳公主拜驸马都尉后主即位以帝舅加散骑常侍盼性愚□使酒常因醉乘马入殿门为有司所劾坐免官卒于家赠侍中中护军后从祖弟庄清警有识大建末为太子洗马掌东宫管记后主即位稍迁至散骑常侍卫尉卿祯明元年转右卫将军兼中书舍人领雍州大中正自盼卒后太后宗属唯庄为近兼素有名望由是深被恩遇寻迁度支尚书陈亡入隋为岐州司马　　沈君理
按陈书本传君理字仲伦吴兴人也祖僧畟梁左民尚书父巡素与高祖相善梁太清中为东阳太守侯景平后元帝征为少府卿荆州陷萧□署金紫光禄大夫君理美风仪博涉经史有识鉴起家湘东王法曹参军高祖镇南徐州巡遣君理自东阳谒于高祖高祖器之命尚会稽长公主辟为府西曹掾稍迁中卫豫章王从事中郎寻加明威将军兼尚书吏部侍郎迁给事黄门侍郎监吴郡高祖受禅拜驸马都尉封永安亭侯出为吴郡太守是时兵革未宁百姓荒弊军国之用咸资东境君理招集士卒修治器械民下悦附深以干理见称世祖嗣位征为侍中迁守左民尚书未拜为明威将军丹阳尹天嘉三年重授左民尚书领步兵校尉寻改前军将军四年侯安都徙镇江州以本官监南徐州六年出为仁威将军东阳太守天康元年以父忧去职君理因自请往荆州迎丧柩朝议以在位重臣难令出境乃令长兄君严往焉及还将葬诏赠巡侍中领军将军谥曰敬子其年起君理为信威将军左卫将军又起为持节都督东衡衡二州诸军事仁威将军东衡州刺史领始兴内史又起为明威将军中书令前后夺情者三□不就太建元年服阕除太子詹事行东宫事迁吏部尚书二年高宗以君理女为皇太子妃赐爵望蔡县侯邑五百户四年加侍中五年迁尚书右仆射领吏部侍中如故其年有疾舆驾亲临视九月卒时年四十九诏赠侍中太子少傅丧事所须随由资给重赠翊左将军开府仪同三司侍中如故谥曰贞宪君理子遵俭早卒以弟君高子遵礼为嗣君理第五叔迈亦方正有干局仕梁为尚书金部郎永定中累迁中书侍郎天嘉中历太仆廷尉出为镇东始兴王长史会稽郡丞行东扬州事光大元年除尚书吏部郎太建元年迁为通直散骑常侍侍东宫二年卒时年五十二赠散骑常侍君理第六弟君高字季高少知名性刚直有吏能以家门外戚早居清显历太子舍人洗马中舍人高宗司空府从事中郎廷尉卿太建元年东境大水百姓饥弊乃以君高为贞威将军吴令寻除太子中庶子尚书吏部郎卫尉卿出为宣远将军平南长沙王长史南海太守行广州事以女为王妃固辞不行复为卫尉卿八年诏授持节都督交广等十八州诸军事宁远将军平越中郎将广州刺史岭南俚獠世相攻伐君高本文吏无武干推心抚御甚得民和十年卒于官时年四十七赠散骑常侍谥曰祁子　　北魏一
　　贺讷
按魏书外戚传讷代人太祖之元舅献明后兄也其先世为君长四方附国者数十部祖纥始有勋于国尚平文女父野千尚昭成女辽西公主昭成崩诸部乖乱献明后与太祖及卫秦二王依讷会苻坚使刘库仁分摄国事于是太祖还居独孤部讷总摄东部为大人迁居大宁行其恩信众多归之侔于库仁苻坚假讷鹰扬将军后刘显之谋逆太祖闻之轻骑北归讷讷见太祖惊喜拜曰官家复国之后当念老臣太祖笑答曰诚如舅言要不忘也讷中弟染干粗暴忌太祖常图为逆每为皇姑辽西公主拥护故染干不得肆其祸心于是诸部大人请讷兄弟求举太祖为主染干曰在我国中何得尔也讷曰帝大国之世孙兴复先业于我国中之福常相持奖立继统勋汝尚异议岂是臣节遂与诸人劝进太祖登代王位于牛川及太祖讨吐突邻部讷兄弟遂怀异图率诸部救之帝击之大溃讷西遁卫辰遣子直力鞮征讷讷告急请降太祖简精骑二十万救之遂徙讷部落及诸弟处之东界讷又通于慕容垂垂以讷为归善王染干谋杀讷而代立讷遂与染干相攻垂遣子麟讨之败染干于牛都破讷于赤城太祖遣师救讷麟乃引退讷从太祖平中原拜安远将军其后离散诸部分土定居不听迁徙其君长大人皆同编户讷以元舅甚见尊重然无统领以寿终于家　　贺卢
按魏书贺讷传讷弟卢亦从平中原以功赐爵辽西公太祖遣卢会卫王仪伐邺而卢自以太祖之季舅不肯受仪节度太祖遣使责之卢遂忿恨与仪司马丁建构成其嫌弥加猜忌会太祖敕仪去邺卢亦引归太祖以卢为广川太守卢性雄豪耻居冀州刺史王辅下袭杀辅奔慕容德德以为并州刺史广□王广固贩卢亦没　　贺悦
按魏书贺讷传讷从父弟悦初太祖之居贺兰部下人情未甚附唯悦举部随从又密为太祖祈祷天神请成大业出于诚至太祖嘉之甚见宠待后平中原以功赐爵巨鹿侯进爵北新卒　　贺泥
按魏书贺讷传悦子泥袭爵后降为肥如侯太祖崩京师草草泥出举烽于安阳城北贺兰部人皆往赴之太宗即位乃罢诏泥与元浑等八人拾遗左右与北新侯安同持节行并定二州劾奏并州刺史元六头等皆伏罪州郡肃然后从世祖征赫连昌以功进爵为琅邪公军国大议每参预焉又征蠕蠕为别道将坐逐贼不进诈增卤当斩赎为庶人久之拜光禄勋为外都大官复本爵卒于官子丑建袭　　刘罗辰
按魏书外戚传罗辰代人宣穆皇后之兄也父眷为北部大人帅部落归国罗辰有智谋谓眷曰从兄显忍人也愿早图之眷不以为意后库仁子显杀眷而代立又谋逆及太祖即位讨显于马邑追至弥泽大破之后奔慕容麟麟徙之中山罗辰率骑奔太祖显恃部众之强每谋为逆罗辰辄先闻奏以此特蒙宠念寻拜南部大人从平中原以前后勋赐爵永安公以军功除征东将军定州刺史卒谥曰敬子殊晖袭爵位并州刺史卒子求引位武卫将军卒谥曰贞子尔头位魏昌廮陶二县令赠巨鹿太守子仁之自有传　　姚黄眉
按魏书外戚传黄眉姚兴之子太宗昭哀皇后之弟也姚泓灭黄眉间来归太宗厚礼待之赐爵陇西公尚阳翟公主拜驸马都尉赐隶户二百世祖即位迁内都大官后拜太常卿卒赠雍州刺史陇西王谥曰献陪葬金陵黄眉宽和温厚希言得失世祖悼惜之故赠有加礼　　杜超
按魏书外戚传超字祖仁魏郡邺人密皇后之兄也少有节操泰常中为相州别驾奉使京师时以法禁不得与后通问始光中世祖思念舅氏以超为阳平公尚南安长公主拜驸马都尉位大鸿胪卿车驾数幸其第赏赐巨万神三年以超行征南大将军太宰进爵为王镇邺追加超父豹镇东大将军阳平景王母曰巨鹿惠君真君五年超为帐下所害世祖临其丧哀恸者久之谥曰成王　　杜道生
按魏书杜超传超长子道生赐爵城阳侯后为秦州刺史进爵河东公　　杜凤皇
按魏书杜超传道生弟凤皇袭超爵加侍中特进世祖追思超不已欲以凤皇为定州刺史凤皇不愿违离阙庭乃止　　杜道
按魏书杜超传凤皇弟道赐爵发干侯镇枋头除兖州刺史　　杜遗
按魏书杜超传超既薨复授超从弟遗侍中安南将军开府相州刺史入为内都大官进爵广平王遗性忠厚频历州郡所在着称薨赠太傅谥曰宣王　　杜元宝按魏书杜超传遗长子元宝位司空元宝弟引宝司隶校尉元宝又进爵京兆王及归而父遗丧明当入谢元宝欲以表闻高宗未知遗薨怪其迟召之元宝将入时人止之曰宜以家忧自辞元宝欲见其宠不从遂冒哀而入未几以谋反伏诛亲从皆斩唯元宝子世衡逃免时朝议欲追削超爵位中书令高允上表理之后兖州故吏汲宗等以道遗爱在人前从坐受诛委骸土壤求得收葬书奏诏义而听之赠散骑常侍安南将军南康公谥曰昭世衡袭遗公爵　　杜铨按魏书本传铨字士衡京兆人晋征南将军预五世孙也祖冑苻坚太尉长史父嶷慕容垂秘书监仍侨居赵郡铨学涉有长者风与卢元高允等同被征为中书博士初密太后父豹丧在濮阳世祖欲命迎葬于邺谓司徒崔浩曰天下诸杜何处望高浩对京兆为美世祖曰朕今方改葬外祖意欲取京兆中长老一人以为宗正命营护凶事浩曰中书博士杜铨其家今在赵郡是杜预之后于今为诸杜之最即可取之诏召见铨器貌雅世祖感悦谓浩曰此真吾所欲也以为宗正令与杜超子道生迎豹丧柩致葬邺南铨遂与超如亲超谓铨曰既是宗近何缘复侨居赵郡乃延引同属魏郡焉迁散骑侍郎转中书侍郎赐爵新丰侯卒赠平南将军相州刺史魏县侯谥曰宣子振字季元太和初举秀才卒于中书博士子遇字庆期起家奉朝请转员外散骑侍郎尚书起部郎中窃官材瓦起立私宅清论鄙之迁龙骧将军中散大夫出为河东太守卒赠中军将军都官尚书豫州刺史谥曰惠子鸿永熙中司徒仓曹参军铨族子洪太字道廓延兴中为中书博士后使高丽除安远将军下邳太守转梁郡太守太和中除鹰扬将军绛城镇将带新昌阳平二郡太守卒年五十二子祖悦字士豁颇有识尚大将军刘昶参军事稍迁天水仇池二郡太守行南秦州事正光中入为太尉汝南王悦谘议参军出除高阳太守卒于郡子长文字子儒肃宗挽郎员外散骑侍郎稍迁尚书郎以随叔颙守岐州勋赐爵始平伯加平东将军天平末卒于西安将军光禄大夫赠中军将军度支尚书雍州刺史长文第四弟子达武定中齐文襄王大都督府户曹参军祖悦弟颙字思颜颇有干用解褐北中府录事参军正光中稍迁厉威将军盱眙太守带大徐戍主元法僧之叛也颙逃窜获免后为谏议大夫孝昌二年为西征军司行岐州事萧宝夤起逆颙据州不从还除征卤将军东荆州刺史以守岐州勋封平阳县开国伯邑五百户武泰中转授岐州刺史永安中除泾州刺史时万俟丑奴充斥关右不行乃为都督防守岐州丑奴攻之不□事宁除镇西将军光禄大夫以勋又赏安平县开国伯食邑五百户以平阳伯转授弟二子景仲后为征西将军金紫光禄大夫没于关西　　贺迷按魏书外戚传迷代人从兄女世祖敬哀皇后皇后生恭宗初后少孤无父兄近亲唯迷以从父故蒙赐爵长乡子卒赠光禄大夫五原公　　闾毗
按魏书外戚传毗代人本蠕蠕人世祖时自其国来降毗即恭皇后之兄也皇后生高宗高宗太安二年以毗为平北将军赐爵河东公弟纥为宁北将军赐爵零陵公其年并加侍中进爵为王毗征东将军评尚书事纥征西将军中都大官自余子弟赐爵为王者二人公五人侯六人子三人同时受拜所以隆崇舅氏当世荣之和平二年追谥后祖父延襄康公父辰定襄懿王毗薨赠太尉追赠毗妻河东王妃子惠袭纥薨赠司空子豆后赐名庄太和中初立三长以庄为定户籍大使甚有时誉十六年例降爵后为七兵尚书卒纥弟染位外都大官冀州刺史江夏公卒先是高宗以乳母常氏有保护功既即位尊为保太后后尊为皇太后兴安二年太后兄英字世华自肥如令超为散骑常侍镇军大将军赐爵辽西公弟喜镇东大将军祠曹尚书带方公三妹皆封县君妹夫王睹为平州刺史辽东公追赠英祖父苻坚扶风太守亥为镇西将军辽西兰公渤海太守澄为侍中征东大将军太宰辽西献王英母许氏博陵郡君遣兼太常卢度世持节改葬献王于辽西树碑立庙置守冢百家太安初英为侍中征东大将军太宰进爵为王喜左光禄大夫改封燕郡从兄泰为安东将军朝鲜侯欣子伯夫散骑常侍选部尚书次子员金部尚书喜子振太子庶子三年英领太师评尚书事内都大官伏宝泰等州刺史五年诏以太后母宋氏为辽西王太妃和平元年喜为洛州刺史初英事宋不能谨而睹奉宋甚至就食于和龙无车牛宋疲不进睹负宋于笈至是宋于英等薄不如睹之笃谓太后曰何不王睹而黜英太后曰英为长兄门户主也家内小小不顺何足追计睹虽尽力故是他姓奈何在英上本州郡公亦足报耳天安中英为平州刺史欣为幽州刺史伯夫进爵范阳公英黩货徙炖煌诸常自兴公及阙
至是皆以亲疏受爵赐田宅时为隆盛后
伯夫为洛州刺史以赃污欺妄征斩于京师承明元年征英复官薨谥辽西平王始英之征也梦日坠其所居黄山下水中村人以车牛挽致不能出英独抱载而归闻者异之后员与伯夫子禽可共为飞书诬谤朝政事发有司执宪刑及五族高祖以昭太后故罪止一门欣年老赦免归家恕其孙一人扶养之给奴婢田宅其家僮入者百人金锦布帛数万计赐尚书以下宿卫以上其女□及亲从在朝皆免官归本乡十一年高祖文明太后以昭太后故悉出其家前后没入妇女以喜子振试守正平郡卒（按魏以保母尊为太后已
　属荒谬兹复以其兄常英着外戚传今姑照其所附不特立传云）
　外戚部列传十
</div>
    <div class="pagination">
<a href="宫闱典外戚部_page2.html">上一页</a><a href="宫闱典外戚部.html">1</a><a href="宫闱典外戚部_page2.html">2</a><span class="current-page">3</span><a href="宫闱典外戚部_page4.html">4</a><a href="宫闱典外戚部_page5.html">5</a><a href="宫闱典外戚部_page6.html">6</a><a href="宫闱典外戚部_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
