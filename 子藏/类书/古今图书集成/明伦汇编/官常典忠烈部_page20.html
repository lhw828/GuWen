<!DOCTYPE html>
<html>
 <head>
  <meta charset="utf-8"/>
  <title>
   官常典忠烈部 - 第 20 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典忠烈部 - 第 20 页/共 50 页
  </h1>
  <div class="content">
   子
仕瑾

按南安府志翼字南宿大庾人身长七尺五寸慷慨刚毅洪武十六年岁贡十七年登应天乡试十八年登进士授龙溪丞未之官彗星再见求直言翼疏论时政语侵宗藩谪戍南宁久之稍内徙隶奉议建文二年荐复原官随升龙溪知县寻擢兵部郎中与同年黄子澄练子宁善相筹议金川之难同诸郎署赴火死妻邹氏子仕瑾俱自缢　　葛桓
按无锡县志桓字仲威洪武中举明经拜监察御史素与李景隆不协靖难兵薄京城景隆开金川门桓死之　　沈道南
按杭州府志道南钱塘人建文时为御史金川之变道南死之死时戒子孙勿习举子业盖不欲其仕也　　刘原弼按逊国正气纪刑部主事刘原弼字良辅河南扶沟人洪武中以贡任职果敢有为累疏时政靖难兵入城中大哄原弼曰此天崩地裂之顷我辈死不复恨遂拊膺恸哭率家僮数十人巷战杀伤过多既而遇害索遗骸不可得其家人刻木像形葬之裔孙自强万历初仕至刑部尚书　　韩节
按逊国正气纪工部郎中韩节扬州人素怀忠耿尝曰鲁论事君以忠一语终身用之不尽臣子不察此读圣贤书所读何事时兵日逼分守金川门城陷从魏国公徐辉祖巷战败绩曰吾不愧鲁论语矣再战力尽而死　　暴昭
按明外史本传昭浮山人洪武中由国子生授大理寺司务三十年擢刑部右侍郎明年迁左都御史未几改刑部尚书耿介有峻节布衣麻屦以清俭知名建文初充北平采访使具得燕邸不法状密以闻请预为备燕兵起设北平布政司于真定昭以尚书掌司事与铁铉辈悉心经画平安诸军败召归金川门陷出亡被执不屈磔死福王时赠昭太保谥刚烈　　黄子澄　杨任子礼
　益

按明外史本传子澄名湜以字行更字伯渊分宜人洪武十八年举会试第一进士及第授翰林编修进修撰伴读东宫累迁太常寺卿建文帝为皇太孙一日坐东角门谓子澄曰诸王尊属拥重兵奈何对曰诸王护卫兵纔足自守万一有变以六师临之其谁能支汉七国非不强卒底亡灭大小强弱势不同而顺逆之理异也太孙喜曰得先生谋可无虑矣比即位命子澄兼翰林学士与齐泰同倚任谓曰先生无忘东角门之言子澄顿首曰不敢遂与泰谋削诸王泰欲先燕子澄执不可曰周齐湘代岷诸王自太祖时多不法削之有名今欲问罪必先周周燕同母弟削周是剪燕手足也会有言周王橚不法者遂命曹国公李景隆往执之词连代湘齐三王橚至废为庶人幽代王桂于大同以兵围湘王柏于荆柏自焚死执齐王槫囚之京师废岷王楩为庶人周王之就执也下燕议其罪燕王上书申救帝览书恻然谓事莫如且止子澄与泰力争之未决出相语曰上妇人之仁耳今事势如此安可不断明日又入言曰周王已废所虑独燕耳不亟图之使得渐为谋非计也去燕他无足患矣帝犹豫曰朕即位未久连黜诸王若又削燕何以自解于天下时燕王已疑惧称病以世子及两郡王在京遂称病笃乞三子归燕泰即欲收之子澄曰不可若收三子则彼先发有名且得早为备不如遣归示不疑乃可袭而取也竟遣还已悔追之不及子澄又请曰成大事者不顾小信先人者制人因其称病袭之不可缓也帝曰燕王勇而有谋善用兵恐猝难图乃止燕师起遂以诛泰子澄为名帝命耿炳文为大将帅师讨燕炳文败帝忧之召问子澄子澄对曰胜负兵家常事今天下富盛兵强食足区区一隅岂能当天下全力因荐李景隆代炳文泰争之不得初景隆妄自负文武才临行子澄问以方略不知所对始大忧悔及景隆屡败召还赦不诛子澄恸哭请正其罪帝不听子澄拊膺曰大事去矣荐景隆误国万死不足赎罪燕师数胜解子澄官已而复之及燕兵日南复谪子澄密令募兵于外子澄微服由太湖至苏州与知府姚善倡义勤王善上言子澄才略足捍国难不宜弃闲远以快敌人乃复召子澄未至而京城破欲与善航海乞兵善不可乃就嘉兴杨任谋举事为人告俱被执子澄至成祖亲诘问之抗辨不屈磔死年五十一人无少长皆斩姻党悉戍边一子变姓名为田经遇赦家湖广咸宁正德中进士黄表其后云杨任洪武中由人材起家历官袁州知府时致仕匿子澄于家被执磔死二子礼益俱斩亲属戍边福王时赠子澄礼部尚书谥节愍任太仆少卿　　陈忠
按宁波府志忠字希中一曰思忠洪武甲戌科张信榜进士第二由编修历官太子宾客修太祖实录与黄子澄方孝孺戴德彝皆为副总裁建文壬午坐黄党族诛　　方孝孺
弟孝友　子
中宪　中愈

按明外史本传孝孺字希直一字希古宁海人父克勤洪武中循吏自有传孝孺生时有大星堕其所幼警敏双眸&amp;#&amp;#如电读书日盈寸乡人目为小韩子年十四五从父宦游齐鲁间览古圣贤遗迹慨然奋兴自谓颜闵未可几及使与游夏同时岂复多让世无孔子安所得师闻者异之洪武八年克勤被诬下狱谪戍江浦孝孺上书乞代不报归而师宋濂濂深器之濂及门多天下知名士一旦尽出其下先辈如胡翰苏伯衡亦皆自谓弗如孝孺顾末视文艺恒以明王道致太平为己任病绝粮家人以告笑曰古人三旬九食贫岂独我哉从濂入京濂侍太祖受命作灵芝甘露颂赐酒大醉归孝孺见濂醉寝私为草以俟比明濂愕然曰死矣上命作颂醉甚误不为奈何孝孺乃进所属草濂携以入太祖览之曰此非学士笔濂顿首谢曰实臣门人方孝孺作太祖喜召见试一论五策立就会克勤坐空印事诛扶丧归葬哀动行路已复从濂卒业凡四载辞归濂致仕居浦阳坐事徙蜀孝孺欲往省不获为文吁天愿减己算以延师龄十五年吴沈揭枢荐孝孺可大用召至陈说称旨赐绯袍腰带以平巾往见东宫宴礼部故命攲其坐几孝孺正之乃坐太祖喜谓太子曰此端士当老其才辅汝礼遣还后为仇家所连逮至京太祖见其名释之二十五年廷臣又荐至入对太祖方重威断谓孝孺儒者曰今非用孝孺时除汉中府教授日与诸生讲学不倦蜀献王闻其贤聘为世子师每见陈说道德王尊以殊礼名其读书之庐曰正学建文帝即位召为翰林侍讲明年迁侍讲学士与董伦同侍经筵备顾问帝好文日与孝孺讨论周官法度国家大政事辄咨之读书有疑即召使讲解临朝奏事或命就御坐前批答时方修太祖实录及类要诸书孝孺皆为总裁更定官制孝孺改文学博士燕王称兵北平廷议讨之诏令檄谕皆出孝孺手建文三年燕兵掠大名上书指斥帝以书示孝孺孝孺曰燕兵久顿大名天暑雨当不战自罢急令辽东诸将入山海关攻永平真定诸将渡卢沟捣北平彼必归援我以大军蹑其后可成擒也今其奏事适至宜且与报书往返逾月使其将士心稍懈懈则众离我谋定势合进而蹴之不难矣帝命孝孺草诏遣大理寺少卿薛&amp;#驰报燕尽赦燕罪使罢兵归藩又为宣谕数千言授&amp;#持至燕军中密散诸将士比至&amp;#匿宣谕不敢出燕王复遣指挥武胜奉书请尽撤诸道兵帝将许之孝孺曰陛下即欲罢兵兵一散难复聚彼长驱犯阙何以御之愿毋为所惑及燕兵克仪真孝孺进曰东南募兵渐集北军不长舟楫我据天堑之险与战江上胜负未可知也帝然之命诸将集舟师而陈瑄以战舰降燕燕兵遂渡江时四年六月乙卯也或劝帝幸浙或言幸湖湘孝孺请坚守京城待四方援兵即事不济当死社稷乙丑燕兵入帝自焚是日镇抚伍云执孝孺以献成祖命系狱先是成祖发北平姚广孝以孝孺为托曰城下之日彼必不降幸勿杀之杀孝孺天下读书种子绝矣成祖颔之至是使其门人谕意孝孺怒斥之成祖又召使草诏及见悲恸彻殿陛成祖降榻劳曰先生毋自苦予欲法周公辅成王耳孝孺曰成王安在成祖曰彼自焚死孝孺曰何不立成王之子成祖曰国赖长君孝孺曰何不立成王之弟成祖曰此朕家事顾左右授笔札曰诏天下非先生草不可孝孺大书数字投笔于地且哭且骂曰死即死诏不可草成祖怒命磔诸市孝孺慨然就死作绝命词曰天降乱离兮孰知其由奸臣得计兮谋国用犹忠臣发愤兮血泪交流以此殉君兮抑又何求呜呼哀哉兮庶不我尢时年四十有六孝孺有兄孝闻力学笃行先孝孺死弟孝友与孝孺同就戮亦赋诗一章而死妻郑及二子中宪中愈先自经死二女投秦淮河死宗族亲友坐死者八百七十三人孝孺工为文章醇深雄迈每一篇出海内争相传诵永乐中藏孝孺文者罪至死门人王稌潜录为侯城集成化中谢铎等始编为逊志斋集四十卷行于世仁宗即位谕尚书吕震曰建文诸臣已受显戮其亲党可从宽贷而孝孺绝无后惟克勤弟克家有子曰孝复洪武二十五年尝上书阙下请减信国公汤和所加宁海赋谪戍庆远卫以军籍获免至是孝复子琬得释为民世宗时松江人俞斌自称孝孺后谓当捕录方氏时宁海典史魏泽藏其幼子德宗属孝孺门人俞允携之松江遂为俞姓一时士大夫信之为纂归宗录既而方氏察其伪言于官乃已神宗初有诏褒录建文忠臣建表忠祠于南京首徐辉祖次孝孺福王时赠孝孺太师谥文正妻郑谥贞愍弟孝友赠翰林待诏　　胡子昭
按明外史方孝孺传子昭字仲常初名志高荣县人孝孺为汉中教授子昭往从之蜀献王荐为县训导建文初预修太祖实录授检讨迁山东按察佥事擢刑部侍郎燕兵至坐方党死福王时赠太子太保刑部尚书谥介愍　　卢原质
弟
原朴
　郑公智
按明外史方孝孺传原质字希鲁郑公智字叔贞皆宁海人原质孝孺姑子也由进士授编修历官太常少卿建文时屡有建白燕兵至原质不屈被杀弟原朴等皆死公智为孝孺所知荐于蜀王王甚礼之建文时以贤良举为御史持法不阿坐方党诛福王时赠原质礼部尚书谥节愍　　楼琏
按明外史方孝孺传琏字士连金华人尝从宋濂学洪武中历官御史谪戍云南建文初以文学举入翰林官侍读成祖命孝孺草诏不屈死改命琏琏惧不敢辞归而邑邑妻子问之曰得无伤方先生耶琏曰我固甘死正恐累汝辈耳其夕自经死或云草诏乃括苍王景又云无锡王达　　廖镛
弟
铭

按明外史方孝孺传镛德庆侯永忠之孙父权嗣封镛以嫡子任散骑舍人历官都督建文时与议兵事时宿殿廷镛与弟铭尝受学方孝孺孝孺死镛铭检遗骸瘗聚宝门外山上甫毕廖氏亦见收镛铭逃去寻被获论死弟钺及从父指挥佥事升俱戍边母汤氏东瓯王和长女也并铭女入浣衣局福王时赠镛德庆侯铭都指挥　　林右
按明外史方孝孺传右字公辅临海人洪武中为中书舍人与孝孺友善尝奉玺书行边有功进春坊大学士命辅导皇太孙以事谪中都教授弃官归闻孝孺死为位哭于家成祖召之不至械至京犹欲官之右对曰罪人逃死已久藉令可仕当与孝孺同朝矣成祖怒劓之死福王时赠礼部尚书谥贞穆　　郑居贞
按明外史方孝孺传时又有闽人郑居贞者与孝孺友善孝孺教授汉中居贞作凤雏行勖之亦坐方党死居贞洪武中明经历巩昌通判礼部郎中河南左参政皆有政绩父潜潞州同知亦有文名　　李文敏
按逊国正气纪监察御史李文敏山西蔚州人以太学有声擢是职寻转四川按察使疏论时政不报金川陷不屈以奸党论死　　俞贞木
按逊国正气纪贞木字有立家世于吴少聪&amp;#能属文稍长笃志学问欲力追古人既冠无室或劝之娶以学业未成谢之永嘉陈麟以易经擅声贞木从游尽得其所学辞归益研程朱之说直探羲文奥义视天下荣利泊如也洪武初荐授韶州乐昌令寻丁父忧服阕改都昌令县故有周元公朱晦翁祠下车拜谒修治即与诸生讲道以礼教民翕然从化未几复丁母艰遂屏去尘纷间作诗文以陶写情性与人交力陈忠孝大义郡守姚善闻其贤数延至庠行乞言礼皆关时务靖难时劝善起兵勤王身先倡率因被逮感愤卒于途　　姚善
按明外史本传善字克一安陆人初姓李洪武中由乡举历祁门县丞同知庐州重庆二府洪武三十年迁苏州知府初太祖以吴俗奢僭欲重绳以法黠者更持短长相攻讦善为政持大体不为苛细讼以故衰止吴中大治好折节下士敬礼隐士王宾韩奕俞贞木钱芹辈以月朔会学宫迎芹上座请质经义芹曰此非今所急也善悚然起问芹乃出一册书授善遂去视之皆守御策时燕兵已南下善密结镇常嘉松四郡守练民兵为备荐芹于朝署行军断事善寻至京师会朝廷以燕王上书贬齐泰黄子澄于外善言不当贬遂复召二人建文四年诏兼督苏松常镇嘉兴五府兵勤王未及战燕王入京索子澄急子澄匿善所约共航海起兵善谢曰公可去善不可去公朝臣当行收兵图兴复善守土与城存亡耳子澄去善为麾下许千户者缚以献不屈死年四十三子节等四人俱戍配福王时赠太仆卿谥忠惠　　黄钺　陈继之　龚泰　叶福　张德明按明外史本传钺字叔扬常熟人少好学洪武中法令严急士多不乐仕家有田在葛泽陂钺父令督耕其中钺从友人家借书窃读不废县举贤良授宜章县典史建文元年举湖广乡试明年赐进士授刑科给事中建文三年丁父忧方孝孺吊之屏人问曰燕兵日南苏常镇江京师左辅也君吴人朝廷近臣今虽去宜有以教我钺曰三府唯镇江最要害守非其人是撤垣而纳盗也指挥童俊狡不可任奏事上前视远而言浮心不可测也苏州知府姚善忠义激烈有国士风仁有余而御下宽恐不足定乱然国家大势当守上游兵至江南御之无及也孝孺乃因钺附书于善善得书与钺相对哭誓死国钺至家依父殡以居燕兵至江上善受诏统兵勤王以书招钺钺请营葬毕乃诣军既而童俊果以镇江降燕钺闻国变杜门不出明年以户科左给事中召半道自投于水以溺死闻故其家得不坐当燕兵之入也给事死难者凡四人继之莆田人建文二年进士为户科给事中时江南僧道多腴田继之请人限五亩余以赋民从之燕兵起数条奏机宜京师破不屈见杀父母兄弟皆戍边泰义乌人洪武中以乡荐入太学授户科给事中建文三年迁都给事中燕师渡江宫中火起泰驰赴燕兵缚见王以非奸党释弗杀自投城下死泰尝游学宫狂人挤泰溺池中几死弗校人服其量里巫言祸福辄中泰至则不能出一语子永吉官至兵部侍郎福候官人建文二年进士授刑科给事中燕兵至守金川门死之福王时谥钺忠献继之庄景泰端果福节愍并赠太常寺卿又张德明丹徒人由都督府断事改户科给事中犒师东昌遇燕兵被执不屈断臂死　　景清
按明外史本传清本耿姓讹景真宁人倜傥尚大节读书一过不忘洪武中进士及第授翰林院编修改监察御史三十年春召见命署左佥都御史未几偕御史邓文鉴刘观奏事以疏字误怀印入刑科更疏为给事中所劾下诏狱寻宥之诏巡察川陕私茶除金华知府建文初为北平参议燕王与语言论明晰大称赏寻召还为佥都御史已改御史大夫燕师入诸臣死者甚众清素预密谋且约孝孺等同殉至是独诣阙自归成祖命仍其官委蛇班行者久之一日早朝清衣绯怀刃入先是日者奏异星赤色犯帝座甚急成祖故疑清及朝清独着绯命搜之得所藏刃清知事不成跃起嫚骂成祖怒令剥磔死或曰是夕成祖梦清绕殿为厉遂赤其已而复为厉命发其先墓籍其乡转相攀染谓之瓜蔓抄村里为墟云天启中秦人高其义专祠祀之福王时赠清太保左都御史谥忠烈　　陈性善　黄墀　陈子方
按明外史本传性善名复初以字行山阴人洪武三十年进士胪唱过御前帝见其容止凝重属目久之曰君子也授行人司副迁翰林检讨初诚意伯基卒诏御史李铎往取遗书基子琏出观象玩占诸秘册随铎诣阙上之性善工书召入便殿翻录帝威严见者多惴恐至惶汗不成一字性善举动安详字画端好帝大悦赐酒馔留竟日家人以为死矣比出大惊喜建文帝即位荐起流人薛正言等数辈云南布政使韩宜可隶谪籍亦以性善言起副都御史帝居东宫时已习知性善名至是遂擢礼部侍郎一日退朝独留赐坐问治天下要道使手书以进性善尽所言悉从之已辄为有司所格性善进曰陛下不以臣不肖猥承顾问臣既僭尘圣听许臣必行未几辄改事同反汗何以信天下帝为动容燕师起改副都御史监军灵璧战败与大理丞彭与明钦天监副刘伯完等皆被执北去悉纵还性善曰辱命罪也奚以见吾君朝服跃马入于河以死燕王入京师诏加追戮徙其家于边已而赦还余姚黄墀陈子方与性善友亦同死节万历初巡抚浙江都御史萧廪请于会城建祠祀性善暨程本立等许之福王时赠性善太子太保左都御史谥忠节　　郭任
子
经

按明外史本传任丹徒人一曰定远人廉慎有能建文初官户部侍郎饮食起居俱在公署时方贬削诸藩任言天下事先本后末则易成今日储财粟备军实果何为者乃北讨周南讨湘舍其本而末是图非策也且兵贵神速苟旷日持久锐气既竭姑息随之将坐自困耳燕王闻而恶之及燕兵起任与同官卢迥主调兵食师入金川门被擒不屈死之子经亦论死少子戍广西嘉靖中知府刘储秀立祠祀之福王时赠太子太保户部尚书谥清毅　　卢迥
按明外史郭任传迥仙居人爽朗不拘细行喜饮酒饮后辄高歌人谓迥狂及仕折节恭慎建文三年拜户部侍郎燕兵入都城不屈缚就刑长讴而死台人祀之八忠祠福王时赠太子太保户部尚书谥贞达　　廖升按明外史本传升襄阳人不知其所以进学行最知名与方孝孺王绅辈友善洪武末由左府断事擢太常少卿建文初修太祖实录董伦王景为总裁官升与高逊志为副总裁官李贯王绅胡子昭杨士奇罗恢程本立为纂修官皆一时选燕师渡江朝廷遣使请割地不许升闻而恸哭与家人诀自缢死殉难诸臣升死最先其后陈瑛奏诸臣不顺天命效死建文君请行追戮亦首及升云福王时赠升礼部尚书谥文节
　忠烈部名臣列传三十二
　　明三
　　黄观　黄魁
按明外史本传观字伯澜一字尚宾贵池人父赘许从许姓受学元待制黄冔冔死节观益自砺筑翠微书舍读书洪武中贡入太学领乡荐父艰服阕仍入监绘父母墓为图瞻拜辄泪下二十四年会试廷试皆第一授翰林修撰累迁尚宝司卿礼部右侍郎乃奏复姓建文初更官制左右侍中次尚书改观右侍中仍兼尚宝司卿与方孝孺等并亲用燕王举兵观草制讽其散军归藩束身谢罪辞极诋斥四年奉诏募兵上游且督诸郡兵入援至安庆燕王已渡江矣未几即位下令暴左班文职奸臣罪状观名第六既而索国宝不知所在或言已付观出收兵矣命有司追捕收其妻翁并二女给象奴奴索钗钏市酒肴翁佯诺悉与奴持去急携二女及家属十人投淮清桥下死观闻金川门不守叹曰吾妻有志节必死矣招魂葬之江上明日家人自京奔至白翁死状观恸哭至李阳河或谓曰宫已焚失帝新皇帝帝三日矣观命舟至罗剎矶朝服东向拜投湍急处死事闻籍其家并戍姻党仁宗初得释还观弟觏先匿其幼子逃他乡或云觏妻毕孀居母家遗腹生子故黄氏有后于贵池观故宅在学宫西其后知县龚守愚即其所立祠祀之有阐幽集录其遗&amp;#传世初观妻投水时呕血石上成小影阴雨则见相传为大士像僧舁至庵中翁夫人见梦曰我黄状元妻也比明沃之以水影愈明有愁惨状后移至观祠名翁夫人血影石与观同为侍郎者黄魁不详何许人有学行习典礼尚书陈迪与观皆爱敬之燕兵入亦不屈死福王时赠观太子太保谥文贞妻谥贞懿魁赠尚书　　王叔英
按明外史本传叔英字原采黄岩人洪武中与杨大中叶见泰方孝孺林右并征至叔英固辞还乡二十年以荐为仙居训导改德安教授迁汉阳知县多惠政岁旱绝食以祷立应建文时召为翰林修撰上资治八策曰务问学谨好恶辨邪正纳谏诤审才否慎刑罚明利害定法制皆援证古今可见之行事又曰太祖除奸剔秽抑强锄梗如医去病如农去草去病急或伤体肤去草严或伤禾稼病去则宜调燮其血气草去则宜培养其根苗帝嘉纳之燕兵至淮奉诏募兵行至广德京城不守会齐泰来奔叔英谓泰贰心令执之泰至告以故乃相持恸哭共图后举已知事不可为沐浴衣冠书绝命辞藏衣裾间自经元妙观银杏树下词曰人生穹壤间忠孝贵克全嗟予事君父自省多过愆有志未及竟奇疾忽见缠肥甘空在案对之不下咽意者造化神有命归九泉尝念夷与齐饿死首阳巅周粟岂不佳所见良独偏高踪渺难继偶尔无足传千秋史官笔慎勿称希贤又题其案曰生既已矣未有补于当时死亦徒然庶无惭于后世成祖登极陈瑛簿录其家妻金氏已自经死二女下锦衣狱赴井死叔英与孝孺友善以道义相切劘建文初孝孺欲行井田叔英贻书曰凡人有才固难能用其才尤难子房于汉高能用其才者也贾谊于汉文不能用其才者也子房察高帝可行而言故高帝用之一时受其利虽亲如樊郦信如平勃任如萧曹莫得间焉贾生不察而易言且言之太过故绛灌之属得以短之方今明良相值千载一时但事有行于古亦可行于今者如夏时周冕之类是也亦有行于古不可行于今者如井田封建之类是也可行者行则人之从之也易难行而行则从之也难从之易则民乐其利从之难则民受其患时井田虽不行然孝孺卒以更易制度为燕王借口而无济实事叔英之远识如此叔英死天台道士盛希年收葬州城西五里杨士奇少受知于叔英正统中表其墓曰呜呼翰林修撰王原采之墓为文以祭嘉靖中邹守益谪广德判官始为立祠太平知县曾才汉又建忠节祠并祀其妻及二女福王时赠礼部侍郎谥文忠　　王艮按明外史本传艮字敬止吉水人建文二年进士对策第一貌寝易胡靖艮次之又次李贯三人皆同里并授翰林院修撰如洪武中故事设文史馆居之预修太祖实录总集类要修时政记类次秘阁书目诸大著作皆综理之又数上书言时务燕兵薄京城艮与妻子诀曰食人之禄者死人之事吾不可复生矣时解缙吴溥亦艮乡人与艮及靖邻居皆集溥舍缙陈说大义靖亦奋激慷慨艮独流涕不言溥曰三子受知最深事在顷刻若溥固可从容也三子去溥子与弼尚幼叹曰胡叔能死节大佳溥曰不然独王叔死耳语未毕隔墙闻靖呼外喧甚可看猪溥顾与弼曰一猪尚不忍宁自忍乎须臾艮舍哭伏鸩死矣缙驰谒成祖甚喜明日见成祖荐靖召至叩头谢成祖大悦贯亦迎附后成祖出建文时群臣封事千余通令缙等编阅事涉兵农钱谷者皆留诸言语干犯者尽焚之因从容问贯缙等曰尔等宜皆有之众未对贯独顿首曰臣贯未尝有也成祖曰尔以是为美耶食其禄任其事当国家危急时官近侍独无一言乎朕特恶夫诱建文坏祖法乱政者耳后贯迁中允坐累死狱中临卒叹曰吾愧王敬止矣福王时谥艮文节赠礼部侍郎　　何申
按逊国正气纪中书舍人何申嘉兴人抗直敢言建文末奉使四川至峡口闻金陵破愤恨恸哭吐血数升疽发而死　　周是修　石撰　程通
按明外史本传是修名德以字行泰和人洪武末举明经为霍丘训导太祖问家居何为对曰教人子弟孝弟力田太祖喜擢周府奉祀正逾年从王北征至黑山还迁纪善建文元年有告王不法者官属皆下吏是修以尝谏王得免改衡府纪善衡王建文帝弟未之藩是修留京师预翰林纂修好荐达知名士陈说国家大计燕兵渡淮与萧用道上书指斥用事者用事者怒共挫折之是修屹不为动京城失守宫中火发留书别友人江仲隆解缙胡靖萧用道杨士奇付以后事具衣冠为赞系衣带间入应天府学拜先师毕自经于尊经阁年四十九燕王即帝位陈瑛言是修不顺天命请追戮帝曰彼食其禄自尽其心勿问是修外和内刚志操卓荦非其义一介不苟得也尝曰忠臣不计得失故言无不直烈女不死生故行无不果乃辑古今忠节事为观感录其学自经史百家阴阳医卜靡不通究为文援笔立就而雅赡条达初与士奇缙靖金幼孜黄淮胡俨约同死惟是修不负其言王府官属与是修先后死者石撰平定人以学行称洪武中用荐为宁府左长史燕王举兵撰在大宁辄为守御计每以臣节讽王王亦心敬之及燕兵袭大宁执撰愤詈不屈遂支解程通绩溪人祖平坐事戍延安通以贡入太学上书乞赦还其祖辞甚哀太祖怜而许之后以廷对称旨授辽府纪善从王之藩辽东燕兵起从王浮海归朝上封事数千言陈备御策进左长史燕王即帝位从王徙荆州有言通前上封事多指斥者械至京病死狱中家属戍边福王时赠是修詹事谥贞毅撰谥贞愍通赠苑马少卿　　高巍
按明外史本传巍辽州人尚气节能文章母萧有痼疾巍左右侍奉至老无少懈母死蔬食庐墓三年洪武中旌孝行由太学生试前军都督府左断事疏垦河南山东北平荒田又条上抑末技慎选举惜名器数事太祖嘉纳之寻以决事不称旨当罪减死戍贵州关索岭特许弟侄代役曰以旌孝子建文帝即位上疏乞归田里未几辽州知州王钦应诏辟巍巍因赴吏部上书论政事时用事者皆议削诸王独巍与御史韩郁先后请加恩略曰高皇帝分封诸王比之古制既皆过当诸王又率多骄逸不法违犯朝制不削朝廷纪纲不立削之则伤亲亲之恩贾谊曰欲天下治安莫如众建诸侯而少其力力少则易使以义国小则无邪心真裁制诸侯之良策也今盍师其意勿行晁错削夺之谋而效主父偃推恩之策命秦晋燕蜀子弟分王于齐兖吴楚湘潭齐兖吴楚湘潭子弟分王于秦晋燕蜀其余宁辽谷代庆肃等比类而分王之如此则藩王之权不削而自削矣臣又愿益隆亲亲之礼岁时伏腊使人馈问贤者下诏褒赏之骄逸不法者初犯容之再犯赦之三犯不改则告太庙废处之岂有不顺服者哉书奏帝颔之已而燕兵起命从李景隆出师参赞军务巍复上书言臣愿使燕披忠胆陈义礼晓以祸福感以亲亲之谊令休兵归藩代朝廷十万师帝壮其言许之巍至燕自称国朝处士高巍再拜上书燕王殿下太祖上宾天子嗣位布维新之政天下爱戴皆曰内有圣明外有藩翰成康之治再见于今矣不谓大王显与朝廷绝张三军抗六师臣不知大王意何也今在朝诸臣文者智辏武者勇奋执言仗义以顺讨逆胜败之机明于指掌皆云大王借口诛左班文臣实则吴王濞故智其心路人所共知巍窃恐奸雄无赖乘隙奋激万一有失大王得罪先帝矣今大王据北平取密云下永平袭雄县掩真定虽易若建瓴然自兵兴以来业经数月尚不能出蕞尔一隅地且大王所统将士计不过三十万以一国有限之众应天下之师亦易罢矣大王与天子义则君臣亲则骨肉尚生离间况三十万异姓之士能保其同心协力效死于殿下乎巍每念至此未始不为大王洒泣流涕也愿大王信巍言上表谢罪再修亲好朝廷鉴大王无他必蒙宽宥太祖在天之灵亦安矣倘执迷不悟舍千乘之尊捐一国之富恃小胜忘大义以寡抗众为侥幸不可成之悖事巍不知大王所税驾也况大丧未终毒兴师旅其与泰伯夷齐求仁让国之义不大径庭乎虽大王有肃清朝廷之心天下不无篡夺嫡统之议即幸而不败谓大王何如人巍白发书生蜉蝣微命性不畏死洪武十七年蒙太祖高皇帝旌臣巍孝行巍窃自负既为孝子当为忠臣死忠死孝巍至愿也如蒙赐死获见太祖在天之灵巍亦可以无愧矣书数上皆不报已而景隆兵败巍自拔南归至临邑遇参政铁铉相持痛哭奔济南誓死拒守屡败燕兵及燕王破京城巍自经死驿舍福王时赠太常少卿谥忠毅　　陈敬宗按贵池县志敬宗池州贵池人举洪武乙丑进士建文时官刑科给事中有声壬午之难文皇帝既即位有诏复敬宗故官敬宗发愤上书曰臣本布衣樗栎庸材久居陋室叨登禄位职正纲常冀黎民沾太平之日官僚享宁静之年自我太祖已崩建文君嗣位统绪已承名分已定掌山河社稷之权守邦国乾坤之固殿下正宜雄镇一藩以御外侮夫何违太祖之建封出僭争立竞闻干戈铁马之声突起烽火狼&amp;#之警兴兵斗计荼毒生灵竟不思夷齐何人彼亦兄弟也推位让国而逃首阳以彝伦为重也殿下亦当效法顾乃知有国位而不知有兄弟致使生民乱若尘飞父母妻子离散涂炭至此极矣殿下莫若推仁好德下听微臣之言退位藩服立旧君之后自有以服民之心志不然天下后世谓殿下为何如主臣读孔孟之书矢心忠义若臣不能死君之难君不能听臣之谏君不君而臣不臣徒窃取权势阿谀苟容一朝祸起噬脐何及今臣当死难之日殿下且授以爵位臣不敢效生无益于时死无闻于后世者犯颜谏诤有冒严威虽斩首陷&amp;#决不受职务求成就是生不逢时死何怨悔臣诚惶诚恐顿首上闻时壬午六月二十六日也诏收之二十八日腰斩于市家人收其尸于血衣中得诗二章敬宗无后事湮不彰至万历间有司始议求其子云　　刘端
按南昌郡乘端字季庄南昌人建文进士任兵科给事中春坊庶子迁大理寺丞奉敕抚安两广比还会内难已靖成祖遣端复职命治方孝孺狱值盛暑端纵孝孺息树阴下不决上怒端因抱建文敕上殿恸哭言旧君何在臣不忍杀忠良愿与诸罪臣同日死忤旨坐劓刑卒临刑有诗其结句云纲常千古事此日属铭彝闻者悲而壮之隆庆初诏祀南昌大节祠　　王高按南昌郡乘高字思登南昌人建文进士刑科给事中升大理寺丞靖难后与同邑刘端俱坐纵方孝孺息树劓鼻而终以隆庆诏祀大节祠　　张岵
按宁海县志岵字原望理岙人洪武乙丑进士任河南道监察御史丁父母忧庐墓家居闻建文祚移方孝孺祸惨遂书于家九思堂有君&amp;#臣子岂有身之句自溺双溪斗&amp;#潭而卒方逊志集云与予交者原望质而通和而直善士也郭士渊亦称原望忠恕谦谦有古君子风兄弟五人皆坐方氏党编发边卫　　倪遴按逊国正气纪都督佥事倪旺巢县人佐高祖有功累官是职子遴授世袭指挥佥事博学好问尝同廖镛兄弟授业于方孝孺门后孝孺死遴哭之恸设奠祭之遂不朝上怒削职论死孙德逃隐于城南乌龙冈着有卧云集　　林嘉猷
按明外史方孝孺传嘉猷初名升以字行宁海人师同邑王琦琦坐累徙云南嘉猷徒步万里追送人高其义与郑公智负笈六千里至汉中师孝孺孝孺喜曰匡我者二子也洪武丙子以儒士校文四川建文初入史馆为编修寻迁陕西佥事尝被召入燕邸知高煦谋倾世子以告孝孺建文帝因遣锦衣千户张安诣燕与内使黄俨间世子谋泄事不成燕王称帝嘉猷坐方党被逮死福王时赠太仆卿谥穆愍　　方法　刘政按明外史方孝孺传方法字伯通桐城人刘政字仲理长洲人皆孝孺考试所得士而政居首燕兵起政草平燕策将上之以病为家人所尼既闻杀孝孺呕血死法为四川都司断事成祖即位诸司表贺法当署名曰此可见方先生地下乎投笔出寻逮入京次望江遂沈于江　　张训
按黄州府志训官南京鸿胪寺序班告归养亲闻建文遇难拜辞其父士英曰忠孝不能两全矣投井而死其子孙名为忠井　　赵兴嗣
按赞皇县志兴嗣为右监都死节
　　刘璟
按明外史刘基传璟字仲璟基次子弱冠通诸经太祖念基每岁召璟同章溢子允戴叶琛子永道胡深子伯机入见便殿燕语如家人洪武二十三年命袭父爵璟言有长兄之子廌在帝大喜命廌袭封以璟为合门使且谕之曰考宋制合门使即仪礼司朕欲汝日夕左右以宣达为职不特礼仪也帝临朝辄侍班百官奏事有阙遗者随事纠正都御史袁泰奏车牛事失实帝宥之泰忘引谢璟纠之服罪帝因谕璟凡似此者即面纠朕虽不之罪亦令知朝廷纪纲无至蹈胡陈覆辙耳已复令同法司录冤滞谷王就封擢为谷王左长史璟论说英侃喜谈兵初温州贼叶丁香叛延安侯唐胜宗讨之决策于璟破贼还称璟才略帝喜曰璟真伯温儿矣尝与成祖弈成祖曰卿不少让耶璟正色曰可让处则让不可让者不敢让也成祖默然靖难兵起璟献十六策不听令参李景隆军事景隆败璟夜渡卢沟河冰裂马冒雪跛行三十里子&amp;#自大同赴难遇之良乡与俱归上闻见录不省成祖即位召璟称疾不至逮入京但称殿下且云殿下百世后逃不得一篡字下狱自经死法官希旨缘坐其家成祖以基故不许宣德二年授&amp;#刑部照磨福王时赠大理少卿谥刚节　　朱安七
按靖江县志安七字德刚颙之弟洪武末以才德荐为秦府纪善建文时靖难师起与都御史茅大方山东布政司铁铉同誓师遏之成祖即位戮诸不用命者遂缧绁以死　　徐弼
按无锡县志弼字子相葛桓姊子也方孝孺以桓故知而荐之官工部主事奉使秦楚诸藩以觇从违归报进兵部郎中参曹国公李景隆军事密奏景隆凶悖有异志为景隆所陷下诏狱戍甘肃及靖难兵入景隆开金川门桓死之成祖即位治奸党弼为景隆所杀族人逮死者三十余人妻死无子二妾发功臣家为奴即日自经死　　姚氏之门
按四川总志姚氏之门永乐靖难时姚氏聚阖门男妇置酒哭祭建文痛饮皆缢死乡里积尸焚之为棺木二丈许大窖藏焉太守不敢显旌碣曰姚氏之门在城南红土坡　　练子宁
从子
大亨
　徐子权　宋征
按明外史本传子宁名安以字行新淦人父伯尚工诗洪武间为起居注直言忤旨谪广德州同知迁汀州通判改镇安卒于官子宁少英迈不群与金幼孜友善曰子异日必为良臣我必为忠臣无相负也洪武十八年以贡士廷试对策力言天之生材有限陛下忍以区区小故纵无穷之诛何以为治太祖善其意擢一甲第二授翰林院修撰未几丁母艰力行古礼服阕补修撰历迁副都御史工部侍郎建文初与方孝孺特见信用改吏部左侍郎以贤否进退为己任多所建白未几拜御史大夫燕师起李景隆北征屡败召还子宁从朝中执数其罪请诛之不听愤激叩首大呼曰坏陛下事者此贼也臣备员执法不能为朝廷除卖国奸死有余罪即陛下赦景隆必无赦臣因大哭求死帝为罢朝宗人府经历宋征亦抗疏言景隆失律丧师怀二心并不纳燕师既渡淮靖江府直史萧用道衡府纪善周是修上书论大计指斥用事者书下廷臣议用事者盛气以诟二人子宁曰国事至此尚不能容言者耶诟者愧而止燕王即帝位执子宁至语不逊命断其舌曰吾欲效周公辅成王耳子宁手探舌血大书殿曰成王安在遂磔死族其家姻戚逮戍边者一百五十一人而子宁始相友善金幼孜受知成祖洪宣中竟为名相云子宁死时侍婢抱一岁儿匿民间得免万历间练绮者儿六世孙也或曰妾秦有娠生子戍所名善庆云女琼籍入浣衣局宣德元年敕赦归适儒生子宁从子大亨官嘉定知县闻变同妻沉刘家河死妾将产匿民家生子易姓侯遂为嘉定人里人徐子权洪武十八年进士为刑部主事闻子宁死恸哭赋诗自经死子宁善文章孝孺称其多学而文弘治中王佐刻其遗文曰金川玉屑集提学副使李梦阳立金川书院祀子宁父子名其堂曰浩然天启中叙忠臣裔官其孙犹梦子宁怒不许无何其孙死福王时赠子宁太保都御史谥忠贞子权光禄卿谥忠&amp;#征不知何许人劾景隆罪又尝疏请削罪藩属籍燕师入不屈死并杀其妻子福王时赠光禄少卿谥直愍　　韩永
按明外史黄钺传永西安人或曰浮山人为户科给事中状貌魁梧音吐洪亮每慷慨论兵事燕王即帝位召欲官之抗辞不屈死　　陈迪
子凤山
　丹山
　巨敬
按明外史本传迪字景道其先宣城人祖宥贤国初从征有功世抚州守御百户因家焉迪倜傥有志操洪武中辟府学训导为郡草万寿贺表太祖异之久之以通经荐除编修迁侍讲出为山东左参政多惠政丁内艰起复除云南右布政使普定曲靖乌撒乌蒙诸蛮煽乱迪率土兵击破之献俘于朝赐金币建文初征为礼部尚书时更修制度沿革损益迪议为多会以水旱诏百官集议迪请清刑狱招流民所言凡二十余事皆从之寻加太子少保予兼俸辞李景隆等数战败迪陈大计命督运军储已闻变趍赴京师燕王即帝位召迪责问抗声不屈命与子凤山丹山等六人磔于市将刑凤山大呼父累我迪叱勿言嫚骂益厉刑者割凤山等舌鼻食迪问曰甘否迪曰忠臣孝子肉何不甘既死人于衣带中得诗及五噫歌并悲烈苍头侯来保拾其遗骸归葬妻管缢死幼子珠生五月乳母潜置沟中得免八岁为怨家所讦成祖宥其死戍抚宁寻徙登州为蓬莱人洪熙初族戚戍边者诏还乡给产业成化中宁国知府涂观立祠祀迪弘治间裔孙鼎举进士仕至应天府尹亦刚鲠有声福王时赠迪太保谥忠烈有巨敬者平凉人为御史改户部主事充史官清慎有声与迪同不屈死夷其族福王时谥毅直　　姚恕
按江南通志恕建平人洪武甲子举人任杞县令性介才达绰有政誉擢御史所至振肃官至江西按察使靖难中宣城陈尚书迪不屈死恕陈&amp;#也亦被戮　　戴德彝按明外史本传德彝奉化人洪武二十七年进士及第授翰林编修寻迁侍讲太祖谕之曰翰林虽职文学然既列禁近凡国家政治得失民生利害当知无不言昔唐陆贽崔群李绛在翰林皆能正言谠论补益当时汝宜以古人自期已改监察御史建文时改左拾遗燕王兵起与方黄辈日夕谋兵事燕王即帝位召见不屈死之德彝死时兄弟并从京师嫂项家居闻变度祸且族令阖室逃去匿德彝二子山中毁戴氏族谱独身留家收者至无所得械项至京搒掠终无一言戴族遂全福王时赠德彝太常卿谥毅直　　卓敬按明外史本传敬字惟恭瑞安人&amp;#悟过人读书十行俱下终身不忘七岁相者曰是儿骨法殊异必为名公卿惜血不华色耳年十五读书宝香山风雨夜归迷失道得一兕冯之归乃黑虎也举洪武二十一年进士除户科给事中鲠直无所避时制度未备诸王服乘拟天子敬乘间言京师天下视效陛下于诸王不早辨等威而使服饰与太子埒嫡庶相乱尊卑无序何以令天下帝笑曰卿言是朕虑未及此益器重之他日与同官见适八十一人命改官为元士寻以六科为政事本源又改曰源士已复称给事中迁宗人府经历历户部侍郎建文初敬密疏言燕王智绝伦雄才大略酷类高帝北平形胜之地士马精强金元所由兴今宜徙封南昌羽翼既剪变无从生万一有此亦易控制夫将萌而未动者几也量时而可为者势也势非至刚莫能断几非至明莫能察帝大惊翌日语敬曰燕王骨肉至亲卿何得为此言敬叩首曰杨广隋文非父子邪帝默然良久曰卿休矣事竟寝燕王即帝位敬被执责以建议徙燕离间骨肉敬厉声曰惜先帝不用敬言耳帝怒犹怜其才命系狱使人讽以管仲魏征事敬泣曰人臣委质有死无二先皇帝正朔相承曾无过举一旦横行篡夺恨不即死见故君地下乃更欲臣我耶帝犹不忍杀姚广孝故与敬有隙进曰敬言诚见用上宁有今日耶乃斩之诛其三族临刑从容叹曰敬备员大臣变宗亲略无经画死有余罪神色凛然经日面如生妻刘女杨奴发教坊司或云敬女没入官宣德间赦还归巡检陶某见者多为流涕称卓氏女敬遘难时从父弟敦变姓名为宋哲三徙家仁和至七世始复姓敬立朝慷慨美丰姿善谈论凡天官舆地律历兵刑诸家无不博究成祖尝叹曰国家养士三十年惟得一卓敬万历初用御史屠叔方言诏建祠表墓福王时赠太子太保户部尚书谥忠贞　　胡闰
子
传道

按明外史本传闰字松友鄱阳人太祖征陈友谅过长沙王吴芮祠见题壁诗奇之立召见帐前洪武四年郡举秀才入见帝曰此书生故题诗鄱阳庙壁者邪授都督府都事迁经历建文初选右补阙寻进大理寺少卿燕师起与齐黄辈昼夜画军事成祖即帝位召闰不屈死籍其家子传道论死幼子传庆谪戍边四岁女郡奴或提入功臣家稍长识大义日以爨灰污面洪熙初赦还乡贫甚誓不嫁见者竞遗以钱縠曰此忠臣女也嘉靖时提学副使邵锐立祠祀闰以郡奴祔福王时赠闰刑部尚书谥忠烈女郡奴谥孝贞　　高翔
按明外史胡闰传翔朝邑人洪武中以明经为监察御史建文时僇力兵事成祖闻其名与闰同召欲用之翔丧服入大哭语不逊遂又发其先冢焚灰扬之亲党悉戍边诸给高氏产者皆加税曰令世世骂翔也福王时赠翔太仆卿谥忠愍　　邹瑾　魏冕　邹朴
按明外史胡闰传闰时又有大理寺丞邹瑾者永丰人亦以不屈死瑾尝与同邑魏冕击徐增寿于廷冕亦死难人称永丰二烈邹朴亦永丰人或言即瑾子也为秦府长史闻瑾死亦不食卒福王时赠瑾大理卿谥贞愍或曰瑾江津人洪武中以经明行修荐起县学教谕迁御史历升都御史死建文时　　曾凤韶
按明外史本传凤韶庐陵人洪武末年进士建文初为监察御史诸王入觐驰皇道且不拜凤韶劾大不敬以至亲不问燕兵起朝议遣使持诏往谕凤韶慷慨请行比至燕抗不纳乃还燕王称帝以御史召不赴寻加侍郎召又不赴乃刺血书衣襟曰予生庐陵忠节之邦素负刚鲠之肠读书登进士第仕宦至绣衣郎慨一死之得宜可以含笑于地下而不愧吾文天祥嘱其妻李子公望勿易我衣即以此殓遂自杀年二十九李亦自经死福王时赠太仆卿谥忠毅妻谥贞愍　　王度
按明外史本传度字子中归善人少力学工文辞洪武中用明经荐为山东道监察御史建文时燕兵起度与齐黄等筹画兵食时李景隆败绩盛庸代之度密陈便宜可制胜者是以有东昌之捷景隆征还赦不诛反用事忌庸等有功谗间之度等与谋者皆见&amp;#已而师徒屡败度奏请募兵王师捷小河敕度劳军徐州比还凤阳失守方孝孺与度书誓死社稷燕王称帝坐方党谪戍贺县坐语不逊族福王时赠太仆卿谥襄愍　　张伦　陈质
按明外史本传伦不知何许人河北诸卫指挥使勇悍负气喜观古忠义事马宣自蓟州起兵攻北平不克死伦发愤合两卫官率所部南奔结盟报国从李景隆盛庸皆有功燕王即帝位招伦降伦笑曰张伦将自卖为丁公乎死之福王时赠保昌伯谥贞勇又有陈质者建文初以参将守大同进中军都督同知助宋忠保怀来忠败退守大同代王欲举兵应燕质持之不得发及燕师攻大同不下蔚州广昌附于燕旋复取之成祖即位以质劫制代王剽掠已附诛死　　陈思贤　伍性原　陈应宗　林珏　吕贤　　邹君默　曾廷瑞按明外史本传思贤茂名人洪武末为漳州府教授燕王即帝位诏至恸哭曰明伦之义正在今日坚卧不迎诏率生员伍性原陈应宗林珏吕贤邹君默曾廷瑞即明伦堂为建文帝哭临如礼有司执送京师思贤及六生皆死或曰死于道嘉靖中提学副使邵锐立祠祀思贤侑以六生福王时赠思贤礼部郎中谥贞愍　　陈彦回
按明外史本传彦回字士渊莆田人父立诚为归安县丞被诬论死彦回谪戍云南弟彦戍辽东彦回入滇家人从者多道死比至蜀唯彦回与祖母郭在会赦又弗原监送者怜而纵之贫不能归依乡人定远知县黄积良冒黄姓久之以阆中教谕严德政荐授保宁训导三考至京太祖召见以为平江知县逾年太祖崩彦回入临又以给事中杨维康荐擢徽州知府建文元年以循良受上赏遭祖母郭丧当去百姓走京师乞留彦回衰绖赴阙乞复姓夺哀留徽除彦戍籍彦回乞终丧不许许襄事还府再乞又不许葬郭徽城北十里北山之阳彦回时走墓下哭甚哀人目之曰太守山彦回对百姓泣曰吾罪人也向以亡命冒他姓祖母存陈首恐获罪隐忍二十年今祖母殁宜自请死上特宥我终当死报国耳燕兵逼京师彦回纠义勇赴援燕王即帝位械至京死籍其家福王时赠太仆卿谥穆愍　　张彦方　叶惠仲　黄希范　松江同知失姓名

按明外史本传彦方龙泉人初为给事中以便养乞改乐平知县应诏勤王率所部抵湖口被执械至乐平斩之枭其首于谯楼当署月一蝇不集经旬面如生邑人窃葬之清白堂后彦回彦方与姚善皆以勤王死而诸州郡官叶惠仲黄希范皆论死松江某同知死尤烈云惠仲临海人与兄夷仲并有文名建文初以知县充史官修太祖实录迁南昌知府永乐元年坐书靖难事多指斥以逆党论死籍其家希范不知何许人洪武末知徽州府与长史程通善通诛希范亦逮治籍其家福王时赠彦方员外郎谥庄愍惠仲希范并赠太仆少卿松江同知者不知其姓名或曰为周继瑜勤王诏下辄榜募义勇入援极言大义感动人心并斥靖难兵乖恩悖道燕王即位械至京磔于市福王时赠太仆少卿谥庄愍　　王良
按明外史本传良字天性祥符人洪武三十年以刑部郎中擢佥都御史明年坐与温厚等为僚友缓其狱贬刑部郎中建文中历官刑部左侍郎末减燕府人罪不当上指出为浙江按察使燕王即帝位颇德之遣使者召良良执使者将斩之众劫之去良集诸司印九于私第未即决妻问故曰吾分应死未知所以处汝耳妻曰君男子乃为妇人谋乎馈良食食己抱其子入后园置子池旁投水死良殓妻毕以子付所善某佥事家遂积薪自焚印俱毁帝曰死固良分朝廷印不可毁毁印良不得无罪徙其家于边福王时赠良副都御史谥忠毅妻谥贞烈　　刘经
按密云县志经洪武中以功升北平都司镇守密云赐宝剑二十四口铜牌二十四面成祖起兵经抗节不从及兵临城有要功献城者经坠井不死成祖获而释之仍赐蟒玉以旌其节上临御求经欲用之经已死矣赐祭录其子孙　　卢振
按逊国正气纪振不知何许人亦不知何官慷慨敢言及北兵起尝与齐黄徐辉祖谋画战守日夕不懈闻有&amp;#虞抗章指斥逊亡后逮至振厉声不屈搒掠而死夷其族别有燕护卫指挥卢振已另载　　汤宗
按逊国正气纪北平按察使汤宗江西赣州人正直英发立朝侃侃言北平按察使陈瑛私受王府金钱志图不轨诏逮瑛谪广西靖难后召瑛还为都御史穷治殉节诸臣多坐夷灭恨宗尤甚备悉惨酷　　龙镡按逊国正气纪晋府长史龙镡江西万载人字德刚素慷慨有节操洪武十七年贡入太学授浙江副使以累降长洲令抚民以仁擢长史会北兵起征兵于晋王问之对曰大义所在祖训昭然燕王闻而恨之靖难后诏械至责问不屈杀之友人收其遗骨得亲书辞于襟中捐生固殒弗事二主别父与兄忍恸肝腑尽忠为臣尽孝为子二端与我归于一所肤发形骸收葬故土采遗记曰求忠臣于孝子之门移孝既可作忠未有移忠非所以尽孝者也忠孝归于一所至言哉　　黄清　马坤
按逊国正气纪巡抚都御史黄清未详何许人相传建文中巡抚其地正直着声靖难后拒不奉诏志图兴复力寡被擒论死马坤不详何官同日就戮或曰亦御史职　　董镛
按明外史魏冕传有董镛者不知何许人与冕同为御史诸御史有志节者时时会镛所誓以死报国诸将校怀二心不力战者镛辄露章劾之城破后坐逆党死家属戍极边　　茅大芳
子顺童　道寿　文
生　孙添生　归生

按明外史本传大芳名誧以字行泰兴人博学能诗文洪武中为淮南学官太祖召对悦之擢秦府右长史制词以董仲舒为言大芳益奋激辅导尽职建文元年迁副都御史燕师起遗诗淮南守将梅殷辞意激烈闻者壮之后坐奸党被收不屈死子顺童道寿并论死二孙死狱中正德末祀于县郡人侍郎储巏辑其遗文名希董集以芳尝名其堂而孝孺记之福王时赠大芳太子太保左都御史谥忠愍按逊国正气纪大芳同日受刑者又有子文生二孙添生归生　　周浚
按明外史茅大芳传浚洪武末以天策卫知事建言擢左佥都御史燕师至不屈死福王时赠左副都御史谥肃愍　　司中
按逊国正气纪佥都御史司中陕西巩昌人洪武二十九年以监察御史署都察院屡有直声建文初擢是职壬午变后召中诘责中语不逊复肆詈声命以铁帚刷其肤肉至尽方已姻娅同死者八十余人　　卫健按山西通志健洪武间孝义丞读书达吏事胆智过人革除间以忠义著名抗靖难之师战殁入名宦祠　　赵义按商州志义洪武戊辰进士任中军都督府经历建文时死国难家居肇峪府志节义　　河西佣
按明外史本传河西佣不知何许人建文四年六月燕兵入京城佣被葛衣走其冬至金城行乞市中边地极寒佣尝衣葛明年至河西依庄浪鲁氏为佣取佣值买羊裘披之夏或衣新布衣皆以故葛衣覆其上葛益破缕缕或劝弃之终不可钱稍余辄市酒肉与诸乞儿饮食力作倦自吟哦或夜闻其哭声永乐中有京朝官从宋总兵至庄浪识佣欲与语佣走南山避之或问京朝官佣何人者终不答佣在庄浪数年病且死呼主人嘱曰我死勿殓我西北风起火我毋埋我骨鲁家从其言　　东湖樵夫　乐清樵夫
按明外史本传东湖樵夫樵台州临海之东湖日负薪入市口不二价建文四年秋居民自县听诏归语樵夫曰新皇帝登极樵夫愕然曰皇帝安在曰大内火自焚矣樵夫恸哭遂投湖水死温州乐清县亦有樵夫自山采薪归闻京师陷其乡人卓侍郎死仰天号哭曰国而可篡我不愿为之民也遂弃薪投桥下死　　清溪二义士
按逊国正气纪清溪二义士贵池人未详姓氏当金川失守建文帝出亡二士方乘舟闻燕王已即大位不禁相向而哭失声遂赴水以没竟不欲以身显此其与矫皦沽名者相去远矣迄今都人士泊舟其间见一泓空渌直与西山片石相&amp;#而月白猿啼之下二子忠魂隐隐尚在直应立懦之一助也以故清溪有专祠　　东乡野老
按天台县志野老姓氏不传居邑东乡靖难时年已衰迈闻永乐改元亟走山中倚树而哭人疑而问之答曰吾之哭岂汝所知耶语毕复哭逾昼夜不食而死其事略与东湖樵夫同惜史逸不载　　杨璧
按潮州府志璧字允玖海阳人幼清贫弱冠设教里巷岁入束脡以供菽水又苦不能得书日从人假借抄录晨夜诵读不辍与同郡林逊师事蔡希仁传古文尚书登洪武辛未进士即疏乞归养愉婉备至手选甘脆而进之更其巷名社学巷亲殁襄事如礼服阕赴京授刑部郎中留心谳职旋遭革除之变死于王事　　黄彦清
按明外史本传彦清歙人建文时国子博士以名节自励永乐初以在驸马都尉梅殷军中私谥建文帝坐死并逮其从子金兰等系狱殷言彦清实不在军中金兰得释后官知县有善政福王时赠彦清光禄少卿　　王真
按明外史本传真咸宁人洪武中起卒伍积功至燕山右护卫百户燕师起攻九门战永平真定下广昌徇雁门从破沧州追南兵至滑口俘获七千人累迁都指挥使王设伏淝河令真与白义刘江各百骑诱平安军安见敌兵少急击之真等佯走诱安入伏内两军鏖战真率壮士突而前斩馘无算后队不继南军围之数匝真身被数十枪气愈奋连格杀数十人南军益兵围之真知不免顾左右曰吾义不死敌手遂自刎成祖即位追封奉天靖难推诚宣力武臣特进荣禄大夫右柱国金乡侯谥忠壮真勇健有智略临阵应敌能出奇制胜摧锋陷阵常以一当百成祖每追悼之尝曰王真不死功当冠诸将仁宗嗣位追封宁国公加号效忠配享成祖庙庭子通自有传　　殷旦按绍兴府志旦萧山人永乐初进士为监察御史敢言自任不避权势锦衣卫都指挥纪纲怙宠奢侈旦劾其奸恶数十事纲遂弃市自是贵幸敛戢当时有殷旦入朝百官失色之语拜交趾按察司副使黎利叛安南复于交趾悉逐朝廷命吏易以所亲独留旦欲用之旦不屈自经死交人义之具棺衾送其妻子出界上后祀乡贤　　南党
按贵州通志党平越郡人永乐初为征蛮总兵领兵征苗至十万溪力战死尸犹立不仆王嶰苗见而神之载尸归葬为立庙　　周瑾
按宁州志瑾字伯荣三王巷人天与之孙也永乐甲申举孝廉授交趾望江金场大使时交趾方新造尚未内附成祖策遣之逾常禄以恤其家瑾受命辞行以老母幼子托其妻祇携一仆既莅任推诚抚驭夷人怀之逾数岁交人叛攻金场甚急瑾悉众御之寡众弗敌死焉同邑邹县丞归言其事家人具衣棺为招魂葬于犀津官塘山云子铭孙叔襄曾孙季麟季凤皆知名　　刘&amp;#
按明外史本传字子奇江陵人洪武十八年进士除兵部主事历郎中遇事善剖决为太祖所器二十八年擢右侍郎建文时为侍中成祖即位进尚书成祖尝谓&amp;#曰鞑靻人任武职者多同名宜赐姓以别之&amp;#请如洪武故事编为勘合于是漠北人皆有姓永乐四年大征安南以&amp;#参赞军务&amp;#为人缜密勤敏在军佐画筹策有功还受厚赉未几简定复叛&amp;#复出参赞沐晟军务六年冬晟与简定战生厥江败绩&amp;#袭贼至大安海口飓风大作扬沙画晦且战且行后军不继贼围之数重被执不屈骂贼死帝为辍朝赐赙及葬祭皇太子诸王皆遣祭仁宗即位复赐祭赠少傅谥节愍官其子奎为给事中　　吕毅　刘昱
&lt;/div&gt;
    &lt;div class="pagination"&gt;
&lt;a href="官常典忠烈部_page19.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典忠烈部_page15.html"&gt;15&lt;/a&gt;&lt;a href="官常典忠烈部_page16.html"&gt;16&lt;/a&gt;&lt;a href="官常典忠烈部_page17.html"&gt;17&lt;/a&gt;&lt;a href="官常典忠烈部_page18.html"&gt;18&lt;/a&gt;&lt;a href="官常典忠烈部_page19.html"&gt;19&lt;/a&gt;&lt;span class="current-page"&gt;20&lt;/span&gt;&lt;a href="官常典忠烈部_page21.html"&gt;21&lt;/a&gt;&lt;a href="官常典忠烈部_page22.html"&gt;22&lt;/a&gt;&lt;a href="官常典忠烈部_page23.html"&gt;23&lt;/a&gt;&lt;a href="官常典忠烈部_page24.html"&gt;24&lt;/a&gt;&lt;a href="官常典忠烈部_page25.html"&gt;25&lt;/a&gt;&lt;span&gt;...&lt;/span&gt;&lt;a href="官常典忠烈部_page21.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
