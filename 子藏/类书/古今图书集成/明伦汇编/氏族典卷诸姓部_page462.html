<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 462 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 462 页/共 899 页</h1>
    <div class="content">按陈书任忠传忠字奉诚小名蛮奴汝阴人多计略膂力过人尢善骑射州里少年皆附之梁鄱阳王萧范闻其名引置左右侯景之乱忠率乡党数百人随梅伯龙讨景景平授荡寇将军王琳立萧庄署忠为巴陵太守琳败还朝迁明毅将军累迁衡阳内史太建初迁庐陵内史秩满入为右军将军以功封安复县侯进左卫将军十二年迁使持节散骑常侍都督南豫州诸军事平南将军南豫州刺史后主嗣位入为领军将军改封梁信都郡公出为吴兴内史及隋兵济江忠降隋授开府仪同三司卒子幼武官至仪同三司　　北齐
　　任延敬
按北齐书任延敬传延敬广宁人也伯父桃太和初为云中军将延敬随之因家焉延敬初从葛荣为贼荣败拥所部先降拜镇远将军后随高祖建义太昌初累转尚书左仆射进位开府仪同三司及斛斯椿衅发延敬弃家北走至河北郡因率土民据之以待高祖天平初复拜侍中寻为行台仆射除徐州刺史在州大有受纳然为政不残礼敬人士不为民所疾苦元象元年卒于邺子冑嗣　　任胄
按北齐书任延敬传延敬子冑少在高祖左右天平中擢为东郡太守兴和末高祖攻玉壁还以晋州西南重要留清河公岳为行台镇守以冑隶之冑饮酒游纵不勤防守高祖责之冑惧遂潜遣使送款于周武平三年有人告之冑及子弟并诛　　北周
　　任果
按周书任果传果字静鸾南安人也世为方隅豪族仕于江左祖安东梁益州别驾新巴郡守阆中伯父褒新巴县公果性勇决志在立功魏废帝元年率所部来附太祖嘉之授车骑大将军南安县公及尉迟迥伐蜀果时在京师乃遣其弟岱及子悛从军太祖以益州未下复令果从迥征蜀寻进授骠骑大将军及成都平除始州刺史入朝进爵安乐郡公寻为刺客所害　　唐
　　任
按唐书任传字玮庐州合淝人父他宝陈将忠之弟为陈定远太守早孤年十九试守灵溪令迁衡州司马陈亡弃官去仁寿中调韩城尉未几罢高祖讨捕于汾晋上谒辕门承制署河东县户曹后拜光禄大夫高祖即位授谷州刺史王世充数攻新安拒破之以功封管国公关东平为河南安抚大使迁徐州总管辅公祏反诏以兵讨之公祏平拜邘州都督迁陕州弟璨为隐太子典膳监太子废璨得罪亦左授通州都督贞观四年卒　　任敬臣
按唐书任敬臣传敬臣字希古棣州人五岁丧母哀毁天至七岁问父英曰若何可以报母英曰扬名显亲可也乃刻志从学举孝廉授著作局正字父亡殒绝继母曰而不胜丧谓孝可乎敬臣更进饘粥服除迁秘书郎岁终书上考固辞召为弘文馆学士俄授越王府西阁祭酒举制科擢许王文学终太子舍人　　任侗按万姓统谱侗贞元中为明州刺史郡有广德湖岁久湮塞侗为之浚筑溉田四百余顷当时之民赖之　　任迪简按唐书任迪简传迪简京兆万年人擢进士第天德李景略表佐其军景略卒举军请为帅监军使拘迪简不听众大呼破户出之德宗遣使者察变具得所以然乃授丰州刺史天德军使入为太常少卿太子左庶子张茂昭以易定归擢迪简检校工部尚书为节度使以疾入除工部侍郎不能朝改太子宾客卒谥曰襄　　任客奴
按唐书孝友传序鄢陵任客奴以父母疾刲股肉而进旌表门闾　　任瞻
按万姓统谱瞻字育长少有令名童少时神明可爱时人谓育长影也好　　任翻
按万姓统谱翻唐末诗人
　　任涛
按尚友录涛高安人累举不第而工于诗李骘廉察江西见其诗特免郡役涛诗清婉人多传诵有援例讼者骘判曰江西界内有诗似涛者即与免役　　后唐　　任圜
按五代史任圜传圜京兆三原人也为人明敏善谈辩李嗣昭节度昭义辟圜观察支使张文礼弒王镕庄宗遣嗣昭讨之嗣昭战殁圜代将其军其后以镇州为北京拜圜工部尚书北京副留守知留守事为政有惠爱明年郭崇韬兼领成德军节度使改圜行军司马崇韬与圜有隙同光三年圜罢司马守工部尚书魏王继岌暨崇韬伐蜀惧圜攻己于后乃辟圜参魏王军事蜀灭继岌杀崇韬以圜代将其军而旋康延孝反继岌遣圜击败延孝于汉州而魏王先至渭南自杀圜悉将其军以东明宗嘉其功拜圜同中书门下平章事安重诲与圜交恶圜不自安因请致仕退居于磁州朱守殷反于汴州重诲诬圜与守殷连谋遣人矫制杀之　　宋
　　任福
子
怀亮

按宋史任福传福字佑之其先河东人后徙开封咸平中补卫士由殿前诸班累迁至忻州团练使知庆州与子怀亮平骨咩等四十一族以功拜龙神卫四厢都指挥使康定二年春朝廷欲发泾原鄜延两路兵西讨诏福诣泾原计事会韩琦行边闻元昊谋寇渭州亟趋镇戎军尽出其兵使福将之自怀远城趋得胜寨谍传敌兵少福等颇易之俄伏发士卒多坠崖堑相覆压福力战而死子怀亮亦死之　　任中正
按宋史任中正传中正字庆之曹州济阴人父载右拾遗中正进士及第为池州推官历迁给事中大中祥符九年拜尚书工部侍郎进兵部侍郎参知政事仁宗在东宫时以右丞兼宾客迁工部尚书帝既即位乃拜兵部尚书中正素与丁谓善谓且贬中正营救谓降太子宾客知郓州中正弟尚书兵部员外郎中行右正言中师皆坐贬顷之以母老徙曹州迁礼部尚书卒谥康懿中正事亲孝平居简素而饮食极丰美　　任中师
按宋史任中正传中正弟中师字祖圣进士及第试秘书省校书郎知平陆县真宗将祀汾阴命陈尧叟判河中府以经制祀事辟掌笺奏累迁右正言中正贬中师亦降太常博士监宿州酒税未几通判应天府为开封府判官累迁太常少卿知广州还为谏议大夫枢密直学士知益州康定中召为枢密副使明年进给事中以资政殿学士知永兴军求内徙得知陈州逾年知曹州请老拜太子少傅致仕进少师卒谥安惠中师性乐易平居自奉甚俭约晚知养生之术号大块翁　　任布
按宋史任布传布字应之河南人后唐宰相圜四世孙也进士及第补安肃军判官上疏请饬边备真宗识其名累迁尚书职方员外郎历兵部刑部郎中拜右谏议大夫迁给事中知许州未几徙澶州复徙真定召为枢密副使布纯约自守及秉政无所建明子逊尝上书诋大臣及布皆为不才御史鱼周询因奏疏曰布不才其子能知之乃罢知河阳议者以周询引逊语逐其父为不知体改蔡州授太子少保致仕进少傅皇佑间迁少师卒谥恭惠子达性亦恬远尚释氏学历官为司封郎中　　任玠
按尚友录玠成都人通五经虽纬候音律琴棋绘画皆得其妙真宗令试学士院玠撰诗一千二百韵以赐进士授汝州团练推官玠野服捧告身诣登闻院陈纳　　任守忠
按宋史任守忠传守忠字稷臣荫入内黄门累迁上御药供奉初章献后听政守忠与都知江德明等交通请谒权宠过盛仁宗亲政出为黄州都监又谪监英州酒税稍迁潭州都监以功再迁东染院使累迁为入内都知英宗即位拜安静军留后守忠语言诞妄交乱两宫司马光论守忠离间之罪贬保信军节度副使蕲州安置守忠久被宠幸用事于中人不敢言其过及贬中外快之久之起左武卫将军致仕卒　　任颛按宋史任颛传颛字诚之青州寿光人举进士得同学究出身至卫尉丞上其文乃赐第擢盐铁判官出为京西转运使改知凤翔府迁河东转运使入为盐铁副使侬贼犯岭外以知潭州龙图阁直学士知渭州徙徐州以太子宾客致仕积官至户部侍郎卒　　任孜按宋史任伯雨传伯雨父孜字遵圣以学问气节推重乡里名与苏洵埒仕至光禄寺丞　　任伋
按宋史任伯雨传孜弟伋字师中亦知名尝通判黄州后知泸州　　任从一
按开封府志从一汴人仁宗朝翰林待诏工画龙水海鱼为时推赏旧有金明池水心殿御坐屏扆画出水金龙势力遒怪今建隆观翊教院殿后有所画龙水二壁　　任山
按万姓统谱山平晋人有大志不仕法春秋作通记拟井田作中田图尝应诏言事富弼厚遇之所著有晋溪集　　任泽
按宋史任泽传泽字天锡仙游夫人母弟也英宗入继大统召授西头供奉官神宗时累迁皇城使拜嘉州刺史卒谥曰恭僖泽起田里际会恩宠能自安绳检帝欲广其居固辞当任子弗请其笃谨如此　　任伯雨按宋史任伯雨传伯雨字德翁眉州眉山人自幼已矫然不群邃经术文力雄健中进士第调施州清江主簿召为大宗正丞擢右正言时徽宗初政纳用谠论伯雨居谏省半岁所上一百八疏大臣畏其多言俾权给事中密谕以少默即为真伯雨不听抗论愈力且将劾曾布布觉之徙为度支员外郎寻知虢州崇宁党事作削籍编管通州为蔡卞所陷徙昌化居三年而归宣和初卒淳熙中赐谥忠敏　　任象先
按宋史任伯雨传伯雨子象先登世科又中词学并茂举有司启封见为党人子不奏名调秦州户曹掾闻父谪弃官归养王安中辟燕山宣抚幕勉应之道引疾还终身不复仕　　任申先
按宋史任伯雨传伯雨知虢州崇宁党事作削籍编管通州为蔡卞所陷徙昌化奸人犹未甘心用匿名书复逮其仲子申先赴狱申先在狱锻炼无所傅致乃得释以布衣特起至中书舍人　　任谅
按宋史任谅传谅字子谅眉山人徙汝阳九岁而孤力学自奋登高第历官徽猷阁待制江淮发运使蔡京破东南转般漕运法为直达纲谅入对首论之京怒会汴泗大水谅亲部卒筑堤徙民就高振以米粟水退人获全京诬以为漂溺千计坐削籍归田里执政或言水灾守臣职发运使何罪帝亦知其枉复徽猷阁待制加龙图阁直学士知京兆府徙渭州以母忧去宣和七年提举上清宝箓宫修国史谅言郭药师必反帝不听大臣以为病狂出提举嵩山崇福宫是冬金人举兵犯燕山药师叛降皆如谅言乃复起谅为京兆未几卒　　任献夫
按万姓统谱献夫字安世蒲圻人政和进士及第温厚纯雅立志远大为文冲淡平易理致精密人不能及历荆门刑曹着有异绩民怀之　　任安
按宋史牛皓传绍兴五年金右都监撒离曷与其熙河经略使慕洧欲犯秦川宣抚副使吴玠遣诸校分道伺之至瓦吾谷与金将虎山遇熙河路部将任安死于阵　　任古
按万姓统谱古定陶人绍兴辛巳以御史直龙图阁出守时金人四起古乃坚筑城垒修饬器械贼闻有备竟不入境后召赴行在民数千伏阙丐留不许　　任宗谊按万姓统谱宗谊字仲宜博平人以父任为太庙斋郎调陇安县尉累荐监真州转般仓转奉议郎赐绯鱼袋通判泰州不赴除知淄州借紫加勋骑都尉宗谊阔达好义有气略明吏事所临多有可纪凡民诉久不竟若冤不能自直者摘其要害躬为镌谕无不厌服处讼立决庭无留事其在真州仓屋七百区费大莫敢任葺事岁霖雨坏米至万计吏夜徙弃水中以灭迹宗谊大撤而新之计司吝费宗谊曰仓虽在真本漕六路聚米以供京师则费宜均赋之六路众是其议上之朝廷遂着为令　　任尽言
按万姓统谱尽言字元受华亭人与兄质言同举进士居下僚论事慷慨秦桧死朝廷召汤鹏举为台官尽言授启贺之云每愧朱云之请剑未闻林甫之斫棺上闻始黜桧朋党释赵鼎子汾罪　　任忠厚
按万姓统谱忠厚郪人有文名一时英俊愿交举进士朝贵争相汲引官至二千石　　任文荐
按万姓统谱文荐闽县人绍兴间举进士历监察御史江西提学太常少卿浙江提刑本路都转运使王十朋尝称其直道立朝卒祠于学所著有六经章句　　任希夷按宋史任希夷传希夷字伯起其先眉州人四世祖伯雨为谏议大夫其后仕闽因家邵武希夷少刻意问学为文精苦登淳熙三年进士第调建宁府浦城簿开禧初主太常寺簿迁礼部尚书进端明殿学士签书枢密院事史弥远柄国久执政皆具员议者颇讥其拱默寻提举临安洞霄宫薨谥宣献　　任良弼
按万姓统谱良弼嘉定中任知县时臣僚奏乞下江东漕司问拯弊之策良弼请于本县折帛一顷减三分之一又请蠲积欠二十万缗诏俱从之良弼以休宁诸乡惟黎阳赋最重请依和睦乡则例蠲减民深德之　　任末
按尚友录末年十四便勤学或依林木之下编茅为庵削荆为笔夜则映月望星暗则燃蒿自照观书有合意则题其衣及掌里以记其事门徒悦其勤学更以净衣易之　　金
　　任熊祥
按金史任熊祥传熊祥字子仁八代祖圜为后唐宰相圜孙睿随石晋北迁遂为燕人熊祥登辽天庆八年进士第为枢密院令史太祖平燕熊祥至汴授武当丞历升磁州刺史开封少尹行台工部郎中同知汴京留守事天德初为山东东路转运使改镇西军节度使海陵以为翰林侍读学士大定初为太子少师七年致仕熊祥事母以孝闻卒于家　　任询
按金史任询传询字君谟易州军市人父贵有才干善画喜谈兵宣政间游江浙询生于虔州为人慷慨多大节书为当时第一画亦入妙品登正隆二年进士第历益都都勾判官北京盐使致仕卒　　任天宠
按金史任天宠传天宠字清叔曹州定陶人也明昌二年进士调考城主簿再迁威戎县令调泰定军节度判官丁父忧服阕调崇义军节度判官补尚书省令史右三部检法司正迁监察御史改右司都事迁员外郎改左司谏转左司郎中迁国子祭酒贞佑初转秘书监改中都路都转运使时京师戒严粮运艰阻天宠悉力营办曲尽劳瘁出家赀以济饥者全活甚众迁户部尚书三年中都不守天宠走南京中道遇兵死之谥纯肃　　元
　　任志
按元史任志传志潞州人岁戊寅太师国王木华黎略地至潞州志首迎降国王授以虎符俾充元帅收辑山寨数与金兵战比有功金尝擒其长子如山以招之降志亲射其子殪之木华黎尝召诸将议事志亦预征道经武安其县已反为金志死之国王闵之令其子存袭庚寅岁金将武仙攻潞州存战死存子立尚幼先官其侄成为潞州长官待立长而还授之成卒授立潞州长官后历泽州尹迁陈州卒　　任仁发
按万姓统谱仁发上海人年十八中乡试仕为都水监自黄河江浙及吴淞江淤塞皆随处疏而通之官至浙东道宣慰副使所著有水利书十卷　　任士林
按万姓统谱士林字叔实其先蜀绵竹人徙居奉化再世又徙琦山自幼&#敏秀拔六岁能属文既长丧父庐墓读书亹亹不倦诸子百家靡不周览为文沈厚正大一以理为主后讲道会稽授徒钱塘文日大肆远近求请殆无虚日至大初以中书左丞郝公荐授安定书院山长以终所著有中庸论语指要及松乡文集若干卷　　任天佑
按河南通志天佑武安人躬履忠信子孙七十余人毋敢私蓄四世同居泰定三年表其门　　任贵
按陕西通志贵至正末充征南统军大元帅屡立战功边疆宁谧　　任进
按陜西通志进鄜州人至正间为鄜坊康定军节度使勇略着闻朝野倚重及没朝廷礼葬焉　　明
　　任昂
按河南通志昂字仲升河阴人博览群书早有才誉元末举进士授晋宁县尹不拜隐居日以经史自娱明洪武初以儒士训襄垣县学累官礼部尚书　　任原弟
序

按万姓统谱原字本初弟序字本立休宁人父鼎筑精舍于富川之上延祁门汪克宽主师席原序受学焉克宽着春秋纂疏纲目考异原序皆预有力既又从学于东山赵汸学成会明兵下徽州原出佐军实率徒捍御历功至显武将军雄峰翼管军万户卒序代之徙镇越及闽中坐事废兄弟皆有诗文集传于世　　任勉
按万姓统谱勉字近思华亭人洪武间令鄱阳县恳恳以礼义开导公暇诣学宫亲授诸生经史有寡妇欲再适反以饥寒讼夫兄勉书其背曰饿死事极小失节事极大俗由是耻失节者升知泸州民请留遂调同知饶州未几擢福建参政　　任亨泰
按襄阳府志亨泰襄阳人自少颖悟洪武甲子岁贡丁卯试应天戊辰试南宫上谕群臣曰今科状元朕当亲擢及览亨泰卷曰是卷文字不蔓不支必其人也命擢为第一授官翰林修撰复命题名于石建坊于门以宠异之历官詹事府詹事至礼部尚书上重其学行每呼襄阳任而不名尝奉使交址廉介不受赆王亦重之平生所著诗文极富　　任佑
按河南通志佑灵宝人性资颖悟笃学慎行洪武中以太学生授山东诸城知县政声着闻升永平府同知累擢四川右布政使　　任励
按万姓统谱励长安人洪武进士刑部尚书
　　任毅
按万姓统谱毅洪武间知重庆府有干济才事虽繁剧无遗滞以廉能著称　　任肃
按万姓统谱肃字伯雍徐州人洪武中乡贡擢工部主事寻升郎中以营缮宫殿成迁南昌知府政绩卓异秩满转云南左参政致仕　　任坛
按万姓统谱坛字廷坚人登胡广榜进士知桂东县秩满擢监察御史升江西按察司佥事刚介有守字牧之恩洽于桂东冰霜之操肃于宪台御史时守制于家三年足不出户限守令谒吊惟哭踊对之不接一语同邑为御史者若柴履姚兼善皆砥砺操行以才能著名履之居丧亦一如坛焉士论高之　　任礼按临漳县志礼临漳人从靖难历战有功升都督指挥同知永乐庚寅四从出塞有功升都督佥事宣德元年从征庶人有功升都督总兵甘肃战石城首功中律封宁远伯赐铁券成化元年卒赠侯谥僖武入乡贤　　任宁
按万姓统谱宁字靖之临漳人正统壬戌进士历都御史　　任义
按山西通志义字时中榆次人天顺己卯举人授南阳府同知有蠹政数世弗清者一时&#之殆尽上清军便宜五事着兵部条例中值汝邓饥先度地为屋发粟以赈民至如归全活以万计以不附权贵归里讲学授徒从游及门者几百人自号五云人称为五云先生　　任鉴
按万姓统谱鉴字自明临颍人成化丁丑进士历都御史　　任仪
按明外史胡献传阆中任仪为御史弘治三年秋诏修斋于大兴隆寺理刑知县王岳骑过之中使捽辱岳使跪于寺前仪不平劾中使罪姓名偶误乃并仪下吏出为中部知县终山西参政　　任良弼
按山西通志良弼良才弟弘治癸丑进士选庶吉士授刑科左给事中转吏科都给事中议论风采弹劾不避权贵升通政抗逆瑾矫诏下狱谪戍辽阳持节自如瑾诛复任通政名重朝野居官三十年家积琴书而已　　任文献
按万姓统谱文献字国光郯城人弘治癸丑进士任御史侃直敢言以风裁称　　任汉
按万姓统谱汉宇宁海温江人弘治进士任御史巡按南畿风裁峻整抗章论列朝贵敛迹林公俊谓其为真御史历都御史大理寺卿刚棱不挠多所建白　　任贤按河南通志贤裕州人弘治中乡举累官监察御史以内艰归正德六年流贼掠境贤分城御守城陷力战死之诏赠太仆寺少卿　　任洛
按万姓统谱洛字仲伊钧州人进士正德初知桐乡明敏公廉吏民敬爱之居三年以忧去行装萧然后迁监察御史历都御史　　任希夔
按陕西通志希夔字舜臣徽州人正德辛未流贼劫掠城几陷希夔独呼邻人陈鸾等登城与贼战竟日杀伤甚多贼几退希夔中流矢死御史以闻命下旌表其门　　任忠
按蓬莱县志忠强学懋修正德辛未进士授给事中每疏不避权阉而词指忠婉能动采纳出守天雄捐俸资士兵备易州训习兵马为北辅倚仗历藩参左右方伯累官陕西巡抚卒于官赐祭葬　　任辙
按重庆府志辙嘉靖初进士知许州岁旱多方赈恤擢守黄州采木之役曲为调停民困以苏历官贵州都御史　　任瀚
按万姓统谱瀚字少海南充人嘉靖己丑进士历官文选郎有文名　　任守清
按汾州府志守清居冷泉关嘉靖庚寅盗起居民逃窜守清倡义率众捍贼力不支被执奋骂不屈而死事定数日收其尸葬之颜色如生巡抚张巡按赵兵宪王共树忠义士石坊墓前以旌其义仍遣官致祭　　任瀛按滋阳县志瀛滋阳人举嘉靖乙未进士由翰林庶吉士累至都给事中历迁卿寺擢副都御史抚治郧阳告归不出为人廉介刚直棱棱有气扼腕谈事慷慨动人久在谏垣数有建白风采着闻一时惮之　　任环按山西通志环字应干潞州人年二十三举庚子乡试甲辰登进士知广平县以才优调沙河丁父忧改滑县所在罢诛求释冤狱民咸悦之升苏州府同知时倭寇犯境环统兵力战自书其姓名于腹背手足曰死战吾责也不可弃先人之遗体兹用以识庶得收葬焉闻者感泣又与其兵同寝食或连日夜粒米不入口或露宿草莽植立泥淖中未尝稍自异由是其兵日奋败贼于上海之八团方战时环被三创又以积劳疽发于背语子尔孝曰当与若共太平否则有臣死忠妻死节子死孝而已归以是语尔母吾不能与妻子对泣帏榻间泯泯以没也会报贼至遂裹疮出海涛如山南人习舟者皆失色环独意气弥厉手剑麾舟师捣之贼大败俘斩百余又败之阴沙堡山南沙等处贼望环&#辄遁去捷闻擢山东按察司佥事整饬苏松兵备甲寅贼犯苏民争走入城不得入门相抱号哭环曰城视百姓重等耳奈何弃之命启门曰贼入某请任其责全活者数十万及贼至以计败之诏进副使荫一子世袭千户明年倭寇平丁母忧升山东布政司参政寻卒赠光禄卿命有司建祠苏州以时致祭　　任惟钧
按万姓统谱惟钧字子范巴县人嘉靖丁未进士历参政　　任士凭
按平原县志士凭嘉靖丁未科进士选翰林院庶吉士历升礼部祠祭司主事转吏部文选司主事员外郎中太常寺少卿通政司通政光禄寺卿顺天府尹南京工部右侍郎转北京兵部右侍郎副都御史巡抚江西转刑部右侍郎　　任邦经
按山西通志邦经河曲人嘉靖间寇警县二里许有崖窨险可避兵母老不能行邦经令三子转走险自扶母同妻藏于窨中竟被获佯曰愿从营惟所命独母年老不能从乞勿惊辞甚哀切遂免其母随营次日死拒之遂遇害　　任良干
按名山藏本行记良干字直夫桂林人嘉靖中举乡试不第就官潜江教谕有鄠人刘姓者为巴县簿其妻弟王邦相携幼子六儿往访之簿不为礼会失官归邦相不得已乞附舟尾又且病簿恚之至潜江推而弃诸路旁簿便逸去邦相父子匍伏乞市中六儿间行乞至良干学舍因告之故良干曰嗟乎吾不为计父子同死矣遂躬诣困处致医药馆谷邦相病且死泣数行下良干止之曰毋忧吾为若治复归若子既则买地葬邦相石识之收六儿与其弟同卧起而教之读书翰林王九思者邦相族人也其子为顺天府通判因令六儿寓书通判所以掌印书末会通判亦卒书未达王氏以簿独归意见杀讼起成狱居亡何九思简通判箧六儿掌印书在焉以示邦相妻或疑其赝邦相妻见之泣曰吾儿指缺此当是也使次子持金至潜江取六儿当是时良干已行取赴京行时诫家人若鄠人来取子毋留一钱也至则家尽却其金厚遣之而刘簿之狱解良干后为申阳守　　任养心按山西通志养心芮城人万历甲戌进士知浚县升御史按两淮条通商恤四事迄今奉为例按湖广奉诏籍江陵家排浮议存国体又按顺天奏治豪贵弹去大帅京师肃然历升巡抚江西严什伍法而盗息又惩宗人之不法者以病疏归所著有中丞奏议　　任崇德按陕西通志崇德安化人庠生崇祯四年为贼执迫之从崇德叱骂不屈贼碎其尸　　任三才
按陕西通志三才陇州乡宦崇祯八年巨寇攻城三才等率众死守五十余日州吏目王锡衮卖城降贼城遂陷三才被执不屈死之　　任士茂
按建水州志士茂本州曲江人崇祯己卯举人任彭泽知县抚按二次奖荐休归时沙定洲窃据省城数以势迫其附己士茂责以大义定洲恚甚丁亥四月定洲败走执士茂于通海终不屈被害同死者通海典史单国祚　　任秉衡
按陕西通志秉衡环县人贡生德行俱优节义坚贞株守孤城至死　　任万民
按山西通志万民阳曲人郡弟子员崇祯间关右寇起远近震惊万民慨然以保障为任着救时八议守城二十说诸书时贼谍四布有司依以稽诘城赖以安抚按交章特荐辟授城武知县任三年城武兵陷万民死之　　任维清
按山西通志维清绛州人崇祯间贡授宁平训导流寇破城死之　　任民育
按济宁州志民育字厚生力学为文举孝廉崇祯间漕抚史可法题补通州训练土团精锐万计筑城垒控扼淮淝上流居然保障甲申擢扬州知府俄而广陵失守民育殉难焉　　任宗武
按广东通志宗武字元勋祖北直滦河人父道远袭千户职历升四川都司镇建昌卫宗武袭父挥佥职矢志杀贼报国甫受职即领兵出碣石擒真倭军安伍肃两台屡荐贤声河源巨寇猖獗督兵亲冒矢石俘斩多捷夺回被掳人中有奸人间谍将误遣为宗武向导陷入贼伏单骑连斩数级援兵不至阵亡　　任景元按永城县志景元生员崇祯间土寇捉获强逼为寇坚执不从遂见杀
　阴姓部汇考
后汉书
　　阴识传
阴识字次伯南阳新野人也光烈皇后之前母兄也其先出自管仲管仲七世孙修自齐适楚为阴大夫因而氏焉秦汉之际始家新野郑樵通志
　　以邑为氏
楚
邑

阴氏姬姓管夷吾七代孙修适楚为阴大夫因以为氏风俗通又云阴康氏之后周有阴不佞阴里人又后周赐姓丘屋阴氏隋复旧姓宋朝登科阴信臣阴昭又有阴悼凤翔人廖用贤尚友录
　　阴姓
阴始兴宫音又望出武城

</div>
    <div class="pagination">
<a href="氏族典卷诸姓部_page461.html">上一页</a><span>...</span><a href="氏族典卷诸姓部_page457.html">457</a><a href="氏族典卷诸姓部_page458.html">458</a><a href="氏族典卷诸姓部_page459.html">459</a><a href="氏族典卷诸姓部_page460.html">460</a><a href="氏族典卷诸姓部_page461.html">461</a><span class="current-page">462</span><a href="氏族典卷诸姓部_page463.html">463</a><a href="氏族典卷诸姓部_page464.html">464</a><a href="氏族典卷诸姓部_page465.html">465</a><a href="氏族典卷诸姓部_page466.html">466</a><a href="氏族典卷诸姓部_page467.html">467</a><span>...</span><a href="氏族典卷诸姓部_page463.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
