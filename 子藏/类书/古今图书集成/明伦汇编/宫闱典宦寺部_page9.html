<!DOCTYPE html>
<html>
<head>
    <meta charset="UTF-8">
    <title>宫闱典宦寺部 - 第 9 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宫闱典宦寺部 - 第 9 页/共 11 页</h1>
    <div class="content">按汉书外戚传广汉昌邑人少时为昌邑王郎从武帝上甘泉误取它郎鞍以被其马发觉吏劾从行而盗当死有诏募下蚕室后为宦者丞上官桀谋反时广汉部索其殿中庐有索长数尺可以缚人者数千枚满一箧缄封广汉索不得它吏往得之广汉坐论为鬼薪输掖庭后为暴室啬夫时宣帝养于掖庭号皇曾孙与广汉同寺居时掖庭令张贺本卫太子家吏及太子败贺坐下刑以旧恩养视皇曾孙甚厚及曾孙壮大贺欲以女孙妻之是时昭帝始冠长八尺二寸贺弟安世为右将军与霍将军同心辅政闻贺称誉皇曾孙欲妻以女安世怒曰曾孙乃卫太子后也幸得以庶人衣食县官足矣勿复言子女事于是贺止时许广汉有女平君年十四五当为内者令欧侯氏子妇临当入欧侯氏子死其母将行卜相言当大贵母独喜贺闻许啬夫有女乃置酒请之酒酣为言曾孙体近下人乃关内侯可妻也广汉许诺明日妪闻之怒广汉重令为介遂与曾孙一岁生元帝数月曾孙立为帝平君为倢是时霍将军有小女与皇太后有亲公卿议更立皇后皆心仪霍将军女亦未有言上乃诏求微时故□大臣知指白立许倢为皇后既立霍光以后父广汉刑人不宜君国岁余乃封为昌成君后五年立皇太子乃封太子外祖父昌成君广汉为平恩侯位特进后四年复封广汉两弟舜为博望侯延寿为乐成侯许氏侯者凡三人广汉薨谥曰戴侯无子绝葬南园旁置邑三百家长丞奉守如法宣帝以延寿为大司马车骑将军辅政元帝即位复封延寿中子嘉为平恩侯奉戴侯后亦为大司马车骑将军　　史游
按汉书艺文志元帝时黄门令史游作急就篇按后汉书宦者传元帝之世史游为黄门令勤心纳忠有所补益　　石显　弘恭
按汉书佞幸传显字君房济南人恭沛人也皆少坐法腐刑为中黄门以选为中尚书宣帝时任中书官恭明习法令故事善为请奏能称其职恭为令显为仆射元帝即位数年恭死显代为中书令是时元帝被疾不亲政事方隆好于音乐以显久典事中人无外党精专可信任遂委以政事无小大因显白决贵幸倾朝百僚皆敬事显显为人巧慧习事能探得人主微指内深贼持诡辩以中伤人忤恨睚□辄被以危法初元中前将军萧望之及光禄大夫周堪宗正刘更生皆给事中望之领尚书事知显专权邪辟建曰以为尚书百官之本国家枢机宜以通明公正处之武帝游宴后庭故用宦者非古制也宜罢中书宦官应古不近刑人元帝不听繇是大与显忤后皆害焉望之自杀堪更生废锢不得复进用语在望之传后大中大夫张猛魏郡太守京房御史中丞陈咸待诏贾捐之皆尝奏封事或召见言显短显求索其□房捐之弃市猛自杀于公车咸抵□髡为城旦及郑令苏建得显私书奏之后以它事论死自是公卿以下畏显重足一迹显与中书仆射牢梁少府五鹿充宗结为党友诸附倚者皆得宠位民歌之曰牢邪石邪五鹿客邪印何累累绶若若邪言其兼官据埶也显见左将军冯奉世父子为公卿著名女又为昭仪在内显心欲附之荐言昭仪兄谒者逡修□宜侍帷幄天子召见欲以为侍中逡请间言事上闻逡言显颛权天子大怒罢逡归即官其后御史大夫缺群臣皆举逡兄大鸿胪野王行能第一天子以问显显曰九卿无出野王者然野王亲昭仪兄臣恐后世必以陛下度越众贤私后宫亲以为三公上曰善吾不见是乃下诏嘉美野王废而不用语在野王传显内自知擅权专柄在掌握恐天子一旦纳用左右耳目有以间己乃时归诚取一言以为验显尝使至诸官有所征发显先自白恐后漏尽宫门闭请使诏吏开门上许之显故投夜还称诏开门入后果有人上书告显颛命矫诏开宫门天子闻之笑以其书示显显因泣曰陛下过私小臣属任以事群下无不嫉□欲陷害臣者事类如此非一唯独明主知之愚臣微贱诚不能以一躯称快万众任天下之怨臣愿归枢机职受后宫扫除之役死无所恨唯陛下哀怜财幸以此全活小臣天子以为然而怜之数劳勉显加厚赏赐及赂遗訾一万万初显闻众人匈匈言已杀前将军萧望之望之当世名儒显恐天下学士姗己病之是时明经着节士琅琊贡禹为谏大夫显使人致意深自结纳显因荐禹天子历位九卿至御史大夫礼事之甚备议者于是称显以为不妒谮望之矣显之设变诈以自解免取信人主者皆此类也元帝晚节寝疾定陶恭王爱幸显拥佑太子颇有功元帝崩成帝初即位迁显为长信中太仆秩中二千石显失倚离权数月丞相御史条奏显旧恶及其党牢梁陈顺皆免官显与妻子徙归故郡忧满不食道病死诸所交结以显为官皆废罢少府五鹿充宗左迁元菟太守御史中丞伊嘉为雁门都尉长安谣曰伊徙雁鹿徙菟去牢与陈实无贾
　宦寺部列传二
　　后汉
　　郑众
按后汉书宦者传众字季产南阳□人也为人谨敏有心几永平中初给事太子家肃宗即位拜小黄门迁中常侍和帝初加位钩盾令时窦太后秉政后兄大将军宪等并窃威权朝臣上下莫不附之而众独一心王室不事豪党帝亲信焉及宪兄弟图作不轨众遂首谋诛之以功迁大长秋策勋班赏每辞多受少由是常与议事中官用权自众始焉十四年帝念众功美封为鄛乡侯食邑千五百户永初元年和熹皇后益封三百户元初元年卒养子闳嗣闳卒子安嗣后国绝桓帝延熹二年绍封众曾孙石雠为关内侯　　蔡伦
按后汉书宦者传伦字敬仲桂阳人也以永平末始给事宫掖建初中为小黄门及和帝即位转中常侍豫参帷幄伦有才学尽心敦慎数犯严颜匡弼得失每至休沐辄闭门绝宾暴体田野后加位尚方令永元九年监作秘□及诸器械莫不精工坚密为后世法自古书契多编以竹简其用缣帛者谓之为纸缣贵而简重并不便于人伦乃造意用树肤麻头及敝布鱼网以为纸元兴元年奏上之帝善其能自是莫不从用焉故天下咸称蔡侯纸元初元年邓太后以伦久在宿卫封为龙亭侯邑三百户后为长乐太仆四年帝以经传之文多不正定乃选通儒谒者刘珍及博士良史诣东观各雠校汉家法令伦监典其事伦初受窦后讽旨诬陷安帝祖母宋贵人及太后崩安帝始亲万机□使自致廷尉伦耻受辱乃沐浴整衣冠饮药而死国除　　孙程
按后汉书宦者传程字稚卿涿郡新城人也安帝时为中黄门给事长乐宫时邓太后临朝帝不亲政事小黄门李闰与帝乳母王圣常共谮太后兄执金吾悝等言欲废帝立平原王德帝每忿惧及太后崩遂诛邓氏而废平原王封闰雍乡侯又小黄门江京以谗谄进初迎帝于邸以功封都乡侯食邑各三百户闰京并迁中常侍江京兼大长秋与中常侍樊丰黄门令刘安钩盾令陈达及王圣圣女伯荣扇动内外竞为侈虐又帝舅大将军耿宝皇后兄大鸿胪阎显更相阿党遂枉杀太尉杨震废皇太子为济阴王明年帝崩立北乡侯为天子显等遂专朝争权乃讽有司奏诛樊丰废耿宝王圣及党与皆见死徙十月北乡侯病笃程谓济阴王谒者长兴渠曰王以嫡统本无失德先帝用谗遂至废黜若北乡疾不起共断江京阎显事乃可成渠等然之又中黄门南阳王康先为太子府史自太子之废常怀叹愤又长乐太官丞京兆王国并附同于程至二十七日北乡侯薨阎显白太后征诸王子简为帝嗣未及至十一月二日程遂与王康等十八人聚谋于西钟下皆单衣为誓四日夜程等共会崇德殿上因入章台门时江京刘安及李闰陈达等俱坐省门下程与王康共就斩京安达以李闰权势积为省内所服欲引为主因举刃胁闰曰今当立济阴王无得摇动闰曰诺于是扶闰起俱于西钟下迎济阴王立之是为顺帝召尚书令仆射以下从辇幸南宫云台程等留守省门遮扞内外阎显时在禁中忧迫不知所为小黄门樊登劝显发兵以太后诏召越骑校尉冯诗虎贲中郎将阎崇屯朔平门以御程等诱诗入省太后使授之印曰能得济阴王者封万户侯得李闰者五千户侯显以诗所将众少使与登迎吏士于左掖门外诗因格杀登归营屯守显弟卫尉景遽从省中还外府收兵至盛德门程传召诸尚书使收景尚书郭镇时卧病闻之即率直宿羽林出南止车门逢景从吏士拔白刃呼曰无干兵镇即下车持节诏之景曰何等诏因斫镇不中镇引□击景堕车左右以叉其胸遂禽之送廷尉狱即夜死旦日令侍御史收显等送狱于是遂定下诏曰夫表功录善古今之通义也故中常侍长乐太仆江京黄门令刘安钩盾令陈达与故车骑将军阎显兄弟谋议恶逆倾乱天下中黄门孙程王康长乐太官丞王国中黄门黄龙彭恺孟叔李建王成张贤史泛马国王道李元杨佗陈予赵封李刚魏猛苗光等怀忠愤发戮力协谋遂扫灭元恶以定王室诗不云乎无言不雠无德不报程为谋首康国协同其封程为浮阳侯食邑万户康为华容侯国为郦侯各九千户黄龙为湘南侯五千户彭恺为西平昌侯孟叔为中庐侯李建为复阳侯各四千二百户王成为广宗侯张贤为祝阿侯史泛为临沮侯马国为广平侯王道为范县侯李元为信侯杨佗为山都侯陈予为下隽侯赵封为析县侯李刚为枝江侯各四千户魏猛为夷陵侯二千户苗光为东阿侯千户是为十九侯加赐车马金银钱帛各有差李闰以先不豫谋故不封遂擢拜程骑都尉永建元年程与张贤孟叔马国等为司隶校尉虞诩讼罪怀表上殿呵叱左右帝怒遂免程官因悉遣十九侯就国后徙封程为宜城侯程既到国怨恨恚怼封还印绶符策亡归京师往来山中诏书追求复故爵土赐车马衣物遣还国三年帝念程等功勋悉征还京师程与王道李元皆拜骑都尉余悉奉朝请阳嘉元年程病甚即拜奉车都尉位特进及卒使五官中郎将追赠车骑将军印绶赐谥刚侯侍御史持节监护丧事乘舆幸北部尉传瞻望车骑程临终遗言上书以国传弟美帝许之而分程半封程养子寿为浮阳侯后诏书录微功封兴渠为高望亭侯四年诏宦官养子悉听得为后袭封爵定着乎令王康王国彭恺王成赵封魏猛六人皆早卒黄龙杨佗孟叔李建张贤史泛王道李元李刚九人与阿母山阳君宋娥更相货赂求高官增邑又诬罔中常侍曹腾孟贲等永和二年发觉并遣就国减租四分之一宋娥夺爵归田舍唯马国陈予苗光保全封邑初帝见废监太子家小黄门籍建傅高梵长秋长赵熹丞良贺药长夏珍皆以无故获罪建等坐徙朔方及帝即位并擢为中常侍梵坐臧罪减死一等建后封东乡侯三百户贺清俭退厚位至大长秋阳嘉中诏九卿举武猛贺独无所荐帝引问其故对曰臣生自草茅长于宫掖既无知人之明又未尝交加士类昔卫鞅因景监以见有识知其不终今得臣举者匪荣伊辱固辞之及卒帝思贺忠封其养子为都乡侯三百户　　曹腾
按后汉书宦者传腾字季兴沛国谯人也安帝时除黄门从官顺帝在东宫邓太后以腾年少谨厚使侍皇太子书特见亲爱及帝即位腾为小黄门迁中常侍桓帝得立腾与长乐太仆州辅等七人以定策功皆封亭侯腾为费亭侯迁大长秋加位特进腾用事省闼三十余年奉事四帝未尝有过其所进达皆海内名人陈留虞放边韶南阳延固张温弘农张奂颍川堂溪赵典等时蜀郡太守因计吏赂遗于腾益州刺史种皓于斜谷关搜得其书上奏太守并以劾腾请下廷尉案罪帝曰书自外来非腾之过遂寝皓奏腾不为纤介常称皓为能吏时人嗟美之腾卒养子嵩嗣种皓后为司徒告宾客曰今身为公乃曹常侍力焉嵩灵帝时货赂中官及输西园钱一亿万故位至太尉及子操起兵不肯相随乃与少子疾避乱琅邪为徐州刺史陶谦所杀　　单超　徐璜　具瑗　左悺　唐衡
按后汉书宦者传单超河南人徐璜下邳良城人具瑗魏郡元城人左悺河南平阴人唐衡颍川郾人也桓帝初超璜瑗为中常侍悺衡为小黄门史初梁冀两妹为顺桓二帝皇后冀代父商为大将军再世权戚威振天下冀自诛太尉李固杜乔等骄横益甚皇后乘埶忌恣多所鸩毒上下钳口莫有言者帝逼畏久恒有不平恐言泄不敢谋之延熹二年皇后崩帝因如厕独呼衡问左右与外舍不相得者皆谁乎衡对曰单超左悺前诣河南尹不疑礼敬小简不疑收其兄弟送洛阳狱二人诣门谢乃得解徐璜具瑗常私忿疾外舍放横口不敢道于是帝呼超悺入室谓曰梁将军兄弟专固国朝迫胁外内公卿以下从其风旨今欲诛之于常侍意何如超等对曰诚国奸贼当诛日久臣等弱劣未知圣意何如耳帝曰审然者常侍密图之对曰图之不难但恐陛下复中狐疑帝曰奸臣胁国当伏其罪何疑乎于是更召璜瑗等五人遂定其议帝啮超臂出血为盟于是诏收冀及宗亲党与悉诛之悺衡迁中常侍封超新丰侯二万户璜武原侯瑗东武阳侯各万五千户赐钱各千五百万悺上蔡侯衡汝阳侯各万三千户赐钱各千三百万五人同日封故世谓之五侯又封小黄门刘普赵忠等八人为乡侯自是权归宦官朝廷日乱矣超病帝遣使者就拜车骑将军明年薨赐东园秘器棺中玉具赠侯将军印绶使者理丧及葬发五营骑士侍御史护丧将作大匠起冢茔其后四侯转横天下为之语曰左回天具独坐徐卧虎唐两堕皆竞起第宅楼观壮丽穷极伎巧金银罽毦施于犬马多取良人美女以为姬妾皆珍饰华侈拟则宫人其仆从皆乘牛车而从列骑又养其疏属或乞嗣异姓或买苍头为子并以传国袭封兄弟姻戚皆宰州临郡辜较百姓与盗贼无异超弟安为河东太守弟子匡为济阴太守璜弟盛为河内太守悺弟敏为陈留太守瑗兄恭为沛相皆为所在□害璜兄子宣为下邳令暴虐尤甚先是求故汝南太守下邳李暠女不能得及到县遂将吏卒至皓家载其女归戏射杀之埋着寺内时下邳县属东海汝南黄浮为东海相有告言宣者浮乃收宣家属无少长悉考之掾史以下固谏争浮曰徐宣国贼今日杀之明日坐死足以瞑目矣即案宣罪弃市暴其尸以示百姓郡中震栗璜于是诉怨于帝帝大怒浮坐髡钳输作右校五侯宗族宾客虐遍天下民不堪命起为寇贼七年衡卒亦赠车骑将军如超故事璜卒赙赠钱布赐冢茔地明年司隶校尉韩演因奏悺罪恶及其兄太仆南乡侯称请托州郡聚敛为奸宾客放纵侵犯吏民悺称皆自杀演又奏瑗兄沛相恭臧罪征诣廷尉瑗诣狱谢上还东武侯印绶诏贬为都乡侯卒于家超及璜衡袭封者并降为乡侯租入岁皆三百万子弟分封者悉夺爵土刘普等贬为关内侯　　侯览
按后汉书宦者传侯览者山阳防东人桓帝初为中常侍以佞猾进倚埶贪放受纳货遗以巨万计延熹中连岁征伐府帑空虚乃假百官奉禄王侯租税览亦上缣五千匹赐爵关内侯又托以与议诛梁冀功进封高乡侯小黄门段珪家在济阴与览并立田业近济北界仆从宾客侵犯百姓劫掠行旅济北相滕延一切收捕杀数十人陈尸路衢览珪大怨以事诉帝延坐多杀无辜征诣廷尉免延字伯行北海人后为京兆尹有理名世称为长者览等得此愈放纵览兄参为益州刺史民有丰富者辄诬以大逆皆诛灭之没入财物前后累亿计太尉杨秉奏参槛车征于道自杀京兆尹袁逢于旅舍阅参车三百余两皆金银锦帛珍玩不可胜数览坐免旋复复官建宁二年丧母还家大起茔冢督邮张俭因举奏览贪侈奢纵前后请夺人宅三百八十一所田百一十八顷起立第宅十有六区皆有高楼池苑堂阁相望饰以绮画丹漆之属制度重深僭类宫省又豫作寿冢石□双阙高庑百尺破人居室发掘坟墓掳夺良人妻略妇子及诸罪衅请诛之而览伺候遮章竟不上俭遂破览冢宅籍没资财具言罪状又奏览母生时交通宾客干乱郡国复不得御览遂诬俭为钩党及故长乐少府李膺太仆杜密等皆夷灭之遂代曹节领长乐太仆熹平元年有司举奏览专权骄奢策收印绶自杀阿党者皆免　　曹节
按后汉书宦者传节字汉丰南阳新野人也其本魏郡人世吏二千石顺帝初以西园骑迁小黄门桓帝时迁中常侍奉车都尉建宁元年持节将中黄门虎贲羽林千人北迎灵帝陪乘入宫及即位以定策封长安乡侯六百户时窦太后临朝后父大将军武与太傅陈蕃谋诛中官节与长乐五官史朱瑀从官史共普张亮中黄门王尊长乐谒者腾是等十七人共矫诏以长乐食监王甫为黄门令将兵诛武蕃等事已具蕃武传节迁长乐卫尉封育阳侯增邑三千户甫迁中常侍黄门令如故瑀封都乡侯千五百户普亮等五人各三百户余十一人皆为关内侯岁食租二千斛先是瑀等阴于明堂中祷皇天曰窦氏无道请皇天辅皇帝诛之令事必成天下得宁既诛武等诏令大官给塞具赐瑀钱五千万余各有差后更封华容侯二年节病困诏拜为车骑将军有顷疾瘳上印绶罢复为中常侍位特进秩中二千石寻转大长秋熹平元年窦太后崩有何人书朱雀阙言天下大乱曹节王甫幽杀太后常侍侯览多杀党人公卿皆尸禄无有忠言者于是诏司隶校尉刘猛逐捕十日一会猛以诽书言直不肯急捕月余主名不立猛坐左转谏议大夫以御史中丞段颎代猛乃四出逐捕及太学游生系者千余人节等怨猛不已使颎以他事奏猛抵罪输左校朝臣多以为言乃免刑复公车征之节遂与王甫等诬奏桓帝弟渤海王悝谋反诛之以功封者十二人甫封冠军侯节亦增邑四千六百户并前七千六百户父兄子弟皆为公卿列校牧守令长布满天下节弟破石为越骑校尉越骑营五百妻有美色破石从求之五百不敢违妻执意不肯行遂自杀其淫暴无道多此类也光和二年司隶校尉阳球奏诛王甫及子长乐少府萌沛相吉皆死狱中时连有灾异郎中梁人审忠以为朱瑀等罪恶所感乃上书曰臣闻理国得贤则安失贤则危故舜有臣五人而天下理汤举伊尹不仁者远陛下即位之初未能万机皇太后念在抚育权时摄政故中常侍苏康管霸应时诛殄太傅陈蕃大将军窦武考其党与志清朝政华容侯朱瑀知事觉露祸及其身遂兴造逆谋作乱王室撞蹋省闼执夺玺绶迫胁陛下聚会群臣离间骨肉母子之恩遂诛蕃武及尹勋等因共割裂城社自相封赏父子兄弟被蒙尊荣素所亲厚布在州郡或登九列或据三司不惟禄重位尊之责而苟营私门多蓄财货缮修第舍连里竟巷盗取御水以作鱼钓车马服玩拟于天家群公卿士杜口吞声莫敢有言州郡牧守承顺风旨辟召选举释贤取愚故虫蝗为之生夷寇为之起天意愤盈积十余年故频岁日食于上地震于下所以谴戒人主欲令觉悟诛鉏无状昔高宗以雉雊之变故获中兴之功近者神祇启悟陛下发赫斯之怒故王甫父子应时馘路人士女莫不称善若除父母之雠诚怪陛下复忍孽臣之类不悉殄灭昔秦信赵高以危其国吴使刑人身遘其祸虞公抱宝牵马鲁昭见逐干侯以不用宫之奇子家驹以至灭辱今以不忍之恩赦夷族之罪奸谋一成悔亦何及臣为郎十五年皆耳目闻见瑀之所为诚皇天所不复赦愿陛下留漏刻之听裁省臣表埽灭丑类以答天怒与瑀考验有不如言愿受汤镬之诛妻子并徙以绝妄言之路章寝不报节遂领尚书令四年卒赠车骑将军后瑀亦病卒皆养子传国审忠字公诚宦官诛后辟公府　　栾巴
按后汉书本传巴字叔元魏郡内黄人也好道顺帝世以宦者给事掖庭补黄门令非其好也性质直学览经典虽在中官不与诸常侍交接后阳气通畅白上乞退擢拜郎中四迁桂阳太守以郡处南垂不闲典训为吏人定婚姻丧纪之礼兴立学校以奖进之虽干吏卑末皆课令习读程试殿最随能升授政事明察视事七年以病乞骸骨荆州刺史李固荐巴治迹征拜议郎守光禄大夫与杜乔周举等八人徇行州郡巴使徐州还再迁豫章太守郡土多山川鬼怪小人常破赀产以祈祷巴素有道术能役鬼神乃悉毁房祀剪理奸诬于是妖异自消百姓始颇为惧终皆安之迁沛相所在有绩征拜尚书会帝崩营起宪陵陵左右或有小人坟冢主者欲有所侵毁巴连上书苦谏时梁太后临朝诏诘巴曰大行皇帝晏驾有日卜择陵园务从省约茔域所极裁二十顷而巴虚言主者坏人冢墓事既非实寝不报下巴犹固遂其愚复上诽谤苟肆狂瞽益不可长巴坐下狱抵罪禁锢还家二十余年灵帝即位大将军窦武太傅陈蕃辅政征拜议郎蕃武被诛巴以其党复□永昌太守以功自劾辞病不行上书极谏理陈窦之冤帝怒下诏切责收付廷尉巴自杀子贺官至云中太守　　吕强按后汉书宦者传强字汉盛河南成□人也少以宦者为小黄门再迁中常侍为人清忠奉公灵帝时例封宦者以强为都乡侯强辞让恳恻固不敢当帝乃听之因上疏陈事曰臣闻诸侯上象四七下裂王土高祖重约非功臣不侯所以重天爵明劝戒也伏闻中常侍曹节王甫张让等及侍中许相并为列侯节等宦官佑簿品卑人贱谗谄媚主佞邪侥宠放毒人物疾妒忠良有赵高之祸未被轘裂之诛掩朝廷之明成私树之党而陛下不悟妄授茅土开国承家小人是用又并及家人重金兼紫相继为蕃辅受国重恩不念尔祖述修厥德而交结邪党下比群佞陛下惑其琐才特蒙恩泽又授位乖越贤才不升素餐私幸必加荣擢阴阳乖刺稼穑荒蔬人用不康罔不由兹臣诚知封事已行言之无逮所以冒死干触陈愚忠者实愿陛下损改既谬从此一止臣又闻后宫彩女数千余人衣食之费日数百金比□虽贱而户有饥色案法当贵而今更贱者由赋发繁数以解县官寒不敢衣饥不敢食民有斯□而莫之恤宫女无用填积后庭天下虽复尽力耕桑犹不能供昔楚女悲愁则西宫致灾况终年积聚岂无忧怨乎夫天生蒸民立君以牧之君道得则民戴之如父母仰之犹日月虽时有征税犹望其仁恩之惠易曰悦以使民民忘其劳悦以犯难民忘其死储君副主宜讽诵斯言南面当国宜履行其事又承诏书当于河间故国起解渎之馆陛下龙飞即位虽从藩国然处九天之高岂宜有顾恋之意且河间疏远解渎邈绝而当劳民单力未见其便又今外戚四姓贵幸之家及中官公族无功德者造起馆舍凡有万数楼阁相接丹青素垩雕刻之饰不可单言丧葬逾制奢丽过礼竞相放效莫肯矫拂谷梁传曰财尽则怨力尽则怼尸子曰君如杅民如水杅方则水方杅圆则水圆上之化下犹风之靡草今上无去奢之俭下有纵欲之敝至使禽兽食民之甘土木衣民之帛昔师旷谏晋平公曰梁柱衣绣民无褐衣池有弃酒士有渴死□马秣粟民有饥色近臣不敢谏远臣不得畅此之谓也又闻前召议郎蔡邕对问于金商门而令中常侍曹节王甫等以诏书喻旨邕不敢怀道迷国而切言极对毁刺贵臣讥呵竖宦陛下不密其言至令宣露群邪项领膏唇拭舌竞欲咀嚼造作飞条陛下同受诽谤致邕刑罪室家徙放老幼流离岂不有负忠臣哉今群臣皆以邕为戒上畏不测之难下惧□客之害臣知朝廷不复得闻忠言矣故太尉段颎武勇冠世习于边事垂发服戎功成皓首历事二主勋烈独昭陛下既已式序位登台司而为司隶校尉阳球所见诬胁一身既毙而妻子远播天下惆怅功臣失望宜征邕更授任反颎家属则忠贞路开众怨以弭矣帝知其忠而不能用时帝多□私臧收天下之珍每郡国贡献先输中署名为导行费强上疏谏曰天下之财莫不生之阴阳归之陛下归之陛下岂有公私而今中尚方敛诸郡之宝中御府积天下之缯西园引司农之臧中□聚太仆之马而所输之府辄有导行之财调广民困费多献少奸吏因其利百姓受其敝又阿媚之臣好献其私容谄姑息自此而进旧典选举委任三府三府有选参议掾属咨其行状度其器能受试任用责以成功若无可察然后付之尚书尚书举劾请下廷尉覆案虚实行其诛罚今但任尚书或复□用如是三公得免选举之负尚书亦复不坐责赏无归岂肯空自苦劳乎夫立言无显过之咎明镜无见玼之尤如恶立言以记过则不当学也不欲明镜之见玼则不当照也愿陛下详思臣言不以记过见玼为责书奏不省中平元年黄巾贼起帝问强所宜施行强欲先诛左右贪浊者大赦党人料简刺史二千石能否帝纳之乃先赦党人于是诸常侍人人求退又各自征还宗亲子弟在州郡者中常侍赵忠夏恽等遂共构强云与党人共议朝廷数读霍光传强兄弟所在并皆贪秽帝不悦使中黄门持兵召强强闻帝召怒曰吾死乱起矣丈夫欲尽忠国家岂能对狱吏乎遂自杀忠恽复谮曰强见召未知所问而就外草自屏有奸明审遂收捕宗亲没入财产焉时宦者济阴丁肃下邳徐衍南阳郭耽汝阳李巡北海赵佑等五人称为清忠皆在里巷不争威权巡以为诸博士试甲乙科争第高下更相告言至有行赂定兰台漆书经字以合其私文者乃白帝与诸儒共刻五经文于石于是诏蔡邕等正其文字自后五经一定争者用息赵佑博学多览著作校书诸儒称之又小黄门甘陵吴伉善为风角博达有奉公称知不得用常托病还寺舍从容养志云　　张让　赵忠
按后汉书宦者传张让者颍川人赵忠者安平人也少皆给事省中桓帝时为小黄门忠以与诛梁冀功封都乡侯延熹八年黜为关中侯食本县租千斛灵帝时让忠并迁中常侍封列侯与曹节王甫等相为表里节死后忠领大长秋让有监奴典任家事交通货赂威形喧赫扶风人孟佗资产饶赡与奴朋结倾竭馈问无所遗爱奴咸德之问佗曰君何所欲力能办也曰吾望汝曹为我一拜耳时宾客求谒让者车恒数百千两佗时诣让后至不得进监奴乃率诸苍头迎拜于路遂共轝车入门宾客咸惊谓佗善于让皆争以珍玩赂之佗分以遗让让大喜遂以佗为凉州刺史是时让忠及夏恽郭胜孙璋毕岚栗嵩段珪高望张恭韩悝宋典十二人皆为中常侍封侯贵宠父兄子弟布列州郡所在贪残为人□害黄巾既作盗贼糜沸郎中中山张钧上书曰窃惟张角所以能兴兵作乱万人所以乐附之者其源皆由十常侍多放父兄子弟婚亲宾客典据州郡辜榷财利侵掠百姓百姓之冤无所告诉故谋议不轨聚为盗贼宜斩十常侍悬头南郊以谢百姓又遣使者布告天下可不须师旅而大寇自消天子以钧章示让等皆免冠徒跣顿首乞自致洛阳诏狱并出家财以助军费有诏皆冠履视事如故帝怒钧曰此真狂子也十常侍固当有一人善者不钧复重上犹如前章辄寝不报诏使廷尉侍御史考为张角道者御史承让等旨遂诬奏钧学黄巾道收掠死狱中而让等实多与张角交通后中常侍封谞徐奏事独发觉坐诛帝因怒诘让等曰汝曹常言党人欲为不轨皆令禁锢或有伏诛今党人更为国用汝曹反与张角通为可斩未皆叩头云故中常侍王甫侯览所为帝乃止明年南宫灾让忠等说帝令敛天下田亩税十钱以修宫室发太原河东狄道诸郡材木及文石每州郡部送至京师黄门常侍辄令谴呵不中者因强折贱买十分顾一因复货之于宦官复不为即受林木遂至腐积宫室连年不成刺史太守复增私调百姓呼嗟凡诏所征求皆令西园驺密约□号曰中使恐动州郡多受赇赂刺史二千石及茂才孝廉迁除皆责助军修宫钱大郡至二三千万余各有差当之官者皆先至西园谐价然后得去有钱不毕者或至自杀其守清者乞不之官皆迫遣之时巨鹿太守河内司马直新除以有清名减责三百万直被诏怅然曰为民父母而反割剥百姓以称时求吾不忍也辞疾不听行至孟津上书极陈当世之失古今祸败之戒即吞药自杀书奏帝为暂绝修宫钱又造万金堂于西园引司农金钱缯帛仞积其中又还河间买田宅起第观帝本侯家宿贫每叹桓帝不能作家居故聚为私藏复藏寄小黄门常侍钱各数千万常云张常侍是我父赵常侍是我母宦官得志无所惮畏并起第宅拟则宫室帝常登永安候台宦官恐其望见居处乃使中大夫尚但谏曰天子不当登高登高则百姓虚散自是不敢复升台榭明年遂使钩盾令宋典缮修南宫玉堂又使掖庭令毕岚铸铜人四列于苍龙元武阙又铸四钟皆受二千斛悬于玉堂及云台殿前又铸天禄虾吐水于平门外桥东转水入宫又作翻车渴乌施于桥西用洒南北郊路以省百姓洒道之费又铸四出文钱钱皆四道识者窃言侈虐已甚形象兆见此钱成必四道而去及京师大乱钱果流布四海复以忠为车骑将军百余日罢六年帝崩中军校尉袁绍说大将军何进令诛中官以悦天下谋泄让忠等因进入省遂共杀进而绍勒兵斩忠捕宦官无少长悉斩之让等数十人劫质天子走河上追急让等悲哭辞曰臣等殄灭天下乱矣惟陛下自爱皆投河而死　　晋
　　赵思
按晋书慕容德载记慕容宝出奔慕容德徙于滑台称元年置百官至是慕容宝自龙城南奔至黎阳遣其中黄门令赵思召慕容锺来迎锺本首议劝德称尊号闻而恶之执思付狱驰使白状德谓其下曰卿等前以社稷大计劝吾摄政吾亦以嗣帝奔亡人神旷主故权顺群议以系众望今天方悔祸嗣帝得还吾将具驾奉迎谢罪行阙然后角巾私第卿等以为何如其黄门侍郎张华进曰夫争夺之世非雄才不振从横之时岂懦夫能济陛下若蹈匹妇之仁舍天授之业威权一去则身首不保何退让之有乎德曰吾以古人逆取顺守其道未足所以中路徘徊怅然未决耳慕容护请驰问宝虚实德流涕而遣之乃率壮士数百随思而北因谋杀宝初宝遣思之后知德摄位惧而北奔护至无所见执思而还德以思闲习典故将任之思曰昔关羽见重曹公犹不忘先主之恩思虽刑余贱隶荷国宠灵犬马有心而况人乎乞还就上以明是节德固留之思怒曰周室衰微晋郑夹辅汉有七国之难实赖梁王殿下亲则叔父位则上台不能率先群后以匡王室而幸根本之倾为赵伦之事思虽无申胥哭秦之效犹慕君宾不生莽世德怒斩之　　北魏
　　宗爱
按魏书阉官传爱不知其所由来以罪为阉人历碎职至中常侍正平元年正月世祖大会于江上班赏群臣以爱为秦郡公恭宗之监国也每事精察爱天性险暴行多非法恭宗每衔之给事仇尼道盛侍郎任平城等任事东宫微为权势世祖颇闻之二人与爱并不睦为惧道盛等案其事遂构告其罪诏斩道盛等于都街时世祖震怒恭宗遂以忧薨是后世祖追悼恭宗爱惧诛遂谋逆二年春世祖暴崩爱所为也尚书左仆射兰延侍中吴兴公和匹侍中太原公薛提等秘不发丧延匹二人议以高宗冲幼欲立长子征秦王翰置之秘室提以高宗有世嫡之重不可废所宜立而更求君延等犹豫未决爱知其谋始爱负罪于东宫而与吴王余素协乃密迎余自中宫便门入矫皇后令征延等延等以爱素贱弗之疑皆随之入爱先使阉竖三十人持仗于宫内及延等入以次收缚斩于殿堂执秦王翰杀之于永巷而立余余以爱为大司马大将军大师都督中外诸军事领中秘书封冯翊王爱既立余位居元辅录三省兼总戎禁坐召公卿权恣日甚内外惮之群情咸以为爱必有赵高阎乐之祸余疑之遂谋夺其权爱愤怒使小黄门贾周等夜杀余事在余传高宗立诛爱周等皆具五刑夷三族　　仇洛齐
按魏书阉官传洛齐中山人本姓侯氏外祖父仇款始出冯翊重泉款石虎末徙邺南枋头仕慕容为乌丸护军长水校尉生二子长曰嵩小曰腾嵩仕慕容垂迁居中山位殿中侍御史嵩有二子长曰广小曰盆嵩妹子洛齐生而非男嵩养为子因为之姓仇初嵩长女有姿色充冉闵宫闱闵破入慕容又转赐卢豚生子鲁元有宠于世祖而知外祖嵩已死唯有三舅每言于世祖世祖为访其舅是时东方罕有仕者广盆皆不乐入平城洛齐独请行曰我养子兼人道不全当为兄弟试祸福也乃乘驴赴京鲁元候知将至结从者百余骑迎于桑干河见而下拜从者亦同致敬入言于世祖世祖问其才用所宜将授之以官鲁元曰臣舅不幸生为阉人唯合与陛下守宫闱耳而不言其养子世祖矜焉赐以奴马引见寻拜武卫将军俄而赐爵文安子稍迁给事黄门侍郎魏初禁网疏阔民户隐匿漏脱者多东州既平绫罗户民乐葵因是请采漏户供为纶绵自后逃户占为细茧罗縠者非一于是杂营户帅遍于天下不属守宰发赋轻易民多私附户口错乱不可检括洛齐奏议罢之一属郡县从征平凉州以功超迁散骑常侍又加中书令宁南将军进爵零陵公拜侍中平远将军冀州刺史为内都大官兴安二年卒谥曰康养子俨袭柔和敦敏有长者风太和中为虎牢镇将初洛齐贵盛之后广盆坐他事诛世祖以其非仇氏子不与焉还取侯家近属以俨为子后欲还本而广有女孙配南安王桢生章武王彬即中山王英弟也仇妃闻而请俨曰由我仇家富贵至此奈何一旦孤背恩养也桢时在内都主司品臣俨隶于桢畏惮之遂不敢九年卒谥曰静子振袭稍迁至中坚将军长水校尉广盆并善营产业家于中山号为巨富子孙仕进至州主簿腾曾孙位至龙骧将军骁骑将军乐平男　　段霸按魏书阉官传霸雁门原平人父干慕容垂广武令太祖初遣骑略地至雁门霸年幼见执因被宫刑干寻率乡部归化云中霸少以谨敏见知稍迁至中常侍中护军将军殿中尚书领寿安少府赐爵武陵公出为安东将军定州刺史世祖亲考内外大明黜陟前定州治中张浑屯告霸前在定州浊货贪秽便道致财归之乡里召霸定对霸不首引世祖以霸近臣而不尽实由此益怒欲斩之恭宗进请遂免霸为庶人霸从弟荣雍州别驾兄弟诸从遂世居广武城修饰有士风　　王琚
按魏书阉官传琚高平人自云本太原人高祖始晋豫州刺史琚以泰常中被刑入宫禁小心守节久乃见叙用稍迁为礼部尚书赐爵广平公加宁南将军高祖以琚历奉先朝志在公正授散骑常侍后为侍中征南将军冀州刺史假广平王征还进为征南将军进爵高平王侍中如故遣还冀州高祖文明太后东巡冀州亲幸其家存问周至还京以其年老拜散骑常侍养老于家前后赐以车马衣服杂物不可称计后降爵为公扶老自平城从迁洛邑高祖以其朝旧遣左右劳问之琚附表自陈初至家多乏蒙赐帛二百匹常饮牛乳色如处子太和二十年冬卒时年九十赠征南将军冀州刺史谥曰靖养子寄生未袭而亡子盖海袭祖琚爵初琚年七十余赐得世祖时宫人郭氏本锺离人明严有母德内外妇孙百口奉之肃若严君家内以治盖海官至青州乐陵太守　　赵黑按魏书阉官传黑字文静初名海本凉州隶户自云其先河内温人也五世祖术晋末为平远将军西夷校尉因居酒泉安弥县海生而凉州平没入为阉人因改名为黑有容貌恭谨小心世祖使进御膳出入承奉初无过行迁侍御典监藏拜安远将军赐爵睢阳侯转选部尚书能自谨厉当官任举颇得其人加侍中进爵河内公显祖将传位京兆王子推访诸群臣百官唯唯莫敢先言者唯源贺等词义正直不肯奉诏显祖怒变色复以问黑黑曰臣愚无识信情率意伏惟陛下春秋始富如日方中天下说其盛明万物怀其光景元元之心愿终万岁若圣性渊远欲颐神味道者臣黑以死奉戴皇太子不知其他显祖默然良久遂传祚于高祖黑得幸两宫禄赐优厚是时尚书李欣亦有宠于显祖与黑对绾选部欣奏中书侍郎崔鉴为东徐州北部主书郎公孙处显为荆州选部监公孙蘧为幽州皆曰有能也实有私焉黑疾其亏乱选体遂争于殿庭曰以功授官因爵与禄国之常典中书侍郎尚书主书郎诸曹监勋能俱立不过列郡今欣皆用为方州臣实为惑显祖疑之曰公孙蘧且止蘧最为欣厚于是黑与欣遂为深隙欣竟列黑为监藏时多所截没先是法禁宽缓百司所典与官并食故多所损折遂黜为门士黑自以为欣所陷叹恨终日废寝忘食规报前怨逾年还入为侍御散骑常侍侍中尚书左仆射复兼选部如昔黑告欣专恣欣遂出为徐州及其将获罪也黑构成以诛之然后食甘寝安志在于职事出为假节镇南大将军仪同三司定州刺史进爵为王克己清俭忧济公私时有人欲行私赂黑曰高官禄厚足以自给卖公营私本非情愿终无所纳高祖文明太后幸中山闻之赐帛五百匹谷一千五百石转冀州刺史太和六年秋薨于官诏赐绢四百五十匹谷一千斛车牛二十乘致柩至都追赠司空公谥曰康黑养族弟赵奴第四子炽为后炽字贵乐初为中散袭黑爵后降为公官至扬州安南府长史加平远将军元嵩之死寿春也炽处分安辑微有声称神龟中卒赠光州刺史黑为定州与炽纳巨鹿魏干女有二子长子揆字景则袭父侯爵官至乐陵太守卒赠左将军沧州刺史揆弟之字仲彦轻薄无行为给事中转谒者仆射为刘腾养息犹以阉官余资赂遗权门频历显官而卒　　孙小按魏书阉官传小字茂翘咸阳石安人父瓒姚泓安定护军为赫连屈丐所侵人怀危惧□奔者相属瓒独率众拒守见杀小没入宫刑会魏平统万遂徙平城内侍东宫以聪识有智略称未几转西台中散每从征伐屡有战功多获赏赐世祖幸瓜步虑有北寇之虞乃加小左卫将军赐爵泥阳子除留台将军车驾还都迁给事中绾太仆曹小请父瓒赠谥求更改葬诏赠振威将军秦州刺史石安县子谥曰戴转小领驾部课理有方畜牧蕃息出为冠军将军并州刺史进爵中都侯州内四郡百余人诣阙颂其政化后迁冀州刺史声称微少于前然所在清约当时牧伯无能及也性颇忍酷所养子息驱逐鞭挞视如仇雠小之为并州以郭祚为主簿重祚文才兼任之以书记时人多之　　张宗之
按魏书阉官传宗之字益宗河南巩人家世寒微父孟舒刘裕西征假洛阳令及宗之贵幸高宗赠孟舒平南将军洛州刺史巩县侯谥曰贞初缑氏宗文邕聚党于伊阙谋反逼愶孟舒等文邕败孟舒走免宗之被执入京充腐刑以忠厚谨慎擢为侍御中散赐爵巩县侯遂阙
四字
常侍仪曹库部二曹尚书领中秘
书进爵彭城公出为散骑常侍宁西将军东雍州刺史以在官有称入为内都大官出除散骑常侍镇东将军冀州刺史又例降为侯太和二十年卒年六十九赠建节将军怀州刺史谥曰敬宗之兄鸾旗中书侍郎东宫中庶子兼宿卫给事加宁远将军赐爵洛阳男转殿中给事出为散骑常侍冠军将军泾州刺史进爵为侯复为殿中给事中常侍卒赠洛州刺史谥曰靖始宗之纳南来殷孝祖妻萧氏刘义隆仪同三司思话弟思度女也多悉妇人仪饰故事太和中初制六宫服章萧被命在内预见访采数蒙赐萧兄子超业后名彦幼随姑入国娶李洪之女赖其给赡以自济历位太尉长史武卫将军齐州刺史散骑常侍中军将军金紫光禄大夫彦时来往萧宝夤致敬称名呼之为尊彦于河阴遇害赠车骑将军仪同三司徐州刺史子百年西河太守宗之养兄子袭绍爵袭字子业高祖初除主文中散稍迁员外郎京兆王大农久之除义阳太守为司空刘腾谘议参军散骑常侍平东将军光禄大夫太昌初卒年七十七赠骠骑大将军仪同三司冀州刺史子颢邵郡太守卒赠荆州刺史颢弟璟中散大夫璟弟玮武定中豫州征西府长史诸中官皆世衰唯赵黑及宗之后家僮数百通于士流　　剧鹏
按魏书阉官传鹏高阳人粗览经史闲晓吏事与王质等俱充宦官性通率不以阍阉为耻文明太后时亦见眷遇为给事中高祖迁洛常为宫官事幽后后之惑薛菩萨也鹏密谏止之不从遂发愤而卒　　剧买奴按魏书剧鹏传鹏兄买奴亦为宦者历位幽州刺史才志远不及鹏是时有季丰之徒数人皆被眷宠出入禁闱并致名位积赀巨万第宅华壮文明太后崩后乃渐衰矣　　张佑
按魏书阉官传佑字安福安定石唐人父成扶风太守世祖末坐事诛佑充腐刑积劳至曹监中给事赐爵黎阳男稍迁散骑常侍都绾内藏曹时文明太后临朝中官用事佑以左右供承合旨宠幸冠诸阉官特迁为尚书加安南将军进爵陇东公仍绾内藏曹未几监都曹加侍中与王睿等俱入八议太后嘉其忠诚为造甲第宅成高祖太后亲率文武往燕会焉拜散骑常侍镇南将军尚书左仆射进爵新平王受职于太华庭备威仪于宫城之南观者以为荣高祖太后亲幸其宅飨会百官佑性恭密出入机禁二十余年未曾有过由是特被恩宠岁月赏赐家累巨万与王质等十七人俱赐金券许以不死太和十年薨年四十九高祖亲临之诏鸿胪典护丧事赐帛千匹赠征南大将军司空公谥曰恭葬日车驾亲送出郊佑养子显明后名庆少历内职有姿貌江阳王继以女妻之袭爵降为陇东公又降为侯迁洛废替二十余年虚爵而已熙平初为员外常侍兼卫尉少卿以元又□□故越次而授焉神龟二年冬灵太后为肃宗采名家女庆女入充世妇未几为嫔即叉甥也正光三年正少卿寻出为将军高平镇将卒子迥洛袭　　抱嶷按魏书阉官传抱嶷字道德安定石唐人居于直谷自言其先姓杞汉灵帝时杞匡为安定太守董卓时惧诛由是易氏即家焉无得而知也幼时陇东人张干王反叛家染其逆及干王败父睹生逃逸得免嶷独与母没入京都遂为宦人小心慎密恭以奉上沉迹冗散经十九年后以忠谨被擢累迁为中常侍安西将军中曹侍御尚书赐爵安定公自总纳言职当机近诸所奏议必致抗直高祖文明太后嘉之以为殿中侍御尚书领中曹如故以统宿卫俄加散骑常侍高祖太后每出游幸嶷多骖乘入则后宫导引太后既宠之乃征其父睹生拜太中大夫赏赐衣马睹生将退见于皇信堂高祖执手谓之曰老人归途几日可达好慎行路太和十二年迁都曹加侍中祭酒尚书领中曹侍御后降爵为侯睹生卒赠秦州刺史谥曰靖赐黄金八十斤缯彩及绢八百匹以供丧用并别使慰劳加嶷大长秋卿嶷老疾请乞外禄乃以为镇西将军泾州刺史特加右光禄大夫将之州高祖饯于西郊乐阳殿以御白羽扇赐之十九年被诏赴洛以刺史从驾南征常参侍左右以嶷耆旧每见劳问数追称嶷之正直命乘马出入行禁之间与司徒冯诞同例军回还州自以故老前宦为政多守往法不能遵用新制侮慢旧族简于接礼天性酷薄虽弟侄甥婿略无存润后数年卒于州先以从弟老寿为后又养太师冯熙子次兴嶷死后二人争立嶷妻张氏致讼经年得以熙子为后老寿亦仍陈诉终获绍爵次兴还于本族给奴婢三十口嶷前后赐赏奴婢牛马盖数百千他物称是老寿凡薄酒色肆情御史中尉王显奏言风闻前洛州刺史阴平子石荣积射将军抱老寿恣荡非轨易室而奸臊声布于朝野丑音被于行路即摄鞫问皆与风闻无差犯礼伤化老寿等即主谨案石荣籍贯兵伍地隔宦流处世无入朝之期在生绝冠冕之望遭时之运逢非次之擢以犬马延慈簪履恩念自微至贵位阶方岳不能怀恩感德上酬天施乃咎彰遐迩向秽京墟老寿种类无闻氏姓莫纪丐乞刑余之家覆养阉人之室蒙国殊泽预班爵序正宜治家假内疑
教诫闺庭方恣其
泾奸换妻易妾荣前在洛州远迎老寿妻常氏兵人千里疲于道路老寿同敝笱之在梁若其原疑
之无
别男女三人莫知谁子人理所未闻鸟兽之不若请以见事免官付廷尉理罪鸿胪削爵诏可老寿妻常氏万敌弟女也老寿死后收纪家业稍复其旧奴婢尚六七百人三女并嫔贵室为老寿祖父皆造碑铭自洛就乡而建之西方云直谷出二贵人石荣者从主书稍进为州自被劾后遂便废顿子长宣武定中南兖州刺史与侯景反伏法　　王遇
按魏书阉官传遇字庆时本名他恶冯翊李润镇羌也与雷党不蒙俱为羌中强族自云其先姓王后改氏钳耳世宗时复改为王焉自晋世已来恒为渠长父守贵为郡功曹卒遇既贵追赠安西将军秦州刺史澄城公遇坐事腐刑为中散迁内行令中曹给事中加员外散骑常侍右将军赐爵富平子迁散骑常侍安西将军进爵宕昌公拜尚书转吏部尚书仍常侍例降为侯出为安西将军华州刺史加散骑常侍幽后之前废也遇颇言其过及后进幸高祖对李冲等申后无咎而称遇谤议之罪冲言果尔遇合死也高祖曰遇旧人未忍尽之当止黜废耳遂遣御史驰驿免遇官夺其爵收衣冠以民还私第世宗初兼将作大匠未几拜光禄大夫复夺爵废后冯氏之为尼也公私罕相供恤遇自以常更奉接往来祇谒不替旧敬衣食杂物每有荐奉后皆受而不让又至其馆遇夫妻迎送谒伏侍立执臣妾之礼遇性巧强于部分北都方山灵泉道俗居宇及文明太后陵庙洛京东郊马射坛殿修广文昭太后墓园太极殿及东西两堂内外诸门制度皆遇监作虽年在耆老朝夕不倦跨鞍驱驰与少壮者均其劳逸又长于人事留意酒食之间每逢寮旧具设肴果觞膳精丰然竞于荣利趋求势门赵修之宠也遇往还宗承受□为之监作第宅增于本旨笞击作人莫不嗟怨卒于官初遇之疾也太傅北海王与太妃俱往临问视其危惙为之泣下其善奉诸贵致相悲悼如此赠使持节镇西将军雍州刺史侯如故始遇与抱嶷并为文明太后所宠前后赐以奴婢数百人马牛羊他物称是二人俱号富室遇养弟子厉本郡太守稍迁至右军将军袭爵宕昌侯产业有过于遇时　　苻承祖
按魏书阉官传承祖略阳氐人也因事为阉人为文明太后所宠自御□令迁中部给事中散骑常侍辅国将军赐爵略阳侯兼典选部事中部如故转吏部尚书仍领中部高祖为造甲第数临幸之进爵略阳公安南将军加侍中知都曹事初太后以承祖居腹心之任许以不死之诏后承祖坐赃应死高祖原之削职禁锢在家授悖义将军佞浊子月余遂死　　王质按魏书阉官传质字绍奴高阳易人也其家坐事幼下蚕室颇解书学为中曹吏内典监稍迁秘书中散加宁朔将军赐爵永昌子领监御迁为侍御给事又领选部监御二曹事复特加前将军进爵魏昌侯转选部尚书加员外散骑常侍出为镇远将军瀛州刺史质在州十年风化粗行察奸纠慝究其情状民庶畏服之而刑政刻峻多所笞戮号为威酷高祖颇念其忠勤宿旧每行留大故冯司徒亡废冯后陆睿穆泰等事皆赐质以玺书手笔莫不委至同之戚贵质皆宝掌以为荣入为大长秋卿未几而卒　　李坚
按魏书阉官传坚字次寿高阳易人也高宗初因事为阉人文明太后临朝稍迁至中给事中赐爵魏昌伯小心谨慎常在左右虽不及王遇王质等而亦见任用高祖迁洛转被委授为太仆卿检课牧产多有滋息世宗初出为安东将军瀛州刺史本州之荣同于王质所在受纳家产巨万值京兆王愉反于冀州坚勒众征愉为愉所破代还遇风疾拜光禄大夫数年卒赠抚军将军相州刺史赐帛五百匹以弟子昙景为后袭爵魏昌伯为羽林监直后　　秦松
按魏书阉官传松不知其所由太和末为中尹迁长秋卿赐爵高都子有罪免世宗复其爵起为光禄大夫领中常侍迁平北将军领长秋卿出为散骑常侍安北将军并州刺史卒赠大将军肆州刺史谥曰定　　白整按魏书阉官传白整者亦因事腐刑少掌宫掖碎职以恭敏着称稍迁至中常侍太和末为长秋卿赐爵云阳男世宗封其妻王氏为云阳县君卒赠平北将军并州刺史　　刘腾
按魏书阉官传腾字青龙本平原城民徙属南兖州之谯郡幼时坐事受刑补小黄门转中黄门高祖之在悬瓠腾使诣行所高祖问其中事腾具言幽后私隐与陈留公主所告符协由是进冗从仆射仍中黄门后与茹皓使徐兖采召民女及还选中给事稍迁中尹中常侍特加龙骧将军后为大长秋卿金紫光禄大夫太府卿肃宗践极之始以腾预在宫卫封开国子食邑三百户是年灵太后临朝以与于忠保护之勋除崇训太仆加中侍中改封长乐县开国公食邑一千五百户拜其妻魏氏为巨鹿郡君每引入内受赏亚于诸主外戚所养二子为郡守尚书郎腾曾疾笃灵太后虑或不救迁卫将军仪同三司余官仍旧后疾瘳腾之拜命肃宗尝为临轩会其日大风寒甚而罢乃遣使持节授之腾幼充宫役手不解书裁知署名而已奸谋有余善射人意灵太后临朝特蒙进宠多所干托内外碎密栖栖不倦洛北永桥太上公太上君及城东三寺皆主修营吏部尝望腾意奏其弟为郡带戍人资乖越清河王怿抑而不与腾以为恨遂与领军元乂害怿废灵太后于宣光殿宫门昼夜长闭内外断绝腾自执管钥肃宗亦不得见裁听传食而已太后服膳俱废不免饥寒又使中常侍贾粲假言持肃宗书密令防察乂以腾为司空公表里擅权共相树置乂为外御腾为内防迭直禁闼共裁刑赏腾遂与崔光同受诏乘步挽出入殿门四年之中生杀之威决于腾乂之手八座九卿旦造腾宅参其颜色然后方赴省府亦有历日不能见者公私属请唯在财货舟车之利水陆无遗山泽之饶所在固护剥削六镇交通互市岁入利息以巨万计又颇役嫔御时有征求妇女器物公然受纳逼夺邻居广开室宇天下咸患苦之正光四年三月薨于位年六十赐帛七百匹钱四十万蜡二百斤鸿胪少卿护丧事中官为义息衰绖者四十余人腾之初治宅也奉车都尉周特为之筮不吉深谏止之腾怒而不用特告人曰必困于三月四月之交至是果死厅事甫成陈尸其下追赠使持节骠骑大将军太尉公冀州刺史腾之葬日阉官为义服杖绖衰缟者以百数朝贵皆从轩盖填塞相属郊野魏初以来权阉存亡之盛莫及焉灵太后反政追夺爵位发其冢散露骸骨没入财产后腾所养一子叛入萧衍太后大怒因徙腾余养于北裔寻遣密使追杀之于汲郡　　贾粲
按魏书阉官传粲字季宣酒泉人也太和中坐事腐刑颇涉书记世宗末渐被知识得充内侍自崇训丞为长兼中给事中中尝药典御转长兼中常迁光禄少卿光禄大夫灵太后之废粲与元乂刘腾等伺帝动静右卫奚康生之谋杀乂也灵太后肃宗同升于宣光殿左右侍臣俱立西阶下康生既被囚执粲绐太后曰侍臣怀恐不安陛下宜亲安慰太后信之适下殿粲便扶肃宗于东序前御显阳还闭太后于宣光殿粲既乂党威福亦震于京邑自云本出武威魏太尉文和之后遂移家属焉时武威太守韦景承粲意以其兄绪为功曹绪时年向七十未几又以绪为西平太守比景代下已转武威太守灵太后反政欲诛粲以乂腾党与不一恐惊动内外乃止出粲为济州刺史未几遣武卫将军刁宣驰驿杀之资财没于县官　　杨范
按魏书阉官传范字法僧长乐广宗人也高宗时坐宗人劫贼被诛范宫刑为王琚所养恩若父子往来出入其家范为中谒者转黄门中谒者仆射中给事中射声校尉加宁远将军为中尹世宗崩高阳王雍总政出为白水太守加龙骧将军灵太后临朝征为常侍崇训太仆卿领中尝药典御赐爵华阴子为平西将军华州刺史中官内侍贵者灵太后皆许其方岳以范年长拜跪为难所司非要故得早遂其请父子纳货劳役兵民为御史所纠子遂逃窜范事得散赴京师遂废于家后灵太后念范勤旧乃以范为中侍中安南将军寻进镇南将军崇训太仆华州大中正卒赠征西将军秦州刺史　　成轨
按魏书阉官传轨字洪义上谷居庸人少以罪刑入事宫掖以谨厚称除中谒者仆射高祖意有所欲轨瞻候容色时有奏发辄合帝心从驾南征专进御食于时高祖不豫常居禁中昼夜无懈车驾还赐帛百匹景明中尝食典御丞仆射如故转中给事中步兵校尉□侍东宫延昌末迁中常侍中尝食典御光禄大夫赐始平伯统京染都将转崇训太仆少卿遭母忧诏遣主书常显景吊慰又起为本官进安东将军崇训卫尉卿久之超迁中侍中抚军将军典御崇训如故寻除中军将军燕州大中正孝昌二年以勤旧封始平县开国伯食邑三百户肃宗所幸潘嫔以轨为假父颇为中官之所敬惮建义初轨迎于河阴诏令安慰宫内进爵为侯增户三百并前六百户迁卫将军其年八月卒赠车骑大将军雍州刺史谥曰孝惠养弟子仲庆袭历位镇军将军光禄大夫卒子胐袭齐受禅例降　　王温
按魏书阉官传温字桃汤赵郡栾城人父冀高邑令坐事被诛温与兄继叔俱充宦者高祖以其谨慎补中谒者小黄门转中黄门钩盾令稍迁中尝食典御中给事中给事东宫加左中郎将世宗之崩群官迎肃宗于东宫温于卧中起肃宗与保母扶抱肃宗入践帝位高阳王雍既居冢宰虑中人朋党出为巨鹿太守加龙骧将军灵太后临朝征还为中常侍光禄大夫赐爵栾城伯安东将军领崇训太仆少卿特除使持节散骑常侍抚军将军瀛州刺史还除中侍中进号镇东将军金紫光禄大夫迁车骑将军左光禄大夫光禄勋卿侍中如故孝昌二年封栾城县开国侯邑六百户温后自陈本阳平武阳人于是改封武阳县开国食邑如故建义初于河阴遇害年六十六永安初赠骠骑大将军仪同三司雍州刺史养子冏哲袭齐受禅例降　　孟鸾
按魏书阉官传鸾字龙儿不知何许人坐事充阉人文明太后时王遇有宠鸾以谨敏为遇左右往来方山营诸寺舍由是渐见眷职灵太后临朝为左中郎将中给事中素被病面常黯黑于九龙殿下暴疾半身不摄扶载归家其夜亡鸾初出灵太后闻之曰鸾必不济我为之忧及奏其死为之下泪曰其事我如此不见我一日忻乐时也遂赐帛三百匹黄绫十匹以供丧用七日灵太后为设二百僧斋赐助施五十匹同类荣焉　　平季
按魏书阉官传季字稚穆燕国蓟人祖济武威太守父雅州秀才与沙门法秀谋反伏诛季坐腐刑入事宫掖久之除小黄门以忤旨出为潞县令不拜仍除奉朝请灵太后反政授宁朔将军长水校尉领黄门令转前军将军中给事中时四方多事太后每令季出使于外后慰劳西军还至潼关华州羌人舜明等据崄作逆都督姜道明不能进讨会舜明遣十余人诈降入道明军阙
遂散出为新兴太守肃宗崩与尔
朱荣等议立庄帝庄帝即位起拜平北将军肆州刺史寻除抚军将军中侍中以参谋之勋封元城县开国侯食邑七百户仍加金紫光禄大夫幽州大中正寻摄燕安平营中正前废帝以为车骑将军右光禄大夫中侍中如故永熙中加骠骑将军季遇疾诏遣使存问三年九月卒天平初赠使持节都督幽燕安平四州诸军事仪同三司幽州刺史中侍中将军侯如故初季以兄阙
叔良为袭季爵卒子世胃袭齐受
禅例降
　　封津
按魏书阉官传津字丑汉渤海蓨人也祖羽真君中为薄骨律镇副将以贪污赐死父令德娶党宝女宝伏诛令德以连坐伏法津受腐刑给事宫掖积官久之除中谒者仆射迁奉车都尉肃宗初冀州大乘贼起诏津慰劳津世不居桑梓故不为州乡所归灵太后令津侍肃宗书迁常山太守孝昌初除中侍中加征卤将军仍除崇训太仆领宫室都将冀州大中正超拜金紫光禄大夫二年封东光县开国子食邑二百户镇南将军兼中关右慰劳太傅出为散骑常侍征东将军济州刺史永安初中侍中卫将军寻转大长秋左光禄大夫太昌初拜骠骑大将军仪同三司津少长宫闱给事左右善候时情号为机悟天平初除开府仪同三司本将军怀州刺史元象初复为中侍中大长秋卿仍开府仪同夏薨年六十二赠都督冀瀛幽安四州诸军事本将军司徒公冀州刺史谥曰孝惠养兄子长业袭爵齐受禅例降津兄凭字元寄当时逃窜后会赦免太和中奉朝请冀州赵郡王干田曹参军定州彭城王勰水曹参军给事中越骑校尉以讨大乘功除左中郎将迁龙骧将军中散大夫孝昌中历恒农武邑二郡太守寻除征卤将军光州刺史还为平东将军光禄大夫转镇南将军金紫光禄大夫除卫将军右光禄大夫初津被敕营出帝父广平王陵永熙中以营陵功封津城阳县开国子邑三百户津自有封乃启转于凭后除卫大将军左光禄大夫兴和三年夏卒年六十七凭无他才伎始终资历皆由于津津卒之后凭亦无赠子灵素袭齐受禅例降津从兄荅光禄大夫子宗显司徒掾　　刘思逸按魏书阉官传思逸平原人父直武邑太守与元愉反于信都伏诛思逸少充腐刑初为中小史转寺人久之除小黄门拜奉朝请坐事免后除东莞太守思逸虽身在阉寺而性颇豪率轻薄无行好结朋游又除左将军大长秋卿迁中侍中平东将军武定中与元瑾等谋反伏诛　　张景嵩　毛畅
按魏书刘思逸传又有张景嵩毛畅者咸以阍寺在肃宗左右而并黠了甚见知遇俱为小黄门每承间陈元乂之恶于肃宗元乂之出景嵩畅颇有力焉灵太后反政未即戮乂时内外喧喧云乂还人知政事畅等恐祸及己乃启肃宗欲诏右卫将军杨津密往杀乂诏书已成未及出乂妻知之告太后云景嵩畅与清河王息邵欲废太后太后信之责畅畅出诏书草以呈太后太后读之知无废己状意为小解然乂妻构之不已遂致疑惑未几出畅为顿丘太守后复出景嵩为鲁郡太守乃密令御史掩畅畅走免寻捕杀之景嵩因入都太后数其与畅同计之事大致嫌责后为阳城荥阳二郡太守孝静时位至中侍中坐事死
　宦寺部列传三
　　北齐
　　韩宝业
按北史恩幸传齐诸宦者韩宝业卢勒叉齐绍秦子征并神武旧左右唯合内驱使不被恩遇历天保皇建之朝亦不至宠幸但渐有职任宝业至长秋卿勒叉等或为中常侍武成时有曹文摽夏侯通伊长游鲁恃伯郭沙弥邓长颙及宝业辈亦有至仪同食干者唯长颙武平中任参宰相干预朝权如宝业及勒叉齐绍子征后并封王俱自收敛不过侵暴又有陈德信亦参时宰与长颙并开府封王俱为侍中左右光禄大夫领侍中又有潘师子崔孝礼刘万通研胥光弁刘通远王弘远王子立王元昌高伯华左君才能纯□宫钟馗赵野叉徐世凝苟子溢斛子慎宋元宾康德汪并于后主之朝肆其奸佞败政虐人古今未有多授开府罕止仪同亦有加光禄大夫金章紫绶者多带甲侍中中常侍此二职乃至数十人出入门禁往来园苑趋侍左右通宵累日承候颜色竞进谄谀发言动意多会深旨一戏之赏动逾巨万丘山之积贪□无厌犹以波斯狗为仪同郡君分其干禄神兽门外有朝贵憩息之所时人号为解卸厅诸阉或在内多日暂放归休所乘之马牵至神兽门阶然后升骑飞鞭竞走十数为群马尘必坌诸贵爰至唐赵韩骆皆隐厅趋避不敢为言齐卢陈邓之徒亦意属尚书卿尹宰相既不为致言时主亦无此命唯以工巧矜功用长颙为太府卿焉　　田鹏鸾
按颜氏家训齐有宦者内参田鹏鸾本蛮人也年十四五初为阍寺便知好学怀袖握书晓夕讽诵所居卑末使役苦辛时伺闲隙周章询请每坐文林馆气喘汗流问书之外不假他语及睹古人节义之事未尝不感激沉吟久之吾甚怜爱倍加开奖后被赏遇赐名敬宣位至侍中开府后主之奔青州遣其西出参伺动静为周军所获问齐王何在绐云已去计当出境疑其不信殴捶服之每折一支辞色愈厉竟断四体而卒蛮童丱犹能以学成忠齐之将相比敬宣之奴不若也　　唐
　　杨思勖
按唐书宦者传思勖罗州石城人本苏氏冒所养姓少给事内侍省从元宗讨内难擢左监门卫将军帝倚为爪牙开元初安南蛮渠梅叔鸾叛号黑帝举三十二州之众外结林邑真腊金邻等国据海南众号四十万思勖请行诏募首领子弟十万与安南大都护光楚客繇马援故道出不意贼骇眙不暇谋遂大败封尸为京观而还十二年五溪首领覃行章乱诏思勖为黔中招讨使率兵六万往执行章斩首三万级以功进辅国大将军给禄俸防合从封泰山进骠骑大将军封虢国公邕州封陵獠梁大海反破宾横等州思勖又平之禽大海等三千人讨斩支党皆尽泷州蛮陈行范自称天子其下何游鲁号定国大将军冯璘南越王破州县四十诏思勖发永道连三州兵淮南弩士十万袭斩游鲁璘于阵行范走盘辽诸洞思勖悉众穷追生缚之坑其党六万获马金银巨万计卒年八十余思勖鸷忍敢杀戮所得俘必剥面剺脑褫发皮以示人将士惮服莫敢视以是能立功内给事牛仙童纳张守珪赂诏付思勖杀之思勖缚于格棰惨不可胜乃探心截手足剔肉以食肉尽乃得死楚客者乐安人后历桂州都督致仕封松滋县侯按旧书书宦官传思勖以奄从事内侍省预讨李多祚功超拜银青光禄大夫行内常侍思勖有膂力残忍好杀从临淄王诛韦氏遂从王为爪士累迁右监门卫将军开元二十八年卒　　高力士
按唐书宦者传力士冯盎曾孙也圣历初岭南讨击使李千里上二阉儿曰金刚曰力士武后以其强悟□给事左右坐累逐出之中人高延福养为子故冒其姓善武三思岁余复得入禁中□食司宫台既壮长六尺五寸谨密善传诏令为宫闱丞元宗在藩力士倾心附结已平韦氏乃启属内坊擢内给事先天中以诛萧岑等功为右监门卫将军知内侍省事于是四方奏请皆先省后进小事即专决虽洗沐未尝出眠息殿帷中侥幸者愿一见如天人然帝曰力士当上我寝乃安当是时宇文融李林甫盖嘉运韦坚杨慎矜王杨国忠安禄山安思顺高仙芝等虽以才宠进然皆厚结力士故能踵至将相自余承风附会不可计皆得所欲中人若黎敬仁林昭隐尹凤翔韩庄牛仙童刘奉廷王承恩张道斌李大宜朱光辉郭全边令诚等并内供奉或外监节度军修功德市鸟兽皆为之使使还所裒获动巨万计京师甲第池园良田美产占者什六宠与力士略等然悉藉力士左右轻重乃能然肃宗在东宫兄事力士它王公主呼为翁戚里诸家尊曰帝或不名而呼将军力士幼与母麦相失后岭南节度使得之泷州迎还不复记识母曰胸有七黑子在否力士袒示之如言母出金环曰儿所服者乃相持号恸帝为封越国夫人而追赠其父广州大都督延福与妻及力士贵时故在侍养与麦均金吾大将军程伯献约力士为兄弟后麦亡伯献缞绖受吊河间男子吕元晤吏京师女国姝力士娶之元晤擢刀笔史至少卿子弟仕皆王傅元晤妻死中外赠赙送葬自第至墓车徒背相望不绝始李林甫牛仙客知帝惮幸东都而京师漕不给乃以赋粟助漕及用和籴法数年国用稍充帝斋大同殿力士侍帝曰我不出长安且十年海内无事朕将吐纳导引以天下事付林甫若何力士对曰天子顺动古制也税入有常则人不告劳今赋粟充漕臣恐国无旬月蓄和籴不止则私藏竭逐末者众又天下柄不可假人威权既振孰敢议者帝不悦力士顿首自陈心狂易语谬当死帝为置酒左右呼万岁由是还内宅不复事加累骠骑大将军封渤海郡公于来廷坊建佛祠兴宁坊立道士祠珍楼宝屋国赀所不逮锺成力士宴公卿一扣锺纳礼钱十万有佞悦者至二十扣其少亦不减十都北堰澧列五硙日僦三百斛直有袁思艺者帝亦爱幸然骄倨甚士大夫疏畏之而力士阴巧得人誉帝初置内侍省监二员秩三品以力士思艺为之帝幸蜀思艺遂臣贼而力士从帝进齐国公帝闻肃宗即位喜曰我儿应天顺人改元至德不忘孝乎尚何忧力士曰两京失守生人流亡河南汉北为战区天下痛心而陛下以为何忧臣不敢闻从上皇还进开府仪同三司实封户五百上皇徙西内居十日为李辅国所诬除籍长流巫州力士方逃疟功臣合下辅国以诏召力士趋至合外遣内养授谪制因曰臣当死已久天子哀怜至今日愿一见陛下颜色死不恨辅国不许宝应元年赦还见二帝遗诏北向哭欧血曰大行升遐不得攀梓宫死有余恨恸而卒年七十九代宗以护卫先帝劳还其官赠扬州大都督陪葬泰陵初太子瑛废武惠妃方嬖李林甫等皆属寿王帝以肃宗长意未决居忽忽不食力士曰大家不食亦膳羞不具邪帝曰尔我家老揣我何为而然力士曰嗣君未定邪推长而立孰敢争帝曰尔言是也储位遂定天宝中边将争立功帝尝曰朕春秋高朝廷细务付宰相蕃夷不龚付诸将宁不暇邪对曰臣间至合门见奏事者言云南数丧师又北兵悍且强陛下何以制之臣恐祸成不可禁其指盖谓禄山帝曰卿勿言朕将图之十三年秋大雨帝顾左右无人即曰天方灾卿宜言之力士曰自陛下以权假宰相法令不行阴阳失度天下事庸可复安臣之钳口其时也帝不答明年禄山反力士善揣时事势候相上下虽亲昵至当覆败不肯为救力故生平无显显大过议者颇恨宇文融以来权利相贼阶天下之祸虽有补益弗相除云　按唐郭湜高力士传高力士于太宗陵寝宫见小梳箱一柞木梳一黑角篦一草根刷子一叹曰先帝首建义旗新正皇极十有余载方致升平随身服用惟留此物将欲传示孝孙永存节俭具以奏闻上至陵日山川雷隐草木风生陈千官朝见之仪具九宾宗祀之礼礼毕俯伏流涕若不自胜须臾闻鼓声四振云雾朗清万岁之声岂惟于远近一人之孝固通于神明不可得而称也至寝宫问曰所留示朕者何在力士趋入捧跪上上跪奉肃敬如不可胜曰夜光之珍垂棘之璧将以喻此曾何足言即命史官书之典册二十三年后上忽言曰朕亲主六合二十余年两都往来甚觉劳弊欲久住关内其可致焉三问群臣卿士皆云江淮漕运转输极难臣等愚蒙未知为计上不悦后李林甫用紫曜之谋爰兴变造牛仙客取彭果之计首建和籴数年之中甚觉宽贷上因大同殿思神念道左右无人谓高公曰朕自住关内向欲十年俗阜人安中外无事高止黄屋吐故纳新军国之谋委以林甫卿谓如何高公顿首曰臣自二十年已后陛下频赐臣酒往往过度便染风疾言辞倒错进趋无恒十年以来不敢言事陛下不遗鄙贱言访刍荛纵欲上陈无裨圣造然所闻所见敢不竭诚且林甫用变造之谋仙客建和籴之策足堪救弊未可长行恐变正仓尽即义仓尽正义俱尽国无旬月之蓄人怀饥馑之忧和籴不停即四方之利不出公门天下之人尽无私蓄弃本逐末其远乎哉但顺动以时不逾古制征税有典自合恒规则人不告劳物无虚费军国之柄未可假人威权之声振于中外得失之议谁敢兴言伏惟陛下图之上乃言曰卿十年以来不多言事今所敷奏未会朕心乃顿首曰臣生于边方之国长自升平之代一承恩渥三十余年尝愿粉骨碎身以裨元化竭诚尽节上答皇慈顷缘风疾所侵遂使言辞舛谬今所尘黩不称天心合当万死顿首顿首上曰朕与卿休戚共同何须忧虑命左右曰即置酒为乐无使怀忧左右皆称万岁从此便住内宅不接人事及开元之末天宝之初陈希烈上元元之尊田同秀献宝符之瑞贵妃受宠外戚承恩罗吉张俞兴党锢之狱杨裴韦秀李受无状之诛五六年间道路以目禄山之祸自此兴焉至十年上又言曰朕年事渐高心力有限朝廷细务委以宰臣藩戎不龚付之边将自然无事日益宽闲卿谓如何高公曰比在内宅不知时议近于合门外见诸道奏事人说云南频有丧律陛下何以御之北兵近甚精强陛下何以制之但以皇威远震圣泽傍流足以吞食鲸鲵剪灭封豕诸余纤介曾何足云臣恐久无备于不虞卒有成于滋蔓然后禁止不亦难乎上曰卿之所疾渐亦痊除今日奏陈雅符朕意近小有疑虑所以问卿卿慎勿言杜后泄露应须方便然可改张高公顿首谢曰以陛下至圣微臣至愚幸契天心不胜欣庆其后杨李争权竞相倾夺王邢不轨咸就诛夷十二年冬林甫云亡国忠作相先酬宿憾林甫被斫棺之刑宁俟后图国忠播宣淫之耻十三年秋大雨昼夜六十日陈希烈罢相韦见素持衡上因左右无人谓高公曰自天宝十年之后朕素有疑果致天谴今希烈罢相韦陈改辙杨李殊涂终未通朕怀卿总无言何以为意高公伏奏曰开元二十年已前宰臣授职不敢失坠边将承恩更相戮力自陛下威权假于宰相法令不行灾眚备于岁时阴阳失度纵为输虑难以获安臣不敢言良有以也上久而不答十四年冬安禄山作逆起自范阳私聚甲兵假称朝贡囚李芝于真定劫光翙于太原长驱两河将吞九鼎蕞尔戎羯乘我不虞国家久致升平不修兵甲卒征乌合之众以御必死之军遂使张介然丧律于陈留封常清弃甲于汜水东京已陷西土犹宁有诏斩封高于驿前镇哥舒于关上交锋纵镝向历半年斩将搴旗不逾信宿兵疲师老众溃亲离国忠促哥舒之军务令速进大拔冀禄山之党更先投烽火遍照于川原羽书交驰于道路西京于焉失守万姓及此骚然十五载六月十二日有诏移仗未央宫十三日有诏幸巴蜀至延秋门外上驻马谓高公曰卿往日之言是今日之事朕之历数尚亦有余不须忧惧扈从至马嵬山百姓惊惶六军奋怒国忠方进咸即诛夷虢国太真一时连坐肃宗减随驾兵马复至咸阳未振军容师徒小却长驱卒乘北至朔方七日万人劝进让不获已乃即皇帝位于灵武八月尊太上皇于成都改元为至德元年成都宣赦上皇谓高公曰我儿嗣位应天顺人改元至德孝乎惟孝卿之与朕亦有何忧高公伏奏曰陛下躬亲庶务子育黔黎四十余年天下无事一朝两京失守万姓流亡西蜀朔方皆为警跸之地河南汉北尽为征战之场天下之臣莫不增痛陛下谓臣曰卿之与朕复何忧哉臣未敢奉诏臣闻主忧臣辱主辱臣死死辱之义职臣之由臣不孝不忠尚存余喘亲蒙晓谕战惧惟深初上过利州西临蜀郡往来表疏道路相望知两京有□复之期兆人伫来苏之庆仍皇情未畅臣下多虞及出□门到巴蜀井邑气候风云与中国而颇殊对偏方而增恨应沾扈从皆同此心赖节度使崔圆以忠恳至诚恐皇恩轸虑凡所进奉不越时宜应修殿宇不剿人力上为之悦左右皆称万岁上曰崔圆可谓大臣欤即日拜相西南之俗无不欣然后崔相欲赴行在未测圣情上觉其忧惧谓高公曰朕观崔圆器宇冲邃理识弘通比诸宰臣无出其右若得对见必倍承恩后果如上言且蜀中风土有异中原秋热冬温昼晴夜雨事之常也及驾出□门到巴蜀气候都变不异两京九月十九日霜风振厉朝见之时皆有寒色诏即令着袍至二十一日百官尽衣袍立朝不依旧式每奏事人来往两京动静无不尽知二年正月禄山为子庆绪所杀庆绪伪立凶谋逆计主以严庄伪□伪书出于高尚但置酒为乐余无所图上谓高公曰皇帝久在凤翔兵威大震凶徒逆党即应殄灭高公伏奏曰逆贼背天地之恩恣豺狼之性更相鱼肉其可久乎九月皇帝在凤翔元帅广平王中书令郭子仪驱百万之熊罴吞二京之蚊蚋不逾旬月收复两都庆绪北走于邺中王师续围于城下至干元元年庆绪为逆贼史思明所杀王师失利再陷洛阳李光弼作镇于河阳郭英乂次安于虢路上元元年为子朝义所杀至宝应元年下收洛阳朝义奔走不知所在上皇谓高公曰安史二逆贼父子相次伏诛岂非天地神明之所殛罚也高公曰皇帝圣化变及无穷陛下仁德福流万叶凡是凶丑自合诛夷不胜庆快之至初至德二年十一月诏迎太上皇于西蜀十二月至凤翔被贼臣李辅国诏外随驾甲仗上皇曰临至王城何用此物悉令收付所由欲至城皇帝具仪仗出城迎候二圣相见泣涕久之倾城士庶一时忭舞便于兴庆宫安置干元元年冬上皇幸温泉宫二十日却归因此被贼臣李辅国阴谋不轨欲令猜阻更树勋庸移仗之端莫不由此辅国趋驰末品小了纤人一承攀附之恩致位云霄之上圣上属残孽未殄苍生不安贪总军戎冀清海内不暇择拣左右屏弃回邪遂使辅国荧惑两宫至伤万姓恣行威福不惧典刑上元元年七月太上皇移仗西内安置高公窜谪巫州皆辅国之计也上皇在兴庆宫先留厩马三百匹欲移仗前一日辅国矫诏索所留马惟留十匹有司奏陈上皇谓高公曰常用辅国之谋我儿不得终孝道明早向北内及晓至北内皇帝使人起拜云两日来疹病不复亲起拜伏愿且留吃饮饭毕又曰伏愿且归南内行欲至夹城忽闻声上惊回顾见辅国领铁骑数百人便逼近御马辅国便持御马高公惊下争持曰纵有他变须存礼义何得惊御辅国叱曰老翁大不解事且去即斩高公从者一人高公即栊御马直至西内安置自辰及酉然后老宫婢十数人将随身衣物至一时号泣上皇止之皆辅国矫诏之所为也上皇谓高公曰兴庆宫是吾王地吾频让与皇帝皇帝仁孝不受今虽为辅国所制正惬我本怀进御人令撤肉便处分尚食明日已后不须进肉食每日上皇与高公亲看扫除庭院芟剃草木或讲经论议转变说话虽不近文律终冀悦圣情经十余日高公患疟□于功臣阁下避疟日晚闻门外有人问称是啖庭瑶云圣人唤阿翁问曾见太上皇未曰见了高公亦不敢辞即随庭瑶至合门外日晚见内养将一卷文书状云使看略见少多皆是罢职却被索将附奏云臣合死已久圣恩含忍容至今日所看事状并不曾闻愿得亲辞圣颜然后受戮死亦无恨明日有制力士潜通逆党曲附凶徒既怀枭獍之心合就鲸鲵之戮以其久侍帷幄颇效勤劳且舍殊死可除名长流巫州九月三十日至巫州随身手力不越十人所余衣粮纔至数月殷忧待罪首尾三年经一年忽见本道观察第五国珍谪至夷州与第五相饮赋诗曰烟熏眼落膜瘴染面朱虞谓同病曰宰相犹如此余何以堪左右闻之皆为挥涕又于园中见荠菜土人不解吃便赋诗曰两京秤斤买五溪无人采裔夏虽有殊气味应不改使拾之为羹甚美或登山临水以永终日至元年建辰月有制流人一切放还至建巳月二圣升遐今上即位改元为宝应元年六月巫州二圣遗诏到号天叩地悲不自胜制服持丧礼过常度每一号恸数回气绝昼夜无时伤感行路恨不得亲奉陵寝而使永隔幽明哀毁既深哽咽成疾七月发巫山至朗州八月病渐亟谓左右曰吾年已七十九可谓寿矣官至开府仪同可谓贵矣既贵且寿死何恨焉所恨者二圣升遐攀号不迨孤魂旅榇□泊何依泣下沾襟视之尽血言毕以宝应元年八月十八日终于朗州开元寺之西院远近闻之莫不伤叹九月灵榇发朗州十一月至襄州有诏令复旧官爵追赠广州都督丧事行李一切官给陪葬元宗陵高公所生母麦氏即隋将铁杖曾孙始与母别时年十岁母抚其首泣曰与汝分别再见无时然汝胸上七黑子他人云必贵我若不死得重见记取此言汝常弄吾臂上双金环吾亦留看待见汝伺之慎勿忘却即与决别向三十年后知母在泷州虽使人迎候终不敢望见及到子母并不相识母问曰与汝别时语记否胸前有黑子母曰在否即解衣视之母亦出金环示之一时号泣累日不止上闻登时召见封越国夫人便于养父母家安置十余年后卒葬东京原燕公志墓曰验七黑于子心辨双环于母臂即此事也其妻东平吕氏故岐州刺史元悟之女躬行妇道有逾常礼大理司直太原郭湜曰李辅国谬承恩宠窃弄威权蒙蔽圣聪恣行凶丑所持刑宪皆涉回邪即有敬毛裴毕之流起周代索丘之狱既无所措难以图存使天下之心自然摇矣但经推案先没家赀不死则流动逾千计黔中一道尢多则三故相裴冕张镐第五琦是也一大夫贺兰进明是也六中丞郑叔清畅灌韦利见皇甫锐张万顷毛若虚是也七御史李融屈无易孙昌引孙莹宋晦严锐毕曜是也三员外张渭张之绪李宣是也一左丞皇甫铣是也一郡王瑀是也一开府力士是也遗评补博卿监司舍将军列卿州牧县宰已下散在诸郡不可尽纪从至德至宝应向二千人及承恩放还十二三矣嗟乎淫刑以逞谁得无罪湜同病者报以志之况与高公俱婴谴累每接言论敢不书绅岂谓怀辅弼之元勋当休明之圣代卒为谗佞所恶生死衔冤悲夫　　李辅国
按唐书宦者传辅国本名静忠以阉奴为闲□小儿貌儜陋略通书计事高力士年四十余使主厩中簿最王为使以典禾豆能检擿耗欺马以故肥荐之皇太子得侍东宫陈元礼等诛杨国忠辅国豫谋又劝太子分中军趋朔方收河陇兵图兴复太子至灵武愈亲近劝遂即位系天下心擢家令判元帅府行军司马肃宗稍稍任以肱膂事更名护国又改今名凡四方章奏军符禁宝一委之辅国能随事龊龊谨密取人主亲信而内深贼未敢肆不啖荤时时为浮屠诡行人以为柔良不忌也帝还京师拜殿中监闲□五坊宫苑营田栽接总监使兼陇右群牧京畿铸钱长春宫等使少府殿中二监封成国公实封户五百宰相群臣欲不时见天子皆因辅国以请乃得可常止银台门决事置察事厅儿数十人吏虽有秋毫过无不得得辄推讯州县狱讼三司制劾有所捕逮流降皆私判臆处因称制□然未始闻上也诏书下辅国署已乃施行群臣无敢议出则介士三百人为卫贵幸至不敢斥官呼五郎李揆当国以子姓事之号五父帝为娶元擢女为妻擢以故为梁州长史弟兄皆位台省李岘辅政叩头言且乱国于是诏□不繇中书出者岘必审覆辅国不悦时太上皇居兴庆宫帝自复道来起居太上皇亦间至大明宫或相逢道中帝命陈元礼高力士王承恩魏悦玉真公主常在太上皇左右梨园弟子日奏声伎为娱乐辅国素微贱虽贵力士等犹不为礼怨之欲立奇功自固初太上皇每置酒长庆楼南俯大道因裴回观览或父老过之皆拜舞乃去上元中□南奏事吏过楼下因上谒太上皇赐之酒诏公主及如仙媛主之又召郭英乂王铣等饮予颇厚辅国因妄言于帝曰太上皇居近市交通外人元礼力士等将不利陛下六军功臣反侧不自安愿徙太上皇入禁中帝不寤先时兴庆宫有马三百辅国矫诏取之裁留十马太上皇谓力士曰吾儿用辅国谋不得终孝矣会帝属疾辅国即诈言皇帝请太上皇按行宫中至睿武门射生官五百遮道太上皇惊几坠马问何为者辅国以甲骑数十驰奏曰陛下以兴庆宫湫陋奉迎乘舆还宫中力士厉声曰五十年太平天子辅国欲何事叱使下马辅国失辔骂力士曰翁不解事斩一从者力士呼曰太上皇问将士各好在否将士纳刀呼万岁皆再拜力士复曰辅国可御太上皇马辅国而走与力士对执辔还西内居甘露殿侍卫才数十皆尪老太上皇执力士手曰微将军朕且为兵死鬼左右皆流涕又曰兴庆吾王地数以让皇帝帝不受今之徙自吾志也俄而流承恩播州魏悦溱州如仙媛归州公主居玉真观更料后宫声乐百余更侍太上皇备洒扫诏万安咸宜二公主视服膳自是太上皇怏怏不豫至弃天下辅国以功迁兵部尚书南省视事使武士戎装夹道陈跳丸舞□百骑前驱御府设食太常备乐宰相群臣毕会既得志乃厌然骄觖求宰相帝重违曰卿勋力何任不可但群望未一如何辅国遂讽宰相裴冕使联表荐己帝密擿萧华使喻止冕张皇后数疾其颛帝寝疾太子监国后召太子将诛辅国及程元振太子不从更召越王兖王图之元振告辅国即伏兵凌霄门迎太子伺变是夜捕二王及中人朱辉光马英俊等囚之而杀后他殿代宗立辅国等以定策功愈跋扈至谓帝曰大家第坐宫中外事听老奴处决帝矍然欲剪除而惮其握兵因尊为尚父事无大小率关白群臣出入皆先诣辅国辅国颇自安又册进司空兼中书令实封户八百未几以左武卫大将军彭体盈代为闲□群牧苑内营田五坊等使以右武卫大将军药子昂代判元帅行军司马赐辅国大第于外中外闻其失势举相贺辅国始惘然忧不知所出表乞解官有诏进封博陆郡王仍为司空尚父许朝朔望辅国欲入中书作谢表阍者不内曰尚父罢宰相不可入辅国气塞久乃曰老奴死罪事郎君不了请地下事先帝矣帝优辞谕遣有韩□刘烜善步星干元中待诏翰林□位司天监烜起居舍人与辅国昵甚辅国领中书□进秘书监烜中书舍人裴冕引为山陵使判官辅国罢俱流岭南赐死自辅国徙太上皇天下疾之帝在东宫积不平既嗣位不欲显戮遣侠者夜刺杀之年五十九抵其首混中殊右臂告泰陵然犹秘其事刻木代首以葬赠太傅谥曰丑后梓州刺史杜济以武人为牙门将自言刺辅国者按旧唐书宦官传辅国求为宰臣讽仆射裴冕联章荐己肃宗密谓宰臣萧华曰辅国欲带平章事卿等欲有章荐信乎华不对问裴冕曰初无此事吾臂可截宰相不可得也华复入奏上喜曰冕固堪大用辅国衔之宝应元年四月肃宗寝疾宰臣等不可谒见辅国诬奏华专权请黜之上不许辅国固请不已乃罢华知政事守礼部尚书及帝崩华竟被斥逐　　鱼朝恩按唐书宦者传朝恩泸州泸川人天宝末以品官给事黄门内阴黠善宣纳诏令至德初监李光进军京师平为三营检责使以左监门卫将军知内侍省事九节度围贼相州以朝恩为观军容宣慰处置使观军容使自朝恩始史思明攻洛阳朝恩以神策兵屯陕洛阳陷思明长驱至硖石使子朝义为游军肃宗诏锐兵十万循渭而东以济师朝恩按兵陕东使神策将卫伯玉与贼将康文景等战败之洛阳平徙屯汴州加开府仪同三司封冯翊郡公宝应中还屯陕代宗避吐蕃东幸卫兵离散朝恩悉军奉迎华阴乘舆六师乃振帝德之更号天下观军容宣慰处置使专领神策军赏赐不涯朝恩资小人恃功岸忽无所惮仆固玚攻绛州使姚良据温诱回纥陷河阳朝恩遣李忠诚讨玚以霍文场监之王景岑讨良王希迁监之败玚于万泉生擒良高晖等引吐蕃入寇遣刘德信讨斩之故朝恩因麾下数克获窃以自高是时郭子仪有定天下功居功臣第一心娼之乘相州败丑为诋谮肃宗不纳其语然犹罢子仪兵留京师代宗立与程元振一口加毁帝未及寤子仪忧甚俄而吐蕃陷京师卒用其力王室再安故朝恩内惭乃劝帝徙洛阳欲远吐蕃百僚在廷朝恩从十余人持兵出曰寇数犯都甸欲幸洛云何宰相未对有近臣折曰□使反耶今屯兵足以捍寇何遽胁天子弃宗庙为朝恩色沮而子仪亦谓不可乃止朝恩好引轻浮后生处门下讲五经大义作文章谓才兼文武侥伺误宠永泰中诏判国子监兼鸿胪礼宾内飞龙闲□使封郑国公始诣学诏宰相常参官六军将军悉集京兆设食内教坊出音乐俳倡侑宴大臣子弟二百人朱紫杂然为附学生列庑次又赐钱千万取子钱供秩饭每视学从神策兵数百京兆尹干率钱劳从者一费数十万而朝恩色常不足凡诏会群臣计事朝恩怙贵诞辞折愧坐人出其上虽元载辩强亦拱默唯礼部郎中相里造殿中侍御史李衎酬诘往返未始降屈朝恩不怿黜衎以动造又谋将易执政以震朝廷乃会百官都堂且言宰相者和元气辑群生今水旱不时屯军数十万馈运困竭天子卧不安席宰相何以辅之不退避贤路默默尚可赖乎宰相俯首坐皆失色造徙坐从之因曰阴阳不和五谷踊贵皆军容事宰相何与哉且军拿不散故天降之沴今京师无事六军可相维镇又屯十万馈粮所以不足百司无稍食军容为之宰相行文书而已何所归罪朝恩拂衣去曰南衙朋党且害我会释菜执易升坐百官咸在言鼎有覆餗象以侵宰相王缙怒元载怡然朝恩曰怒者常情笑者不可测也载衔之未发朝恩有赐墅观沼胜爽表为佛祠为章敬太后荐福即后谥以名祠许之于是用度侈浩公坏曲江诸馆华清宫楼榭百司行署将相故第收其材佐兴作费无虑万亿既数毁郭子仪不见听乃遣盗发其先冢子仪诡辞自解以安众疑久之让判国子监鸿胪礼宾等使加内侍监徙封韩增实封百户俄兼检校国子监初神策都虞候刘希暹魁健能骑射最为朝恩昵信以太仆卿封交河郡王兵马使王驾鹤独谨厚亦封徐国公希暹讽朝恩置狱北军阴纵恶少年横捕富人付吏考讯因中以法录赀产入之军皆诬服冤死故市人号入地牢又万年吏贾明观倚朝恩捕搏恣行积财巨万人无敢发其奸朝廷裁决朝恩或不预者辄怒曰天下事有不由我乎帝闻不喜养息令徽者尚幼为内给使服绿与同列争忿归白朝恩明日见帝曰臣之子位下愿得金紫在班列上帝未答有司已奉紫服于前令徽称谢帝笑曰小儿章服大称滋不悦元载乃用左散骑常侍崔昭尹京兆厚以财结其党皇甫温周皓温方屯陕而皓射生将自是朝恩隐谋奥语悉为帝知希暹觉帝指密白朝恩朝恩稍惧然见帝接遇未衰故自安而潜计不轨帝遂倚载决除之惧不克载曰陛下□专属臣必济朝恩入殿尝从武士百人自卫皓统之而温握兵在外载乃徙凤翔尹李抱玉节度山南西道以温代节度凤翔阳重其权实内温以自助载又议析凤翔之郿与京兆以鄠盩厔及凤翔之虢宝鸡与抱玉而以兴平武功凤翔之扶风天兴与神策军朝恩利其土地自封殖不知为虞也郭子仪密白朝恩尝结周智光为外应久领内兵不早图变且大载留温京师未即遣约与皓共诛朝恩谋定以闻帝曰善图之勿反受祸方寒食宴禁中既罢将还营有诏留议事朝恩素肥每乘小车入宫省帝闻车声危坐载守中书省朝恩至帝责其异图朝恩自辨悖傲皓与左右擒缢之死年四十九外无知者帝隐之下诏罢观军容等使增实封户六百内侍监如故外咸言既奉诏乃投缢云还尸于家赐钱六百万以葬帝惧军乱进刘希暹王驾鹤并兼御史中丞又下诏慰晓将士独希暹自知同恶言不逊驾鹤白发之遂赐死而贾明观兼得幸于载故载奏隶江西使立功自赎路嗣恭搒杀之所厚礼部尚书礼仪使裴士淹户部侍郎判度支第五琦皆坐贬按旧唐书宦官传朝恩让判国子监加韩国公章敬太后忌日百寮于兴唐寺行香朝恩置斋馔于寺外之车坊延宰臣百寮就食朝恩恣口谈时政公卿惕息　　程元振
按唐书宦者传元振京兆三原人少以宦人直内侍省迁内射生使飞龙厩副使张皇后谋立越王元振见太子发其奸与李辅国助讨难立太子是为代宗拜右监门卫将军知内侍省事帝以药子昂判元帅行军司马固辞乃以命元振封保定县侯再迁骠骑大将军邠国公尽总禁兵不逾岁权震天下在辅国右凶决又过之军中呼十郎王仲升者初为淮西节度使与襄州张维瑾部将战申州被执贼平元振荐为右羽林大将军兼御史大夫将军兼大夫由仲升始裴冕与元振忤乃掎韩□等罪贬施州来瑱守襄汉有功元振尝诿属不应因仲升共诬杀瑱同华节度使李怀让被构忧甚自杀素恶李光弼数媒蝎以疑之瑱等上将冕光弼元勋既诛斥或不自省方帅繇是携解广德初吐蕃党项内侵诏集天下兵无一士奔命者卤寇便桥帝苍黄出居陕京师陷贼剽府库焚闾弄萧然为空于是太常博士翰林待诏柳伉上疏曰吐蕃以数万众犯关度陇历秦渭掠邠泾不血刃而入京师谋臣不奋一言武士不力一战提卒叫呼劫宫闱焚陵寝此将帅叛陛下也自朝义之灭陛下以为智力所能故疏元功委近习日引月长以成大祸群臣在廷无一犯颜回虑者此公卿叛陛下也陛下始出都百姓填然夺府库相杀戮此三辅叛陛下也自十月朔召诸道兵尽四十日无只轮入关者此四方叛陛下也内外离叛虽一鱼朝恩以陕郡戮力陛下独能以此守社稷乎陛下以今日势为安邪危邪若以为危岂得高枕不为天下计臣闻良医疗疾当病饮药药不当疾犹无益也陛下视今日病何繇至此乎天下之心乃恨陛下远贤良任宦竖离间将相而几于亡必欲存宗庙社稷独斩元振首驰告天下悉出内使隶诸州独留朝恩备左右陛下持神策兵付大臣然后削尊号下诏引咎率德励行屏嫔妃任将相若曰天下其许朕自新改过乎宜即募士西与朝廷会若以朕恶未悛邪则帝王大器敢妨圣贤其听天下所往如此而兵不至人不感天下不服请赤臣族以谢疏闻帝顾公议不与乃下诏尽削元振官爵放归田里帝还元振自三原衣妇衣私入京师舍司农卿陈景诠家图不轨御史劾按长流溱州景诠贬新兴尉元振行至江陵死按旧唐书宦官传元振加骠骑大将军封邠国公赠其父元贞司空母□氏赵国夫人是时元振之权甚于辅国广德元年十月罢元振官放归田里十二月车驾还京元振服缞麻于车中入京城以规仕用与御史大夫王升饮酒为御史所弹诏曰族谈错立法尚不容同恶阴谋议当从重有一于此情实难原程元振性惟凶愎质本庸愚蕞尔之身合当万死顷以宽其严典念以微劳屈法伸恩放归田里仍乖克己尚未知非既忘含煦之仁别贮觊觎之望敢为啸聚仍欲动摇不令之臣共为睥睨妄谈休咎仍怀怨望束兵裹甲变服潜行无顾君亲将图不轨按验皆是无所逃刑首足异门未云塞责朕犹不忘薄效再舍罪人特宽斧钺之诛俾正投荒之典宜长流溱州百姓委京兆府差纲□送路次州县差人防援至彼捉拘勿许东西纵有非常之赦不在会恩之限凡百寮庶宜体朕怀　　骆奉先
按唐书程元振传时又有骆奉先者亦三原人历右骁卫大将军数从帝讨伐尤见幸广德初监仆固怀恩军者奉先恃恩贪甚怀恩不平既而惧其谮遂叛事平擢奉先军容使掌畿内兵权焰炽然永泰初以吐蕃数惊京师始城鄠以奉先为使悉毁县外庐舍无尺椽累封江国公监凤翔军大历末卒　　刘希暹
按旧唐书宦官传希暹出自戎伍有膂力形貌光伟以骑射闻朝恩用之为神策都虞候封交河郡王善候朝恩意旨深被委信累迁至太仆卿与兵马使王驾鹤同掌禁兵所为不法讽朝恩于北军置狱召坊市凶恶少年罗织城内富人诬以违法捕置狱中忍酷考讯录其家产并没于军或有举选之士财货稍殷客于旅舍遇横死者非一坊市苦之谓之入地牢捕帅者有贾明观者尤凶□以屡置大狱家产巨万希暹党之地在禁密人无敢言者朝恩死上宽宥之以素志非顺虑不见容常自疑惧与王驾鹤联职希暹辞多不逊驾鹤纯谨上信任之至是以希暹语上闻乃诛之　　贾明观
按旧唐书宦官传明观者本万年县捕贼吏事希暹恣为凶恶毒甚豺狼朝恩希暹既死元载复受希暹奸谋潜容之特奏令江西效力明观将出城百姓数万人怀砖石候之载令市吏止约明观在洪州二年观察使魏少游容之及路嗣恭代少游至郡之日召明观笞杀之识者减魏之名多路之正朝恩素待礼部尚书裴士淹户部侍郎判度支第五琦二人亦坐贬官　　窦文场　霍仙鸣
按唐书宦者传窦文场霍仙鸣者始并隶东宫事德宗未有名自鱼朝恩死宦人不复典兵帝以禁卫尽委白志贞志贞多纳富人金补军止收其庸而身不在军及泾师乱帝召近卫无一人至者惟文场等率宦官及亲王左右从至奉天帝逐志贞并左右军付文场主之兴元初诏监神策左厢兵马以王希迁监右而马有麟为左神策军大将军军额由此始帝自山南还两军复完而帝忌宿将难制故诏文场仙鸣分总之废天威军入左右神策是时窦霍权震朝廷诸方节度大将多出其军台省要官走门下丐援引者足相蹑卫士朱华以按摩得幸文场参虑补置索赇数万缗而藩镇赠遗累百巨万略士妻女无所惮诏杀之于军其隆赫如此久之置护军中尉中护军各二员诏文场为左神策护军中尉仙鸣为右焦希望为左神策中护军张尚进为右中尉护军自文场等始后仙鸣移病帝赐十马令诸祠祈解后稍愈已而暴死帝疑左右进毒捕诘小使问状诛数十人赠开府仪同三司以内常侍第五守亮代之文场擢累骠骑大将军时监察御史崔薳行囚于军吏为具酒食薳欲悦媚之故不拒文场劾奏诏流薳远方文场年老致仕卒其后杨志廉孙荣义为左右中尉招权骄肆与窦霍略等帝晚节闻民间讹语禁中事而北军补太学生何竦曹寿系讯人情大惧司业武少仪上书有如罪不测愿明示四方俄得释是时宦官复盛矣希望者泾阳人历明威将军赠洪州都督尚进河东人历忠武将军赠开府仪同三司志廉弘农人历左监门卫大将军荣义泾阳人历右武卫大将军并赠扬州大都督　　吐突承璀
按唐书宦者传承璀字仁贞闽人也以黄门直东宫为掖廷局博士察察有才宪宗立擢累左监门将军左神策护军中尉左街功德使封蓟国公王承宗叛承璀揣帝锐征讨因请行帝见其果敢自喜谓可任即诏承璀为行营招讨处置使以左右神策及河中河南浙西宣歙兵从之内寺伯宋惟澄曹进玉为馆驿使自河南陕河阳惟澄主之京华河中至太原进玉主之又诏内常侍刘国珍马朝江分领易定幽沧等州粮料使于是谏官李墉许孟容李元素李夷简吕元膺穆质孟简独孤郁平仲白居易等众对延英谓古无中人位大帅恐为四方笑帝乃更为招讨宣慰使为御通化门慰其行承璀御众无它远略为卢从史侮狎逾年无功赖中诏擿使执从史而间遣人说承宗上书待罪乃诏班师还为中尉平仲劾承璀轻谋弊赋损国威不斩首无以谢天下帝不获已罢为军器庄宅使寻拜左卫上将军知内侍省会刘希光纳羽林大将军孙钱二十万缗求方镇有诏赐死迹絓承璀故令出监淮南军纤人太子通事舍人李涉投匦言承璀等冤状于是孔戣知匦事阅其副不受即表其奸逐为峡州司仓参军然帝于承璀殊厚会李绛在翰林苦论其过故决遣之帝后欲还承璀为罢绛宰相召为内弓箭库使复左神策中尉惠昭太子薨承璀请立澧王不从常饰一室藏所赐诏□地生毛二尺恶之躬粪除瘗之逾年帝崩穆宗衔前议杀之禁中敬宗时左神策中尉马存亮论其冤诏许子士晔收葬宣宗时擢士晔右神策中尉是时诸道岁进阉儿号私白闽岭最多后皆任事当时谓闽为中官区薮咸通中杜宣猷为观察使每岁时遣吏致祭其先时号□使墓户宣猷卒用群宦力徙宣歙观察使　　刘贞亮
按唐书宦者传贞亮本俱氏名文珍冒所养宦父故改焉性忠强识义理平凉之盟在浑瑊军中会卤变被执且西俄而得归出监宣武军自置亲兵千人贞元末宦人领兵附顺者益众会顺宗立淹痼弗能朝惟李忠言牛美人侍美人以帝旨付忠言忠言授之王叔文叔文与柳宗元等裁定然后下中书然未得纵欲遂夺神策兵以自强即用范希朝为京西北禁军都将收宦者权而忠言素懦谨每见叔文与论事无敢异同唯贞亮乃与之争又恶朋党炽结因与中人刘光琦薛文珍尚衍解玉吕如全等同劝帝立广陵王为太子监国帝纳其奏贞亮召学士卫次公郑絪李程王涯至金銮殿草定制诏太子已立尽逐叔文党委政大臣议者美其忠高崇文讨刘辟复为监军初东川节度使李康为辟所破囚之崇文至辟归康求雪贞亮劾以不拒贼斩之故以专悍见訾累迁右卫大将军知内侍省事元和八年卒赠开府仪同三司宪宗之立贞亮为有功然终身无所宠假吕如全历内侍省内常侍翰林使坐擅取樟材治第送东都狱至閺乡自杀又郭旻醉触夜禁杖杀之五坊朱超晏王志忠纵鹰隼入民家搒二百夺职由是莫不慑畏　　马存亮
按唐书宦者传存亮字季明河中人元和时累擢左神策军副使左监门卫将军知内侍省事进左神策中尉军所籍凡十余万存亮料柬尤精伍无罢士部无冗员敬宗初染署工张韶与卜者苏元明善元明曰我尝为子卜子当御殿食我与焉吾闻上昼夜猎出入无度可图也韶每输染材入宫卫士不呵也乃阴结诸工百余人匿兵车中若输材者入右银台门约昏夜为变有诘其载者韶谓谋觉杀其人出兵大呼成列浴堂门闭时帝击球清思殿惊将幸右神策或曰贼入宫不知众寡道远可虞不如入左军近且速从之初帝常宠右军中尉梁守谦每游幸两军角戏帝多欲右胜而左军以为望至是存亮出迎捧帝足泣负而入以五百骑往迎二太后比至而贼已斩关入清思殿升御坐盗乘舆余膳揖元明偶食且曰如占元明惊曰止此乎韶恶之悉以宝器赐其徒攻弓箭库仗士拒之不胜存亮遣左神策大将军康艺全将军何文哲宋叔夜孟文亮右神策大将军康志睦将军李泳尚国忠率骑兵讨贼日暮射韶及元明皆死始贼入中人仓卒繇望仙门出奔内外不知行在迟明尽捕乱党左右军清宫车驾还群臣诣延英门见天子然至者不十一二坐贼所入阑不禁者数十人杖而不诛赐存亮实封户二百梁守谦进开府仪同三司它论功赏有差存亮于一时功最高乃推委权势求监淮南军代还为内飞龙使大和中以右领军卫上将军致仕封岐国公卒赠扬州大都督存亮逮事德宗更六朝资端畏善训士始去禁卫众皆泣唐世中人以忠谨称者惟存亮西门季元严遵美三人而已遵美父季实为掖廷局博士大中时有宫人谋弒宣宗是夜季实直咸宁门下闻变入射杀之明日帝劳曰非尔吾危不免擢北院副使终内枢密使遵美历左军容使尝叹曰北司供奉官以胯衫给事今执笏过矣枢密使无厅事唯三楹舍藏书而已今堂状帖黄决事此杨复恭夺宰相权之失也盖疾时中官肆横云后从昭宗迁凤翔求致仕隐青城山年八十余卒
　宦寺部列传四
　　唐二
　　仇士良
按唐书宦者传士良字匡美循州兴宁人顺宗时得侍东宫宪宗嗣位再迁内给事出监平卢凤翔等军尝次敷水驿与御史元稹争舍上厅击伤稹中丞王播奏御史中使以先后至得正寝请如旧章帝不直稹斥其官元和太和间数任内外五坊使秋按鹰内畿所至邀吏供饷暴甚寇盗文宗与李训欲杀王守澄以士良素与守澄隙故擢左神策军中尉兼左街功德使使相糜肉已而训谋悉逐中官士良悟其谋与右神策军中尉鱼弘志大盈库使宋守义挟帝还宫王涯舒元舆已就缚士良肆胁辱令自臣反示牒于朝于时莫能辨其情皆谓诚反士良因纵兵捕无轻重悉毙两军公卿半空事平加特进右骁卫大将军弘志右卫上将军兼中尉守义右领军卫上将军李石辅政棱棱有风岸士良与论议数屈深忌之使贼刺石于亲仁里马逸而免石惧辞位士良益无惮泽潞刘从谏本与训约诛刘注及训死愤士良得志乃上书言王涯等八人皆宿儒大臣愿保富贵何苦而反今大戮所加已不可追而名曰逆贼含愤九泉不然天下义夫节士畏祸伏身谁肯与陛下共治邪即以训所移书遣部将陈季卿以闻季卿至会石遇盗京师扰疑不敢进从谏大怒杀季卿腾书于朝又言臣与训诛注以注本宦竖所提挈不使闻知今四方共传宰相欲除内官而两军中尉闻自救死妄相杀戮谓为反逆有如大臣挟无将之谋自宜执付有司安有纵俘劫横尸阙下哉陛下视不及听未闻也且宦人根党蔓延在内臣欲面陈恐横遭戮害谨修封疆缮甲兵为陛下腹心如奸臣难制誓以死清君侧书闻人人传观士良沮恐即进从谏检校司徒欲弭其言从谏知可动复言臣所陈系国大体可听则宜洗宥涯等罪不可听则赏不宜妄出安有死冤不申而生者荷禄固辞累上书暴指士良等罪帝虽不能去然倚其言差自强自是郁郁不乐两军球猎宴会绝矣开成四年苦风痹少间召宰相见延英退坐思政殿顾左右曰所直学士谓谁曰周墀也召至帝曰自尔所况朕何如主墀再拜曰臣不足以知然天下言陛下尧舜主也帝曰所以问谓与周赧汉献孰愈墀惶骇曰陛下之德成康文景未足比何自方二主哉帝曰赧献受制强臣今朕受制家奴自以不及远矣因泣下墀伏地流涕后不复朝至大渐云始枢密使刘弘逸薛季棱宰相李珏杨嗣复谋奉太子监国士良与弘志议更立珏不从乃矫诏立颍王为皇太弟士良以兵奉迎而太子还为陈王初庄恪太子薨杨贵妃谋发安王不克武宗已立士良发其事劝帝除之以绝人言故王妃皆死士良迁骠骑大将军封楚国公弘志韩国公实封户三百俄而珏嗣复罢去弘逸季棱诛矣帝明断虽士良有援立功内实嫌之阳示尊宠李德裕得君士良愈恐会昌二年上尊号士良宣言宰相作赦书减禁军缣粮刍菽以摇怨语两军曰审有是楼前可争德裕以白帝命使者谕神策军曰赦令自朕意宰相何豫尔渠敢是士乃怗然士良惶惑不自安明年进观军容使兼统左右军以疾辞罢为内侍监知省事固请老诏可寻卒赠扬州大都督士良之老中人举送还第谢曰诸君善事天子能听老夫语乎众唯唯士良曰天子不可令闲暇暇必观书见儒臣则又纳谏智深虑远减玩好省游幸吾属恩且薄而权轻矣为诸君计莫若殖财货盛鹰马日以球猎声色蛊其心极侈靡使悦不知息则必斥经术暗外事万机在我恩泽权力欲焉往哉众再拜士良杀二王一妃四宰相贪酷二十余年亦有术自将恩礼不衰云死之明年有发其家藏兵数千物诏削官爵籍其家始士良弘志愤文宗与李训谋屡欲废帝崔慎由为翰林学士直夜未半有中使召入至秘殿见士良等坐堂上帷帐周密谓慎由曰上不豫已久自即位政令多荒阙皇太后有制更立嗣君学士当作诏慎由惊曰上高明之德在天下安可轻议慎由亲族中表千人兄弟群从且三百何可与覆族事虽死不承命士良等默然久乃启后户引至小殿帝在焉士良等历阶数帝过失帝俯首既而士良指帝曰不为学士不得更坐此乃送慎由出戒曰毋泄祸及尔宗慎由记其事藏箱枕间时人莫知将没以授其子引故引恶中官终讨除之盖祸原于士良弘志云按旧唐书宦官传李训既杀守澄复恶郑注乃奏用注为凤翔节度使训欲尽诛宦官乃与金吾将军韩约新除太原节度使王璠新除邠宁节度使郭行余权御史中丞李孝本权京兆尹罗立言谋其年十一月二十一日上御宣政殿百寮班定韩约不奏平安乃奏曰臣当仗廨内石榴树夜来降甘露请陛下幸仗舍观之帝乘辇趋金吾仗中尉仇士良与诸官先往石榴树观之伺知其诈又闻幕下兵仗声苍黄而还奏曰南衙有变遂扶帝辇入合门李训从辇大呼曰邠宁太原之兵何不赴难卫乘舆者人赏百千于是谁何之卒及御史台从人持兵入宣政殿院宦官死者甚众辇既入合门内官呼万岁俄而士良等率禁兵五百余人露刃出东上合门逢人即杀王涯贾餗舒元舆李训等四人宰相及王璠郭行余等十一人尸横阙下自是权归士良与鱼弘志至宣宗即位复诛其太甚者而阍寺之势仍握军权之重焉　　王守澄按唐书宦者传守澄者史亡所来元和中监徐州军召还方宪宗喜方士说诏天下求其人宰相皇甫镈左金吾将军李道古等白见杨仁昼浮屠大通仁昼更姓名曰柳泌大通自言寿百五十岁有不死药并待诏翰林虢人田元佐言有秘方能化瓦砾为黄金诏除虢令与董景珍李元戢皆介泌大通荐于天子天子惑其说泌以金石进帝饵之躁甚数暴怒恚责左右踵得罪禁中累息帝自是不豫十五年罢元会群臣危恐会义成刘悟来朝赐对麟德殿悟出曰上体平矣内外乃安是夜守澄与内常侍陈弘志弒帝于中和殿缘所饵以暴崩告天下乃与梁守谦韦元素等定册立穆宗俄知枢密事文宗嗣位守澄有助力进拜骠骑大将军帝疾元和逆罪久不讨故以宋申锡为宰相谋因事除之不克更因其党郑注李训乘其隙于是流杨承和于欢州韦元素象州遣中人刘忠谅追杀元素于武昌承和次公安赐死训乃胁守澄以军容使就第使内养赍鸩赐死事秘时无知者赠扬州大都督其弟守涓自徐州监军召还死于中牟按旧唐书宦官传初元和中守澄为徐州监军遇翼城医人郑注出入节度使李诉家注敏悟过人博通典艺棋奕医卜尤臻于妙人见之者无不欢然注尝为诉煮黄金服一刀圭可痿弱重膇之疾复能反老成童诉与守澄服之颇效守澄知枢密荐引入禁中穆宗待之亦厚注多奇诡每与守澄言必通夕文宗即位守澄为骠骑大将军充右军中尉注复得幸于文宗后依倚守澄大为奸弊文宗以元和逆党尚在其党大盛心常愤惋端居不怡翰林学士宋申锡尝独对探知上略言其意申锡请渐除其逼帝亦以申锡沉厚有方略为其事可成乃用为宰相申锡谋未果为注所察守澄乃令军吏豆卢着诬告申锡与漳王谋逆申锡坐贬宰相李逢吉从子训与注交通训亦机诡万端二人情义相得俱为守澄所重复引训入禁中为上讲周易既得幸又探知帝旨复以除宦官谋中帝意帝以训才辩纵横以为其事必捷待以殊宠自流人中用为学官充侍讲学士时仇士良有翌上之功为守澄所抑位未通显训奏用士良分守澄之权乃以士良为左军中尉守澄不悦两相矛盾训因其恶大和九年帝令内养李好古鸩赐守澄秘而不发守澄死仍赠扬州大都督其弟守涓为徐州监军召还至中牟诛之守澄豢养训注反罹其祸人皆快其受佞而恶训注之阴狡　　刘克明
按唐书宦者传克明亦亡所从来得幸敬宗敬宗善击球于是陶元皓靳遂良赵士则李公定石定宽以球工得见便殿内籍宣徽院或教坊然皆出神策隶卒或里闾恶少年帝与狎息殿中为戏乐四方闻之争以趫勇进于帝尝阅角抵三殿有碎首断臂流血廷中帝欢甚厚赐之夜分罢所亲近既皆凶不逞又小过必责辱自是怨望帝夜艾自捕狐狸为乐谓之打夜狐中人许遂振李少端鱼志弘侍从不及皆削秩帝猎夜还与克明田务澄许文端石定宽苏佐明王嘉宪阎惟直等二十有八人群饮既酣帝更衣烛忽灭克明与佐明定宽弒帝更衣室矫诏召翰林学士路隋作诏书命绛王领军国事明日下遗诏绛王即位克明等恃功将易置左右自引支党颛兵柄于时枢密使王守澄杨承和中尉梁守谦魏从简与宰相裴度共迎江王发左右神策及六军飞龙兵讨之克明投井死出其尸戮之务澄等皆斩首以徇籍入家赀又杀其党数十人始克明谋逆母禁不许文宗立嘉母忠赐钱千缗绢五百匹给婢二人　　杨复光
按唐书宦者传复光闽人也本乔氏有武力少养于内常侍杨元价家颇以节谊自奋元价奇之宣宗时元价监盐州军诬杀刺史刘□□有威名者世讼其冤稍迁左神策军中尉谮去宰相杨收权宠震时复光有谋略累监诸镇军干符初佐平卢节度使曾元裕击贼王仙芝败之招讨使宋威击仙芝于江西复光在军请判官吴彦宏约贼降仙芝遣将尚君长自缚如约威疾其功密请僖宗诛之故仙芝怨复引兵叛后天子寤威阶祸罢之以兵与复光乃进禽徐唐莒王铎为招讨复光仍监军铎之弃荆南也山南东道节度使刘巨容定其地以忠武别将宋浩领荆南泰宁将段彦佐之复光父尝监忠武军而浩已为大将见复光少之不为礼彦亦耻居浩下遂有隙复光曰胡不杀之彦引慓士击杀浩复光以客常滋假留后而奏浩罪荐彦为朗州刺史诏郑绍业为荆南节度使以复光监忠武军屯邓州遏贼右冲帝西幸召绍业见行在复光更引彦为荆南节度使彦绐行边诣复光以黄金数百两为谢其后忠武周岌受贼命尝夜宴召复光左右曰彼既附贼必不利公不如毋行复光固往酒所语时事复光泣曰丈夫所感独恩与义耳彼不顾恩义规利害何丈夫哉公奋匹夫封侯乃捐十八叶天子北面臣贼何恩义利害昧昧邪岌流涕曰吾力不足阳合而阴离之故召公计因持杯盟曰有如酒即遣子守亮斩贼使于传舍秦宗权据蔡州叛岌复光以忠武兵三千入见之宗权即遣部将王淑持兵万人从复光定荆襄师次邓淑逗遛复光斩之并其军为八以鹿晏弘晋晖张造李师泰王建韩建等为之将进攻南阳贼将朱温何勤逆战大败遂收邓州追北蓝桥会母丧班师俄起为天下兵马都监总诸军与东面招讨使王重荣并力定关中朱温守同州复光遣使鑴谕温以所部降方贼之强重荣忧不知所出谓复光曰臣贼邪且负国拒战邪则兵寡奈何复光曰李克用与我世共患难其为人奋不顾身比数召未即至者由太原道不通耳非忍祸者若谕上意彼宜必来重荣曰善白王铎以诏使至太原克用兵乃出京师平以功加开府仪同三司同华制置使封弘农郡公赐号资忠辉武匡国平难功臣卒河中赠观军容使谥曰忠肃复光御下有恩军中闻其死皆恸哭而麾下多立功者诸子为将帅数十人守宗亦为忠武节度使　　杨复恭按唐书宦者传复恭字子恪本林氏子杨复光从兄也宦父元翼咸通中领枢密世为权家复恭略涉学术监诸镇兵庞勋乱战有功自河阳监军入拜宣徽使擢枢密使黄巢盗京师令孜颛威福斫丧天下中外莫敢亢惟复恭屡与争得失令孜怒下迁飞龙使复恭乃卧疾蓝田僖宗出居兴元复为枢密使制置经略多更其手车驾还遂代令孜为左神策中尉六军十二卫观军容使封魏国公实户八百赐号忠贞启圣定国功臣帝崩定策立昭宗赐铁券加金吾上将军稍攘取朝政帝尝曰朕不德尔援立我矣当减省侈长示天下我见故事尚衣上御服日一袭太常新曲日一解今可禁止复恭顿首称善帝遂问游幸费对曰闻懿宗以来每行幸无虑用钱十万金帛五车十部乐工五百犊车红网朱网画香车百乘诸卫士三千凡曲江温汤若畋猎曰大行从宫中苑中曰小行从帝乃诏类减半于是宰相韦昭度张浚杜让能等为帝言大中故事抑宦官不假借帝亦稍厌复恭横恣王者惠安太后弟求节度使帝问复恭对曰产禄倾汉三思危唐后族不可封拜陛下诚爱任以它职可也不以假节外藩恐负势颛地不可制帝乃止闻怒甚至禁中见复恭诟辱之遂居中任事复恭不欲分己权曰为黔南节度使道兴元而兄子守亮方领节度阴勒利州刺史覆舟于江宗属宾客皆死以舟自败闻帝知复恭谋繇是深衔之复恭以诸子为州刺史号外宅郎君又养子六百人监诸道军天下威势举归其门守立为天威军使本胡弘立也勇武冠军人畏之帝欲斥复恭惧为乱乃好谓曰卿家胡子安在吾欲令卫殿内复恭以守立见帝赐姓李名顺节使掌六军管钥光宠甚既势钧遂与复恭争恨相中伤暴发其私复恭常肩舆抵太极殿宰相对延英论叛臣事孔纬曰陛下左右有将反者帝矍然纬指复恭复恭曰臣岂负陛下者纬曰复恭陛下家奴而肩舆至前殿广树不逞皆姓杨非反邪复恭曰欲收士心辅天子帝曰诚欲收士心胡不假李姓乎复恭无以对会纬出守江陵乃使人劫之长乐坡斩其旌节赀贮皆尽纬仅免复恭子守贞为龙□节度使守忠洋州节度使皆自擅贡赋上书讪薄朝政大顺二年罢复恭兵出为凤翔监军不肯行因丐致仕诏可迁上将军赐几杖使者还遣腹心杀使者于道遁居商山俄入居昭化坊第第近王山营而子守信为军使数省候出入或告父子且谋乱时顺节遥领镇海军节度使同中书门下平章事诏与神策军使李守节率卫兵攻复恭治杀使者罪帝御延喜楼须之家人拒战守信亦率兵至昌化里阵以待会日入复恭与守信举族出奔遂走兴元顺节已斥复恭则横暴出入以兵从两军中尉刘景宣西门重遂察其意非常以状闻有诏召顺节辄以甲士三百人入至银台门呵止之景宣引顺节坐殿庑部将嗣光审出斩之从者大噪出延喜门剽永宁里尽夕止贾德晟与顺节皆为天威军使顺节诛颇嗟愤重遂亦奏诛之于是凤翔李茂贞邠州王行瑜华州韩建同州王行约秦州李茂庄同劾守亮纳叛臣请出兵讨罪军饷不仰度支茂贞请假山南招讨使宦尹惜类执不可帝亦谓茂贞得山南必难制诏两解之茂贞劾复恭自谓隋诸孙以恭帝禅唐故名复恭逆状明白且请削守亮官爵遂擅与行瑜出讨自号兴元节度使诒宰相书慢悖不臣帝为下诏令茂贞行瑜讨之景福元年破其城复恭守亮守信奔阆州茂贞以子继密守兴元诏吏部尚书徐彦若为凤翔节度使而以茂贞帅兴元不拜请继密为留后帝不得已授以节度使自是茂贞始强大复恭与守亮等自阆州将北奔太原趋商山至干元为韩建逻士所禽即斩复恭守信槛车送守亮京师枭首长安市茂贞上复恭与守亮书曰承天门者隋家旧业也儿但积粟训兵何进奉为吾披荆榛立天子既得位乃废定策国老奈负心门生何门生谓天子也其不臣类此假子彦博奔太原收葬其尸李克用为申雪诏复官爵　　田令孜
按唐书宦者传令孜字仲则蜀人也本陈氏咸通时历小马坊使僖宗即位擢令孜左神策军中尉是时西门匡范位右中尉世号东军西军帝冲騃喜斗鹅走马数幸六王宅兴庆池与诸王斗鹅一鹅至五十万钱与内园小儿尤昵狎倚宠暴横始帝为王时与令孜同卧起至是以其知书能处事又帝资狂□故政事一委之呼为父而荒酣无检发左藏齐天诸库金币赐伎子歌儿者日巨万国用耗尽令孜语内园小儿尹希复王士成等劝帝籍京师两市蕃旅华商宝货举送内库使者监閟柜坊茶合有来诉者皆杖死京兆府令孜知帝不足惮则贩鬻官爵除拜不待旨假赐绯紫不以闻百度崩弛内外垢玩既所在盗起上下相掩匿帝不及知是时贤人无在者惟佞鄙沓贪相与备员偷安噤默而已左拾遗侯昌蒙不胜愤指言竖尹用权乱天下疏入赐死内侍省宰相卢携素事令孜每建白必阿邑倡和初黄巢求广州愿罢兵携欲宠高骈使有功不听贼因又易置关东诸节度贼乘之陷东都令孜急归罪携奉帝西幸步出金光门至咸阳沙野军十余骑呼曰巢为陛下除奸臣乘舆今西秦中父老何望愿还宫令孜叱之以羽林骑驰斩即以羽林白马载帝昼夜驰舍骆谷时陈敬瑄方节度西川令孜兄也故请帝幸蜀有诏以令孜为十军十二卫观军容制置左右神策护驾使至成都进左金吾卫上将军兼判四卫事封晋国公帝见蜀□陋稍郁郁日与嫔侍博饮时时攘袂北望怊然流涕令孜伺间开释呼万岁帝为怡悦因盛称郑畋王铎程宗楚李鋋敬瑄方并力贼不足虞帝曰善初成都募陈许兵三千服黄帽名黄头军以捍蛮帝至大劳将士扈从者已赐而不及黄头军皆窃怨令孜令孜置酒会诸将以黄金樽行酒即赐之黄头将郭琪不肯饮曰军容能易偏惠均众士诚大愿也令孜目曰君有功邪答曰战党项薄契丹数十战此琪之功令孜嘻怒曰知之密以鸩注酒中琪饮已驰归杀一婢吮血得解因夜烧营剽城邑敬瑄讨败之奔广都遂走高骈所帝闻变与令孜保东城自守群臣不得见左拾遗孟昭图请对不召因上疏极谏君与臣一体相成安则同宁危则共难昔日西幸不告南司故宰相御史中丞京兆尹悉碎于贼唯两军中尉以扈乘舆得全今百官之在者率冒重险出百死者也昨昔黄头乱火照前殿陛下唯与令孜闭城自守不召宰相不谋群臣欲入不得求对不许且天下者高祖太宗之天下非北司之天下陛下固九州天子非北司之天子北司岂悉忠于南司廷臣岂无用于□使文宗时宫中灾左右巡使不到皆被显责安有天子播越而宰相无所豫群司百官弃若路人已事诚不足谏而来者冀可追也疏入令孜匿不奏矫诏贬昭图嘉州司户参军使人沈于颐津初昭图知正言必见害谓家隶曰大盗未殄宦竖离间君臣吾以谏为官不可坐观覆亡疏入必死而能收吾骸乎隶许诺卒葬其尸朝廷痛之贼平令孜以王铎为儒臣且无功而首谋召沙陀者杨复光也欲归重北司故罢铎都统以复光功第一又忌复光且逼己故薄其赏自谓帷幄决胜系王室轻重出入倨甚会复光死大喜即罢复恭枢密使中人曹知□者富家子颇沈鸷贼在长安知□以清浊二谷之人倚山为屯不屈贼阴教士卒变衣服言语与贼类者夜入长安攻贼营贼大惧帝闻赐金紫擢内常侍闻帝将还因大言我且拥众大散关下阅群臣可归者纳之令孜谓然密令王行瑜以邠州兵度嵯峨山袭杀其众由是益自肆禁制天子不得有所主断帝以其专语左右辄流涕复光部将鹿晏弘王建等以八都众二万取金洋等州进攻兴元节度使牛顼奔龙州晏弘自为留后以建及张造韩建等为部刺史帝还惧见讨引兵走许州王建率义勇四军迎帝西县复以建及韩建等主之号随驾五都令孜以复光故纔授诸卫将军皆养为子别募神策新军以千人为都凡五十四都分左右为十军统之又遣亲信觇诸镇不附己者以罪除徙养子匡佑宣慰河中王重荣厚为礼匡佑傲甚举军怒重荣因数令孜罪责其无礼监军和解乃去匡佑还诉令孜且劝图之令孜白以两盐池归盐铁使即自兼两池榷盐使重荣不奉诏表暴令孜十罪令孜自将讨重荣率邠宁朱玫凤翔李昌符合鄜延灵夏等兵凡三万壁沙苑重荣说太原李克用连和克用上书请诛令孜玫帝和之不从大战沙苑王师败玫走还邠州与昌符皆耻为令孜用还与重荣合神策兵溃还略所过皆尽克用逼京师令孜计穷乃焚坊市劫帝夜启开远门出奔自贼破长安火宫室舍庐十七后京兆王徽葺复粗完至是令孜唱曰王重荣反命火宫城唯昭阳蓬莱二宫仅存王建以义勇四军扈帝夜乱牢水遂次陈仓克用还河中玫畏克用且逼与重荣连章请诛令孜而驻凤翔令孜请帝幸兴元帝不从令孜以兵入寝殿逼帝夜出群臣无知者宰相萧遘等皆不及从玫劝兴元节度使石君涉焚合道绝帝西意遘恶令孜劫质天子生方镇之难使玫进迎乘舆玫引兵追行在败兴凤杨晟军帝次梁洋稍引而南玫兵及中营左右被剽戮者不胜计令孜惧人图己蒙面以行使王建长□五百清道囊传国玺授之次大散关道险涩帝危及难数矣分军守灵壁亢追兵玫长驱蹑帝帝以合道毁走他道困甚枕王建膝且寐觉而饭仅能至兴元玫重荣表诛令孜安慰群臣诏以令孜为□南监军使留不去重荣请幸河中令孜沮而止宰相遘率群臣在凤翔者表令孜颛国煽祸惑小人计交乱群帅请诛之帝不及省且诏重荣饷粮十五万斛给行在重荣以令孜在不奉命玫乃奉嗣襄王□即伪位玫败帝乃得还京师始帝入蜀诸王徒步以从寿王至斜谷不能进令孜驱使前王谢足且拘得马可济令孜怒扶王强之行王耻之及帝病中外属寿王令孜入候帝曰陛下记臣否帝直视不能语令孜自署□南监军使阅拱宸奉銮军自卫昼夜驰入成都固表解官求医药诏可俄削官爵长流儋州然犹依敬瑄不行王即位是为昭宗杨复恭代为观军容使出王建为壁州刺史建取利州自署防御使因略定阆□蜀黎雅等州诏即置永平军拜建节度使令孜谋与建连衡亢朝廷且曰吾子也书召之建喜将至复却之建怒进围成都令孜登城谢建曰老夫久相厚何见困答曰父子恩何敢忘顾父自绝朝廷苟改图则父子如初令孜曰吾欲面计事建然许令孜夜负印节授建明日入成都囚令孜碧鸡坊始右神策统军宋文通为诸军所疾令孜因事召见欲杀之既见乃欣然更养为子名彦宾即李茂贞也故独上书雪其罪诏为湖南监军凡二岁与敬瑄同日死临刑裂帛为授行刑者曰吾尝位十军容杀我庸有礼因教缢人法既死而色不变干宁中诏复官爵　　刘季述
按唐书宦者传季述本微单稍显于僖昭间擢累枢密使杨复恭之斥帝以西门重遂为右神策军中尉观军容使时李茂贞得兴元愈跋扈不轨宰相杜让能与内枢密使李周及重遂谋诛之乃兴师以嗣覃王戒丕为京西招讨使神策大将军李鐬副之茂贞引兵迎壁盩厔薄兴平王师溃遂逼临□以阵暴言让能等罪京师震恐帝坐安福门斩重遂周以谢茂贞更以骆全瓘刘景宣代为两中尉干宁二年茂贞与王行瑜韩建以兵入朝李克用率师讨茂贞次渭北同州节度使王行实奔京师谓景宣等曰沙陀十万至矣请奉天子出幸避其锋景宣方与茂贞睦故全瓘与凤翔卫将阎圭共胁帝狩岐王行实及景宣子继晟纵火剽东市帝登承天门矢着楼阖帝惧暮出莎城士民从者数十万至谷口人暍死十三夜为盗掠哭声殷山徙驻石门茂贞恐乃杀全瓘景宣及圭自解天子还京师以景务修宋道弼代之俄专国宰相崔引恶之徐彦若王抟惧祸不解稍抑引以和北军引怒劾抟党宦竖不忠罢去俄赐死流道弼欢州务修爱州并死灞桥逐彦若于南海乃以季述王仲先为左右中尉疾引尤甚时帝嗜酒怒责左右不常季述等愈自危先是王子病季述引内医工车让谢筠久不出季述等共白帝宫中不可妄处人帝不纳诏着籍不禁由是疑帝与有谋乃外约朱全忠为兄弟遣从子希正与汴邸官程岩谋废帝会全忠遣天平节度副使李振上计京师岩因曰主上严急内外惴恐左军中尉欲废昏立明若何振曰百岁奴事三岁郎主常也乱国不义废君不祥非吾敢闻希正大沮帝夜猎苑中醉杀侍女三人明日午漏上门不启季述见引曰宫中殆不测与仲先率王彦范薛齐偓李师虔徐彦回总卫士千人毁关入谋所立未决是夜宫监窃取太子以入季述等因矫皇后令曰车让谢筠劝上杀人禳塞灾咎皆大不道两军军容知之令立皇太子以主社稷黎明陈兵廷中谓宰相曰上所为如此非社稷主今当以太子见群臣即召百官署奏引不得对季述卫皇太子至紫廷院左右军及十道邸官俞潭程岩等诣思元门请对士皆呼万岁入思政殿遇者辄杀帝方坐乞巧楼见兵入惊堕于□将走季述仲先持帝坐以所持扣杖画地责帝曰某日某事尔不从我罪一也至数十未止皇后出遍拜曰护大家勿使怖若有罪唯军容议季述出百官奏曰陛下瞀倦于勤愿奉太子监国陛下自颐东宫帝曰昨与而等饮甚乐何至是后曰陛下如军容语宫监掖帝出思政殿后倡言曰军容一心辅持请上养疾帝亦曰朕久疾令太子监国岩等皆呼万岁后以传国宝授季述就帝辇左右十余人入囚少阳院季述液金以完鐍师虔以兵守太子即位于武德殿帝号太上皇皇后为太上皇后大赦天下东宫官属三品赐爵一级四品以下一阶天下为父后者爵一级群臣加爵秩厚赐欲媚附上下改东宫为问安宫季述等皆先诛戮以立威夜鞭笞昼出尸十辇凡有宠于帝悉榜杀之杀帝弟睦王师虔尤苛察左右出入搜索天子动静辄白季述帝衣昼服夜浣食自窦进下至笔纸铜铁疑作诏书兵器皆不与方寒公主嫔御无衾纩哀闻外廷引告难于朱全忠使以兵除君侧全忠封引书与季述曰彼翻覆宜图之季述以责引引曰奸人伪书从古有之必以为罪请诛不及族季述易之乃与盟引谢全忠曰左军与引盟不相害然仆归心于公并送二侍儿全忠得书恚曰季述使我为两面人自是始离季述子希度至汴言废立本计又遣李奉本赍示太上皇诰全忠狐疑不决李振入见曰竖刁伊戾之乱以资霸者今阉奴幽劫天子公不讨无以令诸侯乃囚希度奉本遣振至京师与引谋是时季述欲尽诛百官乃弒帝挟天子令天下都将孙德昭董从实盗没钱五千缗仲先众辱之督其偿株连甚众引间其不逞曰能杀两中尉迎太上皇而立大功何小罪足羞又遣客密告德昭割带内蜜丸通意德昭邀别将周承诲期十二月晦伏士安福门待旦仲先乘肩舆造朝德昭等劫之斩东宫门外叩少阳院呼曰逆贼斩矣帝疑未信皇后曰可献贼首德昭掷仲先头以进宫人毁扉出御长乐门群臣称贺承诲驰入左军执季述彦范至楼前引先戒京兆尹郑元规集万人持大梃帝诘季述未已万梃皆进二人同死梃下遂尸之两军支党死者数十人中官奉太子遁入左军收传国玺齐偓死井中出其尸斩之全忠槛送岩京师斩于市季述等夷三族以德昭检校太保静海军节度使从实检校司徒容管节度使并同中书门下平章事赐氏李曰继昭曰彦弼承诲亦检校司徒邕管节度使视宰相秩皆号扶倾济难忠烈功臣图形凌烟阁留宿卫凡十日乃休竭内库珠宝赐之当时号三使相人臣无比初延英宰相奏事帝平可否枢密使立侍得与闻及出或矫上旨谓未然数改易挠权至是诏如大中故事对延英两中尉先降枢密使候旨殿西宰相奏事已毕案前受事师虔请于屏风后录宰相所奏帝以侵官不许下诏与徐彦回同诛　　韩全诲　张彦弘
按唐书宦者传韩全诲张彦弘者皆不知所来并监凤翔军全诲入为内枢密使刘季述之诛崔引陆扆见武德殿右庑引曰自中人典兵王室愈乱臣请主神策左军以扆主右则四方藩臣不敢谋昭宗意不决李茂贞语人曰崔引夺军权未及手志灭藩镇矣帝闻召李继昭等问以引所请奈何对曰臣世世在军不闻书生主卫兵且罪人已得持军还北司便帝谓引曰议者不同勿庸主军乃以全诲为左神策中尉彦弘为右皆拜骠骑大将军袁易简周敬容为枢密使引怒约京兆郑元规遣人狙杀之不克全诲等知引必除己乃已因讽茂贞留选士四千宿卫以李继筠继徽总之引亦讽朱全忠内兵三千居南司以娄敬恩领之韩偓闻岐汴交戍数谏止引引曰兵不肯去耳偓曰初何为召邪引不对议者知京师不复安矣全诲彦弘及彦弼合势恣暴中官倚以自骄帝不平有斥逐者皆不肯行引固请尽诛之全诲彦弘见帝祈哀帝知左右漏言始诏囊封奏事宦人更求丽姝知书者数十人侍帝为内诇由是引计多露始张浚判度支杨复恭以军赀乏奏假盐曲一岁入以济用度遂不复还至引乃白度支财尽无以禀百官请如旧制全诲擿李继筠诉军中匮甚请割三司隶神策帝不能郄诏罢引领盐铁引衔之全诲等惧帝诛己与继诲彦弼继筠交通谋乱帝问令狐涣涣请召引及全诲等宴内殿和解之韩偓谓不如显斥一二柄臣许余人自新妄谋必息不然皆自疑祸且速虽和解之凶焰益肆帝乃止是时全忠并河中引为急诏令入朝又诒书曰上反正公之力而凤翔入朝引功自归今若后至必先见讨全忠得诏还汴悉师讨全诲帝以为忠又欲其与茂贞同功即诏并力令引诒二镇书示帝意全忠取同州汴兵凡七万威震关中全诲等泣奏曰全忠且至欲胁陛下幸关东将谋传禅臣不忍见高祖天下移它姓愿至凤翔合义兵讨元恶帝未许方在乞巧楼全诲急即火其下帝降楼乃决西幸彦弼等以帝未即驾愈悖宫中禁索苛亟帝与后相视泣宫人私逃出都民崩沸或奔开化坊依引第自固闬无留家凤翔军与左神策兵阵大衢长乐门外若丘墟然于是日南至百官不朝帝坐思政殿时彦弼先入凤翔全诲逼帝出惟皇后诸王数百骑为卫帝绣袍涂金帽以右神策军从实天复元年十一月壬子全诲等遂火宫城继诲彦弼欲劫百官从天子李德昭等按兵卫之乃得免茂贞以帝居盩厔全忠取华州下令自释曰吾被诏及得宰相书令入朝既至皆伪也逆臣全诲震惊天子胁乘舆出迁暴露草莽吾当入对言状时公卿皆在长安数日不闻朝廷□画引使王溥见全忠曰上犹在盩厔公宜亟进群臣卢知猷等奏记全忠请西迎天子答曰进则似胁君退则负国然敢不勉引率百官迎全忠灞桥入舍长安一昔而西茂贞闻全忠至以帝入凤翔从臣纔三四人全忠遣杨达裴铸入凤翔奉表天子汴部将康怀英袭破李继昭于武功擒馘六千级全诲惧请救于李克用克用遗全忠书劝执崔引洗海内谤全忠不答进屯凤翔东偏茂贞登城隃语曰天子厌灾于此谗人误公来公当入觐全忠曰宦官胁惊乘舆吾以兵问罪迎上东还王非同谋者尚何所言明日围凤翔茂贞不出帝遣中人诏全忠班师不奉诏使者再往全忠听命引兵攻邠州李继徽婴城三日乃降质其妻复使继徽守回壁三原引与郑元规至三原邀说全忠全忠亦自闻茂贞将战徙营渭北据高原战不胜全忠夜入盩厔拔蓝田复屯三原时李克用攻慈隰救凤翔全忠还河中克用部将李嗣昭战数不利全忠取晋汾二州嗣昭遁还河东全忠曰此茂贞所倚今败矣何能久乎引复说全忠曰宦竖谋拥帝入蜀且泣全忠执其手乃定计迎天子会朱友宁败岐兵于莫父居人皆入保全忠以精甲五万与茂贞决战岐兵败仆尸万余茂贞帐下八百人就缚乃婴城自夏讫冬兵连不能解胜败略相偿援军十余壁数为全忠扰袭不得进城中日困全忠由是取凤鄜坊成陇等州间劫钞以佐军饷故能不乏茂贞疑帝与全忠有密约增甲士守宫殿初帝至凤翔有鸦数万栖殿树谓之神鸦俄而鸦不来人以为恐全诲等小人既势窘更相怨疾不复远虑财用窭短帝辍所御膳赐全诲等三让帝曰难得时欲同味耳茂贞食鲊美帝曰此后池鱼茂贞曰臣养鱼以候天子闻者皆骇于是全忠军攻东城焚桥鏖战部将李继宠出降茂贞惧密图诛中官以纾难先遗书曰祸乱之生全诲首之变兴仓卒故迎天子至此且公未至惧它盗冯陵公既志辅社稷请奉乘舆还宫仆愿以敝赋从全忠然许然军稍薄城大呼者三岐军皆投堑无斗意帝召茂贞全诲彦弼及宰相苏检李继岌继忠议和已决中官复沮罢它日帝召茂贞等曰十六宅诸王日奏馁死者十三王公主夫人皆间日食今又将竭奈何皆不敢对有卫士十余人叩左银台门遮全诲骂曰破一州饿死者十万徒以军容数人耳全诲诣茂贞叩头诉茂贞谢曰士伍亦何知复诉于帝帝不许李继昭见全诲曰昔杨军容破杨守亮一族今骠骑复破吾族乎骂之乃出降宦竖数传援军至皆相贺百姓笑曰绐我乎是时全忠合四镇兵十余万营垒相属昼夜攻外兵诟守者曰劫天子贼守者亦诟外兵曰夺天子贼诸镇见崔引檄皆狐疑不出师唯青州节度使王师范取兖州袭华州李克用攻晋州以为援全忠惧围益急全诲等素谲险常为全忠引所惮乃请先杀之以迎天子帝既恶宦人胁迁而茂贞又其党全忠虽外示顺终悖逆皆不可倚欲狩襄汉依赵匡凝然不得去乃定计归全忠以纾近祸三年正月茂贞请遣使谕全忠军诏崔构挟中人郭遵诲往既行又命宫人宠颜驰见全忠谕密旨乃以蒋元晖入卫二日茂贞独见至日旰全诲彦弘恨甚逮食不能捉七自见势去计无所用垂头丧气帝召韩偓见东横门执手涕泗帝曰今先去四大恶余以次诛矣于是内养八辈候廷中授命每二辈以卫士十人取一首俄而全诲彦弘易简敬容皆死即诏第五可范为左军都尉王知古杨虔朗为枢密使知古领上院虔朗领下院继筠继诲彦弼皆伏诛茂贞取其辎重是夜诛内诸司使韦处廷等二十二人悉以首内布囊诏蒋元晖学士薛贻矩送全忠曰是皆不肯使乘舆东者既斩之矣全忠大喜遍告军中以姚洎为岐汴通和使全忠诒茂贞书曰宦者乘陴詈不已曰禀王旨是乎茂贞惧复诛小使李继彝等十人于是开垒门全忠犹攻北垒帝遣宠颜赐御巾箱宝器使罢兵又捕杀中官七十人全忠亦使京兆诛党与百余人天子入全忠军全忠泥首素服待罪客省传呼彻三仗有诏释全忠罪使朝服见全忠伏地泣曰老臣位将相勤王无状使陛下及此臣之罪也帝亦呜咽命韩偓起之解玉带以赐召之食帝顾卫兵或有愤发者因履系解目全忠为吾系之全忠跪结履汗浃于背而左右莫敢动是夜帝三召皆辞朱友伦以兵卫帝李克用引军去帝还京师引全忠议尽诛第五可范等八百余人于内侍省哀号之声闻于路留单弱数十人备宫中洒扫引以镇人性谨厚即诏王镕择五十人为敕使内诸司宦官主领者皆罢于是追诸道监军所在赐死其财产籍入之诏以中官胁迁状及全忠迎乘舆本末告方镇罢监军院咸视国初故事以三十人为员衣黄衣不得养子内诸司皆归省若寺两军内外八镇兵悉属六军全忠还汴州帝以第五可范等无辜颇悼之为文以祭自是宣传诏命皆以宫人始刘季述专废立中人皆与闻帝反正诛季述及薛齐偓数族而已余贷不问又悔之后稍稍诛夷群宦寖不安时帝惩幽辱能励心庶政数召见群臣问治道有志中兴而全诲引争权外召强臣劫本朝以相吞啮卒用关东军穷讨暴诛君侧虽清而全忠势遂张帝卒弒死唐室以亡其祸本于全诲彦弘云按旧唐书宦官传天复三年正月全忠迎驾还长安诏以崔引为宰相兼判六军诸卫引奏曰高祖太宗承平时无内官典军旅自天宝已后宦官寖盛贞元元和分羽林卫为左右神策军以使卫从令宦官主之唯以二千人为定制自是参掌枢密由是内务百司皆归宦者上下弥缝共为不法大则倾覆朝政小则构扇藩方车驾频致播迁朝廷渐加微弱原其祸作始自中人自先帝临御已来陛下纂承之后朋侪日炽交乱朝纲此不剪其本根终为国之蟊贼内诸司使务宦官主者望一切罢之诸道监军使并追赴阙廷即国家万世之便也诏曰宦官之兴肇于秦汉赵高阎乐竟灭嬴宗张让段珪遂倾刘祚肆其志则国必受祸悟其事则运可延长朕所以断在不疑祈天永命者也先皇帝嗣位之始年在幼冲群竖相推奄专大政于是毒流字内兵起山东迁幸三川几沦神器回銮之始率土思安而田令孜妒能忌功迁摇近镇陈仓播越患难相仍洎朕纂承益相侮慢复恭重遂逞其祸道弼季述继其凶幽辱朕躬凌胁孺子天复返正罪已求安两军内枢一切假借韩全诲等每怀愤惋曾务报雠视将相若血仇轻君上如木偶未周星岁竟致播迁及在岐阳过于羁绁上忧宗社倾坠下痛民庶流离茫然孤居无所控告全忠位兼二柄深识朕心驻兵近及于三年独断方诛于元恶今谢罪郊庙即宅宫闱正刑当在于事初除恶宜绝其根本先朝及朕五致播迁王畿之甿减耗大半父不能庇子夫不能妻室言念于兹痛深骨髓其谁之罪尔辈之由帝王之为治也内有宰辅卿士外有藩翰大臣岂可令刑余之人参预大政况此辈皆朕之家臣也比于人臣之家则奴隶之流恣横如此罪恶贯盈天命诛之罪岂能舍横尸伏法固不足矜含容久之亦所多愧其第五可范已下并宜赐死其在畿甸同华河中并尽底处置讫诸道监军使己下及管内经过并居停内使□到并仰随处诛夷讫闻奏已令准国朝故事量留三十人各赐黄绢衫一领以备宫内指使仍不得辄有养男其左右神策军并令停废是日诸司宦官百余人及随驾凤翔群小又二百余人一时斩首于内侍省血流涂地及宫人宋柔等十一人两街僧道与内官相善者二十余人并笞死于京兆府内诸司一切罢之皆归省寺自是京城并无宦官天子每宣传诏命即令宫人出入崔引虽复仇快志国祚旋亦覆亡悲夫　　后唐
　　张承业
按五代史宦者传承业字继元唐僖宗时宦者也本姓康幼阉为内常侍张泰养子晋王兵击王行瑜承业数往来兵间晋王喜其为人及昭宗为李茂贞所迫将出奔太原乃先遣承业使晋以道意因以为河东监军其后崔引诛宦官宦官在外者悉诏所在杀之晋王怜承业不忍杀匿之斛律寺昭宗崩乃出承业复为监军晋王病且革以庄宗属承业曰以亚子累公等庄宗常兄事承业岁时升堂拜母甚亲重之庄宗在魏与梁战河上十余年军国之事皆委承业承业亦尽心不懈凡所以蓄积金粟收市兵马劝课农桑而成庄宗之业者承业之功为多自贞简太后韩德妃伊淑妃及诸公子在晋阳者承业一切以法绳之权贵皆敛手畏承业庄宗岁时自魏归省亲须钱蒲博赏赐伶人而承业主藏钱不可得庄宗乃置酒库中酒酣使子继岌为承业起舞舞罢承业出宝带币马为赠庄宗指钱积呼继岌小字以语承业曰和哥乏钱可与钱一积何用带马为也承业谢曰国家钱非臣所得私也庄宗以语侵之承业怒曰臣老□使非为子孙计惜此库钱佐王成霸业尔若欲用之何必问臣财尽兵散岂独臣受祸也庄宗顾元行钦曰取剑来承业起持庄宗衣而泣曰臣受先王顾托之命誓雪家国之雠今日为王惜库物而死死不愧于先王矣阎宝从旁解承业手令去承业奋拳殴宝踣骂曰阎宝朱温之贼蒙晋厚恩不能有一言之忠而反谄谀自容邪太后闻之使召庄宗庄宗性至孝闻太后召甚惧乃酌两□谢承业曰吾杯酒之失且得罪太后愿公饮此为吾分过承业不肯饮庄宗入内太后使人谢承业曰小儿忤公已笞之矣明日太后与庄宗俱过承业第慰劳之卢质嗜酒傲忽自庄宗及诸公子多见侮慢庄宗深嫉之承业乘间请曰卢质嗜酒无礼臣请为王杀之庄宗曰吾方招纳贤才以就功业公何言之过也承业起贺曰王能如此天下不足平也质因此获免天佑十八年庄宗已诺诸将即皇帝位承业方卧病闻之自太原肩舆至魏谏曰大王父子与梁血战三十年本欲雪家国之雠而复唐之社稷今元凶未灭而遽以尊名自居非王父子之初心且失天下望不可庄宗谢曰此诸将之所欲也承业曰不然梁唐晋之仇贼而天下所共恶也今王诚能为天下去大恶复列圣之深雠然后求唐后而立之使唐之子孙在孰敢当之使唐无子孙天下之士谁可与王争者臣唐家一老奴耳诚愿见大王之成功然后退身田里使百官送出洛东门而令路人指而叹曰此本朝□使先王时监军也岂不臣主俱荣哉庄宗不听承业知不可谏乃仰天大哭曰吾王自取之□老奴矣肩舆归太原不食而卒年七十七同光元年赠左武卫上将军谥曰正宪　　张居翰按五代史宦者传居翰字德卿故唐掖廷令张从玟之养子昭宗时为范阳军监军与节度使刘仁恭相善天复中大诛宦者仁恭匿居翰大安山之北溪以免其后梁兵攻仁恭仁恭遣居翰从晋王攻梁潞州以牵其兵晋遂取潞州以居翰为昭义监军庄宗即位与郭崇韬并为枢密使庄宗灭梁而骄宦官因以用事郭崇韬又专任政居翰默默苟免而已魏王破蜀王衍朝京师行至秦川而明宗军变于魏庄宗东征虑衍有变遣人驰诏魏王杀之诏书已印画而居翰发视之诏书言诛衍一行居翰以谓杀降不祥乃以诏傅柱揩去行字改为一家时蜀降人与衍俱东者千余人皆获免庄宗遇弒居翰见明宗于至德宫求归田里天成三年卒于长安年七十一
　宦寺部列传五
　　辽
　　王继恩
按辽史宦官传继恩棣州人睿知皇后南征继恩被俘初皇后以公私所获十岁已下儿容貌可观者近百人载赴凉陉并使阉为竖继恩在焉聪慧通书及辽语擢内谒者内侍左厢押班圣宗亲政累迁尚衣库使左承宣监门卫大将军灵州观察使内库都提点继恩好清谈不喜权利每得赐市书至万卷载以自随诵读不倦每宋使来聘继恩多充宣赐使后不知所终　　赵安仁
按辽史宦官传安仁字小喜深州乐寿人自幼被俘统和中为黄门令秦晋国王府祗候王薨授内侍省押班御院通进开泰八年与李胜哥谋奔南土为游兵所擒初仁德皇后与钦哀有隙钦哀密令安仁伺皇后动静无不知者仁德皇后威权既重安仁惧祸复谋亡归仁德欲诛之钦哀以言营救圣宗曰小喜言父母兄弟俱在南朝每一念神魂陨越今为思亲冒死而亡亦孝子用心实可怜悯赦之重熙初钦哀摄政欲废帝立少子重元帝与安仁谋迁太后庆州守陵授安仁左承宣监门卫大将军充契丹汉人渤海内侍都知兼都提点会上思太后亲驭奉迎太后责曰汝负万死我尝营救不望汝报何为离间我母子邪安仁无答后不知所终　　宋一
　　窦神宝
按宋史宦者传神宝父思俨五代时为内侍宋初皇城使兄神兴在领军卫大将军致仕神宝初为黄门太平兴国中从征太原擐甲登城中流矢稍迁入内高品监并州戍兵屡出袭贼前后破寨三十六斩千余级大获铠甲牛马□□因筑三寨诏褒之九年命与尹宪屯夏州时岌伽罗腻等十四族久叛神宝率兵大破之焚其庐帐斩千余级据获甚众雍熙中朝廷遣使绥宥麟府州募边部愿攻契丹者赐以金帛神宝上言狼子野心由此或生边隙乃止俄转殿头高品淳化中使河东阅视堡栅兵骑慕容德丰自刑台徙延州未至郡诏神宝乘传权州事环州近边内扰与陈德元讨之破牛家族二十八部且规度通远入灵武路就命环庆同驻泊牛家族复结众叛又破之歼余党于极泉镇获其渠帅九人西戎寇鄜以援之之劳迁供奉官与田绍斌部送灵州刍粮即命驻泊李继迁入寇与慕容德丰袭破其堡寨焚帐幕获人畜数万计连诏嘉奖迁内殿崇班至道初继迁再寇灵武神宝遣人间道告急阙下贼围之岁余地震二百余日城中粮糗皆竭潜遣人市籴河外宵运以入间出兵击贼贼引去以功拜西京作坊副使又命于浦洛河清远军援刍粮与杨允恭议造小车三千运粮至环州三年迁西京左藏库副使出使灵武还奏对称旨面授供备库使咸平中出为高阳关钤辖徙贝冀巡检会原州野狸族三千余众徙帐于顺成谷大虫堪与熟魏族接战诏神窦和治之至则定其经界遣悉还旧地入为内侍右班副都知真宗朝陵留与刘承珪同掌大内事大中祥符初勾当三班院又掌诸王宫事迁西京左藏库使领密州刺史兼掌往来国信神宝□职精恪性吝啬畜货巨万天禧初以皇城使罢内职三年卒年七十一录其子守志为入内供奉官　　王仁睿
按宋史宦者传仁睿不知何许人年十余岁事太宗于晋邸服勤左右甚淳谨及即位宣传指挥颇称旨历入内小底都知洛苑副使命典宫闱出纳之命最居亲近尝与柴禹锡等发秦邸阴事雍熙四年被疾遣太医诊视卒年四十一特赠内侍省内侍国朝以来内侍都知押班不领他职淳化至道后皆内殿崇班以上兼充多至诸司使有领观察使者没皆有赠官官给葬事旧制内侍人许养一子以充继嗣开宝四年以其争财起讼诏自今满三十无养父者始听养子仍以其名上宣徽院违者准前诏抵死咸平中徐志通为温台等州巡检坐取李欢男四人为假子又纵卒略民家小儿致其母抱儿投海死决杖配扫洒班复申前诏以戒厉之　　王继恩
按宋史宦者传继恩陕州陜人周显德中为内班高品初养于张氏名德钧开宝中求复本宗太祖召见许之因赐名焉累为内侍行首会讨江南与窦神兴等部禁兵及战船抵采石九年春改里面内班小底都知赐金紫十月加武德使太祖崩副杜彦圭案行陵地寻充永昌陵使太平兴国三年迁宫苑使久之领河州刺史掌军器弓枪库雍熙中主师克云朔命继恩率师屯易州又为天雄军驻泊都监自岐沟关君子馆败绩之后河朔诸路为契丹所扰城垒多圯四年诏继恩与翟守素田仁朗郭延浚分路按行增筑之及遣将北伐又为排阵都监屯中山改皇城使端拱初领本州团练使又为镇定高阳关两路排阵钤辖淳化初赐甲第一区五年加昭宣使勾当皇城司李顺乱成都命为剑南两川招安使率兵讨之军事委其制置不从中覆管内诸州系囚非十恶正赃悉得以便宜决遣二月命马步军都军头王杲趣剑门崇仪使尹元由峡路分遣讨贼并受继恩节度诏前军所至其贼党敢抗王师者即须杀戮如本非同恶受制凶徒先被胁从今能归顺者悉释其罪四月继恩由小剑门路入研石寨破贼斩首五百级逐北过青强岭平剑州进破贼五千于柳池驿斩首千六百级贼众望风奔走杀戮溺死者不可胜计又克阆绵二州五月至成都破贼十万余斩首三万级获顺及铠甲僭伪服用甚众朝议赏功中书欲除宣徽使太宗曰朕读前代史书不欲令宦官预政事宣徽使执政之渐也止可授以他官宰相力言继恩有大功非此任无足以为赏典上怒深责相臣命学士张洎钱若水议别立宣政使序位昭宣使上以授之进领顺州路防御使继恩握重兵久留成都转饷不给专以宴饮为务每出入前后奏音乐又令骑兵执博局棋枰自随威振郡县仆使辈用事恣横纵所部剽掠子女金帛军士亦无斗志余贼迸伏山谷间州县有复陷者太宗知之乃命入内押班卫绍钦同领其事又遣枢密直学士张鉴西京作坊使冯守规乘传督其捕贼议分减师徙出蜀境以便粮运高品王文寿者隶继恩麾下继恩遣领虎翼卒二千分遂州路追讨文寿御下严急士卒皆怨一夕卧帐中指挥使张嶙遣卒排闼入斩文寿首以出会夜昏黑嶙犹疑其非然炬照之曰是也时嘉州贼帅张余有众万余嶙即以所部与之合贼势甚盛初奏至太宗欲尽诛军人妻子近臣或请勿杀悉索营中书遣帅招抚谕以释罪亲属偕全必自引来归因可破贼上然之令巡检程道符谕旨亡卒斩嶙函首送继恩皆自拔来归因使为乡导击贼悉平之至道二年春布衣韩拱辰诣阙上言继恩有平贼太功当秉机务今止得防御使赏甚薄无以慰中外之望上大怒以拱辰惑众杖脊黥面配崖州俄召继恩太宗崩命与李神福按行山陵加领桂州观察使继恩初事太祖特承恩顾及崩夕太宗在南府继恩中夜驰诣府邸请太宗入太宗忠之自是宠遇莫比喜结党邀名誉乘间或敢言荐外朝臣由是士大夫之轻薄好进者从之交往每以多宝院僧舍为期有潘阆者能诗咏卖药京师继恩荐之召见赐进士第寻察其狂妄追还诏书及真宗初继恩益豪横颇欺罔漏泄机事与参知政事李昌龄缄题往来多请托至有连宫禁者素与胡旦善时将加恩密诿其为褒辞又士人诗颂盈门上恶其朋结黜为右监门卫将军均州安置籍没赀产多得蜀土僭拟之物昌龄谪忠武军节度行军司马旦削籍长流寻州诏中外臣僚曾与继恩交识及通书尺者一切不问咸平二年卒于贬所遣使将其家属还京师假官舍处之四年听归葬大中祥符三年特诏追复官爵以白金千两赐其家子怀珪转入内高班　　李神福按宋史宦者传神福开封人父继美仕后唐为内侍显德初为御厨都监时内臣止以服色为贵太祖特赐紫后至右领军卫将军神福少给事晋王府谨恪解上意未尝少怠太宗即位授入内高品从征太原攻城之际往来梯冲间宣传诏命即行在所迁殿头太平兴国六年擢入内高品押班迁副都知勾当翰林司转入内内班都知兼勾当祗候内品班淳化四年迁崇仪副使勾当皇城司属初易黄门之号转入内黄门都知俄加宫苑使太宗好笔札神福每侍侧多获别本之赐及不豫神福朝夕左右躬侍药膳真宗即位迁皇城使内侍省入内内侍都知领恩州团练使勾当永熙陵行宫事时模写太宗圣容以神福立侍未几求罢都知加昭宣使勾当皇城司赐第宫城侧遣修内工为葺之咸平二年秋阅兵东郊以神福为大内都部署是冬幸大名与王继英并为行宫使四年勾当三班部修含光殿赐甚优景德初兼领亲王诸宫使三年改宣政使从谒诸陵复为行宫使进幸西京赐酺命神福主其事大中祥符初天书降夕神福与刘承珪邓永迁李神佑石知颙张景宗蓝继宗同直禁中赐以器币缗钱京师酺会又令神福与白文肇阎承翰同典之是岁封泰山与曹利用同经度行宫道路及车驾进发又为行宫使礼毕授宣庆使领昭州防御使整肃禁卫先是诸司使止于宣政故特置使额以宠之三年卒年六十四赠润州观察使神福性恭愿和易每为卫绍钦所诟骂皆引避不校在禁闼五十年称为长者然久掌三班无规制远近失叙有请托者不能拒之人讥其所守子怀斌怀赟弟神佑　　李神佑
按宋史宦者传神佑初以父任授殿头高品太祖将纳孝章皇后命神佑奉聘礼于华州干德五年征太原负御宝从行开宝二年又从征太原时有诏缘边和市军储车驾在潞州闻之且虑扰民令神佑驰驿止之时诏下已五日神佑一夕而及晋阳一日甲士既阵贼潜纵火焚梯冲亟命神佑部卫兵为援斩贼甚众余悉溃去王师伐广州随军赏给刘平先部帑藏之物赴京师及土寇周琼等叛又副尹崇珂讨平之六年随曹彬南征克关城擒伪将朱令赟命神佑驰入献捷书赐锦袍金带太宗即位迁南作坊副使钱俶归朝命神佑往按府藏之积再征太原领工徒千人随驾以备缮完甲兵刘继元表纳降款太宗陈仪卫城北台以受之继元移时未至神佑驰单骑入城俄顷引继元至及北伐燕蓟命与刘延翰统精骑为大阵之援车驾还又令率兵屯定州以备契丹太平兴国六年滑州治河防材苇未具命神佑驰往垣曲伐薪蒸四百万以济其用七年契丹寇边命领兵屯瀛州俄改崇仪使提点左右藏库迁洛苑使至道初西鄙不宁命为灵环排阵都监率众至乌白池而还俄驻永兴复护粮运抵朔方真宗嗣位转内园使邠州都监车驾北巡改天雄军都监子城内巡检时北兵充斥道途阻塞命神佑单骑谕密旨于诸将敌骑数百忽至神佑乃周麾而呼若召伏兵敌惧而逃遂达其命俄充邢州排阵都监勾当西八作司景德初上幸澶州领随驾壕寨三年迁入内都知从东封还迁南作坊使时内侍将迁秩有扈从升山不升山或不预从祀者令神佑第其勤状上亲阅而叙迁之有范守逊皇甫文史崇贵张延训等皆尝有谴累而互陈劳效且言神佑等品第非当泣诉于上止而复来者数四守逊等先改内常侍上怒悉停其官神佑洎石知颙副都知张景宗蓝继宗并坐削职寻掌御厨七年卒年六十六大中祥符六年录其孙永和为三班奉职神佑性谨愿晓音律颇好篇咏子怀岊太宗时尝请为道士后复内侍多屯边郡常持大铁鞭以斗贼屡中流矢至供奉官怀俨为内殿崇班　　刘承规按宋史宦者传承规字大方楚州山阳人父延韬内班都知承规建隆中补高班太宗即位超拜北作坊副使时泉帅陈洪进归朝遣承规疾置封具府库会土民啸聚为寇承规与知州乔维岳率兵讨定之太平兴国四年命与内衣库使张绍勍等六人率师屯定州以备契丹又护滑州决河雍熙中勾当内藏库兼皇城司出为鄜延路排阵都监改崇仪使迁洛苑使至道中与周莹同签书提点枢密宣徽诸房公事仍加六宅使承规恳辞帝虽不许而嘉其退让真宗立莹为宣徽使以承规领胜州刺史签书宣徽院公事寻让宣徽之务加庄宅使咸平三年迁北作坊使时边境未宁议修天雄军城垒命承规乘传经画又命提举内东崇政殿等诸门迁宫苑使上询承规西事请益环州本波镇戍兵以为诸路之援从之俄兼勾当群牧司景德二年与李允则使河间按视尝经战阵等处将卒之劳是岁置官提举京师诸司库务以承规领之所创局署多所规制改皇城使与林特李溥议更茶法四年三司上言新课增羡承规以劳加领昭州团练使大中祥符初议封泰山以掌发运使迁昭宣使长州防御使会修玉清昭应宫以承规为副使祀汾阴复命督运议者以自京至河中由陆则山险具舟则湍悍承规决议水运凡百供应悉安流而达自朝陵东封及是皆留掌大内礼成当进秩表求休致手诏敦勉仍作七言诗赐之拜宣政使应州观察使五年以疾求致仕修宫使丁谓言承规领宫职藉其督辖望勿许所请第优赐告诏特置景福殿使名以宠之班在客省使上仍改新州观察使上作歌以赐承规以廉使月禀归于有司手诏褒美复定殿使奉以给之本名承珪以久疾羸瘵上为取道家易名度厄之义改珪为规疾甚请解务还私第听之仍许皇城常务上印日内藏库有刱制就取商度又再表求罢官检校太傅左骁卫上将军安远军节度观察留后致仕七月卒年六十四废朝赠左卫上将军镇江军节度谥曰忠肃承规事三朝以精力闻乐较簿领孜孜无倦自掌内藏仅三十年检察精密动着条式又制定权衡法语在律历志性沈毅徇公深所倚信尤好伺察人多畏之上崇瑞命修祠祀饰宫观承规悉预闻作玉清昭应宫尤为精丽屋室有少不中程虽金碧已具必毁而更造有司不敢计所费二圣殿塑配享功臣特诏塑其像太宗之侧承规遇事亦或宽恕铸钱工常诉本监前后盗铜瘗地数千斤承规佯为不纳因密遣人发取还官不问其罪咸平中朱昂杜镐编次馆阁书籍钱若水修祖宗实录其后修册府元龟国史及编着雠校之事承规悉典领之颇好儒学喜聚书间接文士质访故实其有名于朝者多见礼待或密为延荐自寝疾惟以公家之务为念遗奏求免赠赙诏葬上甚嗟惜之遣内臣与鸿胪典丧亲为祭文玉清昭应宫成加赠侍中遣内侍邓守恩就墓告祭子从愿为西染院使　　阎承翰
按宋史宦者传承翰真定人周显德中为内侍入宋事太祖以谨愿称太宗时擢为殿头高品稍迁内侍供奉官内殿崇班先是八作司材木颇有隐弊承翰建议于都城西置事材场治材以给之雍熙中知广州徐休复奏转运使王延范不轨状遣承翰驰往同逮捕下狱就鞫之考掠过苦延范遂坐诛李顺乱蜀命为川峡招安都监贼平授西京作坊副使会增募金吾兵以承翰及刘承蕴分充左右金吾都监兼街仗司事俄罢之真宗即位改西京作坊使内侍左班副都知咸平三年河决郓州王陵扫遣承翰护塞时议徙郓州以避河患又诏承翰与工部郎中陈若拙乘传规度徙于旧治之东南五年入内都知韩守英为镇定高阳关三路排阵都钤辖上以其素无执守议别择人因谓宰相曰承翰虽无武勇然□事勤恪乃令代守英时中山屯兵甚众艰于飞挽承翰请凿渠计引唐河水自嘉山至定州三十二里又至蒲阴东六十二里合沙河经边吴泊入界河以济馈运亦可旁为方田上嘉而从之渠成人以为便优诏褒之景德初契丹谋寇顺安军承翰奉诏发雄霸精兵与荆嗣张延同筑垒御之俄又遣诣德清军规度重修城垒车驾北征承翰先在澶州北城奏契丹兵在近请不度河上不听促驾度浮桥二年加领廉州刺史勾当群牧司多条上马政遂兼群牧副使时契丹结好始置国信司主交聘之事以承翰领之多所规置大中祥符初改西京左藏库使充夏州赵德明加恩官告使还请于蒲洛河置馆以待夏台进奉使上以荒敻劳役不许四年迁内园使左班都知领奖州团练使有西京左藏库副使赵守伦久典□牧至是又掌估马与承翰联职任虽素为姻家然不相得遂各讼诉并付御史台承翰坐擅用群牧司钱当赎金三十斤守伦坐违制移估马司当免所居官典吏当杖脊诏宽其罚承翰赎金十斤守伦赎金二十斤典吏亦降从杖群牧都监张继能判官陈越田□勾当骐骥院杨保用估马杨继凝皆释之制置使陈尧叟特免按问六年上制内侍箴赐之承翰表请刻石省中明年建应天府为南京作鸿庆宫安太祖太宗像遣承翰自京奉往授南作坊使入内都知未几卒年六十八赠怀州防御使承翰性刚强所至过于检察乏和懿之誉子文应西京左藏库使　　秦翰
按宋史宦者传翰字仲文真定获鹿人十三为黄门开宝中迁高品太平兴国四年崔彦进领众数万击契丹翰为都监以善战闻太宗因加赏异谓可属任雍熙中出为瀛州驻泊仍管先锋事迁入内殿头高品镇定高阳关三路排阵都监淳化四年补入内押班赵保忠叛命李继隆率师问罪翰监护其军次延州翰虑保忠遁逸即乘驿先往矫诏安抚以缓其阴计王师至翰又讽保忠以地主之礼郊迎因并驱而出保忠遂就擒以功加崇仪副使至道初为灵环庆州清远军四路都监真宗即位加洛苑使入内副都知咸平中河朔用兵以为镇定高阳关排阵都监败契丹于莫州东追斩数万尽夺所掠老幼诏褒之徙定州行营钤辖王均之乱为川峡招安巡检使时上官正与石普不协翰恐生事为晓譬和解之亲督众击贼中流矢不却五战五捷遂克益州上手札劳问翼日进至广都斩首千余级获马数千匹归朝迁内园使领恩州刺史出为镇定高阳关前阵钤辖又徙后阵破契丹二万众于威卤军西俘其铁林大将等十五人又为邠宁泾原路钤辖兼安抚都监率所部按行山外召戎落酋帅谕以恩信凡三千余帐相率内附未几康奴族拒命翰与陈兴许均深入击之斩级数千焚其庐帐获牛马甚众复与陈兴曹玮袭杀童埋军主于武延咸泊川诏书加奖赐锦袍金带白金五百两帛五百匹景德初车驾将北巡先遣翰乘传往澶魏裁制兵要许便宜从事俄充邢洛路钤辖与大军会德清军张犄角之势又召为驾前西面排阵钤辖管勾大阵翰即督众环城浚沟洫以拒契丹功毕契丹兵果暴至翰不脱甲冑七十余日契丹乞和凯旋留泊澶州月余令率所部兵还京师加宫苑使入内都知出为泾原仪渭钤辖先是西鄙无藩篱之蔽翰规度要害凿巨堑计工三十万役卒数年而成不烦于民就迁皇城使入内都知以翰在边久宣力勤尽特置是名以宠异焉翰表让不听大中祥符初求从东封手诏谕以西垂委任之意改昭宣使又为群牧副使祀汾阴是岁夏州属户有扰境上者即日遣翰往脽上按视遍巡边部及翰至事宁复还扈从凡行在诸司细务悉令裁决不须中覆礼毕加领平州团练使奉祀亳州掌如汾阴八年营葺大内诏翰参领其事闰六月暴卒于内庭之廨年六十四上甚惜为之泣下赠贝州观察使赙襚加等修内毕诏遣使以袭衣金带赐其家翰倜傥有武力以方略自任前后战斗身被四十九创李继迁之未宾也翰因使常出入其帐中无疑间尝白太宗言臣一内官不足惜愿手刺此贼死无所恨太宗深嘉其忠翰性温良谦谨接人以诚信群帅有刚狠不和者翰皆得其欢心轻财好施与将士同休戚能得众心皆乐为用其殁也禁旅有泣下者九年重赠彰国军节度诏杨亿撰碑文亿以其不蓄财表辞所贽物虽朝廷不许而时论美之子怀志内殿崇班　　周怀政
按宋史宦者传怀政并州人父绍忠以黄门事太宗从征河东得怀政于乱尸间养为子给事禁中累至入内高品大中祥符初真宗东封命修行宫顿□及奉泰山天书驰驿赴阙转殿头天书每出宫与皇甫继明并为夹侍东封礼成与内殿崇班康宗元留泰山修圜台转入内西头供奉官祀汾阴转东头六年刘承规卒擢内殿崇班入内押班勾当皇城司会朝谒大清宫与阎承翰等同管勾大内事七年奉天书摹刻于干元殿为刻玉都监又为修兖州景灵宫太极观都监俄迁内殿承制是冬命起居舍人知制诰盛度为会真宫醮告使怀政为都监还为玉清昭应宫都监兼掌景灵宫会灵观使刻玉成迁如京副使九年建资善堂以怀政为都监寿丘宫观成优赐袭衣金带迁崇仪使天禧大礼又为修奉宝册都监加领长州刺史是冬迁洛苑使二年春迁左藏库使仁宗为皇太子命为入内副都知管勾左右春坊转左骐骥使三年领英州团练使加昭宣使怀政日侍内廷权任尤盛于是附会者颇众往往言事获从同列位望居右者必排抑之中外帑库皆得专取因多入其家性识凡近酷信妖妄有朱能者本单州团练使田敏厮养为人凶狡遂赂怀政亲信得见因与侍卒姚斌妄谈神怪以訹之怀政大惑拔能至御药使领阶州刺史俄于终南山修道观与刘益辈造符命托神言国家休咎否臧大臣及寇准镇永兴能为巡检倚准旧望欲实其事准好胜喜其附己多依违之朝臣屡言怀政之妄真宗含忍不斥然渐□远之怀政忧惧时使小黄门自禁中出诈称宣召入内东门坐别室久之而还以欺同类会准为相逾年而罢怀政愈畏获谴不自安四年七月与弟礼宾副使怀信谋潜召客省使杨崇勋内殿承制杨怀吉合门祗候杨怀玉会皇城司期以二十五日窃发杀丁谓等复相寇准奉真宗为太上皇传位太子前夕崇勋怀吉诣丁谓第密告之谓即夜偕崇勋怀吉至曹利用第计议翌日利用入奏真宗怒命收怀政令宣徽北院使曹玮与崇勋于御药院鞫讯具状帝坐承明殿临问怀政但祈哀而已命斩于城西普安寺父内殿承制绍忠及怀信并杖配复岳州子侄勒停赀产没官朱能父左武卫将军致仕谔母周氏罚铜百斤子守昱守吉分配邵蔡道州怀政仆使亲从□杖配海岛远州部下使臣贬秩有差怀政之未败也绍忠尝诟之曰斫头竖子终累我怀信谓之曰兄前事必败宜早诣上首实庶获轻典及其谋乱又泣拜止之不听故皆得免死右街僧录澄远以预闻妖诈决杖黥配郴州内供奉官谭元吉高品王德信高班胡允则黄门杨允文与怀政协同妖妄皆杖配远州入内押班郑志诚与能书问往还削两任配房州入内供奉官石承庆尝为怀政所召夜二鼓不下皇城门钥以待黄门黄守忠见之戒门卒勿纳至是言其事承庆坐削两任配宿州杨怀玉次日始诣枢密院自陈责授侍禁杭州都监擢崇勋内客省使桂州观察使怀吉如京使赐以金带金银怀政既诛亟遣入内供奉官卢守明邓文庆驰驿永兴捕朱能刘益李贵康玉唐信道士王先张用和悉免死配远州能侦知使者至衷甲出杀守明以叛诏遣内殿承制江德明入内供奉官干德润发兵捕之能入桑林自缢死永兴干耀都巡检供奉官李兴本军十将张顺断能及其子首以献补兴合门祗候顺牢城都头以刘益等十一人党能害中使磔于市王先李贵唐信张用和八人皆处斩能之母妻子弟皆决杖配隶合门祗候穆介知永兴军府朱巽转运使梅询刘楚知凤翔府臧奎等坐与怀政能交结相称荐皆论罪降寇准太常卿再贬道州凡朝士及永兴凤翔官吏与准厚善者悉降黜焉　　张崇贵
按宋史宦者传崇贵真定人太祖时为内中高品稍迁殿头太平兴国中以善射选为御带钱俶纳土命驰往阅城防储偫之数亲征太原从崔彦进李汉琼先路视水草端拱初补内供奉官淳化四年命乘传之延州招羌戎之内附者发库钱犒给以金币赐酋领将行转内班右班押班就命管勾鄜延屯兵李继隆讨李继迁诏崇贵以延安兵犄角进讨及擒赵保忠留崇贵与石霸守绥州徙平夏民以实之继迁扼橐□路驱胁内属戎人崇贵与田敏率熟仓族癿遇战于双□杀二千余级掠牛羊橐□铠甲甚众连诏褒谕继迁走漠中遣其将佐赵光祚张浦求纳款会于石堡寨崇贵椎牛酾酒犒谕之给以锦袍带会改内班为黄门命为黄门右班押班仍加内殿崇班又改黄门为内侍职随易焉既而继迁贡橐□名马待罪遣崇贵往赐器币茶药衣物至道元年进崇仪副使内侍右班副都知时继迁复叛劫刍馈于浦洛河二年诏李继隆大发师进讨贼围灵州急太宗将弃之廷议未决命崇贵与冯讷乘传往议其事乃益兵固守就命为灵环庆州清远军路监军又为排阵都监真宗立拜洛苑使右班都知管勾并州军马自至道后五路讨贼兵战相继卒无成功及是保吉复修贡诏以定难节度授之命崇贵持诏命衣带器币以赐使还加六宅使咸平元年又命管勾鄜延屯兵泊延安改驻泊都监又为钤辖其后继迁复与熟户李继福为隙因缘内扰崇贵与张守恩击之焚庐舍获赀畜器甲生口甚众又与王荣御贼获具装马数十匹再诏褒饬四年诏归俄领奖州刺吏复□鄜延仍制置沿边青白盐事与卫超领军入敌境焚庐舍帐幕获廪糗牛羊复被诏奖崇贵屡诇契丹事传□以闻愿身当一队为前锋诏不允景德元年保吉死其子德明尚幼崇贵移书谕朝廷恩信德明请俟释服禀命诏书慰抚以向敏中为缘边安抚使自是边防事宜经制小大皆崇贵专主之筑台保安北十里许召戎人会议与之盟约二年春召赴阙面授方略许德明以定难节度西平王赐金帛缗钱各四万茶二万斤给内地节度奉听回图往来放青盐禁凡五事而令德明纳灵州上强止居平夏遣子弟入宿卫送略去官吏尽散蕃汉兵及质口封境之上有侵扰者□朝旨凡七事德明悉如约惟以子弟入质及纳灵州为难故亦禁盐如旧不许回图三年九月以德明誓表来上崇贵因请入朝许之以功拜皇城使内侍左右班都知领博州团练使又持旌节诰命授德明太常博士赵湘为之副四年使还会车驾上陵次琼林苑崇贵对于苑中即命为行宫使是秋复还延安供奉官曹信时监边军信善琴崇贵与石普军中宴集令信奏之信以久废为辞崇贵与普因摭其他过以闻真宗知其诬奏不问大中祥符元年加昭宣使崇贵又在边善识羌戎情伪西人畏服每德明有所论述及境上交侵皆先付裁制夏州趣边有二路其文移至环庆者皆付延州议焉□请置缘边安抚使如北面之制上曰西鄙别无经营苟德明能守富贵无虑朝廷失恩信也增置署局徒为张皇不若委卿静制之二年上言久去乡里愿得告归葬父母许之锡与甚厚复命为都钤辖提举榷场崇贵乞留京师面谕委属之意听岁入奏事四年八月卒年五十七帝悼惜之赠丰州观察使内侍护丧还京师子承素东染院副使　　石知颙
按宋史宦者传知颙真定人曾祖承渥梁尚食使祖守忠□内供奉官父希铎高品知颙形貌甚伟建隆中授内中高品太宗即位改供奉官雍熙中诸将征幽蓟以知颙随军归掌仪鸾司淳化中明州初置市舶司与蕃贸易命知颙往经制之转内殿崇班亲王诸宫都监从王继恩平蜀寇就迁西京作坊副使咸平初迁正使带御器械契丹犯边上北巡命为天雄军澶州巡检使俄改德博等州缘河巡检使兼安抚加领长州刺史三年戍镇定高阳关三路押大阵是冬改高阳关驻泊行营钤辖归朝复掌亲王诸宫事景德中自京抵泗遣徒治河堤命总其役初计工累月及是浃日而毕上面加褒谕赐白金千两授入内都知大中祥符初迁内园使俄以定内侍迁秩品第不当为其列所诬坐罢都知三年为并代州钤辖迁庄宅使徙镇定高阳关钤辖四年命与内殿崇班张继能供奉官侍其旭同修太祖神御殿上封求觐阙下复掌群牧司三班院亲王诸宫事天禧二年为并代州钤辖兼管勾麟府路军马事三年卒年六十九孙全彬　　卫绍钦
按宋史宦者传绍钦开封人父汉超内侍高品绍钦始以中黄门给事晋邸太宗即位补入内高品甚被亲倚从征太原命督诸将攻城刘继元降命领骁卒先入城烧其营栅迁殿头高品雍熙二年擢入内西头供奉官淳化中部修皇城功毕授内侍押班五年加崇仪副使李顺之乱王师致讨与王继恩同领招安捉贼事遇贼斗学射山南又攻清水坝破双流寨招降数万众斩千余级顺死余党保险为寇又与杨琼先扼要路以邀之擒斩万余人获器甲枪槊千余遣别将曹习领兵捕余贼于安国镇斩三百级时嘉眉二州贼尚扰城郭又遣内殿崇班宿翰讨之两川平召还深被褒劳真宗嗣位拜宫苑使领爱州刺史充入内副都知修奉永熙都监既复土遂为陵使景德二年改皇城使从幸河朔命为车驾前后行宫四面都巡检次澶渊命领扈驾兵守河桥三年加昭宣使朝诸陵复为行宫巡检驻洛阳命为皇城内外都巡检历掌三班院皇城仪鸾翰林司卒年五十六绍钦苛愎少恩不为众所附太平兴国中江东有僧诣阙请修天台寿昌寺且言寺成愿焚身以报太宗允其请命绍钦往督营缮既讫役遽积薪于廷请僧如愿僧言欲见至尊面谢绍钦曰昨朝辞日亲奉德音不烦致谢僧惴怖偃蹇顾道俗望有救之者绍钦即促令跻薪上火既盛僧欲投下绍钦遣左右以叉抑按而焚之子承庆至内殿承制　　张继能
按宋史宦者传继能字守拙并州太原人父赞晋末为内班继能建隆初以黄门事禁中太平兴国初为内品从征河东命主城南洞屋以劳迁高品契丹入寇命为高阳镇定路先锋都监从崔彦进战长城口多所俘馘明年又与彦进败契丹于唐兴口转殿头高品雍熙中夏州叛命李继隆为银夏都部署以继能监军俄徙护定州屯兵领骁捷卒三千屯五回岭端拱初迁入内殿头从赵保忠讨李继迁保忠荐其有材命与保忠同经略其事代还掌内弓箭库淳化三年与白承睿护刍粟入灵武会继迁复寇边命继能承睿与知灵州侯延广领骁卒五千同主军务俄留为本州都监及郑文宝议城威州清远军继能护其役工毕命与西京作坊副使张延洲同知军事又与田绍斌同掌积石寨就迁内供奉官灵环庆清远军后阵都监与西人转斗败走之复还清远诣阙奏事迁内殿崇班未几拜供备库副使复遣护环州屯兵徙泾原仪渭都巡检使真宗即位迁崇仪使灵环十州军兵马都监兼巡检安抚使咸平三年王均之乱命为川峡两路招安巡检使成都平留为利州招安巡检寻召归会银夏寇警复为邠宁驻泊都监夏人寇清远军营于积石河继能与杨琼冯守规在庆州逗遛不时赴援致陷城堡又焚弃青冈寨特诏下御史府免死长流儋州景德二年会赦还为内侍省内常侍又为陕西捕贼巡检获千余人改内殿崇班从朝陵为行宫四面巡检四年宜州卒陈进为乱初知州刘永规驭下严酷课澄海卒伐木葺州廨数不中程即杖之至有率妻孥趣山林以采者虽甚风雨不停其役故进因众怨杀永规及监军国钧拥判官卢成均为帅据其城七月奏至诏东上合门使忠州刺史曹利用供备库使贺州刺史张煦为广南东西路安抚使如京副使张从古及继能副之虞部员外郎薛颜同勾当转运事发荆湖蕲黄州兵讨之上语近臣曰番禺宝货雄富贼若募骁果立谋主沿流东下趣广州则为患深矣遣内侍高品周文质使广州监屯兵会邻路巡检使控要路集东西海战棹扼端州峡口贼悉众来攻柳城县殿直韩明许贵郝惟和以所部兵千余御敌明贵死之惟和仅以身免成均奉宜州印遣使诣舒贲求赦罪是夕进复陷柳城官军退保象州贼又寇怀远军知军殿直任吉与邕桂巡检殿直张崇宝侍禁张守荣击走之贼退而复集者累日吉辈固守屡与斗大获其器甲又攻天河寨寨兵甚少监军奉职钱吉部分严整一战败之贼众屡□颇溃去众心携贰将弃宜州以家属之悼耄者五百人陨江中率其众裁三千趣柳象将入容管初至柳州限江不能渡知州王昱望贼遁走城遂陷朝廷以诏书四十分揭要路谕贼归顺者悉释其罪贼挈族居思顺州分兵攻象州利用命入内高班于德润以千兵倍道袭逐利用等继至遇贼武仙县之李练铺贼初不知觉惟进率众来拒直犯前军前军寄班侍班郭志言麾骑士左右纵击贼衣顺水甲执标牌以进飞矢攒锋不能郄前军即持棹刀巨斧破其牌史崇贵登山大呼曰贼走矣急杀之贼心动众遂溃逐北至象州城下贼寨犹有据长竿瞰城中者成均始挈其族以诏书来降乃斩进并其党生擒贼帅六十余人斩首级获器甲战马甚众利用分兵捕余寇遣于德润驰奏其事授利用引进使煦如京使从古庄宅副使继能供备库使志言供备库使又以御前忠佐马步军副都军头郭全丰为都军头领勤州刺史归远军士手杀进者李昊刘宗赵敏□补本军头张守荣为供奉官合门祇候张崇宝任吉并为供奉官钱吉为右侍禁又以知象州大理寺丞何邴最有劳优拜祠部员外郎赐绯又赐邴三子知道知古知常出身邴之亲属同扞寇者悉甄叙之升象州为防御使初贼攻象州城在高丘上素无并闭垒之日皆以乏水为虑赖天雨停水将竭而雨复下如是者两月汲之以济山中无烽候每欲破贼即祷于城西神祠或见巨蟒吞龟是日果有克获众以为神灵助顺之应张守荣俄病瘴遣尚医驰往视之未至而卒赠如京使录其子官十二月余寇悉平东封留继能为京旧城内巡检钤辖俄加东染院使大中祥符二年入内都知李神福等坐事悉罢擢继能入内内侍省副都知时宗室多召侍讲说书上嘉其勤学令讲诵日别给公膳专遣继能主之俄又与内殿承制岑保正提点郡县主诸院事三年兼群牧都监祀汾阴留掌大内兼旧城内巡检钤辖俄领会州刺史谒太清宫为天书扶侍都监七年以疾求解职不许命为泾原仪渭镇戎军两路钤辖未几徙鄜延都钤辖先是内属户杀汉口者止罚孳畜继能则丽于常法由是西人畏而不敢犯德明虽受朝命而羌部不绝寇境继能日课卒截竹为签署字其上且言以备将士记杀获功状贼闻之甚惧归朝复□群牧仁宗在储宫尝亲书一幅赐之继能以闻真宗亦为标题其末人以为荣九年坐前护修庄穆皇后陵摧陷左授西染院使掌往来国信天禧初复西京左藏库使国信司吏陈诚者颇巧黠继能欲援置群牧司而诚先隶群牧坐事停职至是群牧吏左宗抉其宿负白制置使曹利用故诚不遂所求继能怒宗之沮己密遣亲事卒侦宗会宗弟元丧妻宗尝为假敦骏军校马送葬及还元抵饮肆与酒保相殴系府中而假马之事未发诚即白继能请属府中并劾其事知府乐黄目受属狱未就为群牧副使杨崇勋所发继能坐罢内职降授西京作坊使出为邠宁钤辖继能自陈不愿外任得掌瑞圣园寻领往来国信所三年复为西京左藏库使内侍右班副都知未几迁崇仪使以衰老求解职转内园使掌琼林苑五年卒年六十五特赠汀州团练使录其子怀忠为大理寺丞孙逖为三班奉职逊为借职春坊祇候继能性沉密知兵颇勇敢喜读书然好治生晚年急于聚蓄众以此少之何邴后归朝知磁州而卒一子知崇裁十余岁特补太庙斋郎又徙其侄平夷尉知古为滏阳尉省郎无赏延之例犹以城守劳故甄录焉　　邓守恩
按宋史宦者传守恩并州人十岁以黄门事太宗淳化中盗起成都从王继恩往讨之至道初就护西蜀屯兵咸平初为入内高班契丹入寇命石保吉为镇定都部署以守恩为都监逾年入掌骐骥院会龙骑叛卒剽劫环庆遣守恩擒剪之景德初为澶濮都巡检又使还庆及戎泸等州巡察边事大中祥符初按狱于濮州雪冤人十余预监修玉清昭应宫会灵观七年又兼修真游殿景灵宫累迁入内高品供奉官宫成迁内殿承制八年预修大内改西京作坊副使九年营造皆毕授东染院使充会灵观都监天禧二年掌军头引见司又修祥源观成迁崇仪使三年授入内押班河决滑州命为修河钤辖郊祀召为行宫使改如京使复还本任四年春河复故道迁文思院使归朝加领昭州刺史是秋掌皇城国信二司整肃禁卫迁入内副都知会建天章阁命领其事又勾当资善堂兼太子左右春坊司守恩长七尺余状貌甚伟□事干敏以强果称于时五年卒年四十八赠淄州防御使录其子官　　雷允恭
按宋史宦者传允恭开封人初为黄门颇慧黠稍迁入内殿头给事东宫周怀政伪为天书允恭豫发其事怀政死擢内殿崇班迁承制再迁西京作坊使普州刺史入内内侍省押班章献后初临政丁谓潜结允恭凡机密事令传达禁中由是允恭势横中外山陵事起允恭请效力陵上章献后曰吾虑汝有妄动恐为汝累也乃以为山陵都监允恭驰至陵下司天监邢中和为允恭言今山陵上百步法宜子孙类汝州秦王坟允恭曰何不就中和曰恐下有石与水尔允恭曰上无他子若如秦王坟何不可中和曰山陵事重踏行覆按动经月日恐不及七月之期耳允恭曰第移就上穴我走马入见太后言之允恭素贵横人不敢违即改穿上穴入白其事章献后曰此大事何轻易如此允恭曰使先帝宜子孙何惜不可章献后意不然曰出与山陵使议可否时丁谓为山陵使允恭具道所以谓唯唯而已允恭入奏曰山陵使亦无异议矣既而上穴果有石石尽水出允恭竟以是并坐盗金宝赐死籍其家中和流沙门岛谓寻窜海上　　韩守英
按宋史宦者传守英字德华开封祥符人初为入内高品从征河东数奉诏至石岭关督战取隆州迁殿头久之以西头供奉官擢入内内侍押班迁副都知随王继恩招安西川为先锋战于□门有功迁西京作坊使□门都监还勾当三班院进入内内侍都知历定州镇定高阳关并代路兵马钤辖契丹围岢岚军守英与钤辖张志言知府州折惟昌帅所部渡河抵朔州以牵贼势遂破狼水寨俘数百人获马牛羊铠甲以数万计贼为解去赐锦袍金带俄领会州刺史解都知再迁昭宣使复领三班出为鄜延路都钤辖徙并代路建言本路宿兵多百姓困于飞挽今幸边鄙无事请留骑军千余人悉徙内地真宗曰边臣能体朝廷恤民之意宜诏诸路视此行之提举在京诸司库务勾当皇城司为赵德明官告使历宣政宣庆二使内侍左班都知领奖州团练使雅州防御使入内都知管勾修国史书成进景福殿使又为延福宫使入内都知复提举诸司库务卒赠定国军节度观察留后
　宦寺部列传六
　　宋二
　　阎文应
</div>
    <div class="pagination">
<a href="宫闱典宦寺部_page8.html">上一页</a><span>...</span><a href="宫闱典宦寺部_page4.html">4</a><a href="宫闱典宦寺部_page5.html">5</a><a href="宫闱典宦寺部_page6.html">6</a><a href="宫闱典宦寺部_page7.html">7</a><a href="宫闱典宦寺部_page8.html">8</a><span class="current-page">9</span><a href="宫闱典宦寺部_page10.html">10</a><a href="宫闱典宦寺部_page11.html">11</a><a href="宫闱典宦寺部_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
