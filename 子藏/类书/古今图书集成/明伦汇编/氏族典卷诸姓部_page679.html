<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 679 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 679 页/共 899 页</h1>
    <div class="content">　　尽言
按奇姓通言眉山人秦桧死推汤鹏举为侍御史言以启贺曰以三尺之童冠两浙之士老牛舐犊溺爱谁先野鸟为欺君孰甚
　宛姓部汇考
凌迪知万姓统谱
　　宛姓
宛国名与苑同望出南阳

　寋姓部汇考
凌迪知万姓统谱
　　寋姓
寋见姓苑其偃切唐蹇道会从僖宗西幸僖宗谓曰蹇不利东北因更氏曰寋
　宛姓部列传
　　周
　　宛春
按左传僖公二十七年冬楚子及诸侯围宋宋公孙固如晋告急二十八年春晋侯侵曹伐卫卫人出其君以说于晋晋侯围曹执曹伯子玉使宛春告于晋师曰请复卫侯而封曹臣亦释宋之围晋人执宛春拘于卫注
宛春楚大夫
　　宛射犬
按左传襄公二十四年冬楚子伐郑以救齐门于东门次于棘泽诸侯还救郑晋侯使张胳辅跞致楚师求御于郑郑人卜宛射犬吉子太叔戒之曰大国之人不可与也对曰无有众寡其上一也太叔曰不然部娄无松柏二子在幄坐射犬于外既食而后食之使御广车而行己皆乘乘车将及楚师而后从之乘皆踞转而鼓琴近不告而驰之皆取冑于櫜而冑入垒皆下搏人以投收禽挟囚弗待而出皆超乘抽弓而射既免复踞转而鼓琴曰公孙同乘兄弟也胡再不谋对曰曩者志入而已今则怯也皆笑曰公孙之亟也　　宛没
按左传襄公二十五年晋侯使魏舒宛没逆卫侯　　汉　　宛暹
按奇姓通暹下邳相
　　宛方
按万姓统谱方吴兴太守
　　明
　　宛贤
按万姓统谱贤舒城人洪熙中广昌县丞
　　宛嘉祥
按万姓统谱嘉祥字文征望江人嘉靖癸卯举人历官知府
　阮姓部列传
　　秦
　　阮翁仲
按尚友录翁仲身长一丈三尺气质端勇异于常人少为县吏为督邮所笞叹曰人当如是邪入学究书史始皇并天下使翁仲将兵守临洮声振匈奴秦以为瑞翁仲死遂铜铸其形像置咸阳宫司马门外匈奴至有见者犹以为生　　后汉
　　阮肇
按尚友录肇永平中与刘晨入山采药失道行数里至溪浒二女候迎引入洞食以胡麻饭后求去指示原路至家子孙已七世矣天台县西北有庙焉　　阮敦按万姓统谱敦巴吾令
　　阮况
按万姓统谱况仕功曹后为南阳太守
　　魏
　　阮瑀
按魏志王粲传陈留阮瑀字元瑜少受学于蔡邕建安中都护曹洪欲使掌书记瑀不为屈太祖以瑀为司空军谋祭酒管记室军国书檄多瑀所作徙为仓曹掾属以建安十七年卒　　晋
　　阮籍
按晋书阮籍传籍字嗣宗陈留尉氏人父瑀魏丞相掾籍容貌杰志气宏放任性不羁宣帝为太傅命为从事中郎高贵乡公即位封关内侯徙散骑常侍魏晋之际天下多故籍遂酣饮为常文帝辅政引为大将军从事中郎籍闻步兵厨营人善酿乃求为步兵校尉性至孝母终举声一号吐血数升能为青白眼嵇喜来吊籍作白眼喜弟康赍酒挟琴造焉乃见青眼邻家少妇有美色当垆沽酒籍诣饮醉便卧其侧时率意独驾不由径路车迹所穷辄恸哭而反景元四年卒　　阮种
按晋书阮种传种字德猷陈留尉氏人汉侍中胥卿八世孙察孝廉为公府掾太保何曾举种贤良除尚书郎转中书郎进止有方正己率下朝廷咸惮其威容迁平原相为政简惠百姓称之卒于郡　　阮咸
按晋书阮籍传籍兄子咸字仲容父熙武都太守咸任达不拘与叔父籍为竹林之游咸与籍居道南诸阮居道北北阮富而南阮贫七月七日北阮盛晒衣服皆锦绮粲目咸以竿挂大布犊鼻于庭人或怪之答曰未能免俗聊复尔耳历仕散骑侍郎咸妙解音律善弹琵琶出补始平太守以寿终二子瞻孚　　阮浑按晋书阮籍传籍子浑字长成有父风太康中为太子庶子　　阮瞻
按晋书阮籍传籍兄子咸咸子瞻字千里性清虚寡欲善弹琴东海王越镇许昌以瞻为记室参军永嘉中为太子舍人瞻素执无鬼论忽有一客通名诣瞻瞻与之言及鬼神之事反复甚苦客遂屈乃作色曰仆便是鬼于是变为异形须臾消灭瞻意色大恶岁余病卒　　阮孚
按晋书阮籍传籍兄子咸咸子孚字遥集初辟太傅府避乱渡江元帝以为安东参军转丞相从事中郎终日酣纵为有司所按帝优容之迁黄门侍郎散骑常侍以金貂换酒复为有司弹劾帝宥之明帝即位迁侍中从平王敦赐爵南安县侯转吏部尚书咸和初拜丹阳尹除都督交广宁三州军事未至镇卒无子从孙广嗣　　阮修
按晋书阮籍传籍兄子咸咸从子修字宣子好易老善清言性不喜见俗人遇便舍去居贫年四十余未有室王敦等敛钱为婚皆名士也慕之者求入钱而不得敦谓修曰卿常无食鸿胪丞差有禄能作不修遂为之转太傅行参军太子洗马避乱南行为贼所害　　阮放
按晋书阮籍传修从弟放字思度祖略齐郡太守父顗淮南内史放少与孚并知名中兴除太学博士太子中舍人庶子转黄门侍郎迁吏部郎在铨管之任甚有称绩除交州刺史到州暴卒子晞之南顿太守　　阮裕按晋书阮籍传放弟裕字思旷以德业知名弱冠辟太宰掾大将军王敦命为主簿以酒废职出为溧阳令复以公事免官咸和初除尚书郎去职居会稽剡县屡辞征聘年六十三卒三子佣宁普佣早卒宁鄱阳太守普骠骑谘议参军佣子歆之中领军宁子腆秘书监腆弟万龄及歆之子弥之元熙中并列显位　　阮湛按尚友录湛着三礼图九卷
　　阮谦之
按万姓统谱谦之徐闻人仕郡为功曹累迁奋威将军从兄弥之为交州刺史受诏征林邑王杨迈谦之为副大败杨迈谢罪入贡谦之振旅而还子孙遂居遂溪　　宋
　　阮万龄
按宋书阮万龄传万龄陈留尉氏人也祖思旷左光禄大夫父宁黄门侍郎万龄少知名自通直郎为孟昶建威长史永初末自侍中解职东归寻除左民尚书迁太常出为湘州刺史在州无政绩还为东阳太守元嘉二十五年卒　　阮长之
按宋书阮长之传长之字茂景陈留尉氏人也祖思旷金紫光禄大夫父普骠骑谘议参军长之初为诸府参军除员外散骑侍郎母老求补襄垣令督邮无礼鞭之去职寻补平越长史入为尚书殿中郎出为武昌太守元嘉九年迁临川内史以南土卑湿母年老非所宜辞不就十一年复除临海太守至郡少时而母亡葬毕不胜忧卒子师门原乡令　　阮佃夫
按宋书阮佃夫传佃夫会稽诸暨人也元嘉中出身为台小史太宗初出合选为主衣世祖召还左右补内监景和末太宗被拘于殿内佃夫与王道隆李道儿谋共废立太宗即位封建城县侯迁南台侍御史权亚于人主后废帝即位佃夫权任转重元徽三年迁黄门侍郎领右军将军时废帝猖狂好出游走佃夫复谋废帝赐死　　南齐
　　阮韬
按南齐书阮韬传韬字长明陈留人晋金紫光禄大夫裕元孙也韬少历清官为南兖州别驾泰始末为征南江州长史桂阳王休范在镇数出行游韬性方峙未尝随从永明二年卒　　梁
　　阮孝绪
按梁书阮孝绪传孝绪字士宗陈留尉氏人也父彦之宋太尉从事中郎孝绪出后从伯引之性沈静虽与儿童游戏恒以穿池筑山为乐自是屏居一室非定省未尝出户家人莫见其面外兄王晏贵显屡至其门孝绪常逃匿不与相见曾食酱美问之云是王家所得便吐餐覆醢及晏诛竟获免天监十二年与吴郡范元琰俱征并不到大同二年卒门徒诔其德行谥曰文贞处士　　阮诠
按陈书阮卓传卓祖诠梁散骑侍郎
　　阮问道
按陈书阮卓传卓父问道梁宁远岳阳王府记室参军　　陈
　　阮卓
按陈书阮卓传卓陈留尉氏人幼而聪敏笃志经籍善谈论尢工五言诗性至孝其父随岳阳王出镇江州遇疾卒卓自都奔赴水浆不入口者累日属侯景之乱道路阻绝卓冒履险艰载丧柩还都世祖即位除轻车鄱阳王府外兵参军迁鄱阳王中卫府录事转晋安王府记室迁衡阳王府录事参军入为尚书祠部郎迁始兴王中卫府记室参军至德元年入为德教殿学士聘隋还除招远将军祯明二年入于隋行至江州追感其父所终因遘疾而卒　　唐
　　阮诜
按万姓统谱诜字孝群奉化人懋德粹和处烦剧无遽色通开元礼谷梁春秋不徒习其辞动有程法海右士举袭其淳风父毂为太子右赞善大夫举进士不第即以父任为太庙斋郎历临黄东海尉东海有父子异居者子不为养诜使人问之对曰无以奉也遗之米肉且以其赢资之其子卒悔悟克孝寻调婺州法曹参军累迁大理评事员外郎司勋尚书郎挂冠归里与里中谢征士栗台二三名士徜徉以终子综绎皆举乡贡　　阮结
按万姓统谱结钱塘人中和间以征刘汉宏功授散骑常侍后又征常润二州累迁户部尚书　　宋
　　阮思道
按万姓统谱思道字思恭建阳人中南唐进士后归宋为史馆检讨历守韶衢永三州咸有政声子昌龄　　阮锺&#按万姓统谱锺&#铜陵人十一世同居朝廷嘉之锺&#天性纯厚为时所称仕终秘书郎　　阮中度
按万姓统谱中度字正甫建阳人思道从子博学尢邃于易端拱中进士第居官仁恕勿累其民征拜御史　　阮昌龄
按万姓统谱昌龄建阳人俊敏能赋杨亿称为奇材仕剑外有异政为张咏所知得代徒行北归咏贻以所乘仍荐于朝终殿中丞　　阮逸
按万姓统谱逸字天隐建阳人仕为镇东节度推官景佑初上乐事论十二篇与胡瑗俱召赴阙命同校钟律分造钟磬各一虡皇佑中更铸太常钟磬瑗逸与近臣太常官议于秘阁遂典作乐事　　阮美成
按尚友录美成舒城人元丰中进士知巢县为政岂弟喜吟咏时号绝句　　阮骏
按宋史李异传阮骏兴化军人绍圣元年进士为河南府少尹金人犯京师率所隶兵拥护神御殿抱神御骂声不绝口卒被害　　阮希甫
按宋史李诚之传死金人难者蕲州学教授阮希甫赠通直郎　　阮阅
按万姓统谱阅字阅休建炎元年知袁州初至讼牒繁阅乃大书依本分三字印榜四城墙壁郡民化之不逾旬讼诉稀息乃榜西听为无讼堂为袁民雪插笔之谤后致仕归寓居宜春吟讽自适所撰诗总行于世　　阮荐
按万姓统谱荐字仲元新昌人少多慧后入太学中舍日者谓曰公宜隐去即翻然南归隐居林壑以诗自娱无复仕意干道中辟本州学正不就　　阮寅
按万姓统谱寅字公亮新昌人嘉泰进士初调龙阳尉以宪使宋慈荐改知房州转朝请大夫鼎澧辰沅靖沿边都大巡检使马步军都总管节制湖北军马赐紫金鱼袋知澧州所至能保障焉子愿以寅荫官节度推官　　阮子郁
按广东通志子郁四会人居周村少学浮屠氏不茹荤妄言能持戒定时人号为阮道者忽一日作偈端坐卒绍定间敕封慈应大师　　阮恕
按万姓统谱恕字伯宽寅之子以父荫宰分宁淳佑中更善化升通判建宁府初赴善化时宿山间有商十余人先在焉吏与争爨恕为杖其吏且慰之吏退诟曰有官如此何以仕为恕亦不介意及瞑商来谢曰某等粗&#感公弘量第夜半先起倘有小喧官止安寝恕唯唯比夜半喧甚恕戒仆坚&#俄而寂然起烛之杀人纵横乃强寇也是夕脱命毫厘人以为宽厚之报　　阮思聪
按万姓统谱思聪字仲谋固始县人弱冠膂力绝人善骑射喜读左氏春秋及兵家书积战功累官吉州团练使知黄州事来居建康历官所至有声曾遣人诣贾似道欲以重兵守鹿门山又言当由海道以捣青齐则襄围自解皆不见听师溃思聪归建康权马司徐王荣都统翁福等舁制置司已下印钥来告曰大兵且至赵制置已去城中惟节使官高望救一城之命思聪曰我宋臣子也受宋厚恩不敢以城献王荣等知不可强乃止　　阮登炳
按万姓统谱登炳字显之吴人淳佑进士以论公田抗言迕众历秘书丞　　阮与子
按广东通志与子香山人天性纯笃早丧母事父元辅尽孝德佑丙子父病剧与子刲股肉和药以饮父遂瘳居五年父殁哀毁逾礼　　元
　　阮申之
按浙江通志申之字周翰池阳人先为黄岩瑞安二州同知有能声泰定初为鄞令持身廉简为政有法在邑十余年百废具举　　明
　　阮弘道
按明外史杨元杲传阮弘道滁人太祖驻兵于滁弘道侍左右既入集庆历江南行中书省授左右司员外郎雅嗜文学练达政体历福建江西行省参政卒于官　　阮友彰
按江西通志友彰庐陵人洪武初官福建按察使以廉干称左迁河南寻谪戍复起为交趾副使交趾久违声教甫内属友彰至未三月政令大行　　阮士进
按万姓统谱士进字志学建德人永乐中举人授羽林前卫经历升贵池知县律己甚严而御下以宽均徭省赋兴学劝农甚得民誉以母老归养卒于家　　阮世宁按明外史琴彭传谅山土官阮世宁率所部避难归乞居龙州冻州之地帝命加意抚恤资粮器用皆官为给之　　阮公庭
按明外史琴彭传七源州土官阮公庭率所部避难归乞居龙州冻州之地帝命加意抚恤资粮器用皆官为给之　　阮勤
按明外史余子俊传阮勤本交趾人其父内徙占籍长子勤举景泰中进士历台州知府清慎有惠政以右副都御史巡抚陕西入为侍郎调南京刑部蛮邦人着声中国者勤为最　　阮嗣
按万姓统谱嗣连江人宣德中由国子生任连州判官兴利除害卓有声称升河南左参议　　阮居仁
按万姓统谱居仁交趾人由监生正统二年任县令下车之际以学校圮坏为急务遂首兴之方春必亲诣田里以劝农事任满民怀其德立去思碑　　阮&#
按万姓统谱&#字廷用太和人天顺甲申进士授行人改御史清直任事所至肃然平生笃行动以古人自期　　阮孟升
按万姓统谱孟升建德人成化中由太学生授奉节知县丁忧起复改云阳县所至皆有善政民至今思之致仕卒于家　　阮廷瓒
按万姓统谱廷瓒字邦器桐城人早失怙恃既长痛亲不存事兄犹父委曲承顺家政一以为主兄无友于恩数窘辱之廷瓒怡然不以介念尝以千金之产让之略无难色后兄疾亲侍汤药至废餐寝既卒哀祭尽礼不以久懈乡人咸以悌弟称之　　阮珩
按万姓统谱珩字国用顺德人少游邑庠兄死告归善事其亲暇日用心理学不求仕进亲丧不饮酒食肉形羸骨立弘治甲子提学潘府巡视至邑珩出见即告归潘心异之强令就试见其文优令复学补廪应试皆辞在学一二老成者始述其孝行潘益异之为四难文以彰之又赠以诗有百尺楼高孝子过之句檄县奖劝欲奏闻旌表珩为人纯笃朴实寡交游故后辈鲜克知之　　阮垕
按万姓统谱垕字洪载江宁人嘉靖辛丑进士历兵部郎中　　阮鹗
按万姓统谱鹗字应荐桐城人嘉靖甲辰进士历都察院右佥都御史侄自嵩丙辰进士　　阮文中
按贵州通志文中字用和南昌人嘉靖癸丑科进士隆庆四年由太仆少卿升右佥都巡抚时土官安国亨安智因事扰前抚将坐以叛逆未决前抚去文中代之阁臣高拱授以方略文中至黔访得其实复请拱卒决其事免军心之扰时又有巨寇者念拥兵僭号垂三十年有司不能制因不以闻文中复请计于拱发兵剿之擒斩者念一境遂宁后升湖广巡抚　　阮子孝按万姓统谱子孝浙江于潜人万历甲戌进士　　阮宗道按贵州通志宗道大同人恩贡万历十九年知府事在任勤政恤民设立哨守民赖以安　　阮大铖
按明外史阮大铖传大铖怀宁人曾祖鹗居桐城为福建巡抚大铖举万历四十四年进士授行人天启元年擢户科给事中迁吏科都给事附魏忠贤逮杀杨涟左光斗六人又逮高攀龙等七人每对客诩诩自矜其能为太常少卿乞归崇祯元年起光禄卿御史毛羽健劾其党邪罢去明年定逆案论赎徒为民流寇逼皖大铖避居南京与戍卒马士英深相结周延儒再召大铖要之维扬辇金为寿求湔濯延儒难之乃荐士英延儒遂起士英为凤阳总督京师陷福王时士英以边才荐大铖诸臣并言逆案巨魁不可召用中旨起兵部添注右侍郎未几转左侍郎进本部尚书既得志专意报复南京既破大铖遂出走由太平趋浙东明年抵仙霞关僵仆石上死　　阮之钿
按明外史阮之钿传之钿字实甫桐城诸生也崇祯中下诏保举人才同邑谕德刘若宰以之钿应授谷城知县十一年正月之钿未至张献忠袭陷其城据以求抚总理熊文灿许之处其众数万于四郊居民汹汹欲窜之钿至尽心调剂民稍安乃上抚剿二策时不能用贼渐出行劫之钿不能禁明年献忠反形渐萌之钿往说之献忠素衔之钿遂恶言极骂之之钿忧愤成疾遂不视事至五月献忠果反之钿仰药未绝献忠遣使索印坚不予贼遂杀之　　阮以颐
按湖广通志以颐常宁人母胡年七十有六崇祯癸未寇变卧疾不能起以颐侍侧以死卫旋伤于兵而母得全　　阮谦
</div>
    <div class="pagination">
<a href="氏族典卷诸姓部_page678.html">上一页</a><span>...</span><a href="氏族典卷诸姓部_page674.html">674</a><a href="氏族典卷诸姓部_page675.html">675</a><a href="氏族典卷诸姓部_page676.html">676</a><a href="氏族典卷诸姓部_page677.html">677</a><a href="氏族典卷诸姓部_page678.html">678</a><span class="current-page">679</span><a href="氏族典卷诸姓部_page680.html">680</a><a href="氏族典卷诸姓部_page681.html">681</a><a href="氏族典卷诸姓部_page682.html">682</a><a href="氏族典卷诸姓部_page683.html">683</a><a href="氏族典卷诸姓部_page684.html">684</a><span>...</span><a href="氏族典卷诸姓部_page680.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
