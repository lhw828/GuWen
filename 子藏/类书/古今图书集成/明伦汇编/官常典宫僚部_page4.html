<!DOCTYPE html>
<html>
 <head>
  <meta charset="utf-8"/>
  <title>
   官常典宫僚部 - 第 4 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典宫僚部 - 第 4 页/共 4 页
  </h1>
  <div class="content">
   按后汉书本传荣字春卿沛郡龙亢人也少学长安习欧阳尚书事博士九江朱普贫窭无资常客佣以自给精力不倦十五年不窥家园至王莽篡位乃归会朱普卒荣奔丧九江负土成坟因留教授徒众数百人莽败天下乱荣抱其经书与弟子逃匿山谷虽常饥困而讲论不辍后复客授江淮间建武十九年年六十余始辟大司徒府时显宗始立为皇太子选求明经乃擢荣弟子豫章何汤为虎贲中郎将以尚书授太子世祖从容问汤本师为谁汤对曰事沛国桓荣帝即召荣令说尚书甚善之拜为议郎赐钱十万入使授太子每朝会辄令荣于公卿前敷奏经书帝称善曰得生几晚会欧阳博士缺帝欲用荣荣叩头让曰臣经术浅薄不如同门生郎中彭闳扬州从事□弘帝曰俞往女谐因拜荣为博士引闳弘为议郎车驾幸太学会诸博士论难于前荣被服儒衣温恭有蕴藉辩明经义每以礼让相厌不以辞长胜人儒者莫之及特加赏赐又诏诸生雅吹击磬尽日乃罢后荣入会庭中诏赐奇果受者皆怀之荣独举手捧之以拜帝笑指之曰此真儒生也以是愈见敬厚常令止宿太子宫积五年荣荐门下生九江胡宪侍讲乃听得出旦一入而已荣尝寝病太子朝夕遣中使问病赐以珍羞帷帐奴婢谓曰如有不讳无忧家室也后病愈复入侍讲二十八年大会百官诏问谁可傅太子者群臣承望上意皆言太子舅执金吾原鹿侯阴识可博士张佚正色曰今陛下立太子为阴氏乎为天下乎即为阴氏则阴侯可为天下则固宜用天下之贤才帝称善曰欲置傅者以辅太子也今博士不难正朕况太子乎即拜佚为太子太傅而以荣为少傅赐以辎车乘马荣大会诸生陈其车马印绶曰今日所蒙稽古之力也可不勉哉荣以太子经学成毕上疏谢曰臣幸得侍帷幄执经连年而智学浅短无以补益万分今皇太子以聪睿之姿通明经义观览古今储君副主莫能专精博学若此者也斯诚国家福佑天下幸甚臣师道已尽皆在太子谨使掾臣汜再拜归道太子报书曰庄以童蒙学道九载而典训不明无所晓识夫五经广大圣言幽远非天下之至精岂能与于此况以不才敢承诲命昔之先师谢弟子者有矣上则通达经旨分明章句下则去家慕乡求谢师门今蒙下列不敢有辞愿君慎疾加餐重爱玉体三十年拜为太常荣初遭仓卒与族人桓元卿同饥□而荣讲诵不息元卿嗤荣曰但自苦气力何时复施用乎荣笑不应及为太常元卿叹曰我农家子岂意学之为利乃若是哉显宗即位尊以师礼甚见亲重拜二子为郎荣年逾八十自以衰老数上书乞身辄加赏赐乘舆常幸太常府令荣坐东面设几杖会百官骠骑将军东平王苍以下及荣门生数百人天子亲自执业每言辄曰太师在是既罢悉以大官供具赐太常家其恩礼若此永平二年三雍初成拜荣为五更每大射养老礼毕帝辄引荣及弟子升堂执经自为下说乃封荣为关内侯食邑五千户荣每疾病帝辄遣使者存问大宫大医相望于道及笃上疏谢恩让还爵土帝幸其家问起居入街下车拥经而前抚荣垂涕赐以□茵帷帐刀剑衣被良久乃去自是诸候将军大夫问疾者不敢复乘车到门皆拜□下荣卒帝亲自变服临丧送葬赐冢茔于首山之阳除兄子二人补四百石都讲生八人补二百石其余门徒多至公卿子郁嗣　　包咸
按后汉书本传咸字子良会稽曲阿人也少为诸生受业长安师事博士右师细君习鲁诗论语王莽末去归乡里于东海界为赤眉贼所得遂见拘执十余日咸晨夜诵习自若贼异而遣之因往东海立精舍讲授光武即位乃归乡里太守黄谠署户曹史欲召咸入授其子咸曰礼有来学而无往教谠遂遣子师之举孝廉除郎中建武中入授皇太子论语又为其章句拜谏议大夫侍中右中郎将永平五年迁大鸿胪每进见锡以几杖入屏不趋赞事不名经传有疑辄遣小黄门就舍即问显宗以咸有师傅恩而素清苦常特赏赐珍玩束帛奉禄增于诸卿咸皆散与诸生之贫者病笃帝亲辇驾临视八年年七十一卒于官子福拜郎中亦以论语入授和帝　　桓郁
按后汉书本传郁字仲恩少以父任为郎敦厚笃学传父业以尚书教授门徒常数百人荣卒郁当袭爵上书让于兄子泛显宗不许不得已受封悉以租入与之帝以郁先师子有礼让甚见亲厚常居中论经书问以政事稍迁侍中帝自制五家要说章句令郁校定于宣明殿以侍中监虎贲中郎将永平十五年入授皇太子经迁越骑校尉诏敕太子诸王各奉贺致礼郁数进忠言多见纳录肃宗即位郁以母忧乞身诏听以侍中行服建初二年迁屯骑校尉和帝即位富于春秋侍中窦宪自以外戚之重欲令少主颇涉经学上疏皇太后曰礼记云天下之命悬于天子天子之善成乎所习习与智长则切而不勤化与心成则中道若性昔成王幼小越在襁褓周公在前史佚在后太公在左召公在右中立听朝四圣维之是以虑无遗计举无过事孝昭皇帝八岁即位大臣辅政亦选名儒韦贤蔡义夏侯胜等入授于前平成圣德近建初元年张酺魏应召训亦讲禁中臣伏惟皇帝陛下躬天然之资宜渐教学而独对左右小臣未闻典义昔五更桓荣亲为帝师子郁结发敦尚继传父业故再以校尉入授先帝父子给事禁省更历四世今白首好礼经行笃备又宗正刘方宗室之表善为诗经先帝所褒宜令郁方并入教授以崇本朝光示大化由是迁长乐少府复入侍讲顷之转为侍中奉车都尉永元四年代丁鸿为太常明年病卒郁教授二帝恩宠甚笃赏赐前后数百千万显于当世门人杨震朱宠皆至三公初荣受朱普学章句四十万言浮辞繁长多过其实及荣入授显宗减为二十三万言郁复删省定成十二万言由是有桓君大小太常章句子普嗣传爵至曾孙郁中子焉能世传其家学孙鸾曾孙郴并知名　　桓焉
按后汉书本传焉字叔元少以父任为郎明经笃行有名称永初元年入授安帝三迁为侍中步兵校尉永宁中顺帝立为皇太子以焉为太子少傅月余迁太傅以母忧自乞听以大夫行丧逾年诏使者赐牛酒夺服即拜光禄大夫迁太常时废皇太子为济阴王焉与太仆来历廷尉张皓谏不能得事已具来历传顺帝即位拜太傅与太尉朱宠并录尚书事焉复入授经禁中因燕见建言宜引三公尚书入省事帝从之以焉前廷议守正封阳平侯固让不受视事三年坐辟召禁锢者为吏免复拜光禄大夫阳嘉二年代来历为大鸿胪数日迁为太常永和五年代王龚为太尉汉安元年以日食免明年卒于家弟子传业者数百人黄琼杨赐最为显贵　　晋
　　杜锡
按晋书杜预传预子锡字世嘏少有盛名起家长沙王乂文学累迁太子中舍人性亮直忠烈屡谏愍怀太子言辞恳切太子患之后置针着锡常所坐处毡中刺之流血他日太子问锡向着何事锡对醉不知太子诘之曰君喜责人何自作过也后转卫将军长史赵王伦篡位以为治书御史孙秀求交于锡而锡拒之秀虽衔之惮其名高不敢害也惠帝反政迁吏部郎城阳太守不拜仍迁尚书左丞年四十八卒赠散骑常侍　　薛兼
按晋书本传兼字令长丹阳人也祖综仕吴为尚书仆射父莹有名吴朝吴平为散骑常侍兼清素有器宇少与同郡纪瞻广陵闵鸿吴郡顾荣会稽贺循齐名号为五□初入洛司空张华见而奇之曰皆南金也察河南孝廉辟公府除比阳相□任有能名历太子洗马散骑常侍怀令司空东海王越引为参军转祭酒赐爵安阳亭侯元帝为安东将军以为军谘祭酒稍迁丞相长史甚勤王事以上佐禄优每自约损取周而已进爵安阳乡亭侯拜丹阳太守中兴建转尹加秩中二千石迁尚书领太子少傅自综至兼三世傅东宫谈者美之永昌初王敦表兼为太常明帝即位加散骑常侍帝以东宫时师傅犹宜尽敬乃下诏曰朕以不德夙遭闵凶猥以眇身托于王公之上哀茕在疚靡所谘仰忧怀惴惴如临于谷孔子有云故虽天子必有尊也朕将祗奉先师之礼以谘有德太宰西阳王秩尊望重在贵思降丞相武昌公司空即丘子体道高邈勋德兼备先帝执友朕之师傅太常安阳侯训保朕躬忠肃笃诚夫崇亲尊贤先帝所重朕见四君及书疏仪体一如东宫故事是岁卒诏曰太常安阳乡侯兼履德冲素尽忠恪己方赖德训弘济政道不幸殂殒痛于厥心今遣持节侍御史赠左光禄大夫开府仪同三司魂而有灵嘉兹荣宠及葬王敦作逆朝廷多故不得议谥直遣使者祭以太牢子颙先兼卒无后　　南齐
　　何昌
按南齐书本传昌字俨望庐江灊人也祖叔度吴郡太守父修之太常昌少而淹厚为伯父司空尚之所遇宋建安王休仁为扬州辟昌州主簿迁司徒行参军太傅五官司徒东阁祭酒尚书仪曹郎建平王景素为征北南徐州昌又为府主簿以风素见重母老求禄出为湘东太守加秩千石为太祖骠骑功曹昌在郡景素被诛昌痛之至是启太祖曰寻故建平王因心自远忠孝基性徽和之誉早布国言胜素之情夙洽民听世祖绸缪太宗眷异朝中贵人野外贱士虽闻见有殊谁不悉斯事者元徽之间政关群小构扇异端共令倾覆殷勤之非古人所悼况苍梧将季能无衒惑一年之中藉者再三有必颠之危无蹔立之安行路寒心往来局蹐而王夷虑坦然委之天命惟谦性敬专城奉国闺无执戟之卫门阙衣介之夫此五尺童子所见不假阔曲言也一沦疑似身名顿灭冤结渊泉酷贯穹昊时经隆替岁改三元旷荡之惠亟申被枉之泽未流俱沐温光独酸霜露明公辅天地之施散云雨之润物无巨细咸被庆渥若今日不蒙照涤则为万代冤魂昌非敢慕慷慨之士激扬当世实义切于心痛入骨髓沥肠纾愤仰希神照辨明枉直亮王素行使还名帝籍归灵旧茔死而不泯岂忘德于黄墟分躯碎首不足上谢又与司空褚渊书曰天下之可哀者有数而埋冤于黄泉者为甚焉何者百年之寿同于朝露挥忽去留宁足道哉政欲阖棺之日不陨令名竹帛传芳烈钟石纪清英是以昔贤甘心于死所者也若怀忠抱义而负枉冥冥之下时主未之矜卿相不为言良史濡翰将被以恶名岂不痛哉窃寻故建平王地属亲贤德居宗望道心惟冲睿性天峻散情风云不以尘务婴衿明发怀古惟以琴书娱志言忠孝行惇慎二公之所深鉴也前者阮扬连党构此纷纭虽被明于朝贵愈结怨于群丑觇察继踪疑防重着小人在朝诗史所叹少
一句
清识饮涕王每永言终日气泪交
横既推信以期物故日去其备卫朱门萧条示存典刑而已求解徐州以避北门要任苦乞会稽贪处东瓯闲务此并彰于事迹与公道味相求期心有素方共经营家国劬劳王室何图时不与我契阔屯昏忠诚弗亮罹此百殃岁朔亟流已经四载皇帝惟新人占天泽而幽然深酷未蒙照明封殡卑杂穷魂莫寄昭穆不序松柏无行事伤行路痛结幽显吾等叩心泣血实有望于圣时公以德佐世欲物得其所岂可令建平王枉直不分邪田叔不言梁事袁丝谏止淮南以两国舋祸尚回帝意岂非亲亲之义宁从敦厚而今疑以未辨为世大戮若使王心迹得申亦示海内理冤枉明是非存亡国继绝世周汉之通典有国之所急也昔叔向之理恃祁大夫而获亮戾太子之冤资车丞相而见察幽灵有知岂不眷眷于明顾碎首抽胁自谓不殒渊答曰追风古人良以嘉叹但事既昭晦理有逆从建平初阻元徽未悖专欲委咎阮杨弥所致疑于时正亦谬参此机若审如高论其愧特深太祖嘉其义转为记室迁司徒左西太尉户曹属中书郎王俭卫军长史俭谓昌曰后任朝事者非卿而谁永明元年竟陵王子良表置文学官以昌为竟陵王文学以清信相得意好甚厚转扬州别驾豫章王又善之迁太子中庶子出为临川内史除庐陵王中军长史未拜复为太子中庶子领屯骑校尉迁吏部郎转侍中临海王昭秀为荆州以昌为西中郎长史辅国将军南郡太守行荆州事明帝遣徐元庆西上害蕃镇诸王元庆至荆州欲以便宜从事昌曰仆受朝廷意寄翼辅外蕃何容以殿下付君一介之使若朝廷必须殿下还当更听后旨昭秀以此得还京师建武二年为侍中领长水校尉转吏部尚书复为侍中领骁骑将军四年卒年五十一赠太常谥简子昌不杂交游通和泛爱历郡皆清白士君子多称之　　梁
　　王训
按梁书王暕传暕子训字怀范幼聪警有识量征士何引见而奇之年十三暕亡忧毁家人莫之识十六召见文德殿应对爽彻上目送久之顾谓朱异曰可谓相门有相矣补国子生射策高第除秘书郎迁太子舍人秘书丞转宣城王文学友太子中庶子掌管记俄迁侍中既拜入见高祖从容问何敬容曰褚彦回年几为宰相敬容对曰少过三十上曰今之王训无谢彦回训美容仪善进止文章之美为后进领袖在春宫特被恩礼以疾终于位时年二十六赠本官谥温子　　北齐
　　马敬德
按北齐书本传敬德河间人也少好儒术负笈随大儒徐遵明学诗礼略通大义而不能精遂留意于春秋左氏沈思研求昼夜不倦解义为诸儒所称教授于燕赵间生徒随之者众河间郡王每于教学追之将举为孝廉固辞不就乃诣州求举秀才举秀才例取文士州将以其纯儒无意推荐敬德请试方略乃策问之所答五条皆有文理乃欣然举送至京依秀才策问唯得中第乃请试经业问十条并通擢授国子助教迁太学博士天统初除国子博士世祖为后主择师傅赵彦深进之入为侍讲其妻梦猛兽将来向之敬德走超丛棘妻伏地不敢动敬德占之曰吾当得大官超棘过九卿也尔伏地夫人也后主既不好学敬德侍讲甚疏时时以春秋入授武平初犹以师傅之恩超拜国子祭酒加仪同三司金紫光禄大夫领瀛州大中正卒赠开府瀛沧安州诸军事瀛州刺史其后侍书张景仁封王赵彦深云何容侍书封王侍讲□无封爵于是亦封敬德广汉郡王子元熙袭元熙字长明少传父业兼事文藻以父故自青州集曹参军超迁通直侍郎侍诏文林馆转正员武平中皇太子将讲孝经有司请择师友帝曰马元熙朕师之子文学不恶可令教儿于是以孝经入授皇太子儒者荣其世载性和厚在内甚得名誉皇太子亦亲敬之隋开皇中卒于秦王文学　　北周
　　觓斯征
按周书本传征字士亮河南洛阳人父椿太傅尚书令征幼聪□五岁诵孝经周易识者异之及长博涉群书尤精三礼兼解音律有至性居父丧朝夕共一溢米以父勋累迁太常卿自魏孝武西迁雅乐废缺征博采遗逸稽诸典故创新改旧方始备焉又乐有錞于者近代绝无此器或有自蜀得之皆莫之识征见之曰此錞于也众弗之信征遂依干宝周礼注以芒筒捋之其声极振众乃叹服征乃取以合乐焉六官建拜司乐中大夫进位骠骑大将军开府后高祖以征治经有师法诏令教授皇太子宣帝时为鲁公与诸皇子等咸服青衿行束修之礼受业于征仍并呼征为夫子儒者荣之宣帝嗣位迁上大将军大宗伯时高祖初崩梓宫在殡帝意欲速葬令朝臣议之征与内史宇文孝伯等固请依礼七月帝竟不许帝之为太子也宫尹郑译坐不能以正道调护被谪除名而帝雅亲爱译至是拜译内史中大夫甚委任之译乃献新乐十二月各一笙每一笙用十六管帝令与征议之征驳而奏帝颇纳焉及高祖山陵还帝欲作乐复令议其可不征曰孝经云闻乐不乐闻尚不乐其况作乎郑译曰既云闻乐明即非无止可不乐何容不奏帝遂依译议译因此衔之帝后肆行非度□虐日甚征以荷高祖重恩尝备位师傅若生不能谏死何以见高祖乃上疏极谏指陈帝失帝不纳译因谮之遂下征狱狱卒张元哀之乃以佩刀穿狱墙遂出之元卒被拷而终无所言征遇赦得免隋文践极例复官除太子太傅诏修撰乐书开皇初薨子谚征所撰乐典十卷　　隋
　　裴政
按隋书本传政字德表河东闻喜人也高祖寿孙从宋武帝徙家于寿阳历前军长史庐江太守祖邃梁侍中左卫将军豫州大都督父之礼廷尉卿政幼明敏博闻强记达于时政为当时所称年十五辟邵陵王府法曹参军事转起部郎枝江令湘东王之临荆州也召为宣惠府记室寻除通直散骑侍郎侯景作乱加壮武将军帅师随建宁侯王琳进讨之擒贼率宋子仙献于荆州及平侯景先锋入建邺以军功连最封夷陵侯征授给事黄门侍郎复帅师副王琳拒萧纪破之于硖口加平越中郎将镇南府长史及周师围荆州琳自桂州来赴难次于长沙政请从间道先报元帝至百里洲为周人所获萧□谓政曰我武皇帝之孙也不可为尔君乎尔亦何烦殉身于七父若从我计则贵及子孙如或不然分腰领矣政诡曰唯命□□之送至城下使谓元帝曰王僧辩闻台城被围已自为帝王琳孤弱不复能来政许之既而告城中曰援兵大至各思自勉吾以间使被擒当以碎身报国监者击其口终不易辞□怒命趣行戮蔡大业谏曰此民望也若杀之则荆州不可下矣因得释会江陵陷与城中朝士俱送于京师周文帝闻其忠授员外散骑侍郎引事相府命与卢辩依周礼建六卿设公卿大夫士并撰次朝仪车服器用多遵古礼革汉魏之法事并施行寻授刑部下大夫转少司宪政明习故事又参定周律能饮酒至数斗不乱簿案盈几剖决如流用法宽平无有冤滥囚徒犯极刑者乃许其妻子入狱就之至冬将行决皆曰裴大夫致我于死死无所恨其处法详平如此又善钟律常与长孙绍远论乐语在音律志宣帝时以忤旨免职高祖摄政召复本官开皇元年转率更令加位上仪同三司诏与苏威等修定律令政采魏晋刑典下至齐梁沿革轻重取其折衷同撰著者十有余人凡疑滞不通皆取决于政进位散骑常侍转左庶子多所匡正见称纯□东宫凡有大事皆以委之右庶子刘荣性甚专固时武职交番通事舍人赵元恺作辞见帐未及成太子有旨再三催促荣语元恺云但尔口奏不须造帐及奏太子问曰名帐安在元恺曰禀承刘荣不听造帐太子即以诘荣荣便拒讳云无此语太子付政推问未及奏状有附荣者先言于太子曰政欲陷荣推事不实太子召责之政奏曰凡推事有两一察情一据证审其曲直以定是非臣察刘荣位高任重纵令实语元恺盖是纤介之计理而论不须隐讳又察元恺受制于荣岂敢以无端之言妄相点累二人之情理正相似元恺引左卫率崔蒨等为证蒨等款状悉与元恺符同察情既敌须以证定臣谓荣语元恺事必非虚太子亦不罪荣而称政平直政好面折人短而退无后言时云定兴数入侍太子为奇服异器进奉后宫又缘女宠来往无节政数切谏太子不纳政因谓定兴曰公所为者不合礼度又元妃暴薨道路籍籍此于太子非令名也愿公自引退不然将及祸定兴怒以告太子太子益疏政由是出为襄州总管妻子不之官所受秩奉散给僚吏民有犯罪者阴悉知之或竟岁不发至再三犯乃因都会时于狱中召出亲案其罪五人处死流徙者甚众合境惶慑令行禁止小民苏息称为神明尔后不修囹圄殆无争讼卒官年八十九着承圣降录十卷及太子废高祖追忆之曰向遣裴政刘行本在共匡□之犹应不令至此子南金仕至膳部郎　　刘行本
按隋书本传行本沛人也父仕梁历职清显行本起家武陵国常侍遇萧修以梁州北附遂与叔父璠同归于周寓居京兆之新丰每以讽读为事精力忘疲虽衣食乏绝晏如也性刚烈有不可夺之志周大冢宰宇文护引为中外府记室武帝亲总万机转御正中士兼领起居注累迁掌朝下大夫周代故事天子临轩掌朝典笔砚持至御坐则承御大夫取以进之及行本为掌朝将进笔于帝承御复欲取之行本抗声谓承御曰笔不可得帝惊视问之行本言于帝曰臣闻设官分职各有司存臣既不得佩承御刀承御亦焉得取臣笔帝曰然因令二司各行所职及宣帝嗣位多失德行本切谏忤旨出为河内太守高祖为丞相尉迥作乱进攻怀州行本率吏民拒之拜仪同赐爵文安县子及践阼征拜谏议大夫检校治书侍御史未几迁黄门侍郎上尝怒一郎于殿前笞之行本进曰此人素清其过又小愿陛下少宽假之上不顾行本于是正当上前曰陛下不以臣不肖置臣左右臣言若是陛下安得不听臣言若非当致之于理以明国法岂得轻臣而不顾也臣所言非私因置笏于地而退上敛容谢之遂原所笞者于时天下大同四裔内附行本以党项羌密迩封域最为后服上表劾其使者曰臣闻南蛮遵校尉之统西域仰都护之威比见西羌鼠窃狗盗不悟羁縻之惠讵知含养之恩狼戾为心独乖正朔使人近至请付推科上奇其志焉雍州别驾元肇言于上曰有一州吏受人馈钱二百文依律合杖一百然臣下车之始与其为约此吏故违请加徒一年行本驳之曰律令之行并发明诏与民约束今肇乃敢重其教命轻忽宪章欲申己言之必行忘朝廷之大信亏法取威非人臣之礼上嘉之赐绢百匹在职数年拜太子左庶子领治书如故皇太子虚襟敬惮时唐令则亦为左庶子太子昵狎之每令以弦歌教内人行本贵之曰庶子当匡太子以正道何有嬖昵房帷之间哉令则甚惭而不能改时沛国刘臻平原明克让魏郡陆爽并以文学为太子所亲行本怒其不能调护每谓三人曰卿等正解读书耳时左卫率长史夏侯福为太子所昵常于阁内与太子戏福大笑声闻于外行本时在阁下闻之待其出行本数之曰殿下宽容赐汝颜色汝何物小人敢为慢因付执法者治之数日太子为福致请乃释之太子常得良马令福乘而观之太子甚悦因欲令行本复乘之行本不从正色而进曰至尊置臣于庶子之位者欲令辅导殿下以正道非为殿下作弄臣也太子惭而止复以本官领大兴令权贵惮其方直无敢至门者由是请托路绝法令清吏民怀之未几卒官上甚伤惜之及太子废上曰嗟乎若使刘行本在勇当不及于此无子
　宫僚部艺文一
　　请立太子师傅表　　　　　　吴张俨昔贾谊为汉文帝陈周成王为太子以周公为太傅召公为太保吕望为太师又立三少皆上大夫使与太子居处左右前后皆正人也明礼义以导习之故能光熙文武兴隆周室伏惟陛下命世应期顺干作主皇太子以天然之姿为国上嗣朝廷以四海未定国家多事师傅之官阙而未备臣愚以为高祖初基天下造创引张良叔孙通出为师保入与朝政宜博采周汉依旧仪用将相名臣辅弼太子于是以赞洪业增辉日月实为光大也　　侍臣箴　　　　　　　　　　晋温峤勿谓其微覆篑成高勿谓其细巨由纤毫故曰善不积不足以成名话言如丝而万里来享无以处极而利在永贞是以太子之在东宫均士抗礼以卑厥情入学齐齿言称先生不以言自臧不以贵为荣思有虞之烝烝尊周文之翼翼晨昏靡违夙兴晏息师傅是瞻正人在侧屏彼佞谀纳此亮直故傅敬德义臣思尽忠或稽古训导惟道之不融或造膝诡辞惧咎之蕴崇惴惴兢兢思二雅之遗风鉴乎九三天禄永终近臣司规敢告常从　　太子少傅箴　　　　　　　　　傅咸夫金木无常方圆应形亦有隐括习以性成故近朱者赤近墨者黑声和则响清形正则影直正人在侧德义盈堂鲍肆先入兰蕙不芳傅臣司训敢告君王　　让詹事表　　　　　　　　齐孔稚珪太子霞骞青殿日光春宫驾紫谷之英振洛笙之响自非器上白云韵同明月何以延芳芝苑插羽琼条窦婴戚贵于西京陆晔风素于东国伊人之美方曰可举臣亦何斯而敢参冒也　　与刘孝仪令　　　　　　　梁简文帝　刘遵为晋安王宣惠云麾二府记室转南徐州治　中后为雍州复引为安北谘议参军及王立为皇　太子仍除中庶子大同元年卒太子深悼惜之与　遵从兄孝仪令贤从中庶奄至殒逝痛可言乎其孝友淳深立身贞固内含玉润外表澜清美誉嘉声流于士友言行相符始终如一文史该富琬琰为心辞章博赡元黄成采既以鸣谦表性又以难进自居未尝造请公卿缔交荣和是以新沓莫之举杜武弗之知自阮放之官野王之职栖迟门下巳逾五载同僚已陟后进多升而怡然清静不以少多为念确尔之志亦何易得西河观宝东江独步书籍所载必不是过吾昔在汉南连翩书记及忝朱方从容坐首良辰美景清风月夜鹢舟乍动朱鹭徐鸣未尝一日而不追随一时而不会遇酒阑耳热言志赋诗校覆忠贤榷扬文史益者三友此实其人及弘道下邑未申善政而能使人结去思野多驯雉此亦威凤一羽足以验其五德比在春坊载获申晤博望无通宾之务司成多节文之科所赖故人时相媲偶而此子溘然实可嗟痛惟与善人此为虚说天之报施岂若此乎想卿痛悼之诚亦当何已往矣奈何投笔恻怆吾昨欲为志铭并为撰集吾之劣薄其生也不能揄扬吹嘘使得骋其才用今者为铭为集何益既往故为痛惜之情不能已已耳　　直坊赋
有
序
　　　　　　萧子范
　余以天监六年为洗马十七年复直中舍之坊感　恩怀旧凄然而作岁为奄茂清明送风承恩从官自府游宫信吾生之多幸遭六合之大同何坊禁之寥□对长庭之芜永门幽幽而重闭室愔愔而内静应晓刻而坐朝听鸣钟而自警虽生风于蟭螟终罕曜于阳景颇留连于九思恒殷勤于三省于时也春果余英夏条垂实殿穹窿而起阴槐连拳而负日傍高墉之逦迤观层扉之□律写学宫于洛都模画堂于汉室台榭千古仙灵间出　　王俭领太子詹事诏　　　　　　江淹门下管司东朝历代所重自非国华莫允斯任侍中尚书左仆射南昌县开国公俭鉴识清赡理怀秀澈绩亮朝端誉敷佥议赞业攸光物听斯缉宜二官以穆彝序　　除詹事表　　　　　　　　　　陆倕中阳白水徒庇微躯送珥抱薪未闻成绩陈席不弃故剑无遗遂宣时髦升降清显尊官厚秩无因而至陋巷荜门□成爽垲储端华重实异恒司南章马宫已择儒雅窦婴许商爰取姻戚自兹已降名器日隆历选才贤若何叨越　　谢为东宫奉经启　　　　　　刘孝绰皇太子四术夙知三善非学犹复旁求儒雅应物稽疑业光夏校德茂周庠诸侯宋鲁于焉观则参陪盛礼莫匪国华臣虽职典经图而同官不一推择而举尚多髦俊宠光曲被独在选中他日朝闻犹甘夕死况兹恩重弥见生轻　　上东宫启　　　　　　　　　　刘潜亡从弟遵百行无点千里立志同气三荆之友假寝十起之慈皆体之于自然行之如俯拾自碣宫陪宴钓台从幸攀附鳞翼三十余载茫昧与善一旦长辞剑匿光芒璧碎符采躬摇神笔亲动妙思虽每想南皮书忆阮瑀行经北馆歌悼子厚不足辈此深仁齐兹旧爱　　谢东宫为制让表启　　　　　陈江□如攀珠树徒仰照匣之辉若践玉田不知照庑之价芙蓉之水亟奉北园迷迭之文属陪南馆久降嘘枯之旨许赐凌云之笔清夜燕斯谓言善戏黄金然诺并遂殊宠年齐柏寝岂报恩荣纸罄兰台未书悚戴　　除太子詹事谢东宫启　　　　　前人庇身修德滥迹端形陈萝故葛攀附不涯解角蜕鳞超逾非次方辞玺会觊收渥泽　　少傅箴　　　　　　　　北周萧圆肃　圆肃梁武帝之孙建德三年授太子少傅增邑九　百户圆肃以任当师傅调护是职乃作少傅箴曰惟王建国辨方正位左史记言右史记事莫不援立太子为皇之贰是以易称明两礼云上嗣东序养德震方主器束发就学宵雅更肄朝读百篇乙夜乃寐爱日惜力寸阴无弃视膳再饭寝门三至小心翼翼大孝烝烝谋谟计虑问对凝承安乐必敬无忘战兢夫天道益谦人道恶盈汉嗣不绝乎驰道魏储回环于邺城前史攸载后世扬名三善既备万国以贞姬周长久实赖元良嬴秦短祚诚由少阳虽卜年七百有德过历而昌数世万一无德不及而亡敬之敬之天惟显思光副皇极永固洪基观德审谕授告职司　　论储教　　　　　　　　　　明王鏊昔者成王幼在襁褓召公为太保周公为太傅太公为太师所以保其身体傅其德义道之教训此三公之职也又置三少曰少保曰少傅曰少师与太子宴游者也又选天下端正孝悌博闻有道术者以翼卫之所以与居处出入者也逐去邪人不得见恶行故太子生见正事闻正言行正道前后左右皆正人也其身有不正者乎古之教太子者其制如此今国家之东宫官以序进未必皆天下之选入学之日晨而授书授毕而退日中进讲讲毕而退况祈寒暑雨学皆闲歇闲歇之日所与宴游者谁欤所与居处出入者谁欤不可得而知也又近世之弊患在上下不交然为太子亦且未同于君今也则已俨然端默有言且不敢进又况为君之日乎求上下交而德业成胡可得也昔者三王之教世子必齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众知君臣之义矣其三曰将君我而与我齿让何也曰长长也然而众知长幼之节矣此所以学为父子君臣长幼之道而与人同如此下至汉唐此意泯矣然明帝受尚书于桓荣及为天子执酱而馈执爵而酳唐刘洎岑文本马周□日往东宫谈论治道李泌与肃宗为布衣交出则连辔寝则对榻国朝洪武初建大本堂取古今图书充其中延四方名儒教太子亲王分番夜直才俊之士充伴读时赐宴赋诗商确古今详论文学无虚日仁宗于潜邸臣尝伏□其教令长至宴劳东宫之臣如家人父子有从学诗学表至有以暗逐明之喻则本朝之初亦尝如古制也英宗幼冲当时大臣无深远虑阿时所好名为尊君卑臣非祖宗之法本然今虽未能如古之制亦宜稍略君臣之仪敦师友之分使宫僚日侍左右从容诵读讲读之暇宴饮出入起居皆得周旋其间至暮乃退或有剪桐之戏随事谏止官僚有失从三师纠正之甚者斥逐邪人不使得预其间如此所谓一人元良万邦以贞三代所以长久者用此道也
　宫僚部艺文二
诗
　　寓直中庶坊赠萧洗马　　　　梁王筠龙楼实九重薄寒起殊一作
殊复
早玉阶泣清露铜池结
秋潦霜被守宫槐风惊护门草之子擅文华纵横富辞藻舒锦□光丽握珠谢奇宝愧予非工文何用披怀抱　　同江詹事登宫城南楼　　　　陈徐陵元良属上德率土被中孚汉幄朝无怠周门夕复趋桓经既受业贺拜且尊儒壮志谐风雅高文会一作直

斗枢铿锵□舞蹈照烂等琨瑜沟水□雄伯漳川仰大巫鲍鱼宁入俎钓□匪充厨叔誉恒词屈防年岂滥诛　　赠洗马袁朗别　　　　　　　　江总贾谊登朝日终军对奏年校文升广内抚剑入崇贤奇才殊艳逸将别更留连驱车命铙管拱坐面林泉池寒稍下雁木落久无蝉露浸山扉月霜开石路烟高谈无与慰迟尔报华篇　　和初春宴东堂应令　　　　　隋刘端睿赏□春芳开筵临画堂庭梅飘早素檐柳变初黄八珍罗玉俎九酝湛金觞筝响流飞阁歌尘落妓行何必西园夜空承明月光　　侍皇太子宴应令　　　　　　沈君道副君监抚暇禁苑暂停车水落金沙浅云高玉叶余随厨白羽驾逐钓紫鳞鱼饱德良无已荣陪终宴余　　奉和春日出苑属目应令时为太子舍人使在　　东都作　　　　　　　　　　唐贾曾铜龙晓辟问安回金辂春游博望开渭水晴光摇草树终南佳气入楼台招贤已从商山老托乘还征邺下才臣在东南独留滞忻逢睿藻日边来　　还自会稽歌
并
序
　　　　　李贺
　庾肩吾于梁时尝作宫体谣引而以应和皇子及　国势沦败肩吾先潜难会稽后始还家仆意其必　有文今无得焉故作还自会稽歌以补其悲野粉椒壁黄湿萤满梁殿台城应教人秋衾梦铜辇吴霜点归鬓身与塘蒲晚□□辞金鱼羁臣守迍贱　　早春侍皇太子游东苑池上呈青坊诸公　　　　　　　　　　　　　　　明高启铜辇出行徐春宫昼讲余戟烦郎将卫简授大夫书草长园鸣鹿冰开沼跃鱼从游伴商皓忝窃愧何如　宫僚部纪事一
贾谊新书昔周文王使太公望傅太子发嗜鲍鱼而太公弗与曰礼鲍鱼不登于俎岂有非礼而可以养太子哉韩子孟孙猎得麑使秦西巴载之持归其母随之而啼秦西巴不忍而与之孟孙归至而求麑答曰予弗忍而与其母孟孙大怒逐之居三月复召以为其子傅其御曰曩将罪之今召以为子傅何也孟孙曰夫不忍麑又且忍吾子乎史记吕后本纪如意几代太子者数矣赖大臣争之及留侯策太子得毋废注
索隐曰谓张良叔孙通等
令太子卑词安车以迎四皓也
汉书叔孙通传汉七年高帝拜通为奉常九年徙通为太子太傅十二年高帝欲以赵王如意易太子通谏曰昔者晋献公以骊姬故废太子立奚齐晋国乱者数十年为天下笑秦以不早定扶苏胡亥诈立自使灭祀此陛下所亲见今太子仁孝天下皆闻之吕后与陛下攻苦食淡岂可背哉陛下必欲废适而立少臣请先伏诛以颈血污地帝曰公罢矣吾特戏耳通曰太子天下本本一摇天下震动奈何以天下戏高帝曰吾听公及上置酒见留侯所招客从太子入见上遂无易太子志矣张良传叔孙通已为太傅良行少傅事汉十二年上从破黥布归疾益甚愈欲易太子良谏不听因疾不视事叔孙太傅称说引古以死争太子上阳许之犹欲易之及宴置酒太子侍四人者从太子年皆八十有余须眉皓白衣冠甚伟上怪问曰何为者四人前对各言其姓名上乃惊曰吾求公避逃我今公何自从吾儿游乎四人曰陛下轻士善骂臣等义不辱故恐而亡匿今闻太子仁孝恭敬爱士天下莫不延颈愿为太子死者故臣等来上曰烦公幸卒调护太子四人为寿已毕趋去上目送之召戚夫人指视曰我欲易之彼四人为之辅羽翼已成难动矣吕氏真乃主矣戚夫人泣涕上曰为我楚舞吾为若楚歌歌曰鸿鹄高飞一举千里羽翼已就横绝四海横绝四海又可奈何虽有矰缴尚安所施歌数阕戚夫人歔欷流涕上起去罢酒竟不易太子者本良招此四人之力也窦婴传窦婴字王孙孝文皇后从兄子也考景即位为詹事帝弟梁孝王母窦太后爱之孝王朝因燕昆弟饮是时上未立太子酒酣上从容曰千秋万岁后传王太后欢婴引卮进上曰天下者高祖天下父子相传汉之约也上何以得传梁王太后由此憎婴婴亦薄其官因病免后汉书班彪传彪辟司徒王况府时东宫初建诸王国并开而官属未备师保多阙彪上言曰孔子称性相近习相远也贾谊以为习与善人居不能无为善犹生长于齐不能无齐言也习与恶人居不能无恶犹生长于楚不能无楚言也是以圣人审所与居而戒慎所习昔成王之为孺子出则周公召公太史佚入则太颠闳夭南宫括散宜生左右前后礼无违者故成王一日即位天下旷然太平是以春秋爱子教以义方不纳于邪骄奢淫佚所自邪也诗云诒厥孙谋以燕翼子言武王之谋遗子孙也汉兴太宗使错导太子以法术贾谊教梁王以诗书及至中宗亦令刘向王褒萧望之周堪之徒以文章儒学保训东宫以下莫不崇其人就成德器今皇太子诸王虽结发学问修习礼乐而傅相未值贤才官属多阙旧典宜博选明儒有威重明通政事者以为太子太傅东宫及诸王国备置官属又旧制太子食汤沐十县设周卫交戟五日一朝因坐东厢省视膳食其非朝日使仆中允旦旦请问而已明不媟黩广其敬也书奏帝纳之郅恽传帝令恽授皇太子韩诗侍讲殿中及郭皇后废恽乃言于帝曰臣闻夫妇之好父不能得之于子况臣能得之于君乎是臣所不敢言虽然愿陛下念其可否之计无令天下有议社稷而已帝曰恽善恕己量主知我必不有所左右而轻天下也后既废而太子意不自安恽乃说太子曰久处疑位上违孝道下近危殆昔高宗明君吉甫贤臣及有纤介放逐孝子春秋之义母以子贵太子宜因左右及诸皇子引愆退身奉养母氏以明圣教不背所生太子从之帝竟听许张酺传酺字孟侯汝南细阳人赵王张敖之后也敖子寿封细阳之池阳乡后废因家焉酺少从祖父充受尚书能传其业又事太常桓荣勤力不怠聚徒以百数永平九年显宗为四姓小侯开学于南宫置五经师酺以尚书教授数讲于御前以论难当意除为郎赐车马衣裳遂令入授皇太子酺为人质直守经义每侍讲间隙数有匡正之辞以严见惮及肃宗即位擢酺为侍中虎贲中郎将数月出为东郡太守酺自以尝经亲近未悟见出意不自得上疏辞曰臣愚以经术给事左右少不更职不晓文法猥当剖符典郡班政千里必有负恩辱位之咎臣窃私自分殊不虑出城阙冀蒙留恩托备冗官群僚所不安耳目所闻见不敢避好丑诏报曰经云身虽在外乃心不离王室典城临民益所以报效也好丑必上不在远近今赐庄三十万其亟之官酺虽儒者而性刚断下车擢用义勇搏击豪强长史有杀盗徒者酺辄案之以为令长受臧犹不至死盗徒皆饥寒佣保何足穷其法乎郡吏王青者祖文翁与前太守翟义起兵攻王莽及义败余众悉降翁独守节力战莽遂燔烧之父隆建武初为都尉功曹青为小史与父俱从都尉行县道遇贼隆以身卫全都尉遂死于难青亦被矢贯咽音声流喝前郡守以青身有金夷竟不能举酺见之叹息曰岂有一门忠义而爵赏不及乎遂擢用极右曹乃上疏荐青三世死节宜蒙显异奏下三公由此为司空所辟自酺出后帝每见诸王师傅尝言张酺前入侍讲屡有谏正誾誾恻恻出于诚心可谓有史鱼之风矣元和二年东巡狩幸东郡引酺及门生并郡县掾史并会庭中帝先备弟子之仪使酺讲尚书一篇然后修君臣之礼赏赐殊特莫不沾洽种皓传皓监太子于承光宫中常侍高梵从中单驾出迎太子时太傅杜乔等疑不欲从惶惑不知所为皓乃手剑当车曰太子国之储副人命所系今常侍来无诏信何以知非奸邪今日有死而已梵辞屈不敢对驰命奏之诏报太子乃得去乔退而叹息愧皓临事不惑帝亦嘉其持重称善者良久晋书齐献王攸传攸转镇军大将军加侍中羽葆鼓吹行太子少傅数年授太子太傅献箴于太子曰伊昔上皇建国立君仰观天文俯察地理创业恢道以安人承祀祚延统重故援立太子尊以弘道固以贰己储德既立邦有所恃夫亲仁者功成迩佞者国倾故保相之材必择贤明昔在周成旦奭作傅外以明德自辅内以亲亲立固德以义济亲则自然嬴废公族其崩如山刘建子弟汉祚永传楚以无极作乱宋以伊戾兴难张禹佞给卒危强汉辅弼不忠祸及乃躬匪徒乃躬乃丧乃邦无曰父子不间昔有江充无曰至亲匪贰或容潘崇谀言乱真谮润离亲骊姬之谗晋侯疑申固亲以道勿固以恩修身以敬勿托以尊自损者有余自益者弥□庶事不可以不恤大本不可以不敦见亡戒危□安思存冢子司义敢告在阍世以为工郑袤传袤子默武帝受禅与太原郭奕俱为中庶子朝廷以太子官属宜称陪臣默上言皇太子体皇极之尊无私于天下宫臣皆受命天朝不得同之藩国事遂施行王导传导领太子太傅初帝爱琅琊王裒将有夺嫡之议以问导导曰立子以长且绍又贤不宜改革帝犹疑之导旦夕陈谏故太子卒定孔衍传衍补中书郎明帝之在东宫领太子中庶子于时庶事草创衍经学深博又练识旧典朝仪轨制多取正焉由是元明二帝并亲爱之王敦专权衍私于太子曰殿下宜博延朝彦搜扬才俊询谋时政以广圣聪敦闻而恶之乃启出衍为广陵郡时人为之寒心而衍不形于色温峤传峤迁太子中庶子及在东宫深见宠遇太子与为布衣之交数陈规讽又献侍臣箴甚有弘益时太子起西池楼观颇为劳费峤上疏以为朝廷草创巨寇未灭宜应俭以率下务农重兵太子纳焉王敦举兵内向六军败绩太子将自出战峤执鞚谏曰臣闻善战者不怒善胜者不武如何万乘储副而以身轻天下太子乃止庾亮传亮侍讲东宫其所论释多见称述与温峤俱为太子布衣之好时帝方任刑法以韩子赐皇太子亮谏以申韩刻薄伤化不足留圣心太子甚纳焉王雅传会稽王道子领太子太傅以雅为太子少傅时王珣儿婚宾客车骑甚众会闻雅拜少傅回诣雅者过半时风俗颓弊无复廉耻然少傅之任朝望属珣珣亦颇以自许及中诏用雅众遂赴雅焉将拜遇雨请以伞入王珣不许之因冒雨而拜梁书沈约传约齐初为征虏记室带襄阳令所奉之王齐文惠太子也太子入居东宫为步兵校尉管书记直永寿省校四部图书时东宫多士约特被亲遇每直入见景斜方出当时王侯到宫或不得进约每以为言太子曰吾生平懒起是卿所悉得卿谈论然后忘寝卿欲我夙兴可恒早入迁太子家令范述曾传述曾字子元吴郡钱塘人也幼好学从余杭吕道惠受五经略通章句道惠学徒常有百数独称叔曾曰此子必为王者师齐文惠太子竟陵文宣王幼时高帝引述曾为之师友起家为宋晋熙王国侍郎齐初至南郡王国郎中令迁尚书主客郎太子步兵校尉带开阳令述曾为人謇谔在官多所谏争太子虽不能全用然亦弗之罪也竟陵王深相器重号为周舍时太子左卫率沈约亦以述曾方汲黯以父母年老乞还就养乃拜中散大夫范岫传岫累迁太子家令文惠太子之在东宫沈约之徒以文才见引岫亦预焉岫文虽不逮约而名行为时辈所与博涉多通尤悉魏晋以来吉凶故事约常称曰范公好事该博胡广无以加南乡范云谓人曰诸君进止威仪当问范长头以岫多识前代旧事也范云传云领太子中庶子文惠太子尝出东田观获顾谓众宾曰刈此亦殊可观众皆唯唯云独曰夫三时之务实为长勤伏愿殿下知稼穑之艰难无徇一朝之宴逸既出侍中萧缅先不相识因就车握云手曰不图今日复闻谠言徐勉传勉迁左卫将军领太子中庶子侍东宫昭明太子尚幼敕知宫事太子礼之甚重每事询谋尝于殿内讲孝经临川静惠王尚书令沈约备二傅勉与国子祭酒张充为执经王莹张稷柳□王暕为侍讲时选极亲贤妙尽时誉勉陈让数事又与沈约书求换侍讲诏不许然后就焉转太子詹事领云骑将军寻加散骑常侍迁尚书右仆射詹事如故又改授侍中频表解宫职优诏不许刘孝绰传孝绰迁太府卿太子仆复掌东宫管记时昭明太子好士爱文孝绰与陈郡殷芸吴郡陆倕琅邪王筠彭城到洽等同见宾礼太子起乐贤堂乃使画工先图孝绰焉太子文章繁富群才咸欲撰录太子独使孝绰集而序之迁员外散骑常侍兼廷尉卿顷之即真初孝绰与到洽友善同游东宫孝绰自以才优于洽每于宴坐嗤鄙其文洽衔之及孝绰为廷尉正携妾入官府其母犹停私宅洽寻为御史中丞遣令史案其事遂劾奏之云携少妺于华省弃老母于下宅高祖为隐其恶改妹为姝坐免官孝绰诸弟时随藩皆在荆雍乃与书论共洽不平者十事其辞皆鄙到氏又写别本封呈东宫昭明太子命焚之不开视也庾于陵传于陵拜太子洗马舍人如故旧事东宫官属通为清选洗马掌文翰尤其清者近世用人皆取甲族有才望时于陵与周舍并擢充职高祖曰官以人而清岂限以甲族时论以为美俄迁散骑侍郎改领荆州大中正累迁中书黄门侍郎庾肩吾传肩吾为太子率更令中庶子初太宗在藩雅好文章士时肩吾与东海徐摛吴郡陆杲彭城刘遵刘孝仪仪弟孝咸同被赏接及居东宫又开文德省置学士肩吾子信摛子陵吴郡张长公北地傅弘东海鲍至等充其选徐摛传摛迁左卫司马会晋安王纲出戍石头高祖谓周舍曰为我求一人文学俱长兼有行者欲令与晋安游处舍曰臣外弟徐摛形质陋小若不胜衣而堪此选高祖曰必有仲宣之才亦不其容貌以摛为侍读后王出镇江州仍补云麾府记室参军又转平西府中记室王移镇京口复随府转为安北中录事参军带郯令以母忧去职王为丹阳尹起摛为秣陵令普通四年王出镇襄阳摛固求随府西上迁晋安王谘议参军大通初王总戎北伐以摛兼宁蛮府长史参赞戎政教命军书多自摛出王入为皇太子转家令兼掌管记寻带领直摛文体既别春坊尽学之宫体之号自斯而起高祖闻之怒召摛加让及见应对明敏辞意可观高祖意释因问五经大义次问历代史及百官说末论释教摛商较纵横应答如响高祖甚加叹异更被亲狎宠遇日隆领军朱异不说谓所亲曰徐叟出入两宫渐来逼我须早为之所遂承闲白高祖曰摛年老又爱泉石意在一郡以自怡养高祖谓摛欲之乃召摛曰新安大好山水任昉等并经为之卿为我卧治此郡大通三年遂出为新安太守王筠传筠迁太子洗马中舍人并掌东宫管记昭明太子爱文学士常与筠及刘孝绰陆倕到洽殷芸等游宴元圃太子独执筠袖抚孝绰肩而言曰所谓左把浮丘袖右拍洪崖肩其见重如此事文类聚沈约尝侍宴梁武帝有妓师是齐文惠太子宫人帝问识座中客否对曰惟识沈家令约伏地流涕帝亦悲焉为之罢酒陈书王玚传玚字子玙司空冲之第十二子也沈静有器局美风仪举止酝藉梁大同中起家秘书郎迁太子洗马元帝承制征为中书侍郎直殿省仍掌相府管记出为东宫内史迁太子中庶子丁所生母忧归于丹阳江陵陷梁敬帝为承制除仁威将军尚书吏部郎中贞阳侯僭位以敬帝为太子授玚散骑常侍侍东宫寻迁长史兼侍中高祖入辅以为司徒左长史永定元年迁守五兵尚书世祖嗣位授散骑常侍领太子庶子侍东宫迁领左骁骑将军太子中庶子常侍侍中如故玚为侍中六载父冲尝为玚辞领中庶子世祖顾谓冲曰所以久留玚于承华政欲使太子微有玚风法耳姚察传察补东宫学士于时济阳江总吴国顾野王陆琼从弟瑜河南褚玠北地傅縡等皆以才学之美晨夕娱侍察每言论制述咸为诸人宗重储君深加礼异情越群僚宫内所须方幅手笔皆付察立草又数令共野王□相策问恒蒙赏激陆琰传琰弟瑜字干玉少笃学美词藻州举秀才解揭骠骑安成王行参军转军师晋安王外兵参军东宫学士兄琰时为管记并以才学娱侍左右时人比之二应魏书高允传允以经授恭宗甚见礼待崔浩荐冀定相幽并五州之士数十人各起家郡守恭宗谓浩曰先召之人亦州郡选也在职已久劳勤未答今可先补前召外任郡县以新召者代为郎吏又守令宰民宜使便事者浩固争而遣之允闻之谓东宫博士管恬曰崔公其不免乎苟逞其非而挍胜于上何以能济辽东公翟黑子有宠于世祖奉使并州受布千匹事寻发觉黑子请计于允曰主上问我为首为讳乎允曰公帷幄宠臣答诏宜实又自告忠诚罪必无虑中书侍郎崔览公孙质等咸言首实罪不可测宜讳之黑子以览等为亲己而反怒允曰如君言诱我死何其不直遂与允绝黑子以不实对竟为世祖所疏终获罪戮是时著作令史闵湛□檦性巧佞为浩信待见浩所注诗论语尚书易遂上疏言马郑王贾虽注述六经并多疏谬不如浩之精微乞收境内诸书藏之秘府班浩所注命天下习业并求□浩注礼传令后生得观正义浩亦表荐湛有著述之才既而劝浩刊所撰国史于石用垂不朽欲以彰浩直笔之迹允闻之谓著作郎宗钦曰闵湛所营分寸之间恐为崔门万世之祸吾徒无类矣未几而难作初浩之被收也允直中书省恭宗使东宫侍郎吴延召允仍留宿宫内翌日恭宗入奏世祖命允骖乘至宫门谓曰入当见至尊吾自导卿脱至尊有问但依吾语允请曰为何等事也恭宗曰入自知之既入见帝恭宗曰中书侍郎高允自在臣宫同处累年小心密慎臣所委悉虽与浩同事然允微贱制由于浩请赦其命世祖召允谓曰国书皆崔浩作不允对曰太祖记前着作郎邓渊所撰先帝记及今记臣与浩同作然浩综务处多总裁而已至于注疏臣多于浩世祖大怒曰此甚于浩安有生路恭宗曰天威严重允是小臣迷乱失次耳臣向备问皆云浩作世祖问如东宫言不允曰臣以下才谬参著作犯逆天威罪应灭族今已分死不敢虚望殿下以臣侍讲日久哀臣乞命耳实不问臣臣无此言臣以实对不敢迷乱世祖谓恭宗曰直哉此亦人情所难而能临死不移不亦难乎且对君以实贞臣也如此言宁失一有罪宜宥之允竟得免于是召浩前使人诘浩浩惶惑不能对允事事申明皆有条理时世祖怒甚□允为诏自浩以下僮吏以上百二十八人皆夷五族允持移不为频诏催切允乞更一见然后为诏诏引前允曰浩之所坐若更有余衅非臣敢知真以犯触罪不至死世祖怒命介士执允恭宗拜请世祖曰无此人忿朕当有数千口死矣浩竟族灭余皆身死宗钦临刑叹曰高允其殆圣乎恭宗后让允曰人当知机不知机学复何益当尔之时吾导卿端绪何故不从人言怒帝如此每一念之使人心悸允曰臣东野凡生本无宦意属休延之会应旌弓之举释褐凤池仍参麟阁尸素官荣妨贤已久夫史籍者帝王之实录将来之□戒今之所以观往后之所以知今是以言行举动莫不备载故人君慎焉然浩世受殊遇荣耀当时孤负圣恩自贻灰灭即浩之迹时有可论浩以蓬蒿之才荷栋梁之重在朝无謇谔之节退私无委蛇之称私欲没其公廉爱憎蔽其直理此浩之责也至于书朝廷起居之迹言国家得失之事此亦为史之大体未为多违然臣与浩实同其事死生荣辱义无独殊诚荷殿下大造之慈违心苟免非臣之意恭宗动容称叹允后与人言我不奉东宫导旨者恐负翟黑子恭宗季年颇亲近左右营立田园以取其利允谏曰天地无私故能覆载王者无私故能包养昔之明王以治公宰物故藏金于山藏珠于渊示天下以无私训天下以至俭故美声盈溢千载不衰今殿下国之储贰四海属心言行举动万方所则而营立私田畜养鸡犬乃至贩酤市与民争利议声流布不可追掩夫天下者殿下之天下富有四海何求而不获何欲而弗从而与贩夫贩妇竞此尺寸昔虢之将亡神乃下降赐之田土卒丧其国汉之灵帝不修人君之重好与宫人列肆贩卖私立府藏以营小利卒有颠覆倾乱之祸前鉴若此甚可畏惧夫为人君者必审于择人故称知人则哲惟帝难之商书云无尔小人孔父有云小人近之则不逊远之则怨矣武王爱周召齐毕所以王天下殷纣爱飞廉恶来所以丧其国历观古今存亡之际莫不由之今东宫诚曰乏人□乂不少顷来侍御左右者恐非在朝之选愿陛下少察愚言斥出佞邪亲近忠良所在田园分给贫下畜产贩卖以时收散如此则休声日至谤议可除恭宗不纳恭宗之崩也允久不进见后世祖召允升阶歔欷悲不能止世祖流泪命允使出左右莫知其故相谓曰高允无何悲泣令至尊哀伤何也世祖闻之召而谓曰汝不知高允悲乎左右曰臣等见允无言而泣陛下为之悲伤是以窃言耳世祖曰崔浩诛时允亦应死东宫苦谏是以得免今无东宫允见朕因悲耳杨播传播弟椿椿子昱延昌三年以本官带詹事丞于时肃宗在怀抱之中至于出入左右乳母而已不令宫寮闻知昱谏曰陛下不以臣等凡浅备位宫臣太子动止宜令翼从然自此以来轻尔出入进无二傅辅导之美退阙群寮陪侍之式非所谓示民轨仪着君臣之义陛下若召太子必降手敕令臣下咸知为后世法于是诏曰自今以后若非朕手敕勿令儿辄出宫臣在直者从至万岁门郭祚传祚领太子少师从世宗幸东宫肃宗幼弱祚怀一黄出奉肃宗时应诏左右赵桃弓与御史中尉王显相唇齿为世宗所信祚私事之时人谤祚者号为桃弓仆射黄少师北齐书邢峙传峙天保初郡举孝廉授四门博士迁国子助教以经入授皇太子峙方正纯厚有儒者之风厨宰进太子食有菜曰邪蒿峙命去之曰此菜有不正之名非殿下所宜食显祖闻而嘉之赐以被褥缣纩魏收传收兼太子詹事文宣每以酣宴之次云太子性懦宗社事重终当传位常山收谓杨愔曰古人云太子国之根本不可动摇至尊三爵后每言传位常山令臣下疑贰若实便须决行此言若戏魏收既忝师傅正当守之以死但恐国家不安愔以言白于帝自此便止帝数宴喜收每预侍从皇太子之纳郑良娣也有司备设牢馔帝既酣饮起而自毁覆之仍诏收曰知我意不收曰臣愚谓良娣既东宫之妾理不须牢仰惟圣怀缘此毁去帝大笑握收手曰卿知我意周书宇文孝伯传孝伯授开府仪同三司历司会中大夫左右小宫伯东宫左宫正建德之后皇太子稍长既无令德唯昵近小人孝伯白高祖曰皇太子四海所属而德声未闻臣忝宫官实当其责且春秋尚少志业未成请妙选正人为其师友调护圣质犹望日就月将如或不然悔无及矣帝敛容曰卿世载鲠直竭诚所事观卿此言有家风矣孝伯拜谢曰非言之难受之难也深愿陛下思之帝曰正人岂复过君于是以尉迟运为右宫正孝伯仍为左宫正寻拜宗师中大夫及吐谷浑入寇诏皇太子征之军中之事多决于孝伯俄授京兆尹入为左宫伯转右宫伯尝因侍坐帝问之曰我儿比来渐长进不答曰皇太子比惧天威更无罪失及王軓因内宴捋帝须言太子之不善帝罢酒责孝伯曰公常语我云太子无过今軓有此言公为诳矣孝伯再拜曰臣闻父子之际人所难言臣知陛下不能割情忍爱遂尔结舌帝知其意默然久之乃曰朕以委公矣公其勉之隋书柳机传机从弟肃字匡仁少聪敏闲于占对起家周齐王文学武帝见而异之召拜宣纳上士高祖作相引为宾曹参军开皇初授太子洗马陈使谢泉来聘以才学见称诏肃宴接时论称其华辩聘太子内舍人迁太子仆太子废坐除名为民大业中帝与段达语及庶人罪恶之状达云柳肃在宫大见□斥帝问其故答曰学士刘臻尝进章仇大翼于宫中为巫蛊事肃知而谏曰殿下帝之冢子位当储贰诫在不孝无患见疑刘臻书生鼓摇唇舌适足以相诳误愿殿下勿纳之庶人不怿他日谓臻曰汝何故漏泄使柳肃知之令面折我自是后言皆不用帝曰肃横除名非其罪也召守礼部侍郎
　宫僚部纪事二
唐书张士衡传士衡瀛洲乐寿人父文庆北齐国子助教士衡九岁居母丧哀慕过礼博士刘轨思见之为泣下奇其操谓文庆曰古不亲教子吾为君成就之乃授以诗礼又从熊安生刘焯等受经贯知大义仕隋为余杭令以老还家大业兵起诸儒废学唐兴士衡复讲教乡里幽州都督燕王灵夔以礼邀聘北面事之太子承干慕风迎致谒太宗洛阳宫帝赐食擢朝散大夫崇贤馆学士太子以士衡齐人也问高氏何以亡士衡曰高阿那之凶险络提婆之佞韩长鸾之虐皆奴隶才是信是使忠良外诛骨肉内离剥丧黎元故周师临郊人莫为之用此所以亡复事佛营福其应奈何对曰事佛在清静仁恕尔如贪婪骄虐虽倾财事之无损于祸且善恶必报若影赴形圣人言之备矣为君仁为臣忠为子孝则福祚永反是而殃祸至矣时太子过失闻士衡因是规之然不能用也太子废给传罢归乡里卒张元素传元素历太子少詹事迁右庶子时太子承干事游畋不悦学元素上书曰天道无亲惟德是辅苟违天道人神弃之古者田三驱非以教杀除民害也今反以猎为娱行之无常不损盛德哉传曰事不师古匪说攸闻然则探道在学古学古在师训孔□达奉诏讲劝宜数逮问裨万分博选贤杰朝夕侍左右与相规摩日知所亡月无忘所能此则善美矣夫在人上者当求为善也然性不胜情耽惑成乱下有谀言君道乃亏古人有云勿以恶小不去善小不为祸福之来皆根于初护终若始犹惧其替始不护焉终将安归太子不纳又上书曰周公资圣人而握沐吐飧下白屋况下周公之人哉殿下睿质天就尚须学以表饰之孔□达赵弘智皆宿德巨髦兼识政机望数召见述古今增懿明德雕虫小技正可间召代博奕不宜屡也骑射畋游戏酣歌悦耳目移情灵不可以御夫心为万事主动而无节则乱败德之原实在于此帝知数财正太子频擢至银青光禄大夫行左庶子太子久不见宾友元素曰宫中所见止妇人不知如樊姬等可与益圣德者几何若无之即便诐艳嬖何足顾哉上惟东宫之重高署贤才为僚佐今乃不得进见将何以朝纳诲夕补遗哉太子讳其切夜遣户奴以骑挝狙击危脱死尝闻宫中击鼓叩合正言太子出鼓对元素破之既不悛丑德日闻元素不能已上书曰孔子曰能近取譬可谓仁之方也书传所载或远臣请以近事喻之周武帝平山东庳宫陋食以安海内而太子赟有秽德乌丸轨以闻帝慈仁不忍废及践祚狂暴日炽宗祀以亡隋文帝所代是也文帝因周衰藉女资虽无大功于人然布德行惠上下赖安勇为太子骄肆败度今宫中山池殿下所亲见者也当是时自谓有太山之安讵知壬臣敢进其说哉向使动静有常进止有度亲君子疏小人黜浮华守恭俭虽有离间乌能致慈父之隙哉盖积德弗纯令问不着一遭谗遂成其祸今上以殿下父子亲故所资用不为限节然诏未六旬而用逾七万骄奢亡艺孰有过此龙楼望苑为工匠之肆既阙视膳问安之宜又无悦学好道之实上违君父慈训之方下有因缘戮辱之罪所施与者不游手色则图画雕镂之人外所瞻仰此失已暴内隐密者尚可胜计哉右庶子赵弘智经明行修臣谓宜数进召以广徽美今反猜嫌谓妄相推引从善若流尚恐不逮饰非拒谏祸可既乎书入太子怒遣刺客伺之会宫废元素坐除名为民李伯药传百药授太子右庶子太子数戏媟无度乃作赞道赋以讽它日帝曰朕见卿赋述古储贰事劝励甚详向任卿固所望耳赐彩三百段迁散骑常侍进左庶子张行成传行成转刑部侍郎太子少詹事太子驻定州监国谓曰吾乃送公衣锦还乡邪令有司祠其先墓行成荐里人魏唐卿崔宝权马龙驹张君劼等皆以学行闻太子召见以其老不可任以事厚赐遣之太子使行成诣行在帝见悦甚赐劳尤渥还为河南巡察大使称旨检校尚书左丞是岁帝幸灵州诏皇太子从行成谏曰皇太子宜留监国对百寮日决庶务既为京师重且示四方盛德帝以为忠杜正伦传太子监国诏正伦行左庶子兼崇贤馆学士帝谓正伦曰吾儿幼未有就德我常物物成之今当监国不得朝夕见故辍卿于朝以佐太子慎之勖之它日又言朕年十八犹在人间情伪无不尝及即位处置有失必待谏乃释然悟况太子深宫不及知邪且人主不可自骄今若诏天下敢谏者死将无复发言矣故朕孜孜延进直言卿其以是晓太子冀裨益之擢中书侍郎封南阳县侯仍兼太子左庶子出入两宫典机密以办治称后太子稍失道帝语正伦太子数私小人卿可审喻之教而不徙其语我来故正伦显谏无所避太子不从辄道帝语督切太子即表闻帝责曰何泄漏我语对曰开示不入故以陛下语怖之冀当反善帝怒出为谷州刺史再贬交州都督太子废坐受金带流欢州王及善传皇太子私立擢及善左奉裕率太子宴于宫命宫臣掷倒及善辞曰殿下自有优人臣苟奉令非羽翼之美太子谢之高宗闻赐绢百匹除右千牛卫将军帝曰以尔忠谨故擢三品要职群臣非搜辟不得至朕所尔佩大横刀在朕侧亦知此官贵乎邢文伟传文伟滁州全椒人与历阳高子贡寿春裴怀贵俱以博学闻咸亨中历太子典膳丞时孝敬罕见宫臣文伟即减膳上书曰古者太子既冠则有书过之史亏膳之宰史不书过死之宰不彻膳死之皇帝料英俊自庶子至司议舍人学士侍读使佐殿下成就圣德比者不甚廷议谒对稀三朝之后与内人独居何由发辉天资使浚哲文明哉今史既阙官宰得奉职谨守礼经以闻太子答曰幼嗜坟典欲研精极意而未闲将卫耽诵致劳比苦风虚奉陛下恩旨不许强勉加以趋侍朝夕无自专之道屡阙坐朝乖废学绪观寻来请良符宿志自非义均弼谐讵能进此药石文伟由是益知名后右史缺高宗谓侍臣曰文伟切谏吾儿此直臣也遂授之韦承庆传承庆字延休性谨畏事继母为笃孝擢进士第补雍王府参军府中文翰悉委之王为太子迁司议郎仪凤中诏太子监国太子稍嗜声色兴土功承庆见造作玩好浮广倡优鼓吹欢哗户奴小人皆得亲左右承颜色恐因是作威福宜加绳察乃上疏极陈其端又进谕善箴太子颇嘉纳崔义元传义元子神庆长安中累转礼部侍郎数上疏陈时政转太子右庶子封魏县子是时突厥使者入见皇太子应朝有司移文东宫召太子神庆谏曰五品以上佩龟者盖防征召之诈内出龟以合之况太子乎古者召太子用玉契此诚慎重防萌之意不可不察凡虑事于未萌之前故长无悔吝之咎今太子与陛下异宫非朝朔望而别唤者请降墨敕玉契诏可韦温传温为给事中初兼庄恪太子侍读晨诣宫日中见太子谏曰殿下盛年宜鸡鸣蚤作问安天子如文王故事太子不悦辞侍读见听王晏平罢灵武节度使以马及铠仗自随贬康州司户参军厚赂贵近浃日改抚州司马乐工尉迟璋授光州长史温悉封上诏书太子得罪诏谕群臣温曰陛下训之不早非独太子罪时颇直其言贾曾传元宗为太子遴选宫僚以曾为舍人太子遣使采女乐就率更寺肄习曾谏曰作乐崇德以和人神韶夏有容咸英有节而女乐不与其间昔鲁用孔子几霸戎有由余而强齐秦遗以女乐故孔子行由余出奔良以冶容哇咬蛊心丧志圣贤疾之最甚殿下渴贤之美未彰好伎之声先闻非所以追启诵嗣尧舜之烈也余闲宴私后廷伎乐古亦有之犹当秘隐不以示人况阅之所司明示群臣哉愿下令屏倡优之女子诸使者采召一切罢止太子手令嘉答王叔文传叔文越州山阴人以棋待诏颇读书班班言治道德宗诏直东宫太子引以侍读因论政及宫市之弊太子曰寡人见上将极言之坐皆趣赞叔文独嘿然既罢太子曰向君无言何哉叔文曰太子之事上非视膳问安无与也且陛下在位久有如小人间之谓殿下收厌群情则安解乎太子谢曰非先生不闻此言繇是重之宫事咸与参订韦绶传穆宗为太子绶入侍读迁谏议大夫太子书依字辄去人曰上以此可天下事乌得全书耶绶白之帝喜即赐绶锦彩方大子初绶数为俚言以悦太子它日侍太子为帝道之帝怒曰绶当以经义辅导太子而反语此朕何赖焉外迁虔州刺史元稹传稹拜左拾遗性明锐遇事辄举始王叔文王伾蒙幸太子宫而挠国政稹谓宜选正人辅导因献书曰伏见陛下降明诏修废学增胄子然而事有先于此臣敢昧死言之贾谊有言三代之君仁且久者教之然也周成王本中才近管蔡则谗入任周召则善闻岂天聪明哉而克终于道者教也始为太子也太公为师周公为傅召公为保伯禽唐叔与游目不阅淫艳耳不闻优笑居不近庸邪玩不备珍异及为君也血气既定游习既成虽有放心不能夺已成之性则彼道德之言固吾所习闻陈之者易谕焉回佞庸违固吾所积惧谄之者易辨焉人之情莫不耀所能党所近苟得志必快其所蕴物性亦然故鱼得水而游鸟乘风而翔火得薪而炽夫成王所蕴道德也所近圣贤也快其蕴则兴礼乐朝诸侯措刑罚教之至也秦则不然灭先王之学黜师保之位胡亥之生也诗书不得闻圣贤不得近彼赵高刑余之人傅之残忍戕贼之术日恣睢天下之人未尽愚而亥不能分马鹿矣高之威慑天下而亥自幽深宫矣若秦亡则有以致之也太宗为太子选知道德者十八人与之游即位后虽间宴饮食十八人者皆在上之失无不言下之情无不达不四三年而名高盛古斯游习之致也贞观以来保傅皆宰相兼领余官亦时重选故马周恨位高不为司议郎其验也母后临朝剪弃王室中睿为太子虽有骨鲠敢言之士不得在调护保安职及谗言中伤惟乐工剖腹为证岂不哀哉比来兹弊尤甚师资保傅不疾废眊聩即休戎罢帅者处之又以僻滞华首之儒备侍直侍读越月逾时不得召夫以匹士之爱其子犹求明哲慈惠之师岂天下元良而反不及乎臣以为高祖至陛下十一圣生而神明长而仁圣以是为屑屑者故不之省设万世之后有周成中才生于深宫无保助之教则将不能知喜怒哀乐所自况稼穑艰难乎愿令皇太子洎诸王齿冑讲业行严师问道之礼辍禽色之娱资游习之善岂不美哉郑肃传文宗高择鲁王府属肃以谏议大夫兼长史王为皇太子迁给事中进尚书右丞出为陕虢观察使开成二年拜吏部侍郎帝以肃尝辅导东宫诏兼宾客为太子授经既而太子母爱弛为谗所乘废斥有端肃因入见言天下大本不可轻动意致深切帝为动容然内宠方煽太子终以忧死出为检校礼部尚书河中节度使武宗知太子无罪特困于谗而朝廷谓肃临义不可夺侹侹有大臣节召为太常卿大唐新语李适之为右相李林甫密奏其好酒颇妨政事乃除太子少保适之遂命亲故欢会赋诗曰避贤初罢相乐圣且杯为问门前客今朝几个来举朝服其度量天中记张说女嫁卢氏尝为舅卢公求官候父下朝而问焉父不语但指蓍□龟而示之女归告其夫曰舅得詹事矣北梦琐言明宗遣皇子从荣出镇邺城忽一日上谓安重诲曰从荣左右有诈宣朕旨令不接儒生儒生多懦恐钝志相染朕方知之颇骇其事今此皇子方幼出临大藩故选儒雅赖其裨佐今闻此奸险岂朕之所望也鞫其言者将戳之重诲曰若遽行刑又虑宾从闻后稍难安处且望严戒遂止宋史王溥传溥为太子太保服阕加太子太傅开宝二年迁太子太师中谢日太祖顾左右曰溥十年作相三迁一品福履之盛近世未见其比王继英传继英开封祥符人少从赵普给笔札普自罢河阳为少保从者皆去继英趋事逾谨普再入相继英隶名中书五房院时真宗在藩邸选为导吏兼内知客事太宗召见谓曰汝昔事赵普朕所备知今奉亲贤尤宜尽节及建储授左清道率府副率兼左春坊谒者张士逊传仁宗出合帝选僚佐谓宰臣曰翊善记室府属也王皆受拜今王尚少宜以士逊为友令王答拜于是以户部郎中直昭文馆为寿春郡王友改升王府谘议参军迁右谏议大夫兼太子右庶子改左庶子士逊言诣资善堂升阶列拜而皇太子犹跪受宜诏皇太子坐受之帝不许诏士逊等遇太子侍驾出入许陪从判史馆知审刑院以太子宾客枢密直学士判集贤院既而二府大臣皆领东宫官遂换太子詹事王旦传仁宗为皇太子太子谕德见旦称太子学书有法旦曰谕德之职止于是耶张士逊又称太子书旦曰太子不在应举选学士不在学书李迪传迪天禧中拜给事中参知政事周怀政之诛帝怒甚欲责及太子群臣莫敢言迪从容奏曰陛下有几子乃欲为此计上大寤由是独诛怀政等仁宗为皇太子除太子太传迪辞以太宗时未尝立保傅止兼太子宾客诏皇太子礼宾客如师傅加礼部侍郎寇准罢帝欲相迪迪固辞一日对滋福殿有顷皇太子出拜曰陛下用宾客为宰相敢以谢帝顾谓迪曰尚可辞邪拜吏部侍郎兼太子少傅同中书门下平章事景灵宫使集贤殿大学士初真宗不豫寇准议皇太子总军国事迪赞其策丁谓以为不便曰即日上体平朝廷何以处此迪曰太子监国非古制邪力争不已于是皇太子于资善堂听常事他皆听旨准既贬谓寖擅权用事至除吏不以闻迪愤然语同列曰迪起布衣至宰相有以报国死犹不恨安能附权幸为自安计邪自此不协时议二府皆进秩兼东宫官迪以为不可谓又欲引林特为枢密副使而迁迪中书侍郎兼尚书左丞故事宰相无为左丞者既而帝御长春殿内出制书置杨前谓辅臣曰此卿等兼东宫官制书也迪进曰东宫官属不当增置臣不敢受此命宰相丁谓罔上弄权私林特钱惟演而嫉寇准特子杀人事寝不治准无罪罢斥惟演姻家使预政曹利用冯拯相为朋党臣愿与谓俱罢付御史台劾正帝怒留制不下左迁迪户部侍郎程振传振为左司员外郎兼太子舍人始至即言古者大祭祀登馂受爵必以上嗣既礼经所载且元丰彝典具存昨天子展事明堂而殿下不预非所以尊祖宗重社稷也太子矍然曰宫僚初无及此者由是特加奖异方腊起振谓王黼宜乘此时建革天下弊事以上当天意下顺人心黼不怿曰上且疑黼挟寇奈何振知黼忌其言趋而出然太子荐之甚力遂擢给事中葛胜仲传胜仲迁太常卿及建春宫以胜仲兼谕德胜仲为仁孝学三论献之太子复采春秋战国以来历代太子善恶成败之迹日进数事诏嘉之汪大猷传大猷除礼部员外郎丞相洪适荐兼吏部侍郎仍迁主管左选庄文太子初建东宫兼太子左谕德侍讲两日一讲孟子多寓规戒太子尝出龙大渊禁中所进侍燕乐章谕宫僚同赋大猷曰郑卫之音近习为倡非讲读官所当预白于太子而止娄机传机为太常博士秘书郎请续编中兴馆阁书目又请宽恤淮浙被旱州县时皇太子始就外傅遴选学官以机兼资善堂小学教授机日陈正言正道又以累朝事亲修身治国爱民四事手书以献太子置之坐右朝夕观省随事开明多所裨益迁太常丞仍兼资善旋迁右曹郎官秘书省著作郎改兼驾部都城大火机应诏上封事力言朝臣务为奉承不能出己见以裨国论外臣不称职至苛刻以困民财将帅偏裨务为交结而不知训阅以强军律时年七十□间不许太子得机所著广干禄字一编尤喜命戴溪跋之擢监察御史讲未退而除命颁太子恋恋几不忍舍机亦为之感涕徐经孙传经孙升太子左庶子太子詹事辅导东宫者三年敷陈经义随事启迪太子入侍必以其所讲闻悉奏之帝未尝不称善朱貔孙传貔孙迁司农少卿兼太子右谕德诏许乘马赴讲貔孙谕导得体衍说经义有关于君道者必委曲敷畅阴寓警戒太子每为之改容燕翼贻谋录大中祥符八年仁宗封寿春郡王以张士逊崔遵度为友讲学之所为资善堂此资善之名所由始也自后元良就学所皆曰资善国老谈苑仁宗在储宫真宗慎择宫僚皆难其人鲁宗道时作正言慷慨敢谏忽一日便坐召对真宗曰太子天下之本当得正人辅之今以付卿卿其悉心以导吾子宗道退让敦奖遣之翌日除右谕德墨客挥犀晏元献公为童子时张文节荐之于朝廷适值乡试进士便令公就试公一见试题曰臣十日前已作此赋草尚在乞别命题上极爱其不隐及为馆职时天下无事许臣僚择胜燕饮当时侍从文馆士人大夫为燕集以至市楼酒肆往往皆供帐为游息之地公是时贫甚不能出独家居与昆弟讲习一日选东宫官忽自中批除晏殊执政莫谕所因次日进覆上谕之曰近闻馆阁臣寮无不嬉游燕赏弥日继夕惟殊杜门与兄弟读书如此谨厚正可为宫官公既受命得对上面谕除授之意公语言质野则曰臣非不乐燕游者直之贫无可为之臣若有钱亦须往但无钱不能出耳上益嘉其诚实知事君体眷注日深仁庙朝卒至大用闻见前录神宗开颍邸英宗命韩魏公择宫寮用王陶韩维陈荐孙固孙思恭卲亢皆名儒厚德之士王陶韩维进上有法神宗内朝拜稍急维曰维下拜王当效之诸公一日侍神宗坐近侍以弓样靴进维曰王安用武靴神宗有愧色亟令毁去其翊赞之功如此故颍邸宾僚号天下选云东轩笔录神宗皇帝在春宫时极冲幼孙思恭为侍读一日讲孟子至多助之至天下顺之寡助之至亲戚畔之思恭泛引古今助顺之事而不及亲戚畔之者主上顾曰微子纣之诸父也抱祭器而入周非亲戚畔之耶思恭释然骇伏上之睿明可谓闻一知十矣金史杨伯雄传显宗为皇太子选东宫官属张浩荐伯雄起复少詹事兄子蟠为左赞善言听谏从时论荣之集古太子贤不肖为书号瑶山往进之及进羽猎保成等箴皆见嘉纳复为左谏议大夫翰林直学士会詹事阙宰相复举伯雄上曰伯雄不可去朕左右而东宫亦须辅导遂以太子詹事兼谏议完颜仲诲传仲诲入为礼部侍郎兼左谕德迁太子詹事兼左谏议大夫上曰东宫官属尤当选用正人如行检不修及不称位者具以名闻又曰东宫讲书或论议间当以孝俭德行正身之事告之顷之东宫请增牧人及张设什用上谓仲诲曰太子生于富贵每教之恭俭朕服御未尝妄有增益卿以此意谕之仲诲前后为东宫官且十五年多进规戒显宗特加礼敬完颜匡传匡本名撒速始祖九世孙事豳王允成为其府教读大定十九年章宗年十余岁显宗命詹事乌林荅愿择德行淳谨才学该通者使教章宗兄弟阅月愿启显宗曰豳王府教读完颜撒速徐王府教读仆散讹可二人可使教皇孙兄弟显宗曰典教幼子须用淳谨者已而召见于承华殿西便殿显宗问其年对曰臣生之岁海陵自上京迁中都岁在壬申显宗曰二十八岁尔詹事乃云三十岁何也匡曰臣年止如此詹事谓臣出入宫禁故增其岁言之耳显宗顾谓近臣曰笃实人也命择日使皇孙行师弟子礼七月丁亥宣宗章宗皆就学显宗曰每日先教汉字至申时汉字课毕教女直小字习国朝语因赐酒及彩币顷之世宗诏匡讹可俱充太子侍读寝殿小底□满九住问匡曰伯夷叔齐何如人匡曰孔子称夷齐求仁得仁九住曰汝辈学古惟前言是信夷齐轻去其亲不食周粟饿死首阳山仁者固如是乎匡曰不然古之贤者行其义也行其道也伯夷思成其父之志以去其国叔齐不苟从其父之志亦去其国武王伐纣夷齐叩马而谏纣死殷为周夷齐不食周粟遂饿而死正君臣之分为天下后世虑至远也非仁人而能若是乎是时世宗如春水显宗从二人者马上相语遂后显宗迟九住至问曰何以后也九住以对显宗叹曰不以女直文字译经史何以知此主上立女直科举教以经史乃能得其洲奥如此哉称善者良久谓九住曰论语知之为知之不知为不知是知也汝不知不达务辩口以难人由是观之人之学不学岂不相远哉石琚传琚字子美世宗时拜左丞兼太子少师尝请命太子习知政事或谮之曰琚希恩东宫世宗察其无他以此言告之琚对曰臣本孤生蒙陛下拔擢备位执政兼师保之任臣愚以为太子天下之本当使知民事遂言及之耳因请解少师元史仁宗本纪御史中丞赵言皇太子春秋鼎盛宜选耆儒敷陈道义今李铨侍东宫说书未谙经史请别求硕学分进讲读实宗社无疆之福制曰可裕宗传谕德李谦夹谷之奇尝进言曰殿下睿性夙成阅理久熟方遵圣训参决庶务如视膳问安之礼固无待于赞谕至于军民之利病政令之得失事关朝廷责在台院有非宫臣所宜言者独有澄原固本保守成业殿下所当留心臣等不容缄口者也敬陈十事曰正心曰睦亲曰崇俭曰亲贤曰几谏曰戢兵曰尚文曰定律曰正名曰革弊其论正心有云太子之心天下之本也太子心正则天心有所属人心有所系矣唐太宗尝言人主一心攻之者众或以勇力或以辨口或以谄谀或以奸诈或以嗜欲辐辏攻之各求自售人主少懈而受其一则其害有不可胜言者殿下至尊之储贰人求自售者亦不为少须常唤醒此心不使为物欲所挠则宗社生灵之福固本澄原莫此为切论睦亲以宗亲为王室之藩屏人主之所自卫者也大分既定尊卑悬殊必恩意俯逮然后得尽其欢心宗亲之欢心得则远近之欢心得矣其论正名革弊尤切中时政李谦传谦为太子左谕德侍裕宗于东宫陈十事裕宗崩世祖又命傅成宗于潜邸所至以谦自随转侍读学士世祖深加器重尝赐坐便殿饮群臣酒世祖曰闻卿不饮然能为朕强饮乎因赐蒲萄酒一锺曰此极醉人恐汝不胜即令三近侍扶掖使出董文用传至元二十七年隆福太后在东宫以文用旧臣欲使文用授皇孙经具奏上以帝命命之文用每讲说经旨必附以朝廷故事丁咛譬喻反复开悟皇孙亦特加敬礼窦默传默奏对称旨敬待加礼不令暂去左右世祖问今之明治道者默荐姚枢即召用之俄命皇子真金从默学赐以玉带钩谕之曰此金内府故物汝老人佩服为宜且使我子见之如见我也李孟传武宗仁宗皆未出合徽仁裕圣皇后求名儒辅导有荐者曰布衣李孟有宰相才宜令为太子师傅大德元年武宗抚军北方仁宗留宫中孟日陈善言正道多所进益武宗闻而嘉之诏授太常少卿执政以孟未尝一造其门沮之不行改礼部侍郎命亦中止仁宗侍昭献元圣皇后降居怀州又如官山孟常单骑以从在怀州四年诚节如一左右化之皆有儒雅风由是上下益亲每进言曰尧舜之道孝悌而已矣今大兄在朔方大母有居外之忧殿下当迎奉意旨以娱乐之则孝悌之道皆得矣仁宗深纳其言日问安视膳婉容愉色天下称孝焉有暇则就孟讲论古先帝王得失成败及君君臣臣父父子子之义孟特善论事忠爱恳恻言之不厌而治天下之大经大法深切明白厥后仁宗入清内难敬事武皇笃孝母后端拱以成太平之功文物典章号为极盛尝与群臣语握拳示之曰所重乎儒者为其握持纲常如此此其固也其讲学之功如此者实孟启之也王约传仁宗在东宫雅知约名思用以自辅擢太子詹事丞从幸五台山约谏不可久留即日还上京初安西王封于秦既以谋逆诛国除版赋入詹事院至是大臣奏请封其子复国仁宗以问约曰安西以何罪诛今复之何以惩将来议遂寝明年进太子副詹事约抗章谏节饮辞意恳切仁宗嘉纳焉承制立左卫率府统侍卫军万人同列欲署军官约持不可众难之曰东宫非枢密使耶约曰詹事东宫官也预枢密事可乎仁宗复召问约对曰皇太子事不敢不为天子事不敢为仁宗悟竟罢议同列复传命增立右卫率府取河南蒙古军万人统之约屏人语曰左卫率府旧制有之今置右府何为诸公宜深思之不可累储宫也又命取安西兵器给宿卫士约谓詹事完泽曰詹事移文数千里取兵器人必惊疑主上闻之奈何完泽色惭曰实虑不及此又命福建取绣工童男女六人约言曰福建去京师六七千里使人父子兄弟相离有司承风动扰岂美事耶仁宗止之称善再三家令薛居敬上言陕西分地五事因被命往理之约不为署行语之曰太子潜龙也当勿用之时为飞龙之事可乎遂止荐翰林学士李谦为太子少傅请立故丞相淮安忠武王伯颜祠于杭皆从之仁宗以詹事院诸事循轨大喜面赐犀带力辞又赐江南所取书籍亦辞仁宗常字而不名谕群臣曰事未经王彦博议者勿启又谓中丞朵曰在詹事而不求赐予者惟彦博与汝二人耳一日仁宗西园观角抵戏有旨取缯帛赐之约入遥见问曰汝何为来仁宗遽止之又欲观俳戏事已集而约至即命罢去其见敬礼如此归旸传旸改礼部尚书会开端本堂皇太子就学召旸为赞善未几迁翰林直学士同修国史仍兼前职旸言师傅当与皇太子东西相向授书其属亦以次列坐虚其中座以待至尊临幸不然则师道不立矣时众言人人殊卒从旸议高宣传宣子塔失不花进资德大夫为储政院使延佑四年夏四月帝谓塔失不花曰汝祖尝为司农今复以授汝遂迁荣禄大夫大司农英宗居东宫塔失不花撰集前代嘉言善行名承华事略并画豳风图以进帝览之奖谕曰汝能辅太子以正朕甚嘉之命置图书东宫俾太子时时观省六年改集禧院使退居于家卒许有壬传有壬至正十五年以集贤大学士兼太子左谕德有壬前朝旧德太子颇敬礼之一日入见方臂鸷禽以为乐遽呼左右屏去弇山堂别集永乐中姚广孝以立东宫自僧录左善世进为太子少师而无他兼职又敕云卿资性笃实学行老成事朕藩邸积有年岁朕靖难之初卿侍左右谟谋弼赞裨益良多今建储嗣简求良辅以卿旧人特授太子少师夫太子天下之本也必赖启迪良正辅成德器卿尚勉进厥职副朕眷倚之重以此考之不兼他官不领他职为真任也献征录天台徐善述字好古永乐间升司直郎迁左赞善仁庙在东宫以师礼待之诗文皆令改定致书称之为赞善好古先生古穰录杨文定为司经洗马一日东宫问汉廷尉张释之之贤溥对曰释之诚不易得然世岂无其人但无文帝宽厚仁恕之君用之尔释之固难得文帝亦难得也退采文帝关治道者编为事类以进皇太子嘉纳之见闻录文懿杨公讳守陈鄞县人弘治间上出合公等六七人被选日侍讲读文华大训成升詹事府少詹事兼翰林侍讲学士大训篇目多本大学衍义独事涉中人者悉不以书公曰是何以为训撮其贤否得失之故分注一条议者不能夺琐缀录今制东宫官多袭古如庶子洗马是也景泰间刘主静洗马兵部侍郎王伟戏曰先生一日洗几马主静应声答曰大司马洗得干净少司马洗得不干净众闻之噱然献征录吴宽为詹事府詹事孝宗在东宫学少间宽率僚属上疏曰窃惟东宫讲学自寒暑风雨朔望令节外一岁之中不过数月一日之内不过数刻况其间又多闲歇人生八岁出就外傅居宿于外诚欲离近习亲正人也庶民且然况有天下者乎借曰习读于内不若出就外傅亲近儒臣讲明正道所得为多也张元稹传孝宗朝元稹以太常寺卿兼翰林院学士仍侍经筵日讲掌詹事府事上疏劝经筵宜讲太极图西铭东宫兼讲孝经小学孝宗欣然嘉纳亟索太极图以观曰天生斯人以开朕也春明梦余录崇祯丁丑秋太子出合讲读预题侍班四人礼书姜逢元詹事姚明泰少詹王铎屈可伸读讲六人礼侍方逢年宫谕项煜修撰刘理顺编修吴伟业杨廷麟林增志校书二人编修胡守恒杨士聪越数日项煜杨廷麟各上疏让黄道周奉旨实图供职不得矫让于是阁臣张至发上揭极言之略曰公议推举时于至圣先师之前斋心对越每人各出一名单掸其公同商确者入告彼时亦曾言及道周清品但意见不无少偏如近日三罪四耻七不入疏中有不如郑鄤等语夫蔑伦杖母明旨煌煌鄤何如人而自谓不如是可谓元良辅导乎文皇帝特简王让侍皇太子读书谓侍臣曰孝者百行之原朕闻让孝于亲故擢用之今煜等谓贤如道周犹然格外煜有何德堪在选中是博让贤之名而使臣等蔽贤之愆臣等所不任受也于是刑科给事中冯元□出疏驳之曰臣闻圣王之世公卿能让其下皆让是以风俗醇美寇攘不作四夷宾服神听和平传曰让者德之本孟子曰无辞让之心非人也斯道不明至于迩日大臣以讼受服小人则而仿之奋臂相先不夺不止虽仗圣明屡申奖抑辞荣崇让人情所难日者皇上敦重元良盛典肇举而东宫讲读官杨廷麟等疏请推良自代及于坊臣黄道周夫道周者嫉恶已甚至清无徒环召以来闭户却扫一时之人非不敬之重之特以道周数忤执政引嫌裹足罕至其门二臣独笃信举之退然自下即使其言不必用自足砥砺末俗增辉盛典为皇上股肱辅弼之臣者谓宜深相嘉叹风劝百寮而伏读阁臣张至发等慎选心矢至公一疏若大不快于言者而并迁怒于道周则何也道周之贤阁臣固已言之矣事亲至孝天下所知直谅多闻身无择行所不足者惟以赋性高介不能随时俯仰得当事大臣欢心耳阁臣何心执之如旧一至如此若以其言之为罪则皇上业已起田间还其清秩数四回奏皆荷优容天下万世方颂为主圣臣贤一大盛事而阁臣乃反借此以怒道周嗟乎道周忠足以动圣主之鉴而不能得执政之心臣恐天下万世有以议阁臣之得失也夫宫僚济济岂尽讲读道周即不与选而阁臣所选者亦既有项煜杨廷麟其人在二臣为阁臣所选而能以让贤自异不肯苟悦于阁臣自臣而观选者亦可以无愧臣所惜者皇上方欲抑贪而有一清者大臣又指以为偏皇上欲抑竞而有一让者大臣又指以为矫以人事君之效将安望乎臣素耻雷同复羞搏击但以公道所在自比他山伏望皇上特敕阁臣涤虑蠲私一更往辙以清让为必可法以偏矫为必可取师济之隆犹可立追也疏上不报元□求去上留之
　宫僚部杂录
  </div>
  <div class="pagination">
   <a href="官常典宫僚部_page3.html">
    上一页
   </a>
   <a href="官常典宫僚部.html">
    1
   </a>
   <a href="官常典宫僚部_page2.html">
    2
   </a>
   <a href="官常典宫僚部_page3.html">
    3
   </a>
   <span class="current-page">
    4
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
