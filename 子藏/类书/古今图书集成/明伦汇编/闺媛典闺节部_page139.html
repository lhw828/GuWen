<!DOCTYPE html>
<html>
<head>
    <meta charset="UTF-8">
    <title>闺媛典闺节部 - 第 139 页/共 268 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺节部 - 第 139 页/共 268 页</h1>
    <div class="content">按马平县志计氏郑良栋妻年二十夫亡甘贫守节抚遗孤娶吴氏子丧妇守志如姑尝割股以疗姑病　　李氏女按马平县志李氏女许聘朱纯纯亡以处女守节至五十六岁终　　简辅庶母
按马平县志简辅庶母不知其姓夫亡与女相依终老　　谢应珍妻吴氏
按宾州志吴氏谢应珍妻夫亡无子坚志守节事舅姑始终如一年六十卒　　萧相妻李氏
按宣化县志李氏萧相妻夫没于官讣闻氏年二十五誓不独生引刀自刎以救免孀居五十余年寿七十有奇完节而终　　朱玙妻邓氏　　　　张羲妻蒋氏
　　刘&#妻李氏
按宣化县志已上三妇俱早寡守节旌表事实不详　　赵祖铉妻林氏按隆安县志林氏赵祖铉妻年二十二夫亡无子矢志不改节寿七十五终　　郭之栋妻黄氏
按隆安县志黄氏郭之栋妻年二十四夫亡抚子孀居年七十有七而卒　　陈肇干妻谷氏
按隆安县志谷氏陈肇干妻年二十六夫亡守节寿至百岁无病而终邑令旌表　　王元禧妻杨氏
按庆远府志杨氏王元禧妻年二十四禧亡矢志守节纑自赡终身不二教二子皆入庠年八十三卒　　陈于陛妻高氏按庆远府志高氏陈于陛妻性贞顺尢工女红年二十夫亡无子或劝之嫁高曰吾嫁陈氏之鬼馁矣家贫以针黹糊口或并日一炊或终日不食人曰何自苦乃尔曰吾苟延残喘而已年七十余始终如一　　高翀为妾覃氏按庆远府志覃氏高翀为妾年二十从夫游宦避地侨寓岑溪嫡吴氏与夫相继没囊橐如洗家人尽亡散遗子长甫十二次六岁年二十八甘茹荼苦燃薪纺绩伴子读书恒至夜分长子克成立为庚子副隽氏年六十三卒　　田兰继妻锺氏
按贵州通志锺氏镇远人田兰继妻兰以岁荐授鄞县丞娶锺氏生三子兰亡锺年二十五三子俱未成立锺矢志训长子时中登天启甲子乡科官至太守　　徐大纲妻陈氏　　　李俵妻王氏　　强某妻周氏　　　　胡骥妻陈氏
　　刘增妻李氏　　　　范序妻商氏
　　汤车妻王氏　　　　程鉴妻龙氏
　　洛献书妻越氏　　　龙宠妻方氏
　　陈易妻周氏　　　　刘镗妻张氏
　　杨继臣妻李氏　　　詹恩妻范氏
　　刘冕妻谢氏　　　　韩弘庶妻李氏
　　张弘资妻李氏　　　林之桂妻朱氏
　　蔡嘉言妻顾氏　　　罗纹妻陈氏
　　王可爱妻朱氏　　　潘凤鸣妻胡氏
　　徐天祥妻郭氏　　　王纳谏妻张氏
　　张绍康妻李氏　　　刘尚和妻廖氏
　　李东白妻杨氏　　　马季常妻李氏
按贵州通志已上二十八妇俱贵阳人夫亡守节始终不渝天启间具题旌表　　祖应昌妻王氏
按贵州通志王氏乌撒卫指挥祖应昌妻天启二年乌酋入寇昌死焉王守节抚子成立题请旌表　　李元静妻杨氏按云南通志杨氏李元静妻曲靖人克尽妇道年三十夫亡长子蕃华九岁次子维华六岁家微族弱矢志坚贞柩停于室十年衰绖荐食朝夕为常静本农家氏教二子皆为诸生　　张神武妻吕氏
按云南通志吕氏张神武妻曲靖人天启三年奢酋水蔺叛巡抚闵洪学檄神武从讨贼行至迭水河与贼&#神武阵亡氏年二十二讣至擗踊哀毁昏死者数祖姑力救始苏女二岁苦守孀帏没齿无怨旌表　　罗纲妻李氏按云南通志李氏罗纲妻楚雄县人年二十九夫亡子幼守节抚孤年八十一卒天启三年有司旌表　　濂妻梁氏按云南通志梁氏濂妻南安人濂举乡荐第一亡家如悬罄子幼无依梁苦志甘贫守节教子以寿终　　段熙妻陈氏按云南通志陈氏段熙妻镇南人年二十孀居守节五十八年天启间有司旌表　　张延年妻潘氏
按云南通志潘氏张延年妻楚雄县人年二十四夫亡子洪烈方四岁守节近四十年洪烈官至四川行都司都指挥使天启初覃恩晋上柱国光禄大夫封母二品夫人奉诏旌表年八十五卒　　鞠以和妻杨氏
按云南通志杨氏鞠以和妻楚雄县人年二十三夫亡守节六十九年如一日抚侄生孙七人天启元年旌表　　孟宗圣妻温氏
按云南通志温氏孟宗圣妻定远人夫亡年二十余事姑最孝教子知性有义方性当仕以母老不出色养终身天启间氏年百岁卒　　何本洪妻李氏
媳
附

按云南通志李氏何本洪妻黑盐井人年二十二夫亡遗腹生光祖抚之及长亦娶于李年二十三生子宪五岁光祖又没姑媳相依终老天启间有司旌表　　李铨妻杨氏按云南通志杨氏李铨妻楚雄县人年二十六夫亡翁姑老子幼氏拮据孝养殡葬两丧皆不违礼　　余必明妻杨氏毕
氏附

按云南通志杨氏余必明妻嶍峨人应元女也年二十三夫亡子允方一岁家贫纺绩养姑姑没殡葬如礼教子为诸生守节四十三年允妻毕氏年二十二寡欲嫁之不可夺守节六十二年天启间事闻表其闾　　台生妻黄氏
按云南通志黄氏台生妻通海人年二十丧夫甘贫守节养孀姑抚幼子宗族不能夺其志天启间旌表　　刘经妻张氏按云南通志张氏刘经妻通海人夫病疫吁天求代夫亡依孀母陈氏闭门纺绩或求聘辄抱遗孤痛哭不从天启间旌表　　杨榡妻万氏
按云南通志万氏杨榡妻阿迷人天启间夫以公事溺死万闻讣自缢母救免守节旌表　　郝孟阳妻孙氏
按云南通志孙氏郝孟阳妻通海人夫亡氏年二十三悲号欲死以子甫三月苦守抚育事闻旌表　　何景妻马氏按云南通志马氏何景妻广通人年三十夫亡守节六十年终天启间有司旌表　　杨鉴妻龙氏
按罗次县志龙氏邑人杨鉴妻夫亡守节五十年　　王体干母张氏按罗平州志张氏贡生王体干母体干甫一岁而孤张氏守寡四十年抚子成名年七十终　　张云翼妻李氏
按罗平州志李氏张云翼妻年十九孀居家贫孝姑抚子苦节三十年终　　左纪母柏氏
按罗平州志柏氏贡生左纪母年十八夫亡守节抚子成名州守旌表　　周官母赵氏
按罗平州志赵氏诸生周官母年十六夫亡守节五十四年终州守旌其门　　李茂妻某氏
按阿迷州志某氏李茂妻阿迷人年二十八夫亡纺织养子女四人俱成立　　杨某妻万氏
按阿迷州志万氏杨某妻其母梦老人携藜杖入室俄化为竹移种于庭秀直参天已而生氏少长端庄静逸有古淑女风归杨年十六夫死于水氏投缳姑救之托以身事万乃坚志奉养天启间年六十巡抚旌之　　乔荣妻梁氏
按通海县志梁氏乔荣妻进士瑛母早寡守节教子有孟母风王文成作贞母歌如见其人　　阚登庸妻台氏
按通海县志台氏生员阚登庸妻年二十二夫亡子方数月富豪张某谋娶之台啮指自誓家贫并日而食鹑衣百结事姑未尝缺甘旨教子成人　　牛九&#妻杨氏
按通海县志杨氏牛九&#妻夫亡遗孤周岁杨纺绩抚孤甘贫守节有司旌其门　　赵来献妻李氏
按通海县志李氏诸生赵来献妻年十九夫亡遗腹七月断发誓守生子民保领乡荐为南阳同知死难民保未仕时李年七十余矣鬓发垂白独所断处黑如少壮事闻旌表　　朱承祖妻杨氏
按通海县志杨氏朱承祖妻年二十六夫随父家藩廷试没于京遗孤英方周杨抚之成名守节四十年卒　　王赐侯妻刘氏
按通海县志刘氏王赐侯妻年二十夫以武弁从征　闺节部列传一百七
　　明一百二
　　金大绅妻祝氏
按王思任金氏节孝传金母祝太君者御史金兰之曾祖母也年十七适金大绅号实斋者未五年实斋没太君口不接水几十日子辂纔三岁见太君哭亦哭太君不食亦不食姑王涕而提之曰此非吾儿金大绅耶此儿活则大绅不死矣吾老矣能代汝活此儿哉于是太君憬然拭泪家贫勉给一粥以莠塞檐溜姑妇负六极之忧太君十指皆秃得谷则进其精而私饱其核隔垣媪窃窥叹之而姑不知也未几火作翁柩不得行太君急出其姑与子而子不肯出乃失声四号将伏棺待焰感动行路乃共出之亡何姑又即世丧葬亦勉措成礼父桂轩精鹊意之术见甥且长谓太君曰汝延师教子固也独不视而釜乎一突不黔三餐转盼秀才不中陪钱货耳不如刀圭日进且可树德太君曰然于是命子学医医成而教之曰毋竞高华后惸独辂长跪受教居常扃一阁匪蒸尝不下待子姓俨若朝典御史幼时趋之无时太君抚其顶授易一卷曰吾初筮得蹇之泰二爻子当之矣可遂读易纳之&#而去里人告举旌节即麾手曰妇人不幸乃有今日何举之有无钱供纸笔无米酒供指画如恕老妇余年则有零钗一股当镕之赎免里人笑谢不敢凡寡居六十年以八十六岁无疾而逝　　蒋氏
按王思任蒋孺人传吴母蒋太孺人者义兴故孝廉某之妻也孝廉父官学宪为廉吏遗敝蠹数笥一应薪刍之费向孺人十指取给孝廉翮初健忽陨落孺人方少艾欲殉之则有一孤彦良在遂抚之良七龄能读书孺人自课之共篝灯火良以读孺人以纺母子相对丙夜不休良告倦孺人辄投杼怒曰竖子食我见在粥读书乃遂苦耶我此灯亦不易较萤雪犹逸也良愕然跪受教孺人幼奉佛自给以蔬而劳良脔肉自居丧后不知人间尚有锦绮以故身无纤负亲知告缓急孺人即不自给亦不忍拒必尽其心乃快而良得交四方知名士一切刍饭修贽皆孺人所办良既文采陆离声称籍甚孺人正语之曰尔宜自树立母幸逢年人愿汝为好官我愿汝为好人也未几孺人病卒　　陆氏女
按王思任陆贞姑传陆贞姑者海盐冯氏之节妇也祖杰为大司空父光弼督府都事年十六归参政冯&#谟之长子春旸甫期而旸以力学抱&#没是时妇方娠数投缳姑与傅母严卫之且厉声曰为妇何难谢夫一死腹且有男妇自杀是绝而夫后也恩而夫乎仇而夫乎妇曰然抆泪待娩竟举得雄未几殇妇喟然泣曰天乎而今可以死矣参政曰凶不可崇祸不可再子死孙死而妇又欲死不如我先之节妇惕然谢参政乃提所爱幼女畀节妇妇抚之如所生而遴兄子鏊为婿规之学成进士郎比部伏阙上书言节妇四十五年茹荼状会观风使者采舆论甄苦节之尢者以节妇闻得旌其闾　　黄长伟妻倪氏
按王思任黄氏节孝传崇明秀才黄长伟妻倪氏十七于归二十八而寡奉膳和熊皆出十指嫡姑死遂不肉食继姑病则灼臂以祈痊而其自弥留也能计时日以死不为风火所乱有子家鼒事之亦如倪之事姑母病亦刲股以进不效则刻木以哭之乡人曰有是母而有是子矣　　屠守政妻汪氏
按王思任屠节妇传屠节妇汪者山阴青湖之孙女而会稽故儒士屠守政妻也少静颖通经史大义幼曾割股疗父十四岁归屠清白家奁既不腆屠又地寒甚节妇以十指佐读屠之毛羽将丰而忽摧落是时节妇年十九方有身再三欲殉舅姑曰不可无论我两人赖尔终子事若生男即尔夫复活也尔殉则杀尔子又绝尔夫我两人亦遂死黄泉之下徒使一家夷灭无谓也节妇曰诺未几果生男天不厌祸逾三岁遗腹子又殇节妇绝而复苏曰天乎未亡人今可以死矣舅姑则又曰不可我两人日益老近且病翁媪互医药手足不便良苦人生无子复无媳不如死若欲死我两人请先之不忍见也于是节妇喟然曰天乎未亡人欲死不得且不敢也于是乎有继嗣之命节妇攻苦厉勤樽节教养朝上堂夕下帏鸡&#米盐之事无弗亲也师友臧获之任无弗摄也舅姑病笃药饵巫祷之举无弗竭也及舅姑没窀穸松槚之役无弗专也事既毕而嗣子思诰亦渐成立为诸生向使微节妇二老人且不知死所而守政之泽亦终斩已节妇其节而才者邪先是节妇年方少他尊长或怜之语微讽节妇急以手闭两耳葬舅姑后即窒斗室穴一窍以通食悬大士像相对诵课五十年今已七十矣仍处窒室中未出也　　谢氏蒋氏
按王思任潘氏双节传慈水潘旸生二子长居敬娶谢氏年十七岁次居贤娶蒋氏年十六岁二子并疫死蒋欲殉谢曰子有腹我可矣翁姑曰我两老人既哭子不能再哭妇二寡遂互相劝勉供菽水又二年翁姑亦死谢父来临讽谢谢哭蒋詈之蒋父来临如谢父言蒋哭谢逐之谢汲则蒋舂蒋针则谢洗质明共起未昃而闭户先营葬二老次二夫次穿二穴以自待先是意谓出腹非男即同日入穴死既生一男名起元两嫠始存起元为诸生有声　　陈寅友母王氏
按王思任陈母王氏传义兴王太孺人水部陈寅友之母也水部尊人中湛公官总宪以正直老成相四朝实予同籍雁行称伯氏太孺人笄而事之总宪元配秉家政知孺人才且慎推其任任之总宪母太夫人性严毅笑不露齿见太孺人则欢甚总宪持节于豫章不克尽子职而孺人代之执滫瀡起居察之谨不以烦元配奉大士教茹蔬衣绨布者二十余年婢子以汤沃之穴肤见骨矣第云我误非婢之故一穷妪求缓急即除钏付质库不责取总宪以俸橐畀之辄深秘题封十余年如未触手其仁恪皆类此举丈夫子二人女一人贞达即水部也贞慧饩于庠兰枝&#映太孺人和熊画荻至丙夜程课不休枌榆有横民焚掠怨家虩虩他皆悸走太孺人不为动敕平头闭户曰我家无怨焰不飞越也竟敉宁无事贞达官白下太孺人奉总宪就养得热疾不可起弥留之际诫两儿力学传清白绝不及他事　　高逵妻何氏
按王思任一门奇盛传黔人高逵布衣砥行称高士五十无子妻何氏一旦进妾吴氏于前逵曰此为谁何蹙然曰妾不能为君举子子宗将替妾闻之石田不种择土种之夫子行年五十不以宗祊自虑非也逵遂进吴而御之仍弗子而何忽举一子曰梁楷未几吴举二子曰梁楹梁栻而逵没吴遂殉之何亦欲殉既而曰兹呱呱卵畴哺之而畴翼之亦既有宗而我复格之吾言自食矣不有死者谁以厉生不有生者谁以收死于是治丧营葬杜门御侮弃责力田下机绩苎矻矻靡宁时年纔二十七也三子号寒啼饥遇兵荒疫厉皆一身当之三子方夺矛而嬉而何爱之一均不使楹若栻有衣芦之伤阅二十年而梁楹举于乡上公车诣阙表母贞节采风者乃为之上闻又逾数年而梁楷举于乡捷至何卒梁楹令岳池官虞衡两赠父母梁楷令长阳守蒙化梁栻犹未仕　　朱氏汪氏按王思任范氏双节传定海县儒士范士祯妻朱氏二十一而寡弟时行妻汪氏十九而寡舅姑先亡家赤贫朱父母怜朱讽之不答绐其归宁为之所朱皇急赴溺兄弟救免诘朝以刀剔目毙而复苏寻髡发作婢颜自废而汪之哭夫目眦血裂邻妪之语不祥即持斧自劈又赖朱以免逾年恶少或艳之遂缉衣自经破壁捶揵得解悬自后二寡起居食息若形影也朱举一子名我躬汪共抚之寒饿教读皆二寡十指递给我躬举于乡尚未成进士以二寡老勉领暨阳之铎　　李芳妻沈氏
按初学集嘉定李君名芳字茂材举万历壬辰进士选翰林院庶吉士逾年而卒妻沈氏年二十六截发自誓抚三岁孤宜之底于成立天启七年巡按御史上其事于朝诏旌表其门在所居之南翔里崇祯十三年六月初八日卒年七十有三初茂材既第入翰林太公携孺人母子入京乘官舫拥符传苍头驿卒传呼&#涌比入都门茂材病弥留矣柩车南还幼孺委缞孺人顿踊叫号与舟船下上道路皆咨嗟流涕自时厥后送往事居恭老慈幼握冰履霜辛勤殚瘁凡三十六年而得旌旌二十四年而没孺人之为妇也太公朝夕洗腆必洗手而荐之不以委仆妾太公没庀治丧事伯叔曰妇嫠也不宜先孺人曰未亡人冢妇不敢后比析产伯叔咸让孺人孺人取均焉君子以为顺孺人之为嫠也卧起柩旁者百日不茹荤血饭精凿者三年不易笄服非丧祭不出户限者十五年椎髻绳发斥铅华不御不赴燕饮观里社者四十七年如一日君子以为贞孺人之为母也宜之少长负剑而诲之曰汝父虽不禄有伯叔在犹汝父也有父之执友程孟阳郑闲孟在犹伯叔也汝能读书修行不愧汝父有余师矣宜之以孤僮自奋数踏省门不见收软语慰谕黯然神伤而已君子以为慈茂材有弟长蘅多四方之交宜之有见焉则引以见于先生长者皆曰孺人有子长蘅久困公车或劝就禄仕孺人曰叔性有皂白傲世而不喜俗人此非可以一榜入仕者也买山而居奉母偕隐不独可以全素尚亦所以藏拙长蘅感其言遂终身不出其贤明辨通皆此类也孺人生子男子一人即宜之女子一人孙男女七人其先世昆山之名族也祖讳某早卒祖母王氏抚其子象贤以节妇旌门李太公继娶于昆与象贤相好也知其女贤故委禽焉茂材初往女氏王节妇见之不怿曰此子才当早贵然而不寿已而抚孺人叹曰我固谓儿似我天命之矣其若何父老至今传道其语以为节妇亦有种也　　丁高妻龚氏
按初学集丁节妇传丁节妇龚氏其夫丁高吏部郎奉之孙也节妇静好淑慎归于高而不见答节妇无言高嗜酒多内嬖夏之日轻裾薄装骈肩游曲廊中征逐饮酒节妇衣大布之衣循墙而过之凛凛焉犹恐微风自衣袂中出也高死节妇抚其家婢逾于高在时人以为难节妇寡居五十年提襁褓之孤里中儿无敢窥其户限者一味之甘必以奉尊章僮约并然余蔬残炙非节妇赐予莫敢侵也节妇鬒发老而不衰栉有遗发必鬋之以为&#衣经数澣犹可以当风帷堂而敛簇簇皆嫁时衣也节妇龚子立本之祖姑立本为余道之如是史官曰高虽贵家一狂童耳贤不见答之死靡它其斯以为节乎　　顾国缙母刘氏
按初学集顾节妇传上海县举人臣国缙言臣少遭闵凶行年六岁臣父见背母刘氏上奉尊章下抚孺子残镫败帷与鬼并日家贫亲老甔盎无少储米薪盐酰悉出手指臣少就乡学一孤童走二里外归稍暮刘指林木而泣噫叹之声与悲风远近宿火夜织呼臣读书其旁忍寒作苦手足皲瘃泣涕零乱机杼沾渍臣大父母相继殁典衣庀丧捧土就坟独力经营备极荼苦臣海上孤生服母教训得与上计者偕一觐天子阙廷而刘没已十有八年矣伏惟圣朝以孝治天下乡里妇孺片善寸节皆得表署而刘独茹苦重泉身死名没臣若侥幸进取俟河之清不及今扶服陈请一旦卒填沟壑魂魄私恨何有穷已伏睹甲令旌表之条近稽子孙陈乞之例俯怀乌鸟衔结之情陷肤腐眦叫号旻天伏乞敕下礼部移咨都察院行巡按直隶御史按验不妄准格旌表臣虽一物深荷圣慈陨首毁形未能报答臣昧死上请疏上上曰其命所司知之国缙姓顾氏父曰可大少得狂易之疾已复膈死刘以死自誓而有生诔之者曰念死决死为生复生宗人之辞也国缙既拜疏录草稿以归乡老传诵之皆为流涕史官钱谦益采国缙疏及宗老之诔作刘母传赞　　王用福妻黄氏
按袁征王节母传节妇黄氏者王明儒之母而字敛卿讳用福之妻也敛卿之父曰奕华讳廉善祖曰五华讳洪王与黄皆以明初佐命功赐爵将军校尉世食禄于苏州卫五华父子皆袭爵迁崇职而节母之父曰企槐讳守道则黄氏之支子为诸生好读书敦古行娶史氏生节母节母生方四五龄闻企槐公读书堂上辄低徊不能去公奇之剪纸画方书字指语辄记忆累月无所忘久之公与其诸儿论说史传节母必趋听至古人节烈忠孝时慷慨泣数行下若有所自命云公益奇之曰惜哉女也男则大吾门矣既长能自读书益沉深经史私语诸姑若姊妹曰古之人何遂不可学仿内则曲礼以为楷范不苟言笑不妄睇视非父母命有大事不出寝门儿时尝一登堂为群儿爪伤颊公见而目怒之且诫节母泣数日不食自是绝寝门之迹立必正方坐不倚无疾言温凊定省曲有礼意企槐公尝照镜自叹身衰矣奈何节母闻之入帷掩涕久之于是益务孜孜得亲欢公时语所亲曰吾虽当极忧殊怒见吾儿冰释矣当是时奕华公生七子而敛卿其第五也敛卿贤而五华公儿子畜之曰儿孝吾为儿娶佳妇又顾其妾赵氏曰汝无子其子之五华公既与企槐公世相好又交善也时时闻企槐公道其女贤颔之归而语诸妾吾果为五郎得令妇矣因聘焉无何五华公卒企槐公亦卒妾赵称治命定婚期娶有日矣属有谗人交构其间谓奕华公赵奈何不告之君夫妇而擅婚若儿奕华公果怒不许而企槐公之临没则谓其家人曰趋为我贤长女治装装既办而罢顷之母史氏亦卒节母初废寝尝汤药严事亲及亲相继没摧痛号哭水浆不能入口昼夜不绝声诸所办珠玉绮绣盛装具大半为人窃去节母一无所问其存者又析为二一以上诸兄佐丧费修荐事一曰吾妹亦已受朱聘父母无所遗其与之盖节母蔬菜饘粥以终企槐公及母氏之丧虽疾病人劝之食肉弗从也既除丧归敛卿敛卿兄弟凡七人既多不睦而奕华公夫妇颇不善于父妾赵妾赵少儿畜敛卿即复不能无所望节母至事舅姑如其所为事父母事妾祖姑如事姑礼数既各称各尽其欢交通语言长者间诸猜忌渐释诸兄弟尚以五华公独子敛卿为娶妇数不平前事怨怒诮让厉及帷闼或谓节母曰彼无礼甚矣奈何禁若声不一直之彼知若懦后益鱼肉若矣节母曰诚然抑吾闻之嫂叔不通问礼也况诟谇哉彼则无礼吾复以无礼黩之语虽胜丑也且使堂上闻之安乎堂上不安子若妇其谓何故自敛卿之生存以迨其亡终节母之世果若人言而节母卒不校如初当是时他室有婢又往往摭拾谮节母姑前一不中则再再不中则三虽敛卿最慈仁能忍人亦忿然作色欲诉之为分解妇辄止之曰若毋为也堂上必能察之有如万分之一假令不见原往诉适增罪耳吾因此倍自警饬可也既而姑疾甚妇独侍寝药经月不归私寝不解带无懈色无违言柔声下气惟所欲姑感泣顾谓小女子曰汝师是嫂又曰是嫂汝师也善事之奕华公既多子子七人居官廉无所得贮藏及罢吏家食贫敛卿学为儒不得志既生明儒襁褓之具衣食之资尽出节母手然事敛卿愈恭谨瓶罍相对室中雍雍如也未尝有交谪及敛卿疾且死谓节母曰吾负若甚矣然吾知若大贤柏舟之矢必不让古人顾明儒而指之曰贫若此独何道为吾保此四岁儿哉节母泣数行下曰君顾自重耳何虑儿敛卿曰吾死不谅人者必众非忍死以之恐难以卒保吾儿也节母曰敬诺无何敛卿没没当大暑诸室中器物衣被一切以敛卿病医药废卒敛惟存一帷帷殡母抱儿寝地上无帐幕儿苦蚊声呜呜与母呼抢号痛声达曙不绝其绝无声则井气亦绝数息或一二食顷顷复苏则又惟呜呜声与呼抢声如是者累月而家之人卒少怜之者方大言曰妇少儿弱何苦节为节母闻之摧心号泣曰吾所以不即从夫子地下者为夫子命我抚此儿也能谅我不恤艰苦与此儿存亡吾不敢以儿累人也言者愈甚母曰吾一死易耳必不忍有他志以辱先人天乎天乎其如此孤儿何言而恸恸而绝邻人闻者至为罢食有邻妪怜母甚又憎诸不知之者也叹曰痴妇何苦与此曹聚居哉趋而来意欲有所劝也一望节母哀容恸而返而家之人则犹籍籍议如初渐见迫母摧心曰禽兽之类犹有不再俪者况于人乎今日之事非死不足以全吾志矣顾庭前小池曰此吾毕命所也怀顾顿足曰得之矣吾兄振伯犹可言邀而至至则泣且拜曰夫没吾非不能死所以忍死者以此儿今家人必以不义见迫有死矣昔吾夫幸与吾兄善吾敢以此儿累吾兄立置儿地上即起投池水中振伯力挽衣救止曰妹少息吾为而言于而舅舅不谅死未晚也急呼奕华公喧语奕华公且恸且喜曰贤哉妇也吾儿为不死矣敢复有异议死吾贤妇者为不孝久之议乃息然是时奕华公老矣产殊薄初每日以数钱给孤孙耳久之有间之者曰妇有积矣纺作所赢比夫存五倍矣公并裁之节母遂益困冬月以缊枲温儿身着粗布夾寒咳发疾以迄于终而间者曾不念也当岁凶&#踊贵又病不能勤女事则或一日不得食或二日三日食不继以为常奕华公久之察得之而后悔也曰吾误矣于将没召其族长者前曰吾五儿妇养孙特苦有志节且孝吾将以遗田二十亩赐其母子恐吾死而诸儿中有悖吾言吾故告于族人而书授之节母泣拜&#下及公没节母方率儿朝夕哭置公赐书箧中有负箧去者书亡而田不可得也然节母尽丧礼相帅佐丧事不敢失是时明儒渐长苦饥寒又数受一二从父辱辄大恚恨向母泣母曰若无然艰难险阻天之所以兴豪杰也若遂为摧挫一庸儿耳吾岂望汝为庸儿哉又曰从父与汝父同父则汝与从父同祖父同祖父而可以语言相报复乎吾闻仁人之于伯叔兄弟也无藏畜怨怒虽有小忿不废懿亲吾愿儿学长者之行毋为浇薄子也间三日不得食节母匍匐窥家园有桃未熟则摘数枚食儿食未咽而诟者在户矣母笑而忍之然以食儿不敢自尝是日也饿几毙适伯氏来视儿儿啼甚伯索袖底仅得钱四以与儿儿喜怀以进母母怒曰儿奈何轻受伯父钱急归之急归之而伯氏掉臂去儿然后以四钱易麦饵以饱有叔祖达生公者闻之曰贤哉妇伤哉儿也以五斗粟赐孤孙且语节母曰妇即贤何至令儿拒伯赐节母曰妇非敢教儿辞伯赐也恐儿以馁故轻受伯钱将来饥渴为困必有非伯叔赐亦以为可受者其如何达生公肃衣冠敛容叹息而去当是时母尝三四日不饭初犹作粥糜饮既复不得饮而终不以告人不乞假于中外亲戚有来窥视者见母虽布衣补缀然浣濯楚楚闭一室端坐时观书史卷册不离手即有菜色言论风旨峥峥不少挫礼度周旋坦夷如平生人亦以此服之儿六岁以上母卒自教儿十岁勉就外傅早往晚归归而循儿昼课纠督之有不习泣且语曰吾为若父保儿以至今者岂徒以若身长大为哉惟读书可以明道出则济世入而立身是而父所以命吾保儿意也苟空生人世虽齿加长与弱丧等甚无谓间有以家贫宜更业庶可得衣食语母母诺之退而语儿曰彼言者徒以若孤且贫耳夫传称孔子不知父墓则孔子孤儿也孟子亦孤儿孰谓孤儿不可学况帝王卿相兴自困穷不可胜数人患不力学学而何患孤且贫之有有间问儿曰汝愿为君子乎明儒跪曰愿遵母教为君子母喜动色曰善吾儿之为志彼有书不知读读书不知道下之为千金市儿上之即公车冠进贤荣身保妻子均为苟富贵吾耻之虽千驷在门食前方丈吾生死不愿飨也愿儿知吾意明儒间或从其学侣游杂戏语或近不正人母大怒对案不食明儒跪泣肉袒请罪再三母然后正容训责复引古今人成败轨迹反复言之乃命起盖节母自戊辰病寒阅壬申癸酉势益增剧每一疾发辄谓儿曰吾精气日衰矣吾死汝惟好善亲贤而已祸福由人不由天也荣贵以德不以位也汝其念之又曰凡作事惟准诸其心心所安为之所不安勿为吾幼学于大人守而勿失吾愿儿识之及将死呼明儒曰吾不能复顾儿矣省身自立儿之责矣明儒不胜哀痛伏&#下泣母曰尽哀哭我不若立身行道慰我二人儿念之勖之哉言讫而没母生万历二十五年丁酉五月十三日卒崇祯八年乙亥三月初八日得年三十九岁庚辰冬祔葬吴县五都辰字阡祖茔之次会葬达生公顾明儒而言曰汝祖生七子汝父最贤至若汝母者则吾阅史籍列传不多概见也汝无负若母哉诸姑姊妹及娣姒之好母者皆恸曰节操犹妇人之常如母之德范可师后难乎为继也母自敛卿之没既除服不簪花不膏沐不夜哭夜行虽室中必以火不偕儿不行虽兄弟来视不与同器而食不与同席而坐尝语明儒曰礼别嫌疑勿谓吾心无怍不矜细行也数受无礼于敛卿诸兄弟终其身含忍不言苟以好来从容接对如未尝有间者有所请问必忠告必正言无隐呜呼母德为安且成已　　邓节妻毕氏
按明外史列女传毕氏河间邓节妻节以凶年携家景州就食父母相继亡节亦寻没俱&#葬景州氏年三十三无子女独归里中不忍三丧弃异乡忍饥冻昼夜纺绩为葬计积数年乃市地于城北八里庄亲负翁姑及夫骨还葬　　曹桂妻杜氏
按明外史列女传杜氏贵池人曹桂妻年二十四夫亡遗腹生女悲苦无计日讽姑为翁纳妾果生一子产后妾死杜即以己女托于族母而自乳其叔逾年翁丧姑随之劝者曰汝辛苦抚孤宁能以叔后汝乎杜曰叔后吾翁异日叔生二子即以一子后我夫吾志毕矣　　刘庆妻冯氏
李
氏附

按明外史列女传冯氏宣城人刘庆妻年十九而夫亡遂誓守其娣姒讽之曰守未易言非能&#断铁钉者恐不胜冯即投袂起拔壁上钉啮之划然有齿痕复怒抉臂肉钉着壁上曰脱有异志即狗彘肉已而遗腹生子曰大贤长娶李氏大贤夭姑妇相守至老卒取视壁钉肉尚韧不腐齿痕如新　　黄谊诏妻孙氏
按明外史列女传孙氏慈溪人归定海黄谊诏生子湑未几夫亡孙以死自誓延师教子长求兄女为配甫三载生二子湑亦夭时田赋多令民自输姑妇相率携子仆输赋南畿诉尚书蹇义言潮水为患十九年荒乞筑海塘以障居民义诘曰如此孤苦何为不嫁对曰饿死事小失节事大义嗟叹久之次日即为奏请遣官与有司相度成之起自龙山迄于观海永免潮患慈人庙祀孙氏至今　　蔡用宾妻王氏
按明外史列女传王氏怀宁人诸生蔡用宾妻归数年而夫亡姑以年少无子劝他适妇辄以死谢茹苦六十年家被火用宾棺尚在王号呼求出之无应者或劝之避曰未亡人无夜出理且我以贫故不能葬夫今夫且灰烬我安得不共之遂焚死年八十四　　刘寿昌妻杨氏按明外史列女传杨氏清苑刘寿昌妻年十九夫亡誓殉念姑病无依未及死妇道曲尽母家来迎以老姑不忍去侧竟不归宁阅三十年姑卒葬竣哀号夫墓曰妾今日得相从地下矣遂绝粒家人问遗言曰姑服在身殓以布素遂瞑　　姚光表妻黄氏
按畿辅通志黄氏姚光表妻河间府人年二十四夫亡守节子命禹甫七岁教之登仕籍侍奉舅姑四十余年崇祯间旌表　　孙瓒妻朱氏
按畿辅通志朱氏孙瓒妻河间府人年十六夫亡守节七十三岁终旌表　　吴恕妻张氏
谢
氏附

按畿辅通志张氏吴恕妻顺天府人恕客死张生子达父母欲改嫁之氏曰夫病不及侍汤药恨不能死忍弃其孤耶苦守达及娶又夭妇谢氏年十九与姑同志相继以寿终墓产灵芝二本人谓节孝所致　　萧汝重后妻张氏按畿辅通志张氏萧汝重后妻河间人嫁三载重亡姑年老子幼家贫习机织以供甘旨姑寝疾扶掖卧起不离左右抚前二子爱如己出篝灯蓄饎以督课二子皆入庠孀居五十余年年八十余卒　　阎浩妻李氏
按畿辅通志李氏阎浩妻河间人夫死家贫苦志守节翁姑欲夺其志不从内习女红外课农桑守节五十年年八十余卒　　何昌妻王氏
按畿辅通志王氏何昌妻河间人年二十夫亡求婚者盈门氏誓死不二引刀划面以息众议年八十六终　　孙恕妻王氏
按畿辅通志王氏孙恕妻河间人年十八夫亡无子事姑尽孝姑死克葬年五十九卒　　李橘妻徐氏
按畿辅通志徐氏李橘妻河间人年十九夫亡无出纺绩度日苦节六十年年八十旌表　　李迁桂妻祁氏
王
氏附

按畿辅通志祁氏李迁桂妻河间人夫亡子继元方二岁抚育成立娶王氏生子小安继元病夭姑妇相倚并坚心苦守织纺自给终身　　刘自持妻张氏
按畿辅通志张氏刘自持妻河间人夫亡年二十四遗腹生子抚养长成织纴佐读早食廪饩守节四十余年卒　　刘乔龄妻霍氏
按畿辅通志霍氏刘乔龄妻河间人年二十四夫亡子金钰未弥月氏苦志坚守绩纺持家不以艰难二心历四十余年如一日　　张鹤妻王氏
按畿辅通志王氏张鹤妻河间人年二十六夫亡子利蒙在抱氏坚贞自持抚育教训蒙方长即夭伶仃无倚艰苦备尝孀居五十余年　　张继世继室邢氏
按畿辅通志邢氏张继世继室河间人夫亡年二十九守节课幼子格绩纺以佐之读书卒成名士　　米炫妻许氏按畿辅通志许氏米炫妻河间人年二十六夫亡勤慎绩纺教子成立　　李潮妻苏氏
按畿辅通志苏氏李潮妻真定人夫亡氏年二十事姑抚孤守节五十余年旌表　　王聪妻程氏
按畿辅通志程氏王聪妻真定人夫亡氏年十九抚孤成立事翁姑以孝闻苦节五十五年事闻旌表　　陈恕妻杨氏尚氏
宫氏附

按畿辅通志杨氏陈恕妻河间府人其子友文妻尚氏孙魁妻宫氏三世少寡苦节一致均被旌表　　王令辰妻张氏按畿辅通志张氏王令辰妻保定人夫亡守节历五十年抚孤成立诏旌其门　　张可信妻王氏
按畿辅通志王氏张可信妻河间人夫亡守节终身　　傅应吉妻左氏按畿辅通志左氏傅应吉妻河间人年二十一夫亡无子孝养孀姑纺绩自给姑死行乞诸亲营葬苦节终身　　贾允吉妻黄氏
按畿辅通志黄氏贾允吉妻河间人夫亡苦节备极艰难教子成立　　白颖祚妻王氏
按畿辅通志王氏白颖祚妻河间人壬午城陷祚与嗣子晋俱死氏抚晋子璞教养成立守节终身　　李士经妻王氏按畿辅通志王氏李士经妻河间人年二十夫亡子幼矢志苦节纺绩以奉公姑抚幼子终始如一比二亲殁典鬻营葬昼夜号泣年七十余卒县令旌之　　吕耀妻唐氏按畿辅通志唐氏吕耀妻河间人夫亡年二十六一子在襁褓家甚贫翁姑强欲嫁之氏坚不从苦节事教养六十余年卒　　卢九成妻王氏
按畿辅通志王氏卢九成妻河间人夫亡年二十五姑衰老子仅三岁氏哀泣不食求死附葬诸亲力劝乃止苦节五十余年敝衣垢面至死靡他教子克成家声赖以不坠县令表其门　　刘子谦妻黄氏
按畿辅通志黄氏刘子谦妻河间人年二十夫亡子幼族多强悍日苦陵逼而志终不可夺凡历险阻五十余年县令旌表　　吕穜妻牛氏
</div>
    <div class="pagination">
<a href="闺媛典闺节部_page138.html">上一页</a><span>...</span><a href="闺媛典闺节部_page134.html">134</a><a href="闺媛典闺节部_page135.html">135</a><a href="闺媛典闺节部_page136.html">136</a><a href="闺媛典闺节部_page137.html">137</a><a href="闺媛典闺节部_page138.html">138</a><span class="current-page">139</span><a href="闺媛典闺节部_page140.html">140</a><a href="闺媛典闺节部_page141.html">141</a><a href="闺媛典闺节部_page142.html">142</a><a href="闺媛典闺节部_page143.html">143</a><a href="闺媛典闺节部_page144.html">144</a><span>...</span><a href="闺媛典闺节部_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
