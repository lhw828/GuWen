<!DOCTYPE html>
<html>
 <head>
  <meta charset="utf-8"/>
  <title>
   闺媛典闺媛总部 - 第 1 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   闺媛典闺媛总部 - 第 1 页/共 17 页
  </h1>
  <div class="content">
   闺媛总部艺文一
　　古列女传小序　　　　　　　汉刘向　　母仪传惟若母仪圣贤有智行为仪表言则中义胎养子孙以渐教化既成以德致其功业姑母察此不可不法　　贤明传惟若贤明廉正以方动作有节言成文章咸晓事理知世纪纲循法兴居终身无殃妃后贤焉名号必扬　　仁智传惟若仁智豫识难易原度天理祸福所移归义从安危险必避专专小心永惧匪懈夫人省兹荣名必利　　贞顺传惟若贞顺修道正进避嫌远别为必可信终不更二天下之俊勤正洁行精专谨慎诸姬观之以为法训　　节义传惟若节义必死无避好善慕节终不背义诚信勇敢何有险诐义之所在赴之不疑姜姒法斯以为世基　　辩通传惟若辩通文词可从连类引譬以投祸凶推摧一切后不复重终能一心开意甚公妻妾则焉为世所诵　　孽嬖传惟若孽嬖亦甚嫚易淫妒荧惑背节弃义指是为非终被祸败　　列女传序　　　　　　　　　　后汉书诗书之言女德尚矣若夫贤妃助国君之政哲妇隆家人之道高士弘清淳之风贞女亮明白之节则其徽美未殊也而世典咸漏焉故自中兴以后综其成事述为列女篇如马邓梁后别见前纪梁李姬各附家传若斯之类并不兼书余但□次才行尢高秀者不必专任一操而已　　女诫　　　　　　　　　　　魏荀爽诗曰泉源在左淇水在右女子有行远父母兄弟明当许嫁配适君子竭节从理昏定晨省夜卧早起和颜悦色事如依恃正身洁行称为顺妇以崇螽斯百叶之祉婚姻九族云胡不喜圣人制礼以隔阴阳七岁之男王母不抱七岁之女王父不持亲非父母不与同车亲非兄弟不与同筵非礼不动非义不行是故宋伯姬遭火不下堂知必为灾傅母不来遂成于灰春秋书之以为高也　　女典篇　　　　　　　　　　　程晓丈夫百行以功补过妇人四教以备为成妇德阙则仁义废矣妇言亏则辞令慢矣妇工简则织荒矣是以礼有功宫家室之教诗有牖下苹藻之奠然后家道谐允仪表则见于内若夫丽色妖容高才美辞貌足倾城言以乱国此乃兰形棘心玉曜凡质在邦必危在家必亡　　女史箴　　　　　　　　　　晋张华茫茫造化两仪始分散气流形既陶既甄在帝庖羲肇经天人爰始夫妇以及君臣家道以正王猷有伦妇德尚柔含章贞吉婉娩淑慎正位居室施衿结缡虔恭中馈肃慎尔仪式瞻清懿樊姬感庄不食鲜禽卫女矫桓耳忘和音志厉义高而二主易心元熊攀槛冯媛趋进夫岂无畏知死不□班妾有辞割欢同辇夫岂不怀防微虑远道罔隆而不杀物无盛而不衰日中则昃月满则微崇犹尘积替若骇机人咸知饰其容而莫知饰其性性之不饰或愆礼正斧之藻之克念作圣出其言善千里应之苟违斯义则同衾以疑夫出言如微而荣辱由兹勿谓幽昧灵鉴无象勿谓元漠神听无响无矜尔荣天道恶盈无恃尔贵隆隆者坠鉴于小心戒彼攸遂比心螽斯则繁尔类欢不可以黩宠不可以专专实生慢爱极则迁致盈必损理固有然美者自美翩以取尤冶容求好君子所雠结恩而绝职此之由故曰翼翼矜矜福所以兴靖恭自思荣显所期女史司箴敢告庶姬　　女史箴　　　　　　　　　　　裴頠膏不厌鲜水不厌清玉不厌洁兰不厌馨尔形信直影亦不曲尔声信清响亦不浊绿衣虽多无贵于色斜径虽利无尚于直春华虽美期于秋实冰璧虽泽期于见日浴者振衣沐者弹冠人知正服莫知行端服美动目行美动神天道佑顺常与吉人　　夫人答拜群妾议　　　　　　　挚虞　汉魏故事王公群妾见于夫人夫人不答拜新礼　以为礼无不答更制妃公侯夫人答妾拜虞议诏　可其议礼妾事女君如妇之事姑妾服女君期女君不报则敬与妇同而又加贱也名位不同本无酬报礼无不答义不谓此先圣殊嫡庶之别以绝陵替之渐峻□其防犹有僭违宜定新礼自如其旧　　临城公夫人停省太子妃令　梁简文帝纁雁之仪既称合于二姓酒食之会亦有因不失亲若使榛栗腶修贽馈必举副笄编珈盛饰斯备不应妇见之礼独以亲阙顷者敬进酏醴已传妇事之则而奉盘沃盥不行侯服之家是知繁省不同质文异世临城公夫人于妃既是姑侄宜停省　眼明囊赋　　　　　　　　　　　同前　俗之妇人八月旦多以锦翠珠宝为眼明囊因竞　凌晨取露以拭目聊为之赋尔乃裁兹金缕制此妖饰缉濯锦之龙光剪轻羁之蝉翼杂花胜而成疏依步摇而相逼明金乱杂细宝交陈义同厌胜欣此节新拟椒花于岁首学夭桃于暮春　　列女传序　　　　　　　　　　魏书夫妇人之事存于织组紃酒浆酰醢而已至如嫫训轩宫娥成舜业涂山三母克昌二邦殆非匹妇之谓也若乃明识列操文辩兼该声自闺庭号显列国子政集之于前元凯编之于后随时缀录代不乏人今书魏世可知者为列女传　　荡子赋　　　　　　　　　北周庾信荡子辛苦逐征行直守长城千里城陇水恒冰合关山唯月明况复空□起怨倡妇生离纱独掩罗帐长垂新筝不弄长笛羞吹常年桂苑昔日兰闺罗敷总发弄玉初笄新歌子夜旧舞前溪别后关情无复情奁前明镜不须明合欢无信寄回文织未成游尘满□不用拂细草横阶随意生前日汉使着章台闻道夫婿定应回手巾还欲燥愁眉即剩开逆想行人至迎前含笑来　　捣练赋　　　　　　　　　　　魏璀细腰杵兮木一枝女郎砧兮石五彩闻后响而已续听前声而犹在夜如何其秋未半于是拽鲁缟攘皓腕始于摇扬终于陵乱四振五振惊飞雁之两行六举七举遏彩云而一断隐高阁而如动度遥城而如散夜有露兮秋有风杵有声兮衣有缝佳人听兮意何穷步逍遥于凉景畅容与于晴空黄金钗兮碧云发白素巾兮青女月佳人听兮良未歇擘长虹而乍开凌倒景而将越是时也余响未毕微影方流逶迤洞房半入宵梦窈窕闲馆方增客愁李都尉以胡笳动泣向子期以邻笛增忧古人独感于听今者况兼乎秋属南昌旧福东鲁前丘升黄绶之堂论文谢贾入素王之庙捧瑟齐由愿君无按龙泉色谁道□珠不可投　　复三族刑议　　　　　　　　隋王通传曰复三族刑惟不及妇人本志谓谋反大逆夷其三族不在律令所以严恶类也又云女子有从之义无自专之道若父母有罪而刑已出之女或夫党坐诛又有随姓之戮一人之身内外受刑今女既嫁则为异姓之妻如或产育则为他族之母婴戮被刑非所以哀矜柔弱故三族刑因王敦大恶之后行之以戒其恶也不及妇人矜无辜也　　列女传序　　　　　　　　　　晋书夫三才分位室家之道克隆二族交欢贞烈之风斯着振高情而独秀鲁册于是飞华挺峻节而孤标周篇于焉腾茂徽烈兼劭柔顺无愆隔代相望谅非一绪然则虞兴妫汭夏盛涂山有有广隆殷之业大任大姒衍昌姬之化马邓恭俭汉朝推德宣昭懿淑魏代扬芬斯皆礼极中闱义殊月室者矣至若共姜誓节孟母求仁华率傅而经齐樊授规而霸楚讥文伯于奉剑让子发于分菽少君之从约礼孟光之符隐志既昭妇则且擅母仪子政缉之于前元凯编之于后具宣闺范有裨阴训故上从泰始下迄恭安一操可称一艺可纪咸加撰录为之传云或位极后妃或事因夫子各随本传今所不录在诸伪国暂阻王猷天下之善足以惩劝亦同搜次附于篇末史臣曰夫繁霜降节彰劲心于后雕横流在辰表贞期于上德匪伊君子抑亦妇人焉自晋政陵夷罕树风检亏闲爽操相趋成俗荐之以刘石汨之以苻姚三月歌胡唯见争新之饰一朝辞汉曾微恋旧之情驰骛风埃脱落名教颓纵忘反于兹为极至若惠风之数乔属道韫之对孙恩荀女释急于重围张妻报怨于强寇僭登之后蹈死不回伪篡之妃捐生匪吝宗辛抗情而致夭王靳守节而就终斯皆冥践义途匪因教至耸清汉之乔叶有裕徽音振幽谷之贞蕤无惭雅引比夫悬梁靡顾齿剑如归异日齐风可以激扬千载矣　　列女传序　　　　　　　　　　隋书自昔贞专淑媛布在方策者多矣妇人之德虽在于温柔立节垂名咸资于贞烈温柔仁之本也贞烈义之资也非温柔无以成其仁非贞烈无以显其义是以诗书所记风俗所在图像丹青流声竹素莫不守约以居正杀身以成仁者也若文伯王陵之母白公杞植之妻鲁之义姑梁之高行卫君灵主之妾夏侯文宁之女或抱信以含贞或蹈忠而践义不以存亡易心不以盛衰改节其修名彰于既往徽音传于不朽不亦休乎或有王公大人之妃偶肆情于淫僻之俗虽衣绣衣食珍膳坐金屋乘玉辇不入彤管之书不沾良史之笔将草木以俱落与麋鹿而同死可胜道哉永言载思实庶姬之耻也观夫今之静女各励松筠之操甘于玉折兰摧足以无绝今古故述其雅志以綦前代之列女云　　论妓妾改嫁书　　　　　　　　唐李谔慎终追远民德归厚三年无改方称为孝闻朝臣之内有父祖之没日月未远子孙便分其妓妾嫁卖实损风化妾虽微贱亲承衣履服斩三年古今通式岂容遽褫缞绖强傅铅华泣辞灵几之前付送他人之室凡在见者犹致伤心况乎人子能堪斯忍复有朝廷重臣位望通显平生交旧情若弟兄朝闻其死夕规其妾方便求聘以得为限无廉耻之心弃朋友之义居家治理可移于官既不正私何能赞务　　论别宅妇女入宫表　　　　　张廷珪昨奉进止别宅妇女皆遣入宫或母子生离或男女永隔冤酷之至有甚于死况所进宫人皆非婉丽陛下容易将入下人迫□而行不作无益害有益臣必知其然矣伏以遭逢昌运沐浴湛恩如不披心竭忱无乃希旨苟免谨重昧死奏闻伏望少垂矜察　　谢妻封弘农郡夫人表　　　　　常古者卿大夫之妻咸曰命妇亦曰内子但有称谓皆无封邑其后虽有石延乡之赐亦无夫人之号唯汉魏戚里晋宋外家平原清河疏郡以驭贵建昌高密启邑以睦亲犹止于郡县君而已近代着令国朝相袭阶至三品妻封夫人上比鹊巢远齐翟茀礼秩兼盛等威稍逾其或襄赞勋臣光华戚属以兹而授尚可相循臣以凡贱谬承委遇尸职已久愧心匪宁仰酬国恩分寸未展内省家事慈渥过丰又蒙曲私沾及主馈特封嘉号载锡徽章中壸庆其秩高外姻贺其礼盛仪参贵列宠极私门自顾何功叨荣至此顿逾涯分退益兢惶无任荷戴屏营之至　　列女传序　　　　　　　　　旧唐书女子禀阴柔之质有从人之义前代志贞妇烈女盖善其能以礼自防至若失身贼庭不污非义临白刃而慷慨誓丹衷而激发粉身不顾视死如归虽在壮夫恐难守节窈窕之操不其贤乎其次梁鸿之妻无辞偕隐共姜之誓不践二庭妇道母仪克彰图史又其长也末代风靡贞行寂寥聊播椒兰以贻闺壸彤管之职幸无忽焉　　列女传序　　　　　　　　　　唐书女子之行于亲也孝妇也节母也义而慈止矣中古以前书所载后妃夫人事天下化之后彤史职废妇训姆则不及于家故贤女可纪者千载间寥寥相望唐兴风化陶淬且数百年而闻家令姓窈窕淑女至临大难守礼节白刃不能移与哲人烈士争不朽名寒如雪霜亦可贵矣今采获尤显行者着之篇以绪正父父子子夫夫妇妇之懿云　　古列女传序　　　　　　　　宋曾巩刘向序列女传凡八篇事具汉书向列传而隋书及崇文总目皆称向列女传十五篇曹大家注以颂义考之盖大家所注离其七篇为十四与颂义凡十五篇而益以陈婴母及东汉以来凡十六事非向书本然也盖向旧书之亡久矣嘉佑中集贤校理苏颂始以颂义为篇次复定其书为八篇与十五篇并藏于馆阁而隋书以颂义为刘歆作与向列传不合今验颂义之文盖向之自序又艺文志有向列女传颂图明非歆作也自唐之乱古书之在者少矣而唐志录列女传凡十六家至大家注十五篇者亦无录然其书今在则古书之或有录而亡或无录而在者亦众矣非可惜哉今校雠其八篇及十五篇者已定可缮写初汉承秦之敝风俗已大坏矣而成帝后宫赵卫之属尢自放向以谓王政必自内始故列古女善恶所以致兴亡者以戒天子此向述作之大意也其言太任之娠文王也目不视恶色耳不淫声口不出傲言又以谓古之人胎教者皆如此夫能正其视听言动者此大人之事而有道者之所畏也顾令天下之女子能之何其盛也以臣所闻盖为之师傅保姆之助诗书图史之戒珩璜琚瑀之节威仪动作之度其教之者虽有此具然古之君子未尝不以身化也故家人之义归于反身二南之业本于文王夫岂自外至哉世皆知文王之所以兴能得内助而不知其所以然者盖本于文王之躬化故内则后妃有关睢之行外则群臣有二南之美与之相成其推而及远则商辛之昏俗江汉之小国兔罝之野人莫不好善而不自知此所谓身修故家国天下治者也后世自学问之士多徇于外物而不安其守其室家既不见可法故竞于邪侈岂独无相成之道哉士之苟于自恕顾利冒耻而不知反己者往往以家自累故也故曰身不行道不行于妻子信哉如此人者非素处显也然去二南之风亦已远矣况于南向天下之主哉向之所述劝戒之意可谓笃矣然向号博极群书而此传称诗芣□柏舟大车之类与今序诗者之说尢乖异盖不可考至于式微之一篇又以谓二人之作岂其所取者博故不能无失欤其言象计谋杀舜及舜所以自脱者颇合于孟子然此传或有之而孟子所不道者盖亦不足道也凡后世诸儒之言经传者固多如此览者采其有补而择其是非可也故为之叙论以发其端云　　女戒　　　　　　　　　　　　邵雍妇道之常顺惟厥正是曰天明是其帝命嘉尔婉娩克安尔亲往之尔家克施克勤尔顺惟何无违夫子无然□□无然訿訿彼是而违尔焉作非彼旧而革尔焉作仪无非无仪女生则戒王姬肃雍酒食是议贻尔五物以铭尔心锡尔佩巾墨予诲言铜尔提谨尔宾荐玉尔奁具素尔藻绚枕尔文竹席尔吴莞念尔书训思尔退安彼实有室尔勿从室逊尔提提尔生引逸　　夫妻封号论　　　　　　　　　朱熹妇人封号有夫为秦国公而妻为魏国夫人者亦有封两国者秦桧封两国范伯达笑之曰一妻而为两国夫人是何义理故蔡京皆改随其夫号如夫封建安郡则妻亦封建安郡夫人封秦国则妻亦封秦国夫人侯伯子男皆然如淑人硕人宜人孺人之类亦京所定各随其夫官带之后人谓淑人硕人非妇人所宜称看来称硕人亦无妨惟淑人则非所宜尔但有一节未善有夫方封某郡伯而妻已先封某国夫人者此则与京所改者相值龃龉不可行盖其封赠格法如此当初合并格法也与整顿过则无病矣遂使人得以咎之谓其法自相违戾如此是亦京不子细乘势粗改后人以其出于京也遂不问是非一切反之　　列女传序　　　　　　　　　　辽史男女居室人之大伦与其得烈女不若得贤女天下而有烈女之名非幸也诗赞卫共姜春秋褒宋伯姬盖不得已所以重人伦之变也辽据北方风化视中土为□终辽之世得贤女二烈女三以见人心之天理有不与世道存亡者　　列女传序　　　　　　　　　　宋史古者天子亲耕教男子力作皇后亲蚕教女子治生王道之本风俗之原固有在矣男有塾师女有师氏国有其官家有其训然而诗书所称男女之贤尚可数也世道既降教典非古男子之志四方犹可隆师亲友以为善女子生长环堵之中能着美行垂于汗青岂易得哉故历代所传列女何可弃也考宋旧史得列女若干人作列女传　　列女传序　　　　　　　　　　史金汉成帝时刘向始述三代贤妃淑女及淫泆奢僭兴亡盛衰之所由汇分类别号列女传因以讽谏范晔始载之汉史古者女子生十年有女师渐长有麻枲丝茧之事有祭祀助奠之事既嫁职在中馈而已故以无非无仪为贤若乃嫠居寡处患难颠沛是皆妇人之不幸也一遇不幸卓然能自树立有烈丈夫之风是以君子异之　　列女传序　　　　　　　　　　元史古者女子之居室也必有傅姆师保为陈诗书图史以训之凡左右佩服之仪内外授受之别与所以事父母舅姑之道盖无一不备也而又有天子之后妃诸侯之夫人躬行于上以率化之则其居安而有淑顺之称临变而有贞特之操者夫岂偶然哉后世此道既废女子而处闺闼之中溺情爱之私耳不聆箴史之言目不睹防范之具由是动逾礼则而往往自放于邪僻矣苟于是时而有能以懿节自著者焉非其生质之美则亦岂易致哉史氏之书所以必录而勿敢略也元受命百余年女妇之能以行闻于朝者多矣不能尽书采其尢卓异者具载于篇其间有不忍夫死感慨自杀以从之者虽或失于过中然较于苟生受辱与更适而不知愧者有间矣故特着之以示劝励之义云　　内训序　　　　　　　明仁孝文皇后吾幼承父母之教诵诗书之典职谨女事蒙先人积善余庆夙备掖庭之选事我孝慈高皇后朝夕侍朝高皇后教诸子妇礼法唯谨吾恭奉仪范日聆教言祇敬佩服不敢有违肃事今皇帝三十余年一遵先志以行政教吾思备位中宫愧德弗似歉于率下无以佐皇上内治之美以忝高皇后之训常观史传求古贤妇贞女虽称德性之懿亦未有不由于教而成者古者教必有方男子八岁而入小学女子十年而听姆教小学之书无传晦庵朱子爰编缉成书为小学之教者始有所入独女教未有全书世惟取范晔后汉书曹大家女诫为训恒病其略有所谓女宪女则皆徒有其名耳近世始有女教之书盛行大要撮曲礼内则之言与周南召南诗之小序及传记而为之者仰惟我高皇后教训之言卓越往昔足以垂法万世吾耳熟而心藏之乃于永乐二年冬用述高皇后之教以广之为内训二十篇以教宫壸夫人之所以克圣者莫严于养其德性以修其身故首之以德性次之以修身修身莫切于谨言行故次之以慎言谨行推而至于勤励节俭而又次之以警戒人之所以获久长之庆者莫加于积善所以无过者莫加于迁善数者皆身之要而所以取法者则必守我高皇后之教也故继之以崇圣训远而取法于古故次之以景贤范上而至于事父母事君事舅姑又推而至于母仪睦亲慈幼逮下而终之以待外戚顾以言词浅陋不足以发扬深旨而其条目亦粗备矣观者于此不必泥于言而但取其意其于治内之道或有裨于万一云永乐三年正月望日序　　女诫内训序　　　　　　　　　神宗礼称天子理阳道以听天下之外治后理阴德以听天下之内治男子正位化成俗美故能不降阶序而天下咸理朕以冲昧统膺鸿绪仰承圣母谆谆训迪勉以法祖亲贤励学勤政为务数年以来始克有省俯焉思所以兴道致理者庶无廑夫慈虑焉顷以中宫正位宗庙有助圣母恐母仪之教未阐乃取曹大家女诫一书俾儒臣注解以弘内范盖以此书简要明肃足为万世女则之规夙经圣慈服膺诵法是以亟为表章暨仁孝文皇后内训二书俾诸保傅姆朝夕进讲于宫闱爰以毓成淑德用奠坤维共襄干治则是书之功莫大焉仍镂其副本颁示中外使庶民之家得以训诲女子有资阃教其于刑于之化不无裨益云尔万历八年岁在庚辰春三月御制序　　古列女传序　　　　　　　　黄嘉育客有问于黄怀英氏曰刘中垒津津女德王临川迂其述诸狂女而子又津津中垒也将不临川是乎曰姬吾语若地美而嘉禾生焉水清而嘉鱼出焉易凶归妹诗赞王睢昌国刑家内则焉赖客何不临川迂而迂中垒也曰中垒列传八篇离为十五益以十六今不问其有无颂向歆撰而皆以为中垒传乎曰向传八篇曹注离之固向传也益以陈母而下十六传即不向笔而不失向意亦向传也合而炊与析而炊而皆可熟也或炊粱或炊稷而皆可也曰汉去三代近向所校天禄石渠之书宜甚精今取而图之则未知所图者古佩服欤今佩服欤曰古者笄冠饰首今则有步摇金爵翠翘搔头古者褕衣揜形今则有凫翳方空雉头鹤绣便娟追俗冶化从时令向而在则未知所图者古佩服欤今佩服欤曰硕士畸人贞臣顺子传之图之将有风也而奚以是戋戋而巾帼为曰古者后侲出就馆不□色不异味不傲言非时而乐则太师韫琴而称不习有胎教焉既身阿保负之士妻食之傅姆之专良慈爱提携之有襁褓教焉始语而诏之数诏之方名有孩提教焉羁贯成童而就外傅则成人之道习过半矣故曰父之教子也倍母而子之化于母也十父则唯是巾帼焉其忽之也曰吴道子作地狱变相而酷吏仿以锻炼子亦取其嫮节孟行而风已远矣孽嬖而下不几雅终而侏儒戏乎曰诗存濮上书纪牝晨不闻□姒独垂而龙漦之女削不录也且人情有所艳必有所丑并而敶之掇百金当不掇抟黍矣夫女子幼而公宫教之字而夫子刑之阳教修阴事理房闼宜而万化起至于宫闱恣赵朝政由王虽日取中垒而万之而笑其迂者疑不止一临川也客唯唯适剞劂氏负版告成乃述客难而弁之简端以为序　　七诫序　　　　　　　　　　　程涓夫二仪攸奠正内外之位斯分两族交承假室家之愿永毕寤寐窈窕之诗发情而止乎礼义式严保姆之化中冓而修夫帷薄彤管以之飞华缃册于焉腾茂经之女则淑训多方垂诸世典谅非一操故夫妫汭兴虞涂山起夏有有莘广隆殷之业太□太姒衍昌姬之化以至孟母敬姜誓仁于邹鲁叔隗离春取伯于晋齐少君之从约礼德曜之符隐志闺范女训之益此其彰明较著者也有汉永初间大家班氏以扶风世胄家学相传石渠大业国宪踵美博学涵渊美在三之高谊贞心皎日励从一之孤标从容宫掖严婕妤妃后之师出入宸旒参朝会因革之政寓箴规于赋诵成揖让于戚畹积勤任子抗疏从兄邀恩加金紫之荣惬生入玉门之想可谓妇则母仪绝今古者矣迨乎耆年思贻厥训会毕鹿车之遣爰申鸡鸣之诫惆怅綢绎而女诫七篇作焉缀管命辞出经入史抒思撰录肆事杂物申亹亹之凡例□引喻以多端吐款款之微言理陈详而顺序以诫命训义取无违以七断章数符阴偶才惠如曹丰生论难之不能儒硕如马南郡服习之恐后信婉娈之弦韦而纨素之龟鉴也黄生开父披艺闲暇每厌艳编登梓竹素务求典策以班姬号女中之宣文女诫备阃内之观鉴爰授剞劂用布寰区夫使游女荡嬖回冶靓为柔贞才妇淑姬施膏沐于训诂宫北毋容赵后之诘周南蔚有江汉之遗九重圣善之祝轶五而超三两宫慈仁之化笃近而举远是编也未必无小补者矣庶几哉上窥作者之美意抑亦不负梓者之用心乎　　女孝经序　　　　　　　　　　前人自石台孝经行而女孝经出其言采典坟经传杂拾彤管内则之遗其所叙列自开宗明义以至王后夫人邦君庶人舅姑三才孝治贤明纪德行五刑之属广之为要道守信扬名谏诤胎教母仪不一而足以举恶之鉴戒终焉天下国家戚畹闺壸之故犁然当矣其檃括以就是编则唐朝散郎陈邈妻郑氏属曹大家意为之黄生开父见而悦焉以其分章取义居然洙泗面谭伏氏女之传尚书宋宣文之注周官皆是类也乃授之剞劂氏分章而图之以梓梓成不佞幸而卒业序之盖有私感焉则以古今之升降者悬殊而悉唐室之所以不竞也何也至德要道先王所以顺天下而和万民仲尼之授受曾子者备矣闺门具礼之篇于女德举大概焉夫非是编之纲领乎哉男正位外女正位内天地之大义也隆古盛时关睢麟趾之化由宫闱而达悬故家人宜而刑于者远若妫汭涂山□姒之盛于今为烈世典备载焉盖孝顺德也备道大而取数弘天子王公所资先孩提幼所固有而妇人女子未有能废之者也今经所叙列者具是矣唐自长孙后理阴教弥自捡束采古妇女事着女则徐惠妃拟楚词善谏诤宋尚宫拟女论语皆卓有孝敬着贤淑声迨武氏窥伺之后家法大溃及开元间诏论孝经同异孔郑二家之学若聚讼然已卒废孔行郑而闺门之章删而永锢恶在其利女贞也称先王孝治锡类意哉秦韩虢封国以来已多惭德马嵬之役以一女子故奄至播迁邦分崩离析而不能守后戚女谒之祸几与唐相始终闺门之训何可废不讲耶由斯以谈女德在隆古则升升则尊经在叔世则降降则畔教闺门之臧否而天下之治忽系之矣此女孝经之所由作也虽其文辞多袭旧章轶事未极驯雅然出于娥眉柔婉笄韦者流视古才人学士之作何多让焉乃其悯朝政悼时事而慨然致芹曝之献其意念良深远矣当是时也朝廷嘉纳之行其书于世若津津乎孝治而卒无救于天宝之乱且也郑氏以其侄女为永王妃思用是为掖庭弦韦而房陵徙置内莫能助之是编也不几于赘乎哉然要非经之罪也读其书论其世即妫汭涂山□姒之隆夫孰有踰越者乎女德而竟此可以室家可以国天下矣万历庚寅正月望吉　　书七诫后　　　　　　　　　黄治征嗟嗟女德之所关大矣与男教并盖天地阴阳判合兼资理有固然镜之往古兴废存亡天下国家罔不由兹大要以宣淫怀妒纵逸欲而悖伦常则以之废而亡守贞逮下怀淑慎而遵彝教则以之兴而存其化之枢而福之基乎故女训女则女传古人莫不于是为兢兢然而枢泥基坏防溃纪黩摧败而不可救药者且相望于世无亦阴柔嬖嫟眇论难谕要在男教聿修反躬而树仪乎即仪树矣而不克令终者虽圣哲之门且以不免无亦以至要又在于女子之一心乎心恒惕励女德其庶几矣余睹轶诗见周之内德与周之所以王焉太姜太任太姒一德相承三后克赞故其诗曰天立厥配曰维德之行曰俔天之妹然亦以周自太王世德日盛作求罔替表正闺门故其诗曰刑于寡妻至于史之所记端一诚庄则其房中所传自有心法故其诗曰思齐太任曰思媚周姜曰太姒嗣徽音噫余于是知秉心要矣刑家急焉苟知此义则于女训诸书直糟粕之又何有于班氏女诫区区数章乃寿之梓何为哉虽然人心之善有感则兴无感则忘男教之修尚资经籍矧兹女诫余谛观之知其裨于女德者匪浅鲜也女德象坤坤道承干故推厥生寝地示下弄瓦示勤见庙示祀主卑弱也揭之为第一其次则有夫妇之义矣妇之事夫犹夫御妇不先之学妇道曷全故诫其知学而以夫妇为第二柔顺利贞妇之要也男恐如鼠女恐如虎故诫其止足恭下而以敬慎为第三德容言功妇之行也德匪才名言匪辨口容匪美丽功匪工巧故诫其慎修而以妇行为第四妇一夫也人一天也天不可二夫不可再故诫其居贞而以专心为第五妇之舅姑夫之父母是非曲直反唇相稽即尔专心终非淑德故诫其听顺而以曲从为第六妇之叔妹伯姒之类自高自骄不谦不顺庭有闲言姑嫜靡乐故诫其去骄盈守谦顺而以和叔妹为第七分章列目井井有条意属义联绳绳有序出经入史班班有据故读卑弱而知女德之大端读夫妇而知典学之为要读敬顺而知犯刚之速戾读妇行而知立身之有度读专心而知贞烈之寡过读曲从读和叔妹而知家人之攸宜是诫也真所谓约而远微而臧其裨于女教者大而作妇顺者深也故史臣纪之列传而余特表章为一书楷录其文图画其像俾读其文则由文而见意观其像则由像而识心且兼其注俾人由注而得文闺门之暇房帷之中保姆在前妾媵在后目无异视口无异说心无异思女德其有进乎且也班氏之贤具载史籍女诫固其躬行心得之余者诚因是而想见其为人一慕效之则家班氏而户大家其所不可传者在我此诫亦直糟粕之可矣昔慈闱母吴夫人幼时受此诫不幸早世淑德犹着闺门是刻也亦志思云　　书女孝经后　　　　　　　　　前人大哉孝之为德也分浑元而立体经义贯于两仪资品汇以顺名道德苞乎万象盖有生则有伦伦莫巨于二人有伦则有孝孝实贯乎百行孝之所为大也然若可望于君子未可望于匹妇讵知妇质阴而配阳处房帷而相夫子匪僮僮何以助奠匪怡怡何以承欢暌乖则家人离溺僻则群小愠女子之孝所为大也顾一本同气男之孝萌自孩提异姓殊族女之孝犹俟推类夫家云内性非天然苹藻有齐寒焕温色匪石匪席宜室宜家淑媛寡能愚妇鲜喻女子之孝所为难也但世有克孝者或母仪于率土或章顺于阛阓或终誉于夙夜或善则于不朽或动天地而迓休征或感神明而昭景福无论徽音即言叔季代粒以乳冒刃全生提瓮不以贵宠骄盈断鼻不以存亡改易以昌祚裔以延年龄以察神明以孚鱼鸟班班史册不可枚数不则匮神斩祚败类玷躬此又女子之孝得失之林也夫道大不可以小视事难不可以易举法其所以得戒其所以失曷以哉载籍言孝无虑百端孝经一书实为简要章仅十八义彻重元盖宣尼之遗言孝子之龟鉴也有唐郑氏有慨于中谓闺门章缺女孝未详虽道无二致而天地则悬教本同归而阴阳殊别于是效其章句作女孝经纲举目张一准先圣立言垂训专属房帷若以班氏为女中之尼父诸女为女中之曾参首以开宗明义谓一孝彻于三灵揭大端也次之后妃知关睢之乐窈窕次之夫人知专直之保宗庙次之邦君知礼法之守祭祀次之庶人知蚕织之为义利示大概也曰事舅姑爱敬推自父母妇职也曰三才承干犹之一天妻道也曰孝治雍睦洽于上下广仁也曰贤明闻见比于媵妾廓智也曰纪德行则备五而除三而天夫之义益彰曰五刑则禁□寡欲而逮众之惠益溥曰广要道曰守信曰广扬名则异接而咸宜居贞而守一行成而誉着谏诤匡恶也胎教善鞠也母仪式谷也终之举恶昭大戒也或引经以终义或援古以证说虽言歉于雅驯而意切于惩劝即大家之口吻谆谆着明若孔曾之论难循循有序表上皇唐诏颁寰宇有裨风化世所其珍惜方策之鲁鱼期剞劂之灿烂楷书图像披阅宛然言同面命人似起原如樊如班如姜师氏在侧若妹若骊若夏荼毒在旁虽宋高之御笔马远之绘章何以加兹则见女子之孝图难如易举大如细孝道得而妇顺明章妇顺明而男教益显诚补先圣之未逮端闺范于无穷者也如曰不然请问来哲　　古今女史序　　　　　　　　赵如源传以四德高妇行次具妇言则女红其后也古者璇宫以才人诵箴记事每供应对则女学士其选矣昔司马光尝谓风化之原本于男女易以阴阳合德为中和之至讵谓女史可偏废乎譬之天道如歉于飞霜冷露则四时元气不周地道废弱水柔泉则五行运化有阙是以孔子订诗而关睢麟趾为王化伊始毋论葛覃樛木之什即竹竿雄雉在所必载所以风天下也三代而下女德之可风者不知凡几独太姜太□太姒聿启成周八百基业嗣而椒阁兰房桑坛织室奉日月之华者曾不少替至于慈令三迁和丸画荻绳绳为母世范安可泯然而不与史乘争烈乎大雀东征捣素自悼即陈思王且为避舍若夫临兰修竹双鹤楼东孰非机云潘左之俦哉至于徐蕙进疏之忠也缇萦上书之孝也甄氏题词之节也李妙缘代罪之义也曹大家女诫之该也长秋宫让表之逊也彤管熠耀可殚述耶窃怪夫班史氏之略于妇行也余不慧每于灯萝薜之余课子世杰綢绎百家渔猎稗官传载辑选古今名媛自皇娥嫘祖以还下迨春秋战国汉魏六朝暨唐宋以及昭代其间兰仪玉度宝跗芸编琢玉镂金剪霞裁雪吐凤唾珠辉煌竹册文章诗赋掷地作金声者共计二十卷命之女史盖与史乘共昭合德之义俾天下后世晓然知女学士犹胜须眉丈夫哉其于风化之原未必无少补云　　名山藏列女记序　　　　　何乔远
贤淑之女世所不易得也存之可以辅世道贞之与烈郡国志比比有乃其事虽甚难而迹多相类余又不胜收焉盖于此有幸不幸矣若夫深山巨野之间奇节艰贞不登于君子之载至泯泯乎无闻者乌可谓无人哉则又余所不得而收者也
　闺媛总部艺文六
诗

　　赠酒店胡姬　　　　　　　　唐贺朝胡姬春酒店弦管夜锵锵红毾铺新月貂裘坐薄霜玉盘初鲙鲤金鼎正烹羊上客无劳散听歌乐世娘　　代答闺梦还　　　　　　　　张若虚关塞年华早楼台别望违试衫着暖气开镜觅春晖燕入窥罗幕蜂来上画衣情催桃李艳心寄管弦飞妆洗朝相待风花暝不归梦魂何处入寂寂掩重扉　　古意　　　　　　　　　　　崔国辅红荷楚水曲彪炳烁晨震未得两回摘秋风吹却花时芳不待妾玉佩无处夸悔不盛年时嫁与青楼家　　怨词二首　　　　　　　　　　前人妾有罗衣裳秦王在时作为舞春风多秋来不堪着楼头一
作前
桃李□池上芙蓉落织锦犹未成蛩声入
罗幕
　　古意二首　　　　　　　　　　前人玉笼熏绣裳着罢眠洞房不能音
耐
春风里吹却兰麝
香
种棘遮蘼芜畏人来采杀比至狂夫还看看几花发　　流水曲　　　　　　　　　　　前人归来日尚早更欲向芳洲渡口水流急回船不自由　　王孙游　　　　　　　　　　　前人自与王孙别频看黄鸟飞应由春草误着处不成归　　采莲　　　　　　　　　　　　前人玉溆花争发金塘水乱流相逢畏相失并着采莲舟　　襄阳曲二首　　　　　　　　　前人蕙草娇红时光舞碧鸡城中美年少相见白铜鞮少年襄阳地来往襄阳城城中轻薄子知妾解秦筝　　子夜冬歌　　　　　　　　　　前人寂寥抱冬心裁罗文褧褧夜久频挑灯霜寒剪刀冷　　湖南曲　　　　　　　　　　　前人湖南送君去湖北送君归湖里鸳鸯鸟双双他自飞　　卫艳词　　　　　　　　　　　前人淇上桑叶青青楼含白日此时遥望君车马城中出　　古意　　　　　　　　　　　　前人净扫黄金阶飞霜皎一
作厚
如雪下帘弹箜篌不忍见
秋月
　　白纻辞　　　　　　　　　　　前人洛阳梨花落一
作白
如霰河阳桃叶生复齐坐惜（
一作怨又
作恐）
玉
一
作舞
楼春欲尽红绵粉絮裛妆啼
　　孤寝怨　　　　　　　　　　　崔珪征戍动经年含情拂玳筵花飞织锦处月落捣衣边灯暗愁孤坐□空怨独眠自君辽海去玉匣闭春弦　　朗月行　　　　　　　　　　　张渐朗月照帘幌清夜有余姿洞房怨孤枕挟瑟爱前墀萱草已数叶梨花复遍枝去岁草始荣与君新相知今年花未落谁分生别离代情难重论人事好乖移合比月华满分同月易亏亏月当再圆人别星陨天吾欲竟此曲意深不可传叹息孤鸾鸟伤心明镜前　　洛阳女儿行　　　　　　　　　王维洛阳女儿对门居纔可容颜十五余良人玉勒乘骢马侍女金盘脍鲤鱼画阁朱楼尽相望红桃绿柳垂檐向罗帏送上七香车宝扇迎归九华帐狂夫富贵在青春意气骄奢剧季伦自怜碧玉亲教舞不惜珊瑚持与人春窗曙灭九微火九微片片飞花璅戏罢曾无理曲时妆成秖是熏香坐城中相识尽繁华日夜经过赵李家谁怜越女颜如玉贫贱江头自浣纱　　晚春归一
作闺
思
一作
春闺
　前人
新妆可怜色落日卷罗
一
作帘
帷炉
一
作淑
气清珍簟墙
阴上玉墀春虫飞网户暮雀隐花枝向晚多愁思闲窗桃李时　　羽林骑闺人　　　　　　　　　前人秋月临高城城中管弦思离人堂上愁□子□前戏出门复映月望望青丝骑行人过欲尽狂夫终不至左右寂无言相看共垂泪　　古离别　　　　　　　　　　　王缙下阶欲离别相对映兰丛含辞未及吐泪落兰丛中高堂静秋日罗衣飘暮风谁能待明月回首见□空　　杂诗　　　　　　　　　　　　崔颢可怜青铜镜挂在白玉堂玉堂有美女娇弄明月光罗袖拂金鹊彩屏点红妆妆罢含情坐春风桃李香　　代闺人答轻薄少年　　　　　　前人妾家近隔凤凰池粉壁纱窗杨柳垂本期汉代金吾婿误嫁长安游侠儿儿家夫婿多轻薄借客探丸重然诺平明挟弹入新丰日晚挥鞭出长乐青丝白马冶游园能使行人驻马看自矜陌上繁华盛不念闺中花鸟阑花间陌上春将晚走马斗鸡犹未返三时出望无消息一去那知行近远桃李花开覆一
作压
井
栏朱楼落日卷帘看愁来欲奏相思曲抱得秦筝不忍弹　　川上女　　　　　　　　　　　前人川上女晚妆鲜日落青渚试轻□汀长花满正回船暮来浪起风转急自言此去横塘近缘江无伴夜独行独行心绪愁无尽　　王家少妇
一作
古意
　　　　前人
十五嫁王昌盈盈入
一
作出
画堂自矜
一
作怜
年最少（
一作
正小）
复倚婿为郎舞爱前溪绿歌怜子夜长闲来斗百草度日不成一
作能
妆
　　长干曲四首
一作
江南曲
　　前人
君家何处住
一作
定何处
妾住在横塘停船暂借问或恐
一
作可
是同乡
家临九江水来去九江侧同是长干人自小不相识下一
作北
渚多风浪莲舟渐觉
一作
欲暂
稀那能不相待独
自逆
一
作送
潮归
三江潮水急五湖风浪涌由来花性轻莫畏莲舟重　　采莲一作
放歌行
　　　　　李颀
越溪女越溪莲齐菡双婵娟嬉游向何处采摘且同船浩唱发容与清波生漪涟时逢岛屿泊几伴鸳鸯眠襟袖既盈溢韾香亦相传薄暮归去来苎罗生碧烟　　江南曲四首　　　　　　　　储光羲绿江深见底高浪直翻空惯是湖边住舟轻不畏风逐流牵荇叶缘岸摘芦苗为惜鸳鸯鸟轻轻动画桡日暮长江里相邀归渡头落花如有意来去逐船流隔江看树色沿月听歌声不是长干住那从此路行　　行路难　　　　　　　　　　王昌龄双丝作绠系银瓶百尺寒泉辘轳上悬丝一绝不可望似妾倾心在君掌人生意气好迁捐只重狂花不重贤宴罢调筝奏离鹤回娇转盼泣君前君不见眼前事岂保须臾心勿异西山日下雨足稀侧有浮云无所寄但愿莫忘前者言銼骨为尘亦无愧行路难劝君酒莫辞烦美酒千锺犹可尽心中片愧何可论一闻汉主思故剑使妾常嗟万古魂　　青楼曲二首　　　　　　　　　前人白马金鞍从武皇旌旗十万宿长杨楼头少妇鸣筝坐遥见飞尘入建章驰道杨花满御沟红妆缦绾上青楼金章紫绶千余骑夫婿朝回初拜侯　　青楼怨　　　　　　　　　　　前人香帷风动花入楼高调鸣筝缓夜愁肠断关山不解说依依残月下帘钩　　浣纱女　　　　　　　　　　　前人钱塘江畔是谁家江上女儿全胜花吴王在时不敢出今日公然来浣纱　　闺怨　　　　　　　　　　　　前人闺中少妇不知愁春日凝妆上翠楼忽见陌头杨柳色悔教夫婿□封侯　　越女
乐府诗集
作采莲曲
　　前人
越女作桂舟还将桂为楫湖上水渺漫清江不一作初

可涉摘取芙蓉花莫摘芙蓉叶将归问夫婿颜色何如妾　　春词二首　　　　　　　　　　常建菀菀黄柳丝蒙蒙杂花垂日高红妆卧倚树春光迟宁知傍淇水騕裊黄金羁翳翳陌上桑南枝交北堂美人金梯出素手自提筐非但畏蚕饥盈盈娇路傍　　古兴　　　　　　　　　　　　前人辘轳井上双梧桐飞鸟衔花日将没深闺女儿莫愁年玉指泠泠怨金碧石榴裙裾蛱蝶飞见人不语颦蛾眉青丝素丝红绿丝织成锦衾当为谁　　春怨　　　　　　　　　　　　崔
夜静梦初惊纱早雾明晓妆脂粉薄春服绮罗轻妾有今朝恨君无旧日情愁来理弦管皆是断肠声　　古歌二首　　　　　　　　　薛维翰美人怨何深含情倚金阁不嚬复不语红泪双双落美人闭红烛独坐裁新锦频放剪刀声夜寒知未寝　　春女怨　　　　　　　　　　　前人白玉堂前一树梅今朝忽见数花开儿家门户寻常闭春色因何入得来　　怨歌　　　　　　　　　　　　前人百尺珠楼临狭邪新妆能唱美人车皆言贱妾红颜好要自狂夫不忆家　　茱萸女　　　　　　　　　　　万楚山阴柳家女九日采茱萸复得东邻伴双为陌上姝插花向高髻结子置长裾忤姓恒迟缓非关诧丈夫平明折林树日入返城隅侠客邀罗袖行人挑短书蛾眉自有主年少莫踟蹰　　闺情　　　　　　　　　　　　王諲日暮裁缝歇深嫌气力微纔能收箧笥懒起下帘帷怨坐空然烛愁眠不解衣昨来频梦见夫婿莫应知　　赋得　　　　　　　　　　　刘长卿莺啼燕语报新年马走龙飞路几千家住层城临汉苑心随明月到胡天机中锦字论长恨楼上花枝笑独眠为问元戎窦车骑何时返□勒燕然　　春游吟　　　　　　　　　　　李华初春遍芳甸千里蔼盈瞩美人摘新英步步玩春绿所思杳何处宛在吴江曲可怜不得共芳菲日暮归来泪满衣　　古意　　　　　　　　　　　　崔曙绿□总成竹红花亦成子能当此时好独自幽闺里夜夜苦更长愁来不一
作剧
如死
　　子夜春歌　　　　　　　　　　王翰春气满林香春游不可忘落花吹欲尽垂柳折还长桑女淮南曲金鞍塞北装行行小垂手日暮渭川阳　　春女歌　　　　　　　　　　　前人紫台穹跨连绿波红轩铪匝垂纤罗中有一人金作面隔幌玲珑遥可见忽闻黄鸟鸣且悲镜边含笑着春衣罗袖婵娟似无力行拾落花比容色落花一度无再春人生作乐须及辰君不见楚王台上红颜子今日皆成狐兔尘　　古别离　　　　　　　　　　孟云卿朝日上高台离人怨秋草但见万里天不见万里道君行本迢远苦乐良难保宿昔梦同衾忧心常倾倒含酸欲谁诉展转伤怀抱结发年已迟征行去何早寒暄有时谢憔悴难再好人皆筭年寿死者何曾老少壮无见期水深风浩浩　　今别难　　　　　　　　　　　前人结发生别离相思复相保如何日已久五变中庭草渺渺大海途悠悠吴江岛但恐不出门出门无远道远道行既难家贫衣复单严风吹积雪晨起鼻何酸人生各有志岂不怀所安分明天上日生死愿同欢　　行路难五首
录二
　　　贺兰进明
君不见门前柳荣曜几时萧索久君不见陌上花狂风吹去落谁家邻家思妇见之叹蓬首不梳心历乱盛年夫婿长别离岁暮相逢色雕换君不见芳树枝春花落尽蜂不窥君不见梁上泥秋风始高燕不栖荡子从军事征战蛾眉婵娟守空闺独宿自然堪下泪况复时闻乌夜啼　　寒夜　　　　　　　　　　　孟浩然闺夕绮窗闭佳人罢缝衣理琴开宝匣就枕卧重帏夜久灯花落熏笼香气微锦衾重自暖遮莫晓霜飞　　赋得盈盈楼上女　　　　　　　前人夫婿久离别青楼空望归妆成卷帘坐愁思懒缝衣燕子家家入杨花处处飞空□难独守谁为报金微　　春意　　　　　　　　　　　　前人佳人能画眉妆罢出帘帷照水空自爱折花将遗谁春情多艳逸春意倍相思愁心极杨柳一种乱如丝　　闺情　　　　　　　　　　　　前人一别隔炎凉君衣忘短长裁缝无处等以意忖情量畏瘦疑伤窄防寒更厚装半啼封裹了知欲寄谁将　　春情　　　　　　　　　　　　前人青楼晓日珠帘映红粉春妆宝镜催已厌交欢怜枕席相将游戏绕池台坐时衣带萦纤草行即裙裾扫落梅更道明朝不当作相期共斗管弦来　　相逢行　　　　　　　　　　　李白朝骑五花马谒帝出银台秀色谁家子云车珠箔开金鞭遥指点玉勒近迟回夹毂相借问疑从天上来怜肠愁欲断斜日又相催下车何轻盈飘飘似落梅娇羞初解佩语笑共衔杯衔杯映歌扇似月云中见相见不得亲不如不相见相见情已深未语可知心胡为守空闺孤眠愁锦衾锦衾与罗帏缠绵会有时春风正淡荡暮雨来何迟愿因三青鸟更报长相思光景不待人须臾发成丝当年失行乐老去徒伤悲持此道密意毋令旷佳期　　春思　　　　　　　　　　　　前人燕草如碧丝秦桑低绿枝当君怀归日是妾断肠时春风不相识何事入罗帏　　子夜四时歌　　　　　　　　　前人长安一片月万户捣衣声秋风吹不尽总是玉关情何日平胡虏良人罢远征　　古风　　　　　　　　　　　　前人绿萝纷葳蕤缭绕松柏枝草木有所托岁寒尚不移奈何天桃色坐叹葑菲诗玉颜艳红彩云发非素丝君子恩已毕贱妾将何为　　拟古四首　　　　　　　　　　前人青天何历历明星白如石黄姑与织女相去不盈尺银河无鹊桥非时将安适闺人理纨素游子悲行役瓶冰知冬寒霜露欺远客客似秋叶飞飘飖不言归别后罗带长愁宽去时衣乘月托宵梦因之寄金微高楼入青天下有白玉堂明月看欲堕当悬清光遥夜一美人罗衣沾秋霜含情弄柔瑟弹作陌上桑弦声何激烈风卷繞飞梁行人皆踯躅栖鸟去回翔但写妾意苦莫辞此曲伤愿逢同心者飞作两鸳鸯涉江弄秋水爱此荷花鲜攀荷弄其珠荡漾不成圆佳期彩云重欲赠隔远天相思无由见怅望凉风前去去复去去辞君还忆君汉水既殊流楚山亦此分人生难称意岂得长为群越燕喜海日燕鸿思朔云别久容华晚琅玕不能饭日落知天昏梦长觉道远望夫登高山化石竟不返　　寄远四首　　　　　　　　　　前人忆昨东园桃李红碧枝与君此时初别离金瓶落井无消息令人行叹复坐思坐思行叹成楚越春风玉颜畏销歇碧纷纷下落花青楼寂寂空明月两不见但相思空留锦字表心素至今缄愁不忍窥远忆巫山阳花明渌江暖踌蹰未得往泪向南云满春风复无情吹我梦魂断不见眼中人天长音信短阳台隔楚水春草生黄河相思无日夜浩荡若流波流波回海去定繞珠江滨遥将一点泪远寄如花人妾在舂陵东君居汉江岛一旦望春光往来成白道一为云雨别此地生秋草秋草秋蛾飞相思愁落晖何由一相见灭烛解罗衣　　闺情　　　　　　　　　　　　前人流水去绝国浮云辞故关水或恋前浦云犹归旧山怀君流沙去弃妾渔阳间玉筋日夜流双双落朱颜黄鸟坐相悲绿杨谁更攀织锦心草草挑灯泪斑斑窥镜不自识况乃狂夫还　　学古思边　　　　　　　　　　前人衔悲上陇首肠断不见君流水若有情幽哀从此分苍茫愁边色惆怅落日曛山外接远天夭际复有云白雁从中来飞鸣苦难闻足系一书札寄言难离群离群心断绝十见花成雪胡地无春晖征人行不归相思杳如梦珠泪湿罗衣　　自代内赠　　　　　　　　　　前人宝刀截流水无有断绝时妾意逐君行缠绵亦如之别来门前草春尽秋转碧扫尽更还生萋萋满行迹鸣凤始相得雄惊雌各飞游云落何在一往不见归估客发东海知君在秋浦梁苑空锦衾阳台梦行雨妾家三作相失势去西秦犹存旧歌管凄清闻四邻曲度入紫云啼无眼中人女弟争笑弄悲羞泪盈巾妾似井底桃开花向谁笑君如天上月不肯一回照窥镜不自识别多憔悴深安得秦吉了为人道寸心　　乌夜啼　　　　　　　　　　　前人黄云城边乌欲栖归飞哑哑枝上啼机中织锦秦川女碧纱如烟隔窗语停梭怅然忆远人独宿空房泪如雨　　捣衣篇　　　　　　　　　　　前人闺里佳人年十余嚬蛾对影恨离居忽逢江上春归燕衔得云中尺素书玉手开缄长叹息狂夫犹戍交河北万里交河水北流愿为双鸟泛中洲君边云拥青丝骑妾处苔生红粉楼楼上春风日将歇谁能览镜看愁发晓吹篔管随落花夜捣戎衣向明月明月高高刻漏长真珠帘箔掩兰堂横垂宝幄同心结半拂琼筵苏合香琼筵宝幄连枝锦灯烛荧荧照孤寝有便凭将金剪刀为君留下相思枕摘尽庭兰不见君红巾拭泪坐氤氲明年若更征边塞愿作阳台一段云　　思边　　　　　　　　　　　　前人去岁何时君别妾南园绿草飞蝴蝶今岁何时妾忆君西山白雪暗秦云玉关去此三千里欲寄音书那得闻　　怨情　　　　　　　　　　　　前人新人如花虽可宠故人如玉由来重花性飘扬不自持玉心皎洁终不移故人昔新今尚故还见新人有故时请看陈后黄金屋寂寂珠帘生网丝　　庐江主人妇　　　　　　　　　前人孔雀东飞何处栖庐江小吏仲卿妻为客裁缝君自见城乌独宿夜空啼　　平虏将军妻　　　　　　　　　前人平虏将军妇入门二十年君心自有悦妾宠岂能专出解□前帐行吟道上篇古人不唾井莫忘昔缠绵　　长相思三首　　　　　　　　　前人长相思在长安络纬秋啼金井栏微霜凄凄夜色寒孤灯不明思欲绝卷帷望月空长叹美人如花隔云端上有青冥之长天下有绿水之波澜天长路远魂飞苦梦行不到关山难长相思摧心肝日色已尽花含烟月明欲素愁不眠赵瑟初停凤凰柱蜀琴欲奏鸳鸯弦此曲有意无人传愿随春风寄燕然忆君迢迢隔青天昔时横波目今为流泪泉不信妾肠断归来看取明镜前美人在时花满堂美人去后余空□□中绣被卷不寝至今三载闻余香香亦竟不灭人亦竟不来相思黄叶落白露湿青苔　　杨叛儿　　　　　　　　　　　前人君歌杨叛儿妾劝新丰酒何许最关人乌啼白门柳乌啼隐杨花君醉留妾家博山炉中沈香火双烟一气凌紫霞　　妾薄命　　　　　　　　　　　前人汉帝重阿娇贮之黄金屋咳唾落九天随风生珠玉宠极爱还歇□深情却□长门一步地不肯暂回车雨落不上天水覆难再收君情与妾意各自东西流昔日芙蓉花今成断肠草以色事他人能得几时好　　大堤曲　　　　　　　　　　　前人汉水横襄阳花开大堤暖佳期大堤下泪向南云满春风复无情吹我梦魂散不见眼中人天长音信断　　白头吟　　　　　　　　　　　前人锦水东北流波荡双鸳鸯雄巢汉宫树雌弄秦草芳宁同万死碎绮翼不分云间两分张此时阿娇正娇□独坐长门愁日暮但愿君恩顾妾深岂惜黄金买词赋相如作赋得黄金丈夫好新多异心一朝将聘茂陵女文君因赠白头吟东流不作西归水落花辞条羞故林兔丝本无情随风任颠倒谁使女萝枝而来强萦抱两草犹一心人心不如草莫卷龙须席从他生网丝且留琥珀枕或有梦来时覆水再收岂满杯弃妾已去难重回古来得意不相负祗今唯见青陵台　　秋思　　　　　　　　　　　　前人阏氏黄叶落妾望自登台月出碧云断单于秋色来胡兵沙塞合汉使玉关回征客无归日空悲蕙草摧　　玉阶怨　　　　　　　　　　　前人玉阶生白露夜久侵罗袜却下水晶帘玲珑望秋月　　陌上赠美人　　　　　　　　　前人骏马骄行踏落花垂鞭直拂五云车美人一笑褰珠箔遥指红楼是妾家　　代寄情楚词体　　　　　　　　前人君不来兮徒蓄怨积思而孤吟云阳一去已远隔巫山绿水之沉沉留余香兮染绣被夜欲寝兮愁人心朝驰余马于青楼恍乘空而夷犹浮云深兮不得语却惆怅而怀忧使青鸟兮衔书恨独宿兮伤离居何无情而两绝梦虽往而交疏横流涕而长嗟折芳洲之瑶华送飞鸟以极目怨夕阳之西斜愿为连根同死之秋草不作飞空之落花　　长干行二首　　　　　　　　　前人忆妾深闺里烟尘不曾识嫁与长干人沙头候风色五月南风兴思君下巴陵八月西风起想君发扬子去来悲如何见少离别多湘潭几日到妾梦越风波昨夜狂风度吹折江头树渺渺暗无边行人在何处好乘浮云骢佳期兰渚东鸳鸯绿蒲上翡翠锦屏中自怜十五余颜色桃花红那作商人妇愁水复愁风此首山谷辨为李益作

妾发初覆额折花门前剧郎骑竹马来繞□弄青梅同居长干里两小无嫌猜十四为君妇羞颜未尝开低头向暗壁千唤不一回十五始展眉愿同尘与灰常存抱柱信岂上望夫台十六君远行瞿塘滟滪堆五月不可触猿声天上哀门前迟行迹一一生绿苔苔深不能扫落叶秋风早八月蝴蝶黄双飞西园草感此伤妾心坐愁红颜老早晚发三巴预将书报家相迎不道远直至长风沙　　渌水曲　　　　　　　　　　　前人渌水明秋日南湖采白苹荷花娇欲语愁杀荡舟人　　秋浦歌二首　　　　　　　　　前人绿水净素月月明白鹭飞郎听采菱女一道夜歌归炉火照天地红星乱紫烟赧郎明月夜歌曲动寒川　　越女词四首　　　　　　　　　前人吴儿多白□好为荡舟剧卖眼掷春心折花调行客耶溪采莲女见客掉歌回笑入荷花去佯羞不出来东阳素足女会稽素舸郎相看月未堕白地断肝肠镜湖水如月耶溪女如雪新妆荡新波光景两奇绝　　巴女词　　　　　　　　　　　前人巴水急如箭巴船去若飞十月三千里郎行几岁归　　怨情　　　　　　　　　　　　前人美人卷珠帘深坐嚬蛾眉但见泪痕湿不知心恨谁　　代赠远　　　　　　　　　　　前人妾本洛阳人狂夫幽燕客渴饮易水波由来多感激胡马西北驰香鬃摇绿丝鸣鞭从此去逐虏荡边陲昔去有好言不言久离别燕支多美女走马轻风雪见此不记人恩情云雨绝啼流玉筋尽坐恨金闺切织锦作短书肠断回文结相思欲有寄恐君不见察焚之扬其灰手迹自此灭　　春怨　　　　　　　　　　　　前人白马金羁辽海东罗帏绣被卧春风落月低轩窥烛尽飞花入户笑□空　　独不见　　　　　　　　　　　前人白马谁家子黄龙边塞儿天山三丈雪岂是远行时春蕙忽秋草莎鸡鸣西一
  </div>
  <div class="pagination">
   <span class="current-page">
    1
   </span>
   <a href="闺媛典闺媛总部_page2.html">
    2
   </a>
   <a href="闺媛典闺媛总部_page3.html">
    3
   </a>
   <a href="闺媛典闺媛总部_page4.html">
    4
   </a>
   <a href="闺媛典闺媛总部_page5.html">
    5
   </a>
   <a href="闺媛典闺媛总部_page6.html">
    6
   </a>
   <span>
    ...
   </span>
   <a href="闺媛典闺媛总部_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
