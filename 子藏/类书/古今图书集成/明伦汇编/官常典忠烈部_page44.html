<!DOCTYPE html>
<html>
 <head>
  <meta charset="utf-8"/>
  <title>
   官常典忠烈部 - 第 44 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典忠烈部 - 第 44 页/共 50 页
  </h1>
  <div class="content">
   按明外史本传义渠字骏甫乌程人天启五年进士除行人崇祯三年授礼科给事中温体仁柄政义渠其里人无所附丽三河知县刘梦炜失饷银三千责偿急自缢死有司责其家义渠言以金钱殒命吏恐天下议朝廷重金意不在盗也帝特原之宜兴溧阳及遂安寿昌民乱焚掠巨室义渠言魏羽林军焚领军张彝第高欢以为天下事可知日者告密门渐启藩国悍宗入京越奏里闾小故叫＄声冤乃至仆竖侮家长下吏箝上官市侩持缙绅此春秋所谓六逆也天下所以治恃上下之分防维决裂无复界限即九重安所藉以提挈万灵役使群动哉给事中刘含辉劾体仁拟旨失当被贬二秩义渠言谏官不得规执政失而委申饬权于部院反得制言路恐大臣以揽权为奉旨小臣以结舌为尽职将贻国家无穷忧时韪其言兵部尚书张凤翼叙废将陈壮猷功为给事中刘昌所驳昌反被斥义渠言今上下尽相蒙而疆场欺蔽为甚官方皆滥徇而武弁幸功为甚中枢不职舍其大摘其细已足为言者羞乃辨疏一入调用随之自今奸弊丛生功罪倒置言者悉杜口矣不纳三迁兵科都给事中先后劾湖广总兵官秦翼明不胜任河南总兵官左良玉纵军淫掠广东总兵官陈谦诱取番舶诸人多获谴时议废郧阳抚治大臣命总理尚书熊文灿移镇义渠持寝之东江自毛文龙后叛者接踵义渠言东岛孤悬海外转饷艰向仰给朝鲜今路阻绝不得食内溃可虑居无何众果溃挟帅求抚义渠请阳抚阴剿同恶必相戕及命新帅出海义渠云歼渠散党宜速速则可图功迟则更生他衅后其语皆验义渠居谏垣九年建白多不当出外河南人曹凤祯贿中举人义渠居礼科时议黜之凤祯外舅刘安行与义渠同官力阻不得至是掌吏科挟前憾出义渠福建参政义渠愤言为安行所排会有纠发前事者安行下吏除名义渠乃之任寻迁按察使转山东右布政使所至有清操召拜南京光禄寺卿署应天尹事十六年入为大理卿明年三月贼犯都城有旨召对趋赴长安门旦不启扉俄传城陷义渠乃还已得帝崩问负墙哀号首触柱血流被面门生劝无死义渠厉声曰吾与尔道义交当相勖何姑息为挥使出据几端坐义渠终身蔬食无他嗜好性独爱书乃取生平所阅书籍尽焚之曰无被贼手污也次日具绯衣向阙拜复南向稽首作书辞父阖门自经年五十二福王时赠刑部尚书谥忠清　　马世奇按明外史本传世奇字君常无锡人祖濂进士桂林知府世奇幼&amp;#异嗜学有文名举崇祯四年进士改庶吉士授编修座主周延儒世奇同郡也当国世奇务引大义非公事不以告十一年帝以频岁用兵海内劳苦遣词臣分谕诸藩世奇使山东湖广江西诸王府所至却馈遗还进左谕德父忧归服除会延儒再相世奇远权势不入都及还朝进左庶子则延儒已赐死亲昵者率避去世奇力经纪其丧时寇警日闻帝数召廷臣问计世奇言弭乱以人心为本闯献二贼除献易除闯难献专刑戮人所畏闯佯不杀人所附也今欲收人心在敕督抚镇将严束伍部令兵不虐民人心亲附贼势乃孤帝称善为下诏申饬已贼薄都城诸大臣无能＄一策世奇太息泣下曰事已不可为吾死而已城陷世奇方早食投筋起问帝安在或言已出城明日知帝崩东宫二王被执曰吾得死所矣其仆曰如太夫人何世奇曰正恐辱太夫人耳作书别母肃衣冠捧所署司经局印望阙拜曰臣不能报国一死谢陛下将自经二妾朱李盛饰前世奇讶曰若以我死将辞我耶对曰主人尽节我二人拜辞从死耳世奇曰有是哉二妾拜讫&amp;#先缢死世奇乃自缢福王时赠礼部右侍郎谥文忠世奇砥砺名行居馆阁最有声好推引后进不妄取与居父忧时苏州推官倪长圩其门人也以赎锾三千金助丧辞曰苏大饥留此赈民可也长圩以三百金犒从者立送所司为乡邑修学费其疏财乐义如此　　吴麟征按明外史本传麟征字圣生海盐人天启二年进士除建昌府推官捕剧盗擒豪猾治声日闻父忧归补兴化府廉公有威僚属莫敢以私进崇祯五年擢吏科给事中首疏请达下情悉民隐言甚切至又请精择郡守言郡守廉县令不敢贪郡守慈县令不敢虐郡守精明县令不敢丛脞宜仿宣宗用况锺等故事精择礼遣重以玺书假便宜责令久任民生疾苦吏治臧否使得自达天子时不能行河决苏家嘴新沟口南下不复东归海淮扬诸属邑悉被灾督漕侍郎李待问不能治麟征极论其罪吏部郎中牟道行左迁广西太平知府麟征言道行贪污并不当守郡建安知县徐汝骅用贿首荐牍麟征发其奸并劾湖广巡按白士麟广建生祠立碑播谣颂伪吏乱真诸人多获谴同官章正宸以劾王应熊下诏狱麟征论救漏刻博士周长庚疏谄中官且请搜括麟征力驳其谬寻上疏乞假葬父自引六罪词甚哀切既去贻言路公揭略言自言官积轻庙堂之上往往反其言而用之奸人窥见此旨明告君父目为朋党自称孤立下背公论上窃主权诸君子宜尽化沾沾之意毋落其彀中使清流之祸再见明时激成之患贻悔后日居久之还朝劾吏部尚书田唯嘉赃污唯嘉罢去再迁刑科左给事中故相文震孟卒所司不敢闻麟征为请恤丁继母忧服阕起吏科都给事中吏部用人多徇请托麟征言限年固铨衡敝然舍此无以待中才今迁转如流不按资俸品级徒开奔竞门帝深然之请敕南京兵部尚书史可法节制江南诸帅控御流贼姜采熊开元以劾周延儒下诏狱麟征论救帝不听李自成大炽而山海关外八城又强半失守十七年二月蓟辽总督王永吉闻自成入秦知其必渡河奏请撤宁远吴三桂兵守关内大学士陈演不敢决请下抚镇酌行之既而警报日至群臣皆言非蓟督永吉宁镇三桂密镇唐通合力一战不可帝然之令本兵具奏演言锦州告警宁远兵必不可调帝召群臣会议不决独成国公朱纯臣户部尚书倪元璐刑部侍郎金之俊都给事中孙承泽以为当调而麟征争尤力且言三桂勇将宜拔用无委之敌人今贼旦夕发秦晋若使来扞京师一举两得今日之事当揆缓急无论是非也退复具疏力言之演复请下永吉等议永吉等皆以撤关外兵入援为便帝俞之永吉闻命三月初出关与三桂徙宁远众五十万日行数十里十六日入关二十日抵丰润而京师已陷矣故事吏垣长无出外者帝欲令给事御史内外兼用以习民事会吏部推麟征京卿旨言未历监司不得内擢麟征乃移牒吏部求外补吏部以麟征望重再推太常少卿帝亦报允未几贼薄京师麟征守西直门贼诈为勤王兵请入中官欲纳之麟征不可以土石坚塞其门募死士缒城袭击多所斩获乘间入朝欲见帝白事至午门遇大学士魏藻德引麟征手曰国家如天之福必无他虞旦夕兵饷集公何匆遽为引之出乃复登陴明日城陷麟征欲还邸已为贼所据乃入道旁祠作书诀家人曰祖宗二百七十余年宗社一旦至此虽上有亢龙之悔下有鱼烂之殃而身居谏垣无所匡救法当褫服殓用角巾青衫覆以单衾足矣解带自经家人救之苏环泣请曰待祝孝廉至一决可乎许之祝孝廉名渊以救刘宗周下狱与麟征善者也时给事中高翔汉汉中人受贼显职来说麟征降麟征怒叱之去明日渊至麟征慷慨曰忆登第时梦隐士刘宗周吟文信国零丁洋诗今山河碎矣不死何为酌酒与渊别自经死渊为视含殓乃去福王时赠兵部右侍郎谥忠节　　周凤翔
按明外史本传凤翔字仪伯浙江山阴人崇祯元年进士改庶吉士授编修迁南京国子司业灵璧侯奴辱诸生凤翔执付法司祭酒许士柔为检讨时尝撰都御史高攀龙诰文阅十年未给及张至发当国衔士柔以新令诰词不得用骈语劾士柔违令贬其官凤翔不平抗疏言故事词臣撰文不当阁臣裁之否则令改撰未有径弹劾者诰敕用宝岁有常期未有十年后用宝进呈吹求当制者赠诰专属中书崇祯三年所申饬未有追咎元年史官诋为越俎者攀龙纯忠直节为陛下所褒一旦毛举细故舞文反汗俾忠良色沮非所以励当今示后世疏虽不行士论韪之历中允谕德为东宫讲官尝召对平台问灭寇策言论慷慨帝为听军需急议税间架钱凤翔曰事至此急宜收人心尚可括民财摇国势耶昔贤谓民心一失不可复收国势一倾不可复振正谓是也尚书倪元璐亟称其言亡何京师陷庄烈帝殉社稷有传驾南幸者凤翔不知帝所在趋入朝见魏藻德陈演侯恂宋企郊等群入而贼李自成据御坐受朝贺凤翔至殿前大哭急从左掖门趋出贼亦不问归至邸作书辞二亲题诗壁间自经死其诗有碧血九原依圣主白头二老哭忠魂天下诵而悲之去帝崩纔两日也福王时赠礼部右侍郎谥文节　　刘理顺
按明外史本传理顺字复礼杞县人万历中举于乡十赴会试至崇祯七年始中式及廷对帝亲擢第一还宫喜曰朕今日得一耆硕矣理顺素有学行朝士咸称帝知人理顺益感激其乡人争羡之理顺曰昔王曾志不在温饱吾岂异是且忧惧方始何羡为拜修撰益勤学退朝辄键户读书非其人不与交十二年春畿辅告警疏陈作士气矜穷民简良吏定师期信赏罚招胁从六事下所司议行因蠲畿辅山东被兵逋赋历南京司业左中允右谕德入侍经筵兼东宫讲官杨嗣昌夺情入阁理顺昌言于朝嗣昌怒夺其讲官开封垂陷理顺大恸曰中原破则京师危矣建议河北设重臣练敢死士为后图疏格不行杨嗣昌薛国观周延儒迭用事理顺一无所附丽出温体仁门言论无少徇十七年三月贼犯京师急理顺诣朝房语诸执政曰守卒缺饷阴雨饥冻急宜请内帑鼓勇士背城一战或坚守以待勤王师不然大事去矣众唯唯理顺太息归悉捐家赀分犒守城卒僚友或问进止正色曰存亡视国尚须商酌耶城破妻万妾李请先死理顺许之俟其既绝具袍笏北向再拜入别宗祠大书曰成仁取义孔孟所传文信践之吾何不然既占科名岂敢苟全三忠祠内无愧前贤书毕投缳死年六十三仆四人皆从死群盗多中州人闻其死入唁日此吾乡杞县刘状元也居乡厚德何遽死罗拜号泣而去后赠詹事谥文正　　汪伟
按明外史本传伟子叔度休宁人崇祯元年进士除慈溪知县政绩大着十一年帝念寇氛日炽择知推治行卓绝者入翰林以备大用伟擢检讨寻以治祖母葬归还朝充东宫讲官十六年贼陷承天荆襄伟以留都根本可虑上江防绸缪疏言金陵城周百二十里虽十万众不能守故议者谓无守城法止有防江法贼自北来则淮安为要自上而下则九江为要御淮即所以御江守九江即所以守金陵也淮有史可法屹然保障矣九江一郡宜设立重臣以镇之上而武昌下而太平采石浦口各命南京兵部大臣建牙分阃则声援接而金陵之门户固矣南京兵部与操江事不相涉操江欲用兵而无人兵部有重兵而无用宜令缓急相应而府尹府丞之官亟重其权久其任联百万士民心以分兵部操江之责因言清议所归如御史詹兆恒叶树声杨四重故御史郭维经成勇故巡抚袁继咸方孔照等宜以备督抚京兆之选帝嘉纳之九江乃特设总督又言兵额既亏宜以卫所官舍余丁补伍操练修治兵船以资防御如额饷不足则暂借盐课漕米以给之前后所条奏皆切时务明年三月贼兵东犯伟语阁臣事急矣亟遣大僚分守畿郡一切便宜从事都中城守则文自内阁武自公侯伯以下各率子弟画地分守庶民统以绅士家自为守而京军分番巡侥以待勤王之师魏藻德曰大僚守畿辅谁肯者伟曰此何等时犹较尊卑计安危耶请以一剧郡见委藻德哂其早计未几真定游击谢嘉福杀巡抚徐标迎贼伟泣曰事至此乎作书寄友人曰贼据真定奸人满都城外郡上供丝粟不至诸臣无一可支危亡者如圣主何平时误国之人终日言门户而不顾朝廷今当何处伸狂喙耶贼薄都城守兵乏饷不得食伟出赀市饼饵以馈已而城陷伟归寓语继室耿善抚幼子耿泣曰我独不能从公死乎因以幼子属其弟衣新衣上下缝引刀自刭不殊复投缳遂绝时年二十三伟欣然曰是成吾志移其尸于堂援笔书壁曰翰林院检讨东宫日讲官汪伟同继室耿氏死节贻子观书勉以忠孝乃自经福王时赠少詹事谥文烈　　吴甘来
按明外史本传甘来字和受江西新昌人父之才西安府同知甘来与兄泰来同举乡试崇祯改元甘来成进士授中书舍人后三年泰来亦成进士授南京太常博士五年甘来擢刑科给事中伉直敢言户部尚书毕自严下狱抗疏救之帝重法绳下朝士坐大辟者累累甘来疏请停刑芜湖设关商舟多覆没甘来请罢征七年西北大旱疏言秦晋间人相食父子兄弟不相顾陛下发粟以赈犹恐被泽者少乃山西难民半为总兵官张应昌等杀以冒功中州诸郡畏曹变蛟兵甚于贼臣实痛之又言赏罚者将将大机权也陛下加意边陲赏无延格乃红夷献俘黔蜀争功昌黎死守功犹待勘急则用其死绥缓则束以文法且封疆之罚武与文二内与外二士卒与将帅二受命建牙或逮或逐以封疆罪罪之而跋扈将帅罪状已暴止于戴罪偏裨不能令士卒将帅不能令偏裨督抚不能令将帅将听贼自来自去谁为陛下剪凶逆者帝纳其言为下令申饬吏部侍郎张捷荐用吕纯如甘来疏争且劾捷宜罢事乃止忧归服＄起吏科进兵科右给事中乞假归十五年起历户科都给事中列上练兵足饷十事又陈开矿之害时封疆大吏多假护藩名弃封守移善地致列城崩溃甘来极论其弊一日帝诘户部尚书倪元璐饷额甘来元璐门生也进曰臣科与户曹表里饷可按籍稽臣所虑者兵闻贼而逃民见贼而喜恐不特无饷之患宜急轻赋税收人心帝颔之甘来遘疾连请告会帝命编修陈名夏掌户科甘来喜得代不数日贼薄都城时泰来已官礼部员外郎甘来属归事母而己誓必死明日城陷有言驾南幸者甘来曰上明且决必不轻出乃疾走皇城不得入返作绝命辞毕尽取疏草焚之曰当贼寇纵横徒持议论无益毫末留之钓后世名罪弥大耳正衣冠北向拜投缳死福王时赠太常卿谥忠节
　忠烈部名臣列传五十
　　明二十一
　　王章
子
之栻

按明外史本传章字汉臣武进人崇祯元年进士授诸暨知县少孤母训之严及为令祖帐归少暮母诃跪予杖曰朝廷以百里授酒人乎章伏地不敢仰视亲友为力解乃已治诸暨有声甫半岁以才调鄞县诸暨民与鄞民争挽章至相哗治鄞益有声数注上考十一年行取入都时有考选翰林之命行取者争奔竞给事中陈启新论之帝怒命吏部上访册罪廷臣滥徇者尚书姜逢元王业浩给事中傅元初御史禹好善等六人闲住给事中孙晋御史李右谠等三人降调给事中刘含辉御史刘兴秀等十一人贬二秩视事吏部尚书田维嘉等乃请先推部曹凡推二十二人章与焉授工部主事章及任浚涂必泓李嗣京欲疏辨惮为首获罪李士淳者耄矣四人不告而首其名士淳知之惧且怒与章等大诟而帝知维嘉有私诏许与考又以为首者必名士也擢士淳编修章等皆御史章上疏请罢内操屡陈江南旱饥请宽逋赋又劾内臣冒功词甚侃直明年出按甘肃持风纪饬边防西部寇庄浪巡抚急征兵章曰贫寇索食耳策马入其帐众罗拜乞降乃稍给之食洪化番者僧也寺建永乐时历年久人畜繁盛屡构讼诸将利其赀议兵之章持不可遣官为解释两河旱章檄城隍神曰御史受钱或戕害人神殛御史毋虐民神血食兹土不能请上帝苏一方当奏天子易尔位檄焚雨大注卫所官有犯旧令输饷赎罪系累无已时章奏于朝严责治而免其罚边卒贷武弁金偿以贼首武弁以冒功坐是数召边衅章着令非大举毋得以零级冒功巡抚刘镐贪惰劾去之所部十道监司劾罢其四居二年以母忧归服阕还朝命巡视京营时李自成已陷山西警一日数至章按籍额军十一万有奇喜曰兵至十万犹可为也及阅视半死者余冒伍惫甚矢折刀缺闻&amp;#声掩耳马未驰辄堕而司农缺饷半岁不发章屡疏请发内帑不报逾月贼陷真定京师大震襄城伯李国祯发营卒五万营城外章与给事中光时亨守阜城门三堞一卒三月初登陴阅十日始一还邸栉沐易新衣冠家人大骇章不应贼傅城下章手发二炮贼少却顷之各门炮声绝时亨摄章走章厉声曰事至此犹惜死耶时亨曰死此与士卒何别入朝访上所在不获则死死未晚也章从之与时亨&amp;#马行俄贼突至疾呼下马时亨仓皇下长跪乞降章持鞭不顾叱曰吾视军御史也谁敢犯贼刺章股堕章骂曰逆贼勤王兵且至我死尔辈灭不旋踵矣贼怒攒槊刺杀章抵暮家人觅尸犹一手据地坐张口怒目勃勃如叱贼状妻姜在籍闻之一恸而卒福王时赠大理寺卿谥忠烈次子之栻仕闽为职方主事亦死难　　陈良谟
按明外史本传良谟字士亮鄞人崇祯四年进士授大理推官初名天工庄烈帝虔事上帝诏群臣名天者悉改之乃改良谟在职六年两注上考行取陛见擢御史十二年出按四川张献忠罗汝才等猖獗甚督师杨嗣昌议尽驱入蜀蹙而歼之檄诸大帅环集郧襄良谟曰是将以蜀为壑也躬阅关隘严饬文武将吏为堵剿计总兵官罗尚文贪残嗜酒举奏之尚文为少戢期满当还特留任诏良谟专护蜀王巡抚邵捷春专办贼良谟饬守具檄属城坚壁清野数调诸将出击贼犯成都良谟遣将列要害为掎角势一再战贼溃奔帝闻贼扰蜀数下诏责良谟后知其坚守状乃优旨赐银币及还朝贼势益迫良谟数有所规画皆废格不行未几京师陷良谟念母老己未有子而妾时氏方有娠乃谓之曰吾且死汝幸任身急归父母家时泣曰公殉国妾不当殉公耶且一妇人踯躅锋间倘不幸有他不如无子良谟喜曰能如是乎妾乃先就缢既死良谟整衣冠望阙拜亦自缢死时氏京师人年十八侍良谟百有三日耳福王时良谟赠太仆卿谥恭愍时氏赠孺人　　申佳引
按明外史本传佳引字孔嘉永年人崇祯四年进士授仪封知县县故盗薮佳引严保甲法奸无所容霪雨河决舣舟怒涛中率众塞其口捕大猾置之法以才调杞县八年贼埽地王率万人攻城城土垣多圯佳引固守募死士击贼贼卒引去佳引因甓其城唐王聿键勤王将抵开封诸大吏惴恐集议曰留之不听行守土者且获罪佳引曰惟周王可留之众称善用其计治行卓异擢吏部文选主事上备边五策多议行进考功员外郎佐京察颇忤权要大学士薛国观倾少詹事文安之连及佳引左迁南京国子博士安之佳引座主也久之迁大理评事进太仆丞座主周延儒当国未尝谒见延儒死为经纪其丧十七年出近畿阅马闻李自成破居庸流涕曰京师必不守矣君父有难焉所逃乎疾驰入都遍谒大臣为画战守策皆不省贻子涵光书曰行己曰义顺命曰数义不可背数不可违吾受国恩当以死报已京师陷冠带辞母策马至王恭厂将投井从者请易服以避佳引曰吾起微贱食禄十三年国事至此敢爱死乎两仆环守不去绐之曰我将择善地下马旁见灌畦巨井急跃入仆号呼欲出之佳引亦呼曰告太安人有子作忠臣勿过伤也遂死年四十二福王时赠太仆少卿谥节愍　　成德
父
文桂

按明外史本传德字元升霍州人依舅氏占籍怀柔举崇祯四年进士除滋阳知县性刚介清操绝俗疾恶若雠颇好击断文震孟入都德郊迎执弟子礼语刺温体仁体仁闻而恨之兖州知府增饷额德固争又尝捕治其爪牙吏知府怒谗于御史禹好善好善体仁客也遂诬德贪虐逮入京滋阳民诣阙讼冤震孟在阁亦言其枉德道中具疏极论体仁罪而震孟已被体仁挤去好善再劾德言其疏出震孟手帝不之究德母张伺体仁长安街绕舆大骂拾瓦砾掷之体仁恚疏闻于朝诏五城御史驱逐移德镇抚狱掠治杖六十午门外戍边坐赃六千有奇而给体仁校尉五十人护出入德居戍所七年用御史詹兆恒荐起如皋知县寻擢武库主事以母老三疏力辞不允乃就道至则上言年来中外多故居官者爵禄迷心廉耻道丧其宁淡自将矢死靡他者在北则旧太常鹿善继在西则旧太守祝万龄耳陛下御极十七年何仗节死义之寥寥也宋臣张栻有言仗节死义之臣当于犯颜谏诤中求之夫犯颜谏诤何难在朝廷养之而已表厥宅里所以伸忠臣孝子于生前殊厥井疆所以诛乱臣贼子于未死苟死敌者无功则媚敌者且无罪死贼者褒扬不亟则从贼者恬而不知畏也还朝甫三月京师陷恸哭触地流血贼露刃胁之不为动家有妹年二十余因家难未嫁德顾之曰我死汝何依妹请先死德称善哭而视其缢继室霍请继之德痛不及视入别其母哭尽哀出而自缢母见子女及子妇皆死亦投缳死先是怀柔城破德父文桂遇害家属尽没妻刘在京以征德赃急忧悸死至是又阖门死难惟幼子先寄友人家获存福王时赠光禄卿谥忠毅　　许直
按明外史本传直字若鲁如皋人崇祯七年成进士出文震孟门以名节自砥除义乌知县清操皭然母忧归哀毁骨立终丧蔬食寝柩旁补广东惠来县用清望征授吏部文选主事进考功员外郎贼薄都城约同官出赀飨士为死守计城陷贼令百官报名直曰身可杀志不可夺坚不赴有传帝南狩者直将往从见贼骑塞道出门辄返曰四面兵戈驾焉往国乱不能匡君危已无济惟一死以报之而已一恸几绝客以七十老父为解直曰不死辱及所生乃作书寄父贼绝命诗六章闿户自经死福王时赠太仆卿谥忠节　　范景文
按明外史本传景文字梦章吴桥人父永年南宁知府景文幼负器识举万历四十一年进士授东昌推官以名节自励苞苴无敢及其门岁大饥尽心赈救阖郡赖之用治行高等擢吏部稽勋主事历文选员外郎署选事泰昌时群贤登进景文力为多寻乞假去天启五年二月起文选郎中魏忠贤暨魏广微中外用事景文其同乡也不一诣其门亦不附东林孤立行意而已忠贤恶御史李应升黄尊素周宗建蒋允仪张慎言欲以年例出之外景文持不行视事未弥月谢病去崇祯初言者交荐召为太常少卿二年七月擢右佥都御史巡抚河南练兵缮器大为保障计未几京师戒严率所部八千人勤王饷皆自赍十二月望抵涿州四方援兵多剽掠独河南军无所犯寻移驻都门再移昌平远近恃以无恐帝知其足任明年三月擢兵部添注左侍郎练兵通州景文在河南知民苦徭役力为厘革虑代者更己法上疏极论其害请令有司实行一条鞭法徭役俱归之官而令民稍助其费供应以市直平买不立官价名帝令永着为例时通镇初设兵皆召募景文综理有法军特精居二年以父丧去官七年冬起南京右都御史未几就拜兵部尚书参赞机务屡遣兵戍池河浦口援庐州扼滁阳有警辄发节制精明尝与南京户部尚书钱春以军食相讦奏坐镌秩视事已叙援剿功复故秩熊文灿抚张献忠景文言献忠当散众归耕或静俟征调乃益市马造舟简军士整器械此其谋叵测帝不纳献忠卒叛去十一年冬京师戒严立遣兵入卫杨嗣昌夺情辅政群臣力争俱被谪景文乃倡同列合词论救帝不悦诘首谋者景文引罪且以众论佥同为言帝益怒削籍为民廷臣累荐十五年秋召拜刑部尚书未上改工部入对帝迎劳曰不见卿久何&amp;#也时中外多故景文拮据劳瘁日入不获休十七年二月命以本官兼东阁大学士入参机务帝谓景文曰朕知卿久今急而用卿恨晚卿尚勉之景文请释系狱张国维郭景昌等帝立从其言李自成兵渐逼有请帝南幸者命集议阁中景文曰固结人心坚守待援而已此外非臣所知及都城陷急趋至宫门遇宫人曰驾出矣复趋朝房贼已塞道从者请易服还邸景文曰驾出安归就道旁庙中草遗疏复大书曰身为大臣不能灭贼雪耻死有余恨遂至演象所拜辞阙墓赴双塔寺寺古井死盖犹谓帝南幸也福王时赠太傅谥文忠　　金铉
弟
錝

按明外史本传铉字伯玉武进人占籍顺天之大兴祖汝升南京户部郎中父显名汀州知府铉有大志少以圣贤自期年十八举乡试第一明年崇祯改元成进士不习为吏改扬州府教授日进诸生阐濂洛正学燕居言动俱有规格诸生严惮之历国子博士工部主事中官张彝宪奉敕总理户工二部将别建公署铉耻为屈抗疏言建署非体恐诸曹奔走承顺罹交结之条隳廉耻之节忤旨不纳署既成彝宪檄诸曹谒见视堂官礼铉愤然曰是欲属吏我耶复抗疏曰彝宪监视钱谷未尝有堂属相临之体今乃违陛下敕谕乖祖宗典制抗颜昧心妄自尊大以圣朝迪简之臣子令罄折伛偻强抑刑余下不亦轻朝廷辱一世之士耶况从此奔趋纳结彼日骄此日谄干宪典坏士风弊胡可胜言臣自矢无玷生杀予夺一听至尊决不敢匍匐彝宪之庭犯交结近侍律疏入益忤旨责以沽名铉乃约两部诸僚有私谒者众唾其面彝宪愠甚铉当榷税杭州辞疾请假彝宪力摭火器不中程劾铉落职杜门谢客环堵萧然躬爨以养父母学日益邃有询以宗旨者正色曰日用躬行未之有得何宗旨为朝士仰其贤荐章屡上十七年春始起兵部主事巡视皇城京师陷铉恸哭急趋入朝见宫人狂奔出知帝已崩解牙牌北向四拜投金水河从者力挽之铉怒奋臂跃入死母章妾王弟錝并同日死福王时赠太仆少卿谥忠节　　吴襄　朱纯臣　顾肇迹　邓文明　薛濂　　郭培民　徐锡登　宋裕德　孙维藩　杨崇　　猷　吴遵周　王先通　张光灿　方履泰　　李国禄　李凤翔　高时明　褚宪章　张国　　元按明外史金铉传自范景文至铉二十人皆自引决其他率委蛇见贼贼以大僚多误国概囚絷之庶官则或用或否用者下吏政府铨除不用者令诸将搒掠取其赀大率降者十七刑者十三福王时以六等罪治诸从逆者而褒恤忠臣甚至文武臣殉难并予赠荫祭葬且建旌忠祠于都城祀景文以下二十人及大同巡抚卫景瑗宣府巡抚朱之冯布衣汤文琼诸生许琰四人曰正祀文臣祀新乐侯刘文炳惠安伯张庆臻襄城伯李国桢驸马都尉巩永固左都督刘文耀山西总兵官周遇吉辽东总兵官吴襄七人曰正祀武臣祀太监王承恩一人曰正祀内臣祀烈妇成德母张氏金铉母章氏汪伟妻耿氏刘理顺妻万氏妾李氏马世奇妾朱氏李氏陈良谟妾时氏吴襄妻祖氏九人曰正祀妇人又祀进士孟章明及郎中徐有声给事中顾鋐彭管御史俞志虞徐标朱廷焕七人曰附祀文臣祀成国公朱纯臣镇远侯顾肇迹定远侯邓文明武定侯郭培民阳武侯薛濂永康侯徐锡登西宁侯宋裕德怀宁侯孙维藩彰武伯杨崇猷宣城伯卫时春清平伯吴遵周新建伯王先通安乡伯张光灿右都督方履泰锦衣卫千户李国禄十五人曰附祀武臣祀太监李凤翔王之心高时明褚宪章方正化张国元六人曰附祀内臣有司春秋致祭然顾鋐彭管俞志虞辈特为贼拷死诸侯伯亦大半以兵死而郎中周之茂员外郎宁承烈中书宋天显署丞于腾云兵马指挥姚成知州马象干皆以不屈死顾未邀恤赠也　　徐有声　徐标　朱廷焕　周之茂　宁承烈按明外史金铉传有声字闻复金坛人登乡荐崇祯十三年特擢户部主事历员外郎郎中督饷大同城陷被执不屈死福王时赠太仆少卿标字准明济宁人天启五年进士崇祯时历官淮徐道参议十六年二月超擢右佥都御史巡抚保定陛见请重边防择守令用车战御敌招流民垦荒帝深嘉之李自成陷山西警日逼加标兵部侍郎总督畿南山东河北军务仍兼巡抚移驻真定以遏贼无何贼遣使谕降标毁檄戮其使二月贼别将掠畿辅真定知府丘茂华移妻孥出城标执茂华下之狱中军谢嘉福伺标登城画守御策鼓众杀之出茂华于狱数日而贼至以城降福王时赠标兵部尚书廷焕单县人崇祯七年进士除工部主事历知庐州大名二府即以兵备副使分巡大名十七年贼逼畿辅廷焕严守备贼传檄入城怒而碎之三月四日贼来攻军民皆走城遂陷被执不屈死福王时赠右副都御史之茂字松如黄麻人崇祯七年进士历官工部郎中服阕需次都下贼搜得之迫使跪不屈折其臂而死承烈字养纯大兴人举于乡历魏县教谕户部司务进本部员外郎管太仓银库城陷自经于官廨　　宋天显　于腾云　姚成
按明外史金铉传铉同时有宋天显者松江华亭人由国子生官内阁中书舍人为贼所获自经死腾云顺天人为光禄署丞贼至语其妻曰我朝臣汝亦命妇可污贼耶夫妇&amp;#服命服投缳死成字孝威余姚人由礼部儒士为北城兵马司副指挥城陷自缢死　　马象干　冯垣登　郑逢兰　谢于宣　李逢　　申　邹逢吉按明外史金铉传象干京师人举于乡官濮州知州方里居贼入率妻及子女五人&amp;#缢死至若御史冯垣登兵部员外郎郑逢兰行人谢于宣皆拷死郎中李逢申拷掠久之逼令缢死与铉管志虞皆获赠太仆少卿而垣登于宣至谥忠节行取知县邹逢吉拷死赠太仆寺丞时南北阻绝皆未能核实也　　王家祯
子
元&amp;#

按明外史本传家祯长垣人万历三十五年进士天启五年历官右佥都御史巡抚甘肃松山部长银定歹成扰西鄙二十余年自家祯受任三犯三却之先后斩首五百四十擢户部右侍郎转左崇祯元年二月摄部事边饷不以时发至七月辽东兵鼓噪巡抚毕自肃自缢死帝大怒削家祯籍寻叙甘肃功复其冠带九年七月京师被兵起兵部左侍郎未几总理卢象升入卫命家祯以本官兼右佥都御史总理河南湖广山西陕西四川江北军务代象升讨贼会河南巡抚陈必谦罢即命兼之中州贼为象升必谦所蹴势少衰及两人去诸将左良玉陈永福罗岱等彼此观望马进忠等复蔓南阳家祯督将士会剿贼不敢大逞而楚人在朝者言家祯高卧汴梁置全楚度外帝下诏切责乃遣兵救襄阳大战牌楼阁亦不能大创其冬家丁鼓噪烧开封西门家祯暮夜自外归慰论加犒赏发往南阳讨土寇杨四乃定杨四者舞阳剧盗也与其党郭三海侯驭民等降于陈必谦既而复叛大为南阳汝宁患南阳同知万年策与监纪推官汤开远诸将良玉及牟文绶等连破之四焚死驭民三海亦为参将陈永福副将龙在田守备刘洪起等所破擒土寇略定是时流贼尽趋江北留都震惊良&amp;#既平四往援击走贼湖北给事中罗志儒言家祯奉命讨安庆贼未尝一出中州帝以家丁之变已心轻之而给事中锺斗亦上疏请更总理家祯遂称病帝难其代不许至四月以总理授熊文灿令家祯专抚河南文灿未至会安庆告警诏遣良玉赴援家祯以中原方急守便宜不遣其秋刘国能等犯开封裨将李春贵等战没家祯拒守贼乃去败书闻令所司议罪文灿亦已至军乃落职闲住十七年李自成陷京师遣兵据长垣设伪官家祯谋举兵诛之未发为贼所觉与子元&amp;#并自经死　　卫景瑗
按明外史本传景瑗字仲玉韩城人天启五年进士授河南推官崇祯四年征授御史工部郎中靖科元以微罪获重谴抗疏救之忤旨切责寻劾首辅周延儒不纳再劾其纳贿行私数事语益峻切复严旨诘责已劾吏部侍郎曾楚卿憸邪亦不纳出按真定诸府父丧不俟命径归服阕起故官杨嗣昌建议加赋诏谓暂累吾民一年景瑗言输将易尽荡平无期恐累民不已帝感其语为申饬诸将给事中傅朝佑李汝璨以论温体仁下吏景瑗力为申救及召对复言两臣忠爱乞宥之作敢言气帝不怿左迁行人司正历尚宝大理丞进少卿十五年二月擢右佥都御史巡抚大同岁饥且疫疏乞赈济给牛种民获苏乃戢豪宗搜军实练火器声绩甚着十七年正月李自成将犯山西宣大总督王继谟檄大同总兵姜瓖扼之河上瓖潜遣部将李时华纳款而还景瑗不知也及山西陷邀瓖歃血誓死守瓖布讹言卫巡抚秦人将应贼代王果疑之不与相见永庆王至射杀其仆会景瑗有足疾不时出兵事皆瓖主之瓖兄瑄以昌平总兵失律系狱后赦出就瓖力劝降贼瓖虞卒不从人犒银数两不足则予布帛佯言励将士固守王及士民咸信之诸郡王分守城门瓖每门遣卒二百助守至三月朔贼抵城下瓖即射杀永庆王开西门迎贼使人诈要景瑗议事景瑗乘马出知有变自坠马下俄为贼所执见自成欲官之景瑗不屈据地坐大呼皇帝而哭贼义之曰忠臣也不杀景瑗猝起以头触阶石血淋漓贼引出顾见瓖骂曰反贼与我盟而即叛神其赦汝邪贼使景瑗母劝降曰母今年八十余当自为计儿国大臣不可不死母出景瑗谓人曰吾不骂贼者以全母也初六日自缢于僧寺贼叹为忠臣移其妻子空舍戒毋犯福王时赠兵部尚书谥忠毅与朱之冯&amp;#列正祀文臣中　　朱之冯　朱敏泰　姚时中　董文用　刘九　　卿　&amp;#龙　申以孝按明外史本传之冯字乐三大兴人天启五年进士授户部主事榷税河西务课赢留公帑无所私寻以外艰去崇祯二年起故官进员外郎坐罣误谪浙江布政司理问稍迁行人司副历刑部郎中浙江驿传佥事青州参议盗劫沂水民株连甚众之冯捕得真盗大狱尽解禽治乐安土豪李中行权贵为请不听进副使赍表入都寄家属济南已而济南破妻冯匿姑及子于他所而己从容投井死姑李闻之亦绝粒死之冯扶柩还庐墓侧晨昏伏泣者三年服阕起河东副使所部邻秦豫寇警日至大猾朱全字潜通秦贼之冯令废将谢鸣进执杀全宇部内以宁十六年正月擢右佥都御史巡抚宣府之冯自妻死不再娶亦不置妾媵一室萧然畿内被兵统军入卫帝遣中使慰劳赉银币司饷主事张硕抱以&amp;#饷激变群缚之之冯亟出抚谕贷商民赀给散而密捕诛首恶七人劾硕抱下吏军情帖然总兵唐钰贪恣论罢之明年三月李自成陷大同之冯集将吏于城楼设高皇帝位歃血誓死守尽出所有犒士人心已散莫为尽力监视中官杜勋总兵王承引先遣人纳款叩头请之冯以城下贼之冯大骂十一日贼将至勋蟒袍鸣驺郊迎二十里外将士皆散走之冯登城太息见大炮语左右为我发之嘿无应者自起火或从后掣其肘之冯抚膺叹曰不意人心至此俄贼薄城承引遽开门降城中人先闻讹言谓贼不杀人且免徭赋咸结彩焚香以迎左右欲拥之冯出走叱之乃南向叩头草遗表劝帝收人心培气节遂自缢死贼弃尸濠中濠旁群犬日食人尸独之冯无损者福王时赠兵部尚书谥忠毅城中同死难者督粮通判朱敏泰诸生姚时中投缳死副将宁龙骂贼死系狱总兵官董用文副将刘九卿及里居知县申以孝并不屈死其他妇女死义者十余人　　陈士奇　陈纁　王行俭　王锡　顾景按明外史忠义传士奇字平人漳浦人也好学有文名举天启五年进士授中书舍人崇祯四年考选当得台谏其座主姚希孟方为当事所忌吏部尚书王永光遂抑授礼部主事文震孟疏论之永光诡词以免擢广西提学佥事父忧归服阕起重庆兵备寻改贵州复督学政母忧阕起&amp;#州兵备参议奸民争地构讼者十年士奇立剖平之进副使督四川学政兵事益棘廷臣交章荐士奇知兵十五年七月擢右佥都御史代廖大奇巡抚四川松潘兵以索饷叛聚众数万士奇谕以祸福咸就抚摇黄贼十三家纵横川东北十余年杀掠军民无算文少壮者面为军至数十万士奇檄副使陈其赤葛征奇参将赵荣贵等进讨虽屡捷而贼不衰官军亦不能制士奇本文人初督学政好与诸生谈兵故朝议推之及秉节钺反以文墨为事军政废弛石砫女将秦良玉尝图全蜀形势请益兵分守十三隘扼流寇奔突置不问明年十二月朝议知其不足任命龙文光代之召士奇他用方候代瑞王避闯贼自汉中来奔总兵官赵光远拥兵二万为卫士民避难者又数万突至保宁蜀人震骇士奇驰责光远曰若退守阳平关为吾捍卫不惜二万金犒军如顿此需厚饷吾头可断饷不可得也光远乃退兵阳平士奇与王约以三千骑入重庆明年四月文光受代士奇将行张献忠已陷夔州全蜀震动士奇遂留驻重庆贼屯忠州葫芦坝四十余日乃左步右骑翼舟而上时参将曾英守涪州水路赵荣贵守梁山陆路六月遇贼并败奔贼遂夺佛图关陷涪州或言公已谢事宜去士奇不可征援兵不至誓死固守十七日贼抵城下多击伤二十日夜黑云四布贼穴地置火药轰之城遂陷士奇及副使陈纁知府王行俭知县王锡俱被执王亦与焉贼缚于教场将杀之忽雷雨晦冥献忠仰而诟曰我杀人何与天事用大炮向天丛击之俄而晴霁将行戮士奇大骂而死王亦遇害贼大集军民三万七千余斫其臂遂犯成都纁本关南兵备副使护瑞王入蜀遂遇害行俭字质行宜兴人崇祯十年进士由刑部员外郎出为重庆知府蜀地多寇重庆常宿重兵行俭抚驭有方民获安业城陷为贼脔死锡新建人崇祯十三年进士除巴县知县土寇彭长庚起长寿邻水间杀典史为乱锡歼其魁摇黄贼来犯力战却之斩其魁马超至是贼围城急蒙巨板穴城钖灌以热油多死及被执大骂抉其齿骂不已捶膝使跪终不屈明日舁至教场骂益厉贼缚树上射之又脔而烙之既死复毁其骨指挥顾景闻城陷急入瑞王府以己所乘马掖王乘之疾走遇贼被执见献忠景曰宁杀吾无犯帝子贼怒王遇害景大骂而死　　徐石麒
按明外史本传石麒字宝摩嘉兴人天启二年进士授工部营缮主事管节慎库魏忠贤兼领惜薪司所需银钱悉从库发石麒每持故事格之忠贤屡使其党噪于庭不为动会御史黄尊素坐忤忠贤下诏狱石麒以座主故为尽力忠贤益怒遂执新城侯王升子下狱令诬贿石麒捕系其家人勒完赃而削其籍忠贤败事乃白崇祯三年起南京礼部主事迁考功郎中八年佐尚书郑三俊京察澄汰至公历尚宝卿应天府丞民苦佥报马户率破家石麒更为召募困遂解十一年春入贺时三俊为刑部尚书下狱词臣黄道周黄景昉于讲筵救之帝意未释石麒言三俊历事四朝官至尚书炊烟屡绝下狱之日猾胥酌酒相庆谓朋谋欺罔臣敢剖心以明之帝得疏心动然犹严旨诘责之越数日三俊竟获释石麒官南京十余年始入为左通政十三年五月召对陈边计甚悉中言陛下骤增兵饷至一千五百万而兵又衰弱乞日讲生聚教训之方俾元气充足即灭贼有余帝颔之累迁光禄卿通政使擢刑部右侍郎会推阁臣石麒与焉帝召对便殿独不赴帝疑吏部尚书李日宣有私并与推房可壮等三人执下吏人以石麒为知几&amp;#何帝恶刑官轻拟日宣等狱夺左侍郎惠世扬职贬石麒二秩代掌部事石麒请留世扬赐己归不允旋进左仍署部事陈新甲下狱给事中廖国遴杨枝起光时亨倪仁祯倡议必杀之已又为营救于石麒大学士周延儒以下亦多救之石麒持之坚卒论死新甲既死张若麒亦当诛多奥援司官不敢决石麒急按之论如法时有清狱之诏石麒先上情法不合者数十人多获减免寻擢本部尚书中官刘元斌以纵军淫掠诛其党王裕民坐欺隐不举下狱帝欲杀之初令三法司同鞫后专付刑部石麒议令戍烟瘴奏成署院寺名以进都御史刘宗周等不知也帝怒其失出先召诘宗周对曰此狱非臣谳不敢妄奏帝益怒宗周徐曰臣虽不与闻然阅谳词已曲尽情事帝乃霁颜曰此奴钱神有灵医百足之虫至死不僵宗周曰刑官所执者法耳法如是止石麒非私裕民也帝曰此奴欺罔实甚卿等不知耳宗周曰内廷隐微之奸非臣等所知乃令石麒改谳词竟弃之市顷之宗周以救姜采熊开元获严谴佥都御史金光辰救之夺职石麒两疏请留不纳采开元既下诏狱移刑部定罪石麒据原词拟开元赎徒采谪戍不复鞫讯帝怒责对状石麒援故事对且引罪归己乞宥司官帝怒不解除司官三人名石麒落职闲住吏部尚书郑三俊等公疏乞留不许福王监国南京召拜右都御史未任改吏部尚书再疏力辞举三俊自代不允入朝奏陈省庶官慎破格行久任重名器严起废明保举交堂帘七事褒纳之时当考选与都御史刘宗周矢公甄别拟庄元辰等十三人为科道马士英庇其私人更易殆半御史黄耳鼎给事中陆朗有物议石麒以年例出之朗急贿奄人内传留用石麒愤发朗通内之罪朗恚疏诋石麒石麒遂称疾乞休无何耳鼎亦两疏劾石麒一言尝劾吴昌时代为报复一言枉杀陈新甲致败款局石麒益愤历叙昔年和议始末及新甲欺罔隐情因力请罢斥卒引去石麒刚方清介值权奸用事郁郁不得志士英挟定策功将图封石麒议格之中贵田成辈纳贿请嘱石麒皆拒不应且疏劾由是内外皆怨构之去去后以登极恩加太子太保明年南都亡石麒移居城外及郡城将破石麒曰吾大臣也城亡与亡岂宜苟活复入居城中以闰六月二十六日朝服自缢死年六十有八　　徐汧　杨廷枢　包捷
按明外史本传汧字九一长洲人生未期而孤稍长砥行有时名天启五年魏大中被逮过苏州汧贷金资其行后周顺昌被逮缇骑横索钱汧与杨廷枢敛财经理之崇祯元年成进士改庶吉士授检讨中允黄道周以救钱龙钖贬官同官倪元璐请以己代谪帝不允汧上疏力颂道周元璐贤因自请罢黜忤旨诘责汧复上疏曰人情溺于荣利闻元璐换职之说必共指为狂愚及闻臣请斥之疏必且嫉其沽激不知推贤让能荩臣所务难进易退儒者之风间者陛下委任之意希注外廷防察之权辄逮阍寺默窥圣意疑贰渐萌万一士风日贱宸向日移明盛之时为忧方大臣是以力举孤忠愿同幽黜断不敢以不衷之言自取诛陨惟圣明裁察帝不听汧寻乞假归久之还朝屡迁右庶子充日讲官十四年奉使益王府便道旋里周延儒再柄国数招汧汧不应久之北上抵镇江闻京师陷一恸几绝汧雅好交游畜声伎至是悉屏去独居一室中福王立于南京召为少詹事汧以国破君亡臣子不当叨位具疏固辞且痛宗社之丧由朋党相倾移书当事劝以力破异同之见既就职陈时政七事曰辨人才课职业敦寅恭励廉耻核名实纳忠谠破情面复惓惓以化恩雠去偏党为言已而马士英阮大铖乱政冬十月安远侯柳祚昌疏攻汧谓朝服谒潞王于京口有异志自恃东林巨魁与复社诸奸张采华允诚杨廷枢顾杲狼狈相倚陛下定鼎金陵彼公然为讨金陵檄所云中原逐鹿南国指马是为何语乞置汧于理除廷枢杲名立行提讯其余徒党容臣次第纠弹疏出善类咸惧士英不欲兴大狱乃寝其奏汧亦移疾归及南京失守苏州亦继下汧慨然太息作书戒二子肃衣冠北向稽首投虎丘新塘桥下死时方闰六月阅三日颜色如生郡人赴哭者数千人长子枋字昭法举崇祯十五年乡试隐居着书有高行廷枢字维斗与汧幼相善有文名崇祯三年举乡试第一时携一女避兵山中追兵至女前请曰父盍死少缓则求死不得矣遂踊身入水死廷枢色不变立书数纸处分身后事付友人包捷亦跃水中死而汧死半塘时有一人儒冠蓝衫跃虎丘剑池中土人怜而葬之卒不知何人也　　刘之勃按明外史本传之勃字安侯凤翔人崇祯七年进士授行人擢御史帝颇崇信二氏之勃言仙佛之道大要清静慈悲陛下取其清静者以治心慈悲者以救世是则大圣人作用非真向缁流羽客祈福佑也近者传闻为营殿阁修斋醮方今天下兵荒流移满道土木斋醮之费实足救亿万人身命乞斥以养饥民佐军需疏出时论韪之俄上节财六议言先朝马万计草场止五六处今马渐少场反增二倍可节省者一水衡工役费岁几百万近奉明旨朝廷不事兴作而节慎库额数袭为常可节省者二诸镇兵马时败溃而饷额不减虚伍必多可节省者三光禄宴享赐赉大抵从简而监局厨役多冗滥可节省者四三吴织造泽潞机杼以及香蜡药材陶器无岁不贡积之内为废物输之下皆金钱可节省者五军前监纪监军赞画之官不可数计平时则以一人而糜千百人之饷临敌又以千百人而卫一人之身耗食兼耗兵可节省者六诏所司议行寻劾剿寇总督丁启睿保定总督张庆臻河南巡抚高名衡山东巡抚王公弼皆庸劣无能帝以临敌不宜更易不纳其言御史徐殿臣两疏论大学士魏照乘照乘力辨之勃谓大臣不当争辨帝责以妄议然照乘卒谢去又疏陈东厂三弊言自东厂司缉访而内五城外巡按以及刑部大理皆不能举其职此不便于官守奸民千里首告假捏姓名一纸株连万金立罄此不便于民生子弟讦父兄奴仆讦家主部民讦官长东厂皆乐闻此不便于国体帝即令饬行未几出按四川列城多遭乱之勃尽心抚绥十六年秋类报灾异力请缓赋省刑言失城之狱大辟至二十九人不能无冤乞敕部速议容臣平反亦弭灾一术时不能用明年正月张献忠大破川中郡邑四月闻都城失守人心益恟惧举人杨锵刘道贞等谋拥蜀王至澍监国之勃不可跃入池中议乃寝八月贼逼成都之勃与巡抚龙文光等分陴拒守总兵官刘镇藩出战而败贼遂穴城实以火药又刳大木长数丈者合之缠以帛贮药向城楼之勃厉众奋击贼却二三里众皆喜以为将去也初九日黎明火发北楼陷木石飞蔽天守陴者皆散贼遂入城蜀王率妃妾投井死镇藩出城赴水死之勃等俱被执贼以之勃同乡欲用之之勃劝以不杀百姓改邪从正辅立蜀世子贼不从遂大骂而死时福王立于南京擢之勃右佥都御史巡抚四川已不及闻矣　　龙文光
按明外史刘之勃传文光马平人天启二年进士崇祯初历吏部主事以忧归起贵州提学佥事就迁兵备副使以才调川北参政擢右佥都御史代陈士奇巡抚四川甫闻命贼已逼成都自顺庆驰赴之城陷贼尽驱文武将吏及军民男妇于东门外将戮之忽有龙尾下垂贼以为瑞遂停刑文光卒不屈被戮于濯锦桥　　汤文琼
按明外史忠义传文琼字兆鳌石埭人授徒京师见国事日非数献策阙下不报京师慨然语其友曰吾虽布衣独非大明臣于耶安忍见贼弒君篡国乃书其衣衿曰位非文丞相之位心存文丞相之心投缳而卒福王时给事中熊汝霖上疏曰北都之变臣传询南来者确知魏藻德为报名入朝之首梁兆阳杨观光何瑞征为从逆献谋之首其他累累若若者莫不稽首贼庭乞怜恐后而文琼以闾阎匹夫乃能抗志捐生争光日月贼闻其衣带中语以责陈演即斩于市文琼布衣死节贼犹重之倘不亟表章何以慰忠魂励臣节且以愧举朝之事二姓者乃赠中书舍人祀旌忠祠　　范箴听　杨铉　李梦禧　张世禧
子懋赏
　懋官

　　周
失
名
　郝奇遇
按明外史汤文琼传时都城以布衣尽节者又有范箴听杨铉李梦禧张世禧辈福王建国丧乱益甚且见闻不详未能尽表章也箴听端方有义行高攀龙讲学都下受业其门魏国公徐允祯延为馆宾见允祯骄数规谏允祯或倨见他客箴听至辄敛容贼入置一棺偃卧其上绝食七日死铉善写真京师陷携二子赴井死梦禧负志节疏财尚义与妻杜氏二子二女一婢俱缢死世禧儒士也亦与二子懋赏懋官俱缢死又有周姓者悲愤槌胸呕血数升死而柏乡人郝奇遇居京师闻变谓其妻曰我欲死难汝能之乎妻曰能遂先死奇遇瘗毕仰药死　　许琰
按明外史忠义传琰字玉仲吴县人幼有至性尝刲臂疗父疾为诸生磊落不羁闻京师大恸誓不与贼俱生欲举义兵讨贼走告里荐绅皆不应端午日过友人出酒宴饮琰掷杯大诟曰今何日我辈读圣贤书尚纵酒如平日邪拂衣径去大姓惧贼至多携妻子避山谷琰历走骂之已聚哭明伦堂琰独衰杖擗踊号泣尽哀御史谒文庙犹吉服琰率诸生责以大义御史惶悚谢罪去及南都颁监国诏而哀诏犹未颁琰益愤痛趋古庙自经为人所解乃步至胥门投于河潞王舟至急令人扶起询其故王嗟叹良久识琰者掖之归家人旦夕守不得死遂绝粒寻闻哀诏至即庭中稽首号恸并不复言以六月三日卒乡人私谥曰潜忠先生南中赠五经博士祀旌忠祠　　曹肃弟
持敏
蔺卫卿　周谠　李汝翼　李若
　　葵　王明灏　王介休　殷渊　宋汤齐　郭　　珩　王拱宸按明外史许琰传当是时诸生殉义者京师则曹肃蔺卫卿周谠李汝翼大同则李若葵金坛则王明灏丹阳则王介休鸡泽则殷渊肥乡则宋汤齐郭珩王拱宸肃曾祖子登仕为甘肃巡抚贼入肃与祖母姜母张嫂李及弟持敏妹持顺弟妇邓&amp;#自缢卫卿止一幼女托其友人亦自缢谠被执骂贼不屈死汝翼布政使本纬子亦骂贼被磔死若葵当城陷与亲属九人皆自缢题曰一门完节明灏闻变日夕恸哭家人解慰之托他故走二十里外投水死介休不食七日死渊字仲弘父大白官监军副使为杨嗣昌所杀渊负奇气从父兵间善技击尝欲报父仇及贼破鸡泽谋起兵复之俄闻京师陷号恸即约山中壮士诛贼所置官伪令秦植踉跄走乃入城发丧制服行哭临礼义声大震为奸人所乘被杀远近莫不悼之汤齐珩拱宸亦起兵讨贼为贼张汝行所杀　　张继孟　陈其赤　孔教　郑安民　方尧相按明外史忠义传继孟字伯功扶风人万历末年进士除潍县知县天启三年擢南京御史未出都奏筹辽六事末言己被抑南台由钱神世界公道无权宜严禁馈遗帝令指实继孟以风闻对诏诘责之停俸半岁左都御史赵南星言今天下进士重而举贡轻京朝官重而外官轻在北之科道重而南都轻甚则科重而道轻乞因继孟言思偏重之弊敕下吏部极力挽回于用人之道不为无补帝深然之于是忌者咸指目继孟为东林寻陈江防八要多议行以不建魏忠贤祠斥为邪党削夺归崇祯二年起故官上言近见冢臣王永光人言踵至一疏语语谬戾其曰惠世扬等借题发议夫所云借者无其事而借名也世扬与杨涟左光斗同事同心但未同死耳今杨左业有定议世扬方昭揭于天下后世奈何以借名之谬一又曰高捷史发奸已验特用宜先夫捷之纠刘鸿训也为杨维垣等报仇耳鸿训辅政止此一事快人意其后获罪以纳贿非以捷劾也今指护奸者为发奸谬二又曰诸臣所拥戴者钱谦益李腾芳孙慎行夫谦益本末陛下近亦洞然至腾芳慎行天下共推服会推之时永光身主其议乃指公论为拥戴谬三又曰欲诸臣疏一面网息天下朋党之局信斯言也则部议漏张文熙等数十人是为疏网而陛下严核议罪反开朋党之局乎谬四且永光先为御史李应升所纠今又为御史马孟祯徐尚勋吴甡等所论而推毂永光者先为崔呈秀徐大化今则霍维华杨维垣张文熙其为人之贤不肖可知矣后又劾南京兵部尚书胡应台贪污帝&amp;#不纳永光深疾之出为广西知府土酋普名声久乱未靖继孟设计鸩杀之一方遂安士民为立祠奉祀稍迁浙江盐运使忤视盐内官崔璘左迁保宁知府寻进副使分巡川西十七年八月张献忠寇成都与陈其赤陈孔教郑安民方尧相等佐巡抚龙文光协守城陷被执幽之僧寺献忠僭帝号欲用诸人备百官继孟等不为屈乃被杀妻贾亦从死其赤字石父崇仁人崇祯元年进士历衢州推官西安知府有吏能迁兵备副使辖成都城陷投百花潭死家人同死者四十余人孔教字鲁生会稽人举于乡历官四川佥事不屈死子以衡奉母孔氏南窜孔教死匿不使知逾年母诣以衡书室见副使周梦尹请孔教恤典疏陨绝骂以衡曰父死二载我尚偷生使我无颜见汝父地下遂取刀断喉死安民浙江人贡生历蜀府左长史贼围成都安民分守南城城陷不屈死尧相字绍虞黄冈人官成都同知监纪军事兵食不足偕御史刘之勃请于蜀王王不允共投于池以救免次日城陷被杀于万里桥下　　刘士斗　沈云祚
按明外史忠义传士斗字瞻甫南海人崇祯四年进士授太仓知州与州人张采张溥砥砺名节有政声忤推官周之夔中之计典谪江西按察司知事擢成都推官摄府事御史刘之勃荐为建昌兵备佥事贼将入境之勃促之行士斗曰安危生死与公共复何往城陷被执见之勃与张献忠语大呼曰此贼也公不可少屈献忠怒命捽以上士斗又返顾之勃语如前遂阖门被杀同时沈云祚字子凌太仓人崇祯卜三年进士除华阳知县有奸民为摇黄贼耳目云祚设策捕戮之贼破夔门成都大震云祚走谒蜀王陈守御策不听闻内江王至渌贤往说之曰成都危在旦夕而王府货财山积不及今募士杀贼一旦疆场沦丧谁为王守此者至渌言于王亦不听及贼迫成都王始出财佐军已无及城陷献忠欲屈诸人用之幽之大慈寺而遣其党馈食且以白刃胁降云祚不屈遂遇害　　王励精　刘三策　赵嘉炜　卜大经　秦民　　汤　朱蕴罗　艾吾鼎　郑梦眉　单之宾　　朱奉按明外史忠义传励精蒲城人崇祯中由选贡生授广西府通判仁恕善折狱岁凶毁银带易粟减价粜富人闻之争出粟价遂平迁崇庆知州多善政十七年张献忠陷成都州人惊窜其家人劝之去励精不可朝服北拜又西向拜父母从容操笔书文信国成仁取义四语于壁登楼缚利刃柱间而置火药楼下危坐以俟俄报贼骑渡江即命举火火发触刃贯胸而死贼叹其忠敛葬之其墨迹久逾新涤之不灭后二十余年州人建祠奉祀祀＄毕壁即颓远近叹异先是十三年贼犯仁寿知县鄱阳刘三策拒守城陷不屈死赠尚宝司丞及是贼陷郫县主簿山阴赵嘉炜守都江堰贼诱降不从投江死陷绵竹典史卜大经与其仆缢死他若荣县知县汉阳秦民汤蒲江知县江夏朱蕴罗兴文知县汉川艾吾鼎南部知县郑梦眉中江教谕摄剑州事单之宾皆殉难梦眉夫妇&amp;#缢蕴罗吾鼎阖家被难宗室朱奉由进士历官御史劾督师丁启睿诸疏为时所称时里居并及于难　　尹伸　庄祖诰　吴宇英　蔡如蕙　江腾龙　　王起峨　李含乙按明外史忠义传伸字子求宜宾人万历二十六年进士授承天推官屡迁南京兵部郎中西安知府陕西提学副使苏松兵备参政公廉强直不事媕阿三任皆投劾去天启时起故官分守贵州威清道贵阳围解巡抚王三善将深入大方伸颇赞之监军西征三善败殁伸突围归坐夺官戴罪办贼四年贼围普安伸赴援贼解去遂移驻其地贼复来攻率参将范邦雄破走之偕诸军逐北至三岔河总督蔡复一上其功免戴罪贬一秩视事历湖广按察使左布政使崇祯五年被论调河南右布政使以失御流贼罢归伸性刚寡合所至与长史迕然待人有始终笃分义工诗善书日课楷书五百字寒暑不辍张献忠陷叙州匿山中搜得之骂不肯行贼重其名必欲生致之成都至井研骂益厉遂攒杀之福王时起太常卿伸已先死蜀中士大夫在籍死难者成都则云南按察使庄祖诰广元则户科左给事中吴宇英资县则工部主事蔡如蕙郫县则举人江腾龙而安岳进士王起峨渠县礼部员外郎李含乙皆举义兵讨贼不克死　　高其勋　陈祯　王承宪
弟
承瑱

按明外史忠义传高其勋字懋功初袭马龙所千户后举武乡试为黔国公标下中军吾必奎反擢参将守御武定及沙定洲再反分兵来攻其勋固守月余城陷衣冠望北拜服毒死时有陈祯者世为大理卫指挥祯未嗣职沙贼陷城督众巷战手馘数贼而死王承宪者袭祖职为楚雄卫指挥举武乡试擢游击为副使杨畏知前锋定洲来攻凡守御备悉承宪综理畏知深倚之贼去未几复至承宪偕土官那钥等出城冲击大呼陷阵贼披靡俄为流矢所中死弟承瑱亦力战死一军尽殁　　王士杰　段见锦　杨明盛
子
一甲
魏崇治
　　萧时显　高拱极　杨士俊　尹梦旗　尹梦　　符　冯大成　杨宪　单国祚按明外史忠义传王士杰崇祯末任太和县丞有治才太和为大理附郭县沙定洲反围其城士杰佐上官毕力捍御城陷士杰死于城上同死者大理府教授段见锦经历杨明盛司狱魏崇治而明盛子一甲亦从父死故永昌府同知萧时显既解任以道阻寓居大理亦自经其士人同死者举人则高拱极投池死杨士俊同母妻及妹自焚死诸生则尹梦旗梦符冯大成倡义助守骂贼死杨宪偕妻女子妇侄女孙女弟妇一门自焚死人称太和节义为独盛云有单国祚者会稽人为通海典史城陷握印坐堂皇骂贼被杀印犹在握县人葬之诸葛山下　　张耀　曾益
弟
栻
曾异撰
按明外史忠义传张耀字融我三原人万历中举于乡除闻喜知县以慈惠抚民民为立祠崇祯中历官贵州布政使所至以和厚得民张献忠死其部寇孙可望李定国等率众南奔贵州耀急言于巡抚请发兵民守御巡抚以众寡不敌难之俄贼众奄至耀率家众乘城拒击亡何贼攻陷之执耀见其帅其帅与耀皆秦人说之曰公若降当用为相耀怒詈不屈贼亦怒执其妾媵怵之曰降则免一家死耀詈益甚贼乃杀之并杀其家属十三人可望寇安平佥事临川曾益集众拒守城死之其弟栻官蒲圻先益拒贼死有曾异撰者荥昌人举于乡为永宁知州可望既陷贵州将长驱入云南异撰与其客江津进士程玉成贡生龚茂勋谋曰州据盘江天险控扼滇黔弃之不守事不可为矣遂集众登陴守未几城陷自焚死　　米寿图按明外史忠义传米寿图宛平人崇祯中由举人授新乡知县土寇来犯督吏民破走之斩首千二百余级以治行征授南京御史十五年四月极论监军张若麒罪言若麒本不谙军旅附杨嗣昌遂由刑曹调职方近督臣洪承畴孤军远出此何等大事若麒乃攘臂奋袂任意指挥军中但知张职方不知洪总督以致偾事当斩一虚报大捷躐光禄卿冒功罔上当斩二一意促战视封疆如嬉戏当斩三然若麒敢无忌者恃乡人谢升为内援升奸险恣悖非与若麒骈斩何以慰九庙之灵会廷臣亦多纠发者若麒论死升除名初嗣昌倡练兵之议令郡县皆设练总练民为兵行之三年扰民特甚寿图疏陈十害言郡县有卫所军又有弓兵民壮诚修复其制足资捍御若夫保甲之法俾人自为守家自为战实简要易行且无练饷之费章下所司迄如其议寻言诸边废将有才堪使过及素蓄家丁者宜令督抚核实赴京效用亦从之又言往时督抚多用京卿今封疆不靖遇卿贰则争先推督抚即引避宜严加甄别内外兼补因劾偏沅巡抚陈睿谟靖寇无能贪残素着广西巡抚林贽囊包两粤&amp;#盖八闽帝纳其言十七年五月福王立马士英荐用阮大铖寿图论劾七月出按四川时川地已为张献忠所据命吏部简堪任监司守令者从寿图西行至则与督师王应熊总督樊一蘅等联络诸将号召远近渐复川南郡县唐王立擢寿图右佥都御史巡抚贵州献忠遗党孙可望等陷贵阳寿图出走沅州十一月沅州亦陷寿图死之　　耿廷箓
按明外史本传耿廷箓临安府河西县人天启四年举于乡崇祯中为耀州知州有能声十五年夏疏陈时政言将多不若将良兵多不若兵练饷多不若饷核又言诸臣恩怨当忘廉耻当厉小怨必报何不大用于断头饮血之元凶私恩必酬何不广用于鹄面鸠形之赤子优旨褒纳旋擢山西佥事改监宣府军十七年京师陷走南都十一月以张献忠乱四川命加太仆少卿赴云南监参将沙定洲军由建昌入川讨贼廷箓力辞加衔改四川右参议明年三月四川巡抚马干为督师王应熊劾罢即拜廷箓右佥都御史代之未赴而定洲作乱蜀地亦尽失廷箓遂止不行后李定国掠临安过河西廷箓闻之赴水死妻杨氏被执亦不屈死　　李干德
弟
升德

按明外史耿廷箓传有李干德者西充人崇祯四年进士授中书舍人十六年历官右佥都御史抚治郧阳未赴改湖南时武昌已陷干德据守岳州八月张献忠来犯干德诱杀其前锋献忠怒悉众来攻干德弃城走长沙岳州遂贼追至干德又走衡州长沙亦陷贼又至干德走永州衡州亦陷久之献忠弃湖南地不守入四川干德乃还长沙福王命何腾蛟抚湖南干德坐失地谪为事官赴督师王应熊军前自效永明王立擢兵部右侍郎兼右佥都御史巡抚川南诸将王祥杨展袁韬武大定李占春于大海各拥兵自雄干德入蜀其乡邑已陷父亦被难无所归察诸将惟韬最勇悍可用力说之攻佛图关复重庆亡何诸将大会韬以位高坐占春上占春怒并怒干德欲袭取之干德占星气有异走匿山谷间占春袭韬不克搜干德船取其孥而返寻还之诸将益相猜韬大定久驻重庆食尽干德说嘉定杨展与大定结为兄弟资之食已而干德恶展构韬杀之遂据嘉定蜀人咸不直干德孙可望党刘文秀自云南出四川大败韬军擒韬陷嘉定干德以其父死于献忠也曰吾不可再辱驱家人与其弟御史升德俱赴水死　　席上珍　何思　金世鼎　孔师程　冷阳春　　　夏祖训　段伯美　余继善　耿希哲　李　　开芳　王朝贺　陈昌裔　杜天祯　廖履亨按明外史忠义传席上珍姚安人崇祯中举于乡磊落尚节义闻孙可望李定国等入云南与姚州知州何思大姚举人金世鼎据姚安城拒守可望遣张虎攻陷之世鼎自杀上珍思被执至昆明入见可望上珍不屈膝可望呵之厉声曰我大明忠臣肯为若屈邪可望怒命引出斩之大骂不绝遂磔于市思亦不屈死有孔师程者昆明人以从军得官至是纠合晋宁呈贡诸州县起兵拒贼定国率众奄至师程泛舟遁晋宁知州石阡冷阳春呈贡知县嘉兴夏祖训&amp;#死之晋宁举人段伯美诸生余继善耿希哲助阳春城守亦殉难贼陷&amp;#民贡生李开芳妻及二子俱赴井死开芳偕其友王朝贺走至松花坝开芳自经朝贺掩埋讫亦自经在籍知县陈昌裔不受伪职为贼杖死楚雄举人杜天祯初佐杨畏知拒沙贼频有功后畏知督兵击可望败绩天祯闻之即自尽临安之陷进士廖履亨赴水死　　徐道兴　罗国瓛　焦润生　张朝纲
子
耀

按明外史忠义传徐道与睢州人崇祯末官云南都司经历署师宗州事廉洁爱民孙可望等入云南破曲靖巡按罗国瓛方按部其地与知府焦润生被执可望欲降国瓛不屈携至昆明自焚死润生亦不屈死道兴见贼逼集士民谕之曰力薄兵寡不能抗贼吾死分也若等可速去士民请偕行厉声曰封疆之臣死封疆吾将安之言讫须眉奋张众洒泣而出舍中止一仆出白金二锭授之曰此俸金也一以赐汝一买棺殓我仆大哭请从死道兴曰尔不去谁收吾骨仆叩头号泣乃去及贼入署道兴大骂贼令出迎其将道兴掷酒杯击之曰吾朝廷命吏肯从贼求活邪骂不绝口遂被杀国瓛嘉定州人崇祯十六年进士润生修撰竑子见竑传同时张朝纲广通人由贡生授浑源州同知解职归可望等兵至谓其妻冯曰曾受国恩何颜对贼两人并缢死子诸生耀葬亲讫亦缢死　　刘廷标　王运开
弟
运闳

按明外史忠义传刘廷标字霞起上杭人王运开字子朗夹江人廷标由贡生历永昌府通判运开举于乡为永昌推官土酋沙定洲之乱黔国公沐天波走永昌及孙可望等入云南驰檄谕天波降时运开摄监司事廷标摄府事方发兵守澜沧而天波将遣子纳款谕两人以印往两人坚不予各遣其家人走腾越永昌士民闻贼所至屠戮号泣于运开门乞纳款以纾祸运开不可慰遣之又诣廷标廷标曰贼伎俩吾素知之若辈勿虑且他城之降而屠者亦多矣众益哭廷标取毒酒将饮乃散去两人相谓曰众情如此吾辈惟一死自靖尔是夕运开先自经廷标闻之曰我老当先死王公乃先我邪遂沐浴赋诗三章亦自经两家子弟自腾越来奔丧厝毕复返可望等重两人死节求其后或以运开弟运闳对即聘之行至潞江谓其仆曰吾兄弟可异趣邪吾死若收吾骨与兄合葬遂跃入江死　　沈迅
按明外史宋玫传沈迅莱阳人崇祯四年举进士历知新城蠡二县与胶州张若麒同年友善十一年行取入都结要人当得给事会检讨杨士聪劾吏部尚书田唯嘉考选行私以两人及陆自岳对帝亲策诸臣迅若麒并得刑部主事两人大恚恨结杨嗣昌得改兵部其年冬畿辅被兵迅请于广平河间定州蠡县各设兵备一人又请以天下僧人配尼姑编入里甲三丁抽一可得兵数十万他条奏甚多章俱下兵部嗣昌盛称迅言可用乃命为兵科给事中迅又结大奄卞希孔遂荐词臣张缙彦等及若麒为兵科都给事中帝用缙彦而缙彦不欲去翰林疏劾嗣昌嗣昌愠尤迅迅欲自给于帝数言事首请帝综核俄论巡抚不当仅循资因进增科甲专保举二说无何言理财固户部专司而各部及天下督抚当协谋共济因为诸曹画节省策以献帝皆纳之当是时军兴方棘廷臣言兵事者即目为知兵大者推督抚小者兵备一当事任罪累立至上下讳言兵章奏中无敢及者迅极言其弊乞敕廷臣五日内陈方略帝即从其言迅考选时为掌河南道御史王万象所抑因事劾罢万象势益张与若麒尽把持山东事清议多不予会顺天府丞戴澳诬劾平远知县王凝命嘉兴推官文德翼贪吴昌时言于迅上疏力颂二人廉能澳下吏削籍迅由是有名久之请召还建言诸臣詹尔选李清何楷成勇李汝璨等二十八人劾督师丁启睿寡谋&amp;#国累迁礼科都给事中陈新甲主款迅面斥其非廷辨良久又言傅宗龙已荷恩恤而卢象升汪乔年事同典异杨嗣昌死有余戮借久案以邀功陈新甲负罪不遑移边劳而录荫非论功议罪法帝是其言迅本由嗣昌进随众诋毁时论益薄之寻以保举高斗光为凤阳总督不当谪国子博士乞假归及新甲诛命追论兵科不纠发罪吏部&amp;#上迅名帝曰迅御前驳议朕犹识之可复故官未赴而京师陷迅家居设寨自卫弟迓短小精悍马上舞百斤铁椎兄弟率里中壮士捕剿土寇略尽后寨被攻破阖门死之若麒历职方郎中新甲遣赴宁锦督战致洪承畴等十余万军尽覆若麒独渡海逃还论死系狱李自成陷都城出降受其伪署人以是定两人优劣云　忠烈部名臣列传五十一
　　明二十二
　　刘有澜
按明外史忠义传有澜字猗若南宫人崇祯十三年进士授东昌府推官改顺天为贼拷掠引簪自刺其喉死赠太仆少卿　　王锺彦　范方
按明外史本传锺彦字粲伯华亭人举于乡历工部员外郎与户部主事范方并受刑死　　毛维张
按明外史本传维张吴县人和阳卫经历卫隶城维张被执亦受刑死　　丘瑜
按襄阳府志瑜字德如宜城人乙卯乙丑皆名魁制举艺清直严迥如其人也在词林日读中秘书官经筵奉命讲洪范开明洞朗动上听盈廷快然入政府甫数月随帝于地下绝命辞宛是正气歌闻怀无愧矣　　张庆臻
按永城县志庆臻元善之子袭惠安伯总督京营戎政机务加升太傅崇祯甲申流寇破都庆臻设机诱贼伏火焚府阖门死节所诱之贼五十余骑俱死于火而庆臻即自缢　　张承引
按永城县志承引庆臻之子袭伯爵以父阖宅自焚承引随自缢于关帝庙　　时元植　时际美　王奇珍
按永城县志时元植时际美王奇珍俱生员流寇陷城不屈而死　　顾鋐
按明外史忠义传鋐成都人崇祯十年进士历兵科给事中贼入拷掠索贿从者咸窃赀而逃鋐自刭不死久之请被囚者多获释鋐幽系如故及贼将西遁索鋐十金不能应即时毙之赠太仆少卿　　彭管
按明外史忠义传管永川人崇祯七年进士历工科给事中被贼征贿以拷掠死赠太仆少卿　　俞志虞
按明外史忠义传志虞浙江新昌人彭管同年进士为顺庆府推官以宽简得民心他日重庆缺推官其士民欲得志虞而法不可调御史乃令志虞兼之后为贵州道御史出视山海居庸二关东巡毕入都报命而城适陷志虞即就缢其子解之遂为贼所缚严刑征贿竟以疮重卒赠太仆少卿　　刘彰本
按延安府志彰本保安贡生崇祯癸未授泾阳训导未出都城逆闯入京彰本嘱其子双全曰受朝廷一命之荣身属朝廷矣今国都已破吾不苟生儿归幸勿以我为念遂缢于泾阳会馆　　萧偲
按延安府志偲延安人承父荫任锦衣指挥闯寇破京伪侯李过欲贳其死偲抗节弗屈骂不绝口而死年方二十有三其妻恭顺侯吴女亦殉难焉　　张光祖
按归德府志光祖永城人崇祯间袭封彭城伯管左军都督府佥书事以护卫有功升太子太师甲申三月流寇破都死难　　李国桢
按和州志国桢和州人永乐时始祖浚以靖难功封世袭襄城伯崇祯甲申流贼陷都城怀宗身殉九庙周烈后亦殉难时李自成舁帝后梓宫于东华门设厂奉之百官过者莫敢进视国桢泥首去帻踉跄奔赴跪梓宫前大哭众贼执国桢见自成复大哭以头触&amp;#血流被面众贼力持之自成以好语诱国桢使降国桢曰有三事尔从我即降一祖宗陵寝不可发一须葬先帝以天子礼一太子二王不可害自成悉诺之扶出加帝翼善冠衮玉渗金靴后袍带亦如之以天子礼葬焉时惟国桢一人斩衰徒跣往视至陵襄事毕恸哭作诗数章遂于帝寝前自缢死之　　刘文炳父继祖
　弟文耀

按畿辅通志文炳孝纯皇太后之弟封新乐侯太后薨时崇祯帝甫四龄及御极思慕不置文炳母徐尚在因遣武英殿中书赴其第绘太后像成徐以为似命捧安宝舆中导以卤簿驾仪至上率百官拜迎入宫都人聚观咸颂天子仁孝甲申三月十九日流寇破城徐年九十一挺身赴井男妇从死者十六人文炳以土掩之父都督继祖弟都督文耀登楼焚死文炳乃自缢　　高甲
按畿辅通志甲顺天人锦衣千户流寇之难同妻许氏子媳王氏弟妇刘氏女及弟女六人同缢死　　贺赞按畿辅通志赞字含章大宁左卫人崇祯时武进士任京营副将甲申三月贼薄城人皆鼠缩赞大言曰食君禄而不能杀贼岂丈夫耶率健儿与闯大战高梁桥阵殁四十日而家人始得其骸犹未腐也　　李若琏按畿辅通志若琏字成甫崇祯初中武进士北镇抚司为诏狱要职时尚严酷若琏明慎平恕多所矜释以忤珰意降级回卫甲申贼变书绝命词于几上自经而死　　高文彩
按畿辅通志文彩宛平人锦衣千户崇祯甲申流寇破外城即令妻妾子孙十七人投缳死埋于后园文彩朝服自缢死　　刘一松
按畿辅通志一松宛平人虎贲右卫世袭指挥甲申流贼陷京师与妻王氏三幼女阖门缢死　　徐兆任
按宛平县志兆任字伯导为都门宿儒时游其门者皆知名士如金忠洁其首着也崇祯拔贡知荥阳县洁己爱民为时循吏后弃职归里教读自给甲申流贼之变与妻张氏同幼子投缳死着有康子集　　张玉瓒按畿辅通志玉瓒顺天府学生甲申三月十九日同妻魏氏投井死　　徐
按畿辅通志顺天庠生甲申流贼陷京师妻邬氏孀嫂及妾婢六人阖户焚死抱子亦投火死　　蒋士忠
按畿辅通志士忠顺天府庠生甲申三月十八日同妻黄氏投金鱼池死　　田大年
按畿辅通志大年宛平人甲申流贼之变阖门焚死　　张所养按宛平县志所养以军功世官京师性行纯谨博学能文中天启时武进士父忤魏珰父子罢斥家居崇祯初起用官至锦衣卫指挥使恪尽厥职甲申之变贼执不屈死之　　阎守义
按宛平县志守义顺天人夙知大义多行施济甲申流贼破都守义遇贼辄骂被创而死妻李氏前一日投缳死婢从焉　　徐道
&lt;/div&gt;
    &lt;div class="pagination"&gt;
&lt;a href="官常典忠烈部_page43.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典忠烈部_page39.html"&gt;39&lt;/a&gt;&lt;a href="官常典忠烈部_page40.html"&gt;40&lt;/a&gt;&lt;a href="官常典忠烈部_page41.html"&gt;41&lt;/a&gt;&lt;a href="官常典忠烈部_page42.html"&gt;42&lt;/a&gt;&lt;a href="官常典忠烈部_page43.html"&gt;43&lt;/a&gt;&lt;span class="current-page"&gt;44&lt;/span&gt;&lt;a href="官常典忠烈部_page45.html"&gt;45&lt;/a&gt;&lt;a href="官常典忠烈部_page46.html"&gt;46&lt;/a&gt;&lt;a href="官常典忠烈部_page47.html"&gt;47&lt;/a&gt;&lt;a href="官常典忠烈部_page48.html"&gt;48&lt;/a&gt;&lt;a href="官常典忠烈部_page49.html"&gt;49&lt;/a&gt;&lt;span&gt;...&lt;/span&gt;&lt;a href="官常典忠烈部_page45.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
