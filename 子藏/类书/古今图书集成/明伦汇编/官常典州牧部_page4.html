<!DOCTYPE html>
<html>
<head>
    <meta charset="UTF-8">
    <title>官常典州牧部 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典州牧部 - 第 4 页/共 5 页</h1>
    <div class="content">按宋史本传珰字宝臣华州渭南人干德中解褐青城主簿擢著作佐郎知绵州太宗即位召对赐绯鱼复出知秦州有善政就拜监察御史充陕西转运使以韦亶代知秦州珰去州未百日亶坐事系狱上以珰前有治绩赐钱五十万再命知秦州安集诸戎部内清肃雍熙初转比部员外郎在任凡六年俄迁屯田郎中知益州属岁饥多盗珰始至以方略擒捕招缉盗皆首伏屏息下诏嘉奖端拱初以珰为西川转运使加左谏议大夫改知陕州淳化中三吴岁饥疾病民多死择长吏养治之命珰知苏州珰体丰硕素病足至州地卑湿疾益甚人或劝其谢疾北归珰曰天子以民病俾我绥抚我以身病而辞焉非臣子之义也既而太白犯南斗曰斗为吴分民方饥天象如此长吏得无咎乎四年卒年六十一上闻之嗟悼录其子明远为蒲城主簿俾护其丧归葬焉　　温仲舒
按宋史本传仲舒字秉阳河南人太平兴国二年举进士为大理评事通判吉州再迁秘书丞知汾州坐事除名未几复起为右赞善大夫通判睦州淳化四年知秦州先是俗杂羌戎有两马家朵藏枭波等部唐末以来居于渭河之南大洛小洛门寨多产良木为其所据岁调卒采伐给京师必以赀假道于羌户然不免攘夺甚至杀掠为平民患仲舒至部兵历按诸寨谕其酋以威信诸部献地内属既而悉徙其部落于渭北立堡寨以限之民感其惠为画像祠之及命知凤翔薛惟吉与仲舒对易其任连知兴元江陵二府加给事中会内侍蓝继宗使秦州还言得地甚利乃召仲舒拜户部侍郎　　吴元载
按宋史吴延祚传延祚子元载建隆初授太子右春坊通事舍人赐绯鱼袋太平兴国九年擢为西上合门副使出知陕州雍熙三年徙知秦州州民李益者为长道县酒务官家饶于财僮奴数千指恣横持郡吏短长长吏而下皆畏之民负息钱者数百家郡为督理如公家租调独推官冯伉不从益遣奴数辈伺伉按行市中拽之下马因毁辱之先是益厚赂朝中权贵为庇护故累年不败及伉屡表其事又为邸吏所匿不得达后因市马译者附表以闻译因入见上其表帝大怒诏元载逮捕之诏书未至京师权贵己报益益惧亡命元载以闻帝愈怒诏州郡物色急捕之获于河中府民郝氏家鞫于御史府具得其状斩之尽没其家益子仕衡先举进士任光禄寺丞诏除籍终身不齿益之伏法民皆饭僧相庆淳化二年加领富州刺史　　张咏
按宋史本传咏字复之濮州鄄城人太平兴国五年举进士乙科出知益州时李顺构乱王继恩上官正总兵攻讨缓师不进咏以言激正勉其亲行仍盛为供帐饯之酒酣举爵属军校曰汝曹蒙国厚恩无以塞责此行当直扺寇垒平荡丑类若老师旷日即此地还为尔死所矣正由是决行深入大致克捷继恩帐下卒缒城夜遁吏执以告咏不欲与继恩失欢即命絷投眢井人无知者时寇略之际民多胁从咏移文谕以朝廷恩信使各归田里且曰前日李顺胁民为贼今日吾化贼为民不亦可乎时民间讹言有白头翁午后食人儿女一郡嚣然至暮路无行人既而得造讹者戮之民遂帖息咏曰妖讹之兴沴气乘之妖则有形讹则有声止讹之术在乎识断不在乎厌胜也初蜀士知向学而不乐仕宦咏察郡人张及李畋张达者皆有学行为乡里所称遂敦勉就举而三人者悉登科士由是知劝民有谍诉者咏灼见情伪立为判决人皆厌服好事者编集其辞镂板传布咏尝曰询君子得君子询小人得小人各就其党询之则无不审矣其为政恩威并用蜀民畏而爱之咸平二年夏以工部侍郎出知杭州属岁歉民多私鬻盐以自给捕获犯者数百人咏悉宽其罚而遣之官属请曰不痛绳之恐无以禁咏曰钱塘十万家饥者八九苟不以盐自活一旦蜂聚为盗则为患深矣俟秋成当仍旧法有民家子与姊□讼家财□言妻父临终此子裁三岁故见命掌赀产且有遗书令异日以十之三与子余七与□咏览之索酒酹地曰汝妻父智人也以子幼故托汝苟以七与子则子死汝手矣亟命以七给其子余三给□人皆服其明断知永兴军府五年马知节自益徙延州朝议择可代者真宗以咏前在蜀治行优异复命知益州仍加刑部侍郎枢密直学士就迁吏部侍郎转运使黄观上其治状有诏褒美会遣谢涛巡抚西蜀上因令传谕咏曰得卿在蜀朕无西顾之忧矣归朝复掌三班领登闻检院咏中岁疡生脑颇妨巾栉求知颍州真宗以其公直有时望再任益部皆以政绩闻不当莅小郡令中书召问将委以青社或真定令其自择咏辞不受遂命知升州大中祥符初加左丞三年春州民以咏秩满借留就转工部尚书令再任是秋以江左旱歉命充升宣等十州安抚使　　刘审琼
按宋史本传审琼涿州范阳人太祖受禅补殿直从平泽潞改供奉官开宝中出知镇州七年太宗征河东驻跸月余储无阙迁领檀州刺史知潭州州素多火日调民积水为防民甚劳之审琼至悉罢之以为民便徙知河阳淳化三年受代归陈衰老乞正受郡符上闵其旧人授坊州刺史至道三年卒于官　　李允则按宋史本传允则字垂范济州团练使谦溥子也少以材略闻荫补衙内指挥使改左班殿直累迁供备库副使知潭州将行真宗谓曰朕在南衙毕士安尝道卿家世今以湖南属卿初马氏暴敛州人出绢谓之地税潘美定湖南计屋输绢谓之屋税营田户给牛岁输米四斛牛死犹轮谓之枯骨税民输茶初以九斤为一大斤后益至三十五斤允则请除三税茶以十三斤半为定制民皆便之湖湘多山田可以艺粟而民惰不耕乃下令月所给马刍皆输本色繇是山田悉垦湖南饥欲发官廪先赈而后奏转运使执不可允则曰须报逾月则饥者无及矣明年荐饥复欲先赈转运使又执不可允则请以家赀为质乃得发廪贱粜因募饥民堪役者隶军籍得万人转运使请发所募兵御邵州蛮允则曰今蛮不搅无名益戍是长边患也且兵皆新募饥瘠未任出戍乃奏罢之陈尧叟安抚湖南民列允则治状请留尧叟以闻召还连对三日帝曰毕士安不谬知人者迁洛苑副使知沧州允则巡视州境浚浮阳湖葺营垒官舍间穿井未几契丹来攻老幼皆入保而水不乏斫冰代炮契丹遂解去真宗复召谓曰顷有言即浚井葺屋为劳民者及契丹至始见善为备也契丹通好徙知瀛州上言朝廷已许契丹和议但择边将谨誓约有言和好非利者请一切斥去真宗曰兹朕意也迁西上合门副使何承矩为河北缘边安抚提点榷场及承矩疾诏自择代乃请允则知雄州初禁榷场通异物而逻者得所易玉带允则曰此以我无用易彼有用也纵不治迁东上合门使奖州刺史河北既罢兵允则治城垒不辍契丹主曰南朝尚修城备得无违誓约乎其相张俭曰李雄州为安抚使其人长者不足疑既而有诏诘之允则奏曰初通好不即完治恐他日颓圮因此废守边患不可测也帝以为然城北旧有瓮城允则欲合大城为一先建东岳祠出黄金百两为供器道以鼓吹居人争献金银久之密自彻去声言盗自北至遂下令捕盗三移文北界乃兴版筑扬言以护祠而卒就关城浚壕起月堤自此瓮城之人悉内城中始州民多以草覆屋允则取材木西山大为仓廪营舍始教民陶瓦甓标里闬置廊市邸舍水硙城上悉累甓下环以沟堑莳麻植榆柳广阎承翰所修屯田架石桥构亭榭列堤道以通安肃广信顺安军岁修禊事召界河战棹为竞渡纵北人游观潜寓水战州北旧多设陷马坑城上起楼为斥堠望十里自罢兵人莫敢登允则曰南北既讲和矣安用此为命彻楼夷坑为诸军蔬圃浚井疏洫列畦陇筑短垣纵横其中植以荆棘而其地益阻隘因治坊巷徙浮图北原上州民旦夕登望三十里下令安抚司所治境有隙地悉种榆久之榆满塞下顾谓僚佐曰此步兵之地不利骑战岂独资屋材耶上元旧不燃灯允则结彩山聚优乐使夜纵游明日侦知北酋欲间入城中观允则与同僚伺郊外果有紫衣人至遂与俱入传舍不交一言出奴女罗侍左右剧饮而罢且置其所乘骡庑下使遁去即幽州统军也后数日为契丹所诛尝宴军中而甲仗库火允则作乐行酒不辍副使请救不答少顷火熄命悉瘗所焚物密遣吏持檄瀛州以茗笼运器甲不浃旬兵数已完人无知者枢密院请劾不救火状真宗曰允则必有谓姑诘之对曰兵械所藏儆火甚严方晏而焚必奸人所为舍宴而救事或不测又得谍释缚厚遇之谍言燕京大王遣来因出所刺缘边金谷兵马之数允则曰若所得谬矣呼主吏按籍书实数与之谍请加缄印因厚赐以金纵还未几谍遽至还所与数缄印如故反出彼中兵金财力地里委曲以为报一日民有诉为契丹民殴伤而遁者允则不治与伤者钱二千众以为怯逾月幽州以其事来诘答以无有盖他谍欲以殴人为质验比得报以为妄乃杀谍云翼卒亡入契丹允则移文督还契丹报以不知所在允则曰在某所契丹骇不敢隐即归卒乃斩以徇历四方馆引进使高州团练使天禧二年以客省使知镇州徙潞州仁宗即位领康州防御使天圣六年卒允则不事威仪间或步出遇民有可语者延坐与语以是洞知人情讼至无大小面讯立断善抚士卒皆得其用盗发辄获人亦莫知所由身无兼衣食无重羞不畜资财在河北二十余年事功最多其方略设施虽寓于游观亭传间后人亦莫敢隳至于国信往来费用仪式多所裁定晚年居京师有自契丹亡归者皆命舍允则家允则死始寓枢密院大程官营　　刘师道
按宋史本传师道字损之一字宗圣开封东明人雍熙二年举进士初命和州防御推官历保宁镇海二镇从事迁殿中丞出知彭州就加监察御史转运使刘锡马襄上其治迹召归会浦洛之败奉诏劾白守荣辈狱成太宗奖其勤赐绯鱼真宗嗣位进秩度支咸平初范正辞荐其材堪长民徙知润州大中祥符二年以兵部郎中知潭州迁太常少卿师道敏于吏事所至有声吏民畏爱长沙当湖岭都会剖烦析滞案无留事岁满复加枢密直学士换左司郎中留一任七年李应机代还应机未至郡六月师道暴病卒　　梁鼎按宋史本传鼎字凝正益州华阳人知吉州民有萧甲者豪猾为民患鼎暴其凶状杖脊黥面徙远郡太宗尤赏其强干代还赐绯鱼旧例当给银宝瓶带太宗特以犀带赐之记其名于御屏淳化中上言曰书云三载考绩三考黜陟幽明此乃尧舜氏所以得贤人治天下也三代而下典章尚存两汉以还沿革可见至于唐室此道尤精有考功之司明考课之令下自簿尉上至宰臣皆岁计功过较定优劣故人思激厉绩效着闻五代兵革相继礼法陵夷顾惟考课之文祗拘州县之辈黜陟既异名存实亡且夫今之知州即古之刺史治状显著者朝廷不知方略蔑闻者任用如故大失劝惩之理寖成苟且之风是致水旱荐臻狱讼填溢欲望天下承平岂可得也伏惟陛下继二圣之丕图为亿兆之司牧念百官之未乂思四海之未康特诏有司申明考绩之法庶几官得其人民受其赐矣俄为开封府判官　　安守忠
按宋史本传守忠字信臣并州晋阳人建隆四年湖南初平命为永州刺史干德中护河阴屯兵蜀平太祖知远俗苦苛虐南郑为走集之地故特命守忠知兴元府以抚绥之四年改汉州刺史时寇难甫平使车旁午公帑不足守忠出私钱以给用每遣使太祖必戒之曰安守忠在蜀能律己以正汝行见之当效其为人也开宝初改濮州刺史会河决澶州命守忠副□州团练使曹翰护役河决遂塞五年知辽州民有阴召并寇谋内应者事泄守忠悉斩以徇九年命将征太原守忠受诏与孙晏宣由辽州入既而与路罗寨监押马继恩遇乃相与会兵入贼境燔寨四十余获牛羊数千议将深入会上崩乃班师太平兴国初移知灵州在官凡七年雍熙二年改知易州徙夏州每西戎犯边战无不捷录功就拜濮州团练使端拱中知沧州改瀛州兼高阳关驻泊部署迁瀛州防御使初守忠尝梦一濮字方丈余及领是郡几二十年于是始寤淳化二年徙知雄州方与僚佐宴饮有军校谋变擐甲及阍阍者仓卒入白守忠言笑自若徐顾坐客曰此辈酒狂尔擒之可也人服其量焉明年加耀州观察使兼判雄州未几召还条陈边事敷奏称旨赐钱五百万五年又知沧州至道初移雄州三年复知沧州拜感德军节度观察留后徙宋州兼制置营田使威德兼着吏民不忍其去咸平三年入觐遣还未行暴卒年六十九赠太尉　　魏琰
按宋史魏瓘传瓘弟琰字子浩以父恩授秘书省正字为吏强敏名齐于瓘历知寿润滁安州寿州盗杀寺童子有司执僧笞服琰悯其非罪命脱械纵去一府争以为不可后数日得真盗富人犯法当死而死狱中琰曰是当欺匿异籍孤弱者财所以自毙觊不可穷治尔其吏受赇而为之谋乎后有告者如琰所料累官司农卿知福州徙广州以疾告得知江宁府　　陈希亮按宋史本传希亮字公□知房州州素无兵备民凛凛欲亡去希亮以牢城卒杂山河户得数百人日夜部勒声振山南民恃以安殿侍雷甲以兵百余人逐盗竹山甲不能戢所至为暴或疑为盗告希亮盗入境且及门希亮即勒兵阻水拒之命持满无得发士皆植立如偶人甲射之不动乃下马拜请死曰初不知公官军也吏士皆欲斩甲以徇希亮独治为暴者十余人使甲以捕盗自赎时剧贼党军子方张转运使使供奉官崔德赟捕之德赟既失党军子遂围竹山民贼所尝舍者曰向氏杀父子三人枭首南阳市曰此党军子也希亮察其冤下德赟狱未服党军子获于商州诏赐向氏帛复其家流德赟通州或言华阴人张元走夏州为元昊谋臣诏徙其族百余口于房讥察出入饥寒且死希亮曰元事虚实不可知使诚有之为国者终不顾家徒坚其为贼耳此又皆其□属无罪乃密以闻诏释之老幼哭希亮庭下曰今当还故乡然奈何去父母乎遂画希亮像祠焉代还执政欲以为大理少卿希亮曰法吏守文非所愿愿得一郡以自效乃以为宿州州跨汴为桥水与桥争常坏舟希亮始作飞桥无柱以便往来诏赐缣以褒之仍下其法自畿邑至于泗州皆为飞桥皇佑元年移滑州奏事殿上仁宗劳之曰知卿疾恶无惩沈氏子事未行诏提举河北便籴都转运使魏瓘劾希亮擅增损物价已而瓘除龙图阁学士知开封府希亮乞廷辨既对仁宗直希亮夺瓘职知越州且欲用希亮希亮言臣与转运使不和不得为无罪力请还滑会河溢鱼池埽且决希亮悉召河上使者发禁兵捍之庐于所当决吏民涕泣更谏希亮坚卧不动水亦去人比之王尊是岁盗起宛句昼劫张郭镇执濮州通判井渊仁宗以为忧问执政可用者未及对仁宗曰朕得之矣乃以希亮为曹州不逾月悉擒其党徙知庐州虎翼军士屯寿春者以谋反诛迁其余不反者数百人于庐皆自疑不安一日有窃入府舍将为不利者希亮笑曰此必醉耳贷而流之尽以其余给左右使令且以守仓库人为之惧希亮益加亲信皆感德指心誓为希亮死改提点刑狱江东迁度支郎中徙河北　　周湛
按宋史本传湛字文渊邓州穰人知虔州提点广南东路刑狱初江湖民略良人鬻岭外为奴婢湛至设方略搜捕又听其自陈得男女二千六百人给饮食还其家徙京西路邓州美阳堰岁役工数十万溉州县职田而利不及民湛奏罢之拜右谏议大夫使契丹辞不行知襄州襄人不善陶瓦率为竹屋岁久侵据官道檐庑相逼火数为害湛至度其所侵悉毁撤之自是无火患　　薛奎
按宋史本传奎字宿艺绛州正平人知永州州有钱监岁调兵三百人采铁而岁入不偿费奏听民自采而所输辄倍之擢三司户部副使与使李士衡争论事改直昭文馆知延州赵元昊每遣使至京师请奉予吏因市禁物隐关算为奸利奎廉得状请留蜀道缣帛于关中转致给之改秦州州宿重兵经费常不足奎务为俭约教民水耕谨商算岁中积粟三百万征算余三千万核民隐田数千顷得刍粟十余万加枢密直学士知益州成都民妇讼其子不孝诘之乃曰贫无以为养奎出俸钱与之戒曰若复失养吾不贷汝矣其母子遂如初尝夜燕有戍卒杀人人皆奔走奎密遣捕杀之坐客莫有知者临事持重明决多此类也　　王克臣
按宋史王审琦传审琦孙克臣字子难以集贤殿修撰知郓州京东多盗克臣请以便宜处决遂下诸郡使械送尢桀者斩以徇盗为少衰河决曹村克臣亟筑堤城下或曰河决澶渊去郓为远且州徙于高八十年不知有水患安事此克臣不听役愈急堤成水大至不没者才尺余复起甬道属之东平王陵埽人得趋以避水事宁皆绘像祀之进天章阁待制徙知瀛州有告外间入境密旨趣具狱株连甚众克臣阴缓之已而得为间者于他道徙知太原王中正西讨罔功而诬克臣姑息士卒使无固志黜为单州明年拜工部侍郎　　程戡
按宋史本传戡字胜之许州阳翟人宝元初擢陕西都转运使未几知渭州陕西有保毅军人苦其役戡奏曰保毅在乡兵外不黥而有籍所以佐边备也已隶保捷而保毅籍如故州县以供力役率困至破析财产售田者犹数户出一夫民不胜苦因诏私役保毅者以计佣律坐之进枢密直学士　　林概
按宋史本传概字端父福州福清人知连州康定初上封事曰古者民为兵而今兵食民古马寓于民而今不习马此兵与马之大患也请附唐用兵之法四敛一民部以为军闲耕田里被甲皆兵因命其家咸得畜马私乘休暇官为调习则人便干戈马识行列又行阵无法而出于临时将无素备而取于仓卒军不予权而监以宦侍若是者虽得古之材使循今之法亦必屡战而屡败又请备蛮籍土民为兵栅要冲购徭人使守御徙淮安军程琳尝禁蜀人不得自为渠堰概奏罢之又言蜀饥愿罢川峡漕发常平粟贷民租募富人轻粟价除商旅之禁使通货相资官至集贤校理卒　　陶□
按宋史本传□字商翁永州人知邕州邕经侬寇井隧荡然人不乐其生□绥辑惠养至忘其勤诸洞献土物求内附□降意抚答谢其贽皆感悦无犯边者邕地卑下水易集夏大雨弥月□登城以望三边皆漫为陂泽亟窒垠江三门谕兵民即高避害俄而水大至□身先版臿召僚吏赋役为土囊千余置道上水果从窦入随塞之城虽不坏而人皆乏食则为发廪以振于内方舟以馌于外水不及女墙者三板旬有五日乃退公私一无所失亡自横浔以东数州皆没□久于邕请便郡徙鼎州章惇经理五溪蛮事荐为辰州迁皇城使降北江彭师宴授忠州刺史郭逵南征转□康州团练使复知邕州民再罹祸乱散匿山谷□率百骑深入左江峒民知其至扶老携幼以归逵帅官军临富良江使□殿交人纳款逵欲班师恐为所袭乃以计夜起军不整骑步相蹈藉乱行贼隔江陵伺觇知□殿弗敢追□申令帐下毋动迟明结队徐行逵赖以善还建所得广源峒为顺州桄榔为县进□西上合门使留知顺州州去邕二千里多毒草瘴雾戍卒死者什七八□亦疾甚然蚤莫劳军视其良苦意气激扬莫不感泣强奋起为用交人袭取桄榔扬声欲图州独难□素得人心贼动息皆先知获间谍不杀谕以逆顺纵之去恩威两施以是终□在不敢犯加东上合门使未拜而卒诏录其家五人　　冯行己
按宋史冯拯传拯子行己字肃之以父任为右侍禁泾原路驻泊都监知宪州因治状增秩历石保霸冀莫五州所至有能称皇佑中知定州韩琦荐为西路钤辖徙代州管干河东缘边安抚事夏人掠麟州蕃部且盗耕屈野河西田遇官军连逻者辄聚射诏行己讨之行己言此奸民无忌惮非君长过不宜以细故启大衅但加戒戢足矣五台山寺调厢兵义勇缮葺为除和籴谷三万行己谓不可捐岁入之储以事不急之务进西上合门使　　李孝基
按宋史李迪传迪孙孝基字伯始知随州所治虽剧然事来亟断不为证左回枉甫日中庭已空矣或问其术曰无他省事耳阆中江水啮城几没郡吏多引避孝基率其下决水归旁谷城赖以全舒吏受赂鬻狱以杀人罪加平民孝基劾治三日得其情乃抵吏罪累官光禄卿　　沈遘
按宋史本传遘字文通钱塘人知越州徙杭州明于吏治令行禁止民或贫不能葬给以公钱嫁孤女数百人倡优养良家子者夺归其父母善遇寮采皆甘乐倾尽为之耳目刺闾巷长短纤悉必知事来立断禁捕西湖鱼鳖故人居湖上蟹夜入其篱间适有客会宿相与食之旦诣府遘迎语曰昨夜食蟹美乎客笑而谢之小民有犯法情稍不善者不问法轻重辄刺为兵奸猾屏息提点刑狱鞫真卿将按其状遘为稍弛而刺者复为民召知开封府迁龙图阁直学士治如在杭州　　赵尚宽
按宋史循吏传尚宽字济之河南人参知政事安仁子也知忠州俗畜蛊杀人尚宽揭方书市中教人服药募索为蛊者穷治置于理大化其俗嘉佑中以考课第一知唐州唐素沃壤经五代乱田不耕土旷民稀赋不足以充役议者欲废为邑尚宽曰土旷可益垦辟民稀可益招徕何废郡之有乃按视图记得汉召信臣陂渠故迹益发卒复疏三陂一渠溉田万余顷又教民自为支渠数十转相浸灌而四方之民来者云布尚宽复请以荒田计口授之及贷民官钱买耕牛比三年榛莽复为膏腴增户积万余尚宽勤于农政治有异等之效三司使包拯与部使者交上其事仁宗闻而嘉之下诏褒焉仍进秩赐金留于唐凡五年民像以祠而王安石苏轼作新田新渠诗以美之徙同宿二州河中府神勇卒苦大校贪虐刊匿名书告变尚宽命焚之曰妄言耳众乃安已而奏黜校分士卒隶他营又徙梓州尚宽去唐数岁田日加辟户日益众朝廷推功自少府监以直龙图阁知梓州积官至司农卿卒诏赐钱五十万　　种世衡
按宋史本传世衡字仲平知环庆州蕃部有牛家族奴讹者素屈强未尝出谒郡守闻世衡至遽郊迎世衡与约明日当至其帐往劳部落是夕大雪深三尺左右曰地险不可往世衡曰吾方结诸羌以信不可失期遂缘险而进奴讹方卧帐中谓世衡必不能至世衡蹴而起奴讹大惊曰前此未尝有官至吾部者公乃不疑我耶率其族罗拜听命羌酋慕恩部落最强世衡尝夜与饮出侍姬以佐酒既而世衡起入内潜于壁隙中窥之慕恩窃与侍姬戏世衡遽出掩之慕恩惭惧请罪世衡笑曰君欲之耶即以遗之由是得其死力诸郡有贰者使讨之无不克有兀二族世衡招之不至即命慕恩出兵诛之其后百余帐皆自归莫敢贰因令诸族置烽火有急则举燧介马以待葛怀敏败率羌兵数千人以援泾原无敢后者尝课吏民射有过失射中则释其罪有辞某事请某事辄因中否而与夺之人人自厉皆精于射由是数年敌不敢近环境迁东染院使环庆路兵马钤辖　　马从先
按宋史本传从先字子野祥符人由进士累官太常少卿知宿州宿在淮汴间素难治从先取囊博者重坐者厚赏以求盗禁屠牛铸钱严甚大水发廪振流亡全活数十万代还知寿州以老辞英宗谕遣之曰闻卿治行籍甚寿尤重于宿姑为朕往既至治如曩时由太子宾客转工部侍郎致仕　　陆诜
按宋史本传诜字介夫余杭人进士起家签书北京判官知贵州奏言邕去桂十八驿异时经略使未尝行饬武备臣愿得一往使群蛮知省大将号令因以声震南交诏可自侬猺定后交人浸骄守帅尝姑息诜至部其使者黎顺宗来偃蹇如故态诜绌其礼召问折谕导以所当为慑伏而去诜遂至邕州集左右江四十五峒首诣麾下阅简工丁五万补置将吏更铸印给之军声益张交人滋益恭遣使入贡召为天章阁待制知谏院命张田代之英宗戒以毋得改诜法道除知延州趣入觐帝劳之曰卿在岭外施设无不当者鄜延最当敌要今将何先对曰边事难以隃度未审陛下欲安静也将威之也帝曰大抵边陲当安静昨王素为朕言惟朝廷与帅臣意如此至如诸将无不贪功生事者卿谓何如诜曰素言是也谅祚寇庆州以败还声言益发人骑且出嫚辞复攻围大顺城诜谓由积习致然不稍加折诮则国威不立乃留止请时服使者及岁赐而移宥州问故帝喜曰固知诜能办此谅祚闻之大沮盘旋不敢入乃报言边吏擅兴兵今诛之矣朝廷遣何次公持诏书谕告诜以为未可明年又乞留赐冬服及大行遗留二使而自以帅牒告之故谅祚始因诜谢罪共贡职银州监军嵬名山与其国隙扣青涧城主种谔求内附谔以状闻遂欲因取河南地诜曰数万之众纳土容可受若但以众来情伪未可知且安所置之戒谔毋妄动谔持之力诏诜召谔问状与转运使薛向议抚纳诜向言名山诚能据横山以扞敌我以刺史世封之使自为守故为中国之利今无益我而轻启西舋非计也乃共画三策令幕府张穆之入奏而穆之阴受向指诡言必可成神宗意诜不协力徙知秦凤谔遂发兵取绥州诜欲理谔不禀节度之状未及而徙诜驰见帝请弃绥州而上谔罪帝愈不怿罢知晋州既谔扺罪向穆之皆坐贬以诜知真定改龙图阁学士　　范纯仁按宋史本传纯仁字尧夫为成都路转运使坐失察僚佐燕游左迁知和州徙邢州未至加直龙图阁知庆州秦中方饥擅发常平粟振贷僚属请奏而须报纯仁曰报至无及矣吾当独任其责或谤其所全活不实诏遣使按视会秋大稔民欢曰公实活我忍累公邪昼夜争输还之使者至已无所负邠宁间有丛冢使者曰全活不实之罪于此得矣发冢籍骸上之诏本路监司穷治乃前帅楚建中所封也朝廷治建中罪纯仁上疏言建中守法申请间不免有殍死者已坐罪罢去今缘按臣而及建中是一罪再刑也建中犹赎铜三十斤环州种古执熟羌为盗流南方过庆呼冤纯仁以属吏非盗也古避罪谰讼诏御史治于宁州纯仁就逮民万数遮马涕泗不得行至有自投于河者狱成古以诬告谪亦加纯仁以他过黜知信阳军移齐州齐俗凶悍人轻为盗劫或谓此严治之犹不能戢公一以宽恐不胜其治矣纯仁曰宽出于性若强以猛则不能持久猛而不久以治凶民取玩之道也有西司理院系囚常满皆屠贩盗窃而督偿者纯仁曰此何不保外使输纳耶通判曰此释之复紊官司往往待其以疾毙于狱中是与民除害尔纯仁曰法不至死以情杀之岂理也邪尽呼至庭下训使自新即释去期岁盗减比年大半丐罢提举西京留司御史台　　曾巩
按宋史本传巩字子固南丰人知齐州其治以疾奸急盗为本曲堤周氏拥赀雄里中子高横纵贼良民污妇女服器上僭力能动权豪州县吏莫敢诘巩取置于法章丘民聚党村落间号霸王社椎剽夺囚无不如志巩配三十一人又属民为保伍使讥察其出入有盗则鸣鼓相援每发辄得盗有葛友者名在捕中一日自出首巩饮食冠裳之假以骑从辇所购金帛随之夸徇四境盗闻多出自首巩外视章显实欲携贰其徒使之不能复合也自是外户不闭河北发民浚河调及他路齐当给夫二万县初按籍三丁出夫一巩括其隐漏至于九而取一省费数倍又弛无名渡钱为桥以济往来徙传舍自长清抵博州以达于魏凡省六驿人皆以为利徙襄州洪州会江西岁大疫巩命县镇亭传悉储药待求军民不能自养者来食息官舍资其饮食衣衾之具分医视诊书其全失多寡为殿最师征安南所过州为万人备他吏暴诛亟敛民不堪巩先期区处猝集师去市里不知加直龙图阁知福州剑将乐盗廖思既赦罪出降余众溃复合阴相结附旁连数州尤桀者呼之不至居人慑恐巩以计罗致之继自归者二百辈福多佛寺僧剎其富丽争欲为主守赇请公行巩俾其徒相推择识诸籍以次补之授帖于府庭却其私谢以绝左右侥求之弊福州无职田岁鬻园蔬收其直自入常三四十万巩曰太守与民争利可乎罢之后至者亦不复取也徙明亳沧三州巩负才名久外徙世颇谓偃蹇不偶一时后生辈锋出巩视之泊如也　　欧阳棐
按宋史欧阳修传修中子棐字叔□用荫为秘书省正字迁职方员外郎知襄州会曾布执政其妇兄魏泰倚声势来居襄规占公私田园强市民货郡县莫敢谁何至是指州门东偏官邸废址为天荒请之吏具成牍至棐曰孰谓州门之东偏而有天荒乎却之众共白曰泰横于汉南久今求地而缓与之且不可而又可却耶棐竟持不与泰怒谮于布徙知路州旋又罢去元符末还朝历吏部右司二郎中以直秘阁知蔡州蔡地薄赋重转运使又为覆折之令多取于民民不堪命会有诏禁止而佐吏惮使者不敢以诏旨从事棐曰州郡之于民诏令苟有未便犹将建请今天子诏意深厚知覆折之病民手诏止之若有惮而不行何以为长吏命即日行之未几坐党籍废十余年卒　　张田
按宋史本传田字公载澶渊人知蕲州改知湖州徙庐州治有善迹移桂州异时蛮使朝贡假道与方伯抗礼田独坐堂上使引入拜于庭而犒贿加腆土豪刘纪卢豹素为边患讫田去不敢肆京师禁兵来戍不习风土往往病于瘴疠田以兵法训峒丁而奏罢戍或告交址李日尊兵九万谋袭特磨道诸将请益兵田曰交址兵不满三万必其国有故长虚声以吓我耳谍既得实果其兄弟内相残惧边将乘之也熙宁初加直龙图阁知广州广旧无外郭民悉野处田始筑东城环七里赋工五十万两旬而成初役人相惊以白虎夜出田迹知其伪召戒逻者曰今夕有白衣人出入林间者谨捕之如言而获城既就东南微陷往视之暴卒年五十四　　苏轼
按宋史本传轼知密州司农行手实法不时施行者以违制论轼谓提举官曰违制之坐若自朝廷谁敢不从今出于司农是擅造律也提举官惊曰公姑徐之未几朝廷知法害民罢之有盗窃发安抚司遣三班使臣领悍卒来捕卒凶暴恣行至以禁物诬民入其家争斗杀人且畏罪惊溃将为乱民奔诉轼轼投其书不视曰必不至此散卒闻之少安徐使人招出戮之徙知徐州河决曹村泛于梁山泊溢于南清河汇于城下涨不时泄城将败富民争出避水轼曰富民出民皆动摇吾谁与守吾在是水决不能败城驱使复入轼诣武卫营呼卒长曰河将害城事急矣虽禁军且为我尽力卒长曰太守犹不避涂潦吾侪小人当效命率其徒持畚锸以出筑东南长堤首起戏马台尾属于城雨日夜不止城不沈者三版轼庐于其上过家不入使官吏分堵以守卒全其城复请调来岁夫增筑故城为木岸以虞水之再至朝廷从之徙知湖州上表以谢又以事不便民者不敢言以诗托讽庶有以补于国御史李定舒亶何正言摭其表语并媒□所为诗以为讪谤逮赴台狱欲置之死锻炼久之不决神宗独怜之以黄州团练副使安置　　许将按宋史本传将字冲元福州闽人知郓州上元张灯吏籍为盗者系狱将曰是绝其自新之路也悉纵遣之自是民无一人犯法三圄皆空父老叹曰自王沂公后五十六年始再见狱空耳郓俗士子喜聚肆以谤官政将虽弗禁其俗自息召为兵部侍郎　　王觌
按宋史本传觌字明叟泰州如□人第进士熙宁中以龙图阁知苏州州有狡吏善刺守将意以挠权前守用是得讥议觌穷其奸状置于法一郡肃然民歌咏其政有吏行冰上人在镜心之语　　鲁有开
按宋史循吏传有开字元翰参知政事宗道从子也富□守蔡荐之以为有古循吏风知金州有蛊狱当死者数十人有开曰欲杀人衷谋之足矣安得若是众耶讯之则诬天方旱狱白而雨知南康军代还熙宁行新法王安石问江南如何曰法新行未见其患当在异日也以所对乖异出通判杭州知卫州水灾人乏食擅贷常平钱粟与之且奏乞蠲其息徙冀州增堤或谓郡无水患何以役为有开曰豫备不虞古之善计也卒成之明年河决水果至不能冒堤而止朝廷遣使河北民遮诵有开功状召为膳部郎中　　卢士宏按宋史本传士宏字子高新郑人以父任屡更州县所至着清名知汉州校实民产使力役不滥人德之又知洋州先是圭田多虚籍士宏令随实以输自部使者而下皆十损七八文彦博包拯以廉能荐由三司开拆司擢夔州路转运使遂知广州或传安南舟数百泊海中将为寇岭侥惊摇士宏灼其非是日从宾客宴游为乐民赖以安受代还引疾丐便郡知郑州未几以光禄卿致仕卒年七十三　　毕仲游
按宋史毕士安传士安子仲游字公叔元佑初以秘阁校理知耀州是岁大旱仲游先民之未饥揭喻境内曰郡振施与平籴若干万石实虚张其数富室知有备亦相劝发廪凡民就食者十七万九千口无一人去其乡徽宗时历知郑郓二州京南淮南转运副使入为吏部郎中　　范纯礼
按宋史范仲淹传仲淹子纯礼知遂州泸南有边事调度苛棘纯礼一以静待之办其可具者不取于民民图像于庐而奉之如神名曰范公庵草场火民情疑怖守吏惕息俟诛纯礼曰草湿则生火何足怪但使密偿之库吏盗丝多罪至死纯礼曰以棼然之丝而杀之吾不忍也听其家趣买以赎命释其株连者除户部郎中　　章楶
按宋史本传楶字质夫建州浦城人元佑初以直龙图阁知庆州时朝廷戢兵戒边吏勿妄动且捐葭芦安强等四寨予夏使归其永乐之人夏得寨益骄楶言夏嗜利畏威不有惩艾边不得休息宜稍取其土疆如古削地之制以固吾圉然后使诸路出兵据其要害不一再举势将自蹙矣遂乘便出讨以致其师夏果入围环州楶先用间知之遣骁将折可遮伏兵洪德城夏师过之伏兵识其母梁氏旗帜鼓噪而出斩获甚众又预毒于牛圈潴水夏人马饮者多死召权户部侍郎明年除知同州绍圣初知广州徙江淮发运使哲宗访以边事对合旨命知渭州至即上言城胡芦河川据形势以逼夏乃以三月及熙河秦凤环庆四路之师阳缮理他堡壁数十所自示其怯或以楶怯请曰此夏必争之地夏方营石门峡去我三十里能夺而有之乎楶又阳谢之阴具板筑守战之备帅四路师出胡芦河川筑二城于石门峡江口好水河之阴二旬有二日成赐名平夏城灵平寨方兴役时夏以其众来乘楶迎击败之既而环庆鄜延河东熙河皆相继筑城进拓其境夏人视不敢动夏主遂奉其母合将数十万兵围平夏疾攻十余日建高车临城填□而进不能克一夕遁去夏统军嵬名阿埋西寿监军妹勒都逋皆勇悍善战楶谍其弛备遣折可适郭成轻骑夜袭直入其帐执之尽俘其家掳馘三十余牛羊十万夏主震骇哲宗亲御紫宸殿受贺累擢楶枢密直学士龙图阁端明殿学士进阶大中大夫　　霍端友
按宋史本传端友字仁仲常州武进人以显谟阁待制知平江改陈州为政以宽闻不立声威陈地污下久雨则积潦时疏新河八百里而去淮尚远水不时泄端友请益开二百里彻于淮自是水患遂去　　胡舜陟按宋史本传舜陟字汝明徽州绩溪人高宗即位除集英殿修撰知庐州时淮西盗贼充斥庐人震恐日具舟楫为南渡计舜陟至修城治战具人心始安冀州云骑卒孙琪聚兵为盗号一海虾至庐舜陟乘城拒守琪邀资粮舜陟不与众请以粟遗之舜陟曰吾非有所爱顾贼心无厌与之则示弱彼无能为也乃时出兵击其抄掠者琪宵遁舜陟伏兵邀击得其辎重而归济南僧刘文舜聚党万余保舒州投子山纵剽舜陟遣介使招降之时丁进李胜合兵为盗蕲寿间舜陟遣文舜破之张遇自濠州奄至梁县舜陟使毁竹里桥伏兵河西伺其半渡击败之又请以身守江北以护行宫帝壮其言擢徽猷阁待制充淮西制置使　　王汉之
按宋史本传汉之字彦昭衢州常山人知直州时诏诸道经画财用上诸朝汉之言所在无都籍是以不能周知而校其登耗以待用愿令郡县先置籍总之诸道则天下如指掌矣从之擢礼部侍郎以显谟阁待制知瀛州言自何承矩规塘泺之地屯田东达于海其后又修保塞五州为堤道备种所宜木至三百万本此中国万世之利也今寖失其道愿讲行之雄州归信容城灾两输户请蠲税吏不听汉之言雄州规小利失大体万一契丹蠲之为朝廷羞徙江宁河南府不至而为苏潭洪三州召拜兵部侍郎　　楼异
按宋史本传异字试可明州奉化人政和末知随州入辞请于明州置高丽一司创百舟应使者之须以遵元丰旧制州有广德湖垦而为田收其租可以给用徽宗纳其说改知明州赐金紫出内帑缗钱六万为造舟费治湖田七百二十顷岁得谷三万六千加直龙图阁秘阁修撰至徽猷阁待制　　韩彦直
按宋史韩世忠传世忠子彦直字子温干道三年进直龙图阁江西转运兼权知江州时朝廷还岳飞家赀产多在九江岁久业数易主吏缘为奸彦直搜剔隐匿尽还岳氏七年授鄂州驻札御前诸军都统制乞备器械增战马革滥赏厉奇功选勇略充亲随等朝廷多从之先是军中骑兵多不能步战彦直命骑士被甲徒行日六十里虽统制官亦令以身帅之人人习于劳苦驰骋如飞八年□归文班乃授敷文阁待制知台州□祠养亲寻知湿州首捕巨猾王永年穷治之杖徙他州奏免民间积逋以郡余财代输之然以累欠内帑坊场钱不发镌一官海寇出没大洋劫掠势甚张彦直授将领土豪等方略不旬日生禽贼首海盗为清枢密奏功进敷文阁学士　　洪遵
按宋史洪皓传遵字景严皓仲子也干道六年起知信州徙知太平州圩田坏民失业遵鸠民筑圩凡万数方冬盛寒遵躬履其间载酒食亲饷馌恩意倾尽人忘其劳运使张松忌功妄奏圩未尝决民未尝转徙必责圩户自阏筑且裁省募工钱米之半遵连疏争至乞遣朝臣覆按于是将作少监马希言监察御史陈举善押至黜松言圩遂成合四百五十有五松无所泄其忿则别治溧水永丰圩来调丁米木数甚广遵曰郡当岁俭方振恤流移劝分乞籴如自刲其股以充喉不暇食况能饱他人腹哉执不从楚地旱旁县振赡者虑不早施置失后先或得米而亡以炊或阖户莩藉而廪不至遵简宾佐随远近壮老以差赋给蠲租至十九又告籴于江西得活者不啻万计戍兵乘时盗利曹伍剽于野尽执拘以归其军故当大札瘥而邑落晏然徙知建康府　　洪迈
按宋史洪皓传皓子迈干道六年除知赣州起学宫造浮梁士民安之郡兵素骄小不如欲则跋扈郡岁遣千人戍九江是岁或怵以至则留不复返众遂反戈民讹言相惊百姓恟惧迈不为动但遣一校婉说之俾归营众皆听垂櫜而入徐诘什伍长两人械送浔阳斩于市辛卯岁饥赣适中熟迈移粟济邻郡僚属有谏止者迈笑曰秦越瘠肥臣子义耶十一年知婺州奏金华田多沙势不受水五日不雨则旱故境内陂湖最当缮治命耕者出力田主出谷凡为公私塘堰及湖总之为八百三十七所婺军素无律春给衣欲以缗易帛吏不可则群呼啸聚于郡将之治郡将惴恐姑息如其欲迈至众狃前事至以飞语榜谯门迈以计逮捕四十有八人置之理党众相嗾哄拥迈轿迈曰彼罪人也汝等何预众逡巡散去迈戮首恶二人枭之市余黥挞有差莫敢哗者事闻上语辅臣曰不谓书生能临事达权特迁敷文阁待制　　萧燧按宋史本传燧字照邻临江军人淳熙五年徙刑部侍郎不拜固请补外出知严州严地狭财匮始至官镪不满二千燧俭以足用二年之间积至十五万以其羡补积逋诸邑皆宽先是宣和庚子方腊盗起甲子一周人人忧惧会遂安令朘土兵廪给群言恟恟燧急易令且呼卒长告戒悉畏服城中恶少群扰市燧密籍姓名注补军额人以按堵上方靳职名非功不予诏燧治郡有劳除敷文阁待制移知婺州父老遮道几不得行送出境者以千数婺与严邻人熟知条教不劳而治岁旱浙西常平司请移粟于严燧谓东西异路不当与然安忍于旧治坐视为请诸朝发太仓米振之八年召还　　王十朋
按宋史本传十朋字龟龄温州乐清人自侍御史出知饶州饶并湖盗出没其间闻十朋至一夕遁去丞相洪适请故学基益其圃十朋曰先圣所居十朋何敢予人移知夔州饶民走诸司乞留不得至断其桥乃以车从间道去众葺断桥以王公名之移知湖州召对刘珙请留之上曰朕岂不知王十朋顾湖州被水非十朋莫能镇抚至郡户部责虚逋三十四万命吏持券往办不听即请祠去起知泉州十朋前在湖刻奉钱创贡闱又为泉建之尤宏壮凡历四郡布上恩恤民隐士之贤者诣门以礼致之朔望会诸生学宫讲经询政僚属间有不善反复告戒俾之自新民输租俾自概量闻者相告宿逋亦愿偿讼至庭温词晓以理义多退听者所至人绘而祠之去之日老攀留涕泣越境以送思之如父母饶久旱入境雨至湖积霖入境即霁凡祷必应其至诚不独感人而亦动天地鬼神　　单煦
按宋史本传煦字孟阳平原人举进士知洛阳县转知昌州时诏城蜀治煦以蜀地负山带水一旦毁篱垣而兴版筑其费巨万非民力所堪请但筑土城转运使即移诸郡如其议徙清平军使为御史台推直官乞外迁知濮合二州合居涪汉间夏秋患于淫潦煦筑东堤以御之赤水县盐井涸奏蠲其赋累官光禄卿卒　　赵崇宪
按宋史赵汝愚传汝愚子崇宪字履常知江州郡民岁苦和籴崇宪疏于朝蠲之且转籴旁郡谷别廪储之以备岁俭瑞昌民负茶引钱新旧累积为一十七万有奇皆困不能偿死则以责其子孙犹弗贷会新券行视旧价几倍蓰崇宪叹曰负茶之民愈困矣亟请以新券一偿旧券二诏从之盖受赐者千余家刻石以纪其事修阪塘以广溉灌凡数千所提举江西常平兼权隆兴府及帅漕司事迁转运判官仍兼帅事　　陈宓
按宋史本传宓字师复丞相俊卿之子嘉定九年知南康军至官岁大侵奏蠲其赋十之九会流民群集宓就役之筑江堤而给其食时造白鹿洞与诸生讨论改知南剑州时大旱疫蠲逋赋十数万且弛新输三之一躬率僚吏持钱粟药饵户给之创延平书院悉仿白鹿洞之规知漳州未行闻宁宗崩呜咽累日亡何请致仕　　赵景纬
按宋史本传景纬字德父临安府于潜人景定元年知台州至郡以化民成俗为先务首取陈述古谕俗文书示诸邑且自为之说使其民更相告谕讽诵服行期无失坠约束官吏扰民五事取孝经庶人章为四言咏赞其义使朝夕歌之至有为之感涕者举遗逸车若水林正心于朝旌孝行作训孝文以励其俗平重刑惩哗讦治豪横建黄岩县社仓六十有六浚河道九十里筑堤路三十里节浮费为下户代输秋苗奏蠲五邑坊河渡钱期年之内乞归田里者再进考功郎官　　黄震
按宋史本传震字东发庆元府慈溪人抚州饥起震知其州单车疾驰中道约富人耆老集城中毋过某日至则大书闭粜者藉强籴者斩揭于市坐驿舍署文书不入州治不抑米价价日损亲煮粥食饿者请于朝给爵赏旌劳者而后入视州事转运司下州籴米七万石震曰民生蹶矣岂宜重困之以没官田三庄所入应之若补刻六经仪礼修复朱熹祠树晏殊里门曰旧学坊制祭社稷器复风雷祀劝民种麦禁竞渡船焚千三百余艘用其丁铁创军营五百间皆善政也诏增秩遂升提举常平仓司
　州牧部名臣列传六
　　金
　　沈璋
按金史本传璋字之达奉圣州人为山西路都转运副使加卫尉卿权知潞州事璋至招复逋逃赈养困饿收其横尸葬之民颇安辑初贼据潞城潞之军当坐者七百人帅府牒璋尽诛之璋不从帅府闻之大怒召璋且欲杀璋左右震恐璋颜色不动从容对曰招亡抚存璋之职也此辈初无叛心盖为贼所胁有不得已者故招之复来今欲杀之是杀降也苟利于众璋死何憾少顷帅府怒解召潞军曰吾始命戮汝今汝使君活尔矣皆感泣而去朝廷闻而嘉之拜左谏议大夫知潞州事百姓为之立祠移知忻州改同知太原尹　　移剌益
按金史本传益字子迁明昌三年畿内饥擢授霸州刺史同授刺史者十一人既入谢诏谕之曰亲民之职惟在守令比岁民饥故遣卿等往抚育之其资序有过者有弗及者朕不计此但以材选尔其知之既至首出俸粟以食饥者于是倅以下及郡人递出粟以佐之且命属县视以为法多所全活郡东南有堤久颓圮水屡为害益增修之民以为便为益立祠　　抹然公按陕西通志公天雄人太和中知干州干素难治公夙夜在公急则施之以宽期于合理宾礼贤能发擿奸伏吏民畏服比年旱蝗飞蔽天境内禾稼未尝少伤诸县土贼作乱四郊人迹断绝公设乡兵严关防高城垒浚池隍戎器战具一切缮完无不精锐贼闻风解散平政理讼帅之以身民安于田里无有愁怨者　　元
　　段直
按元史良吏传直字正卿泽州晋城人至元十一年河北河东山东盗贼充斥直聚乡党族属结垒自保世祖命大将掠地晋城直以其众归之幕府承制署直潞州元帅府右监军其后论功行赏分土世守命直佩金符为泽州长官泽民多避兵未还者直命籍其田庐于亲戚邻人之户且约曰俟业主至当析而归之逃民闻之多来还者命归其田庐如约民得安业素无产者则出粟赈之为他郡所俘掠者出财购之以兵死而暴露者收而瘗之未几泽为乐土大修孔子庙割田千亩置书万卷迎儒士李俊民为师以招延四方来学者不五六年学之士子以通经被选者百二十有二人多有惠政朝廷特命提举本州学校事未拜而卒　　王君玉
按畿辅通志君玉字国宝武清人刺遂州政尚宽简尝一仆一马出郊督民植桑徐河决修筑掘民田君玉不忍割俸金五十缗买地取土民无害焉秋螟至明年遣使赈贷使至其境以民无饥色不给君玉曰东作方兴嗷嗷待哺苟或不给立见沟壑慷慨流涕使者感动以楮币五万缗赈之民感德焉　　刘天孚
按河南通志天孚大名人至元中知许州时检核屯田临颍邓艾口民稻田三百顷有欲指为右屯者天孚为辨其非乃止岁大旱祷即雨野有蝗令民出捕俄群乌来啄蝗为尽明年麦熟时蟊忽生大华虫尽嚼之许人立碑颂焉　　高仁
按苏州府志仁字寿之济南人延佑元年知吴江州以大义开晓百姓哗健束手而怙终贼刑岁役先巨室力称事办行省赈杭饥民增粜三万石仁抗言州小数已溢不可增盐运司课亏省委仁诣浙西取诸民补之仁言民贫不可妄动动且有外虞皆不能夺事并寝延佑二年经理田粮省檄仁往丹阳金坛两县两县旧公田虚额七千仁曰朝廷岂利无田之租哉阅实悉除之　　任立
按苏州府志立字周卿延佑二年知嘉定州主儒术而吏法明练廉正不阿尝释冤狱四十九人全活饥民六千余户　　林兴祖
按元史良吏传兴祖字宗起福州罗源人至治二年登进士三迁而知铅山州铅山素多造伪钞者豪民吴友文为之魁远至江淮燕蓟莫不行使友文奸黠悍鸷因伪造致富乃分遣恶少四五十人为吏于有司伺有欲告之者辄先事戕之前后杀人甚众夺人妻女十一人为妾民罹其害衔冤不敢诉者十余年兴祖至官曰此害不除何以牧民即张榜禁伪造者且立赏募民首告俄有告者至佯以不实斥去又有告获伪造二人并赃者乃鞫之款成友文自至官为之营救兴祖命并执之须臾来诉友文者百余人择其重罪一二事鞫之狱立具逮捕其党二百余人悉置之法民害既去政声籍甚　　赵致安
按畿辅通志致安中山人至正五年牧守云州轻徭役均赋税减刑狱招流亡戢盗贼民咸安之岁大旱斋戒祷于州神祷毕即雨人谓为牧守雨及得代民诣阙请留不报乃涕泣以还　　明
　　吴履
按明外史循吏传履字德基兰溪人知潍州民畜官驴四十匹郡守嫌其孳息少欲责偿履曰驴所产止此安从增且国家富极四海为吏者宜培养民生去其疾苦宁少数匹驴耶守感其言并他县已征者亦罢之山东民多以牛羊代秋税履与民计曰牛羊有死瘠患不如输粟便他日上官令民送牛羊陕西驱走二千里多破产潍以支粟独完已而郡牒役潍千人部送邻县牛履曰民送己牛虽劳不怨今代他人脱道中牛死谁当偿者郡无以难也履为吏不求威名以爱利为本尤重狱事有讼召而面直之释其怒乃已不忍置之于狱狱屡空越二年会改潍为县召还潍民遮道号泣乞其履归事之　　顾光远　吴去疾
按明外史循吏传光远苏州嘉定人太祖初擢龙阳知州招流亡祛□弊民赖苏息越二年改知泰和州龙阳老遮道号泣既至泰和知其民好讼难治乃为长榜劝谕谆切民争来观观已去不讼者十之二其他来讼者俾思三日然后投牒未及三日去不讼者又十之六其真负冤者始为疏理悔而愿止者听之甫两月民不复讼吏畏其精敏亦不敢舞文病民境有虎患时方禁军器民无以御诉于光远光远草檄告之神虎为远遁久之部内大治舆人颂之先光远知泰和者安庆吴去疾有惠政州人语良牧者必以二人为举首云　　余彦诚
按明外史循吏传彦诚德兴人知安陆州以征税愆期当就逮其父老伏阙稽首言彦诚虽缓于催科实勤于抚字乞还之安陆终惠小民太祖即赐宴加赏遣还职其父老亦预宴久之以课最擢知永州府　　刘秩按南昌郡乘秩字伯序丰城人洪武初升崇明知州民素苦酒税繁重及涂田未成而赋有额秩至俱奏蠲之夏无麦复请估钱帛以输仍减户口食盐估米三万石有奇民大悦为立生祠未几以诬被谪幼子年十二诣阙讼冤上亲鞫实斩诬者秩竟弃官归　　刘纲按明外史循吏传纲字文纪禹州人第建文二年进士除陕西府谷知县政教兼举颂声大作迁陕西宁州知州初为府谷颇尚威严及至宁以久敝之地因俗为治导民播种之方隆学校均徭赋兴屯练武废坠俱兴以内艰去代者已至民诣阙乞留诏乘传还任纲益慎狱缓罚民不忍犯州有龙尾湫时出光怪远近以为妖纲伺其光动手射之应弦而灭泄其水巨鼋也一日行野中值横石为矼马惊不敢度谛视之则范仲淹所撰狄仁杰碑也即起竖之立祠祀焉后丁外艰考绩者数皆以州人奏留仁宗朝特赐玺书褒异进四品俸服尝至京师帝亲召问劳以酒馔时人以为荣正统中以老乞休章数上始得请年七十矣居宁三十四年规模整肃如一日去之时哭声震野宁旧有六君子祠祀狄仁杰以下尝为刺史者至是生祠纲其中改曰七君子祠纲家居十余年宁民问遗踵至其卒多裹粮致吊者明兴以来为州之久得民心之深无纲如也　　胡琳
按安陆府志琳永乐初任易州守戢盗驭民境内晏然遇事尽理无不当情法人以神君称之卒葬州之南台其墓每年自长竟成大冢　　李湘
按明外史循吏传湘字永怀泰和人永乐中都察院以才擢东平知州笃志爱民常禄外一无所取勤于治事训戒吏民若家人然未尝轻施笞罚有所征发必核丁产厚薄城东有大村坝源出岱山雨潦辄为民患奏发丁夫堤之州及所辖五邑地多荒芜力督民垦辟公私皆实遇歉岁恃以无困增修学舍崇兴教化即坛庙公宇罔或不新会旧官还任将解去民群诉于朝乞留帝从其请成祖晚年数北征令山东长吏督民转饷道远多死亡惟东平人无失所奸民有为驿牌长及任讯察之役者积为□弊湘斥之其人怒伺湘过无所得以苛敛民财讦于布政司县民千三百人走诉巡按御史暨布按二司力白其冤耆老七十人复奔伏阙下发奸人诬陷状及布政司系湘入都又有耆老九十人随湘称枉通政司以闻下刑曹阅实乃复湘官而抵奸民于法既还善政益敷上下相亲若父子□州十余年至正统初诏大臣举郡守尚书胡以湘应遂擢怀庆知府东平民挽留不可得扶携老幼泣送数十里　　王仕锡
按无为州志仕锡江西建昌府南城县人永乐二十三年任知州处己公平虑事周密兴学劝农修废举坠有古循良风今之公署桥梁庠舍祠宇无一非所刱葺者正统二年有芝草生厅前时谓德政所致任满民不忍其去赴诉当道借留之复任九年　　余徽
按黟县志徽西隅人宣德七年授祁州知州革弊安民务兴教化正统二年州内麦秀二岐表进朝廷旌异之凡州治颓圮学校废坏举加修葺四野不惊刑讼简约莅政七年卒于官　　范希正
按明外史循吏传希正字以贞吴县人正统十年冬巡抚张骥析曹县置曹州以希正知州事报可时百务刱始希正悉心经画诸城池街市学校坛庙廨宇建置维新民不知扰十四年秋边事起朝命征官马急民无以偿汹汹思窜希正集里老慰谕为设策买补九十余匹民益欢悦其治州大得人和又再考乃引年致仕州人立祠祀焉　　范衷
按明外史循吏传衷字恭肃丰城人正统中知汝州有令誉居官以清节自持恶衣恶食妻子告乏亦不顾吏部尚书王直察举天下廉吏数人衷为第一　　袁宁按宝庆府志宁新化人正统中以乡举初任普安州知州土官构害地方民将不逞宁下车悉孚以至诚酋长怀金致贿不受久之度难格阴揭其害民事数千条酋长觉辄拥众胁之宁从容却退不数月酋诛死永革其袭普民德焉　　王汝绩
按明外史循吏传汝绩金溪人举于乡为福建政和训导九载考最用大臣荐擢绛州知州土□赋重人鲜知学而健于讼前此长吏未有满考者汝绩谓民富则教行而讼自息乃劝民耕稼蚕桑勿夺其时尽垦不食之土俾各种所宜而督责其偷惰者不数年民业饶给遂大修学宫笃兴礼教更广延师儒训民间子弟风化之美延及邻邑民以事至前者悉告以敦本节用孝弟礼让之道恳款笃至民多感化自是争讼衰息狱户屡空盗贼亦绝有所征发但书片纸示期民自奔赴田里晏然无追呼之扰犬不夜吠尝有蝝生将害稼为虔祷于神蝝即灭民有积岁流移者闻新政宽仁皆扶老携幼而至汝绩益加拊循俾乐生兴事人情大悦景泰改元九载满民相率诣上官乞留汝绩力止之乃已将行以暴疾卒士民莫不哀悼　　张廉
按明外史王汝绩传廉字惟清陕西咸宁人永乐末举于乡授刑部照磨历临汾县丞蒲州判官并有声正统八年蒲州缺知州部民状廉贤能乞即用之御史暨布按二司联章为民请吏部言躐等难允帝曰能得民心即良有司正宜旌擢示劝何躐等之有遂擢任之廉乃□刮积弊自家及官皆有检饬教民作业以时与民以信凡赋调不督而集力扶善良摧豪猾其于学政尢加意久之政平讼理公庭寂然日课吏读律曰非徒使知畏法且令不暇游惰耳治蒲十余年未尝行一非法事遭内艰去军民复合词乞留朝议不可而止　　燕云
按明外史循吏传云陕西咸宁人正统十一年用巡抚于谦等荐擢潞州知州以善政闻景泰初御史谢琚言云及蒲州张廉并着廉能声宜加旌异为列城劝下所司廉之三年夏坐事当调部民三百余人诣阙奏其贤即令还任云治二县一州慈祥宽简理公事如其家未尝轻施鞭挞故所至得民　　杨秘
按明外史燕云传秘宣德初知徐州有异政九载秩满民不忍其去先后诣巡按御史乞留凡七百余人即军卫将卒亦列状恳请御史言于朝下吏部核奏乃进二秩遣还再历九载民益习其政既去而歌颂不衰　　周健
按明外史燕云传健钱塘人永乐九年进士官御史坐言事谪交趾下洪知县宣德中历全州知州勤于民事大着声绩正统八年三考皆最当迁部民千余人走诉巡按御史乞再任御史以闻帝从之进秩二等其后政愈有闻　　张需
按明外史燕云传需知霸州抑奸豪兴遗利政绩大着正统十年举治行卓异宴于礼部赐宝钞袭衣既还任有牧马于州者为民害需执而治之牧长走诉于中官王振遂执下锦衣狱谪戍边时论咸不平然莫敢救也其后州人称良牧必首需　　王约
按明外史燕云传约知定州得民誉景泰二年春丁忧解职民二千五百余人言约持身端谨□政公勤瓦剌入寇多方捍御境赖以安乞还之百姓景帝报可约既还善政益着五年夏抚按官列状以闻赐诰旌异　　蔡瑛
按广东通志瑛字世杰龙溪人景泰四年知连州兴利革弊政令严明事关于民者悉为之所于学校尢拳拳焉殿庑廨宇择地迁创身自督率不日告成后擢广西平乐知府　　汪溥
按畿辅通志溥景泰中知蓟州先是龙池河壅塞久溥莅任后河忽不疏自通稼有一本数穗者邻境盛蝗入蓟自死人谓如古鲁公三异　　傅皓
按开封府志皓字孔阳祥符人授通州同知宽厚平易在任八年民惟恐擢去通州守缺百姓数千人叩阙乞擢皓为守上允之通为水陆辐辏之地勋戚宦寺田庄居大半素号难治一切裁以法凡驿递船马馈遗非度者悉寝不行邻郡遇有冤狱弗白者咸赴所使者愿下听断上疏论户口食盐民钞岁输官盐无给不报因通融里甲立取盐法后踵行之不废有清军御史者按郡捕得逃伍者亲识即系之狱遣行以代皓叹曰无罪而代戍岂制耶遂以情奏竟免改知济宁州通民泣送数十里攀恋不忍舍去守济三年节财爱民惠政懋着请老归汴前后典郡二十三年清慎无间始终云　　何淡
按明外史循吏传淡字中美广东顺德人天顺元年进士授滨州知州值旱蝗之后以劝相耕农为首务有病民者一切罢之粮役以贫富为差书为由帖预给之得以菽麦布帛折纳由是赋不督而集取吕氏乡约教民榜乡择一老人亲为讲说俾劝诲闾里季一稽考有不率者召乡老泣谓之曰吾不能化若与若不能化乡其罪均然吾罪首也倘三犯当自劾去矣各惭谢而退有过相责让讼为之稀乃新学宫修礼器聘师儒日夕教督始士习鄙悍至是甲第郁兴廉明仁恕政务毕举以内难去士庶泣送万人知其清贫醵钱二十万为赙又谓淡素廉必不肯受乃付一耆老令逾境至临清致之淡正色固拒耆老还悉散于众不匿一钱盖化于淡也后肖像祀之龚遂祠　　吴孟俅按明外史循吏传孟俅琼州定安人景泰七年举于乡成化中授广西宾州知州政济宽猛吏民畏怀州有九寨蛮屡肆寇掠急之则散缓则复出州人苦之孟俅单骑入寨开示祸福许入城市贸易第不得带弓矢刀剑蛮人悦皆罗拜愿受约束一境遂安上官交荐进秩二等弘治初以亲丧去官八寨蛮及南丹宾州二卫所将卒相率陈状愿得孟俅还任总督秦纮以闻孝宗许之州益大治　　熊一定
按岳州府志一定字广恒丰城人知澧州性抗直政尚严厉吏民畏之新洲旧有空牧地藩府欲夺其利一定婉辞启闻卒弛其禁九溪土酋杀良民一定承檄按问伏其辜任澧七年积粟万斛岁荒民赖以济　　何浚按畿辅通志浚河南灵宝人天顺间由象州改知赵州敷仁布惠不尚鞭笞值岁饥赈济有法民无流移权要侵民地力疏于朝卒复民业又起城西关厢以便往来凿井泉以溉田稼新学校以正士习历任六年民感戴如父母引年家居赵人岁遣人问馈及卒男女巷哭者三日皆置位祠之　　陆伟
按山西通志伟字仲奇钱塘人成化初授泽州知州时州罹洊饥人相食伟奏发内帑沿门赈救全活数万人人绘像而生祀之州多宗室分封和买并吞之害其来已久岁时禄米后输辱及官吏伟悉裁之以法世家大族武断乡曲凌轹闾左者皆禁不得肆请托一切不行因相衔之思嫁祸于伟嗾宗室诬奏数事下三法司勘谳诏使至州民无老少填塞街巷称冤使者得其实事白比去犹慰之曰毋以此自沮州有宁山卫军民杂处恒患不靖伟摄之以威彼此帖然总镇中贵岁有祗候之索所属争先取容伟独不与久之政通人和曰民可使废可兴也乃葺州治新儒学州旧有明道程先生祠伟曰先生岂泛然名宦循吏哉阔其祠至于漏泽园常平诸仓路涂桥梁靡不备举致仕归州民攀留数十里不绝车至不得行多泣下者　　蒋容
按武进县志容字德夫成化壬辰进士授蒲州知州以忧归起补潞州藩府军校恣横不法容引绳批根不少贷左右激王奏征诣阙潞民随之者二千余人累疏讼冤容竟得白更罪诸藩僚改容潼川州未几重庆守阙中涓镇蜀者讽使纳贿迁守容力拒之由是忤珰谢官归　　毕用
按河南通志用山东巨野人成化中知归德州察民隐课农桑推奖善良禁伏豪横时黄河泛溢溃堤薄城居民散徙用慰抚之又筑月堤以障之水不为害是年复奏免田租之半民赖以安会巨阉过郡丞以下皆屈礼以见用独长揖阉怒诬奏逮系京师法司直其理诏令复任　　傅鼐
按陕西通志鼐字天和新河人成化间知秦州事严以□政平以近民除淫祀戒游食重农申教祛灾弭盗凡学校舍馆坛壝桥梁以次修葺上疏言救荒弭乱二十事言皆剀切当旨如议行于秦秦人便之　　李愚按开封府志愚字克明兰阳人授澧州知州以礼让喻俗不规规于簿书期会之间一郡尽化之成化七年茅冈宣慰等土司乘刘千金之乱出没剽掠每过州境戒侪类勿有所犯其感格强暴类此州俗女子过三十始嫁愚檄属邑俱依期婚娶其贫不能举者亦宜设法资之一岁中完娶者二千余家巡抚吴琛闻之以束帛劳异改知晋州值岁凶赈恤不遗余力是年复大水愚上疏言事上震怒逮系京师顷之上感悟诏释愚出宫女五百人愚既还职益自振励会妖贼桑冲作乱愚以计擒之上嘉其能　　薛敬之
按山西通志敬之渭南人成化间任应州有学行务抚恤小民循行阡陌察民乏谷种者助之又买牛给民令孳息为耕具由是邑无惰民野无荒土积四万余石流民闻而复业有三百余家南山有虎患为文祭之旬日间虎死于壑平地有暴水涌出敬之望水拜祷水即泄回作兴学校节省里甲政事文章俱擅优长时称为关西夫子升金华同知　　樊继
按江宁府志继字景昭句容人任南康教谕少保杨士奇荐升兴国知州毁淫祠崇正学以德化民至于成俗尝筑堤障水以利百姓有虎为患祷于城隍两虎自斗而死正统间致政归郡人号其所筑之堤曰樊公堤　　冯琨
按苏州府志琨字君美昆山人知蓟州州民以牧马为耕作每户承马若干匹给草场若干亩而勋戚贵珰有悉攘其地为庄园者琨至按籍核之尽还本户勋贵怒诬奏琨逮下诏狱琨列主名几何影占几何为孝宗分别言之上咨嗟良久曰好个知州即令复职武宗初逆瑾用事再起前狱收下锦衣鍜炼之两讯杖八十绝而复苏蓟民竞守圜土挈榼馈饷者不绝适有僧言于瑾曰冯知州惟饮蓟州一杯水耳瑾愕然乃得释复还蓟州　　邵宝
按开封府志宝字国贤直隶无锡人成化末知许州先是岁大饥关陜流徙至相食郡境宝赈贷安辑全活者甚众又置政惠总社二仓岁储谷万余石民无荒虞又有蒋马坡花沟湖若干顷皆膏腴地民有妄献之藩府者累岁争讼逮数百人按事者欲为阿附宝力诋之乃白于台臣竟不为所夺在许凡八年擢户部员外郎　　田铎
按明外史循吏传铎字振之阳城人成化十四年进士授户部主事历员外郎郎中弘治二年四川饥奉命往赈事竣复命坐误遗敕中语谪蓬州知州时经寇乱前官设巡视乡正与老人机兵下乡诇事名为刺奸实病民铎至悉罢之视事三日即斋沐祷雨雨随降有奸吏六人积为民患杖而逐之盗数发至入州城行劫铎设策捕获益增垒堞申门禁盗遂屏迹州滨江民病涉建大小二十四桥三溪山高而无径凿之为途民免登陟者十五里东南江有洲八十余顷居民樵采蓄牧其中为豪右所据铎夺而复之民流他邑遣人招徕谕以免役三载且恣耕山地不增赋额复业者无算取前贤懿行为图说悬之旌善亭朔望令老人聚童子诵习而以时讲于州庭人多归化监司行部讶无投牒者深嗟异之每谒文庙必与诸生讲论经史庙庑圮重为修葺□州八年政声章彻上官屡荐擢广东按察佥事　　李缉
按明外史循吏传缉余干人弘治十四年举于乡以常州训导擢濮州知州缉仁恕明决善伸滞恤枉而详练于世故人不能欺大都与民省事务求安全州苦河患岁调民修筑力不堪缉免其役但征役钱以待事公私便之稽核丁产尽得所隐漏定为上中下三则而役始均修学校亲为讲授诸生有庐墓以毁死而妻殉之者请于朝祠祀焉大旱民绝食亟发廪赈救民忘其饥秩满移泉州府同知　　宋礼
按莱州府志礼字以和河南叶人知平庆州持身端谨□政严明兴学校增户口令行禁止道不拾遗居官八载治为东藩第一卒于官民号泣如丧考妣至今思慕不忘　　董豫
按长沙府志豫弘治中以主事谪知茶陵性清强无少阿避州多善讼捕其尤置之法科举士弗振者三十年聘名士二人为师择弟子员受学焉学宫址弗利相善地改之人士彬彬起岁旱奏减租者再田有界永新者彼袭而夺之赋则□于茶之民也豫两奏正之藩司数派远运违常格檄正之遂坐罢故至于今虽妇人童子皆知有董公也　　乔木
按南阳府志木字大用新野人知定州核欺隐地均贫乏酌赎银市牛种招给流散复业民有再生乔父之谣建正学书院置薪米赡给书生创修陂堰人享其利名其堤曰乔公堤尝出行道见一马伏车前如诉状遂随马得尸立辨其冤人以为神在郡八年玺书褒奖为直隶清官第一　　赵崇贤
按广德州志崇贤正德四年任广德州时岁大侵盗贼□起多方绥缉民赖以宁与诸生阐晰道义皆圣贤精蕴方议津贴建平军需以助养马公曰马政派自草场军需出于田亩县民食田力而州民为之纳税非制也亟白宪司停止之　　李鸿
按畿辅通志鸿陕西干州人正德六年知深州适霸上贼起啸聚万众纵横河北闻贼徒至州鸿率众登城分僚属守四门躬自提督往来巡眺昼夜弗寝贼知不可克辄自引去一郡获全以至兴学校抚流移百事修举百姓德之　　杜彪
按无为州志彪大名府魏县人由举人任知州初下车故为昏懦状案牍多积狱系亦繁吏胥以为可欺久之情弊灼然乃振纲纪均赋役锄强扶弱奸豪敛迹以廉能名一时至今民多诵之　　范渊
按郴州志渊字君山历官刑部郎中隆冬见枷囚甚苦疏陈五事上皆嘉纳正德四年逆瑾擅权两被系逮左迁威州见其风俗浇漓叹曰人心无不可教乃作化民训十五条反复晓告嚣风遂变又以边民不知学问弟子不满三十因择民间子弟七十余人群而教之作学训十三条亲为讲解由是人咸知劝后升云南副使卒于官　　王诏
按明外史循吏传诏字孟宣历城人由乡举为定州知州州畿内地且近边征发旁午号难理诏有才谞诸务就绪乃更约法开示诚信未几厘弊殆尽久之犷犴息政化大行蜀生道其境者遗橐装百金诉于诏诏曰第往当有为汝守者往则果见一人守之生曰感君盛德何不携而去守者曰人有弃子于道者我侯不忍为流涕活之我忍攫金致君流落于侯之境哉卒还之御史来按部猝入狱见止二囚深嗟异注上考州田多污莱民贫不能市牛为仿武侯木牛用法以耕力得半牛治州三岁迁开封府同知　　萧文清按畿辅通志文清庐陵人嘉靖时以举人授祁州守发仓赈灾全活甚众筑堤种柳号为木城岁大旱文清步祷云数密而数为风散之文清梦有鬼持幡招风醒观祠中土偶如梦中鬼因手碎之毁其祠风息雨乃降　　贺盛瑞
按山西通志盛瑞获嘉人万历间官工部为内竖中伤备兵鄜延迁任泽州朴诚清正不畏强御作兴学校请减税粮修饬城垣裁冗员清驿站均收纳禁淫祀奖节义尽心民社不辞劳怨以疾归囊箧萧然阖郡士民思之　　张稽古
按山西通志稽古蒲城人嘉靖间任岢岚赋性戆直不畏强御时都御史杨顺以诬杀沈经历事获罪戍振武卫仍肆贪淫不法被奏下御史问御史知稽古强直委讯焚香誓天以公自矢杨竟论死狱中持身廉介以冰蘗着闻人呼为谷米张历按察司副使晋常侍固请游园拒不就委馈馔于沟中而还其器其介如此　　汤希闵
按池州府志希闵号舒滨进士授开州知州明刑敕法息讼劝耕首缮城池再清徭役葺圣殿兴学校有权贵武断乡曲州人胪其状以闻希闵按法治之不少阿时有印马之苦力请当道为之苏息擢南户部父老遮道流涕为创生祠于北郭　　胡希琼
按武昌府志希琼字子翼嘉靖丙辰授潼川知州州领七邑当孔道琼负才敏练厨传节省吏畏民服有盐井开塞无时逋赋愈积而琼清弊窦课集而人称便有御史里居怙势暴其乡人以挠官法希琼剪其羽翼阴制之使不得逞会三殿灾采大木学宫有乔木数百章议欲取之希琼曰奈何伐文庙以自功别采得大本视旁郡独先竟以疾卒于任州人思慕举祀名宦　　唐侃
按济南府志侃字廷直镇江丹徒人嘉靖己未自永丰擢知武定庭生瑞谷一茎五颖人以为清最所致戊戌世宗奉章圣梓宫葬承天府道出山东上官檄州县供应邻境守令藉此科敛而后往侃独奉身以行州民帖然至德州扈跸诸官以侃无馈遗咸目为武定穷知州　　唐执中
</div>
    <div class="pagination">
<a href="官常典州牧部_page3.html">上一页</a><a href="官常典州牧部.html">1</a><a href="官常典州牧部_page2.html">2</a><a href="官常典州牧部_page3.html">3</a><span class="current-page">4</span><a href="官常典州牧部_page5.html">5</a><a href="官常典州牧部_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
