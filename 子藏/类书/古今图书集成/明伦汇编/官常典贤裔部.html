<!DOCTYPE html>
<html>
 <head>
  <meta charset="utf-8"/>
  <title>
   官常典贤裔部 - 第 1 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典贤裔部 - 第 1 页/共 6 页
  </h1>
  <div class="content">
   贤裔部汇考
　　后汉
章帝元和二年帝幸鲁作乐大会孔颜子孙
按后汉书章帝本纪元和二年三月幸鲁庚寅祠孔子于阙里及七十二弟子按陋巷志二年幸鲁以太牢祀孔子及颜子等作六代之乐大会孔颜子孙六十余人　　魏
文帝黄初　年始建三氏学
按三国志魏文帝本纪不载　按续文献通考黄初中于阙里建三氏学专教孔颜孟三氏子孙　　北魏
孝文帝太和九年诏拜颜氏二人为官
按魏书孝文帝本纪不载　按陋巷志魏孝文帝太和九年帝如鲁城诏拜颜氏二人为官　　唐
元宗开元十三年诏颜氏子孙并免赋役
按唐书元宗本纪不载　按陋巷志云云
德宗贞元六年冬十一月南郊授颜子四十一代孙頵五品正员官按唐书德宗本纪不载　按陋巷志云云
　　后周
太祖广顺二年驾幸曲阜授颜涉主簿
按五代史周太祖本纪不载　按陋巷志后周太祖广顺二年驾幸曲阜诏颜子之后以四十六代孙涉特授曲阜县主簿　　宋
真宗大中祥符元年驾幸曲阜以兖国公四十八代孙端特授郊社斋郎按宋史真宗本纪不载　按陋巷志云云
哲宗元佑四年置三氏学教授
按宋史哲宗本纪不载　按续文献通考先是干兴元年孙兴公守兖因庙建学请以杨光辅为讲书转奉礼郎元佑四年尹复奏以文潞公荐为教授而学正学录分任其事前代皆孔子后为之盖当时教授自置也　　金
章宗明昌五年诏先师兖国公后免赋役
按金史章宗本纪不载　按陋巷志云云
　　元
太宗九年诏免颜氏子孙差徭
按元史太宗本纪不载　按陋巷志元太宗九年诏颜氏子孙奉上丝绵颜色税石军役大小差徭并行蠲免太宗十年免颜氏子孙八家差役
按元史太宗本纪不载　按陋巷志十年以颜氏子孙八家系先贤之后蠲免差役世祖中统二年九月设三氏学教授
按元史世祖本纪中统二年九月戊辰大司农姚枢请以儒人杨庸教孔颜孟三氏子孙诏以杨庸为教授　按姚枢传世祖即位枢改大司农枢奏曰陛下闵圣贤之后诗书不通与凡庶等即命洛士杨庸选孔颜孟三族诸孙俊秀者教之乞真授庸教官以成国家育材待聘风动四方之美按陋巷志中统二年差杨庸充庙学教授钦奉圣旨据孔颜孟之家皆圣贤之后也自兵乱以来往往失学甘为庸鄙朕甚悯焉可令杨庸充教授先生务要严加训诲精通经术以继圣贤之业宜令准此　中统建元之初制以旧典立曲阜庙学遴选师儒充孔颜孟三氏子孙教授正录各一员训其子弟比之常例优加擢用其三氏子孙入国学者俾同朝官子例任教官者比常例每减一考入流　　明
太祖洪武元年诏免颜氏子孙差徭
按陋巷志洪武元年十二月十九日礼部崔尚书等官于谨身殿西廊下钦奉圣旨以颜氏惟大宗免差余枝不免钦此洪武十八年诏释孟子及圣贤子孙轮作者
按明大政纪洪武十八年十月癸巳诏工部释孟氏子孙有罪输作者仍询圣贤之后在输作者依例释之英宗正统元年敕教养圣贤子孙
按道州志正统元年七月十七日顺天府推官徐郁题褒崇道学事乞敕该部转行各处将圣贤子孙体访上闻照例优免奏入下六部都察院议如所奏从之仍于子孙内选聪明俊秀可教养者不拘名数送赴所在儒学读书拨廪养膳时加提调务获成效以继先业若子弟有资质端庄重厚才学识见可取堪为时用者有司从实甄录奏闻取自上裁所司毋得怠惰延缓循私不公不加礼优待有负崇重先贤之意正统二年诏免宋儒子孙差徭
按明大政纪二年六月诏凡先圣子孙流寓他处及先贤道国公周惇颐豫国公程颢洛国公程颐温国公司马光徽国公朱熹之嫡派子孙所在有司俱免差役正统七年诏免颜氏子孙差役
按陋巷志七年五十九代孙希仁奏请诏命颜氏子孙并免差役正统十一年钦定以颜希仁主奉颜子祀事
按陋巷志宗子世表颜子五十九代孙希仁十一年钦定主奉祠事代宗景泰二年幸学召二氏子孙观礼并授五经博士按明大政纪景泰二年四月诏颜子后裔希惠孟子后裔希文并授翰林院五经博士按陋巷志二年驾幸太学释奠先师孔子以陈懋分献颜子钦取五十九代主奉祀事嫡孙颜希仁等二人赴京陪祀赐纻丝衣一套仍赐宴于礼部按兖州府志二年上幸太学召衍圣公颜缙率二氏子孙观礼赐一品服遂着为令景泰六年授程朱二氏后世袭五经博士
按明大政纪六年夏六月以宋儒朱熹裔孙梴为翰林五经博士世袭按嵩县志六年录起伊川后比颜孟例授翰林院五经博士世袭以奉祭祀景泰七年以周子嫡孙冕世袭五经博士
按道州志七年五月二十二日以先生嫡孙周冕世袭翰林院五经博士仍回原籍以奉祭祀英宗天顺六年诏以颜议袭五经博士
按陋巷志天顺六年以复圣宗系紊乱颜希惠不系黜罢仍以希仁长子议为宗授翰林院五经博士宪宗成化元年给三氏学印令三年贡一人并赐颜氏朝贺第宅按明大政纪成化元年三月上祀太学释奠先师孔子祭酒司马恂率学官诸生表谢赐祭酒等官及孔颜孟三氏子孙袭衣及诸生宝钞十一月给孔颜孟三氏学印令三年贡有学行者一人入国学按明会典元年令三氏学三年贡一人提学官考试起送按陋巷志元年驾幸太学命礼部主事张谨行取六十代孙翰林院五经博士颜议并族人二名赴京陪祀赐纻丝衣一套冠带仍赐宴于礼部族人各纻丝一套于时复圣后裔朝贺未有第宅颜议入奏可之赐第于东安门外入觐驰驿定为常例成化十二年命朱子后世袭五经博士
按明大政纪十二年七月庚戌命宋儒朱熹十世孙炖袭五经博士奉祀事武宗正德四年定颜孟二氏子孙岁贡例
按明会典正德四年令三氏学每三年贡孔氏子孙一人至第四次方贡颜孟子孙一人仍行提学官考选曾经科举者不许将年老无学之人一概入选收用世宗嘉靖二年始命婺源朱氏子孙为五经博士按婺源县志武宗正德间科臣戴铣汪元锡御史王完后先奏请以朱子继孔子者也重朱子所以重孔子查得孔氏嫡长之裔随南迁居浙之衢州徙居曲阜者皆其支庶累朝录荫惟曲阜子孙应袭公爵而衢不与盖阙里为重故也今照朱氏婺源与孔氏曲阜闽之建安与浙之衢州事体同符朱氏在建安者恩典已隆婺源子孙顾不得录荫主祀尤为缺典乞照孔氏阙里义例录荫婺源子孙贤而嫡长一人量授博士等官以掌祠事等因题奏行府复查据本府知府张芹奏保朱墅系文公十一代嫡派孙居婺源者既已查勘是实合无将朱墅量授荫录主奉婺源祠事伏蒙礼部左侍郎贾咏具题嘉靖二年奉旨朱墅准与作翰林院五经博士三十七年又用本学训导席端言俾世荫录勿绝嘉靖十三年诏访求曾子后授以世袭五经博士按嘉祥县志十三年吏部左侍郎顾鼎臣奏为崇植先贤系胄以隆道化事窃惟尧舜禹汤文武周公之道传至孔子而大明其德与功垂之万世直与天地同其高厚矣孔子传之曾子曾子传之子思子思传之孟子不惟心相授受且笔之于书以诏后世泄天地之精蕴揭宇宙之纲维汇六经之渊源扫百家之蹊径考之论语大学中庸孟子所载如一贯之旨正心修身之学中和位育之功性善诚明之说王霸义利之辨微言妙道不一而足真所谓为天地立心为生民立命为往圣继绝学为万世开太平者然则曾子之功岂小补哉暴秦坑焚之后道学不明汉司马迁号称良史其序孔门弟子列传但曰孔子以曾参能通孝道故授之业作孝经而已唐韩愈窃附于圣人之徒其序道统之传直以孟子上接孔子他尚何说哉良由大学中庸二书混于戴记篇中不与论语并显学者莫知其为学之枢奥而讨论之是以时君世主徒知推尊颜孟而忽于曾子子思自唐迨宋虽加曾子封爵而从祀犹列于十哲之后子思则杳无闻焉宋仁宗始表章学庸二书而程颢程颐朱熹诸儒更相发明□流穷源使天下后世晓然知道统授受之功曾子为大而子思次之咸淳三年始封曾子为郕国公子思为沂国公位次于颜子跻于盂子之上而四配之位始正是万古不易之论也我太祖高皇帝御极之初首诏孔氏子孙袭封衍圣公并世袭知县悉如前代旧制弘治间因修颜子孟子庙特置世袭翰林院五经博士各一人以主祀事此孝宗皇帝稽古右文之盛举也夫曾子传道之功优于颜子而孟子私淑于曾子子思今颜孟子孙皆世袭博士而曾子之后独不得沾一命之荣岂非古今之阙典也哉当时典礼守土之臣曾无一言及此者岂以曾子子孙散在四方历世久远谱系不明恐有冒滥之弊尝考春秋之时莒人灭鄫太子巫仕鲁去邑为曾然则曾子去受姓之祖甚近也后世几曾姓者孰非曾子之子孙乎又访得正德年间今都御史钱宏任山东按察司佥事巡历至嘉祥谒曾子祠墓因令有司访求附近编氓中曾姓得一农夫于深山中貌甚朴野询之果曾子之后也不知钱宏当时何不请于朝而复使之沦没耶必以其人鄙陋不可□于衣冠之列故耳臣愚以为先王兴灭继绝崇德报功其意甚广其道甚远不当因其子孙无贤而遂已也臣自入仕以来见三氏子孙来朝辄有感于衷耿耿不忘几三十年兹者恭遇皇上厘正孔庙祀典一洗前代陋规重劳圣驾临幸国学躬亲释奠之礼臣谬以章句之儒得预俎豆之事欣荣鼓舞不能自已乃敢陈其愚见仰渎宸严夫亦数千载未备之典必有待于今日欤乞敕内阁礼部议拟取自圣裁准照弘治间颜孟二氏事例访求曾氏子孙相应者一人授以翰林院五经博士世世承袭俾守曾子祠墓以主祀事斯文幸甚奉圣旨礼部看了来说　按曾子六十二代孙曾承业请祭田疏臣自祖以来世为山东嘉祥县人迨祖曾据丁逆莽之乱远离故土避难江西遂卜居于永丰捐弃其庐舍先祀不绝者盖如线耳以故祭田佃户一概遗失恭遇世宗肃皇帝御极十有三年追思前贤俯询宗派令查有曾氏嫡派子孙应承袭者仍世其官寻蒙大学士顾鼎臣请旨遍访臣祖质粹自江西抱谱应诏即据山东江西等衙门覆勘相同遂荷特恩准世袭翰林院五经博士仍照颜孟事例拨给祭田佃户等项永供庙祀夫以先贤之裔久栖迟于异土草莽之贱骤受职于清华盖千载一时矣比蒙山东抚按转行该府州县拨给不意臣祖质粹即世臣父继祖复尔丧明遂致迁延日久未蒙覆夺及臣承袭尚未奏讨窃念臣以流离之子幸得被先世之冠裳窃蓺林之俊彦揣分自惟亦宠荣极矣岂敢别有觊觎但臣祖曾子其有功于圣门既与颜孟相同臣今承袭其受职于天朝亦与颜孟无异陛下崇德报功之典优异钦恤之恩固无所丰啬于其间也乃二氏子孙久沐厚典臣尚未沾实惠且春秋二祀殊乏笾豆簠簋之品老稚数口实鲜归膰致胙之仪是以罔避自陈之嫌敢哀鸣于君父之侧伏望皇上垂念先贤敕下该部查照颜孟事例一体题覆俾给祭田佃户等项庶臣供祀俯仰有赖而臣祖参沐恩宠于九原为益深矣臣不胜吁天待命之至奉圣旨礼部知道神宗万历元年辨正曾氏应袭嫡裔
按嘉祥县志万历元年吏科给事中李盛春为儒臣冒袭构争乞赐勘究以正恩典以杜侥幸事臣惟大圣大贤之后国家特世荫其官以祀守庙墓重儒先也官必嫡袭嫡绝而以次支继大都必勘结详明族属平服永无争议乃许袭之防诈冒也荫典所关法例具存虽有大奸巨猾之徒通贿营求干权钻刺谁得而紊冒其间者乃今山东兖州府嘉祥县近袭翰林院五经博士曾朦胧冒袭之弊则大有可议者臣待罪该科职司纠驳偶有睹闻不得不为皇上陈之臣八月十七日进科见有原任博士曾质粹孙曾继祖投揭一书名曰叫天录至九月初一日衮亦投揭次日接到继祖一本奏乞天恩惩冒袭正苗裔以昭国法事奉圣旨礼部知道臣参看得奏揭情词窃谓曾参后裔今是何嫡支继祖应否承袭自有谱系可查未敢妄拟姑就各具揭帖以理法质之则衮之袭有可议者五揭称曾参原籍山东至十五世孙曾据挈家迁江西居庐陵诸郡嘉靖十三年世宗肃皇帝遍求天下质粹始自江西保送承荫博士当是时查衮业已为永丰县学生员矣果使系嫡即宜应访告明本省衙门起送胡乃与伊亲兄曾嵩于提学副使考审时俱称生长南方不乐北徙具结送质粹赴部奏准颜孟二氏例世袭翰林博士夫衮不争于质粹未受新荫之先乃阅二十年余而后构争于其孙继祖则当时观望惮迁之意与近来乘机冒袭之情显然可见此大可议者一也衮揭质粹原系支派借袭而继祖则谓曾氏故无博士自质粹始臣愚以为凡始受荫之人即异日子孙世袭张本况儒荫美秩谁肯安心借人使质粹以支派冒袭就当于其存日告争何故嘿嘿至其没后而始争袭之也又使衮果当袭曩应贡具奏时该部何以参看曾衮应贡来京意图争袭似难凭信等语夫该部之批参想缘违例迟难而始袭显然冒争此大可议者二也儒荫熙朝重典比别荫不同而曾氏系在山东江西必当取两省勘结二氏合族情词乃为无弊据揭衮奏行江西不行山东专取亲属保结而不同质粹一支对理则偏徇之情难凭朦胧之弊莫掩此大可议者三也荫袭之法嫡绝次承兄终弟及例也继祖揭衮见有亲兄曾嵩而衮揭不辨则嵩在可知即衮支当袭前此曾嵩应贡时胡不奏袭博士而甘选永淳县训导荫不先亲兄而遽及弟弟反承宗荫而顾违兄兄弟之伦废嫡次之序淆此大可议者四也又荫必以嫡衮之是嫡与否未可知也若以大义论之臣读曾子诚意章以无自欺为训及论齐家则曰一家让一国兴让若衮非嫡冒袭则既欺其心又欺其族又欺其兄悖祖参无自欺之训矣倡劫争而寡恬退悖祖参一家让之训矣曾子事亲养志衮袭非其正逆曾子之志决不欲也以之祀守庙墓肯歆其祀而妥灵地下耶此大可议者五也衮儒先之后业儒者类多怀反乌之情以故该部止据该省衙门勘结题覆衮幸得袭今官臣何独敢苛责为也但以袭荫必须正当恩典岂容诈冒一有诈冒即再易之不为嫌要于其当使不可争若冒袭而不行参究恐将来觊觎之徒未必不比例奏扰之纷纷也参照博士曾衮系叨贤裔行埒市徒安土惮迁初已无追远之念乘机攘夺继乃萌穿窬之心越次以袭官固为不弟构争而冒袭似属欺公即其老猾以遍干显是侥幸而苟免所当参究以儆诈冒者也伏乞敕下该部即行山东江西抚按复令所属司府县学衙门虚心秉公毋以近经题衮为嫌务查曾氏族谱拘集合族对理取具三氏并各干公结实实应袭嫡支送部另题请夺庶世袭永杜后争恩荫不致冒袭虽所谓爱理法即所以爱先贤也奉圣旨该部知道按滋阳县志邑人吏科都给事中刘不息为遵明旨重始爵以斥奸邪以正大贤后裔事臣等窃惟治道以崇儒为重人臣以君命为尊始封已定奚啻左券弗可易也岂意纪纲大明之时而有此覆盆之□哉臣等待罪该科谊不容嘿谨以耳目所闻见者披沥为我皇上陈之谨按先贤曾参山东嘉祥人也其孙曾据因汉末兵乱携家过江寓江西之豫章吉阳郡迄今二千余年矣幸荷世庙悯念斯文崇重祀典以曾子与颜孟同而庙祀与颜孟异是以嘉靖十三年间礼部移文遍求天下但系曾氏子孙虽极其□远有可征据者亦在所求臣等仰思世庙推恩之意为曾氏世代绵远但得曾子之后即可以奉祀矣比时曾质粹曾嵩曾衮俱在也衮嵩若于世代为嫡自当庆此遭逢之非偶而上应君命除坟庙矣何徐提学面鞫之则曰生长南方不乐北徙夫果曾氏之嫡也何为不愿北耶嵩衮而果不欲北也则于君命祖茔若秦越相视邈不关心而伦理恩义咸泯绝矣独曾质粹首承礼部访求之檄捧江西起送之文破家北迁间关赴部遂奉圣旨既勘得曾质粹系先儒曾子之后准照颜孟二氏例授翰林院五经博士仍与世袭钦此大哉皇言不惟表章先儒于既往又杜绝争弊于将来夫授以五经博士是质粹之前未有博士也仍与世袭是质粹之子孙世袭也拟之建国封侯之例质粹即始封之君也苟非自罹重罪虽朝廷亦不得而轻废之也况其他乎岂期巨奸如曾衮者恣钱神之贿属肆卖鬼之幻术朦胧冒袭欺君背旨其罪有可胜诛者哉夫衮嵩之弟也嵩尚不可袭况衮乎衮罢官也未官已不得袭况褫官者乎背祖而不果北徙非孝也背命而争夺职官非忠也不孝不忠之人而滥列儒官不惟无以示风化即使奉曾氏之宗庙臣等不知守正诚确如先儒曾参者肯享其祀否耶坐视于质粹未命之前而眇浩荡之鸿恩攘夺于质粹既没之后而违已成之明命若衮者诚奸巧之尤而欺罔之甚者矣如天理人心何哉臣等以为明旨未下之前则庶不可以先嫡明旨既下之后则不愿北徙者又安得以夺始授君命之后乎自明旨己下而不愿北者虽嫡不嫡况世代寥远其所谓嫡庶者又非明有征据者乎彼文书私约不过捏写以欺罔天听耳即使果有之亦不过彼此私情敢与君上之明旨抗耶不以君旨为可据而以私约为足凭不以不愿北徙之情为实案而以酬劳为辞诸臣之勘之覆者皆非也臣等咸不敢苛论矣万历元年八月间科臣李盛春目睹衮等之争辨深恨曾衮之奸邪具疏上渎荷蒙俞允臣等此时惟知以查质粹之子孙应袭者为是而独勘曾嵩之子孙应袭者为非夫何部议未定舍其是从其非致使曾质粹之嫡孙继祖独抱□恨吁天悲号凡有人心不忍闻见岂宜湛恩汪秽之时而乃有此向隅之泣耶臣等以为继衮之是非不待辨而继祖之子与嵩之子其承袭亦不必辨唯于世庙定之矣始官在质粹世袭在质粹锡之于天子者自当传之于子孙孰得而夺之夺之即背违成命矣今日衮既可以夺继祖焉保他日无夺衮者出乎争者藉藉论者纷纷是弃朝廷之命视世爵为奇货不亦上违世庙之殊恩下渎先儒之庙祀乎近闻江西之勘又有以曾嵩之子枢承袭者夫曾衮既革而嵩子承之是衮之奸不幸而不得行于身犹幸而得行于侄何异于垄断之登而扬州之鹤耶其于世庙明旨均为背矣伏乞我皇上敕下礼部从公复议务遵成命勿泥前辙将曾继祖之子承袭五经博士将曾衮革职以治其违命冒袭之罪庶恩命出自朝廷而奸伪或有所惩矣奉圣旨是万历十六年礼部请列曾氏子孙入三氏学改为四氏学按于慎行四氏学碑记万历十六年入曾子后裔盖从御史毛公在之请也易名为四氏学按嘉祥县志礼部一本巡历事竣敬陈补遍救弊之略以备采择事该山东巡按毛在题前事奉圣旨该部知道钦此抄出到部送司案呈到部除议各道之分任九款系隶各衙门列上请圣裁定夺恭候敕下臣等遵奉施行一开贤裔之均收前件臣等议得国家设立三氏学优崇圣贤后裔亦以胥教诲而育才俊也但止及孔颜孟而不及曾氏者缘曾子子孙流寓江西至嘉靖年间奉钦依世袭博士始复还山东依守坟庙今虽子孙微弱尚未蕃衍但均系先贤之后教养作兴委不可独缺既经巡按御史毛在条陈咨吏部知会并咨都察院转行巡按御史提学及各衙门以后曾氏子孙果读书向方堪以作养者俱送入该学其考选应试廪增起贡悉照三氏例施行至于遇有朝廷大典礼与孔颜孟子孙一体行取赴京观礼庶圣恩普照贤裔均沾其于崇儒重道之典益复增光伏乞圣裁奉圣旨是熹宗天启二年命授宋儒张载裔孙五经博士按郿县志天启二年命先儒张横渠十四代孙文运与程朱苖裔一体授翰林院五经博士愍帝崇祯六年再行辨正曾氏应袭嫡裔
按嘉祥县志宗圣六十三代孙曾弘毅为微臣世职久延谨述先朝采访勘覆始末仰祈圣断以惩诈伪以杜后争事窃照臣于崇祯六年五月间因浙江绍兴府会稽县生员曾益冒认贤裔希图争袭臣已具疏控陈奉圣旨该部知道钦此此时自当静听公论圣明裁断但恐异日狡谋再肆哓哓臣谨述采访始末及注销事件为我皇上陈之先是嘉靖十三年礼部移文天下遍访曾氏子孙臣五十九代祖曾质粹首承礼部采访勘覆并江西保举起送赴部奉世庙圣旨既勘得曾质粹系先儒曾子之后准照颜孟二氏例授翰林院五经博士仍与世袭钦此时有巨奸曾衮朦胧冒袭礼部从公参劾将曾衮革职仍奏请提问以治冒袭之罪又万历元年八月间吏科都给事中刘不息等题同前事乞将曾衮削夺仍命曾质粹子孙承袭博士永杜争端奉旨是钦此钦遵臣祖孙袭职至今五世岂期又有曾益朦胧冒认嫡裔昨崇祯六年八月内礼科为按月注销事礼科署科事给事中卢兆龙等参看得曾益所奏象贤嫡裔宜清等事宗圣裔嗣久定何以忽起争端于例有□均应立案不行八月十三日奉圣旨知道了礼部知道钦此今公论已定自有处分第臣庆贺事竣例当陛辞诚恐曾益画工清客出入多门鬼蜮百端妄营再扰以希侥幸臣不一言点破则彼奸原疏在部虽经参寝尚未除根终留他日起争之地恳祈圣明敕下该部将益原疏与臣疏从公覆正永杜后争庶奸谋不生而宗祀不致紊乱矣臣谨此具奏无任激切待命之至奉圣旨该部知道　又疏为奸冒圣裔紊乱典章营谋日狡欺肆愈横恳乞圣断立赐剖决以惩诈伪以伸国宪事窃照臣十五世祖据避乱江右至五十九世祖质粹当世宗皇帝咨访谱应诏部科屡核非先准衣巾奉祀后始定封至详悉也嗣有同宗曾衮冒袭旋被勘劾竟蒙旨褫夺准臣祖荫袭迄今爵承五世恩叨六朝突有绍兴曾益因同姓顿造狂谋崇祯二年间假托献赋少为尝试当被科臣冯杰参益诈冒幸得漏网崇祯五年间妄奏为象贤嫡裔宜清等事被礼部尚书黄汝良察益奸妄立案不行卷照将益虚诳等情具本控陈奉圣旨该部知道益乘黄尚书回籍钻干行浙单查崇祯六年礼科署科事给事中卢兆龙等为按月注销事参看得曾益为象贤嫡裔宜清等事宗圣裔嗣久定何以忽起争端于例有□立案不行奉圣旨知道了礼部知道钦此臣因庆贺入觐曾益神奸复具本为微臣世职久延等事奉圣旨该部知道钦此臣谓益屡经科参当知自敛部司因浙文含糊无凭正行覆奏间益咆咻部堂凌侮司官部司遂复行山东江西彻底清查益揣魑魅难逃电照去年十月内妄奏为圣裔核嫡已真等情渎聒宸聪且疏语狂肆不经其引采访云如宋之曾巩曾肇曾布或为曾氏后者此当时悬揣之词非的确之见也其说江西曾嵩曾衮曾质粹应召当徐提学面鞫时嵩衮各曰不愿北徙是江西未始以嵩衮应召也又说越以曾南明应召旨下客死益前疏何云益祖南明与臣祖质粹同应召入都臣祖质粹受封南明止乞表忠节前后异词欺罔显然况原无咨送缘由又云益祖为宋忠臣合门死节宜宋优恤之表扬之又何待于我朝乃自为吹嘘果系合门死节何以复有遗类又说曾巩世系谱散见于欧苏文集苏止言道统未及世系欧且议巩非曾子后即欧苏之文确有可凭当时经手查勘诸岂无见于宋史之足征而必取信于臣祖之永丰一谱也其说臣祖以伪冒逮问既已逮问则有干国宪其何得受封主祀况无红本卷案可证又诋臣祖子夭孙瞽残癃接踵圣灵弗飨夫人之夭寿不齐与世系之真伪奚关臣祖质粹承袭数载臣父主祀四十余年诰封累承又何得谓圣灵弗飨益之狂妄如此臣应候山东江西勘文到日真伪自明何必赘言但益奸诡愈炽欺罔愈甚势不得不为皇上陈之乃臣所奉者朝廷之明命所守者家传之谱谍臣所知者臣祖质粹为受封之始祖臣为主祀之嫡孙益有何据翻六朝之定案眇诸臣之参驳耶即益果系曾氏后裔何益之祖父不言益早年不言献赋时不言直至今日言岂曾氏今日始有嫡耶部案科参俱在部札谱谍暨各省勘札俱在恳乞皇上敕下九卿科道会议先朝之封典应否变乱久延之世爵应否奸冒臣世守之谱与益臆造之谱何真何伪历朝之本章与益杂引之外传何违何从仍治其违命冒滥庶贤裔以清国典以重矣臣曷胜惶战栗待命之至奉圣旨该部知道　礼部题覆疏看得宗圣后裔世居东鲁之武城至十五世孙曾据者避新莽之乱自武城徙豫章则曾弘毅之派也往者恭遇世宗肃皇帝崇儒重道特诏访求于是山东以曾守仁应江西以曾质粹应浙江以曾南明应当日庙堂之上几经咨勘几经参详乃始舍南明守仁而独以质粹主祀钦奉肃皇帝圣旨亦既确有凭据永为信从矣考其时微直守仁相安无言即南明同在访求之列而仅疏请表祖曾忠节奉有该部知道之旨并未及宗圣主祀事岂非质粹派系彰明固有以服其心乎人更五世时阅百年而南明之孙曾益忽起而与质粹之孙曾弘毅争此世爵夫宗圣祀典关系匪轻臣等何敢臆断惟所钦奉者先朝久颁之明旨所详按者三省核实之回文虽曾益与弘毅彼此互相诋攻宗支诚难远□然虚心而断之以理则划然不可移易耳当质粹入应访求始则奉命衣巾主祀既则奉命授五经博士世袭肃皇帝圣旨炳若日星皆曾嵩曾衮南明守仁所共知而共遵者质粹既故曾衮辄乘其孙未袭百计冒承维时科臣李盛春及刘不息等各疏劾之台臣刘光国等又疏劾之迄奉明旨革衮冒袭仍归之质粹之孙无异议也南明不敢争于同应访求之初曾益争之于后而谓于理可乎曾衮不能争于质粹方故之日曾益争之于今而谓于理可乎至查三省抚按回文浙江则称史传谱牒墓文似有可据然能知南明为巩之孙不能定为宗圣之裔并谓南明不早辩证觉有可疑矣江西则称弘毅嫡派当年勘结犁然而明言曾益引证为冒籍矣山东则称质粹应征北徙袭爵奉祀业有岁年曾益之祖不争于应诏之时又不争于曾衮争袭之候至今而突有此奏宜该弘毅之不平而士绅氓庶之纷然交哄矣孔颜孟之孙且公结弘毅为嫡传并无冒滥矣今曾益乃欲近据宋世二祖即以世爵嗣宗圣而谓于理又可乎故今质粹之孙弘毅世承爵秩主宗圣祀理无容更惟是曾益之祖一为宋代大儒一则合门死节均合祀典圣朝维风彰教当亦不靳表扬合无请旨给以衣巾俾世祀家庙用继南明当年疏乞表扬之志则曾益一派所邀恩于圣明者固不浅矣皇清
世祖章皇帝顺治元年
大清会典顺治元年覆准颜曾孟仲五经博士由嫡　　派子孙承袭俱照衍圣公咨送题补程朱五经　　博士由礼部具题咨送嫡派子孙到部题请承　　袭　又覆准衍圣公官属四氏学学录由孔氏　　生员题补四氏学教授由各省生员题补俱照　　衍圣公咨送具题　　顺治九年
大清会典顺治九年
上幸国学礼成王贝勒贝子公等内院礼部大臣衍　　圣公四代子孙在礼部筵宴一次　　凡遇
皇上幸学之年先期行取衍圣公及五经博士并孔　　氏族人生员五人孔颜曾孟仲族人生员各二　　人到京陪祀俱本监掌行先期传集满洲蒙古　　汉军汉监生演习礼仪至期各监生服蓝镶青　　袍迎送圣驾
　　凡恭遇
圣驾临雍及
躬诣阙里于陪祀五氏生员内选择十五名送监读　　书　　是年
驾临雍行释奠礼后三日
钦赐五经博士及孔颜曾孟仲氏生员素缎袍各一　　件　　顺治十年
大清会典顺治十年覆准凡陪祀恩贡免其拨历颜　　曾孟仲四氏以州同州判考用　　顺治十八年
　　郿县志崇祯三年张横渠十四代孙文运卒子　　承引应袭四年陜西巡按李具题候服阕袭授　　六年复丁母忧寻病故子元祥系十六代孙顺　　治十八年命承袭翰林院五经博士
　　康熙元年
　　嵩县志康熙元年知县杨厥美申请程伊川二　　十代孙接道明崇祯间没于土贼无传其堂祖　　宗昌应袭翰林院五经博士督抚两院题准　　康熙八年大清会典康熙八年
圣驾临雍
　赐五经博士颜曾孟仲氏生员素缎袍一件　　康熙二十三年大清会典康熙二十三年
上幸阙里其圣贤后裔陪祀者俱从优议叙现任及　　候选官遇应升应选之缺先行录用举人以知　　县缺先用贡生俟考定职衔后以应得之缺先　　用陪祀听讲执事各官俱加一级　　又议准以周公后裔为世袭五经博士
　　又议准以宋儒周敦颐后裔为世袭五经博士　　康熙三十　年　　户科掌印给事中
臣
汪晋征题为
圣心重道曰隆先贤表彰有待仰祈
敕议褒录后裔以全一代之鸿规以垂百世之大典　　事窃臣
于本月二十二日随九卿齐集内阁仰
　　瞻我
皇上御撰至圣先师孔子庙碑亲洒宸翰
臣
口诵心
　　维其文则日星云汉其辞则训诰典谟其书则　　银钩铁画玉粹珠圆洵足笼照古今蕴含造化　　以孔子而得此至文实圣道之幸臣
等生际唐
　　虞之世得睹光华复旦之章尤
臣
等之大幸也
　　总由我
皇上天纵圣明于尧舜孔孟之传实有心得故尊崇　　之典有加无已窃思自孔孟以后道学之统至　　宋周程张朱而始着此四姓五人者名号并悬　　于天壤之间学问皆出乎性天之始以故祀典　　均昭艺林咸颂乃程朱二氏固已久置世袭博　　士即周敦颐复蒙我皇上允宪
臣
姚缔虞之请录其子孙亦为博士是姓
　　五人同功一体而四人者俱承雨露世袭弗替　　独张载一人子孙沦落褒恤未加揆之典章尚　　觉挂漏按张载系陕西凤翔府郿县人学者称　　为横渠先生所著正蒙西铭诸书阐往圣之精　　微作后学之津筏程颢曰西铭之言极纯无杂　　秦汉以来学者所未到其推重如此且近见我皇上颁赐先贤书院学达性天扁额周程张朱五人　　均属一例则知圣心藻鉴原无二视伏乞
敕廷臣集议即行秦抚查其子孙
特赐洪恩使得与周程朱三氏一体恤录则万年理　　学之所尊崇即万世人心之所振起矣如果臣
　　言不谬伏祈
睿鉴施行奉
旨九卿詹事科道会议具奏礼部等衙门会议题覆　　张载关中大儒与濂洛并重相应张载子孙亦　　照周程朱例授为博士命下行陜抚查张载嫡派宗谱随查得长房张元福　　生张梦熊梦熊生张守先应袭无疑准将守先　　授为世袭五经博士奉旨依议

　贤裔部列传二
　　宋
　　颜靖之
按陋巷志宗子世表三十代靖之字茂宗西中郎行参军宣城太守司徒谘议御史中丞子腾之　　颜秉之
按陋巷志支子世表三十代秉之字敬宗綝次子散骑常侍　　颜卲之
按陋巷志支子世表三十代卲之畅子领军司马竟陵太守　　颜根
按陋巷志支子世表三十代根字道立熙长子治书御史晋安太守　　颜实
按陋巷志支子世表三十代实字道安熙次子御史大夫永安太守　　颜系之
按陋巷志支子世表三十代系之显长子益州刺史　　颜延之按宋书本传颜延之字延年琅邪临沂人也曾祖含右光禄大夫祖约零陵太守父显护军司马延之少孤贫居负郭室巷甚陋好读书无所不览文章之□冠绝当时饮酒不护细行年三十犹未婚妹适东莞刘宪之穆之子也穆之既与延之通家又闻其美将仕之先欲相见延之不往也后将军吴国内史刘柳以为行参军因转主簿豫章公世子中军行参军义熙十二年高祖北伐有宋公之授府遣一使庆殊命参起居延之与同府王参军俱奉使至洛阳道中作诗二首文辞藻丽为谢晦傅亮所赏宋国建奉常郑鲜之举为博士仍迁世子舍人高祖受命补太子舍人雁门人周续之隐居庐山儒学着称永初中征诣京师开馆以居之高祖亲幸朝彦毕至延之官列犹卑引升上席上使问续之三义续之雅仗辞辩延之每折以简要既连挫续之上又使还自敷释言约理畅莫不称善徙尚书仪曹郎太子中舍人时尚书令傅亮自以文义之美一时莫及延之负其才辞不为之下亮甚疾焉庐陵王义真颇好辞义待接甚厚徐羡之等疑延之为同异意甚不悦少帝即位以为正员郎兼中书寻徙员外常侍出为始安太守领军将军谢晦谓延之曰昔荀勖忌阮咸斥为始平郡今卿又为始安可谓二始黄门郎殷景仁亦谓之曰所谓俗恶俊异世疵文雅延之之郡道经汨潭为湘州刺史张纪祭屈原文以致其意曰恭承帝命建旟旧楚访怀沙之渊得捐佩之浦弭节罗潭舣舟汨渚敬祭楚三闾大夫屈君之灵兰熏而摧玉贞则折物忌坚方人讳明洁曰若先生逢辰之缺温风迨时飞霜急节嬴芈遘纷昭怀不端谋折仪尚贞蔑椒兰身绝郢阙迹遍湘干比物荃荪连类龙鸾声溢金石志华日月如彼树芬实颖实发望汨心欷瞻罗思越藉用可尘昭忠难阙元嘉三年羡之等诛征为中书侍郎寻转太子中庶子顷之领步兵校尉赏遇甚厚延之好酒疏诞不能斟酌当世见刘湛殷景仁专当要任意有不平常云天下之务当与天下共之岂一人之智所能独了辞甚激扬每犯权要谓湛曰吾名器不升当由作卿家吏湛深恨焉言于彭城王义康出为永嘉太守延之甚怨愤乃作五君咏以述竹林七贤山涛王戎以贵显被黜咏嵇康曰鸾翮有时铩龙性谁能驯咏阮籍曰物故可不论涂穷能无恸咏阮咸曰屡荐不入官一麾乃出守咏刘伶曰韬精日沉饮谁知非荒宴此四句盖自序也湛及义康以其辞旨不逊大怒时延之已拜欲黜为远郡太祖与义康诏曰降延之为小邦不政有谓其在都邑岂动物情罪过彰着亦士庶共悉直欲选代今思愆里闾犹复不悛当驱往东土乃至难恕自可随事录治殷刘意咸无异也乃以光禄勋车仲远代之延之与仲远世素不协屏居里巷不豫人间者七载中书令王球名公子遗务事外延之慕焉球亦爱其材情好甚款延之居常罄匮球辄赡之晋恭思皇后葬应须百官湛之取义熙元年除身以延之兼持邑吏送札延之醉投札于地曰颜延之未能事生焉能事死闲居无事为庭诰之文今删其繁辞存其正着于篇曰庭诰者施于闺庭之内谓不远也吾年居秋方虑先草木故遽以未闻诰尔在庭若立履之方规鉴之明已列通人之规不复续论今所载咸其素畜本乎生灵而致之心用夫选言务一不尚烦密而至于备议者盖以网诸情非古语曰得鸟者罗之一目而一目之罗无时得鸟矣此其积意之方道者识之公情者德之私公通可以使神明加向私塞不能令妻子移心是以昔之善为士者必捐情反道合公屏私寻尺之身而以天地为心数纪之寿常以金石为量观夫古先垂戒长老余论虽用细制每以不朽见铭缮筑末迹咸以可久承志况树德立义收族长家而不思经远乎曰身行不足遗之后人欲求子孝必先慈将责弟悌务为友虽孝不待慈而慈固植孝悌非期友而友亦立悌夫和之不备或应以不和犹信不足焉必有不信傥知恩义相生情理相出可使家有参柴人皆由损夫内居德本外夷民誉言高一世处之逾嘿器重一时体之滋冲不以所能干众不以所长议物渊泰入道与天为人者士之上也若不能遗声欲人出己知柄在虚求不可校得敬慕谦通畏避矜踞思广监择从其远猷文理精出而言称未达论问宣茂而不以居身此其亚也若乃闻实之为贵以辩画所克见声之取荣谓争夺可获言不出于户牖自以为道义久立才未信于仆妾而曰我有以过人于是感苟锐之志驰倾觖之望岂悟己挂有识之裁入修家之诫乎记所云千人所指无病自死者也行近于此者吾不愿闻之矣凡有知能预有文论不练之庶士校之群言通才所归前流所与焉得以成名乎若呻吟于墙室之内喧嚣于党辈之间窃议以迷寡闻妲语以敌要说是短算所出而非长见所上适值尊明临座稠览博论而言不入于高听人见弃于众视则慌若迷涂失偶黡如深夜撤烛衔声茹气腆嘿而归岂识向之夸慢祇足以成今之沮丧邪此固少壮之废尔其戒之夫以怨诽为心者未有达无心救得丧多见诮耳此盖臧获之为岂识量之为事哉是以德声令气愈上每高忿言怼讥每下愈发有尚于君子者宁可不务勉邪虽曰恒人情不能素尽故当以远理胜之么除之岂可不务自异而取陷庸品乎富厚贫薄事之悬也以富厚之身亲贫薄之人非可以一时处然昔有守之无怨安之不闷者盖有理存焉夫既有富厚必有贫薄岂其证然时乃天道若人厚富是理无贫薄然乎必不然也若谓富厚在我则宜贫薄在人可乎又不可矣道在不然义在不可而横意去就谬生希幸以为未达至分蚕温农饱民生之本躬稼难就上以仆役为资当施其情愿庀其衣食定其当治递其优剧出之休飨后之捶责虽有劝恤之勤而无沾曝之苦务前公税以远吏让无急傍费以息流议量时发敛视岁穰俭省赡以奉己捐散以及人此用天之善御生之得也率下多方见情为上立长多术晦明为懿虽及仆妾情见则事通虽在畎亩明晦则功博若夺其常然役其烦务使威烈雷霆犹不禁其欲虽弃其大用穷其细瑕或明灼日月将不胜甚邪故曰孱焉则差的焉则暗是以礼道尚优法意从刻优则人自为厚刻则物相为薄耕收诚鄙此用不忒所为野陋而不以居心也含生之氓同祖一气等级相倾遂成差品遂使业习移其天识世服没其性灵至夫愿欲情嗜宜无间殊或役人而养给然是非大意不可侮也隅奥有齐侯蔑寒犬马有秩管燕轻饥若能服温厚而知穿弊之苦明周之德厌滋旨而识寡嗛之急仁恕之功岂与夫比肌肤于草石方手足于飞走者同其意用哉罚慎其滥惠戒其偏罚滥则无以为罚惠偏则不如无惠虽尔眇末犹扁庸保之上事思反己动类念物则其情得而人心塞矣抃博蒲塞会众之事谐调哂谑适坐之方然失敬致侮皆此之由方其□瞻弥丧端俨况遭非鄙虑将丑折岂若拒其容而简其事静其气而远其意使言必诤宾友清耳笑不倾抚左右悦目非鄙无因而生侵侮何从而入此亦持德之管钥尔其谨哉嫌惑疑心诚亦难分岂唯厚貌蔽智之明深情怯刚之断而已哉必使猜怨愚贤则嚬笑入戾期变犬马则步顾成妖况动容窃斧束装监金又何足论是以前王作典明慎议狱而僭滥易意朱公论璧光泽相如而倍薄异价此言虽大可以戒小游道虽广交义为长得在可久失在轻绝久由相敬绝由相狎爱之勿劳当扶其正性忠而勿诲必藏其枉情辅以艺业会以文辞使亲不可疏不可间每存大德无挟小怨率此往也足以相终酒酌之设可乐而不可嗜嗜而非病者希病而遂眚者几既眚既病将蔑其正若存其正性纾其妄发其唯善成乎声乐之会可简而不可违违而不背者鲜矣背而非弊者反矣既弊既背将受其毁能通其碍而节其流意可为和中矣善施者唯发自人心乃出天则与不待积取无谋实并散千金诚不可能赡人之急虽乏必先使施如王丹受如杜林亦可言交矣浮华怪饰灭质之具奇服丽食弃素之方动人劝慕倾人顾盼可以远识夺难用近欲从若睹其淫怪知生之无心为见奇丽能致诸非务则不抑自责不禁自止夫数相者必有之征既闻之术人又验之吾身理可得而论也人者兆气二德禀体五常二德有奇偶五常有胜杀及其为人宁无□沴亦犹生有好丑死有夭寿人皆知其悬天至于丁年乖遇中身迂合者岂可易地哉是以君子道命愈难识道愈坚古人耻以身为溪壑者屏欲之谓也欲者性之烦浊气之蒿蒸故其为害则熏心智耗真情伤人和犯天性虽生必有之而生之德犹火含烟而妨火桂怀□而残桂然则火胜则烟灭□收则桂折故性明者欲简嗜繁者气惛去明即惛难以主一目其以中外群圣建言所黜儒道众智发论是除然有之者不患误深故药之者恒苦术浅所以毁道多而义寡顿尽诚难每指可易能易每指亦明之末廉嗜之性不同故畏慕之情或异从事于人者无一人我之心不以己之所善谋人为有明矣不以人之所务失我能有守矣己所谓然而彼定不能奕□之蔽悦彼之可而忘我不可学嚬之蔽将求去蔽者念通怍介而已流言谤议有道所不免况在阙薄难用算防接应之方言必出己或信不素积嫌间所袭或性不和物尤怨所聚有一于此何处逃毁苟能反悔在我而无责于人必有达昭其情远识迹其事日省吾躬月料吾志宽嘿以居洁静以期神道必在何恤人言喭曰富则盛贫则病矣贫之病也不惟形色粗黡或亦神心沮废岂但交友疏弃必有家人诮让非廉深识远者何能不移其植故欲蠲忧患莫若怀古怀古之志当自同古人见通则忧浅意远则怨浮昔琴歌于编蓬之中者用此道也夫信不逆彰义必出隐交赖相尽明有相照一面见旨则情固丘岳一言中志则意入渊泉以此事上水火可蹈以此托友金石可弊岂待充其荣实乃将议报厚之篚筐然后图终如或与立茂思无忽禄利者受之易易则人之所荣蚕穑者就之艰艰则物之所鄙艰易既有勤倦之情荣鄙又间向背之意此二涂所为反也以劳定国以功施人则役徒属而擅丰丽自理于民自事其生则督妻子而趋耕织必使陵侮不作悬企不萌所谓贤鄙处宜华野同泰人以有惜为质非假严刑有恒为德不慕厚贵有惜者以埋葬有恒者与物终世有位去则情尽斯无惜矣又有务谢则心移斯不恒矣又非徒若此而已或见人休事则勤蕲结纳及闻否论则处彰离贰附会以从风隐窃以成衅朝吐面誉暮行背毁昔同稽款今犹叛戾斯为甚矣又非唯若此而已或凭人惠训藉人成立与人余论依人扬声曲存禀仰甘赴尘轨衰没畏远忌闻影迹又蒙之毁之无度心短彼能私树己拙自崇恒辈罔顾高识有人至此实□大伦每思防避无通闾伍睹惊异之事或无涉传遭卒迫之变反思安顺若异从己发将尸谤人迫而又迕愈使失度能夷异如裴楷处逼如裴遐可称深士乎喜恐者有性所不能无常起于褊量而止于弘识然喜过则不重怒过则不威能以恬漠为体宽愉为器者大喜荡心微抑则定甚怒烦性小忍即歇动无愆容举无失度则物将自悬人将自止习之所变亦大矣岂唯蒸性染身乃将移智易虑故曰与善人居如入芷兰之室久而不闻其芬与之化矣与不善人居如入鲍鱼之肆久而不知其臭与之变矣是以古人慎所与处唯夫金真玉粹者乃能尽而不污尔故曰丹可灭而不能使无赤石可毁而不能使无坚苟无丹石之性必慎浸染之由能以怀道为人必存从理之心道可怀而理可从则不议贫议所乐尔或云贫何由乐此未求道意道者瞻富贵同贫贱理固得而自我丧之未为通议苟议不丧夫何不乐或曰温饱之贵所以荣生饥寒在躬空曰从道取诸其身将非笃论此又通理所用凡生之具岂间定实求以膏腴夭性有以菽藿登年中散云所足与不由外是以称体而食贫岁愈嗛量腹而炊丰家余非粒实息耗意有盈虚尔况心得复劣身获仁富明白入素气志如神虽十旬九饭不能令饥业席三属不能为寒岂不信然且以己为度者无以自通彼量浑四游而干五纬天道弘也振河海而载山川地道厚也一情纪而合流贯人灵茂也昔之通乎此数者不为部判之行必广其风度无挟私殊博其交道唯怀曲异故望尘请友则义士轻身一遇拜亲则仁人投分此伦序通允礼俗平一上获其用下得其和世务虽移前休未远人之适主吾将反本三人至生蹔有之识幼壮骤过衰耗骛及其间夭郁既难胜言假获存遂又云无几柔丽之身亟委土木刚清之才遽为丘壤回遑顾慕虽数纪之中尔以此持荣曾不可留以此服道亦何能平进退我生游观所达得贵为人将在含理含理之贵惟神与交幸有心灵义无自恶偶信天德逝不上□欲使人沈来化志符往悊勿谓是赊日凿斯密着通此意吾将忘老如固不然其谁与归值怀所撰略布众修若备举情见顾未书一赡身之经别在田家节政奉终之纪自着燕居毕义刘湛诛起延之为始兴王浚后军谘议参军御史中丞在任纵容无所举奏迁国子祭酒司徒左长史坐启买人田不肯还直尚书左丞荀赤松奏之曰求田问舍前贤所鄙延之唯利是视轻买陈闻依傍诏恩拒捍余直垂及周年犹不毕了昧利苟得无所顾忌延之昔坐事屏斥复蒙抽进而曾不悛革怨诽无己交游阘茸沈迷曲□横兴讥谤诋毁朝士仰窃过荣增愤薄之性私恃顾盼成强梁之心外示寡求内怀奔竞干禄祈迁不知极已预燕班觞肆骂上席山海含容每存遵养爱兼雕虫未忍遐弃而骄放不节日月弥着臣闻声闻过情孟轲所耻况声非外来闻由己出虽心智薄劣而高自比拟客气虚张曾无愧畏岂可复弼亮五教增曜台阶请以延之讼田不实妄干天听以强凌弱免所居官诏可复为秘书监光禄勋太常时沙门释慧琳以才学为太祖所赏爱每召见常升独榻延之甚疾焉因醉白上曰昔同子参乘袁丝正色此三台之坐岂可使刑余居之上变色延之性既褊激兼有酒过肆意直言曾无遏隐故论者多不知云居身清约不营财利布衣蔬食独酌郊野当其为适傍若无人二十九年上表自陈曰臣闻行百里者半于九十言其末路之难也愚心常谓为虚方今乃知其信臣延之人薄宠厚宿尘国言而雪效无从荣牒增广历尽身雕日叨官次虽容载有涂而妨秽滋积早欲启请余筭屏蔽丑老但时制行及归慕无赊是以腆冒愆非简息干黩耗歇难支质用有限自去夏侵暑入此秋变头齿眩疼根痼渐剧手足冷痹左尤甚素不能食顷向减半本犹赖服比倦悸晚年疾所催顾景引日臣班叨首卿位尸封典肃祗朝校尚恧匪任而陵庙众事有以疾怠宫府觐慰转阙躬亲息庸微过宰近邑回泽爰降实加将监乞解所职随就药养伏愿圣慈特垂矜许□恩明世负报冥暮仰企端闱上恋罔极不许明年致事元凶弒立以为光禄大夫先是子竣为世祖南中郎谘议参军及义师入讨竣参定密谋兼造书檄劭召延之示以檄文问曰此笔谁所造延之曰竣之笔也又问何以知之延之曰竣笔体臣不容不识劭又曰言辞何至乃尔延之曰竣尚不顾老父何能为陛下劭意乃释由是得免世祖登阼以为金紫光禄大夫领湘东王师子竣既贵重权倾一朝凡所资供延之一无所受器服不改宅宇如旧常乘羸牛笨车逄竣卤簿即屏往道侧又好骑马遨游里巷遇知旧□据鞍索酒得酒必颓然自得尝语竣曰平生不喜见要人今不幸见汝竣起宅谓曰善为之无令后人笑汝拙也表解师职加给亲信三十人孝建三年卒时年七十三追赠散骑常侍特进金紫光禄大夫如故谥曰宪子延之与陈郡谢灵运俱以词彩齐名自潘岳陆机之后文士莫及也江左称颜谢焉所著并传于世竣别有传竣弟恻亦以文章见知官至江夏王傅义恭大司徒录事参军蚤卒太宗即位诏曰延之昔师训朕躬情契兼款前记室参军济阳太守伏勤蕃朝绸缪恩旧可擢为中书侍郎延之第三子也按陋巷志支子世表三十代延之显次子
　　颜坦之
按陋巷志支子世表三十代坦之显季子东阳太守　　颜腾之按陋巷志宗子世表三十一代腾之字弘道善草隶书有风格历州西曹主簿度支校尉治书御史巴陵太守子兴之炳之　　颜遵之
按陋巷志支子世表三十一代遵之靖之次子散骑常侍　　颜恭之
按陋巷志支子世表三十一代恭之靖之季子司徒谯王主簿　　颜希之
按陋巷志支子世表三十一代希之秉之次子新安太守　　颜师伯
按宋书本传师伯字长渊琅邪临沂人东扬州刺史竣族兄也父卲刚正有局力为谢晦所知晦为领军以为司马废立之际与之参谋晦镇江陵请为谘议参军领录事军府之务悉委焉卲虑晦将有祸求为竟陵太守未及之郡值晦见讨晦与卲谋起兵距朝廷卲饮药死师伯少孤贫涉猎书传颇解声乐刘道产为雍州以为辅国行参军弟师仲妻臧质女质为徐州辟师伯为主簿衡阳王义季代质为徐州质荐师伯于义季义季即命为征西行参军兴安侯义宾代义季世祖代义宾仍为辅国安北行参军王景文时为谘议参军爱其谐敏进之世祖师伯因求杖节乃以为徐州主簿善于附会大被知遇及去镇师伯以主簿送故世祖镇寻阳启太祖请为南中郎府主簿太祖不许谓典签曰中郎府主簿那得用颜师伯世祖启为长流正佐太祖又曰朝廷不能除之郎可自板亦不宜署长流世祖乃板为参军事署刑狱及入讨元凶转主簿世祖践阼以为黄门侍郎随王诞骠骑长史南郡太守改为骠骑大将军长史南濮阳太守御史中丞臧质反出为宁远将军东阳太守领兵置佐以备东道事宁复为黄门侍郎领步兵校尉改领前军将军徙御史中丞迁侍中上以伐逆宁乱事资群谋大明元年下诏曰昔岁国难方结疑懦者众故散骑常侍太子右率庞秀之履险能贞首倡义节用使狡状先闻军备夙固丑逆时殄颇有力焉追念厥诚无忘于怀侍中祭酒颜师伯侍中领射声校尉袁愍孙豫章太守王谦之太子前中庶子领右卫率张淹爰始入讨豫参义谋契阔大难宜蒙殊报秀之可封乐安县伯食邑六百户师伯平都县子愍孙兴平县子谦之石阳县子淹广晋县子食邑各五百户师伯迁右卫将军母忧去职二年起为持节督青冀二州徐州之东安莞兖州之济北三郡诸军事辅国将军青冀二州刺史其年索虏拓跋浚遣伪散骑常侍镇西将军清水公拾贲□文率众寇清口清口戍主振威将军傅干爱率前员外将军周盘龙等击大破之世祖遣虎贲主庞孟虬积射将军殷孝祖等赴讨受师伯节度师伯遣中兵参军苟思达与孟虬合力行达沙构虏窟公五军公等马步数万迎军拒战孟虬等奋击尽日孟虬手斩五军公虏于是大奔孝祖又斩窟公赴水死者千计虏又遣河南公黑水公济州公青州刺史张怀之等屯据济岸师伯又遣中兵参军江方兴就傅干爱击破之斩河南公树兰等虏别帅它门又遣万余人攻清口戍城干爱方兴出城拒战即斩它门余众奔走虏清水公又率二万人复来逼城干爱等出战又破之追奔至赤龙门杀贼甚众上嘉其功诏曰虏驱率兵众规暴边塞辅国将军青冀二州刺史师伯宣略命师合变应机济戍奋怒一月四捷支军异部骋勇齐效频枭名王大歼群丑朕用嘉叹良深于怀可遣使慰劳并符辅国府详考功最以时言上苟思达庞孟虬等又追虏至杜梁虏众多四面俱合平南参军童太一及苟思达等并单骑出荡应手披靡孟虬等继至虏乃散走赴河死者甚多既而虏更合众大至孟虬等又破之世祖又遣司空参军天生助师伯张怀之据縻沟城师伯遣天生等破之怀之出城逆战天生率军主刘怀珍白衣客朱士义殿中将军孟继祖等击之怀之败走入城仅以身免继祖于阵遇害追赠郡守又虏陇西王等屯据申城背济向河三面险固天生又率众攻之朱士义等贯甲先登贼赴河死者无算即日陷城虏天水公又攻乐安城建威将军平原乐安二郡太守分武都与卜天生等拒击大破之虏乃奔退追战克捷直至清口虏攻围傅干爱干爱随方拒对孝祖等既至虏彻围遁走师伯进号征虏将军三年竟陵王诞反师伯遣长史嵇元敬率五千人赴难四年征为侍中领右军将军亲幸隆密群臣莫二迁吏部尚书右军如故上不欲威柄在人亲览庶务前后领选者唯奉行文书师伯专情独断奏无不可迁侍中领右卫将军七年补尚书右仆射时分置二选陈郡谢庄琅邪王昙生□为吏部尚书师伯子举周族寒人张奇为公车令上以奇资品不当使兼市买丞以蔡道惠代之令史潘道栖褚道惠颜祎之元从夫任淡之石道儿黄难周公选等抑道惠敕使奇先到公车不施行奇兼市买丞事师伯坐以子领职庄昙生免官道栖道惠弃市祎之等六人鞭杖一百师伯寻领太子中庶子虽被黜挫受任如初世祖临崩师伯受遗诏辅幼主尚书中事专以委之废帝即位复还即真领卫尉师伯居权日久天下辐辏游其门者爵位莫不逾分多纳货贿家产丰积伎妾声乐尽天下之选园池第宅冠绝当时骄奢淫恣为衣冠所嫉又迁尚书右仆射领丹阳尹废帝欲亲朝政发诏转师伯为左仆射加散骑常侍以吏部尚书王景文为右仆射夺其京尹又分台任师伯至是始惧寻与太宰江夏王义恭柳元景同诛时年四十七六子并幼皆见杀弟师仲中书郎晋陵太守师叔司徒主簿南康相太宗即位诏曰故骑常侍仆射领丹阳尹平都县子师伯昔逢代运豫班荣赏遭罹厄会陨命淫刑宗嗣殄绝良用矜悼但其心黩货宜贬赠典可诏封社以慰冤魂谥曰荒师仲子干继封齐受禅国除按陋巷志支子世表三十一代师伯　　颜僧超
按陋巷志支子世表三十一代僧超徐州刺史　　颜徽之按陋巷志支子世表三十一代徽之散骑常侍　　颜竣按宋书本传竣字士逊琅邪临沂人光禄大夫延之子也太祖问延之卿诸子谁有卿风对曰竣得臣笔测得臣文得臣义跃得臣酒竣初为太学博士太子舍人出为世祖抚军主簿甚被爱遇竣亦尽心补益元嘉中上不欲诸王各立朋党将召竣补尚书郎吏部尚书江湛以为竣在府有称不宜回改上乃止遂随府转安北镇军北中郎府主簿二十八年虏自彭城北归复求互市竣议曰愚以为与虏和亲无益已然之明效何以言其然夷狄之欲侵暴正苦力之不足耳未尝拘制信义用辍其谋昔年江上之役乃是和亲之所招历稔交骋遂求国婚朝廷羁縻之义依违不绝既积岁月渐不可诬兽心无厌重以忿怒故至于深入幸今因兵交之后华戎隔判若言互市则复开曩敝之萌议者不过言互市之利在得马今弃此所重得彼下驷千匹以上尚不足言况所得之数裁不十百邪一相交关卒难闭绝寇负力玩胜骄黠已甚虽云互市实觇国情多赡其求则桀傲罔已通而为节则必生边虞不如塞其端渐杜其觖望内修德化外经边事保境以观其衅于事为长初沙门释僧舍粗有学义谓竣曰贫道粗见谶记当有真人应符名称次第属在殿下竣在彭城尝向亲人叙之言遂宣布闻于太祖时元凶巫蛊事已发故上不加推治世祖镇寻阳迁南中郎记室参军三十年春以父延之致仕固求解职不许赐假未发而太祖崩问至世祖举兵入讨转谘议参军领录事任总内外并造檄书世祖发寻阳便有疾领录事自沈庆之以下并不堪相见唯竣出入卧内断决军机时世祖屡经危笃不任咨禀凡厥众事竣皆专断施行世祖践阼以为侍中俄迁左卫将军加散骑常侍辞常侍见许封建城县侯食邑二千户孝建元年转吏部尚书领骁骑将军留心选举自强不息任遇既隆奏无不可其后谢庄代竣领选意多不行竣容貌严毅庄风姿甚美宾客喧诉常欢笑答之时人为之语曰颜竣嗔而与人官谢庄笑而不与人官南郡王义宣臧质等反以竣兼领军义宣质诸子藏匿建康秣陵湖熟江宁县界世祖大怒免丹阳尹褚湛之官收四县官长以竣为丹阳尹加散骑常侍先是竣未有子而大司马江夏王义恭诸子为元凶所杀至是并各产男上自为制名名义恭子为伯禽以比鲁公伯禽周公旦之子也名竣子为辟疆以比汉侍中张良之子先是元嘉中铸四铢钱轮郭形制与五铢同用费损无利故百姓不盗铸及世祖即位又铸孝建四铢三年尚书右丞徐爰议曰贵货利民载自五政开铸流圜法成九府民富国实教立化光及时移俗易则通变适用是以周汉俶迁随世轻重降及后代财丰用足因条前宝无复改刱年历既远丧乱屡经堙焚剪毁日月销减货薄民贫公私俱困不有革造将之大乏谓应或遵古典收铜缮铸纳赎刊刑着在往策今宜以铜赎刑随罚为品诏可铸钱形或薄小轮郭不成于是民间盗铸者云起杂以铅锡并不牢固又剪凿古钱以取其铜钱转薄小稍违官式虽重制严刑民吏官长坐死免者相系而盗铸弥甚百物踊贵民人患苦之乃立品格薄小无轮郭者悉加禁断始兴郡公沈庆之立议曰昔秦币过重高祖是患普令民铸改造榆荚而货轻物重又复乖时太宗放铸贾谊致讥诚以采山术存铜多利重耕战之器曩时所用四民竞造为害或多而孝文弗纳民铸遂行故能朽贯盈府天下殷富况今耕战不用采铸废久镕冶所资多因成器功艰利薄绝吴邓之资农民不习无释耒之患方今中兴开运圣化维新虽复偃甲销戈而仓库未实公私所乏唯钱而已愚谓宜听民铸钱郡县开置钱署乐铸之家皆居署内平其杂式去其杂伪官敛轮郭藏之以为永宝去春所禁新品一时施用今铸悉依此格万税三千严检盗铸并禁剪凿数年之间公私丰赡铜尽事息奸伪自止且禁铸则铜转成器开铸则器化为财剪华利用于事为益上下其事公卿太宰江夏王义恭议曰伏见沈庆之议听民私铸乐铸之室皆入署居平其准式去其杂伪愚谓百姓不乐与官相关由来甚久又多是人士盖不愿入署凡盗铸为利利在伪杂伪杂既禁乐入必寡云敛取轮郭藏为永宝愚谓上之所贵下必从之百姓闻官敛轮部轮郭之价百倍大小对易谁肯为之强制使换则状似逼夺又去春所禁新品一时施用愚谓此条在可开许又云今铸宜依此格万税三千又云严检盗铸不得更造愚谓禁制之设非唯昧利犯宪群庶常情不患制轻患在冒犯今入署必万输三千私铸无十三之税逐利犯禁居然不断又云铜尽事息奸伪自禁愚谓赤县内铜非可卒尽比及铜尽奸伪已积又云禁铸则铜转成器开铸则器化为财然顷所患患于形式不均加以剪凿阙
二字
铅锡众
  </div>
  <div class="pagination">
   <span class="current-page">
    1
   </span>
   <a href="官常典贤裔部_page2.html">
    2
   </a>
   <a href="官常典贤裔部_page3.html">
    3
   </a>
   <a href="官常典贤裔部_page4.html">
    4
   </a>
   <a href="官常典贤裔部_page5.html">
    5
   </a>
   <a href="官常典贤裔部_page6.html">
    6
   </a>
   <a href="官常典贤裔部_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
