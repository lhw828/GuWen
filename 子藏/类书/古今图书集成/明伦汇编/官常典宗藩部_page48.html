<!DOCTYPE html>
<html>
<head>
    <meta charset="UTF-8">
    <title>官常典宗藩部 - 第 48 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典宗藩部 - 第 48 页/共 57 页</h1>
    <div class="content">按周书邵惠公传惠公颢子豳国公导导子广字干归少方严好文学初封永昌郡公孝闵帝践阼改封天水郡公世宗即位授骠骑大将军开府仪同三司出为秦州刺史武成初进位大将军选梁州总管进封蔡国公增邑万户保定初入为小司寇寻以本官镇蒲州兼知潼关等六防诸军事三年除秦州总管十三州诸军事秦州刺史广性明察善绥抚民庶畏而悦之时晋公护诸子及广弟杞国公亮等服玩侈靡逾越制度广独率由礼则又折节待士朝野以是称焉曾侍食于高祖所食瓜美持以奉进高祖悦之四年进位柱国广以晋公护久擅威权劝令抑损护不能约天和三年除陕州总管以病免及孝公追封豳国公诏广袭爵初广母李氏以广患弥年忧而成疾因此致没广既居丧更加绵笃乃以毁薨世称母为广病广为母亡慈孝之道极于一门高祖素服亲临百僚毕集其故吏仪同李充信等上表曰臣闻资孝成忠生民高义旌德树善有国常规窃惟故豳国公臣广懿亲令望具瞻攸在道冠群后功懋维城受脤建&#威行秦陇班条驱传化溢崤函比腠理舛和奉诏还阙药石所及沈&#渐愈而灾衅仍集丁此穷忧至性过人遂增旧疾因兹毁顿以至薨殂寻绎贯切不能自已臣等接事每承余论仰之平昔约己立身位极上公赋兼千乘所获禄秩周赡无余器用服玩取给而已每言及终始尤存简素非秦政而褒吴礼讥石&#而美厚薪今卜兆有期先远方及诚恐一从朝露此志莫伸伏惟陛下弘不世之慈垂霈然之泽留情既往降愍幽魂爰敕有司申其宿志窀穸之礼庶存俭约诏曰省充信等表但增哀悼豳国公广藩屏令望宗室表仪言着身文行成士则方凭懿戚用匡朝政奄丁荼蓼便致毁灭启手归全无忘雅操言念既往震于厥心昔河间才藻追叙于中尉东海谦约见称于身后可斟酌前典率由旧章使易箦之言得申遗志黜殡之请无亏令终于是赠本官加太保葬于陇西所司一遵诏旨并存俭约子洽嗣大定中隋文辅政以宗室被害国除　　杞国公亮
按周书邵惠公传惠公颢子豳国公导导子亮字干德武成初封永昌郡公后袭烈公爵除开府仪同三司梁州总管天和末拜宗师中大夫进位大将军豳国公薨以亮为秦州总管广之所部悉以配焉亮在州甚无政绩寻进位柱国晋公护诛后亮心不自安唯纵酒而已高祖手&#让之建德中高祖东伐以亮为右第二军总管并州平进位上柱国仍从平邺迁大司徒宣帝即位出为安州总管大象初诏以亮为行军总管与元帅郧国公韦孝宽等伐陈亮自安陆道攻拔黄城辄破江侧民村掠其生口以赐士卒军还至豫州亮密谓长史杜士峻曰主上淫纵滋甚社稷将危吾既忝宗枝不忍坐见倾覆今若袭取郧国公而并其众推诸父为主鼓行而前谁敢不从遂夜将数百骑袭孝宽营会亮国官茹宽知其谋先以驰告孝宽乃设备亮不克遁走孝宽追斩之子明坐亮诛诏以亮弟椿为烈公后　　西阳昭公翼
按周书邵惠公传惠公颢子豳国公导导子翼字干宜武成初封西阳郡公早薨谥曰昭无子以杞国公亮子温为嗣后坐亮反诛国除　　汝南公庆
按北史周东平公传东平公神举弟庆字神庆沈深有器局少以聪敏见知初受业东观颇涉经史既而谓人曰书足记姓名而已安能久事笔砚为腐儒业乎时文州贼乱庆应募从征以功授都督卫王直镇山南引为左右庆善射有胆气好格猛兽直甚壮之稍迁车骑大将军仪同三司及诛宇文护庆有谋焉进授骠骑大将军加开府从武帝攻河阴先登攀与贼短兵接中石乃坠绝而后苏帝劳之曰卿勇可以贾人也复从武帝拔晋州齐兵大至庆与齐王宪轻骑而觇卒与贼相遇为贼所窘宪挺身而遁庆退据汾桥众贼争进庆射之所中人马必倒贼乃稍却及拔高壁&#并州下信都禽高湝功并居最进位大将单封汝南郡公寻以行军总管击延安反胡平之历延宁二州总管隋文帝为丞相以行军总管征江表次白帝以劳进上大将军帝与庆有旧甚见亲待令督丞相军事委以心腹寻加柱国开皇初拜左武卫将军进上柱国数年除凉州总管岁余征还不任以职初文帝龙潜时尝与庆言谓曰天元实无积德其相貌寿亦不长加以法令繁苛耽恣声色以吾观之殆将不久又诸侯微弱各令就国曾无深根固本之计羽翮既剪何能及远尉迟迥贵戚早着声望国家有衅必为乱阶然智量庸浅子弟轻佻贪而少惠终致亡灭司马消难反复之虏亦非池内之物变在俄顷但轻薄无谋未能为害不过自窜江南耳庸蜀险隘易生艰阻王谦愚惷素无筹略但恐为人所误不足为虞未几上言皆验及此庆恐上遗忘不复收用欲见旧蒙恩顾具录前言为表奏之上省表大悦下诏曰朕言之验自是偶然公乃不忘弥表诚节深感至意嘉尚无已自是上每加优礼卒于家子静乱尚隋文女广平公主位仪同安德县公熊州刺史先庆卒　　广陵公孝伯
按北史周广川公传广川公测弟安化公深深子孝伯字胡三其生与武帝同日文帝甚爱之养于第内及长又与武帝同学武成元年拜宗师上士时年十六性沈正謇谔好直言武帝即位欲引置左右时政在家臣不得专制乃托言少与同业受经思相启发由是护弗之猜得入为右侍上士恒侍读及遭父忧诏令服中袭爵武帝尝谓曰公于我犹汉高与卢绾也赐以十三环金带自是恒侍左右出入卧内朝务皆得预焉孝伯亦竭心尽力无所回避至于时政得失外间细事皆以奏闻帝信委之当时莫比及将诛晋公护密与卫王直图之惟孝伯及王軓宇文神举等颇得参预护诛授开府仪同三司历司会中大夫左官正皇太子既无令德孝伯言于帝曰皇太子德声未闻请妙选正人为其师友调护圣质不然悔无所及帝敛容曰卿世载鲠正竭诚所事观卿此言有家风矣孝伯拜谢曰非言之难受之难也深愿陛下思之帝曰正人岂复过君于是以尉迟运为右宫正孝伯仍为左宫正宗师中大夫累迁右宫伯常因侍坐帝问我儿比进不答曰皇太子比惧天威更无罪失及王軓因内宴捋帝须言太子之不善帝罢酒责孝伯曰公常谓我云太子无过今軓有此言公为诳矣孝伯拜曰臣闻父子之际人所难言臣知陛下不能割情忍爱遂尔结舌帝知其意默然久之乃曰朕已委公公其勉之及大军东讨拜内史下大夫令掌留台事军还帝曰居守之重无战功于是加授大将军进爵广陵郡公并赐金帛女妓等复为宗师每车驾巡幸常执其手令居守后帝北讨至云阳宫寝疾驿召孝伯赴行所执其手曰吾自量必无济理以后事付君是夜授司卫上大夫总宿卫兵马令驰驿入京镇守宣帝即位授小冢宰帝忌齐王宪意欲除之谓孝伯曰公能图之当以其官位相授孝伯叩头曰齐王戚近功高栋梁所寄臣若顺旨则臣为不忠陛下不孝之子也帝因&#之乃与于智郑译等图其事令智告宪谋逆遣孝伯召入诛之帝之西征也在军有过行郑译时亦预焉军还孝伯及王軓尽以白武帝武帝怒挞帝数十乃除译名至是帝追憾被杖乃问译我脚上杖痕谁所为也译曰事由宇文孝伯及王軓译又说軓捋帝须事帝乃诛軓尉迟运惧私谓孝伯曰吾徒必不免祸柰何孝伯曰今堂上有老母地下有武帝为臣为子知欲何之且委质事人本徇名义谏而不入将焉逃死足下若为身计宜且远之于是各行其志运寻出为秦州总管帝荒淫日甚诛戮无度孝伯频谏不从由是益&#后稽胡反令孝伯为行军总管从越王盛讨平之及军还帝将杀之乃托以齐王事诮之曰公知齐王谋反何以不言对曰臣知齐王忠于社稷为群小媒&#加之以罪臣以言必不用所以不言且先帝属微臣辅陛下今谏而不从实负顾托以此为罪是所甘心帝惭俯首不语令赐死于家时年三十六及隋文帝践极以孝伯王軓忠而获罪并令收葬复其官爵尝谓高颎曰宇文孝伯实有周良臣若此人在朝我辈无措手处子歆嗣　　纪厉王康
按周书本传孝闵帝一男陆夫人生纪厉王康康字干定保定初封纪国公邑万户建德三年进爵为王仍出为总管利始等五州大小剑二防诸军事利州刺史康骄矜无轨度信任僚佐卢奕等遂缮修戎器阴有异谋司录裴融谏止之康不听乃杀融五年诏赐康死子湜嗣大定中为隋文帝所害国除　　虞靖公兴
按周书虞国公传虞国公仲子兴生兵乱与仲相失年又冲幼莫知其戚属远近与太祖兄弟初不相识齐神武寇沙苑兴预在行间军败被虏随例散配诸军兴性弘厚有志度虽流离世故而风范可观魏恭帝二年举贤良除本郡丞徙长县令保定二年诏仲子兴始附属籍高祖以兴宗戚近属尊礼之甚厚拜使持节骠骑大将军开府仪同三司都督封大宁郡公寻除宗师中大夫四年出为泾州刺史五年又征拜宗师加大将军袭爵虞国公天和二年薨高祖亲临恸焉诏大司空申国公李穆监护丧事赠使持节柱国大将军大都督恒幽等六州诸军事恒州刺史谥曰靖子洛嗣　　杞国公椿
按周书邵惠公传惠公颢子豳国公导导子椿字干寿初封永昌郡公保定中授开府仪同三司宗师中大夫建德初加大将军寻除岐州刺史四年关中民饥椿表陈其状玺书劳慰因令所在开仓赈恤四年高祖东伐椿与齐王宪攻拔武济等五城五年高祖出晋州椿率众屯栖鸡原宣帝即位拜大司寇亮诛后诏令绍烈公封寻进位上柱国转大司徒大定初为隋文帝所害并其五子西阳公道宗本仁邻武子礼献　　天水郡公众
按周书邵惠公传惠公颢子豳国公导导子众字干道保定初封天水郡公少而不惠语默不常人莫能测隋文帝践极初欲封为介公后复诛之并二子仲和孰伦　　杞烈公光宝
按周书杞简公传简公连子光宝为齐神武所害保定初追赠大将军小司徒都督幽燕等六州诸军事幽州刺史袭爵杞国公谥曰烈以章武公导子亮嗣　　安定公贵按周书齐炀王传炀王宪子贵字干福少聪敏尢便骑射始读孝经便谓人曰读此一经足为立身之本十岁封安定郡公文帝始封此郡未尝假人至是封焉年十一从宪猎于盐州一围中手射野马及鹿一十有五头建德二年拜齐国世子后出为豳州刺史贵虽出自深宫而留心庶政性聪敏过目辄记尝道逢二人谓其左右曰此人是县党何因辄行左右不识贵更说其姓名莫不嗟伏白兽烽经为商人所烧烽帅受货不言其罪他日此帅随例来参贵乃问云商人烧烽何因私放烽帅愕然遂即首伏其明察如此卒年十七武帝甚痛惜之　　莒穆公菩提
按周书莒庄公传庄公洛生子菩提为齐神武所害保定初追赠大将军小宗伯大都督肆恒等六州诸军事肆州刺史袭爵莒国公谥曰穆以晋公护子至为嗣　　虞国公洛
按周书虞国公传虞国公仲子靖公兴兴子洛字永洛九岁命为虞国公世子天和四年诏袭兴爵建德初拜使持节车骑大将军仪同三司及静帝崩隋文帝以洛为介国公为隋室宾云　　邵国公胄
按周书邵惠公传惠公颢子景公什肥什肥子胄少而孤贫颇有干略景公之见害也以年幼下蚕室保定初诏以晋公护子会绍景公封天和中与齐通好胄始归关中授大将军开府仪同三司袭爵邵公寻除宗师中大夫进位大将军出为原州刺史转荣州刺史大象末隋文帝辅政胄举州兵应尉迟迥与清河公杨素战败遂走追获于石济遂斩之国除　　谭国公干仁按周书邵惠公传惠公颢子景公什肥什肥子胄胄子干仁幼好学聪慧魏恭帝二年以护平江陵之功赐爵江陵县公保定初绍景公后拜骠骑大将军开府仪同三司二年除蒲州潼关六防诸军事蒲州刺史胄至自齐改封谭国公寻进位柱国建德初与护同伏诛三年五月追赠复封旧爵　　莒国公至
按周书莒庄公传晋荡公护子至字干附初封崇业公后袭穆公爵建德初父护诛诏以卫王直子宾为穆公后三年追复至爵　　莒国公宾
按周书莒庄公传晋荡公护子至袭穆公爵护诛以卫王直子宾为穆公后宾字干瑞寻坐直诛建德六年更以齐王宪子广都公真袭爵真字干祯宣帝初被诛国除　　河间郡王质
按周书齐炀王传炀王宪子质字干佑初封安城公后以宪勋进封河间郡王与宪俱被诛　　中&#公賨
按周书齐炀王传炀王宪子賨字干礼大将军中&#公与宪俱被诛　　莒国公贡
按周书齐炀王传炀王宪子贡出后莒庄公与宪俱被诛　按莒庄公传建德六年更以齐王宪子广都公真袭庄公爵真字干祯宣帝初被诛国除（按二传贡真名　异姑两存之）

　　安城公干禧
按周书齐炀王传炀王宪子干禧安城公与宪俱被诛　　龙涸公干洽
按周书齐炀王传炀王宪子干洽龙涸公与宪俱被诛　　毕剌王贤
按周书明帝诸子传明帝三男徐妃生毕剌王贤后宫生酆王贞宋王实　按本传贤字干阳保定四年封毕国公建德三年进爵为王出为华州刺史迁荆州总管进位柱国宣政中入为大司空大象初进位上柱国拥州牧太师明年宣帝崩贤性强济有威略虑隋文帝倾覆宗社言颇泄漏寻为所害并其子弘义恭道树娘等国除　　酆王贞
按周书本传贞字干雅初封酆国公建德三年进爵为王大象初为大冢宰后为隋文帝所害并子济阴郡公德文国除　　宋王寔
按周书宋献公传献公震无子以世宗第三子实为嗣实字干辩建德三年进爵为王大象中为大前疑寻为隋文帝所害国除　　汉王赞
按周书武帝诸子传武帝七男李皇后生宣帝汉王赞库汗姬生秦王贽曹王允冯姬生道王充薛世妇生蔡王兑郑姬生荆王元　按本传赞字干依初封汉国公建德三年进爵为王仍柱国大象末隋文帝辅政欲顺物情乃进上柱国右大丞相外示尊崇实无综理及诸方略定又转太师寻为隋文帝所害并其子淮阳公道德弟道智道义等国除　　秦王贽
按周书本传贽字干信初封秦国公建德三年进爵为王上柱国大冢宰大右弼寻为隋文帝所害并其子忠诚公靖智弟靖仁等国除　　曹王允
按周书本传允字干仕初封曹国公建德三年进爵为王　　道王充
按周书本传充字干仁建德六年封王
　　蔡王兑
按周书本传兑字干俊建德六年封王
　　荆王元
按周书本传元字干仪宣政元年封王元及兑充允等并为隋文帝所害国除　　邺王衍
按周书宣帝诸子传宣帝三子朱皇后生静皇帝王姬生邺王衍皇甫姬生郢王术　按本传衍大象二年封王　　郢王术
按周书本传术大象二年封王与衍并为隋文帝所害国除
　宗藩部列传三十
　　隋
　　义城恭公处纲
按隋书本传处纲高祖族父也生长北边少习骑射在周尝以军功拜上仪同高祖受禅赠其父锺葵为柱国尚书令义城县公以处纲袭焉授开府督武候事寻为太子宗卫率转左监门郎将后数载起授右领军将军处纲虽无才艺而性质直在官强济亦为当时所称寻拜蒲州刺史吏民悦之进位大将军后迁秦州总管卒官谥曰恭弟处乐官至雒州刺史汉王谅之反也朝廷以为有二心废锢不齿　　河间王弘
按隋书本传弘字辟恶高祖从祖弟也祖爱敬早卒父元孙少孤随母郭氏养于舅族及武元皇帝与周太祖建义关中元孙时在邺下惧为齐人所诛因假外家姓为郭氏元孙死齐为周所并弘始入关与高祖相得高祖哀之为买田宅弘性明悟有文武干略数从征伐累迁开府仪同三司高祖为丞相常置左右委以心腹高祖诣周赵王宅将及于难弘时立于户外以卫高祖寻加上开府赐爵永康县公及上受禅拜大将军进爵郡公寻赠其父为柱国尚书令河间郡公其年立弘为河间王拜右卫大将军岁余进授柱国时突厥屡为边患以行军元帅率众数万出灵州道与虏相遇战大破之斩数千级赐物二千段出拜宁州总管进位上柱国弘在州治尚清净甚有恩惠后数载征还京师未几拜蒲州刺史得以便宜从事时河东多盗贼民不得安弘奏为盗者百余人投之边裔州境帖然号为良吏每晋王广入朝弘辄领扬州总管及晋王归藩弘复还蒲州在官十余年风教大洽炀帝嗣位征还拜太子太保岁余薨大业六年追封郇王子庆嗣　　滕穆王瓒
按隋书本传瓒字恒生一名慧高祖母弟也周世以太祖军功封竟陵郡公尚武帝妹顺阳公主自右中侍上士迁御伯中大夫保定四年改为纳言授仪同瓒贵公子又尚公主美姿仪好书爱士甚有令名于当世时人号曰杨三郎武帝甚亲爱之平齐之役诸王咸从留瓒居守帝谓之曰六府事殷一以相付朕将遂事东方无西顾之忧矣其见亲信如此宣帝即位迁吏部中大夫加上仪同未几帝崩高祖入禁中将总朝政令废太子勇召之欲有计议瓒素与高祖不协闻召不从曰作隋国公恐不能保何乃更为族灭事邪高祖作相迁大将军寻拜大宗伯典修礼律进位上柱国邵国公瓒见高祖执政群情未一恐为家祸阴有图高祖之计高祖每优容之及受禅立为滕王后拜雍州牧上数与同坐呼为阿三后坐事去牧以王就第瓒妃宇文氏先时与独孤皇后不平及此郁郁不得志阴有咒诅上命瓒出之瓒不忍离绝固请上不得已从之宇文氏竟除属籍瓒由是忤旨恩礼更薄开皇十一年从幸栗园暴薨时年四十二人皆言其遇鸩以毙子纶嗣　　卫昭王爽
按隋书本传爽字师仁小字明达高祖异母弟也周世在襁褓中以太祖军功封同安郡公六岁而太祖崩为献皇后之所鞠养由是高祖于诸弟中特宠爱之十七为内史上士高祖执政拜大将军秦州总管未之官转授蒲州刺史进位柱国及受禅立为卫王寻迁雍州牧领左右将军俄迁右领军大将军权领并州总管岁余进位上柱国转凉州总管爽美风仪有器局治甚有声其年以爽为行军元帅步骑七万以备胡出平凉无虏而还明年大举北伐又为元帅河间王弘豆卢绩窦荣定高颎虞庆则等分道而进俱受爽节度爽亲率李元节等四将出朔州遇沙钵略可汗于白道接战大破之虏获千余人驱马牛羊巨万沙钵略可汗中重疮而遁高祖大悦赐爽真食梁安县千户六年复为元帅步骑十五万出合川突厥遁逃而返明年征为纳言高祖甚重之未几爽寝疾上使巫者薛荣宗视之云鬼神为厉爽令左右驱逐之居数日有鬼物来击荣宗荣宗走下阶而毙其夜爽薨时年二十五赠太尉冀州刺史子集嗣　　蔡景王整按北史本传整文帝之次弟也文帝四弟唯整及胜穆王瓒与帝同生次道宣王嵩次卫昭王爽&#异母整周明帝时以武元军功赐爵陈留郡公位开府车骑大将军从武帝平齐力战而死文帝初居武元之忧率诸弟负土为坟人植一柏四根郁茂西北一根整栽者独黄后因大风雨并根失之果终不吉文帝作相赠柱国大司徒八州刺史及受禅追封谥焉子智积袭又封其弟智明为高阳郡公智才开封县公　　道宣王嵩按北史本传道宣王嵩在周以武元军功赐爵兴城公早卒文帝受禅追封谥焉以滕穆王瓒子静袭卒谥曰悼无子以蔡王智积子世澄袭　　观德王雄
按隋书本传雄初名惠高祖族子也父纳仕周历八州刺史傥城县公赐姓叱吕引氏雄美姿仪有器度雍容闲雅进止可观周武帝时为太子司旅下大夫帝幸云阳宫卫王直作乱以其徒袭肃章门雄逆拒破之进位上仪同封武阳县公邑千户累迁右司卫上大夫大象中进爵邗国公邑五千户高祖为丞相雍州牧毕王贤谋作难雄时为别驾知其谋以告高祖贤伏诛以功授柱国雍州牧仍领相府虞候周宣帝葬备诸王有变令雄率六千骑送至陵所进位上柱国高祖受禅除左卫将军兼宗正卿俄迁右卫大将军参预朝政进封广平王食邑五千户以邗公别封一子雄请封弟士贵朝廷许之或奏高颎朋党者上诘雄于朝雄对曰臣忝卫宫闱朝夕左右若有朋附岂容不知至尊钦明睿哲万几亲览颎用心平允奉法而行此乃爱憎之理惟陛下察之高祖深然其言雄时贵宠冠绝一时与高颎虞庆则苏威称为四贵雄宽容下士朝野倾瞩高祖恶其得众阴忌之不欲其典兵马乃下册书拜雄为司空曰维开皇九年八月朔壬戌皇帝若曰于戏惟尔上柱国左卫大将军宗正卿广平王风度宽弘位望隆显爰司禁旅&#历十载入当心腹外任爪牙驱驰轩陛勤劳着绩念旧庸勋礼秩加等公辅之寄民具尔瞻宜竭乃诚副兹名实是用命尔为司空往钦哉光应宠命得不慎欤外示优崇实夺其权也雄无职务乃闭门不通宾客寻改封清漳王仁寿初高祖曰清漳之名未允声望命职方进地图上指安德郡以示群臣曰此号足为名德相称于是改封安德王大业初授太子太傅及元德太子薨检校郑州刺史事岁余授怀州刺史寻拜京兆尹帝亲征吐谷浑诏雄总管浇河道诸军及还改封观王上表让曰臣早逢兴运预班末属有命有时藉风云之会无才无德滥公卿之首蒙先皇不次之赏荷陛下非分之恩久紊台槐常虑盈满岂可仍叨匪服重窃鸿名臣实面墙敢缘往例臣诚昧宠交惧身责昔刘贾封王岂备三阶之任曹洪上将宁超五等之爵况臣衮章逾于帝子京尹亚于皇枝锡土作藩钮金开国于臣何以自处在物谓其乖分是以露款执愚祈恩固守伏愿陛下曲留慈照特鉴丹诚频触宸严伏增流汗优诏不许辽东之役检校左翊卫大将军出辽东道次泸河镇遘疾而薨时年七十一帝为之废朝鸿胪监护丧事有司考行请谥曰懿帝曰王道高雅俗德冠生人乃赐谥曰德赠司徒襄国武安渤海清河上党河间济北高密济阴长平等十郡太守子恭仁位至吏部侍郎恭仁弟綝性和厚颇有文学历义州刺史淮南太守及父薨起为司隶大夫辽东之役帝令綝于临海顿别有所督杨元感之反也元感弟元纵自帝所逃赴其兄路逢綝綝避人偶语久之既别而复相就者数矣司隶刺史刘休文奏之时綝兄吏部侍郎恭仁将兵于外帝以是寝之未发其事綝忧惧发病而卒綝弟续仕至散骑侍郎　　始安恭侯达
按隋书观德王传德王雄弟达字士达少聪敏有学行仕周官至仪同内史下大夫遂宁县男高祖受禅拜给事黄门侍郎进爵为子时吐谷浑寇边诏上柱国元楷为元帅达为司马军还兼吏部侍郎加开府岁余转内史侍郎出为鄯郑赵三州刺史俱有能名平陈之后四海大同上差品天下牧宰达为第一赐杂彩五百段加以金带擢拜工部尚书加位上开府达为人弘厚有局度杨素每言曰有君子之貌兼君子之心者唯杨达耳献皇后及高祖山陵制度达并参豫焉炀帝嗣位转纳言仍领营东都副监帝甚信重之辽东之役领右武卫将军进位左光禄大夫卒于师时年六十二帝叹惜者久之赠吏部尚书始安侯谥曰恭赠物三百五十段　　蔡王智积
按北史本传智积文帝弟整之子也袭父爵寻拜开府仪同三司授同州刺史仪卫资送甚盛整娶同郡尉迟纲女生智积开皇中有司奏智积将葬尉太妃帝曰昔几杀我我有同生二弟&#倚妇家势常憎疾我我向之笑云尔既嗔我不可与尔角嗔&#云阿兄止倚头额时有医师边隐逐势言我后百日当病癫二弟私喜以告父母父母泣谓我曰尔二弟大剧不能爱兄我因言一日有天下当改其姓夫不爱其亲而爱他人者谓之悖德当改之为悖父母许我此言父母亡后二弟及妇又谗我言于晋公于时每还欲入门常不喜如见狱门托以患气常锁合静坐唯食至时暂开合每飞言入耳窃云复未邪当时实不可耐羡人无兄弟世间贫家兄弟多相爱由相假藉达官兄弟多相憎争名利故也智积在同州未尝嬉戏游猎听政之暇端坐读书门无私谒有侍读公孙尚义山东儒士府佐杨君英萧德言&#有文学时延于坐所设唯饼果酒纔三酌家有女妓唯年节嘉庆奏于太妃前始文帝龙潜时与景王不睦太妃尉氏又与独孤皇后不相谐以是智积常怀危惧每自贬损帝亦以是哀怜之人或劝智积为产业智积曰昔平原露朽财帛苦其多也吾幸无可露何更营乎有五男止教读论语孝经而已亦不令交通宾客或问其故智积曰恐儿子有才能以致祸也开皇二十年征还京无他职任阖门自守非朝觐不出炀帝即位滕王纶卫王集&#以谗构得罪高阳公智明亦以交通夺爵智积愈惧大业三年授弘农太守委政寮佐清静自居及杨元感作逆自东都引军而西智积谓官属曰元感欲西图关中若成其计则根本固矣当以计縻之使不得进不出一旬自可禽耳及元感军至城下智积登陴詈辱之元感怒甚留攻之城门为贼所烧智积乃更益火贼不得入数日宇文述等军至合击破之寻拜宗正卿十二年从驾江都寝疾帝时疏薄骨肉智积每不自安及遇患不呼医临终谓所亲曰吾今日始知得保首领没于地矣时人哀之有子道元　　房陵王勇
按隋书文四子传高祖五男皆文献皇后之所生也长曰房陵王勇次炀帝次秦孝王俊次庶人秀次庶人谅　按本传勇字睍地伐高祖长子也周世以太祖军功封博平侯及高祖辅政立为世子拜大将军左司卫封长宁郡公出为雒州总管东京小冢宰总统旧齐之地后征还京师进位上柱国大司马领内史御正诸禁卫皆属焉高祖受禅立为皇太子军国政事及尚书奏死罪已下皆令勇参决之上以山东民多流冗遣使按检又欲徙民北实边塞勇上书谏曰窃以导俗当渐非可顿革恋土怀旧民之本情波迸流离盖不获已有齐之末主暗时昏周平东夏继以威虐民不堪命致有逃亡非厌家乡愿为羁旅加以去年三方逆乱赖陛下仁圣区宇肃清锋刃虽屏疮痍未复若假以数岁沐浴皇风逃窜之徒自然归本虽北夷猖獗尝犯边烽今城镇峻峙所在严固何待迁配以致劳扰臣以庸虚谬当储贰寸诚管见辄以尘闻上览而嘉之遂寝其事是后时政不便多所损益上每纳之上尝从容谓群臣曰前世皇王溺于嬖幸废立之所由生朕傍无姬侍五子同母可谓真兄弟也岂若前代多诸内宠孽子忿争为亡国之道邪勇颇好学解属词赋性宽仁和厚率意任情无矫饰之行引明克让姚察陆开明等为之宾友勇尝文饰蜀铠上见而不悦恐致奢侈之渐因而诫之曰我闻天道无亲唯德是与历观前代帝王未有奢华而得长久者汝当储后若不上称天心下合人意何以承宗庙之重居兆民之上吾昔日衣服各留一物时复看之以自警戒今以刀子赐汝宜识我心其后经冬至百官朝勇勇张乐受贺高祖知之问朝臣曰近闻至节内外百官相率朝东宫是何礼也太常少卿辛亶对曰于东宫是贺不得言朝高祖曰改节称贺正可三数十人逐情各去何因有司征召一时普集太子法服设乐以待之东宫如此殊乖礼制于是下诏曰礼有等差君臣不杂爰自近代圣教渐亏俯仰逐情因循成俗皇太子虽居上嗣义兼臣子而诸方岳牧正冬朝贺任土作贡别上东宫事非典则宜悉停断自此恩宠始衰渐生疑阻时高祖令选宗卫侍官以入上台宿卫高颎奏称若尽取强者恐东宫宿卫太劣高祖作色曰我有时行动宿卫须得雄毅太子毓德东宫左右何须强武此极敝法甚非我意如我商量恒于交番之日分向东宫上下围伍不别岂非好事我熟见前代公不须仍踵旧风盖疑高颎男尚勇女形于此言以防之也勇多内宠昭训云氏尤称嬖幸礼匹于嫡勇妃元氏无宠尝遇心疾二日而薨献皇后意有他故甚责望勇自是云昭训专擅内政后弥不平颇遣人伺察求勇罪过晋王知之弥自矫饰姬妾但备员数唯共萧妃居处皇后由是薄勇愈称晋王德行其后晋王来朝车马侍从皆为俭素敬接朝臣礼极卑屈声名籍甚冠于诸王临还扬州入内辞皇后因进言曰臣镇守有限方违颜色臣子之恋实结于心一辞阶闼无由侍奉拜见之期杳然末日因哽咽流涕伏不能兴皇后亦曰汝在方镇我又年老今日之别有切常离又泫然泣下相对歔欷王曰臣性识愚下常守平生昆弟之意不知何罪失爱东宫恒畜盛怒欲加屠陷每恐谗谮生于投杼鸩毒遇于杯勺是用勤忧积念惧履危亡皇后忿然曰睍地伐渐不可耐我为伊索得元家女望隆基业竟不闻作夫妻专宠阿云使有如许豚犬前新妇本无病痛忽尔暴亡遣人投药致此夭逝事已如是我亦不能穷治何因复于汝处发如此意我在尚尔我死后当鱼肉汝乎每思东宫竟无正嫡至尊千秋万岁之后遣汝等兄弟向阿云儿前再拜问讯此是几许大苦痛邪晋王又拜呜咽不能止皇后亦悲不自胜此别之后知皇后意移始构夺宗之计因引张衡定策遣褒公宇文述深交杨约令喻旨于越国公素具言皇后此语素瞿然曰但不知皇后如何必如所言吾又何为者后数日素入侍宴微称晋王孝悌恭俭有类至尊用此揣皇后意皇后泣曰公言是也我儿大孝顺每闻至尊及我遣内使到必迎于境首言及违离未尝不泣又其新妇亦大可怜我使婢去常与之同寝共食岂若睍地伐共阿云相对而坐终日酣宴昵近小人疑阻骨肉我所以益怜阿者尝恐暗地杀之素既知意因盛言太子不才皇后遂遗素金始有废立之意勇颇知其谋忧惧计无所出闻新丰人王辅贤能占候召而问之辅贤曰白虹贯东宫阙
太白袭月皇太子废退之象也以铜铁五兵造诸厌胜又于后园之内作庶人村屋宇卑陋太子时于中寝息布衣草褥冀以当之高祖知其不安在仁寿宫使杨素观勇素至东宫偃息未入勇朿带待之故久不进以激怒勇勇衔之形于言色素还言勇怨望恐有他变愿深防察高祖闻素谮毁甚疑之皇后又遣人伺觇东宫纤介事皆闻奏因加媒&#构成其罪高祖惑于邪议遂疏忌勇乃于元武门达至德门量置候人以伺动静皆随事奏闻又东宫宿卫之人侍官已上名籍悉令属诸卫府有健儿者咸屏去之晋王又令段达私于东宫幸臣姬威遗以财货令取太子消息密告杨素于是内外喧谤过失日闻段达胁姬威曰东宫罪过主上皆已知之矣已奉密诏定当废立君能告之则大富贵威遂许诺九月壬子车驾至自仁寿宫翌日御大兴殿谓侍臣曰我新还京师应开怀欢乐不知何意翻邑然愁苦吏部尚书牛弘对曰由臣等不称职故至尊忧劳高祖既数闻谗谮疑朝臣皆具委故有斯问冀闻太子之愆弘为此对大乖本旨高祖因作色谓东宫官属曰仁寿宫去此不远而令我每还京师严备仗卫如入敌国我为患利不脱衣卧昨夜欲得近厕故在后房恐有警急还移就前殿岂非尔辈欲坏我国家邪于是执唐令则等数人付所司讯鞫令杨素陈东宫事状以告近臣素显言之曰臣奉敕向京令皇太子检校刘居士余党太子奉诏乃作色奋厉骨肉飞腾语臣云居士党尽伏法遣我何处穷讨尔作右仆射委寄不轻自检校之何关我事又云若大事不遂我先被诛今作天子竟乃令我不如诸弟一事以上不得自由因长叹回视云我大觉身妨高祖曰此儿不堪承嗣久矣皇后恒劝我废之我以布素时生复是长子望其渐改隐忍至今勇昔从南兖州来语卫王云阿娘不与我一好妇女亦是可恨因指皇后侍儿曰是皆我物此言几许异事其妇初&#即以斗帐安余老妪新妇初&#我深疑使马嗣明药杀我曾责之便怼曰会杀元孝矩此欲害我而迁怒耳初长宁诞育朕与皇后共抱养之自怀彼此连遣来索且云定兴女在外私合而生想此由来何必是其体嗣昔晋太子取屠家女其儿即好屠割今傥非类便乱宗社又刘金驎谄佞人也呼定兴作亲家翁定兴愚人受其此语我前解金驎者为其此事勇尝引曹妙达共定兴女同燕妙达在外说云我今得劝妃酒直以其诸子偏庶畏人不服故逆纵之欲收天下之望耳我虽德惭尧舜终不以万姓付不肖子也我恒畏其加害如防大敌今欲废之以安天下左卫大将军五原公元旻谏曰废立大事天子无贰言诏旨若行后悔无及谗言罔极惟陛下察之旻辞直争强声色俱厉上不答是时姬威又抗表告太子非法高祖谓威曰太子事迹宜皆尽言威对曰皇太子由来共臣语惟意在骄奢欲得从樊川以至于散关总规为苑兼云昔汉武帝将起上林苑东方朔谏之赐朔黄金百斤几许可笑我实无金辄赐此等若有谏者正当斩之不过杀百许人自然永息前苏孝慈解左卫率皇太子奋&#扬肘曰大丈夫会当有一日终不忘之决当快意又宫内所须尚书多执法不与便怒曰仆射以下吾会戮一二人使知慢我之祸又于苑内筑一小城春夏秋冬作役不辍营起亭殿朝造夕改每云至尊嗔我多侧庶高纬陈叔宝岂是孽子乎尝令师姥卜吉凶语臣曰至尊忌在十八年此期促矣高祖泫然曰谁非父母生乃至于此我有旧使妇女令看东宫奏我云勿令广平王至皇太子处东宫憎妇亦广平教之元赞亦知其阴恶劝我于左藏之东加置两队初平陈后宫人好者悉配春坊如闻不知厌足于外更有求访朕近览齐书见高欢纵其儿子不胜忿愤安可效尤邪于是勇及诸子皆被禁锢部分收其党与杨素舞文巧诋锻炼以成其狱勇由是遂败居数日有司承素意奏言左卫元旻身备宿卫常曲事于勇情存附托在仁寿宫裴弘将勇书于朝堂与旻题封云勿令人见高祖曰朕在仁寿宫有纤小事东宫必知疾于驿马怪之甚久岂非此徒耶遣武士执旻及弘付法治其罪先是勇尝从仁寿宫参起居还涂中见一枯槐根干蟠错大且五六围顾左右曰此堪作何器用或对曰古槐尤堪取火于时卫士皆佩火燧勇因令匠者造数千枚欲以分赐左右至是获于库又药藏局贮艾数斛亦搜得之大将为怪以问姬威威曰太子此意别有所在比令长宁王已下诣仁寿宫还每常急行一宿便至恒饲马千匹云径往捉城门自然饿死素以威言诘勇勇不服曰窃闻公家马数万匹勇忝备位太子有马千匹乃是反乎素又发泄东宫服玩似加雕饰者悉陈之于庭以示文武群官为太子之罪高祖遣将诸物示勇以诮诘之皇后又责之罪高祖使使责问勇勇不服太史令袁进曰臣观天文皇太子当废上曰元象久见矣群臣无敢言者于是使人召勇勇见使者惊曰得无杀我邪高祖戎服陈兵御武德殿集百官立于东面诸亲立于西面引勇及诸子列于殿庭命薛道衡宣废勇之诏曰太子之位实为国本苟非其人不可虚立自古储副或有不才长恶不悛仍令守器皆由情溺宠爱失于至理致使宗社倾亡苍生涂地由此言之天下安危系乎上嗣大业传世岂不重哉皇太子勇地则居长情所锺爱初登大位即建春宫冀德业日新隆兹负荷而性识庸暗仁孝无闻昵近小人委任奸佞前后愆舋难以具纪但百姓者天之百姓朕恭天命属当安育虽欲爱子实畏上灵岂敢以不肖之子而乱天下勇及其男女为王公主者&#可废为庶人顾惟兆庶事不获已兴言及此良深愧叹令薛道衡谓勇曰尔之罪恶人神所弃欲求不废其可得邪勇再拜而言曰臣合尸之都市为将来鉴诫幸蒙哀怜得全性命言毕泣下流襟既而舞蹈而去左右莫不悯嘿又下诏曰自古以来朝危国乱皆邪臣佞媚凶党扇惑致使祸及宗社毒流兆庶若不标明典宪何以肃清天下左卫大将军五原郡公元旻任掌兵卫委以心膂陪侍左右恩宠隆渥乃包藏奸伏离间君亲崇长厉阶最为魁首太子左庶子唐令则策名储贰位长宫寮谄曲取容音技自进躬执乐器亲教内人赞成骄侈导引非法太子家令邹文腾专行左道偏被亲昵心腹委付巨细关知占问国家希觊灾祸左卫率司马夏侯福内事谄谀外作威势陵侮上下浊宫闱典膳监元淹谬陈爱憎开示怨隙妄起讪谤潜行离阻进引妖巫营事厌祷前吏部侍郎萧子宝往居省阁旧非宫臣禀性浮躁用怀轻险进画奸谋要射荣利经营间构开造祸端前主玺下士何竦假托元象妄说妖怪志图祸乱心在速发兼制奇器异服皆竦规摹增长骄奢靡费百姓凡此七人为害乃甚&#处斩妻妾子孙皆悉没官车骑将军阎毗东郡公崔君绰游骑尉沈福宝瀛州民章仇太翼等四人所为之事皆是悖恶论其状迹罪合极刑但朕情存好生未能尽戮可&#特免死各决杖一百身及妻子资财田宅悉可没官副将作大匠高龙豫追番丁辄配东宫使后营造亭舍进入春坊率更令晋文建通直散骑侍郎判司农少卿事元衡料度之外私自出给虚破丁功擅割园地&#处尽于是集群官于广阳门外宣诏以戮之广平王雄答诏曰至尊为百姓割骨肉之恩废黜无德实为大庆天下幸甚乃移勇于内史省立晋王广为皇太子仍以勇付之复囚于东宫赐杨素物三千段元冑杨约&#千段杨难敌五百段皆鞫勇之功赏也时文林郎杨孝政上书谏曰皇太子为小人所误宜加训诲不宜废黜帝怒挞其胸寻而贝州长史裴肃表称庶人罪黜已久当克己自新请封一小国高祖知勇之黜也不允天下之情乃征肃入朝具陈废立之意时勇自以废非其罪频请见上面申冤屈而皇太子遏之不得闻奏勇于是升树大叫声闻于上冀得引见素因奏言勇情志昏乱为癫鬼所着不可复收上以为然卒不得见素诬陷经营构成其罪类皆如此高祖寝疾于仁寿宫征皇太子入侍医药而奸乱宫闱事闻于高祖高祖抵&#曰枉废我儿因遣追勇未及发使高祖暴崩秘不发丧遽收柳述元岩系于大理狱伪为高祖敕书赐庶人死追封房陵王不为立嗣勇有十男云昭训生长宁王俨平原王裕安城王筠高良娣生安平王嶷襄城王恪王良媛生高阳王该建安王韶成姬生颍川王煚后宫生孝实孝范　　秦孝王俊　秦王浩
按隋书本传俊字阿祗高祖第三子也开皇元年立为秦王二年春拜上柱国河南道行台尚书令雒州刺史时年十二加右武卫大将军领关东兵三年迁秦州总管陇右诸州尽隶焉俊仁恕慈爱崇敬佛道请为沙门上不许六年迁山南道行台尚书令伐陈之役以为山南道行军元帅督三十总管水陆十余万屯汉口为上流节度陈将周罗荀法上等以劲兵数万屯鹦鹉洲总管崔弘度请击之俊虑杀伤不许罗亦相率而降于是遣使奉章诣阙垂泣谓使者曰谬当推毂愧无尺寸之功以此多惭耳上闻而善之授扬州总管四十四州诸军事镇广陵岁余转并州总管二十四州诸军事初颇有令问高祖闻而大悦下书奖励焉其后俊渐奢侈违犯制度出钱求息民吏苦之上遣使按其事与相连坐者百余人俊犹不悛于是盛治宫室穷极侈丽俊有巧思每亲运斤斧工巧之器饰以珠玉为妃作七宝羃篱又为水殿香涂粉壁玉砌金&#梁柱楣栋之间周以明镜间以宝珠极荣饰之美每与宾客妓女弦歌于其上俊颇好内妃崔氏性&#甚不平之遂于瓜中进毒俊由是遇疾征还京师上以其奢纵免官以王就第左武卫将军刘升谏曰秦王非有他过但费官物营廨舍而已臣谓可容上曰法不可违升因谏上忿然作色升乃止其后杨素复进谏曰秦王之过不应至此愿陛下详之上曰我是五儿之父若如公意何不别制天子儿律以周公之为人尚诛管蔡我诚不及周公远矣安能亏法乎卒不许俊疾笃未能起遣使奉表陈谢上谓其使曰我戮力关塞创兹大业作训垂范庶臣下守之而不失汝为吾子而欲败之不知何以责汝俊惭怖疾甚大都督皇甫统上表请复王官不许岁余以疾笃复拜上柱国二十年六月薨于秦邸上哭之数声而已俊所为侈丽之物悉命焚之敕送终之具务从俭约以为后法也王府僚佐请立碑上曰欲求名一卷史书足矣何用碑为若子孙不能保家徒与人作镇石耳妃崔氏以毒王之故下诏废绝赐死于其家子浩崔氏所生也庶子曰湛群臣议曰春秋之义母以子贵子以母贵贵既如此罪则可知故汉时栗姬有罪其子便废郭后被废其子斯黜大既然矣小亦宜同今秦王二子母皆罪废不合承嗣于是秦国官为丧主俊长女永丰公主年十二遭父忧哀慕尽礼免丧遂绝鱼肉每至忌日辄流涕不食有开府王延者性忠厚领亲信兵十余年俊甚礼之及俊有疾延恒在合下衣不解带俊薨勺饮不入口者数日羸顿骨立上闻而悯之赐以御药授骠骑将军典宿卫俊葬之日延号恸而绝上嗟异之令通事舍人吊祭焉诏葬延于俊墓侧炀帝即位立浩为秦王以奉孝王嗣封湛为济北侯后以浩为河阳都尉杨元感作逆之际左翼卫大将军宇文述勒兵讨之至河阳修启于浩浩复诣述营共相往复有司劾浩以诸侯交通内臣竟坐废免宇文化及杀逆之始立浩为帝化及败于黎阳北走魏县自僭伪号因而害之湛骁果有胆烈大业初为荥阳太守坐浩免亦为化及所害按北史本传秦王薨帝哭之曰晋王前送一鹿我令作脯拟赐秦王今亡可置灵坐之前心已许之不可亏信帝及后往视见大蜘蛛大蛷从枕头出求之不见穷之知妃所为也　　蜀庶人秀
按隋书本传秀高祖第四子也开皇元年立为越王未几徙封于蜀拜柱国益州刺史总管二十四州诸军事二年进位上柱国西南道行台尚书令本官如故岁余而罢十二年又为内史令右领军大将军寻复出镇于蜀秀有胆气容貌瑰伟美须&#多武艺甚为朝臣所惮上每谓献皇后曰秀必以恶终我在当无虑至兄弟必反兵部侍郎元衡使于蜀秀深结于衡以左右为请既还京师请益左右上不许大将军刘哙之讨西爨也高祖令上开府杨武通将兵继进秀使嬖人万智光为武通行军司马上以秀任非其人谴责之因谓群臣曰坏我法者必在子孙乎譬如猛兽物不能害反为毛间虫所损食耳于是遂分秀所统秀渐奢侈违犯制度车马被服拟于天子及太子勇以谗毁废晋王广为皇太子秀意甚不平皇太子恐秀终为后变阴令杨素求其罪而谮之仁寿二年征还京师上见不与语明日使使切让之秀谢曰忝荷国恩出临藩岳不能奉法罪当万死皇太子及诸王流涕庭谢上曰顷者秦王靡费财物我以父道训之今秀&#害生民当以君道绳之于是付执法者开府庆整谏曰庶人勇既废秦王已薨陛下儿子无多何至如是然蜀王性甚耿介今被重责恐不自全上大怒欲断其舌因谓群臣曰当斩秀于市以谢百姓乃令杨素苏威牛弘柳述赵绰等推治之太子阴作偶人书上及汉王姓字缚手钉心令人埋之华山下令杨素发之又作檄文曰逆臣贼子专弄威柄陛下唯守虚器一无所知陈甲兵之盛云指期问罪置秀集中因以闻奏上曰天下宁有是邪于是废为庶人幽内侍省不得与妻子相见令给獠婢二人驱使与相连坐者百余人秀既幽逼愤懑不知所为乃上表曰臣以多幸联庆皇枝蒙天慈鞠养九岁荣贵唯知富乐未尝忧惧轻恣愚心陷兹刑网负深山岳甘心九泉不谓天恩尚假余漏至如今者方知愚心不可纵国法不可犯抚膺念咎自新莫及犹望分身竭命少答慈造但以灵祇不佑福禄消尽夫妇抱思不相胜致只恐长辞明世永归泉壤伏愿慈恩赐垂矜愍残息未尽之间希与爪子相见请赐一穴令骸骨有所爪子即其爱子也上因下诏数其罪曰汝地居臣子情兼家国庸蜀要重委以镇之汝乃干纪乱常怀恶乐祸&#睨二宫伫望灾舋容纳不逞结构异端我有不和汝便觇候望我不起便有异心皇太子汝兄也次当建立汝假托妖言乃云不终其位妄称鬼怪又道不得入宫自言骨相非人臣德业堪承重器妄道清城出圣欲以己当之诈称益州龙见托言吉兆重述木易之姓更治成都之宫妄说禾乃之名以当八千之运横生京师妖异以证父兄之灾妄造蜀地祯祥以符己身之箓汝岂不欲得国家恶也天下乱也辄造白玉之珽又为白羽之箭文物服饰岂似有君鸠集左道符书厌镇汉王于汝亲则弟也乃画其形像书其姓名缚手钉心枷&#杻械仍云请西岳华山慈父圣母神兵九亿万骑收杨谅魂神闭在华山下勿令散荡我之于汝亲则父也复云请西岳华山慈父圣母赐为开化杨坚夫妻回心欢喜又画我形像缚手撮头仍云请西岳神兵收杨坚魂神如此形状我今不知杨谅杨坚是汝何亲也包藏凶慝图谋不轨逆臣之迹也希父之灾以为身幸贼子之心也怀非分之望肆毒心于兄悖弟之行也嫉&#于弟无恶不为无孔怀之情也违犯制度坏乱之极也多杀不辜豺狼之暴也剥削民庶酷虐之甚也唯求财货市井之业也专事妖邪顽嚚之性也弗克负荷不材之器也凡此十者灭天理逆人伦汝皆为之不祥之甚也欲免祸患长守富贵其可得乎后复听与其子同处炀帝即位禁锢如初宇文化及之&#逆也欲立秀为帝群议不许于是害之并其诸子　　汉庶人谅
按隋书本传谅字德章一名杰开皇元年立为汉王十二年为雍州牧加上柱国右卫大将军岁余转左卫大将军十七年出为并州总管上幸温汤而送之自山以东至于沧海南拒黄河五十二州尽隶焉特许以便宜不拘律令十八年起辽东之役以谅为行军元帅率众至辽水遇疾疫不利而还十九年突厥犯塞以谅为行军元帅竟不临戎高祖甚宠爱之谅自以所居天下精兵处以太子谗废居常怏怏阴有异图遂讽高祖云突厥方强太原即为重镇宜修武备高祖从之于是大发工役缮治器械贮纳于并州招集亡命左右私人殆将数万王頍者梁将王僧辩之子也少倜傥有奇略为谅咨议参军萧摩诃者陈氏旧将二人俱不得志每郁郁思乱并为谅所亲善及蜀王以罪废谅愈不自安会高祖崩征之不赴遂发兵反总管司马皇甫诞切谏谅怒收系之王頍说谅曰王所部将吏家属尽在关西若用此等即宜长驱深入直据京都所谓疾雷不及掩耳若但欲割据旧齐之地宜任东人谅不能专定乃兼用二策唱言曰杨素反将诛之闻喜人总管府兵曹裴文安说谅曰井陉以西是王掌握之内山东士马亦为我有宜悉发之分遣羸兵屯守要路仍令随方略地率其精锐直入蒲津文安请为前锋王以大军继后风行电击顿于霸上咸阳以东可指麾而定京师震扰兵不暇集上下相疑群情离骇我即陈兵号令谁敢不从旬日之间事可定矣谅大悦于是遣所署大将军余公理出大谷以趣河阳大将军綦良出滏口以趣黎阳大将军刘建出井陉以略燕赵柱国乔锺葵出雁门署文安为柱国纥单贵王聃大将军茹茹天保侯莫陈惠直指京师未至蒲津百余里谅忽改图令纥单贵断河桥守蒲州而召文安文安至曰兵机诡速本欲出其不意王既不行文安又退使彼计成大事去矣谅不对以王聃为蒲州刺史裴文安为晋州薛粹为绛州梁菩萨为潞州韦道正为韩州张伯英为泽州炀帝遣杨素率骑五千袭王聃纥单贵于蒲州破之于是率步骑四万趣太原谅使赵子开守高壁杨素击走之谅大惧拒素于嵩泽属天大雨谅欲旋师王頍谏曰杨素悬军士马疲弊王以锐卒亲戎击之其势必举今见敌而还示人以怯阻战士之心益西军之气愿王必勿还也谅不从退守清原素进击之谅勒兵与官军大战死者万八千人谅退保并州杨素进兵围之谅穷蹙降于素百寮奏谅罪当死帝曰朕终鲜兄弟情不忍言欲屈法恕谅一死于是除名为民绝其属籍竟以幽死子颢因而禁锢宇文化及&#逆之际遇害　　滕王纶
按隋书滕穆王传穆王瓒子纶字斌性弘厚美姿容颇解锺律高祖受禅封邵国公邑八千户明年拜邵州刺史晋王广纳妃于梁诏纶致礼焉甚为梁人所敬纶以穆王之故当高祖之世每不自安炀帝即位尤被猜忌纶忧惧不知所为呼术者王琛而问之琛答曰王相禄不凡乃因曰滕即腾也此字足为善应有沙门惠恩崛多等颇解占候纶每与交通常令此三人为度星法有人告纶怨望咒诅帝命黄门侍郎王弘穷治之弘见帝方怒遂希旨奏纶厌蛊恶逆坐当死帝令公卿议其事司徒杨素等曰纶希冀国灾以为身幸原其性恶之由积自家世惟皇运之始四海同心在于孔怀弥须叶力其先乃离阻大谋弃同即异父悖于前子逆于后非直觊觎朝廷便是图危社稷为恶有状其罪莫大刑兹无赦抑有旧章请依前律帝以公族不忍除名为民徙始安诸弟散徙边郡大业七年亲征辽东纶欲上表请从军自效为郡司所遏未几复徙朱崖及天下大乱为贼林仕弘所逼携妻子窜于儋耳后归大唐为怀化县公　　竟陵郡公坦按隋书滕穆王传穆王瓒子纶纶弟坦字文初封竟陵郡公坐纶徙长沙　　卫王集
按隋书卫昭王传昭王爽子集字文会初封遂安王寻袭封卫王炀帝时诸侯王恩礼渐薄猜防日甚集忧惧不知所为乃呼术者俞普明章醮以祈福助有人告集咒诅宪司希旨锻成其狱奏集恶逆坐当死天子下公卿议其事杨素等曰集密怀左道厌蛊君亲公然咒诅无惭幽显情灭人理事悖先朝是君父之罪人非臣子之所赦请论如律时滕王纶坐与相连帝不忍加诛乃下诏曰纶集以附萼之华犹子之重縻之好爵匪由德进正应与国升降休戚是同乃包藏妖祸诞纵邪僻在三之义爱敬俱沦急难之情孔怀顿灭公卿议既如此览以潸然虽复王法无私恩从义断但法隐公族礼有亲亲致之极辟情所未忍于是除名为民远徙边郡遇天下大乱不知所终　　长宁王俨按隋书本传俨房陵王勇长子也诞乳之初以报高祖高祖曰此即皇太孙何乃生不得地云定兴奏曰天生龙种所以因云而出时人以为敏对六岁封长宁郡王勇败亦坐废黜上表乞宿卫情哀切高祖览而悯焉杨素进曰伏愿圣心同于螫手不宜复留意炀帝践极俨常从行卒于道实鸩之也诸弟分徙岭外仍敕在所皆杀焉　　齐王
按隋书炀三子传炀帝三男萧皇后生元德太子昭齐王萧嫔生赵王杲　按本传字世朏小字阿孩美容仪疏眉目少为高祖所爱开皇中立为豫章王邑千户及长颇涉经史尤工骑射初为内史令仁寿中拜扬州总管松淮以南诸军事炀帝即位进封齐王增邑四千户大业二年帝初入东都盛陈卤簿为军导寻转豫州牧俄而元德太子薨朝野注望咸以当嗣帝又敕吏部尚书牛弘妙选官属公卿由是多进子弟明年转雍州牧寻徙河南尹开府仪同三司元德太子左右二万余人悉隶于宠遇益隆自乐平公主及诸戚属竞来致礼百官称谒填咽道路颇骄恣昵近小人所行多不法遣乔令则刘虔安裴该皇甫谌库狄仲锜陈智伟等求声色狗马令则等因此放纵访人家有女者辄矫命呼之载入宅因缘藏隐恣行淫秽而后遣之仲锜智伟二人诣陇西挝炙诸胡责其名马得数匹以进于令还主仲锜等诈言王赐将归于家不之知也又乐平公主尝奏帝言柳氏女美者帝未有所答久之主复以柳氏进于纳之其后帝问主柳氏女所在主曰在齐王所帝不悦于东都营第大门无故而崩听事&#中析识者以为不祥其后从帝幸榆林督后军步骑五万恒与帝相去数十里而舍会帝于汾阳宫大猎诏以千骑入围大获麋鹿以献而帝未有得也乃怒从官皆言为左右所遏兽不得前帝于是发怒求罪失时制县令无故不得出境有伊阙令皇甫翊幸于违禁将之汾阳宫又京兆人达奚通有妾王氏善歌贵游宴聚多或要致于是展转亦出入王家御史韦德裕希旨劾帝令甲上千余大索第因穷治其事妃韦氏者民部尚书冲之女也早卒遂与妃姊元氏妇通遂产一女外人皆不得知阴引乔令则于第内酬宴令则称庆脱帽以为欢乐召相工令遍视后庭相工指妃姊曰此产子者当为皇后王贵不可言时国无储副自谓次当得立又以元德太子有三子内常不安阴挟左道为厌胜之事至是事皆发帝大怒斩令则等数人妃姊赐死府寮皆斥之边远时赵王杲犹在孩孺帝谓侍臣曰朕唯有一子不然者当肆诸市朝以明国宪也自是恩宠日衰虽为京尹不复关预时政帝恒令武贲郎将一人监其府事有微失武贲辄奏之帝亦常虑生变所给左右皆以老弱备员而已每怀危惧心不自安又帝在江都宫元会具法服将朝无故有血从裳中而下又坐斋中见群鼠数十至前而死视皆无头意甚恶之俄而化及作乱兵将犯跸帝闻顾谓萧后曰得非阿孩邪其见疏忌如此化及复令人捕时尚卧未起贼既进惊曰是何人莫有报者犹谓帝令捕之因曰诏使且缓儿不负国家贼于是曳至街而斩之及其二子亦遇害竟不知杀者为谁时年三十四有遗腹子政道与萧后同入突厥处罗可汗号为隋王中国人没入北蕃者悉配之以为部落以定襄城处之及突厥灭归于大唐授员外散骑侍郎　　赵王杲
按隋书本传杲小字季子年七岁以大业九年封赵王寻授光禄大夫拜河南尹从幸淮南诏行江都太守事杲聪令美容仪帝有所制词赋杲多能诵之性至孝常见帝风动不进膳杲亦终日不食又萧后当灸杲先请试炷后不许之杲泣请曰后所服药皆蒙尝之今灸愿听尝炷悲咽不已后竟为其停灸由是尢爱之后遇化及反杲在帝侧号恸不已裴虔通使贼斩之于帝前血湔御服时年十二　　郇王庆
按隋书河间王传河间王弘子庆倾曲善候时变帝时猜忌骨肉滕王纶等皆被废放唯庆获全累迁荥阳郡太守颇有治绩及李密据洛口仓荥阳诸县多应密庆勒兵拒守密频遣攻之不能克岁余城中粮尽兵势日蹙密因遗庆书曰自昏狂嗣位多历岁年剥削生民涂炭天下璇室瑶台之丽未极骄奢糟丘酒池之荒非为淫乱今者共举义旗勘剪凶虐八方同德万里俱来莫不期入关以亡秦争渡河而灭纣东穷海岱南洎江淮凡厥遗人承风慕义唯荥阳一郡王独守迷夫微子纣之元兄族实为重项伯籍之季父戚乃非疏然犹去朝歌而入周背西楚而归汉岂不眷恋宗祊留连骨肉但识宝鼎之将移知神器之先改而王之先代家住山东本姓郭氏乃非杨族止为宿与隋朝先有旧勋遂得预沾盘石名在葭莩娄敬之与汉高殊非血属吕布之于董卓良异天亲芝焚蕙叹事不同此又王之昏主心若豺狼雠忿同胞有逾沈阏惟勇及谅咸罄甸师况乃族类为非何能自保为王计者莫若举城从义开门送款安若泰山高枕而卧长守富贵足为美谈乃至子孙必有余庆今王世充屡被摧蹙自救无聊偷存晷漏讵能支久段达韦津东都自固何暇图人世充朝亡达便夕灭又江都荒湎流宕忘归内外崩离人神怨愤上江米船皆被抄截士卒饥馁半菽不充事切析骸义均煮弩举烽火于骊山诸侯莫至浮胶船于汉水还日未期王独守孤城绝援千里糇粮之计仅有月余敝卒之多纔盈数百有何恃赖欲相拒抗求枯鱼于市肆即事非虚因归雁以运粮竟知何日然城中豪杰王之腹心思杀长吏将为内启正恐祸生匕首衅发萧墙空以七尺之躯悬赏千金之购可为寒心可为酸鼻者也幸能三思自求多福于时江都败问亦至庆得书遂降于密改姓为郭氏密为王世充所破复归东都更为杨氏越王侗不之责也及侗称制拜宗正卿世充将篡庆首为劝进世充既僭伪号降爵郇国公庆复为郭氏世充以兄女妻之署荥州刺史及世充将败庆欲将其妻同归长安其妻谓之曰国家以妾奉箕于公者欲以申厚意结公心耳今叔父穷迫家国阽危而公不顾婚姻孤负付属为全身之计非妾所能责公也妾若至长安则公家一婢耳何用妾为愿得送还东都君之惠也庆不许其妻遂沐浴靓妆仰药而死庆归大唐为宜州刺史郇国公复姓杨氏其嫡母元太妃老两目失明王世充以庆叛己而斩之　　燕王倓
按隋书元德太子传元德太子昭有子三人韦妃生恭皇帝大刘良娣生燕王倓小刘良娣生越王侗按本传燕王倓字仁安敏慧美姿仪炀帝于诸孙中特所钟爱常置左右性好读书尤重儒素非造次所及有若成人良娣早终每至忌日未尝不流涕呜咽帝由是益以奇之宇文化及&#逆之际倓觉变欲入奏恐露其事因与梁公萧巨千牛宇文皛等穿芳林门侧水窦而入至元武门诡奏曰臣卒中恶命县俄顷请得面辞死无所恨冀以见帝为司宫者所遏竟不得闻俄而难作为贼所害时年十六　　越王侗
按隋书本传越王侗字仁谨美姿仪性宽厚大业二年立为越王帝每巡幸侗常留守东都杨元感作乱之际与民部尚书樊子盖拒之及元感平朝于高阳拜高阳太守俄以本官复留守东都十三年帝幸江都复令侗与金紫光禄大夫段达太府卿元文都摄民部尚书韦津右武卫将军皇甫无逸等总留台事宇文化及之&#逆也文都等议以侗元德太子之子属最为近于是乃共尊立大赦改元曰皇泰谥帝曰明庙号世祖追尊元德太子为孝成皇帝庙号世宗尊其母刘良娣为皇太后以段达为纳言右翊卫大将军摄礼部尚书王世充亦纳言左翊卫大将军摄吏部尚书元文都内史令左骁卫大将军卢楚亦内史令皇甫无逸兵部尚书右武卫大将军郭文懿内史侍郎赵长文黄门侍郎委以机务为金书铁券藏之宫掖于时雒阳称段达等为七贵未几宇文化及立秦王子浩为天子来次彭城所经城邑多从逆党侗惧遣使者盖琮马公政招怀李密密遂遣使请降侗大悦礼其使甚厚即拜密为太尉尚书令魏国公令拒化及下书曰我大隋之有天下于兹三十八载高祖文皇帝圣略神功载造区夏世祖明皇帝则天法地混一华戎东暨蟠木西通细柳前逾丹侥后越幽都日月之所临风雨之所至圆首方足禀气食芼莫不尽入提封皆为臣妾加以宝贶毕集灵瑞咸臻作乐制礼移风易俗智周寰海万物咸受其赐道济天下百姓用而不知世祖往因历试统临南服自居皇极顺兹望幸所以往岁省方展礼肆觐停銮驻跸按驾清道八屯如昔七萃不移岂意舋起非常逮于轩陛灾生不意延及冕旒奉讳之日五情崩陨攀号荼毒不能自胜且闻之自古代有屯剥贼臣逆子无世无之至如宇文化及世传庸品其父述往属时来早沾厚遇赐以婚媾置之公辅位尊九命禄重万锺礼极人臣荣冠世表徒承海岳之恩未有涓尘之益化及以此下材夙蒙顾盻出入外内奉望阶墀昔陪藩国统领禁卫及从升皇祚陪列九卿但本性凶狠恣其贪秽或交结恶党或侵掠货财事重刑篇状盈狱简在上不遗簪履恩加草芥应至死辜每蒙恕免三经除解寻复本职再徙边裔仍即追还生成之恩昊天罔极奖擢之义人事罕闻化及枭獍为心禽兽不若纵毒兴祸倾覆行宫诸王兄弟一时残酷痛暴行路世不忍言有穷之在夏时犬戎之于周代舋辱之极亦未是过朕所以刻骨崩心饮胆尝血瞻天视地无处容身今王公卿士庶寮百辟咸以大宝鸿名不可颠坠元凶巨猾须早夷殄翼戴朕躬嗣守宝位顾惟寡薄志不逮此今者出黼扆而杖旄钺释衰麻而擐甲冑衔冤誓众忍泪治兵指日遄征以平大盗且化及伪立秦王之子幽遏比于囚拘其身自称霸相专擅拟于九五履践禁御据有宫闱昂首扬眉初无惭色衣冠朝望外惧凶威志士诚臣内皆愤怨以我义师顺彼天道枭夷丑族匪夕伊朝太尉尚书令魏公丹诚内发宏略外举率勤王之师讨违天之逆果毅争先熊罴竞逐金鼓振詟若火焚毛锋刃纵横如汤沃雪魏公志在匡济投袂前驱朕亲御六军星言继进以此众战以斯顺举擘山可以动射石可以入况拥此人徒皆有离德京都侍卫西忆乡家江左淳民南思邦邑比来表书骆驿人信相寻若王师一临旧章蹔睹自应解甲倒戈冰消叶散且闻化及自恣天夺其心杀戮不辜挫辱人士莫不道路反目号天局地朕今复雠雪耻枭轘者一人拯溺救焚所哀者士庶唯天鉴孔殷佑我宗社亿兆感义俱会朕心枭戮元凶策勋饮至四海交泰称朕意焉兵术军机并受魏公节度密见使者大悦北面拜伏臣礼甚恭密遂东拒化及七贵颇不协阴有相图之计未几元文都卢逸郭文懿赵长文等为世充所杀皇甫无逸遁归长安世充诣侗所陈谢辞情哀苦侗以为至诚命之上殿被发为盟誓无贰志自是侗无所关预侗心不能平遂与记室陆士季谋图世充事不果而止及世充破李密众望益归之遂自为郑王总百揆加九锡备法物侗不能禁也段达云定兴等十人入见于侗曰天命不常郑王功德甚盛愿陛下揖让告禅遵唐虞之迹侗闻之怒曰天下者高祖之天下东都者世祖之东都若隋德未衰此言不可发必天命有改亦何论于禅让公等或先朝旧臣绩宣上代或勤王立节身服轩冕忽有斯言朕复当何所望神色懔然侍卫者莫不流汗既而退朝对良娣而泣世充更使人谓侗曰今海内未定须得长君待四方乂安复子明辟必若前盟义不违负侗不得已逊位于世充遂被幽于含凉殿世充僭伪号封为潞国公邑五千户月余宇文儒童裴仁基等谋诛世充复尊立侗事泄并见害世充兄世恽因劝世充害侗以绝民惜不免请与母相见不许遂布席焚香礼佛咒曰从今以去愿不生帝王尊贵之家于是仰药不能时绝更以帛缢之世充伪谥为恭皇帝
　宗藩部列传三十一
　　唐一
　　南阳公延伯
按唐书宗室传太祖八子长延伯次真次世祖皇帝次璋次绘次祎次蔚次亮　按本传南阳公延伯蚤薨无嗣高祖武德中与六王同追封　　谯王真
按唐书本传谯王真从太祖战殁无嗣
　　毕王璋
按唐书本传毕王璋仕周为梁州刺史与赵王佑谋杀隋文帝不克死生二子曰韶曰孝基韶死隋世武德时追封东平王生子道宗　　永安壮王孝基
按唐书本传永安壮王孝基武德初得王历陕州总管鸿胪卿以罪夺官二年刘武周寇太原夏人吕崇茂以县应贼诏孝基为行军总管攻之工部尚书独孤怀恩内史侍郎唐俭陕州总管于筠隶焉筠请急攻城绝外援且当有变时怀恩挟异计绐说孝基曰夏城坚攻之引日宋金刚在近内拒外强一败涂地不如顿兵待秦王破贼则夏自孤此谓不战而屈人也孝基谓然会尉迟敬德至与崇茂夹官师遂大败孝基及筠等皆执于贼谋亡归为贼所害高祖为发哀优赐其家晋阳平购尸不获招魂以葬赠左卫大将军及谥无子以兄子道立嗣封高平王后降封县公终陈州刺史曾孙涵　　淮安靖王神通
按唐书本传郑孝王亮仕隋为海州刺史追王生子神通神符淮安靖王神通少轻侠隋大业末在长安会高祖兵兴吏逮捕亡命入鄠南山与豪英史万宝裴绩柳崇礼等举兵应太原约司竹贼帅何潘仁连和进与平阳公主兵合徇鄠下之自署关中道行军总管以万宝为副绩为长史崇礼为司马令狐德棻为记室从平京师为宗正卿典兵宿卫王永康郡俄徙淮安武德初拜山东安抚大使黄门侍郎崔干副之进击宇文化及于魏化及败走聊城神通追北贼粮尽愿降神通不肯受干请纳之神通曰师久暴露今贼食尽克不旦暮正当破之以玉帛酬战力若降吾何所藉手干曰窦建德危至而化及未平我转侧两贼间势必危王又贪其玉帛败不日神通怒囚干军中会士及自济北馈军化及复振神通进兵薄其垒贝州刺史赵君德先登&#堞神通忌其功止军不进君德怒诟而还城复坚神通遣兵走魏州取攻具为莘人所乘引却后二日建德拔聊城势遂张山东州县靡然归之神通麾下多亡乃退保黎阳依李世绩俄为建德所虏后与同安公主自贼归及建德灭复授河北行台左仆射从平刘黑闼迁左武卫大将军薨赠司空神通十一子得王者七人道彦孝&#孝同孝慈孝友孝节孝义皆降王孝逸爵公孝锐不得封有子齐物显按旧唐书本传贞观元年拜开府仪同三司赐实封五百户时太宗谓诸功臣曰朕叙公等勋效量定封邑恐不能尽当各自言神通曰义旗初起臣率兵先至今房元龄杜如晦等刀笔之人功居第一臣且不服上曰义旗初起人皆有心叔父虽率兵先至未尝身履行阵山东未定受委专征建德南侵全军陷没及刘黑闼翻动叔父望风而破今计勋行赏元龄等有筹谋帷幄定社稷功所以汉之萧何虽无汗马指纵推毂故功居第一叔父于国至亲诚无所爱必不可缘私滥与勋臣同赏耳四年薨太宗为之废朝赠司空谥曰靖十四年诏与河间王孝恭赠陕州大行台右仆射郧节公殷开山赠民部尚书渝襄公刘政会配飨高祖庙庭有子十一人长子道彦武德五年封胶东王　　襄邑恭王神符
按唐书本传襄邑恭王神符字神符少孤事兄谨高祖兴兵神符留长安为卫文升所囚京师平封安吉郡公帝受禅例王迁并州总管颉利可汗盗边神符与战汾东斩级五百获马二千又战沙河获乙利达官得可汗所乘马及铠召为大府卿迁扬州大都督自丹阳渡江治隋江都故郡扬人利之然少威严不为下所畏累擢宗正卿以足不良改光禄大夫归第月给羊酒太宗就第慰问又令乘小舆入紫微殿三卫挟舆以升迁开府仪同三司永徽二年薨年七十三赠司空荆州都督陪葬献陵子七人并爵郡王例降公惟德懋文知名德懋官少府监临川郡公五世孙从晦文幽州都督魏国公垂拱中坐累贬藤州别驾诛子挺捷捷袭封挺曾孙程捷曾孙石别传　　胶东郡王道彦按唐书淮安王传淮安靖王神通子胶东郡王道彦幼孝谨初神通避吏于鄠被疾山谷间累旬食尽道彦羸服丐人间或采野实以进神通未食不敢先即有所分辞以饱乃藏去以待高祖初封义兴郡公例得王贞观初为相州都督徙岷州以父丧解荷土就坟躬莳松柏偃庐柴毁虽亲友不复识太宗嗟叹敕侍中王珪临谕服除复拜岷州都督间遣入党项谕国威灵区落降从李靖击吐谷浑诏道彦为赤水道总管帝厚以利啖党项使为乡导其酋拓拔赤辞诣靖自言隋击吐谷浑我资其军而隋无信反见仇剽今将军若无它我愿资粮将复如隋乎诸将与歃血遣之道彦至阔水见无备因掠其牛羊诸羌怨即引兵障野狐峡道彦不得进为赤辞所乘军大败死者数万退保松州诏减死谪戍边久之召为妫州都督卒赠礼部尚书　　高密王孝&#　淄川王孝同　广平王孝慈　　河间王孝友　清河王孝节　胶西王孝义按唐书淮安王传胶东郡王道彦武德五年封同封者孝&#为高密王孝同淄川王孝慈广平王孝友河间王孝节清河王孝义胶西王于是唐始兴务广支蕃镇天下故从昆弟子凡胜衣以上皆爵郡王太宗即位举属籍问大臣曰尽王宗子于天下可乎封德彝曰汉所封惟帝子若亲昆弟其属远非大功不王如周郇滕汉贾泽尚不得茆土所以别亲疏也先朝一切封之爵命崇而力役多以天下为私奉非所以示至公帝曰朕君天下以安百姓不容劳百姓以养己之亲于是疏属王者皆降为公惟尝有功者不降故道彦等并降封公　　长平肃王叔良
按唐书本传郇王祎为隋上仪同三司生子叔良德良幼良长平肃王叔良武德初例王镇泾州捍薛仁杲仁杲内史令翟长孙以众降于是大饥米斗千钱叔良不恤士损粮以渔利下皆怨仁杲知之阳言食尽去遣高&#人诡降叔良遣骠骑刘感受之未至城三烽发仁杲兵自南原噪而还大战百里细川感为贼执叔良惧悉出金劳军委事于长孙乃克安久之突厥入寇诏叔良率五将军击之中流矢道薨赠左翊卫大将军灵州总管子孝协嗣　　新兴郡王德良
按唐书本传新兴郡王德良少以疾不任职薨赠凉州都督按旧唐书本传叔良弟德良武德初封新兴王贞观十一年薨赠凉州都督　　长乐郡王幼良
按唐书本传长乐郡王幼良资暴急高祖数晓勒不悛有盗其马者辄杀之帝怒曰盗信有罪王而专杀可乎诏礼部尚书李纲召宗室即朝堂杖之百乃释去为凉州都督啸不逞为左右市里苦之太宗立或告王阴养士交境外诏中书令宇文士及往代并按状士及绳之急左右恐欲劫王由间道趋长安自明不即北奔突厥士及露劾帝复遣侍御史孙伏伽鞠视无异辞遂赐死六世孙回别传按旧唐书本传时有人盗其马者幼良获盗而擅杀之高祖怒曰昔人赐盗马者酒终获其报尔辄行戮何无古风盗者纵有罪矣专杀岂非枉耶及太宗即位有告幼良阴养死士交通境外恐谋为反畔诏遣中书令宇文士及代为都督并按其事士及虑其为变遂缢杀之　　郇国公孝协
按唐书长平肃王传肃王叔良子孝协始王范阳俄降为郇国公魏州刺史麟德中坐赃抵死司宗卿陇西王博乂等为言于高宗求贷帝不许遂自杀　　襄武郡王琛按唐书本传襄武郡王琛高祖从父兄子也祖蔡烈王蔚为周朔州总管父西平怀王安仕隋为右领军大将军封赵公武德时例王生子琛孝恭瑊瑰琛字仲宝木讷少文隋义宁初封襄武郡公与太常卿郑元持女伎聘突厥始毕可汗约和亲始毕礼之赠遗蕃渥遣骨吐禄特勒随琛入献授刑部侍郎武德初始王历利蒲绛三州总管宋金刚陷浍州稽胡多叛诏琛镇隰州政宽简为夷夏爱便薨子俭袭王例降为公　　河间元王孝恭
按唐书本传河间元王孝恭少沈敏有识量高祖已定京师诏拜山南招讨大使徇巴蜀下三十余州进击朱粲破之俘其众诸将曰粲徒食人鸷贼也请坑之孝恭曰不然今列城皆吾寇若获之则杀后讵有降者乎悉纵之由是腾檄所至辄下明年拜信州总管承制得拜假当是时萧铣据江陵孝恭数进策图铣帝嘉纳进王赵郡以信州为夔州乃大治舟舰肄水战会李靖使江南孝恭倚其谋遂图江陵尽召巴蜀首领子弟收用之外示引擢而内实质也俄进荆湘道总管统水陆十二军发夷陵破铣二镇纵战舰放江中诸将曰得舟当济吾用弃之反资贼奈何孝恭曰铣之境南际岭左薄洞庭地险士众若城未拔而援至我且有内外忧舟虽多何所用之今铣濒江镇戍见舻舠蔽江下必谓铣已败不即进兵觇候往返以引救期则吾既拔江陵矣已而救兵到巴陵见船疑不进铣内外阻绝遂降帝悦迁荆州大总管诏图破铣状以进孝恭治荆为置屯田立铜冶百姓利之迁襄州道行台左仆射时岭表未平乃分遣使者绥辑安慰其款附者四十有九州朝廷号令畅南海矣未几辅公祏反寇寿阳诏孝恭为行军元帅讨之引兵趋九江李靖李绩黄君汉张镇州卢祖尚皆禀节度将发大飨士杯水变为血坐皆失色孝恭自如徐曰祸福无基唯所召尔顾我不负于物无重诸君忧公祏祸恶贯盈今杖威灵以问罪杯中血乃贼臣授首之祥乎尽饮罢众心为安公祏将冯惠亮等拒崄邀战孝恭坚壁不出遣奇兵绝饷道贼饥夜薄营孝恭卧不动明日使羸兵扣贼垒挑之祖尚选精骑阵以待俄而兵却贼追北且嚣遇祖尚军薄战遂大败惠亮退保梁山孝恭乘胜破其别镇贼赴水死者数千计公祏穷弃丹阳走骑穷追生禽之江南平玺书褒美赐甲第一区女乐二部奴婢七百口宝玩不赀进授东南道行台左仆射行台废更为扬州大都督孝恭再破巨贼北自淮东包江度岭而南尽统之欲以威重夸远俗乃筑第石头城陈庐侥自卫或诬其反召还颇为宪司镌诘既无状赦为宗正卿赐实封千二百户历凉州都督晋州刺史贞观初为礼部尚书改王河间性奢豪后房歌舞伎百余然宽恕退让无矜伐色太宗用是亲重之宗室莫比也尝谓人曰吾所居颇壮丽非吾心也当别营一区令粗足充事而已吾殁后子也才易以守不才不为它人所利十四年中饮暴薨年五十帝哭之恸赠司空扬州都督及谥陪葬献陵始隋亡盗贼遍天下皆太宗身自讨定谋臣骁帅并隶麾下无特将专勋者惟孝恭独有方面功以自见云子崇义晦崇义嗣王降封谯国公　　济北郡王瑊
按唐书本传济北郡王瑊武德中为尚书左丞例王终始州刺史　　汉阳郡王瑰
按唐书本传汉阳郡王瑰始为郡公进王高祖使持币遗突厥颉利可汗言和亲事颉利始见瑰倨甚瑰开说示以厚币乃大喜改容加礼因遣使随入献名马后复聘颉利谓其下曰前瑰来悔不少屈之当使拜我瑰伺知之既见颉利即长揖颉利怒留不遣瑰意象自若不为屈虏知不可劫卒以礼遣迁左武候将军代孝恭为荆州都督政务清静岭外酋豪数相攻瑰遣使谕威德皆如约不敢乱后例为公长史冯长命者尝为御史大夫素贵事多专决瑰怒杖之坐免起为宜州刺史散骑常侍薨　　庐江郡王瑗
按唐书本传庐江郡王瑗高祖从父兄子也父济南郡王哲为隋柱国备身将军追王瑗字德圭武德时例王累迁山南东道行台右仆射与河间王孝恭合讨萧铣无功更为幽州都督瑗素懦朝廷恐不任职乃以右领军将军王君廓辅行君廓故盗也其勇绝人瑗倚之许结婚寄心腹时隐太子有阴谋厚结瑗太子死太宗令通事舍人崔敦礼召瑗瑗惧有变君廓内险贼欲以计陷瑗而取己功即谓瑗曰事变未可知大王国懿亲受命守边拥兵十万而从一使者召乎且赵郡王前己属吏今太子齐王又复尔大王势能自保邪因泣瑗信之曰以命累公乃囚敦礼勒兵召北燕州刺史王铣与计事兵曹参军王利涉说瑗曰王今无诏擅发兵则反矣当须权结众心若诸刺史召之不至将何以全瑗曰奈何对曰山东豪杰尝为窦建德所用今失职与编户夷此其思乱若旱之望雨王能发使使悉复旧职随在所募兵有不从得辄诛之则河北之地可呼吸而有然后遣王铣外连突厥由太原南趋蒲绛大王整驾西入关两军合势不旬月天下定矣瑗从之以内外兵悉付君廓利涉以君廓多翻覆请以兵属铣瑗犹豫君廓密知之驰斩铣首徇于军曰李瑗与王铣反锢敕使擅追兵今铣已斩独瑗在无能为也诸君从之且族灭助我者富贵可得众曰愿讨贼乃出敦礼于狱瑗闻之率左右数百被甲出君廓呼曰瑗悖乱诸君皆诖误若何从之以取夷戮众反走瑗骂君廓曰小人卖我行自及即禽瑗缢之传首京师废为庶人绝属籍　　淮阳壮王道元按唐书本传淮阳壮王道元高祖从父兄子也祖雍王绘为隋夏州总管父贽追爵河南王生道元性谨厚习技击然进止都雅武德初例王年十五从秦王击宋金刚于介州先登王壮之赏予良厚讨王世充战多窦建德屯虎牢王轻骑致贼遣道元伏以待贼至走之转战泛水登南&#贯贼阵出其背复引还贼皆靡所发命中王喜以副骑给之每赴敌飞矢着身如猬气益厉东都平为洛州总管府废更授刺史俄为山东道行军总管讨刘黑闼以多见褒黑闼再乱道元率史万宝战下博越泞驰约万宝继进万宝素少之不肯前曰吾被诏以王儿子名大将而军进退实在我今其轻斗若大军竭驰必陷泞莫如以王啖贼我结阵待之虽不利王而利国也道元遂战殁年十九万宝为贼所乘举军溃身独免太宗追悼曰自兵兴儿常从我每见我深入辄克故慕之惜其少远图不究哀哉因流涕赠左骁卫大将军及谥无子以弟道明嗣王迁左骁卫大将军贞观十四年与武卫将军慕容宝节送弘化公主于吐谷浑坐漏言主非帝女夺王终郓州刺史六世孙汉　　江夏郡王道宗
按唐书本传江夏郡王道宗字承范高祖即位授左千牛备身略阳郡公裴寂与刘武周战度索原寂败贼逼河东道宗年十七从秦王讨贼王登玉璧城以望谓道宗曰贼怙众欲战尔计谓何对曰武周席胜剡然锋未可当正宜以计摧之且乌合之众惮持久若坚壁以顿其锐须食尽气老可不战禽也王曰而意与我合既而贼粮匮夜引去追战灭之出为灵州总管时梁师都弟洛仁连突厥兵数万傅于垒道宗闭城守伺隙出战破之高祖谓裴寂曰昔魏任城王彰有却敌功道宗似之因封任城王始突厥郁射设入居五原道宗逐出之震耀威武斥地赢千里贞观元年召拜鸿胪卿迁大理太宗方经略突厥复授灵州都督三年为大同道行军总管助李靖破虏亲执颉利可汗赐封六百户还为刑部尚书吐谷浑寇边靖出昆丘道诏与侯君集为靖副贼闻兵且至走嶂山数千里诸将欲止独道宗请速追靖曰善君集未从道宗以单师进去大军十日及之吐谷浑拒险殊死斗道宗阴引千骑超山乘其后贼惊遂大溃徙封江夏授鄂州刺史久之坐贪赃帝闻怒曰朕提四海之富士马若林如使辙迹环天下游观不度采绝域之玩海表之珍顾不得邪特以劳民自乐不为也人心无艺当以谊制之今道宗已王禀赐多而贪不止顾不鄙哉乃免官削封户以王就第明年召为茂州都督未行拜晋州刺史迁礼部尚书侯君集破高昌还颇怨望道宗尝从容奏言君集智小言大且为戎首帝问所以知必反者对曰见其忌而矜功耻为房李下官尚书常郁郁不平帝曰君集诚有功材无不堪朕宁惜爵位邪第未及耳不宜轻亿度使自猜危既而君集反帝笑曰如公素揣帝将讨高丽先遣营州都督张俭轻骑度辽窥形势俭畏不敢深入道宗请以百骑往帝许之约其还曰臣请二十日行留十日览观山川得还见天子因秣马束兵傍南山入贼地相易险度营阵便处将还会高丽兵断其路更走间道谒帝如期帝曰贲育之勇何以过赐金五十斤绢千匹乃诏与李绩为前锋济辽拔盖牟城会贼救至道宗与总管张君乂领骑裁四千虏十倍皆欲浚沟保险须帝至道宗曰贼遽来其兵必疲我一鼓摧之固矣昔耿弇不以贼遗君父吾为前军当清道迎乘舆尚何待绩善之选壮骑数十突进贼营左右出入绩合击大破之帝至咨美赐奴婢四十口乃筑拒闉攻安市城闉毁傅城道宗失部分反为贼据帝斩其果毅傅伏受道宗跣行请罪帝曰汉武帝杀王恢不如秦穆公赦孟明遂置不问在阵伤足帝亲加砭治赐御膳还以疾辞剧就闲改太常卿高宗永徽初房遗爱以反诛长孙无忌褚遂良与道宗有宿怨诬与遗爱善流象州道病薨年五十四无忌等得罪诏复爵邑道宗晚好学接士大夫不倨于贵国初宗室唯道宗孝恭为最贤子景恒封卢国公相州刺史　　广宁县公道兴按唐书江夏郡王传江夏郡王道宗弟道兴武德初爵广宁郡王以属疏降封县公贞观九年为交州都督以南方瘴疠恐不得年颇忽忽忧怅卒于官赠交州都督　　陇西恭王博乂
按唐书宗室传世祖四子长曰澄次湛次洪次高祖神尧皇帝梁王澄早薨无嗣武德初与二王同追封蜀王湛生子博乂奉慈　按本传陇西恭王博乂武德初与奉慈例王高宗时擢累礼部尚书特进骄侈不循法度伎妾数百曳罗纨甘粱肉放于声乐以自娱其弟奉慈亦荒纵皆为帝所鄙尝曰吾仇人有善且用之况亲戚乎王等昵小人专为不轨先王坟典不闻学何以为善哉各赐市书绢二百匹以愧切之然不自克也薨赠开府仪同三司荆州都督　　渤海敬王奉慈
按唐书本传渤海敬王奉慈显庆时为原州都督薨　　卫怀王元霸按唐书高祖诸子传高祖二十二子窦皇后生建成太宗皇帝元霸元吉万贵妃生智云莫嫔生元景孙嫔生元昌尹德妃生元亨张氏生元方郭婕妤生元礼宇文昭仪生元嘉及第十九子灵夔王才人生元则张宝林生元懿张美人生元轨杨美人生凤刘婕妤生元庆崔嫔生元裕小杨嫔生元名杨嫔生元祥鲁才人生元晓柳宝林生元婴　按本传卫怀王元霸字大德幼辩慧隋大业十年薨年十六无子武德元年追王及谥又赠秦州总管司空以太宗子泰为宜都王奉其祀葬芷阳泰徙封越更以宗室西平王琼子保定嗣薨无子国除　　巢剌王元吉
按唐书本传巢剌王元吉小字三胡高祖兵已西留守太原封姑臧郡公进齐国总十五郡诸军事加镇北将军太原道行军元帅帝受禅进王齐为并州总管初元吉生太穆皇后恶其貌不举侍媪陈善意私乳之及长猜鸷好兵居边久益骄侈常令奴客诸妾数百人被甲习战相击刺死伤甚众后元吉中创善意止之元吉恚命壮士拉死私谥慈训夫人刘武周略汾晋诏遣右卫将军宇文歆助守元吉喜鹰狗出常载罝网三十车曰我宁三日不食不可一日不猎夜潜出淫民家府门不闭歆骤谏不纳乃显表于帝曰王数出与窦诞纵猎蹂民田纵左右攘敓畜产为尽每射于道观人避矢以为乐百姓怨毒不可与共守有诏召还元吉密讽民诣阙请乃得归武周以五千骑屯黄蛇岭元吉使将军张达以步卒百人尝寇达辞兵少强之至则尽没达怒导武周陷榆次元吉保祁贼急攻之遁还并州贼张甚元吉绐司马刘德威曰公以老弱守吾率锐士拒贼因赍宝物携妻妾夜出委军奔京师并州陷帝怒自是尝令从秦王征讨不复颛军矣寻授侍中襄州道行台尚书令稷州刺史秦王围东都窦建德来援王以精骑逆战留元吉屈突通守而世充易之辄出兵元吉设伏劫之斩首八百级禽其将东都平拜司空赐衮冕服鼓吹二部班剑二十人黄金二千斤与太子秦王得三垆铸钱累进司徒兼侍中并州大都督时秦王有功而太子不为中外所属元吉喜乱欲并图之乃构于太子曰秦王功业日隆为上所爱殿下虽为太子位不安不早计还踵受祸矣请为殿下杀之太子不忍元吉数讽不已许之于是邀结宫掖厚赂中书令封德彝使为游说帝遂疏秦王爱太子元吉乃多匿亡命壮士厚赐之使为用元吉记室参军荣九思为诗剌之曰丹青饰成庆玉帛礼专诸元吉见之弗悟也其典签裴宣俨免官往事秦府元吉疑事泄鸩杀之自是人莫敢言秦王尝从帝幸元吉第伏护军宇文宝寝内将以刺王太子固止之元吉愠曰为兄计于我何害突厥郁射设入围乌城建成荐元吉北讨乃多引秦王府骁将秦叔宝尉迟敬德程知节段志元与行又籍秦府精兵益麾下帝知之不能禁元吉承闲密请害秦王帝曰是有定四海功杀之无名元吉曰王昔平东都顾望不即西散金帛树私惠岂非反耶帝不应太子与元吉谋兵行吾与秦王至昆明池伏将士拉之以暴卒闻上无不信然后说帝付吾国吾以尔为皇太弟而尽击杀叔宝等率更令王晊密以谋告秦王王召僚属谋皆曰元吉戾狠使得志且不能事其兄往者护军薛宝以元吉字合之其文成唐元吉喜曰但除秦王取东宫如反掌耳为乱未克已复倾夺大王不蚤正之社稷非复唐有秦王由是定计死年二十四子承业为梁郡王承鸾渔阳王承普安王承裕江夏王承度义阳王并伏诛贞观初改葬追爵海陵郡王及谥后改封巢以曹王明嗣按旧唐书本传并州陷高祖怒甚谓礼部尚书李纲曰元吉幼小未习时事故遣窦诞宇文歆辅之强兵数万食支十年起义兴运之基一朝而弃宇文歆首画此计我当斩之纲曰赖歆令陛下不失爱子臣以为有功高祖问其故纲对曰罪由窦诞不能规讽致令军人怨愤又齐王年少肆行骄逸放纵左右侵渔百姓诞曾无谏止乃随顺掩藏以成其衅此诞之罪宇文歆论情则疏向彼又浅王之过失悉以闻奏且父子之际人所难言而歆言之岂非忠恳今欲诛罪不录其心臣愚窃以为过翌日高祖召纲入升御坐谓曰今我有公遂使刑罚不滥元吉自恶结怨于人歆既曾以表闻诞亦焉能禁制皆非其罪也寻加授元吉侍中襄州道行台尚书令稷州刺史尝谋刺太宗不果后高祖将避暑太和宫二王当从元吉谓建成曰待至宫所当兴精兵袭取之置土窟中唯开一孔以通饮食耳会突厥郁射设屯军河南入围乌程建成乃荐元吉代太宗督军北讨仍令秦府骁将秦叔宝尉迟敬德程知节段志元等并与同行又追秦府帐简阅骁勇将夺太宗兵以益其府又谮杜如晦房元龄逐令归第高祖知其谋而不制元吉因密请加害太宗高祖曰是有定四海之功罪迹未见一旦欲杀何以为辞元吉曰秦王常违诏敕初平东都之日偃蹇顾望不急还京分散钱帛以树私惠违戾如此岂非反逆但须速杀何患无辞高祖不对元吉遂退建成谓元吉曰既得秦王精兵统数万之众吾与秦王至昆明池于彼宴别令壮士拉之于幕下因云暴卒主上义无不信吾当使人进说令付吾国务正位已后以汝为太弟敬德等既入汝手一时坑之孰敢不服率更丞王晊闻其谋密告太宗太宗召府僚以告之皆曰大王若不正断社稷非唐所有若使建成元吉肆其毒心群小得志元吉狠戾终亦不事其兄往者护军薛宝上齐王符箓云元吉合成唐字齐王得之喜曰但除秦王取东宫如反掌耳为乱未成预怀相夺以大王之威袭二人如拾地芥太宗迟疑未决众又曰大王以舜为何如人也曰浚哲文明温恭允塞为子孝为君圣焉可议之乎府僚曰向使舜浚井不出自同鱼&#之毙焉得为孝子乎涂廪不下便成煨烬之余焉得为圣君乎小杖受大杖避良有以也太宗于是定计诛建成及元吉　　楚哀王智云
按唐书本传楚哀王智云初名稚诠善射工书奕隋大业末从建成寓河东高祖初建成走太原吏捕智云送长安为阴世师所害年十四武德元年追王及谥母万贵妃性恭顺为帝所礼宫中事一一咨决三年以太宗子宽为嗣又赠凉州总管司徒宽早薨国除贞观二年复以济南公世都子灵龟嗣历魏州刺史为政威严盗贼不发凿永济渠通新市百姓利之薨子福嗣降为公卒子承况嗣神龙中为右羽林将军同节愍太子死于难　　荆王元景
按唐书本传荆王元景武德三年始王赵与鲁酆二王同封贞观初累迁雍州牧十年徙封荆明年诏荆州都督荆王元景梁州都督汉王元昌徐州都督徐王元礼潞州都督韩王元喜遂州都督彭王元则郑州刺史郑王元懿绛州刺史霍王元轨虢州刺史虢王凤豫州刺史道王元庆邓州刺史邓玉元裕寿州刺史舒王元名幽州都督燕王灵夔苏州刺史许王元祥安州都督吴王恪相州都督魏王泰齐州都督齐王佑益州都督蜀王愔襄州刺史蒋王恽扬州都督越王贞并州都督晋王治秦州都督纪王慎所任州刺史并功臣令世世袭会长孙无忌等固让遂废不行徙鄜州永徽初进位司徒赐实封至千五百户房遗爱谋反坐子则与往还系狱时吴王亦抵罪高宗谓大臣曰朕欲从公丐叔及兄死兵部侍郎崔敦礼曰陛下虽申恩不可诎天下法遂赐死久之追封沈黎王以渤海王奉慈子长沙嗣降为侯神龙初复王爵以孙元逖嗣薨无子国除按旧唐书本传荆王元景高祖第六子也武德三年封为赵王八年授安州都督贞观初历迁雍州牧右骁卫大将军十年徙封荆王授荆州都督十一年定制元景等为代袭刺史诏曰皇王受命步骤之迹以殊经籍所纪质文之道匪一虽治乱不同损益或异至于设官司以制海内建藩屏以辅王室莫不明其典章义存于致治崇其贤戚志在于无疆朕以寡&#丕承鸿绪寅畏三灵忧勤百姓考明哲之余论求经邦之长策帝业之重独任难以成务天下之旷因人易以获安然则侯伯肇于自昔州郡始于中代圣贤异术沿革随时复古则义难顿从寻今则事不尽理遂规模周汉斟酌曹马采按部之嘉名参建侯之旧制共治之职重矣分土之实存焉已有制书陈其至理继世垂范贻厥后昆维城作固同符前烈荆州都督荆王元景梁州都督汉王元昌徐州都督徐王元礼潞州都督韩王元嘉遂州都督彭王元则郑州刺史郑王元懿绛州刺史霍王元轨虢州刺史虢王凤豫州刺史道王元庆邓州刺史邓王元裕寿州刺史舒王元名幽州都督燕王灵夔苏州刺史许王元祥安州都督吴王恪相州都督魏王泰齐州都督齐王裕益州都督蜀王愔襄州刺史蒋王恽扬州都督越王贞并州都督晋王阙
秦州都督纪王慎等或地居
旦奭夙闻诗礼或望及间平早称才艺并爵隆土宇宠兼车服诚孝之心无忘于造次风政之举克着于期月宜冠恒册祚以休命其所任刺史咸令子孙代代承袭寻又罢代袭之制　　汉王元昌
按唐书本传汉王元昌初王鲁累迁梁州都督后徙封汉有勇力善骑射数触轨宪太宗手诏诲督乃怨望附太子承干通馈谢来朝京师宿东宫尝有丑语又见帝侧有宫人善琵琶乃曰事成幸赐我承干许之割臂血盟事败帝弗忍诛欲免死高士廉李绩等固争不奉诏乃赐死国除按旧唐书本传汉王元昌高祖第七子也少好学善隶书武德三年封为鲁王贞观五年授华州刺史转梁州都督十年改封汉王元昌在州颇违宪法太宗手敕责之初不自咎更怀怨望知太子承干嫉魏王泰之宠乃相附托图为不轨十六年元昌来朝京师承干频召入东宫夜宿因谓承干曰愿殿下早为天子近见御侧有一宫人善弹琵琶事平之后当望垂赐承干许诺又刻臂出血以帛拭之烧作灰和酒同饮共为信誓潜伺间隙十七年事发太宗弗忍加诛特敕免死大臣高士廉李世绩等奏言王者以四海为家以万姓为子公行天下情无独亲元昌苞藏凶恶图谋逆乱观其指趣察其心腑罪深燕旦衅甚楚英天地之所不容人臣之所切齿五刑不足申其罚九死无以当其愆而陛下情屈至公恩加枭獍欲开疏网漏此鲸鲵臣等有司期不奉制伏愿敦师宪典诛此凶慝顺群臣之愿敓鹰鹯之心则吴楚七君不幽叹于往汉管蔡二叔不沉恨于有周太宗事不获已乃赐元昌自尽于家妻子籍没国除　　徐康王元礼
按唐书本传徐康王元礼性恭畏善骑射始王郑即授郑州刺史后徙王徐迁徐州都督为绛州刺史有治名玺书劳勉实封至千户永徽中加司徒兼潞州刺史薨赠太尉冀州大都督陪葬献陵　　韩王元嘉
按唐书本传韩王元嘉字元嘉始王宋后改王徐为潞州刺史母昭仪宇文述女也宠于高祖既即位欲立为后固辞元嘉以母宠故特为帝爱后出诸子无及者在潞时年十五闻太妃病涕泣不食居丧毁甚太宗数慰勉少好学藏书至万卷皆以古文字参定同异与弟灵夔友爱燕见终日如布衣礼闺门修整当世称之贞观九年更封韩迁滑州都督高宗末为泽州刺史武后得政进授太尉徙定州刺史以霍王元轨为司徒舒王元名为司空滕王元婴开府仪同三司鲁王灵夔太子太师越王贞太子太傅纪王慎太子太保外示尊宠而内将图之垂拱中元嘉徙绛州刺史与子撰及越王子冲纠合宗室同举兵未发会武后诏宗室朝明堂元嘉遣使告诸王曰大享后太后必尽诛诸王不如先事起不然李氏无种矣乃为中宗诏督诸王发兵冲即以兵五千攻济州而诸王仓卒兵不至遂败元嘉至京师谋泄后逼令自杀年七十诏改氏元嘉鲁王越王为虺元嘉六子训颍川王谊武陵王谌上党公蚤卒撰黄公工为辞章孟利贞尝称其文曰刘邻之周思茂不过也出为通州刺史辞疾归且谋应越王也谌通音律历杭州别驾与撰俱死时籍没者众惟冲撰家书为多皆文句详正秘府所不及神龙初追复元嘉爵土以第五子讷嗣薨子叔璩嗣历国子司业薨子炜嗣建中中改王郓后懿宗以郓王即位复改嗣韩王云　　彭思王元则
按唐书本传彭思王元则字彝初王荆出为婺州刺史贞观十年徙王为遂州都督以冠服奢僭免久之为澧州刺史更折节厉行薨赠司徒荆州大都督陪葬献陵高宗登望春宫过其丧哭之恸无子以霍王子绚嗣龙朔中封南昌王薨子志嗣开元中为宗正卿　　郑惠王元懿
按唐书本传郑惠王元懿始王滕贞观中出为兖州刺史徙王历郑潞绛三州刺史实封千户喜经术数断大狱务宽平高宗嘉之玺诏褒锡薨赠司徒荆州大都督陪葬献陵十子长子璥嗣王为鄂州刺史薨子希言嗣开元中为右金吾大将军再为太子詹事弟察言生二子曰自仙自仙为楚州别驾生夷简为陈留公生宗闵璥弟琳安德郡公生择言择言生勉勉宗闵夷简皆位宰相别有传时称小郑王后亦曰惠郑王后以别郑王亮云　　霍王元轨
按唐书本传霍王元轨武德六年始王蜀与豳汉二王同封后徙吴多材艺高祖爱之太宗尝问群臣曰朕子弟孰贤魏征曰臣愚不尽知其能唯吴王数与臣言未尝不自失帝曰朕亦器之然卿以为前代孰比对曰经学文雅汉河间东平也至孝行曾闵不能过帝由是遇益厚诏纳征女为妃尝从猎遇群豕帝使射之筈不虚彀豕为尽帝抚其背曰尔艺过人顾今无所施方天下未定得若岂不用乎贞观七年为寿州刺史高祖崩去官毁瘠甚服除遂菜食布衣终身至忌日辄累昼不食十年徙王历绛徐定三州刺史实封至千户所至闭合读书以吏事委长史司马谦慎未尝与物忤数引见处士刘元平为布衣交或问王所长于元平答曰无长问者不解元平曰人有短所以见长若王无所不备吾何以称之突厥寇定州元轨令开城门偃旗帜虏疑不敢入夜遁州人李嘉运潜结贼诏穷诛支党元轨以寇近且强人心危但杀嘉运余无所诘因自劾帝喜曰朕固悔之非王之明几失定州矣王文操者与贼战败二子凤贤更以身蔽父得全二子死县抑不能言元轨廉知之遣使吊祭上其事诏赠凤贤朝散大夫旌礼其闾元轨每朝数上疏陈得失多所裨正帝尊重之有大事尝密驿咨逮帝崩与侍中刘齐贤同知山陵事元轨淹练故事齐贤叹曰是非吾等及已尝遣国令督封租令请贸易取赢答曰汝当正吾失反诱吾以利邪不纳进司徒出为襄青二州刺史越王败坐尝通谋徙黔州槛车载至陈仓薨六子绪为江都王纯安定王余皆爵为公绪有名誉为金州刺史诛神龙初并复官爵以绪孙晖嗣王开元中为左千牛员外将军　　虢庄王凤按唐书本传虢庄王凤字秀成始王豳为邓州刺史俄徙王历虢豫青三州刺史实封千户喜畋游遇官属尤嫚使奴蒙虎皮怖其参军陆英俊几死因大笑为乐薨赠司徒扬州大都督陪葬献陵七子长子翼嗣为平阳王薨子寓嗣寓无子爵不传　　道孝王元庆
按唐书本传道孝王元庆始王汉后徙陈出为赵州刺史贞观十年徙王授豫州刺史累实封千户时诸王奉给薄于帝子至数窭乏大臣莫敢言十八年黄门侍郎褚遂良为太宗从容言之不能行高宗时历滑州刺史以治绩闻数蒙褒赐迁徐沁卫三州刺史事母谨及丧请躬修坟墓诏不听薨赠司徒益州都督陪葬献陵九子诱为嗣王临淮为沣州刺史坐赃削爵更以次子询之子微嗣终宗正卿子炼嗣广德中亦至宗正卿　　邓康王元裕
按唐书本传邓康王元裕贞观五年始王郐十一年徙王始王及徙皆与谯魏许密四王同封累实封至千二百户好学善谈名理与典签卢照邻为布衣交五为州刺史迁兖州都督薨赠司徒益州大都督陪葬献陵无子以江王子广平公炅嗣薨子孝先嗣开元中为冠军大将军　　舒王元名
按唐书本传舒王元名始王谯后徙王高祖之在大安宫太宗晨夕使尚宫问起居元名纔十岁保媪言尚宫有品当拜元名曰此帝侍婢耳何拜为太宗壮之曰真吾弟也及长矜严疏财未尝问家人生业历五州刺史实封至千户子豫章王亶治江州有美政高宗以元名善训子手诏褒美又欲授元名大州辞曰臣属籍岂以州郡为仕进资邪治石州二十年数游山林有高蹈意垂拱中徙郑州境接东畿诸王贵戚为刺史者纵家人暴百姓元名至一革之为治廉威进加司空武后时亶为丘神绩所构系诏狱死元名坐迁利州寻被杀神龙初诏复官爵赠司徒时少子鄅国公昭已卒乃以亶子津嗣开元中为左威卫将军薨子万嗣薨子藻嗣按旧唐书本传元名性高洁罕问家人产业朝夕矜庄门庭清肃常诫其子豫章王亶等曰藩王所乏者不虑无钱财官职但勉行善事忠孝持身此吾志也及亶为江州刺史以善政闻高宗手敕褒美元名以赏其义方之训　　鲁王灵夔
按唐书本传鲁王灵夔笃学善草隶通音律初王魏后王燕为幽州都督已而徙王实封至千户频历五州刺史迁太子太师垂拱元年徙相州坐与越王谋起兵流振州自杀按旧唐书本传鲁王灵夔高祖第十九子也少有美誉善音律好学工草隶与同母兄韩王元嘉特相友爱贞观五年封魏王十年改封燕王赐实封八百户授幽州都督十四年改封鲁王授兖州都督二十三年加实封满千户永徽六年转隆州刺史后历绛滑定等州刺史太子太师垂拱元年授邢州刺史四年与兄元嘉子黄公撰结谋欲起兵应接越王贞父子事泄配流振州自缢而死　　江安王元祥
按唐书本传江安王元祥始王许后徙王四为州刺史实封至千户性庸迷所至营财产无厌时滕蒋虢三王皆贪暴得其府官者恶之不愿行故时语曰宁向儋崖振白不事江滕蒋虢元祥魁大带十围食兼数人韩虢魏亦鸿伟然不逮也薨赠司徒并州大都督陪葬献陵七子&#为永嘉王有禽兽行诛死皎为武阳王余皆爵公武后时多及诛皎子丛以幼流死岭表葬南安人号其冢为天孙墓中宗立以从子钦嗣王又以皎封绝更取弟子继宗嗣既而以郡王不袭降澧国公　　密贞王元晓
按唐书本传密贞王元晓贞观中为虢州刺史实封至千户徙泽州薨赠司徒扬州都督陪葬献陵子颖嗣为南安王薨子勖嗣早薨神龙初以颖弟亮养子昙嗣开元五年更诏元晓再从孙东莞郡公彻嗣徙封濮阳郡王历宗正卿金紫光禄大夫　　滕王元婴
按唐书本传滕王元婴贞观十三年始王实封千户为金州刺史骄纵失度在太宗丧集官属燕饮歌舞狎昵厮养巡省部内从民借狗求罝所过为害以丸弹人观其走避则乐城门夜开不复有节高宗以书切责曰朕以王至亲不忍致于法今署下上考冀愧王心久之迁洪州都督官属妻美者绐为妃召逼私之尝为典签崔简妻郑嫚骂以履抵元婴面血流乃免元婴惭历旬不视事后坐法削户及亲事帐内之半谪置滁州起授寿州刺史徙隆州复不循法录事参军事裴聿谏正其失元婴捽辱之聿入计具奏帝迁聿六品上阶帝尝赐诸王彩五百以元婴及蒋王贪黩但下书曰滕叔蒋弟不须赐给麻二车助为钱缗二王大惭武后时进拜开府仪同三司梁州都督薨赠司徒冀州都督陪葬献陵子十八人长子修琦嗣为长乐王余爵公垂拱中六人死诏狱神龙初更以少子修信子涉嗣开元中授左骁卫将军薨子湛然嗣从元宗至蜀擢左金吾将军按旧唐书本传永徽中元婴颇骄纵逸游动作失度高宗与书诫之曰王地在宗枝寄深盘石幼闻诗礼夙承义训实冀孜孜无怠渐以成德岂谓不遵轨辙逾越典章且城池作固以备不虞关钥闭开须有常准鸠合散乐并集府僚严关夜开非复一度遏密之悲尚缠比屋王以此情事何遽纷纭又巡省百姓本观风问俗遂乃驱率老幼借狗求罝志从禽之娱忽黎元之重时方农要屡出畋游以弹弹人将为笑乐取适之方亦应多绪何必此事方得为娱晋灵虐主未可取则赵孝文趋走小人张四又倡优贱隶王亲与博戏极为轻脱一府官僚何所瞻望凝寒方甚以雪埋人虐物既深何以为乐家人奴仆侮弄官人至于此事弥不可长朕以王骨肉至亲不能致王于法令与王下上考以愧王心人之有过贵在能改国有宪章私恩难再兴言及此惭叹盈怀
　宗藩部列传三十二
　　唐二
　　楚王宽
接唐书太宗诸子传太宗十四子文德皇后生承干又生第四子泰高宗皇帝后宫生宽杨妃生恪又生第六子愔阴妃生佑王氏生恽燕妃生贞又生第十一子嚣韦妃生慎后宫生简杨妃生福杨氏生明按本传楚王宽武德三年出后楚哀王蚤薨贞观初追封　　郁林王恪
</div>
    <div class="pagination">
<a href="官常典宗藩部_page47.html">上一页</a><span>...</span><a href="官常典宗藩部_page43.html">43</a><a href="官常典宗藩部_page44.html">44</a><a href="官常典宗藩部_page45.html">45</a><a href="官常典宗藩部_page46.html">46</a><a href="官常典宗藩部_page47.html">47</a><span class="current-page">48</span><a href="官常典宗藩部_page49.html">49</a><a href="官常典宗藩部_page50.html">50</a><a href="官常典宗藩部_page51.html">51</a><a href="官常典宗藩部_page52.html">52</a><a href="官常典宗藩部_page53.html">53</a><span>...</span><a href="官常典宗藩部_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
