<!DOCTYPE html>
<html>
 <head>
  <meta charset="utf-8"/>
  <title>
   氏族典卷诸姓部 - 第 893 页/共 899 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   氏族典卷诸姓部 - 第 893 页/共 899 页
  </h1>
  <div class="content">
   氏

鸟林荅曰蔡

　奇渥温姓部列传
　　元
　　奇渥温别里古台
按元史别里古台传宗王别里古台者烈祖之第五子太祖之季弟也天性纯厚明敏多智略不喜华饰躯干魁伟勇力绝人幼从太祖平诸部落当创业之初征取诸国王未尝不在军中摧锋陷阵不避艰险帝尝曰有别里古台之力哈撒儿之射此朕之所以取天下也其见称如此尝立为国相又长札鲁火赤火赤别授之印赐以蒙古百姓三千户及广宁路恩州二城户一万一千六百三以为分地又以斡难怯鲁之地建营以居江南平加赐信州路及鉛山州二城户一万八千王薨子曰罕秃忽曰也速不花曰口温不花　　奇渥温拖雷
按元史睿宗传睿宗景襄皇帝讳拖雷太祖第四子太宗母弟方太祖崩时太宗留霍博之地国事无所属拖雷实身任之闻燕京盗贼白昼剽掠富民财物吏不能禁遂遣塔察吾图撒合里往穷治之杀十有六人盗始屏息己丑夏太宗还京八月即位明年庚寅秋太宗伐金命拖雷帅师以从破天城堡拔蒲城县闻金平章合达参政蒲阿守西边遂渡河攻凤翔会前兵战不利从太宗援之合达乃退辛卯春破洛阳河中诸城太宗还官山大会诸侯王谓曰人言耗国家者实由寇敌今金未殄实我敌也诸君宁无计乎拖雷进曰臣有愚计非众可闻太宗屏左右亟临问之其言秘人莫知也凤翔既下有降人李昌国者言金主迁汴所恃者黄河潼关之险尔若出宝鸡入汉中不一月可达唐邓金人闻之宁不谓我师从天而下乎拖雷然之言于太宗太宗大喜谓诸王大臣曰昔太祖尝有志此举今拖雷能言之真赛因也赛因犹华言大好云遂大发兵太宗以中军自碗子城南下渡河由洛阳进斡陈那颜以左军由济南进而拖雷总右军自凤翔渡渭水过宝鸡入小潼关涉宋人之境沿汉水而下期以明年春俱会于汴遣搠不罕诣宋假道且约合兵宋杀使者拖雷大怒曰彼昔遣苟梦玉来通好遽自食言背盟乎乃分兵攻宋诸城堡长驱入汉中进袭四川陷阆州过南部而还遂由金取房前锋三千人破金兵十余万于武当山趋均州乘骑浮渡汉水遣夔曲涅率千骑驰白太宗太宗方诣汉水将分兵应之会夔曲涅至即遣慰谕拖雷亟合兵焉拖雷既渡汉金大将合达设伏二十余万于邓州之西据隘待之时拖雷兵不满四万及得谍报乃悉留辎重轻骑以进十二月丙子及金人战于禹山佯北以诱之金人不动拖雷举火夜行金合达闻其且至退保邓州攻之三日不下遂将而北以三千骑命札剌等率之为殿明旦大雾迷道为金人所袭杀伤相当拖雷以札剌失律罢之而以野里知给歹代焉未几败金军壬辰春合达等知拖雷已北合步骑十五万蹑其后拖雷按兵遣其将忽都忽等诱之日且暮命军中曰毋令彼得休息宜夜鼓噪以扰之太宗时亦渡河遣亲王口温不花等将万余骑来会天大雨雪金人僵冻无人色几不能军拖雷即欲击之诸将请俟太宗至破之未晚拖雷曰机不可失彼脱入城未易图也况大敌在前敢以遗君父乎遂奋击于三峰山大破之追奔数十里流血被道资仗委积金之精锐尽于此矣余众迸走睢州伏兵起又败之合达走钧州仅遗数百骑蒲阿走汴至望京桥复禽获之太宗寻至按行战地顾谓拖雷曰微汝不能致此捷也诸侯王进曰诚如圣谕然拖雷之功着在社稷盖又指其定册云尔拖雷从容对曰臣何功之有此天之威皇帝之福也闻者服其不伐从太宗攻钧州拔之获合达攻许州又拔之遂从太宗收定河南诸郡四月由半渡入真定过中都出北口住夏于官山五月太宗不豫六月疾甚拖雷祷于天地请以身代之又取巫觋祓除衅涤之水饮焉居数日太宗疾愈拖雷从之北还至阿剌合的思之地遇疾而薨寿四十有阙
妃怯烈氏子十一人长宪宗次四
则世祖也宪宗立追谥曰英武皇帝庙号睿宗二年合祭昊天后土以太祖睿宗配享世祖至元二年改谥景襄皇帝　　奇渥温&amp;#赤
按元史&amp;#赤传&amp;#赤者太祖长子也国初以亲王分封西北其地极远去京师数万里驿骑急行二百余日方达京师以故其地郡邑风俗皆莫得而详焉&amp;#赤薨子拔都嗣　　奇渥温罕秃忽
按元史别里古台传别里古台子罕秃忽性刚猛知兵从宪宗征伐多立战功及攻钓鱼山而还道由河南招来流亡百余人悉以入籍　　奇渥温口温不花
按元史别里古台传别里古台子口温不花领兵河南屡建大功子曰灭里吉台瓮吉剌台　　奇渥温拔都
按元史&amp;#赤传&amp;#赤薨子拔都嗣拔都薨弟撒里荅嗣撒里荅薨弟忙哥帖木儿嗣忙哥帖木儿薨弟脱脱忙哥嗣脱脱忙哥薨弟脱脱嗣脱脱薨弟伯忽嗣　　奇渥温月即别按元史&amp;#赤传&amp;#赤子伯忽薨弟月即别嗣至元二年月即别遣使来求分地岁赐以赈给军站京师元无所领府治三年中书请置总管府给正三品印至大元年月即别薨　　奇渥温拨绰
按元史牙忽都传牙忽都祖父拨绰睿宗庶子也拨绰之母曰马一实乃马真氏拨绰骁勇善骑射宪宗命大将军北征钦察有功赐号拔都岁丁巳分土诸侯王赐蠡州三千三百四十七户为其食邑拨绰娶察浑灭儿乞氏生薛必烈杰儿薛必烈杰儿娶弘吉剌氏生牙忽都　　奇渥温霍历极
按元史别里古台传罕秃忽子曰霍历极以疾废不能军世祖俾居于恩以统其藩人至大三年霍历极薨　　奇渥温爪都
按元史别里古台传也速不花子曰爪都中统三年始以推戴功封广宁王至元十三年赐银印　　奇渥温真金
按元史裕宗传裕宗文惠明孝皇帝讳真金世祖嫡子也母昭睿顺圣皇后弘吉烈氏少从姚枢窦默受孝经及终卷世祖大悦设食飨枢等中统三年封燕王守中书令丞相史天倪入启事王曰我幼未尝习祖宗典则闲于政体一旦当大任惟汝耆德赖焉复谕赞善王恂曰省臣所启等国事也尔宜入与闻之四年兼判枢密院事至元初省臣奏请王署&amp;#每月必再至中书于是王将入中书乳母进新衣笑却之曰吾何事美观也尝从幸宜兴世祖违豫忧形于色夕不能寐闻母皇后暴得风疾即悲泣衣不及带而行七年秋受诏巡抚称海至冬还京间谓诸王札剌忽及从官伯颜等曰吾属适有兹暇宜各悉乃心慎言所守俾吾闻之于是撒里蛮曰太祖有训欲治身先治心欲责人先责己伯颜曰皇上有训欺罔盗窃人之至恶一为欺罔则后虽出善言人终弗信一为盗窃则事虽未觉心常惴惴若捕者将至札剌忽曰我祖有训长者梢深者底盖言贵有终始长必极其杪深必究其底不可中辍也王曰皇上有训毋持大心大心一持事即隳败吾观孔子之语即与圣训合也至王恂陈说尢多十年二月立为皇太子仍兼中书令判枢密院事受玉册皇帝若曰咨尔皇太子真金仰惟太祖皇帝遗训嫡子中有克嗣服继统者豫选定之是用立太宗英文皇帝以绍隆丕构自时厥后为不显立冢嫡遂启争端朕上遵祖宗宏规下协昆弟佥同之议乃从燕邸即立尔为皇太子积有日矣比者儒臣敷奏国家定立储嗣宜有册命此典礼也今遣摄太尉左丞相伯颜持节授尔玉册金宝于戏圣武燕谋尔其承奉昆弟宗亲尔其和协使仁孝显于躬行抑可谓不负所托矣尚其戒哉勿替朕命九月丙戌诏立宫师府设官属三十有八员起处士杨恭懿于京兆太子尝有疾世祖临幸亲和药以赐之遣侍臣李众驰祀岳渎名山川太子戒其所至郡邑毋烦吏迎送重扰民也诏以侍卫亲军万人益隶东宫太子命王庆端董士亨选其骁勇者教以兵法时阅试焉太子服绫夾为渖所渍命侍臣重加染治侍臣请织绫更制之太子曰吾欲织百端非难也顾是物未敝岂宜弃之东宫香殿成工请凿石为池如曲水流觞故事太子曰古有肉林酒池尔欲吾效之耶不许每与诸王近臣习射之暇辄讲论经典若资治通鉴贞观政要王恂许衡所述辽金帝王行事要略下至武经等书从容片言之间苟有允惬未尝不为之洒然改容时侍经幄者如王恂白栋皆朝夕不出东宫而待制李谦太常宋&amp;#尤加咨访盖无间也十八年正月昭睿顺圣皇后崩太子自猎所奔赴勺饮不入口者终日设庐帐居之命宋&amp;#择可备顾问者&amp;#以郭佑何玮徐琰马绍杨居宽何荣祖杨仁风等为言太子曰是数人者尽为我致之宜自近者始遂召玮于易州琰于东平赞善王恂卒太子闻之嗟悼赙钞二千五百缗一日顾谓左右曰王赞善当言必言未尝顾惜随事规正良多裨补今鲜有其匹也时阿合马擅国重柄太子恶其奸恶未尝少假颜色盗知阿合马所畏惮者独太子尔因为伪太子夜入京城召而杀之及和礼霍孙入相太子曰阿合马死于盗手汝任中书诚有便国利民者毋惮更张苟或沮挠我当力持之中书启以何玮参议省事徐琰为左司郎中玮琰入见太子谕之曰汝等学孔子之道今始得行宜尽平生所学力行之辟杨仁风于潞州马绍于东平复辟杨恭懿置省中议事以卫辉总管董文用练达官政与恭懿同置省中太子在中书日久明于听断四方州郡科征挽漕造作和市有系民休戚者闻之即日奏罢右丞卢世荣以言利进太子意深非之尝曰财非天降安得岁取赢乎恐生民膏血竭于此也岂惟害民实国之大蠹其后世荣果坐罪桑哥素主世荣闻太子有言讫箝口不敢救至元以来天下臻于太平人材辈出太子优礼遇之在师友之列者非朝廷名德则布衣节行之士德意未尝少衰宋&amp;#目疾赐钞千五百缗王盘告老而归官其婿于东平以终养孔洙自江南入觐则责张九思学圣人之道不知有圣人之后其大雅不群本于天性中外归心焉于是世祖春秋高江南行台监察御史言事者请禅位于太子太子闻之惧台臣寝其奏不敢遽闻而小人以台臣隐匿乘间发之世祖怒甚太子愈益惧未几遂薨寿四十有三成宗即位追谥曰文惠明孝皇帝庙号裕宗祔于太庙　　奇渥温塔出
按元史别里古台传霍历极薨子塔出嗣塔出性温厚谦恭好学通经史能抚恤其民云　　奇渥温札尼别
按元史&amp;#赤传月即别薨子札尼别嗣其位下旧赐平阳晋州永州分地岁赋中统钞二千四百锭自至元五年己卯岁始给之　　奇渥温甘麻剌
按元史显宗传显宗光圣仁孝皇帝讳甘麻剌裕宗长子也母曰徽仁裕圣皇后弘吉剌氏甘麻剌少育于祖母昭睿顺圣皇后日侍世祖未尝离左右畏慎不妄言言必无隐至元中奉旨镇北边叛王岳木忽儿等闻其至望风请降既而都阿察八儿诸王遣使求和边境以宁尝出征驻金山会大雪拥火坐帐内欢甚顾谓左右曰今日风雪如是吾与卿处犹有寒色彼从士亦人耳腰弓矢荷刃周庐之外其苦可知遂命饔人大为肉糜亲尝而遍赐之抚循部曲之暇则命也灭坚以国语讲通鉴戒其近侍太不花曰朝廷以藩屏寄我事有不逮正在汝辈辅助其或依势作威不用我命轻者论遣大者奏闻耳宜各慎之使百姓安业主上无北顾之忧则予与卿等亦乐处于此乃所以报国家也二十六年世祖以其居边日久特命猎于柳林之地率众至漷州恐廪膳不均令左右司之分给从士仍饬其众曰汝等饮食既足若复侵渔百姓是汝自取罪&amp;#无悔众皆如约民赖以安北还觐世祖于上京世祖劳之曰汝在柳林民不知扰朕实嘉焉明年冬封梁王授以金印出镇云南过中山又明年春过怀孟从卒马驼之属不下千百计所至未尝横取于民二十九年改封晋王移镇北边统领太祖四大斡耳及军马达达国土更铸晋王金印授之中书省臣言于世祖曰诸王皆置傅今晋王守太祖肇基之地视诸王宜有加请置内史世祖从之遂以北安王傅秃归梁王傅木八剌沙云南行省平章赛阳并为内史明年置内史府又明年世祖崩晋王闻讣奔赴上都诸王大臣咸在晋王曰昔皇祖命我镇抚北方以卫社稷久历边事愿服厥职母弟铁木耳仁孝宜嗣大统于是成宗即帝位而晋王复归藩邸元贞元年塔塔儿部年&amp;#不熟檄宣徽院赈之又荅荅剌民饥请朝廷赈之诏赐王钞千万贯及银帛有差皇太后复以云南所贡金器遣年来赐是岁冬奉诏以知枢密院事札散同知徽政院事阿里罕为内史大德二年诏给秫米五百石五年成宗以边士贫乏分给钞一千万贯六年正月乙巳王薨年四十王天性仁厚御下有恩元贞初藩邸属官审伯年老请以其子代之内史言于王王曰惟天子所命其自守如此故尤为朝廷所重然崇尚浮屠命僧作佛事岁耗财不可胜计子三人曰也孙帖木儿曰松山曰迭里哥儿不花王薨后十年仁宗即位谥王献武又十一年英宗遇弒也孙帖木儿以嗣晋王即皇帝位追尊曰光圣仁孝皇帝庙号显宗祔享太室又六年文宗即位乃毁其庙室　　奇渥温荅剌麻八剌
按元史顺宗传顺宗昭圣衍孝皇帝讳荅剌麻八剌裕宗第二子也母曰徽仁裕圣皇后弘吉剌氏至元初裕宗为燕王荅剌麻八剌生于燕邸明年诏裕宗居潮河八月召至京师凡乘舆巡幸及岁时朝贺未尝不侍裕宗以行稍长世祖赐女侍郭氏其后乃纳弘吉剌氏为妃二十二年裕宗薨荅剌麻八剌以皇孙钟爱两宫优其出合之礼二十八年始诏出镇怀州以侍卫都指挥使梭都尚书王倚从行至赵州从卒有伐民桑枣者民遮诉于道荅剌麻八剌怒杖从卒以惩众遣王倚入奏世祖大悦未至以疾召还明年春世祖北幸留治疾京师越两月而薨年二十有九子三人长曰阿木哥封魏王郭出也妃所生者曰海山是为武宗曰爱育黎&amp;#力八达是为仁宗大德十一年秋武宗即位追谥曰昭圣衍孝皇帝庙号顺宗祔享太庙　　奇渥温秃剌
按元史秃剌传秃剌太祖次子察合台四世孙也少以勇力闻大德十一年春成宗崩左丞相阿忽台等潜谋立安西王阿难荅而推皇后伯岳吾氏称制中外汹汹仁宗归自怀孟引秃剌入内缚阿忽台等以出诛之大事遂定武宗即位第功封越王锡金印以绍兴路为其分地秃剌居常怏怏有怨望意至大元年秋武宗幸凉亭将御舟秃剌前止之帝曰尔何如朕欲登舟秃剌曰人有常言一箭中麋毋曰自能百兔未得未可遽止此盖国俗侪辈相靳之语而秃剌言之武宗由是衔焉既而大宴万岁山秃剌醉起解其腰带掷诸地嗔目谓帝曰尔与我者止此尔帝益疑其有异志二年春命楚王牙忽都丞相脱脱平章赤因铁木儿鞫之辞服遂伏诛　　奇渥温牙忽都
按元史牙忽都传牙忽都年十三世祖命袭其祖父统军至元十二年从北安王北征十三年失列吉叛遣人诱胁之牙忽都不从事王益忠谨八鲁浑拔都儿粘闿与海都通相率引去王遣牙忽都将兵追之擒八鲁浑等以献未几失列吉约木忽儿脱帖木儿等反以兵攻王脱帖木儿生致牙忽都使失列吉拘系之牙忽都与王亲臣那台等谋逃归事觉那台等被杀复系牙忽都困辱备至十四年兀鲁兀台伯颜帅师讨叛失列吉约木忽儿迎战牙忽都潜结赤斤帖木儿秃秃哈乱其阵失列吉军乱因得脱走见帝须发尽白帝闵之赏赉甚厚至元十八年加封耒阳州五千三百四十七户二十一年命与秃秃哈同讨海都牙忽都先进逻得谍人知其虚实直前冲敌阵破其精兵海都败走得所俘掠军民而还儿哈上其功诏赐钞币铠甲弓矢其后北安王驻帖木儿河乃颜也不坚有异图也不坚引兵趋怯绿怜河大帐王遣阔阔出秃秃哈率众追之那怀之民扰攘不知所从牙忽都将三百骑进至阿赤怯地会王帐下逊笃思部兵逃去牙忽都谕之使还时怯必秃忽儿霍台诱蒙古军二万从乃颜牙忽都知之夜袭其河上军突入帐中遇忽都灭儿坚几获之间道逸去二十七年海都入寇时儿哈方居守大帐诏遣牙忽都同力备御军未战而溃牙忽都妻帑辎重驻不思哈剌岭上悉为药木忽儿明理帖木儿所掠牙忽都与其子脱列帖木儿相失独与十三骑奔还世祖抚慰嘉叹赐爵镇远王涂金银印以弘吉剌氏女赐之资装特厚复命纳里忽彻彻不花往锡命其部属同时被剽掠者以故相桑哥家财分赐之仍各赐白金五十两珠子一酒&amp;#钞币称是又命牙忽都居北安王第二帐王薨帝命掌大帐固辞成宗立命牙忽都常侍左右武宗抚兵漠北请以子脱列帖木儿从大德五年海都笃哇合军入寇脱列帖木儿将兵千人拥护先后力战功多在军十年成宗崩安西王阿难荅与明理帖木儿窥望神器牙忽都曰世祖皇帝之嫡孙在神器所当属安西藩王也入继非制武宗即位以其父子劳效忠勤益厚遇之进封楚王赐金印置王傅以驸马都尉都剌哈之女弟弘吉烈氏为楚王妃又以叛王察八儿亲属赐之脱列帖木儿袭封镇远王至大三年察八儿来归宗亲皆会牙忽都进曰太祖皇帝削平四方惟南土未定列圣嗣位未遑统一世祖皇帝混一四海顾惟宗室诸王弗克同堂而燕今陛下洪福齐天拔都罕之裔首已附顺叛王察八儿举族来归人民境土悉为一家地大物众有可恃者焉有不可恃者焉昔我太祖有训世祖诵之臣与有闻治乱国者宜以法齐之所以辨上下定民志今请有以整饬之则人将有所劝惩惟陛下鉴之帝嘉纳其言　　奇渥温宽彻普化
按元史宽彻普化传宽彻普化世祖之孙镇南王脱欢子也泰定三年封威顺王镇武昌赐金印拨付怯薛丹五百名又自募至一千名设王傅官属湖广行省供亿钱粮衣装岁支米三万石银三万二千锭又日给王子诸妃饮&amp;#文宗天历初赐宽彻普化金银各五十两币三十匹仍镇湖广而宽彻普化纵怯薛等官侵夺民利民颇患苦之至元五年太师伯颜矫制召赴京贬之及脱脱为相始明其无辜命复还镇至正二年湖北廉访司纠言宽彻普化恃以宗室恣行不法不报十一年徐寿辉为乱起蕲黄宽彻普化与其子别帖木儿荅帖木儿引兵至金刚台寿辉部将倪文俊败之执别帖木儿十二年寿辉伪将邹普胜陷武昌宽彻普化与湖广行省平章和尚弃城走诏追夺宽彻普化印而诛和尚十三年湖广行省参知政事阿鲁辉克复武昌及汉阳宽彻普化复率领王子并本部怯薛丹屡讨贼立功十四年诏宽彻普化复镇武昌还其印十六年命宽彻普化与宣让王帖木儿不花以兵镇遏怀庆各赐黄金一锭白金五锭币帛九匹钞二十锭未几复还武昌命其子报恩奴接待奴佛家奴以大船四十余只水陆并进至沔阳攻徐寿辉伪将倪文俊且载妃妾以行兵至汉川县鸡鸣汊水浅船阁不能行文俊以火筏尽焚其船接待奴佛家奴皆遇害而报恩奴自死妃妾皆陷宽彻普化走陕西二十五年侯伯颜荅失奉宽彻普化自云南经蜀转战而去至成州欲之京师李思齐以取蜀为名扼不令行俾屯田于成州以没　　奇渥温帖木儿不花
按元史帖木儿不花传帖木儿不花世祖孙镇南王脱欢第四子也初世祖第九子脱欢以讨安南无成功终身不许见遂封镇南王出镇扬州脱欢薨子老章袭封镇南王老章薨弟脱不花袭封镇南王脱不花薨子孛罗不花幼帖木儿不花乃嗣为镇南王文宗天历初赐帖木儿不花黄金五十两白金五十两币三十匹二年孛罗不花已长帖木儿不花请以其位复还孛罗不花朝廷以其让而不居也改封宣让王赐金印移镇庐州顺帝至元元年拨庐州饶州牧地一百顷赐之二年赐市宅钱四千锭命其王府官凡班次列于有司之右五年伯颜擅权矫制贬帖木儿不花及威顺王宽彻普化至脱脱为相始言于帝明此两王者皆无辜诏令复还镇至正十二年庐州境内贼起淮西廉访使陈思谦言于帖木儿不花曰王以帝室之冑镇抚淮甸岂宜坐视且府中官属及怯薛丹人等数甚多必有可使摧锋陷阵者惟王图之帖木儿不花大悟其言曰此吾责也即命以所部兵及诸王乞塔歹等分道击贼擒其渠帅庐州境内皆平帝闻之赐金带银钞以赏其功十六年命帖木儿不花与宽彻普化以兵镇遏怀庆路赐金银各一锭币帛九匹钞二十锭既而汝颍之寇南渡淮帖木儿不花复以便宜调芍陂屯军拒之及庐州不守乃挈身北归留京师二十七年进封淮王赐金印设王傅等官二十八年大明兵逼京师顺帝北奔诏以帖木儿不花监国而拜庆童中书左丞相辅之俄而城破帖木儿不花死之年八十三　　奇渥温阿剌忒纳失里
按元史秃剌传秃剌子西安王阿剌忒纳失里天历初以推戴功进封豫王　　奇渥温脱列帖木儿
按元史牙忽都传牙忽都子脱列帖木儿嗣楚王延佑中明宗西出脱列帖木儿坐累徙西蕃没入其家资之半明宗即位制曰脱列帖木儿何罪其转徙籍没岂不以我故耶其复故号人民赀帑悉归之脱列帖木儿薨子八都儿立八都儿薨有子三人曰燕帖木儿曰速哥帖木儿曰罗不花燕帖木儿嗣时年十有二妃弘吉剌氏哈只儿驸马之女孙速哥失里皇后之从妹也　　奇渥温和尚
按元史宽彻普化传宽彻普化子曰和尚者封义王侍从顺帝左右多着劳效帝出入常与俱至正二十四年孛罗帖木儿称兵犯阙遂为中书右丞相总握国柄恣为淫虐和尚心忿其无君数为帝言之受密旨与儒士徐士本谋交结勇士上都马金那海伯颜达儿帖古思不花火你忽都洪宝宝黄哈剌八秃龙从云阴图剌孛罗帖木儿帝期以事济放鸽铃为号徐士本掌之明年七月孛罗帖木儿入奏事行至延春阁李树下伯颜达儿自众中奋出斫孛罗帖木儿中其脑上都马等竞前斫死之二十八年顺帝将北奔诏淮王帖木儿不花监国而以和尚佐之及京城将破即先遁不知所之
　纳智姓部列传
　　元
　　纳智睦丁
按武进县志睦丁至正元年乡荐

　乌石兰姓部列传
　　唐
　　乌石兰洪
按唐书石洪传洪先姓乌石兰后独以石为氏　乌古孙姓部汇考
元史
　　乌古孙泽传
乌古孙泽其先女真乌古部因以为氏

　尼厖古姓部汇考
金史
　　国语解
尼厖古曰鱼

　乌古论姓部列传
　　金
　　乌古论粘没曷
按金史乌古论粘没曷传粘没曷上京胡剌温屯人也移屯河间祖唤端太祖伐辽常侍左右追辽主延禧却夏人援兵皆有功授世袭谋克父欢睹官至广威将军粘没曷尚睿宗女冀国长公主初为护卫天德二年袭谋克海陵伐宋为押军猛安世宗即位军还授侍卫亲军步军都指挥使加驸马都尉历左副点检禁直被酒不亲视&amp;#鐍杖四十迁右宣徽使劝农使出为兴平军节度使改广宁尹赐钱三千贯粘没曷至广宁嗜酒不视事上以兵部员外郎宗安为少尹诏宗安戒谕之上谓宗安曰汝能继修前政朕不忘汝勉之大定中粘没曷卒上闻之遣其子驸马都尉公说驰驿奔丧赐钱三千贯沿路祭物并从官给　　乌古论敌厍德
按金史世纪乌古论敌厍德起兵于米里迷石罕城金太祖往攻之获敌厍德释勿杀　　乌古论当海
按金史海陵王本纪正隆元年六月以驸马都尉乌古论当海为枢密副使　　乌古论蒲鲁虎
按金史乌古论蒲鲁虎传蒲鲁虎父当海国初有功蒲鲁虎通契丹大小字娶宋王宗望女昭宁公主什古熙宗初为护卫改牌印常侍左右转通进袭父谋克再迁临海军节度使改卫州防御使海陵赐食内殿谓之曰卫州风土甚佳勿以防御为降也对曰颇闻卫州官署不利守者即日改汾阳军节度使赐衣服佩玉带剑入为太子詹事卒年四十一海陵亲临哭之后妃皆吊祭赙赠甚厚有司给丧事赠特进驸马都尉　　乌古论思列
按金史世宗本纪大定十二年三月诏遣宿直将军乌古论思列册封王皓为高丽国王　　乌古论三合
按金史乌古论三合传三合曷懒路爱也窟河人后徙真定睿宗为右副元帅闻三合勇略选充扎也后从宗弼征伐补院都监未几从伐宋与宋兵遇于颍州三合先登破之皇统元年领汉军千户帅府再以军四千隶焉除同知郑州防御使事再迁太子少詹事大定六年改洛州防御使上曰以劳卿也迁永定军节度使历临潢凤翔尹陕西路统军使东平尹节制州郡躬行俭约政先宽简边廷久宁人民获安召为签书枢密院事卒十八年世宗追录三合旧劳授其子大兴河北西路爱也窟河世袭猛安阿里门河谋克阶武功将军　　乌古论元忠
按金史乌古论元忠传元忠本名讹里也其先上京独拔古人父讹论尚太祖女毕国公主元忠幼秀异世宗在潜邸以长女妻之后封鲁国大长公主正隆末从海陵南伐世宗即位辽阳遣元忠朝于行在授定远大将军大定二年加驸马都尉迁殿前左卫将军从世宗猎上欲射虎元忠谏止之进殿前右副都点检为贺宋正旦使还转左副都点检坐家奴结揽民税免官十一年复旧职明年升都点检十五年北边进献命元忠往受之及还秩满授吏部尚书以其子谊尚显宗长女薛国公主十八年擢御史大夫授撒巴山世袭谋克世宗问左丞相纥石烈良弼孰可相者良弼以元忠对乃拜平章政事封任国公进尚书右丞相策论进士之科设元忠赞成之世宗将幸会宁元忠进谏不听出知真定府寻复诏为右丞相改知真定府事移知河间明昌二年知广宁府以河间修筑球场扰民会赦下除顺义军节度使乞致仕不许特加开府仪同三司北京留守徙知济南府事承安二年移守南京寻改知彰德府卒讣闻上遣宣徽使白琬烧饭赙物甚厚元忠素贵性粗豪而内深忌世宗尝责之又所至不能戢奴仆世以此为訾云子谊　　乌古论达吉不
按金史章宗本纪承安元年九月以国子监丞乌古论达吉不为夏国生日使　　乌古论福龄
按金史章宗本纪泰和七年十二月以符宝郎乌古论福龄为夏国生日使　　乌古论谊
按金史乌古论元忠传元忠子谊本名雄名大定八年尚海陵女宴宗室及六品以上官命妇预焉上曰此女亦太祖之曾孙犹朕之女乃父废亡非其女之罪也海陵女卒大定二十一年尚显宗女广平郡主谊历仕宫卫为人粗豪类其父二十六年除同知澄州军州事章宗即位广平郡主进封邺国长公主谊改顺天军节度副使加驸马都尉承安元年累迁秘书监兼吏部侍郎改刑部迁工部尚书泰和元年遇父元忠忧二年以本官起复三年知东平府事改知真定府事六年伐宋迁元帅左都监七年转左监军八年拜御史大夫大安中出知大名府至宁初以谋逆伏诛　　乌古论夺剌
按金史卫绍王本纪至宁元年八月胡沙虎伪除其党乌古论夺剌顺天军节度使　　乌古论长寿
按金史乌古论长寿传长寿临洮府第五将突门族人也本姓包氏袭父永本族都管泰和伐宋充绯翮翅军千户取川寨及佑州宕昌辛城子以功进官二阶贞佑初夏人攻会州统军使署征行万户升副统与夏人战于窄土峡先登陷阵赏银五十两战东关堡以功署都统兼充安定定西保川西宁军马都弹压诏录前后功遥授同知陇州防御事世袭本族都巡检三年赐今姓攻兰州程陈僧为先锋都统夏人围临洮扼渭堡内外不通统军司募人侦候临洮消息长寿应募馘二人擒一人问得临洮及夏兵事势以劳迁宣武将军遥授通远军节度副使招降诸蕃族及熟羊寨秦州逋亡者复迁怀远大将军升提控兴定元年夏人大入陇西长寿拒战迁平凉府治中兼节度副使充宣差巩州规措官顷之遥授同知凤翔府事兼同知通远军节度事提控如故兴定二年迁同知临洮府事与提控洮州刺史纳兰记僧分兵伐宋败之升总领都提控改通远军节度使夏人攻定西是时弟世显已降夏人夏人执世显至定西城下谓长寿曰若不速降即杀汝弟长寿不顾奋战夏兵退加荣禄大夫赐金二十五两重币三端世显既降二子公政重寿当缘坐宣宗嘉长寿守定西功释公政兄弟有司廪给之夏人已破西宁乃犯定西长寿击却之斩首三百级既而三万骑复至攻城甚急长寿乘城拒战矢石如雨夏兵死者数千被创者众乃解去是岁卒　　乌古论庆寿
按金史乌古论庆寿传庆寿河北西路猛安人由知把书画充奉御除近侍局直长再转本局使御边有劳进一阶赐金带泰和四年迁本局提点是时议开通州漕河诏庆寿按视漕河成赐银一百五十两重币十端泰和六年伐宋从右副元帅完颜匡出唐邓为先锋都统赐御弓二以骑兵八千攻下枣阳顷之完颜匡军次白虎粒遣都统完颜按带取随州遣庆寿以兵五千扼赤岸断襄汉路行与宋兵遇斩首五百级宋随州将雷太尉遁去遂克随州于是宋邓城樊城戍兵皆溃遂与大军渡汉江围襄阳元帅匡表荐庆寿谋略出众迁拱卫直都指挥使提点如故八年罢兵迁两阶赐银币有疾赐御药卫绍王即位改左副点检近侍局如故未几坐与黄门李新喜题品诸王免死除名久之起为保安州刺史历同知延安府西北西南招讨副使棣州防御使兴平军节度使贞佑二年迁元帅右都监以保全平州功进官五阶赐金吐鹘重币十端顷之宣宗迁汴改右副点检兼侍卫亲军副都指挥使阅月知大兴府事未行改左副点检兼亲军副都指挥数月知彰德府事三年中都危急改元帅左都监将大名兵万八千西南路步骑万一千河北兵一万救中都次霸州北兵溃顷之中都不守改大名府权宣抚使未几知河中府权河东南路宣抚副使四年迁元帅右监军兼陕西统军使驻兵延安败夏人于安塞堡战于鄜州之仓曲谷有功兴定元年与签枢密院事完颜赛不经略伐宋败宋兵于泥河湾石濠村斩首三千级获马四百匹牛三百头器械称是复破宋兵七千于樊城县既而以军士多被伤奏不以实诏有司鞫问已而释之历镇南集庆军节度使卒　　乌古论延寿
按金史宣宗本纪贞佑三年二月环州刺史乌古论延寿等败夏人于州境　　乌古论世显
按金史宣宗本纪兴定四年八月夏人陷会州刺史乌古论世显降　　乌古论石虎
按金史宣宗本纪兴定四年十一月黄陵堈经略使乌古论石虎以战阵失律伏诛　　乌古论胡鲁
按金史宣宗本纪兴定五年五月陕西元帅完颜赛不献晋安平阳之捷御史乌古论胡鲁劾其纵将士掳掠乞正其罪有诏勿问赏议亦寝　　乌古论礼
按金史乌古论礼传礼本名六斤益都猛安人充习骑累擢近侍局直长转本局副使左卫副将军坐受沁南军节度使兖王永成名马玉带杖一百削官解职起为蒲速碗群牧副使改武库署令宿直将军复为左卫副将军顺州刺史累迁武宁军节度大安三年改知归德府兼河南副统军历知河南府至宁初改知太原府事贞佑三年兼河东北路安抚使三年充本路宣抚使顷之兼左副元帅四年太原被围未几围解进官二阶兴定三年卒　　乌古论德升
按金史乌古论德升传德升本名六斤益都路猛安人明昌二年进士累官补尚书省令史知管差除除吏部主事绛阳军节度副使丁父忧起复太常博士东平治中大安初知弘文院改侍御史论西京留守纥石烈执中奸恶卫绍王不听迁肇州防御使宣宗迁汴召赴阙进翰林侍读学士兼户部侍郎俄以翰林侍读权参知政事与平章政事抹捻尽忠论近侍局预政宣宗怒无何出为集庆军节度使改汾阳军节度使河东北路宣抚副使复改知太原府事权元帅左监军兴定元年大元兵急攻太原粮道绝德升屡出兵战粮道复通二年真授左监军行元帅府事大元兵复围太原环之数匝已破濠垣德升植栅为拒出其家银币及马赏战士北军坏城西北隅以入德升联车塞之三却三登矢石如雨守陴者不能立城破德升至府署谓其姑及其妻曰吾守此数年不幸力穷乃自缢而死其姑及其妻皆自杀诏赠翰林学士承旨子兀里伟尚幼诏以奉御俸养之　　乌古论荣祖
按金史乌古论荣祖传荣祖本名福兴河间人明昌二年进士历官补尚书省令史除都转运司都勾判官转弘文校理升中都总管府判官察廉除震武军节度副使彰德府司马累迁户部员外郎宁海州刺史贞佑二年城破荣祖犹力战死之赠安武军节度使赐谥毅勇　　乌古论仲温
按金史乌古论仲温传仲温本名胡剌盖州按春猛安人大定二十五年进士累官太学助教应奉翰林文字河东路提刑判官改河北东路转运副使御史荐前任提刑称职迁同知顺天军节度使事签上京东京等路按察司事改提举肇州漕运兼同知武兴军节度使事东胜州刺史坐前在上京不称职降镇宁军节度副使改滑州刺史河东南路按察副使寿州防御使贞佑初迁镇西军节度使已而大元兵大至城破不屈而死赠资德大夫婆速路兵马都总管谥忠毅　　乌古论黑汉
按金史乌古论黑汉传黑汉初以亲军入仕尝为唐邓元帅府把军官天兴二年唐州刺史内族纠鲁病卒邓州总帅府以蒲察都尉权唐州事宋军两来围唐唐乏食遣万户夹谷定住奏请军粮不报时朝廷道梗帅府承制以黑汉权刺史行帅府事邓帅移瑗以城叛归于宋遗书招黑汉黑汉杀其使者不报宗王安抚率兵攻唐鄂司王太尉继至攻益急城中粮尽人相食黑汉杀其爱妾啖士士争杀其妻子官属聚议欲降黑汉与聂都统执议益坚宋军入城获黑汉胁使降黑汉不屈为所杀　　乌古论不鲁剌
按金史哀宗本纪正大五年三月监察御史乌古论不鲁剌劾近侍张文寿张仁寿李麟之受馈遗曲赦其罪而出之　　乌古论蒲鲜
按金史哀宗本纪天兴二年三月蔡帅乌古论镐表请临幸上遣学士乌古论蒲鲜以幸蔡之意谕其州人　　乌古论镐
按金史乌古论镐传镐本名栲栳东北路招讨司人由护卫起身累官庆阳总管天兴初选蔡息陈颍等州便宜总帅二年哀宗幸蔡以镐为御史大夫总帅如故九月大兵围蔡镐守南面忠孝军元帅蔡八儿副之未几城破被执以招息州不下杀之
　甲父姓部汇考
凌迪知万姓统谱
　　甲父姓
甲父古诸侯以国为氏

　乌古孙姓部列传
　　金
　　乌古孙兀屯
按金史乌古孙兀屯传兀屯上京路人大定末袭猛安明昌七年以本兵充万户备边有功除归德军节度副使改盘安军察廉迁同知速频路节度使事以忧去官起复归德府治中迁唐州刺史泰和六年四月宋皇甫斌步骑万人侵唐州兀屯以精兵百人自西门出绕出东北宋兵营后掩击之杀数千百人宋兵大乱迨夜乃遁去五月皇甫斌复以兵数万来攻兀屯设伏以待宋兵陷于淖伏发中冲宋兵遂大溃追斩宋将诏迁同知河南府事进两阶赏银三百五十两重彩一端为右副元帅完颜匡右翼都统匡取枣阳遣兀屯袭神马坡宋兵五万人夹水阵以强弩拒岸兀屯分兵夺其三桥自辰至午连拔十三栅遂取神马坡从攻襄至汉江兀屯乱流径度复进一阶号平南虎威将军宋人请和迁河南副统军大安初迁昌武军节度使迁西南路招讨使兀屯御下严酷军士多亡杖六十除同知上京留守事三年将兵二万入卫中都迁元帅右都监转左都监兼北京留守有功赐金吐鹘重彩十端迁元帅左监军贞佑元年闰月以兵入卫中都诏以兵万六千人守定兴军败兀屯战没　　乌古孙仲端
按金史乌古孙仲端传仲端本名卜吉字子正承安二年策论进士宣宗时累官礼部侍郎与翰林待制安延珍奉使乞和于大元谒太师国王木华黎于是安延珍留止仲端独往并大夏涉流沙逾葱岭至西城进见太祖皇帝致其使事乃还朝廷嘉其有奉使劳进官两阶历裕州刺史正大元年召为御史中丞奉诏安抚陕西及归权参知政事五年十二月知开卦府事完颜麻斤出吏部郎中杨居仁以奉使不职尚书省具狱有旨释之备再使仲端言曰麻斤出等辱君命失臣节大不敬宜偿礼币诛之奏上麻斤出等免死除名会议降大军事及诤太后奉佛涉亡家败国之语上怒贬同州节度使哀宗将迁归德召为翰林学士承旨兼同签大睦亲府事留守汴京及大元兵围汴日久食尽诸将不相统一仲端自度汴中事变不测一日与同年汝州防御裴满思忠小饮谈太学同舍事以为笑乐因数言人死亦易事耳思忠曰吾兄何故频出此语仲端因写一诗示之其诗大概谓人生大似巢燕或在华屋杏梁或在村居茅茨及秋社甫临皆当逝去人生虽有富贵贫贱不同要之终有一死耳书毕连饮数杯送思忠出门曰此别终天矣思忠去仲端即自缢其妻亦从死仲端为人乐易宽厚知大体奉公好善独得士誉一子名爱实尝为护尉奉御以诛官奴功授节度世袭千户　　乌古孙奴申按金史乌古孙奴申传奴申字道远由译史入官性伉特敢为有直气尝为监察御史时中丞完颜百家以酷烈闻奴申以事纠罢朝士耸然后为左司郎中近侍局使皆有名哀宗东迁为谏议大夫近侍局使行省左右司郎中兼知宫省事留汴京居守崔立变之明日同御史大夫裴满阿虎带自缢死于台中是日户部尚书完颜珠颗亦自缢阿虎带字仲宁珠颗字仲平皆女直进士时不辱而死者奉御完颜忙哥大睦亲府事吾古孙端大理裴满德辉右副点检完颜阿撒参政完颜奴申之子麻因　　乌古孙弘毅
按金史哀宗本纪正大二年十月遣侍御史乌古孙弘毅为夏国报成使　　乌古孙璧
按元史乌古孙泽传泽祖璧仕金为明威将军资用库使从金主迁汴汴城陷转徙居大名　　乌古孙仲
按元史乌古孙泽传泽父仲倜傥有奇节遭金季世愤无所施用高言危行亲交避之遂纵酒阳狂以自晦然教泽特严　　元
　　乌古孙泽
按元史乌古孙泽传泽字润甫临潢人其先女真乌古部因以为氏泽性刚毅读书举大略一切求诸己不事章句才干过人世祖将取江南泽以选输钞至淮南饷军丞相阿&amp;#见而奇之补淮东大都督府掾至元十四年元帅唆都下兵闽越见泽与语而合即辟元帅府提控案牍十五年夏五月诏立行中书省于福建以唆都行参知政事泽行省都事从朝京师命知兴化军赐金织衣赏其善谋也继以兴化军为路授泽行总管府事民歌舞迎候于道曰是吾民复生之父母也喜极而继以泣郡新残于宋白骨在野首下令掩埋之又衣食其流离之民有弃子于道者置慈幼曹籍而抚育之泽又兴学校召长老及诸生讲肄经义行乡饮酒礼郡闻而慕之兴化故号多士士咸知向慕以泽与常衮方仪并肖像祠于学宫至元二十一年调永州路判官湖广平章政事盗起宝庆武冈皆永郡也行省遣泽讨平之俘获五百余人简出其诖&amp;#二十九年湖广平章政事阔里吉思荐泽才堪将帅以行省员外郎从征海南黎平军还上功授广南西道宣慰副使秋七月并左右两道归广西宣慰司置元帅府泽为广西两江道宣慰副使佥都元帅府事两江荒远瘴疠与百夷接不知礼法泽作司规三十有二章以渐为教其民至今遵守之又省厩置二十二所以纾民力岁饥上言蠲其田租发象州贺州官粟三千五百石以赈饥者既发乃上其事时行省平章哈剌哈孙察其心诚爱民不以专擅罪之邕管僥外蛮数为寇泽循行并僥得&amp;#塞处布画远迩募伉健者四千六百余户置雷留那扶十屯列营堡以守之陂水垦田筑八堨以节潴泄得稻田若干亩岁收谷若干石为军储边民&amp;#之海北元帅薛赤千赃利事觉行省檄泽验治泽驰至雷州尽发其奸赃纵所掠男女四百八十二口牛数千头金银器物称是海北之民欣忭相庆御史台言乌古孙泽奉使知大体如汲长孺为将计万全如赵充国可属大任诏擢为海北海南廉访使故例圭田至秋乃入租后遂计月受之泽视事三月民输租计米五百石泽曰夫子有言事君者先其事后其食吾莅政日浅而受禄四倍非情所安量食而入余悉委学官给诸生以劝业常曰士非俭无以养廉非廉无以养德身一布袍数年妻子朴素无华至大元年改福建廉访使泽素有德于闽闽人安之有芝五色产于宪司之澄清堂士民以为泽之所致以母年逾八十求归养长沙岁余母丧泽以哀毁卒妻杜以夫死饮食不入口者十有三日不死乃复食泽积官自承直郎至中大夫谥正宪子良桢仕至中书右丞以功名终　　乌古孙良桢
按元史乌古孙良桢传良桢字干卿资器绝人好读书至治二年荫补江阴州判官寻丁内艰服除调婺州武义县尹有惠政改漳州路推官狱有疑者悉平反之上言律徒者不杖今杖而又徒非恤刑意宜加徒减杖遂定为令移泉州益以能称转延平判官拜陕西行台监察御史劾辽阳行省左丞相达识帖睦迩并御史中丞胡居佑奸邪皆罢之中外震慑升都事犹以言不尽行解去复起为监察御史良桢以帝方览万几不可不求贤自辅于是连疏天历数年间纪纲大坏元气伤夷愿招延儒臣若许衡者数人置于禁密常以唐虞三代之道启沃宸日新其德实万世无疆之福也至正四年召为刑部员外郎转御史台都事五年改中书左司都事出为江东道肃政廉访司副使上官一日辞归六年授平江路总管不拜八年复召为右司员外郎九年升郎中寻迁广东道肃政廉访使未行还为郎中迁福建道肃政廉访使中道召还参议中书省事兼经筵官十一年拜治书侍御史升中书参知政事同知经筵事十三年升左丞兼大司农卿皇太子立詹事院驿召为副詹事每直端本堂则进正心诚意之说亲君子远小人之道皇太子嘉纳焉十七年除大司农明年升右丞自左曹登政府多所建白罢福建山东食盐浙东西长生牛租濒海被灾围田税民皆德之晚岁病瘠数谒告病益侵遂卒自号约斋有诗文奏议凡若干卷藏于家
　温迪罕姓部列传
　　金
　　温迪罕蒲里特
按金史温迪罕蒲里特传蒲里特隆州移离闵阿胡勒出寨人也魁梧美&amp;#有谋略以智勇闻都统杲取中京蒲里特权猛安领军五千遇契丹贼万余与战败之出衮古里道败敌八千余至腊门华道复以伏兵败敌万人太祖定燕自儒州至居庸关执其喉舌人有顷贼三千余人复寇腊门华道蒲里特整队先登贼识其旗帜望风而遁遂奋击之亲执贼帅皇统元年从梁王宗弼伐宋留军唐州敌众奄至蒲里特击之大名军万四千号二十万蒲里特率亲管猛安身先士卒冲击敌少却乃张左右翼并击之敌众走而别遇兵复击败之皇统二年迁定远大将军同知凤翔尹六年改京兆尹转宁州刺史改西北路招讨都监迁永定军节度使海陵南征改武卫军都总管大定三年授开远军节度使改泰宁军卒十九年以功授其子兀带武功将军本猛安奚出痕世袭谋克　　温迪罕迪忽迭按金史太祖本纪收国元年十二月上追及辽主于护步荅冈辽兵大溃阿离本被围温迪罕迪忽迭以四谋克兵出之　　温迪罕移室懑
按金史温迪罕移室懑传移室懑速频屯懑欢春人徙上京忽论失懒兄&amp;#辇国初有功授世袭谋克移室懑性忠正强毅善骑射膂力过人皇统初袭其兄谋克积战功为洮洲刺史谓人曰谋克兄职也兄子干鲁古今已长矣遂以谋克让还兄子宗弼闻而嘉之曰能让世袭可谓难矣除贵德州刺史改移典&amp;#详稳迁乌古里部族节度使改德昌军正隆四年大征兵南伐泰州猛安定远阿补以所部叛还移室懑以七谋克执定远阿补勒其众付大军契丹反败会宁六猛安于缔母岭移室懑杀贼万余于伊改河以功迁临潢尹窝斡反来攻临潢移室懑领城中军士邀击凡数接战剿杀甚众所乘马中流矢而仆为贼所执贼使移室懑招城中人移室懑不降贼怒杀之推官麻珪益缮完城郭右监军神土懑辅国上将军阿思懑乘城固守贼不克攻遂引众东行　　温迪罕阿鲁带
按金史世宗本纪大定二年八月万户温迪罕阿鲁带与奚战于古北口败焉　　温迪罕缔达
按金史温迪罕缔达传缔达该习经史以女直字出身累官国史院编修官大定十五年迁著作佐郎累迁秘书丞十九年改左赞善以母老求养久之转翰林待制卒明昌五年赠翰林学士承旨谥文成　　温迪罕速可按金史章宗本纪大定二十九年五月以东北路招讨使温迪罕速可等为贺宋即位使　　温迪罕二十
按金史温迪罕缔达传缔达子二十章宗即位以为符宝典书累官左谏议大夫兴定元年迁武胜州节度使改吏部尚书知开封府　　温迪罕迪
&lt;/div&gt;
    &lt;div class="pagination"&gt;
&lt;a href="氏族典卷诸姓部_page892.html"&gt;上一页&lt;/a&gt;&lt;span&gt;...&lt;/span&gt;&lt;a href="氏族典卷诸姓部_page888.html"&gt;888&lt;/a&gt;&lt;a href="氏族典卷诸姓部_page889.html"&gt;889&lt;/a&gt;&lt;a href="氏族典卷诸姓部_page890.html"&gt;890&lt;/a&gt;&lt;a href="氏族典卷诸姓部_page891.html"&gt;891&lt;/a&gt;&lt;a href="氏族典卷诸姓部_page892.html"&gt;892&lt;/a&gt;&lt;span class="current-page"&gt;893&lt;/span&gt;&lt;a href="氏族典卷诸姓部_page894.html"&gt;894&lt;/a&gt;&lt;a href="氏族典卷诸姓部_page895.html"&gt;895&lt;/a&gt;&lt;a href="氏族典卷诸姓部_page896.html"&gt;896&lt;/a&gt;&lt;a href="氏族典卷诸姓部_page897.html"&gt;897&lt;/a&gt;&lt;a href="氏族典卷诸姓部_page898.html"&gt;898&lt;/a&gt;&lt;span&gt;...&lt;/span&gt;&lt;a href="氏族典卷诸姓部_page894.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
