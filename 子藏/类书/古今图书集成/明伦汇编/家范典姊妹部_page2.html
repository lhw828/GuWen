<!DOCTYPE html>
<html>
<head>
    <meta charset="UTF-8">
    <title>家范典姊妹部 - 第 2 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家范典姊妹部 - 第 2 页/共 2 页</h1>
    <div class="content">小阑干深院宇依旧当时别处朱户锁玉楼空一帘霜日红　弄珠江何处是望断碧云无际疑泪眼出重城隔溪羌笛声　　临江仙
立春寄
季顺妹
　　　前人
一夜东风穿绣户融融暖应佳时春来何处最相知平明堤上柳染遍郁金枝　姊妹嬉游时节近今朝应怨来迟凭谁说与到家期玉钗头上胜留待远人归　　踏莎行
过芳雪轩
忆昭齐姊
叶小鸾
芳草雨干垂杨烟结鹃声又过清明节空梁燕子不归来梨花零落如残雪　春事阑珊春愁重迭篆烟一缕销金鸭凭栏寂寂对东风十年离恨和天说　　谒金门秋晚
忆两姊
　　　　前人
情脉脉帘卷西风争入漫倚危楼窥远色晚山留落日　芳树重重凝碧影浸清波欲湿人向暮烟深处忆绣裙愁独立
　姊妹部纪事
左传秦获晋侯以归穆姬闻晋侯将至以太子罃弘与女简璧登台而履薪焉使以免服衰绖逆且告曰上天降灾使我两君匪以玉帛相见而以兴戎若晋君朝以入则婢子夕以死夕以入则朝以死唯君裁之乃舍诸灵台潞子婴儿之夫人晋景公之姊也酆舒为政而杀之又伤潞子之目晋侯将伐之诸大夫皆曰不可酆舒有三隽才不如待后之人伯宗曰必伐之狄有五罪隽才虽多何补焉不祀一也嗜酒二也弃仲章而夺黎氏地三也虐我伯姬四也伤其君目五也怙其隽才而不以茂德兹益罪也后之人或者将敬奉德义以事神人而申固其命若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭天反时为灾地反物为妖民反德为乱乱则妖灾生故文反正为乏尽在狄矣晋侯从之六月癸卯晋荀林父败赤狄于曲梁辛亥灭潞酆舒奔卫卫人归诸晋晋人杀之礼记檀弓子路有姊之丧可以除之矣而弗除也孔子曰何弗除也子路曰吾寡兄弟而弗忍也孔子曰先王制礼行道之人皆弗忍也子路闻之遂除之孔子与门人立拱而尚右二三子亦皆尚右孔子曰二三子之嗜学也我则有姊之丧故也二三子皆尚左战国策韩傀相韩严遂重于君二人相害也于是严遂使聂政刺杀韩傀韩取聂政尸暴于市县购之千金久之莫知谁政姊嫈闻之曰吾弟至贤不可爱妾之躯灭吾弟之名非弟意也乃之韩视之曰勇哉气矜之隆是其轶贲育高成荆矣今死而无名父母既殁矣兄弟无有此为我故也夫爱身不扬弟之名吾不忍也乃抱尸而哭之曰此吾弟轵深井里聂政也亦自杀于尸下晋楚齐卫闻之曰非独聂政之能乃其姊者烈女也聂政之所以名施于后世者其姊不避葅酢之诛以扬其名也中华古今注杞梁妻歌杞植妻妹朝日之所作也杞植战死妻曰上无考中无夫下无子人之苦至矣乃抗声恸哭长城感之颓遂投水而死其妹悲姊子贤贞操乃为作歌名曰杞梁妻歌杞梁植字也庄子天道篇士成绮见老子而问曰吾闻夫子圣人也吾固不辞远道而来愿见百舍重趼而不敢息今吾观子非圣人也鼠壤有余蔬而弃妹不仁也生熟不尽于前而积敛无涯老子漠然不应士成绮明日复见曰昔者吾有刺于子今吾心正却矣韩子梁车新为邺令其姊往看之暮而后门闭因逾郭而入车遂刖其足赵成侯以为不慈夺之玺而免之令史记春申君传楚考烈王无子春申君患之求妇人宜子者进之甚众卒无子赵人李园持其女弟欲进之楚王闻其不宜子恐久无宠李园求事春申君为舍人已而谒归故失期还谒春申君问之状对曰齐王使使求臣之女弟与其使者饮故失期春申君曰娉入乎对曰未也春申君曰可得见乎曰可于是李园乃进其女弟即幸于春申君知其有身李园乃与其女弟谋园女弟承间以说春申君曰楚王之贵幸君虽兄弟不如也今君相楚二十余年而王无子即百岁后将更立兄弟则楚更立君后亦各贵其故所亲君又安得长有宠乎非徒然也君贵用事久多失礼于王兄弟兄弟诚立祸且及身何以保相印江东之封乎今妾自知有身矣而人莫知妾幸君未久诚以君之重而进妾于楚王王必幸妾妾赖天有子男则是君之子为王也楚国尽可得孰与身临不测之罪乎春申君大然之乃出李园女弟谨舍而言之楚王楚王召入幸之遂生子男立为太子以李园女弟为王后楚王贵李园园用事李园既入其女弟立为王后子为太子恐春申君语泄而益骄阴养死士杀春申君以灭口吕后本纪四年封吕嬃为临光侯
注
嬃太后女弟樊
哙妻
外戚世家窦皇后兄窦长君弟曰窦广国字少君少君年四五岁时家贫为人所略卖其家不知其处传十余家至宜阳为其主入山作炭寒卧岸下百余人岸崩尽压杀卧者少君独得脱不死自卜数日当为侯从其家之长安闻窦皇后新立家在观津姓窦氏广国去时虽小识其县名及姓又尝与其姊采桑堕用为符信上书自陈窦皇后言之于文帝召见问之具言其故果是又复问他何以为验对曰姊去我西时与我决于传舍中丐沐沐我请食饭我乃去于是窦后持之而泣泣涕交横下侍御左右皆伏泣助皇后悲哀乃厚赐田宅金钱封公昆弟家于长安褚先生补王太后在民间时所生子女者父为金王孙王孙已死景帝崩后武帝已立王太后独在而韩王孙名嫣素得幸武帝承间白言太后有女在长陵也武帝曰何不早言乃使使往先视之在其家武帝乃自往迎取之跸道先驱旄骑出横城门乘舆驰至长陵当小市西入里里门闭暴开门乘舆直入此里通至金氏门外止使武骑围其宅为其亡走身自往取不得也即使左右群臣入呼求之家人惊恐女亡匿内中□下扶持出门令拜谒武帝下车泣曰嚄大姊何藏之深也诏副车载之回车驰还而直入长乐宫行诏门着引籍通到谒太后太后曰帝倦矣何从来帝曰今日至长陵得臣姊与俱来顾曰谒太后太后曰女某邪曰是也太后为泣下女亦伏地泣武帝奉酒前为寿奉钱千万奴婢三百人公田百顷甲第以赐姊太后谢曰为帝费焉于是召平阳主南宫主林虑主三人俱来谒见姊因号曰修成君汉书万石君石奋传万石君其父赵人也赵亡徙温高祖东击项籍过河内时奋年十五为小吏侍高祖高祖与语爱其恭敬问曰若何有对曰有母不幸失明家贫有姊能鼓瑟高祖曰若能从我乎曰愿尽力于是高祖召其姊为美人以奋为中涓受书谒徙其家长安中戚里以姊为美人故也孝武李夫人传初夫人兄延年性知音善歌舞武帝爱之每为新声变曲闻者莫不感动延年侍上起舞歌曰北方有佳人绝世而独立一顾倾人城再顾倾人国宁不知倾城与倾国佳人难再得上叹息曰善世岂有此人乎平阳主因言延年有女弟上乃召见之实妙丽善舞由是得幸生一男是为昌邑哀王义纵传纵少年时尝与张次公俱攻剽为群盗纵有姊以医幸王太后太后问有子兄弟为官者乎姊曰有弟无行不可太后乃告上拜义姁弟纵为中郎赵皇后传后本长安宫人初生时父母不举三日不死乃收养之及壮属阳阿主家学歌舞号曰飞燕成帝尝微行出过阳阿主家作乐上见飞燕而悦之召入宫大幸有女弟复召入俱为倢贵倾后宫许后之废也乃立倢为皇后而弟绝幸为昭仪姊弟颛宠十余年卒皆无子赵后遗事赵后腰骨尤纤细善踽步行若人手执花枝颤颤然他人莫能学也在主家时号为飞燕入宫后复引援其妹得幸为昭仪昭仪尤善笑语肌骨秀滑二人皆天下第一色色倾后宫自昭仪入宫帝益希幸东宫昭仪居西宫后日夜欲求子为自固久远计多用小犊车载年少子与通帝一日惟从三四人往后宫后方与人乱不知也左右急报后惊遽出迎帝冠发散乱言语失度帝因亦疑焉帝坐未久复闻壁衣中有人嗽声帝乃去由是帝有害后意以昭仪故隐忍未发一日帝与昭仪方饮帝忽攘袖瞋目直视昭仪怒气怫然不可犯速起避席伏地谢曰臣妾族孤寒下无强近之亲一旦得备后庭驱使之列不意独承幸御浓被圣恩立于众人之上恃宠邀爱众谤来集加以不识忌讳冒触威怒臣妾愿赐速死以宽圣抱因涕泪交下帝自引昭仪曰汝复坐吾语汝汝无罪汝之姊吾欲枭其首断其手足置混中乃快吾意昭仪曰何缘而得罪帝言壁衣中事昭仪曰臣妾缘后得备后宫后死则妾安能独生况陛下无故而杀一后天下有以窥陛下也愿得身实鼎镬体膏斧钺因大恸以身投地帝惊遂起持昭仪曰吾以汝之故不害后第言之耳汝何自恨若是久之昭仪方就坐问壁衣中人帝阴穷其迹乃宿卫陈崇子也帝使人就其家杀之而废陈崇昭仪往见后言帝所言且曰姊曾忆家贫寒饥无聊姊使我共邻家女为草履入市货履市米一日得米归遇风雨无火可炊饥寒甚不能成寐使我拥姊背同泣此事姊岂不忆也今日幸富贵无他人戕我而自毁败或再有过帝复怒事不可救身首异地为天下笑今日妾能拯救也存殁无定或尔妾死尚谁攀乎乃泣涕不已后亦泣焉自是帝不复往后宫承幸御者昭仪一人而已昭仪方浴帝私窥之侍者报昭仪昭仪急趋烛后避帝瞥见之心愈眩惑他日昭仪浴帝默赐侍者特令不言帝自屏罅觇兰汤□□昭仪坐其中若三尺寒泉浸明玉帝意思飞扬若无所主帝常语近侍自古人主无二后若有则吾立昭仪为矣后知昭仪以浴益宠幸乃具汤浴请帝以观既往后入浴□体而立以水沃之后愈亲近而帝愈不乐不幸而去后泣曰爱在一身无可奈何后生日昭仪为贺帝亦同往酒半酣后欲感动帝意乃泣数行下帝曰他人对酒而乐子独悲岂有所不足邪后曰妾昔在主宫时帝幸其第妾立主后帝视妾不移目甚久主知帝意遣妾侍帝竟承更衣之幸下体常污御服童欲为帝浣去帝曰留以为忆不数日备后宫时帝齿痕犹在妾颈今日思之不觉感泣帝恻然怀旧有爱后意倾视嗟叹帝欲留昭仪先辞去帝过暮方离后宫后因帝幸心为奸利经三月乃诈托有孕笺奏帝时在西宫得奏喜动颜色两宫候问使交至及逾十二月昭仪知其诈乃遣人谢后曰圣嗣不育岂日月不满也三尺童子尚不可欺况人主乎一日手足俱见妾不知姊之死所也时后庭掌茶宫女朱氏生子昭仪投地大恸呼宫吏蔡规以子击殿础死投之井后宫宫人孕子者皆杀之后帝行步迟涩气惫不能御女有方士献丹帝日服一粒颇能行幸一夕在大庆殿昭仪醉连进十粒帝昏昏不能起坐向外卧昭仪急秉烛视帝精出如泉溢有顷帝崩太后遣人理昭仪且急穷帝得疾之端昭仪乃自绝后居东宫忽寐中惊啼甚久侍者呼问方觉乃言曰适吾梦中见帝问帝昭仪安在帝曰以数杀吾子今罚为巨鼋居北海之阴水穴间受千岁水寒之苦乃大恸西京杂记汉赵飞燕体轻腰弱善行步进退女弟昭仪不能及也但弱骨丰肌尤工笑语二人并色如红玉当时第一擅宠冠后宫赵后外传后所通宫奴燕赤凤者雄捷能超楼阁兼通昭仪十月五日宫中故事上灵女朝吹埙击鼓连臂踏歌赤凤凰来曲后曰赤凤凰为谁来昭仪曰赤凤为姊来宁为他人乎后怒以杯掷昭仪裙曰鼠子能噬人乎昭仪曰穿其裙见其私足矣安在噬人乎帝微闻其事以问昭仪昭仪曰以汉家火德故以帝为赤凤帝信之大悦后汉书章德窦皇后纪建初二年后与女弟俱以选例入见长乐宫后性敏给倾心承接称誉日闻明年遂立为皇后妹为贵人阴兴传兴字君陵光烈皇后母弟也建武九年迁侍中赐爵关内侯帝后召兴欲封之置印绶于前兴固让曰臣未有先登陷阵之功而一家数人并蒙爵土令天下觖望诚为盈溢臣蒙陛下贵人恩泽至厚富贵已极不可复加至诚不愿帝嘉兴之让不夺其志贵人问其故兴曰贵人不读书记邪亢龙有悔夫外戚家苦不知谦退嫁女欲配侯王取妇眄睨公主愚心实不安也富贵有极人当知足夸奢益为观听所讥贵人感其言深自降挹卒不为宗亲求位窦皇后纪梁贵人者梁竦之女也年十六建初二年与中姊俱选入掖庭为贵人四年生和帝后养为己子欲专名外家而忌梁氏八年乃作飞书以陷竦竦坐诛贵人姊妹以忧卒及帝崩和帝即位尊后为皇太后永元九年太后崩未及葬而梁贵人姊上书陈贵人枉殁之状帝以贵人酷殁敛葬礼阙乃改殡于承光宫上尊谥曰恭怀皇后追服丧制百官缟素与姊大贵人俱葬西陵仪比敬园班昭传昭博学高才兄固着汉书其八表及天文志未及竟而卒帝诏昭就东观臧书阁踵而成之汝南袁隗妻传袁隗妻者扶风马融之女也字伦少有才辩融家世丰豪装遣甚盛及初成礼隗问之曰妇奉箕而已何乃过珍丽乎对曰慈亲垂爱不敢逆命君若欲慕鲍宣梁鸿之高者妾亦请从少君孟光之事矣隗又曰弟先兄举世以为笑今处姊未适先行可乎对曰妾姊高行殊邈未遭良匹不似鄙薄苟然而已伦妹芝亦有才义少丧亲长而追感乃作申情赋云宋弘传弘字仲子时帝姊湖阳公主新寡帝与共论朝臣微观其意主曰宋公威容德器群臣莫及帝曰方且图之后弘被引见帝令主坐屏风后因谓弘曰谚言贵易交富易妻人情乎弘曰臣闻贫贱之交不可忘糟糠之妻不下堂帝顾谓主曰事不谐矣南蛮传建武十六年交址女子征侧及其妹征贰反攻郡征侧者麊泠县雒将之女也嫁为朱人诗索妻甚雄勇交址太守苏定以法绳之侧忿故反于是九真日南合浦蛮里皆应之凡略六十五城自立为王交址刺史及诸太守仅得自守光武乃诏长沙合浦交址具车船修道桥通障溪储粮谷十八年遣伏波将军马援楼船将军段志发长沙桂阳零陵苍梧兵万余人讨之明年夏四月援破交址斩征侧征贰等余皆降散李固传梁冀害固遂收固二子基兹于郾城皆死狱中小子燮得亡命燮字德公初固既策罢知不免祸乃遣三子归乡里时燮年十三姊文姬为同郡赵伯英妻贤而有智见二兄归具知事本默然独悲曰李氏灭矣自太公以来积德累仁何以遇此密与二兄谋豫藏匿燮托言还京师人咸信之有顷难作下郡收固三子二兄受害文姬乃告父门生王成曰君执义先公有古人之节今委君以六尺之孤李氏存灭其在君矣成感其义乃将燮乘江东下入徐州界内令变名姓为酒家佣而成卖卜于市各为异人阴相往来燮从受学酒家异之意非恒人以女妻燮燮专精经学十余年间梁冀既诛而灾眚屡见明年史官上言宜有赦令又当存录大臣冤死者子孙于是大赦天下并求固后嗣燮乃以本末告酒家酒家具车重厚遣之皆不受遂还乡里追服姊弟相见悲感傍人既而戒燮曰先公正直为汉忠臣而遇朝廷倾乱梁冀肆虐令吾宗祀血食将绝今弟幸而得济岂非天邪宜杜绝众人勿妄往来慎无一言加于梁氏加梁氏则连主上祸重至矣唯引咎而已燮谨从其诲后王成卒燮以礼葬之感伤旧恩每四节为设上宾之位而祠焉陈重传重当迁为会稽太守遭姊忧去官
虞延传延字子大王莽末天下大乱延尝婴甲胄拥卫亲族扞御钞盗赖其全者甚众延从女弟年在孩乳其母不能活之弃于沟中延闻其号声哀而收之养至成人孔融传融弃市时年五十六妻子皆被诛初女年七岁男年九岁以其幼弱得全寄他舍二子方奕棋融被收而不动左右曰父执而不起何也答曰安有巢毁而卵不破乎主人有遗肉汁男渴而饮之女曰今日之祸岂得久活何赖知肉味乎兄号泣而止或言于操遂尽杀之及收至谓兄曰若死者有知得见父母岂非至愿乃延颈就刑颜色不变莫不伤之东观汉记秦彭字伯平为山阳太守欲嫁寡妹妹不嫁乃引镰自害拾遗记贾逵年五岁明慧过人其姊韩瑶之妇嫁瑶无嗣而归亦以贞明见称闻邻中读书旦夕抱逵隔篱而听之逵静听不言姊以为喜至年十岁乃暗诵六经姊谓逵曰吾家贫困未尝有教者入门汝安知天下有三坟五典而诵无遗句耶逵曰忆昔姊抱逵于篱间听邻家读书今万不遗一乃剥庭中桑皮以为牒或题于扉屏且诵且记及□年经文通遍于闾里每有观者称云振古无伦门徒来学不远万里或襁负子孙舍于门侧皆口授经文赠献者积粟盈仓或云贾逵非力耕所得诵经口倦世所谓舌耕也楚国先贤传孙字文英与李元礼俱娶太尉桓焉女时人谓桓叔元两女俱乘龙言得婿如龙也三国志常林传注沐并字德信有志介尝过姊姊为杀鸡炊黍而不留也骆统传统字公绪时饥荒乡里及远方客多有困乏统为之饮食衰少其姊仁爱有行寡居无子见统甚哀之数问其故统曰士大夫糟糠不足我何心独饱姊曰诚如是何不告我而自苦若此乃自以私粟与统又以告母母亦贤之遂使分施由是显名魏志甄逸娶常山张氏生三男五女长男豫早终次俨举孝廉大将军掾曲梁长次尧举孝廉长女姜次脱次道次荣次即后后自少至长不好戏弄年八岁外有立骑马戏者家人诸姊皆上阁观之后独不行诸姊怪问之后答言此岂女人之所观耶年九岁喜书视字辄识数用诸兄笔砚兄谓后言汝当习女工用书为学当作女博士耶后答言闻古者贤女未有不学前世成败以为己诫不知书何由见之水经注蜀郡太守王子雅南阳西鄂人有三女无男而家累千金父没当葬三女自相谓曰先君生吾姊妹无男兄弟今当安神元宅翳灵后土冥冥绝后何以彰吾父之德各出钱五百万一女筑墓二女各建石楼以表孝思楼可高丈七八尺有余石质青绿光可以穷工绮刻妙绝人工小名录吴步夫人生二女长曰鲁班字虎少曰鲁育字小虎文士传张温为孙权所斥其姊妹三人皆有节行已嫁者皆见录夺其中妺先适顾承官以许嫁丁氏成婚有日遂饮药而死吴朝嘉叹乡人图画为之赞颂云诚斋杂记先主入蜀权遣船迎妺妺回至焦矶溺水而死今俗呼为焦矶娘娘晋书郭奕传奕迁雍州刺史有寡姊随奕之官姊下僮仆多有奸犯而为人所纠奕省按毕曰大丈夫岂当以老姊求名遂遣而不问左贵嫔传贵嫔名芬兄思芬少好学善缀文名亚于思武帝闻而纳之苻坚载记坚之灭燕慕容冲姊为清河公主年十四有殊色坚纳之宠冠后庭冲年十二亦有龙阳之姿坚又幸之姊弟专宠宫人莫进长安歌之曰一雌复一雄双飞入紫宫羊□妻辛氏传辛氏字宪英弟敞为大将军曹爽参军宣帝将诛爽因其从魏帝出而闭城门爽司马鲁芝率府兵斩关赴爽呼敞同去敞惧问宪英曰天子在外太傅闭城门人云将不利国家于事可得尔乎宪英曰事有不可知然以吾度之太傅殆不得不尔明皇帝临崩把太傅臂属以后事此言犹在朝士之耳且曹爽与太傅俱受寄托之任而独专权势于王室不忠于人道不直此举不过以诛爽耳敞曰然则敞无出乎宪英曰安可以不出职守人之大义也凡人在难犹或恤之为人执鞭而弃其事不祥也且为人任为人死亲昵之职也汝从众而已敞遂出宣帝果诛爽事定后敞叹曰吾不谋于姊几不获于义慕容垂妻段氏传段字元妃为右光禄大夫仪之女也少而婉慧有志操常谓妹季妃曰我终不作凡人妻季妃亦曰我亦不为庸夫妇邻人闻而笑之垂之称燕王纳元妃为继室遂有殊宠伪范阳王德亦聘季妃焉姊妹俱为垂德之妻卒如其志刘曜载记曜妻刘氏疾甚曜亲省临之问其所欲言刘泣曰妾叔父昶无子妾少养于叔恩抚甚隆无以报德愿陛下贵之妾叔皑女芳有德色愿备后宫曜许之言终而死伪谥献烈皇后以刘昶为使持节侍中大司徒录尚书事进封河南郡公封昶妻张氏为慈乡君立刘皑女芳为皇后追念刘氏之言也简文宣郑太后传太后讳阿春少孤无兄弟惟姊妹四人后最长元帝为丞相建武元年纳为琅邪王夫人甚有宠后虽贵幸而恒有忧色帝问其故对曰妾有妹中者已适长沙王褒余二妹未有所适恐姊为人妾无复求者帝因从容谓刘隗曰郑氏二妹卿可为求佳对使不失旧隗举其从子佣娶第三者以小者适汉中李氏皆得旧门帝召王褒为尚书郎以悦后意何琦传琦字万伦乡里遭乱姊没人家琦惟有一婢便为购赎然不为小谦凡有赠遗亦不苟让但于己有余辄复随而散之王凝之妻谢氏传谢字道韫安西将军奕之女也聪识有才辩同郡张元妹亦有才质适于顾氏元每称之以敌道韫有济尼者游于二家或问之济尼答曰王夫人神情散朗故有林下风气顾家妇清心玉映自是闺房之秀刘聪妻刘氏传刘名娥字丽华幼而聪慧昼营女工夜诵晋籍傅母恒止之娥敦习弥厉每与诸兄论经义理趣超远诸兄深以叹伏聪既僭位召为右贵嫔甚宠之其姊英字丽芳亦聪敏涉学而文词机辩晓达政事过于娥列女传会稽石师安妻者同郡吕氏之女也名军其兄遂犯法军匿之知不能免乃请智者为辞乞代兄遂之命因自经县门官嘉有义乃舍遂罪合阳友娣者合阳邑任延寿之妻也字季儿有三子季儿兄季宗与延寿争事延寿与其友田建阴杀季宗建独坐死延寿会赦乃以告季儿季儿曰嘻杀夫不义事兄之雠亦不义何面目以生季儿乃告大女曰汝父杀吾兄义不可以留又义不可嫁吾去而死善视汝弟遂自经死世说新语郗嘉宾丧妇兄弟欲迎妹还终不肯归曰生纵不得与郗郎同室死宁不同穴耶袁彦道有二姊一适殷浩一适谢仁祖尝语桓宣武云恨不更有一人配卿也苏氏家语晋寿张女子张雨早丧父母年五十不肯嫁留养孤弟二人教其学问各得通经皆为聘娶成善士谢夷吾为令荐于州府使各选举表复雨门宋书朱修之传修之为宁蛮校尉征为左民尚书转领军将军去镇秋毫不犯计在州然油及牛马榖草以私钱十六万偿之然性俭克少恩情姊在乡里饥寒不立修之未尝供赡尝往视姊姊欲激之为设菜羹粗饭修之曰此乃贫家好食致饱而去先是新野庾彦达为益州刺史姊之镇分禄秩之半以供赡之西土称焉蔡兴宗传兴宗妻刘氏早卒一女甚幼外甥袁顗始生彖而妻刘氏亦亡兴宗姊即顗母也一孙一侄躬自抚养年齿相比欲为婚姻每见兴宗辄言此意大明初诏兴宗女与南平王敬猷婚兴宗以姊生平之怀屡经陈启答曰卿诸人欲各行己意则国家何由得婚且姊言岂是不可违之处耶王敬弘传敬弘妻桓元姊也敬弘之郡元时为荆州遣信要令过敬弘至巴陵谓人曰灵宝见要正当欲与其姊集聚耳我不能为桓氏赘婿乃遣别船送妻往江陵徐湛之传湛之父达之尚高祖长女会稽公主会稽公主身居长嫡为太祖所礼家事大小必咨而后行西征谢晦使公主留止台内总摄六宫忽有不得意辄号哭上甚惮之初高祖微时贫陋过甚尝自新洲伐荻有纳布衫袄等衣皆敬皇后手自作高祖既贵以此衣付公主曰后世若有骄奢不节者可以此衣示之湛之为大将军彭城王义宣所爱与刘湛等颇相附协及刘湛得罪事连湛之太祖大怒将致大辟湛之忧惧无计以告公主公主即日入宫既见太祖因号哭下□不复施臣妾之礼以锦囊盛高祖纳衣掷地以示上曰汝家本贫贱此是我母为汝父作此纳衣今日有一顿饱饭便欲残害我儿子上亦号哭湛之由此得全也小名录鲍照字明远妹字令晖有才思亚于明远着香茗赋集行于世梁典长广桥者宋武帝姊昔卖纱籴米还桥小不敢过无船得渡日晚武帝大饥久方见姊负米还乃谓姊曰若异日富贵当长广此桥后遂为名南齐书韩灵敏传永兴概中里王氏女年五岁得毒病两目皆盲性至孝年二十父母死临尸一叫眼皆血出小妹娥舐其血左目即开时人称为孝感县令何昙秀不以闻又会稽人陈氏有三女无男祖父母年八九十老耄无所知父笃癃病母不安其室值岁饥三女相率于西湖采菱莼更日至市货卖未尝亏怠乡里称为义门多欲娶为妇长女自伤茕独誓不肯行祖父母寻相继卒三女自营殡葬为庵舍墓侧梁书吕僧珍传僧珍字元瑜东平范人也高祖欲荣之使为本州乃授使持节平北将军南兖州刺史僧珍姊适于氏住在市西小屋临路与列肆杂处僧珍常导从卤簿到其宅不以为耻乐蔼传蔼姊适征士同郡刘虬亦明识有礼训蔼为州迎居官舍参分禄秩西土称之刘孝绰传孝绰兄弟及群从诸子侄当时有七十人并能属文近古未之有也其三妹适琅邪王叔英吴郡张嵊东海徐悱并有才学悱妻文尤清拔太清记陈统字元方□字伟方俱清秀知名姊妹四人俱有美才姊适东莞徐氏生邈二姊适同郡刘氏文章最盛陈书徐伯阳传伯阳字隐忍善色养进止有节太建十三年闻姊丧发疾而卒时年六十六魏书孝文废皇后冯氏传后太师熙之女也高祖既终丧后为皇后恩遇甚厚高祖后重引后姊昭仪至洛稍有宠后礼爱渐衰昭仪自以年长且前入宫掖素见待念轻后而不率妾礼后虽性不妒忌时有愧恨之色昭仪规为内主谮构百端寻废后为庶人后贞谨有德操遂为练行尼后终于瑶光佛寺宣武灵皇后胡氏传后生肃宗后尊为皇太后及武泰元年尔朱荣称兵渡河遣骑拘送太后沉于河太后妹冯翊君收瘗于双灵佛寺清河王绍传绍凶狠险暴母贺氏有谴绍与帐下犯禁太祖暴崩绍母即献明皇后妹也美而丽初太祖如贺兰部见而悦之告献明后请纳焉后曰不可此过美不善且已有夫太祖密令人杀其夫而纳之生绍终至大逆焉江阳王继传继字世仁在青州坐免官及灵太后临朝继子叉先纳太后妹复继尚书本封以叉妹夫除通直散骑侍中叉妻封新平郡君后迁冯翊郡君拜女侍中叉后专综机要巨细决之威振于内外百僚重迹有人告叉及其弟爪谋反起事有日得其手书灵太后以妹婿之故未忍便决黄门侍郎李琰之曰元叉之罪具腾遐迩岂容复停以惑视听黄门徐纥趋前欲谏逡巡未敢群臣固执不已肃宗又以为言太后乃从之于是叉及弟爪并赐死于家太后犹以妹故复追赠叉侍中骠骑大将军仪同三司尚书令冀州刺史姚氏妇杨氏传杨氏阉人苻承祖姨也家贫无产业及承祖为文明太后所宠贵亲姻皆求利润唯杨独不欲常谓其姊曰姊虽有一时之荣不若妹有无忧之乐姊每遗其衣服多不受强与之则云我夫家世贫好衣美服则使人不安与之奴婢则云我家无食不能供给终不肯受常着破衣自执劳事时受其衣服多不着密埋之设有著者污之而后服承祖每见其寒悴深恨其母谓不供给之乃启其母曰今承祖一身何所乏少而使姨如是母具以语之承祖乃遣人乘车往迎之则厉志不起遣人强舁于车上则大哭言尔欲杀我也由是苻家内外皆号为痴姨及承祖败有司执其二姨至殿庭一姨致法以姚氏妇衣裳弊陋特免其罪其识机虽吕嬃亦不过也高车传高车其先匈奴之甥也俗云匈奴单于生二女姿容甚美国人皆以为神单于曰吾有此女安可配人将以与天乃于国北无人之地筑高台置二女其上曰请天自迎之经三年其母欲迎之单于曰不可未彻之间耳复一年乃有一老狼昼夜守台嗥呼因穿台下为空穴经时不去其小女曰吾父处我于此欲以与天而今狼来或是神物天使之然将下就之其姊大惊曰此是畜生无乃辱父母也妹不从下为狼妻而产子后遂滋繁成国故其人好引声长歌又似狼嗥刘裕传子业立性凶暴其姊山阴主大见爱狎淫恣过度谓子业曰妾与陛下男女虽殊俱托体先帝陛下六宫百数而妾惟一驸马事不均平乃可如此子业为主置面首左右三十人进爵会稽郡长公主秩同郡王食汤沐邑二千户给鼓吹一部加班剑二十人每出游与群臣陪乘吏部褚渊以有风貌子业使渊侍主北齐书高隆之传隆之字延兴寡姊为尼事之如母世甚以此称之司马子如传子如字遵业事姊有礼当时以此称之崔传一门婚嫁皆是衣冠之美吉凶仪范为当时所称娄太后为博陵王纳妹为妃敕中使曰好作法用勿使崔家笑人婚夕显祖举酒祝曰新妇宜男孝顺富贵奏曰孝顺出自臣门富贵恩由陛下尉景传景妻常山君神武之姊也以勋戚每有军事与厍狄干常被委重而不能忘怀财利神武每嫌责之转冀州刺史又大纳贿发夫猎死者三百人厍狄干与景在神武坐请作御史中尉神武曰何意下求卑官干曰欲捉尉景神武大笑令优者石董桶戏之董桶剥景衣曰公剥百姓董桶何为不剥公神武诫景曰可以无贪也景曰与尔计生活孰多我止人上取尔割天子调神武笑不答改长乐郡公历位太保太傅坐匿亡人见禁止使崔暹谓文襄曰语阿惠儿富贵欲杀我耶神武闻之泣诣阙曰臣非尉景无以至今日三请帝乃许之于是黜为骠骑大将军开府仪同三司神武造之景恚卧不动叫曰杀我时趣耶常山君谓神武曰老人去死近何忍煎迫至此又曰我为尔汲水胝生因出其掌神武抚景为之屈膝先是景有果下马文襄求之景不与曰土相扶为墙人相扶为王一马亦不得畜而索也神武对景及常山君责文襄而杖之常山君泣救之景曰小儿惯去放使作心腹何须干啼湿哭不听打耶隋书文献独孤皇后传后异母弟陀以猫鬼巫蛊咒诅于后当死后三日不食为之请命曰陀若蠹政害民者妾不敢言今坐为妾身敢请其命陀于是减死一等孝女王舜传舜赵郡王子春之女也子春与从兄长忻不协属齐灭之际长忻与其妻同谋杀子春舜时年七岁有二妹粲年五岁璠年二岁并孤苦寄食亲戚舜抚育二妹恩义甚笃而舜阴有复雠之心长忻殊不为备姊妹俱长亲戚欲嫁之辄拒不从乃密谓其二妹曰我无兄弟致使父雠不复吾辈虽是女子何用生为我欲共汝报复汝意如何二妹皆垂泣曰唯姊所命是夜姊妹各持刀逾墙而入手杀长忻夫妻以告父墓因诣县请罪姊妹争为谋首州县不能决高祖闻而嘉叹特原其罪唐书太宗皇后长孙氏传后兄无忌帝将引以辅政后固谓不可后异母兄安业无行父丧逐后无忌还外家后贵未尝以为言擢位将军后与李孝常等谋反将诛后叩头曰安业罪死无赦然向遇妾不以慈户知之今论如法人必谓妾释憾于兄无乃为帝累乎遂得减流越李绩传绩字懋功性友爱其姊病尝自为粥而燎其须姊戒止答曰姊多疾而绩且老虽欲数进粥尚几何穆宁传宁刚正气节自任居家严事寡姊恭甚元宗贵妃杨氏传妃始为寿王妃武惠妃薨后庭无当帝意者遂召内禁中号太真进册贵妃三姊皆美劭帝呼为姨封韩虢秦三国为夫人出入宫掖声焰震天下诸姨上食乐作帝骤赐左右不可赀赐诸姨钱岁百万为脂粉费尚宫宋若昭传若昭贝州清阳人世以儒闻父廷芬能辞章生五女皆警慧善属文长若莘次若昭若伦若宪若荀莘昭文尤高皆性素洁鄙熏泽靓妆不愿归人欲以学名家家亦不欲与寒乡凡裔为姻对听其学若莘诲诸妹如严师着女论语十篇大抵准论语以韦宣文君代孔子曹大家等为颜冉推明妇道所宜若昭又为传申释之贞元中昭义节度使李抱真表其才德宗召入禁中试文章并问经史大谊帝咨美悉留宫中帝能诗每与侍臣赓和五人者皆预凡进御未尝不蒙赏又高其风操不以妾侍命之呼学士擢其父饶州司马习艺馆内教赐第一区加谷帛元和末若莘卒赠河内郡君自贞元七年秘禁图籍诏若莘总领穆宗以若昭尤通练拜尚宫嗣若莘所职历宪穆敬三朝皆呼先生后妃与诸王主率以师礼见宝历初卒赠梁国夫人以卤簿葬若宪代司秘书文宗尚学以若宪善属辞粹论议尢礼之太和中李训郑注用事恶宰相李宗闵谮言因驸马都尉沈厚赂若宪求执政帝怒幽若宪外第赐死家属徙岭南训注败帝悟其谗追恨之若伦若荀早卒廷芬男独愚不可教为民终身裴守真传守真养寡姊谨甚士推其礼法永淳初关中旱悉禀禄奉姊及诸甥与妻息恶食不赡也肃宗女和政公主传公主章敬太后所生诏赐田以女弟宝章主未有赐固让不敢当宪宗女安平公主传公主下嫁刘异宣宗即位宰相以异为平卢节度使帝曰朕惟一妹欲时见之乃止后随异居外岁时辄乘驿入朝韦凑传韦顗字周仁蚤孤事姊恭顺身不衣帛李元素传元素字大朴少孤奉长姊谨悌及殁悲鲠成疾因辞职屏居崔损传损字至无历二省华要至宰相女兄为尼没不临丧郑注传卢弘茂被诛弘茂妻萧临刑诟曰我太后妺奴辈可来杀我兵皆敛手乃免殷践猷传践猷族子成己母颜叔父吏部郎中敬仲为酷吏所陷率二妹割耳诉冤敬仲得减死纪王慎传慎女东光县主长适太子司议郎裴仲将时妃主多恃贵以奢豫相矜主独俭素姊弟诮曰人生富贵在得志独勤苦欲何求答曰我幼好礼今行之不违非得志谓何且自古贤妃淑女以恭逊著名骄纵败德况荣宠贵盛傥来物也可恃以陵人乎张巡传安禄山反巡守睢阳有姊嫁陆氏为巡补缝行间军中号陆家姑先巡被害贾孝女传贾濮州鄄城人年十五父为族人元基所杀孝女弟强仁尚幼孝女不肯嫁躬抚育之强仁能自树立教伺元基杀之取其心告父墓强仁诣县言状有司论死孝女诣阙请代弟死高宗闵叹诏并免之内徙洛阳穆宗贞献皇后传皇后萧氏闽人也穆宗为建安王后得侍生文宗文宗立上尊号曰皇太后初后去家入长安不复知家存亡惟记有弟帝为访之俄有男子萧洪因后娣婿吕璋白见之太后谓得真弟悲不自胜帝拜洪金吾将军出为河阳三城节度使稍徙鄜坊始节度自神策出者举军为办装因三倍取偿洪所代未及偿而死军中并责偿于洪洪不许左军中尉仇士良憾之会闽有男子萧本又称太后弟士良以闻自鄜坊召洪下狱按治乃代人诏流欢州不半道赐死擢本赞善大夫宠赠三世帝以为真不淹旬赐累巨万然太后真弟庸□莫能自达本绐得其家系士良主之遂听不疑历卫尉卿金吾将军会福建观察使唐扶上言泉州男子萧弘自言太后弟御史台参治非是昭义刘从谏又为言请与本辨有诏三司高元裕孙简崔郇杂问乃皆妄本流爱州弘儋州而太后终不获弟毕构传构丧继母而二妹襁褓身鞠养至成人妹为构服三年崔彦昭传彦昭虽宰相退朝侍母膳与家人齿顺色柔声在左右无违士人多其孝与王凝外昆弟也凝大中初先显而彦昭未仕尝见凝凝倨不冠带嫚言曰不若从明经举彦昭为憾至是凝为兵部侍郎母闻彦昭相敕婢多制履袜曰王氏妹必与子皆逐吾将共行彦昭闻之泣再拜不敢为怨而凝竟免晋阳公主传帝诸子惟晋王及主最少故亲畜之王每出阁主送至虔化门泣而别王胜衣班于朝主泣曰兄今与群臣同列不得在内乎帝亦为流涕李氏妻王阿足传阿足深州鹿城人早孤无兄弟归李氏数岁夫死无子以嫠姊高年无供养乃不忍嫁昼耕夜织能办生事余二十年姊乃亡葬送如礼乡人服其义争遣女妻往师其风训寿终于家册府元龟唐高士廉妹先适隋右骁骑将军河南长孙晟生子无忌及一女即文德皇后也既而晟卒士廉迎妹及诸甥于家情礼甚至后仕隋为通事舍人坐事谪为交址朱鸢县主簿时行资不给又念妹无所庇卖其大宅买小宅以处之分其余价轻装而去其友爱如此容斋续笔唐高祖起兵太原女平阳公主在长安即奔鄠发家赀招南山亡命谕降群盗申法誓众勒兵七万威振关中与秦王会渭北分定京师苏氏家语唐苏颋事寡姊有礼世称其德
南部新书唐关逢图妹文学书翰罔不动人图尝谓人曰我家有一女进士所恨不栉耳朝野佥载唐冀州长史吉懋欲为男顼娶南宫县丞崔敬女敬不许因有故胁以求亲敬惧而许之择日下函并花车卒至门首敬妻郑氏初不知抱女大哭曰我家门户低不曾有吉郎女坚卧不起其小女白其母曰父有急难杀身救解设令为婢尚不合辞姓望之门何足为耻姊若不可儿自当之遂登车而去顼迁平章事贤妻达节谈者荣之小学善行篇唐奉天窦氏二女生长草野幼有志操永泰中群盗数千人剽掠其村落二女皆有容色长者年十九幼者年十六匿岩穴间曳出之驱迫以前临壑谷深数百尺其姊先曰吾宁就死义不受辱即投崖下而死盗方惊骇其妹继之自投折足破面流血群盗乃舍之而去京兆尹第五琦嘉其贞烈奏之诏旌其门闾永蠲其家丁役唐国史补李丹为虔州剌史与妹书曰释迦生中国设教如周孔周孔生西方设教如释迦天堂无则已有则君子生地狱无则已有则小人入闻者以为知言因话录新野庾倬贞元初为河南府兵曹有寡姊在家时洛中物价翔贵难致口腹庾常于公堂辍己馔以饷其姊始言所爱小男以饷之同官初甚鄙笑后知之咸嘉叹倬生简休玉泉子温庭筠有词赋盛名初从乡里举客游江淮间杨子留后姚勖厚遗之庭筠少年其所得钱帛多为狭邪所费勖大怒笞且逐之以故庭筠不中第其姊赵颛之妻也每以庭筠下第辄切齿于勖一日厅有客温氏偶问谁氏左右以勖对之温氏遽出厅事执勖袖大哭勖殊惊异且持袖牢固不可脱不知所为移时温氏方曰我弟年少宴游人之常情奈何笞之迄今遂无有成安得不由汝致之遂大哭久之方得解脱勖归愤讶竟因此得疾而卒全唐诗话元载到京屡陈时务深符上旨肃宗擢拜中书寄诸姊妹诗曰相闼已随麟阁贵家风第一右丞诗笄年解笑鸣机妇耻见苏秦富贵时元肃代两朝宰相贵盛无比复为一篇以喻之曰楚竹燕歌动画梁春兰重换舞衣裳公孙开馆招佳客知道浮云不久长南唐书后主继室周后传后昭惠之母弟也昭惠感疾后常出入卧内而昭惠未之知也一日因立帐前昭惠惊曰妹在此耶后幼未识嫌疑即以实告曰既数日矣昭惠恶之返卧不复顾昭惠殂后未胜礼服待年宫中至开宝元年始议立后为国后宋史杨廷璋传廷璋字温玉真定人家世素微贱有姊寡居京师周祖微时欲聘之姊不从令媒氏传言恐逼姊以告廷璋廷璋往见周祖归谓姊曰此人姿貌异常不可拒姊乃从之周祖从汉祖镇太原廷璋屡省其姊周祖爱其纯谨姊卒留廷璋给事左右及出讨三叛入平国难廷璋数献奇计即位追册廷璋姊为淑妃擢廷璋为右飞龙使吕陶传陶字元钧调铜梁令民庞氏姊妹三人冒隐幼弟田弟壮诉官不得直贫至佣奴于人及是又诉陶一问三人服罪弟泣拜愿以田半作佛事以报陶晓之曰三姊皆汝同气方汝幼时适为汝主之尔不然尽为他人所欺与其捐半供佛曷若遗姊复为兄弟顾不美乎弟又拜听命李谦溥传谦溥子允正字修己迁合门通事舍人时女弟适许王以居第质于宋偓太宗诘之曰尔父守边二十余年止有此第耳何以质之允正具以奏即遣内侍辇钱赎还缙绅咸赋诗颂美李南公传南公为屯田员外郎南公有女皆适人而同产女弟年三十不嫁寄他妹家为御史所论罢主管崇福宫李璘传雍熙中有京兆鄠县民甄婆儿母刘与同里人董知政忿竞知政击杀刘氏婆儿始十岁妹方襁褓托邻人张氏乳养婆儿避仇徙居赦村后数年稍长大念母为知政所杀又念其妹寄张氏与兄课儿同诣张氏求见妹张氏拒之不得见婆儿悲泣江行杂录宋太祖为殿前点检北征京师喧言当立点检为天子太祖密以告家人曰外间汹汹若此将如何太祖姊方在厨引杖逐太祖击之曰大丈夫临大事可否当决诸胸中乃来家恐怖妇女何为文昌杂录延平吴氏姊妹六人皆妒悍残忍时号六虎就中五虎尤甚凡三适人皆不终平生手杀婢十余人每至夜分常闻堂庑间喧呼击扑之声同室者皆惧五虎怒曰何鬼敢尔命开户移榻于中庭持刀独寝彻旦寂然人谓五虎之威鬼犹畏之也癸辛杂识陈宜中之先为吏每以利物为心日计所及以钱投大缶中一钱为一事久而不可胜计人多德之尝负官钱在圄属其孙往贷于葛宣义葛居外沙资累巨万宿梦黑龙绕其厅柱觉而异之夙兴未□径至仿徨若有所伺家人呼之不顾果有小儿来年可十许岁问为谁曰陈某孙又问来故以实对又问所需几何曰百千如数付之陈既出诣葛谢葛曰汝肯以此子见与否陈曰寒贱下吏势分辽绝非所敢闻葛勉使就学许以捐助未几以长女许之既而陈游上庠上书攻丁大全南还数年贾相牢笼置之伦冠陈在南日葛以往江心寺设水陆供尽室以往独长女居守葛巨富是夕寇夜至遂席卷以去长女亦被获以往至是寻盟乃以幼女归之陈后以文昌出守七闽遇巧节诸吏各有所献陈妻忽识一柈似其家物审是果也因语陈陈乃召吏扣所从来云海巡所遗也亟发兵围其寨尽俘诸校置于理悉得其情正葛寇也事已各以次伏诛无漏网者葛女已有二子初犹隐不言其妹为言委曲执手相哭乃毙其二雏焉诚斋杂记子瞻有小妹善词赋敏慧多辩其额广而如凸子瞻尝戏之曰莲步未离香阁下梅妆先露画屏前妹即应声云欲叩齿牙无觅处忽闻毛里有声传以子瞻多须髯遂亦戏答之时年十岁闻者莫不绝倒金史显宗皇后徒单氏传后御下公平虽至亲无所阿徇一日妹并国夫人侍侧因谕之曰尔家累素重且非丰厚宜节约财用勿以吾为可恃吾受天下之养岂有所私积哉况财用者天下之财用也吾终不能多取以富尔之私室元史伯颜传元统三年六月唐其势及其弟塔剌海私蓄异志谋危社稷伯颜奉诏诛之余党称兵又亲率师往上都击破其众七月伯颜鸩杀皇后伯牙吾氏为匿唐其势塔剌海于后宫伯颜怒曰岂有兄弟谋不轨而姊妹党之者乎遂鸩之王约传约拜刑部尚书京民王氏仕江南而殁有遗腹子其女育之年十六乃诉其姊匿赀若干有司责之急约视其牍曰无父之子育之成人且不绝王氏祀姊之恩居多诚利其赀宁育之至今日耶改前议而斥之吕彦能传彦能陵州人至正十八年贼犯陵州彦能与家人谋所往其姊久嫠居寓彦能家先曰我丧夫二十年又无后不死何为苟辱身则辱吾弟矣赴井死葛妙真传畏吾氏三女家钱塘诸兄远仕不归母思之疾三女欲慰母意乃共断发誓天终身不嫁以养母同力侍护四十余年母竟以寿终事上并赐旌异汤辉妻张氏传又汤婍者亦龙泉人有姿容贼杀其父母以刃胁之婍不胜悲咽乞早死因以头触刃贼怒斫杀之其妹亦不受辱而死明外史万安传安字循吉眉人为人外宽而深中无学术既柄用惟日事请托结诸阉为内援时万贵妃宠冠后宫安因内侍致殷勤曰妃故眉山人吾宗也自称子侄行妃尝自愧无门阀闻则大喜妃弟锦衣指挥通遂以族属数过安家其妻王氏有母至自博兴王谓其母曰向家乏时以妹为人娣今安在母曰第忆为四川万编修者通心疑是安访之果安小妇姊弟两人相见悲喜由是两家妇日往来安复与通为姻娅矣通妻着籍禁内恣出入安以是得备知宫中动静益自固麻溶传溶字如水宣城人四岁而孤性孝友拜吏部归姊适卒亲友出迓数十里独吴氏两甥不至溶问故或对以母疾寻且至及郭又不见溶讶曰得非吾姊有故乎急易服间道泣而奔时长吏及乡缙绅冠盖鳞集忽失溶皆愕眙闻以姊丧故皆咨嗟太息而散姚广孝传广孝拜太子少师出赈苏湖至长洲候其同产姊不纳复往见姊姊詈之曰几见作僧不了是好人乎广孝惘然成祖仁孝皇后传后中山王达长女也初后弟增寿常以国情输燕为建文帝所诛至是欲赠爵后力言不可帝不听竟封定国公命其子景昌袭乃以告后后曰非妾志也终弗谢会稽范氏二女传二女幼好读书并通列女传长适江一月寡次将归傅而夫亡二女同守节筑高垣围田千亩穿井其中为屋三楹以居时当种获父启圭窦率佣以入余日则塞其窦共汲井灌田如是者三十年自为茔于屋后成化中卒竟合葬焉族人即其田立祠以祀刘氏二烈女传二烈女兴化人嘉靖四十一年与里中妇同为倭所掠系路傍祠中倭饮酣遍视系中得二女问之姊妹也姊年十七八有殊姿倭先取姊姊厉声曰我名家女也肯污贼乎倭微笑慰之曰若从我当询父母归汝女曰父母未可知此时尚论归耶倭知其不从尚抚背作款曲状女怒大骂时黄昏倭方纵火女即赴火死已复侵其妹妹又大骂倭露刃胁之不为动曰欲杀即杀倭欲强犯之女绐曰吾固愿从俟姊骨烬乃可否则不忍也倭喜负薪益火火炽女又赴火死时同死者四十七人二女为最严烈女传烈女高明人隆庆中贼掠其境随兄出避遇贼刃及其兄女跪泣曰父早丧孀母坚守恃此一兄杀之则祀殄矣请以身代贼悯然为纳刃既而欲污之则曰请释吾兄即配汝及兄去执不从竟剖腹而死陈义姑传义姑沙县陈穗女年十八父母相继卒遗二男长大生七岁次天载五岁亲族利其有日眈眈于旁姑矢志抚弟然族人窥伺未息也居常置数十具酒食以待寒夜族兄弟乘黑叩门姑燃照之亟启户具酒食以款叩者告曰吾辈夜行灭火就求烛耳自此遂绝意及二弟毕婚年四十五乃嫁终无子二弟迎归母事之茅氏女传女慈溪人年十四父母亡独与兄嫂居其兄病痿卧值倭入县嫂出奔呼与偕行女曰我室女将安之且俱去谁扶吾兄者贼至纵火女力扶其兄避于空室竟被燔灼并死刘氏二贞女传二贞女汝阳人父玉生七女家贫力田尝至□上叹曰生女不生男使我扶犁不辍其第四第六女闻之恻然誓不嫁人着短衣代父耕作日以菽水承欢及父母相继卒二女哭之恸无力营葬即屋为丘不离亲侧隆庆四年督学副使杨俊民知府史桂芳诣其舍请见二女皆年逾六十黄应爵妻陆氏传陆氏少丧夫家贫守志纺绩自给逾三十年甫殁值天下大乱嘉定城破子道弘妻持二女仓卒欲赴井长女曰若使母先投必恋念吾二女不如先之乃挽妹亟入道弘妻继之并溺死水中二烈女传二烈女兴安人崇祯末其地遭大水死者甚众有结筏自救者邻里多附之忽闻波中呼救声渐近见二女子附一朽木倏沉倏没引筏救之年皆十六七问其姓氏不答二女见筏上男子有裸者叹曰吾姊妹倚木不死冀有善地可存也今若此何用生为携手跃入波中死荆娲传荆娲陜西淳化人姓高氏其兄起凤邑诸生崇祯五年春流贼大掠继母秦氏及荆娲去起凤驰赴贼营请赎贼索二马起凤倾其赀求得一马予之贼止还其母起凤与妹诀曰我去汝即死贼遂不听去令劝妹从之且欲留为书记起凤大骂不从被杀遂百计诱胁荆娲荆娲义不受辱大骂求死贼悦其色犹不忍杀割发裂衣以恐之娲益骂不已贼乃杀之时年甫十六巡按吴甡上其事兄妹皆旌异林沅陵县民吴永华女名六女年十三与姊入山采薇遇虎攫姊去六女操杖追之虎俯首闭目若伏罪状姊乃脱竟殁太守闻而嘉之赏以米帛
　姊妹部杂录
诗经风泉水篇问我诸姑遂及伯姊
注
云宁则又
问姑及姊亲其类也先姑后姊尊姑也
大雅大明篇大邦有子俔天之妹
注
俔譬也大邦之
有子也其幽闲贞静之德譬则天为之兄而彼为之妹焉疏
妹即女弟天者无形之物非如人有亲族言
天妹者系之于天见尊之耳初嫁必幼故以妹言之仪礼士冠礼冠者入见姑姊如见母注
如见母者亦
北面姑与姊亦侠拜不见妹妹卑
白虎通男称兄弟女称姊妹何男女异姓故别其称也何以言之礼亲属记曰男子先生称兄后生称弟女子先生称姊后生为妹父之昆弟不俱谓之世叔父之女昆弟俱谓之姑何也以为诸父曰内亲也故别称之也姑当外适人疏故总言之也至姊妹亦当外适人所以别诸姊妹何以为事诸姑礼等可以外出又同故称略也至姊妹虽欲有略之姊尊妹卑其礼异也诗云问我诸姑遂及伯姊闻见后录今归州屈沱屈原旧居也世传原有姊以原施行不与众合以见流放弃之独归故归州又曰秭归袁崧云姊秭古字通用与原女嬃之婵媛兮申申其詈余之语合
　姊妹部外编
</div>
    <div class="pagination">
<a href="家范典姊妹部.html">上一页</a><a href="家范典姊妹部.html">1</a><span class="current-page">2</span>
    </div>
    <div class="pagination"><a href="index.html">返回目录</a></div>
</body>
</html>
