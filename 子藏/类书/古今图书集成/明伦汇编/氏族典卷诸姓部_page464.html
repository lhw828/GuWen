<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 464 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 464 页/共 899 页</h1>
    <div class="content">按休宁县志协庚字翼宸为人质實淡泊好读老子道德经能探其蕴兼通黄庭内景之秘年逾七十端坐而逝　　金瑛
按休宁县志瑛字蕙圃懋时子性敏绝人下笔千言立就好学藏书千卷皆手自雠校自号砚香居士有砚香诗稿四卷汪溪水口杂咏一卷纺织辞一卷　　金有声按明外史陈植传金有声者河南人为刑部侍郎征兵江西为南昌卫官缚至京死福王时赠太子太保本部尚书谥翼愍　　金简
按明外史高绩传绩绍兴人事永明王李定国奉王至云南败孙可望兵自以为无他患武备尽弛绩与郎官金简进谏简字万藏绩乡人后王入缅甸二人扈行并死之
　林姓部列传三
　　明一
　　林温
按浙江通志温字伯恭永嘉人元季以春秋魁乡荐文名倾海内洪武初授秦王府教授典浙闽二省乡试宋濂称其诗文本于气之所养与世之学者自异着有栗斋文集　　林弼
按万姓统谱弼字元凯龙溪人元至正中进士有文词着声闽浙间仕为郡幕官入本朝与修元史授考功主事使安南赆以金珠弗受其王强致之既还悉献于朝朝廷嘉之赐以白金寻命知丰城有善政后为考功郎中出为登州知府所著有文集　　林荣
按福清县志荣字得仁洪武初以贡入太学选入禁庭为承&#郎谦慎斋饬每在上左右劝上虚己纳谏无杀戮太过忤旨左迁泗州知州六载理冤抑抚雕瘵兴学劝农士民德之观风使者荐其贤召为兵部侍郎晓畅军务综理周详寻擢本部尚书后因宋濂忤旨帝欲杀皇太子恳救不允太子赴御河时荣在侧奋不顾身护之感风寒暴卒赠太子少保　　林仕猷按澄海县志仕猷字汝文号质翁浦都月浦人孝友廉洁学问淹博尤善吟咏洪武初由儒士授揭阳县教谕升本府教授名重一时宋学士濂云潮去京师八千里林君不出州里而予知其名其所造不既深乎年六十六卒于官　　林景初
按太平县志景初弦歌乡人少颖敏渔猎子史百家山水自娱尢笃孝友洪武初求遗材知县梁德远致书劝之仕卒以疾辞隐香城山自号独隐居士　　林端按福州府志端福清人洪武初由选举知玉山县廉介有为爱民如子门无私谒而常好接贤士以咨询民瘼升刑部主事　　林鸿
按名山藏臣林记鸿字子羽福清人洪武中荐辟试龙池孤雁二诗称旨授将乐训导官终膳部郎中与闽县周元郑定候官黄元王褒唐泰长乐高&#王恭陈亮永福王偁号闽中十才子　　林思英
按宁海县志思英字嘉睿升之弟也洪武戊午以人材授福建汀州知府居官躬节俭勤抚字民甚德之任五载闻母讣悲悼不已眦血迸流七日身殒扶榇归日行李萧然路费不给子尹昭沿途告贷时称为林清孝云　　林逊
按潮州府志逊字志宏潮阳人与同郡杨璧师事蔡希仁传古文尚书居常究心当世之务成洪武乙丑进士授闽县丞岁饥请赈全活甚众为夏原吉所知入觐赐&#还因上书请厉沿海捕鱼之禁上优诏褒答焉在官四年卒年四十所著有尚书经义藏于家　　林嘉猷按浙江通志嘉猷名升以字行宁海人洪武丙子以儒士校文四川入史馆累迁至陕西按察佥事事亲以孝称方孝孺教授汉王嘉猷不远七千里师事之孝孺独以嘉猷为善以孝孺难坐方党逮至死之　　林和玉按罗源县志和玉罗平里人洪武辛卯里人章振祖为叛胁和玉与之俱和玉不从振祖籍其家赀阖门五十三口悉诛之　　林士敏
按万姓统谱士敏名懋以字行莆田人枅五世孙父善同字舜与少好学工词赋元末领乡荐署钱山书院山长国初例起赴京师以祖母年老辞既而复起之竟卒于道士敏洪武中由乡贡入太学逾年署大理寺少卿除刑部郎中以陈言谪南丹州吏永乐初起为南康府知府一意损己厚人衣食至取给于家改淮安府清介愈甚坐不防水患贬南宁府镆巡检辟为常州宜兴县教谕有芹边集匡庐小稿　　林祖按万姓统谱祖潮阳人家贫读书早孤遇寇乱失母弟所在遍历郡县访觅至梅州山中得见为獠人所阻祖乃潜赴梅州诉之得还相离十有四年矣以为孝诚所感洪武中有司上其事赐衣九套钞千贯官终河间府通判　　林大同
按苏州府志大同字逢吉其先长乐人曾祖以下皆官常熟因家焉大同幼孤苦力学六经子史手自抄读不间寒暑洪武中为开封训导以病归永乐初再召以疾辞所著易经奥义并文稿　　林海霖
按利津县志海霖本县仁义乡人洪武间由人材任知县清约慈惠政善民安有古循良风　　林英
按古田县志英字章叔号剑溪洪武二十九年由贡选山东道监察御史忠清公直屡建谠言革除初曹国公李景隆擅权英抗疏劾之谪知瑞安逾年取复原秩适靖难师至英遂自经妻宋氏亦死殉之　　林士讲按泸溪县志士讲号弼宸筮仕龟山发祥之地实具湖苏作士之风继令贵阳抚绥苗汉之民各得欢心虽直道左迁而边僥至今诵德　　林树英
按泸溪县志树英号茹实谒选之日发摘奸伏任泰州冲繁时值盐政森严宛转为民更生晬盎上台每为起敬　　林瑜
按万姓统谱瑜龙岩人洪武中由太学生授五军断事中司稽理迁江西按察司佥事永乐中升副使居官平恕而民德之后升浙江左参政卒于官　　林圭
按万姓统谱圭字信玉莆田人洪武中以明经荐为本邑训导升宁国教谕凡六典文衡晚年致仕家居讲学明理启发后进经学词章为莆邑首称　　林珏
按广东通志珏漳州府学生靖难继统诏至珏随教授陈思贤集于明伦堂不出迎诏设旧君位哭如礼郡人执送京师与思贤皆死　　林文亨
按万姓统谱文亨海康人永乐初乡试第一登进士历官户部员外郎为人淳谨乡曲重之　　林志
按福州府志志闽县人永乐壬辰进士第二人授翰林院编修秩满升修撰与修性理大全古今名臣奏议以劳擢侍读寻转右春坊右谕德仍兼旧职给二俸宠之宣德初卒于官志之生也其父梦梁僧宝志入室因以为名幼&#悟绝人从王偁游日能记数千言喜辨论偁因字之曰尚默其学于经史诸子傍及天文地理医卜之说无不研究所着有蔀斋集杨文敏公称其文简健学有源委云　　林硕
按福州府志硕字茂弘闽县人永乐壬辰进士拜监察御史有能声台中凡疑狱隐伏难诘者必命硕往谳宣德初奉命按浙江毅然负澄清志寻迁浙江按察使时有中贵人裴可力督运海宁守御汤千户贿结之硕飞章劾抵罪中贵人怒诉于上诬硕格诏出诽谤语逮至阙下上命释之复其官在浙江久人怀其惠官终广东左布政　　林文秩
按福州府志文秩字礼亨永乐乙未进士改翰林庶吉士授监察御史号能执法从征高煦扈从巡边巡按南畿风裁凛然民奏留之诏复按一岁擢山西按察副使进按察使时有告平阳王文简妖言惑众连及三百余家文秩察其诬力为辩释所活者几二千人后致仕卒　　林文秸
按福州府志文秸字嘉亨与文秩同举进士初试礼部时文秸蔚然举首也主考者嫌其名易之后同选为庶吉士授王府审理改岳州府通判文秸早有盛名宦不达能自砥砺在郡存心爱人政简而民便之　　林环按万姓统谱环字崇璧莆田人幼聪慧读书数遍即成诵甫成童肆笔成章永乐丙辰进士第一除翰林修撰明年升侍读预修永乐大典为书经总裁官两为会试考官所取多得人卒于官　　林钝
按八闽通志钝字叔鲁闽县人永乐中领乡荐会试乙榜授常山县儒学训导常山科第久乏钝严立教条而勤训督之终其任登贤书者凡八人迁宁国县儒学教谕亦多所造就尝典湖广江西文衡其在湖广时有士子馈之金求预荐书者钝白于有司正其罪及卒常山宁国二县志皆着其贤三子曰清源曰泮曰浚渊俱登进士第遂以清源恩赠工部主事所着有说铃余响等集藏于家　　林绍
按福州府志绍字淳裕长乐人工五七言律永乐中檄征不起终布衣所著有林泉清响集　　林长懋
按明外史戴纶传林长懋莆田人以乡荐历青州教授擢翰林编修侍皇太孙说书仁宗初进中允侍东宫讲读为人刚严累进直言宣宗即位出为郁林知州坐怨望逮至京被系长懋淹诏狱十年英宗立乃得释复其官还守郁林有惠政其卒也州人立庙祀之　　林希荫
按名山藏本士记希荫字宜民揭阳人幼能属文博通五经尤精春秋父客死非命贷钱归葬母没庐墓三年有白乌巢树蟢子聚楹以数千者三日妻亡不再偶与潮士林厚相友善永乐间俱以孝廉举希荫谓厚曰君有父母可以仕禄我恨终天出欲何为厚累官参政希荫终身家食有司时馈遗自号贫乐天顺间海寇焚劫村落独大书其门曰林先生屋慎勿毁一日泛舟出遇贼见希荫衣冠伟坐不敢犯而去族兄与乡人讼郡守不能决召质之希荫涕泣曰不能化族党非善也证父攘羊非直也不对而出季子岩从学陈献章积善行义不替其家教　　林上元
按宁化县志上元继母为贼所掠上元奋不顾身持枪直入贼陈立歼数人且战且前贼咸辟易竟夺母以归御史徐具题旌曰孝勇无敌　　林震
按万姓统谱震长泰人笃志问学宣德中进士第一授翰林修撰以疾归卒于家　　林文
按兴化府志文字恒简宣德五年廷对第三授翰林编修正统初预修宣宗实录成转修撰丁内外艰服阕复除旧职景泰三年升春坊谕德兼翰林侍讲七年升庶子仍兼侍讲天顺元年改尚宝司卿拜学士四年请老上不可八年宪宗即位以旧讲读官升太常寺少卿兼翰林侍读学士再乞致仕归卒赠礼部左侍郎谥襄敏谕祭葬　　林洪中
按龙岩县志洪中博学工诗文不慕荣利宣德间以戴同吉荐强起之偕计天官辞以母老不受职归隐赋咏自娱性高洁每自持忠义沙寇劫岩洪中请师要其去路至上坪遇贼张乌仔等胁使跪洪中骂不屈子绶跪曰父老且病吾当代父死洪中叱曰人生当知顺逆敢为苟免以亏忠义父子遂遇害　　林祥凤
按兴化府志祥凤宣德壬子乡荐授郓城训导正统十年以学行擢监察御史十四年扈从北狩死于土木之难　　林聪
按宁德县志聪字季聪号见庵七都峬源人正德进士拜刑科给事中英庙北狩世事鞅掌多所弹击景泰初迁都给事中廷议迎复英庙之礼聪执议当从厚迁春坊司直寻复吏科都给事中奸者畏恶罗织以罪左迁国子学正天顺初起为左佥都御史进右副都御史丁内艰诏起复擒平曹钦成化初升右都御史巡抚大同边境肃然明年以疾乞致仕越三年召掌南台三载入为刑部尚书加太子少保谳狱清明声绩益着恳疏乞休不允壬寅卒赠少保谥庄敏　　林茂按德化县志茂字盛之坊隅彭杭人也由岁荐正统八年授广东儋州知州持身廉洁宅心仁爱丁内艰服阕补广西吉州知州时值己巳之变蒙艰谕边死于王事　　林京
按万姓统谱京龙岩人故参政瑜之子好读书每观史至忠臣义士辄抚卷叹慕正统丁卯沙尤贼逼县境京团结乡民助官军守邑城力不能敌偕其子绶间道走郡城请援为贼所获顾绶曰人生当知顺逆吾与汝宁死于此毋为反贼所胁以亏忠义遂与绶皆遇害按林京事与林洪中相似
疑是一人并存之以俟考

　　林锦
按明外史林锦传锦字彦章连江人景泰初由乡贡授合浦训导猺寇充斥内外无备锦条具方略悉中机宜巡抚叶盛檄署灵山县事城毁于贼锦为栅以守贼不敢逼盛以状闻诏即以锦为知县监司屡荐其才成化改元会连州为贼所陷乃以锦为试知府四年上官交荐令专备钦廉群盗乃以为按察佥事益勤于政久之进副使锦为人诚实洞见肺腑猺蛮莫不爱信其行军与士卒同甘苦以故多效死所在祠祀　　林鹗
按明外史林鹗传鹗字一鹗浙江太平人景泰二年进士授御史英宗复辟仿先朝故事出廷臣为知府鹗得镇江治甚有声居五年以才任治剧调苏州成化初超迁江西按察使历左右布政使擢南京刑部右侍郎母忧服除召为刑部右侍郎执法不挠十二年疾卒嘉靖中御史赵大佑上其节行谥恭肃　　林雍按漳州府志雍字万容龙溪人景泰五年进士授行人以母老乞归养终丧起复就职宪庙初政雍上疏劝修德格天亲贤讲学以图长治久安之计迁司正首励清操名动一时迁驾部郎中乞归命下忻然就道长安缙绅大夫皆相与歌咏送之为司正时尝上疏言周惇颐程颢程颐朱熹其学皆大中至正纯粹至善可以兴起斯文而当道统之传宜进而上之列于颜曾思孟以为八配又言陈淳德行道术纯正无疵而有卫道之功宜从祀两庑或有司设立祠堂春秋祭祀以励士行敦风化疏上不报士论韪之雍乞归乃谋之林佥宪克贤姜郡守谅建祠祀北溪先生于芝山之麓结屋龙山日与其徒明正学以朱子为宗又修蓝田吕氏乡约月为一会与乡人相规劝累征不起年七十五卒于家葬龙山之阳雍与布衣陈真晟同时相师友布衣之学雍契之独深布衣亦称其学始终本末有序有要督学周孟中称雍居官冰蘗未老乞归清风高节海内仰之漳士大夫讲学明道者率遵雍称为蒙庵先生　　林同
按万姓统谱同字进卿福建人天顺进士历官浙江参政督理粮储均赋恤民浙人德之后转广东布政常条陈利病二十余事及督郡县行之巡按御史王哲奏廉能吏十余乞旌同为首致仕卒家无余资　　林棨按万姓统谱棨字从信莆田人父廷芳永乐十六年进士知新会县罢归敦朴能诗殿元柯潜早从之学得其教育尢深天顺改元登进士授南京监察御史成化改元棨与诸同官疏言七事皆中时弊三年转广东按察使佥事卒年五十六棨威貌严重接人谦和事寡姊寡嫂有恩乡党称之　　林大猷
按万姓统谱大猷字子道仕敏之曾孙少有俊声天顺三年举乡荐第七授新建教谕勤于启诲待诸生尤有恩义成化十一年迁国子监学录关洛晋鲁之士慕其学行执经从游者无虑数百人斋舍至不能容大猷为之编次克期俾轮番听讲十六年进监丞尽剔宿弊一新旧规而为诸生讲学益勤弗替诸生需次久间有贫者授以衣病者给以药死者则躬诣哭殓之其丧或属其乡人挟之以归或捐俸为买地京师以葬会有欲荐大猷江西提学者力以二亲未沾恩命及旧游之地不便行事辞寻丁内艰归服阕复除旧任满九载升翰林检讨仍掌监丞事又三载以疾卒于官年六十大猷士行端厚学问该博一时惊动京师卒之日在朝大夫士及六馆诸生咸哀悼之子夔第进士拜户部主事　　林玭
按福州府志玭字廷珍候官人天顺甲申进士甫释褐以亲老请告盖终养者十有七年亲终起南京刑部主事历员外郎浙江佥事雅为王端毅太宰所知擢云南副使致仕卒玭律己端严谳狱明恕在浙有平贼功风节凛然其学精于易泉州蔡清师事之门人得指授登第者甚众自号云室山人弟瑭字廷玉成化辛丑年进士为人正直凝重观政工部檄修周藩茔域区画有方抚臣上其事请为例授行人迁监察御史巡按云南剿铁索箐寇灭之转督学南畿以身训率严考校公劝惩一时学者相庆得师卒于官南畿以瑭同真文忠德秀先辈列祀学宫　　林瀚
按福州府志瀚字亨大闽县人抚州守元美次子也成化丙戌进士改庶吉士授编修擢修撰寻转谕德敬皇即位召修宪庙实录用为祭酒迁礼部侍郎改吏部拜南铨正德初改南兵为逆瑾所深疾谪浙江参政致仕瑾诛复故官卒谥文安　　林正
按万姓统谱正字克全莆田人成化二年进士授广东道监察御史正为人勤敏清慎有气节立朝论议务持大体不乐琐屑以沽名九年奉命巡视山东直抵仪真一带河道补罅浚湮水涯皆令植柳以固堤岸以庇行人往来舟楫便之巡按苏松常镇四郡绳违雪枉凛然有风裁明年复巡按广东至则首询民瘼辄形于诗曰凤鸾自古高鹰隼郡邑于今尚丝此其爱民之心隐然可见矣阅月忽遘疾卒于南海行台年四十一　　林泮
按福州府志泮字用养闽县人成化壬辰进士授南京大理寺评事寺副寺正谳狱矜恤多所平反迁广州知府蓝粪诸山峒蛮叛服不常泮亲帅兵攻擒其渠魁又丰湖堡贼刘庚作乱单车造垒谕降之擢广西参政江西左右布政尹顺天进户部右侍郎正德三年拜南京户部尚书上疏乞骸致仕归居数年卒赐祭葬　　林霄
按浙江通志霄五六岁时号奇童成化丁酉中应天乡试第七连登进士选入翰林升给事宪宗以其秀哲语洪亮特赐品服出使暹逻竟以议相见礼不合遂不肯宣诏彼乃除馆于西郊供帐甚薄霄不屈遂愤愤成疾死诏录霄子菲为国子生　　林俊
按明外史林俊传俊字待用莆田人成化十四年进士除刑部主事进员外郎性侃直不随俗上疏请斩妖僧继晓并罪中贵梁芳帝大怒下诏狱谪姚州判官寻以正月朔星变帝感悟复俊官改南京弘治元年用荐擢云南副使进按察使调湖广寻引疾归久之起南京右佥都御史督操江以母忧归武宗即位言官交荐进右副都御史再抚江西遭父忧不果正德四年起抚四川进右都御史乞致仕归世宗即位起工部尚书改刑部俊以耆德起田间持正不避嫌既屡见格以为不得其职义无苟留遂乞致仕尝争大礼与杨廷和合及大礼议定得罪者或杖死四年俊从病中上书谏卒后一年明伦大典成追论俊附和廷和削其官其子达以士礼葬之俊历事四朝抗辞敢谏以礼进退始终一节隆庆初复官谥贞肃达正德九年进士官至南京吏部郎中　　林廷选
按福州府志廷选字舜举长乐人先姓樊林复姓也成化辛丑进士授苏州推官选监察御史按广西平寇有功擢浙江佥事历副使广东按察司左右布政入为大理卿以右都御史奉&#镇两广不数岁迁南京工部尚书未上乞骸赐玺书驰传归卒赐祭葬　　林廷玉按陕西通志廷玉字粹夫平凉人本福建候官籍以父芝教授平凉留补弟子员成化癸卯发解明年登进士授吏科给事中劾僧继晓弃市中外快之迁工科都给事中学士程敏政主会试给事中华敞劾其卖题下狱廷玉言谏官下狱被劾官顾朝参非法请同敏政入狱以昭公道既同入狱日面数其恶而詈之由是敏政愧恨至死谪廷玉海州判官稍迁茶陵知州历右通政都察院右佥都御史巡抚保定慨然有澄清畿辅之志劾太仆寺丞索赂暴民者丞恃中助反诬讼廷玉罢之嘉靖初吏部侍郎胡世宁荐廷玉骨鲠宜引助新政不果用　　林茂达
按兴化府志茂达字孚可弘治壬戌登进士授行人拜监察御史出按畿甸所部肃然擢湖广按察副使贵州左参政往镇西鄙西人以宁擢云南按察使以继母忧归复补四川寻擢左右布政使升都察院右副都御史致仕　　林富
按兴化府志富字守仁弘治壬戌进士授大理评事忤逆瑾谪潮阳丞复以大理事文致罢瑾诛起袁州府同知升宁波知府外艰服阕补处州嘉靖改元升广西参政癸未入觐以治行卓异旌升广东右布政寻调广西两广都御史姚谟委以思田兵事升四川左布政连升都察院右副都御史抚治郧阳升兵部右侍郎兼右佥都御史代总督之任岭东贼王基潜号召海寇黄秀山叛以次讨平之累疏乞休　　林庭
按福州府志庭字利瞻瀚次子也弘治乙丑进士授兵部主事历郎中擢守苏州升云南参政乞终养服阕起江西参政历布政使都御史巡抚保定嘉靖初与永嘉张相不合归未几起南兵部侍郎转工部寻拜大司空九庙两宫成增秩太子太保以疾乞休赐路费驰传归庭历官内外厚下爱人卒谥康懿　　林文俊按兴化府志文俊字汝英正德辛未进士改庶吉士授编修擢春坊赞善充经筵讲官会推南祭酒凡四上及文俊始允改北祭酒升南京礼部侍郎转吏部卒荫一子加赠礼部尚书赐葬祭谥文修　　林大辂
按兴化府志大辂字以乘正德甲戌进士授工部主事转员外郎武宗降旨南巡兵部郎中黄巩等疏谏下狱大辂上疏论救诏廷杖谪外继而邻舍因隙诬奏怨望复被系连及室人黄氏事白而释出为夷陵州判嘉靖改元征入擢江西按察副使尝摄南赣兵备录平寇功升河南按察使未几擢右布政湖广左布政随擢本省巡抚副都御史岁属水荒民多流徙加之封藩工役诸司告匮大辂停工蠲赋以赡流移引咎自劾言触时忌罢归　　林炫
按福州府志炫字贞孚工部尚书庭子正德甲戌进士授礼部主事嘉靖初以议大礼忤执政废于家后起官至通政参议卒　　林春泽
按福州府志春泽字德敷候官人正德甲戌进士邃于礼经诗词秀味永正嘉初鲜有俪者官至程番太守享年百有四岁有瑞翁集　　林宗篆
按尤溪县志宗篆十九都人兄宗宽正德间为沙寇邓茂七党所执宗篆计脱其兄以身代贼怒以棕索穿其足曳锯之不屈以&#缠其手十指灌油焚之又不屈死无完肉　　林应骢
按明外史朱浙传嘉靖三年昭圣皇太后生辰有旨免命妇朝贺浙言不可帝恚且怒下诏狱员外郎林应骢谏并下诏狱远谪之应骢正德十二年进士莆田人授户部主事以救浙谪徐闻县丞代其长朝觐疏陈时事多议行　　林公辅
按万姓统谱公辅字质夫长乐人正德进士任大理评事闻武宗南巡上书极谏跪外庭五日杖死其事亲居家孝友恭俭与人信祥刑谨细不以一字苟喜怒于人可谓贤者嘉靖初赠太常丞官其一子　　林希元按万姓统谱希元字茂贞同安人正德丁丑进士历大理寺丞　　林有孚
按万姓统谱有孚字汝吉莆田人正德进士历都御史　　林文贵
按杭州府志文贵黄岩骑兵也从戍海宁正德中桃源盗起抚臣檄千户吕忠统其属往征之文贵以骑士从时乱起仓卒远近哗骇当行者号恸震野留连逾期或逃亡自贼杀文贵独慨然策马就队一军气为之振至衢之开化壁华埠当贼冲贼据复岭阻大溪丛薄弥望我军远赴新集错列民兵士志不齐阵未集贼拥众至吕忠战死众且奔溃文贵厉声曰将不负国吾属岂忍负将众义其言止战者八十余人文贵奋枪洞贼胸贼怒戮力聚攻众多战死存者俘系多伏泣祈生文贵僵立瞠视贼发怒骂曰贼犯国法戕民命不旋踵虀粉矣贼怒甚刖文贵足詈不已拔其舌犹噞喁奋张作詈状贼至剖腹刳心乃已尸暴战地有过之而失声恸者曰此好男子林文贵也　　林本着按莆田县志本着嘉靖癸未流寇申大总突至本着署健卒数十人与战时卫帅以下各按兵不援本着以陷阵被槊死　　林应标
按万姓统谱应标字君仪莆田人嘉靖癸未进士历尸部侍郎　　林云同
按兴化府志云同字汝雨嘉靖丙戌进士改庶吉士授户部山西司主事戊子主广西试已榷税九江擢礼部祠祭司员外郎壬辰同考会试癸巳转浙江提学佥事持宪甚严以艰归服阕补河南佥事备兵颍上庚子复转广东提学副使历浙江右布政使转左擢都察院右副都御史巡抚湖广有属县李某以贿迁内台云同疏摘其状李具辨有旨各回籍听勘隆庆改元起刑部左侍郎不数月转南京都察院右都御史掌院事明年转南京工部尚书请老章凡五上而后允万历三年复召为南京刑部尚书再辞不允强起就道比至恳疏乞休归卒赠太子少保谥端简　　林春按明外史王守仁传林春字子仁泰州人世军家至春始读书受业州人王艮闻良知之学嘉靖十一年会试第一除户部主事调吏部进文选郎中卒年四十四　　林应亮
按万姓统谱应亮字熙载候官人嘉靖壬辰进士历户部侍郎　　林庭机
按福州府志庭机字利仁尚书瀚季子也嘉靖乙未进士改庶吉士授翰林检讨历国子司业南祭酒太常卿礼工二部侍郎尚书乞骸归杜门却扫承先世素风自奉如寒士卒谥文僖　　林应麒
按浙江通志应麒字必仁仙居县人幼颖特喜吟咏嘉靖十五年成进士授吴县令多豪右为民患应麒下车辄收讯之会御史苟汝安按郡应麒晋谒苟端坐不为礼应麒竟长揖出豪右乘间诬之遂被劾已而除国学博士调判泰安转金溪令升云南提举寻升惠州府同知先是令金溪时为郑副使世威属稿议革馈送内引分宜进贤二邑岁费为证语颇激切严世蕃万镗二权贵讽言者文以他事乃奉旨罢闲应麒以才高不能下人且嫉恶过甚终弗克大展其用　　林椿
按明外史张达传嘉靖二十三年达以总兵官镇大同俺荅数万骑入塞达挺身陷阵寇兵围之数匝副总兵林椿闻达急引兵救亦陷重围达与椿俱死谥忠勇椿字永年大同人幼有孝行嘉靖中袭父职为右卫指挥佥事积功进署指挥佥事历左副总兵协守大同子凤腾荫指挥佥事世袭　　林
按福州府志字贞恒庭机长子也嘉靖丁未进士选翰林院庶吉士授检讨充景恭王讲读官时严嵩专轴屏迹不之附嵩败擢洗马祭酒转礼部右侍郎改吏部右侍郎俄调南赞铨万历改元进南京工部尚书越明年改礼部以母丧归立朝论议风采望倾一时卒谥文恪　　林廷兴
按福清县志廷兴字志古号北岩习骑射精韬略嘉靖乙卯倭入海口官兵未至廷兴率众逆战手刃倭数颗倭愤盘踞署邑篆谭别驾告急抚院檄泉州卫指挥童干震王月勇刘备倭各领兵来县荐廷兴于抚院檄请为先锋行守备事廷兴许身前应倭连络海畔廷兴以数百众扼之自辰至午转战五六合气尽师溃与童指挥同遇害　　林润
按明外史林润传润字若雨莆田人嘉靖三十五年进士授临川知县征授南京御史擢南京通政司参议历太常少卿隆庆元年以右佥都御史巡抚应天诸府属吏慑其威名咸震栗至则持宽平多惠政吏民皆悦服居三年卒官　　林铎
按武平县志铎有胆力嘉靖丁巳广寇赖楠等流劫江西还经落畬铎奉檄冲斩数十级明年春贼从白鹤岭还复挺身击之败贼于河背乘胜追杀后援不继而死　　林咸
按广东通志咸字季虚番禺人举于乡知惠安县嘉靖戊午倭奴攻惠安咸悉力拒守贼解围去寻流劫鸭山咸整兵往御躬冒矢石为士卒倡众寡不敌马坠淹泥中死之　　林楚
按漳州府志楚字德春漳浦人弱冠始就学研究濂洛诸书最后得传习录读之曰此斩关出围学问也闻薛中离侃讲姚江之学于潮州徒步从之讲求井田之制寝食为废作井田私议嘉靖戊午登顺天乡试署学溧阳升咸宁令以礼教革旧俗判广德州改判雷州雷有珠池楚一无所取念母老投牒归尝诵洪范思曰睿睿作圣涣然悟圣功易简之妙于先儒尊程伊川所拂意事辄思伊川处此何如以性善为宗旨于各一其性中悟率性之学顺性之治其要归于和顺道德使人物各得其所年八十卒着有衍书旨摛性对辑思经原儒释元谷子解老诸篇　　林田
按浙江通志田字舜耕泰顺庠士嘉靖己未秋倭入寇至雅洋声势猖甚将抵县田率乡兵御于排岭贼掩至遂整兵力战而死　　林士章
按漳浦县志士章字德裴号璧东嘉靖己未及第第三人终南礼部尚书为人沉默凝远温恭下士为江陵相所不喜致仕归　　林胜荣
按永安县志嘉靖辛酉流贼犯境胜荣御之死于阵　　林初仔按长泰县志初仔家业农事亲至孝父早适田所遇虎按于地初仔冒前搏虎以身卫父父因得全　　林周夫按长泰县志周夫人和里珠浦人平生尚义好勇嘉靖四十年六月初八日山贼数千攻县城周夫奋勇争先率众直抵营门砍折黑旗杀贼数人因无后继为贼所袭杀　　林昌
按安溪县志昌赤岭人不习书史而骯脏有机智所居地旧多患寇昌出赀财筑楼十仞中列正楼外楼四绕急则正楼居女外楼居男正楼制度如家室外楼具穿&#孔可以开弓发铳外沟三丈许嘉靖中白叶&#寇至环楼望不得施攻倭寇猖獗攻楼二日昌率众抵御之死其四十余人寇引去人名其楼曰盘宗楼昌年九十余乃卒　　林以靖
按海澄县志以靖嘉靖壬戌武进士漳州卫镇抚次年饶贼犯漳以靖从参将杨缙御于长泰之渡头冲锋拒贼失援死之　　林乔相
按泉州府志乔相晋江人嘉靖四十一年进士历官都察院右副都御史巡抚贵州　　林国祥
按潮州府志国祥平远人嘉靖四十二年总兵俞大猷往程乡剿蓝松山贼遣入贼巢贼将留之国祥不从贼曰不服将烹汝国祥厉声曰吾岂从汝贼耶遂遇害　　林向荣
按福州府志向荣字子灿闽清人父早世母池守节嘉靖末广贼掠闽清向荣与母逃匿贼竟杀之向荣痛母死伏尸且哭且詈贼遂并杀　　林时嘉
按广州府志时嘉字子逢东莞人尝从族叔光游白沙之门自律甚严初娶妻李未娶而李目病双瞽母欲改聘时嘉坚执不可竟娶之相敬终其身不衰时高其义　　林桂芳
按太平县志桂芳弦一人少补学生有声黉序嘉靖间父倬卒于官泣血千里扶榇归贼劫其母桂芳以手翼之贼斩其指而亡母免于难
　瓯姓部汇考
郑樵通志
　　以国为氏
荒服
之国

瓯氏亦作欧东瓯王之后也瓯冶子吴人善铸剑　林姓部纪事
唐书林攒传攒母亡自埏甓作冢庐其右有白乌来甘露降诏作二阙于母墓前又表其闾蠲徭役时号阙下林家续文献通考林披生九子皆为刺史闽中号九牧林氏蕴其第九子也唐书林蕴传蕴辩给尝有姓崔者矜氏族蕴折之曰崔杼弒齐君林放问礼之本优劣何如耶其人俯首不能答续文献通考林冲之莆田人靖康初为主客郎中使金不屈而死子都以进士调福建茶司干官为乱兵所杀从子震以进士仕至秘书少监不附二蔡有声崇宁大观间霆以进士为敕命所删定官诋绍兴和议废放而死莆人称忠义林氏
　雠姓部列传
　　汉
　　雠迁
按万姓统谱迁汉人

　岑姓部汇考
唐书
　　宰相世系表
</div>
    <div class="pagination">
<a href="氏族典卷诸姓部_page463.html">上一页</a><span>...</span><a href="氏族典卷诸姓部_page459.html">459</a><a href="氏族典卷诸姓部_page460.html">460</a><a href="氏族典卷诸姓部_page461.html">461</a><a href="氏族典卷诸姓部_page462.html">462</a><a href="氏族典卷诸姓部_page463.html">463</a><span class="current-page">464</span><a href="氏族典卷诸姓部_page465.html">465</a><a href="氏族典卷诸姓部_page466.html">466</a><a href="氏族典卷诸姓部_page467.html">467</a><a href="氏族典卷诸姓部_page468.html">468</a><a href="氏族典卷诸姓部_page469.html">469</a><span>...</span><a href="氏族典卷诸姓部_page465.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
