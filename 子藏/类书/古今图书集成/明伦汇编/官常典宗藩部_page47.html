<!DOCTYPE html>
<html>
<head>
    <meta charset="UTF-8">
    <title>官常典宗藩部 - 第 47 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典宗藩部 - 第 47 页/共 57 页</h1>
    <div class="content">丞百寮震悚以此而言则中丞不揖省郎盖已久矣宪台不属都堂亦非今日又寻职令云朝会失时即加弹纠则百官簿帐应送上台灼然明矣又皇太子以下违犯宪制皆得纠察则令仆朝名宜付御史又亦彰矣不付名至否臧何验臣顺专执未为平通先朝曲遂岂是正法谨按尚书郎中臣裴献伯王元旭等望班士流早参清宦轻弄短札斐然若斯苟执异端忽焉至此此而不纲将隳朝令请以见事免献伯等所居官付法科处尚书纳言之本令仆百揆之要同彼浮虚助之乖失宜明首从节级其罪诏曰国异政不可据之古事付司检高祖旧格推处得失以闻寻从子思奏仍为元天穆所忿遂停元颢之败封安定县子孝静时位侍中而死　　上党武昭王天穆
按魏书高凉王传艾陵男平弟长生位游击将军卒孝庄时以子天穆贵盛赠司空天穆性和厚美形貌善射有能名年二十起家员外郎六镇之乱尚书令李崇广阳王深北讨天穆奉使慰劳诸军路出秀容尔朱荣见其法令齐整有将领气深相结托约为兄弟未几荣请天穆为行台朝廷不许改授别将令赴秀容是时北镇纷乱所在蜂起六镇荡然无复蕃捍惟荣当职路冲招聚散亡天穆为荣腹心除并州刺史及荣赴洛天穆参其始谋乃令天穆留后为之继援庄帝践阼天穆以荣之眷昵特除太尉封上党王征赴京师荣之讨葛荣诏天穆为前军都督率京师之众以赴之荣擒葛荣天穆增封通前三万户寻监国史录尚书事开府世袭并州刺史初杜洛周鲜于修礼为寇瀛冀诸州人多避乱南向幽州前北平府主簿河间邢杲拥率部曲屯据郑城以拒洛周葛荣垂将三载及广阳王深等败后杲南度居青州北海界灵太后诏流人所在皆置命属郡县选豪右为守令以抚镇之时青州刺史元世&#表置新安郡以杲为太守未报会台申休疑
简授郡县以杲从子子瑶
资荫居前乃授河间太守杲深耻恨于是遂反所在流人先为土人凌忽闻杲起逆率来从之旬朔之间众逾十万掠村坞毒害民人齐人号之为榆贼先是河南人常笑河北人好食榆叶故因以号之杲东掠光州尽海而还又破都督李叔仁军诏天穆与齐献武王讨大破之杲乃请降传送京师斩之增天穆邑万户时元颢乘虚陷荥阳天穆闻庄帝北巡自毕公垒北渡会车驾于河内尔朱荣以天时炎热欲还师天穆苦执不可荣乃从之庄帝还宫加太宰羽葆鼓吹增邑通前七万户天穆以&#属本无德望凭藉尔朱爵位隆极当时熏灼朝野倾悚王公已下每旦盈门受纳财货珍宝充积而宽柔容物不甚见疾于时庄帝以其荣党外示宠敬诏天穆乘车马出入大司马门天穆与荣相倚情寄特甚荣常以兄礼事之而尔朱世隆等虽荣子侄位遇已重畏惮天穆俯仰承迎天穆曾言世隆之失荣即加杖其相亲任如此庄帝内畏恶之与荣同时见杀前废帝初赠丞相柱国大将军雍州刺史假黄钺谥武昭子俨袭美才貌位都官尚书及齐受禅闻敕召假病遂怖而卒　　广阳文献王湛　广阳王法轮按魏书广阳王传广阳简王建闾子懿烈王嘉嘉子忠武王深子湛字士渊少有风尚庄帝初袭封孝静初累迁冀州刺史所在聚敛风政不立入为侍中后行司州牧时齐献武王作相以湛颇有器望启超拜太尉公薨赠假黄钺大司马尚书令谥曰文献初湛名位渐重流连声色始以婢紫光遗尚书郎中宋游道后乃私&#出为冀州窃而携去游道大致纷纷乃云紫光湛父所宠湛母遗己将致公文久乃停息论者两非之湛弟瑾尚书祠部郎后谋杀齐文襄事泄合门伏法湛子法轮紫光所生也齐王矜湛覆灭乃启原之复其爵土　　顺阳王仲景
按魏书京兆王子推传康王子推子昴弟仲景性严峭庄帝时兼御史中尉京师肃然每向台恒驾赤牛时人号赤牛中尉太昌初为河南尹奉法无私时吏部尚书樊子鹄部下纵横又为盗窃仲景密加收捕悉获之咸即行决于是豪贵寒心出帝将西行授仲景中军大都督留京师齐献武王欲至洛阳仲景遂弃妻子而遁按北史魏京兆康王传孝武帝将入关授仲景中军大都督留京师齐神武欲至洛阳仲景遂弃妻子追驾至长安仍除尚书右仆射封顺阳王仲景既失妻子乃娶故尒朱天光妻也列氏本倡女有美色仲景甚重之经数年前妻叔袁纥氏自洛阳间行至也列遂徙居异宅久之有奸事露诏仲景杀之仲景宠情逾至谬杀一婢蒙其尸而厚葬以代焉列徙于密处人莫知其诈仲景三子济锺奉叔袁纥氏生也皆以宗室早历清官仲景以列尚在恐妻子漏之乃谋杀袁纥纥先觉复欲阴害列列谓从奴曰若袁纥杀我必投我厕中我告丞相冀或不死若不理首愆犹埋我好地尔为我告之奴遂告周文帝周文依奏诏笞仲景一百免右仆射以王归第也列以自告而逐之仲景犹私不已又有告者诏重笞一百付宗正官爵尽除仲景仍通焉后周文帝以其历任有令名且杖策追驾乃奏复官爵也列袁纥于是同居大统五年除幽州刺史仲景多内乱后就州赐死　　汝阳王暹
按魏书京兆康王传顺阳王仲景弟暹字叔照庄帝初除南兖州刺史在州猛暴多所杀害元颢入洛暹据州不屈庄帝还宫封汝阳王迁秦州刺史先时秦州城人屡为反复暹尽诛之存者十一二普泰元年除凉州刺史贪暴无极欲规府人及商胡富人财物诈一台符诳诸豪等云欲加赏一时屠戮所有资财生口悉没自入孝静时位侍中录尚书事薨赠太师录尚书子冲袭无子国绝　　济阴王晖业
按魏书济阴王传济阴惠王小新成子郁郁子文献王&#&#子晖业少险薄多与寇盗交通长乃变节涉子史亦颇属文而慷慨有志节历位司空太尉加特进领中书监录尚书事齐文襄尝问之曰比何所披览对曰数寻伊霍之传不读曹马之书晖业以时运渐谢不复图全唯事饮一日三羊三日一犊又尝赋诗云昔居王道泰济济富群英今逢世路阻狐兔郁纵横齐初降封美阳县公开府仪同三司特进晖业之在晋阳也无所交通居常闲暇乃撰魏藩王家世号为辨宗室录四十卷行于世按北史魏济阴王传晖业位望隆重又以性气不伦每被猜忌天保二年从驾至晋阳于宫门外骂元韶曰尔不及一老妪背负玺与人何不打碎之我出此言知即死然尔亦讵得几时文宣闻而杀之并斩临淮公孝友孝友临刑惊惶失措晖业神色自若仍凿冰沉其尸　　武邑王义兴
按魏书南安王桢传桢子中山献武王英英子文庄王熙异母弟义兴出后叔父并洛肃宗初除员外散骑侍郎及熙之遇害也义兴以别后得不坐稍迁辅国将军通直散骑常侍孝庄初于河阴遇害赠中军将军瀛州刺史后赠散骑常侍征东将军余如故义兴妻赵郡李氏李颇有妇工为尔朱荣妻所亲昵永安中追封义兴燕郡王邑五百户寻改封巨鹿王又改封武邑王子述袭天平中通直郎齐受禅爵例降　　扶风王怡按魏书南安王桢传中山献武王英弟怡起家步兵校尉转城门校尉迁鄯善镇将所在贪暴为有司所纠逃窜得免延昌中卒庄帝初以尔朱荣妇兄超赠骠骑大将军太尉公雍州刺史扶风王　　鲁郡王肃
按魏书南安王桢传扶风王怡长子肃起家员外散骑侍郎转直寝庄帝初封肃鲁郡王邑千户除散骑常侍出为后将军广州刺史后除卫将军肆州刺史弟僭立拜肃侍中太师录尚书事寻改除使持节都督青胶光齐南青五州诸军事骠骑大将军东南道大行台青州刺史不行永熙二年薨赠使持节侍中都督并恒二州诸军事本将军司徒公并州刺史子道与袭除前将军齐受禅爵例降　　东海王
按魏书南安王桢传鲁郡王肃弟东海王字华兴小字盆子性轻躁有膂力起家秘书郎稍迁通直散骑常侍庄帝初封长广王邑一千户出为太原太守行并州事尔朱荣之死也世隆等奔还并州与尔朱兆会于建兴乃推为主大赦所部号年建明寻为世隆等所废前废帝立封为东海王邑万户出帝初坐事赐死于第无子爵除　　平阳子显恭
按魏书城阳王传成阳康王长寿子怀王鸾鸾子显恭字怀忠扬州别驾以军功封平阳县开国子邑三百户孝庄初除北中郎将迁左将军东齐州刺史入为安东将军大司农卿寻除中军将军荆州刺史庄帝既杀尔朱荣乃除显恭使持节都督晋建南汾三州诸军事镇西将军兼尚书左仆射西北道行台晋州刺史尔朱兆入洛后死于晋阳出帝初赠卫大将军并州刺史重赠车骑大将军仪同三司子彦昭袭武定中渔阳太守齐受禅爵例降　　襄城王旭
按魏书城阳王传平阳县子显恭弟旭字显和庄帝时封襄城郡王邑一千户武定末位至大司马齐受禅爵例降　　东安王凝
按魏书章武王传章武敬王太洛子彬彬子凝字定兴起家恒州征虏录事参军累迁护军长史凝姑尔朱荣妻庄帝初封东安王食邑五百户除持节安东将军兖州刺史转济州刺史仍本将军永熙二年薨赠持节都督沧瀛冀三州诸军事骠骑大将军冀州刺史子彦友袭武定中光禄大夫齐受禅爵例降　　渔阳王湛按魏书章武王传东安王凝弟湛字镇兴起家秘书郎转尚书左司郎中迁廷尉少卿庄帝初遇害河阴赠征东将军青州刺史追封渔阳王食邑五百户子俊袭齐受禅爵例降湛弟晏字俊兴卒于秘书丞赠平东将军秘书监豫州刺史　　东莱王贵平
按魏书安定王休传休次子燮燮弟贵平羽林监转射声校尉庄帝初除散骑常侍宗正少卿封东莱王邑百户除平北将军南相州刺史庄帝既杀尔朱荣加武卫将军兼侍中为河北山东慰劳大使至定州东北为幽州大都督侯渊所执送于晋阳后还洛前废帝时以本官行青州事属土民崔祖螭作逆贼徒甚盛围逼东阳一百余日贵平率城民固守又令将士开门交战大军救至遂擒祖螭等斩之还除车骑将军加散骑常侍迁左卫将军宗师又迁车骑大将军左光禄大夫仪同三司贵平人才险薄为出帝所信出为青州刺史又加骠骑大将军开府仪同三司为幽州大都督侯渊所害　　安乐王鉴
按魏书安乐王传安乐厉王长乐子武康王诠诠子鉴字长文袭后除相州刺史北讨大都督讨葛荣仍兼尚书左仆射北道行台尚书令与都督裴衍共救信都鉴既庸才诸弟粗暴见天下多事遂谋反降附葛荣都督源子邕与裴衍合围鉴斩首传洛诏改其元氏庄帝初许复本族又特复鉴王爵赠司空　　太原王昶按魏书咸阳王传咸阳王禧子昶起家通直散骑常侍琅琊县开国公邑五百户庄帝初特封太原王累迁鸿胪卿超拜车骑大将军仪同三司天平二年薨赠太尉公子善慧袭齐受禅爵例降　　赵郡孝懿王谌
按魏书赵郡灵王传赵郡灵王干子贞景王谧谧兄谌字兴伯性和平自通直正员郎迁太子庶子司空司马鸿胪少卿迁后将军肆州刺史固辞不拜改授平南将军光禄少卿转黄门侍郎进号安南将军光禄大夫出为散骑常侍中军将军相州刺史罢州除宗正卿都官尚书以亲例封上蔡县开国公食邑四百户让而不受庄帝初拜车骑将军仪同三司尚书左仆射封魏郡王食邑一千户又加侍中谌本年长应袭王封其父灵王宠爱其弟谧以为世子庄帝诏复谌封赵郡王进号骠骑大将军加开府迁司空公出帝时转太保司州牧太尉公又迁太师录尚书事孝静初为大司马三年薨赠假黄钺侍中都督冀州剌史谥曰孝懿谌无他才识历位虽重时人忽之子炜袭齐受禅爵例降谧弟谭颇强立少为宗室所推敬自羽林监出为高阳太守为政严断豪右畏之肃宗初入为直阁将军历太仆宗正少卿加冠军将军元法僧外叛诏谭为持节假左将军别将以讨之徐州平迁光禄少卿行南兖州事征虏将军泾州刺史入为武卫将军寻诏谭为都督以讨杜洛周次于军都为洛周所败还除安西将军秦州刺史卒赠抚军将军仪同三司青州刺史按北史本传尔朱荣之入洛阳启庄帝欲迁都晋阳帝以问谌争之以为不可荣怒曰何关君而固执也且河阴之役君应之谌曰天下事天下论之何以河阴之酷而恐元谌宗室戚属位居常伯生既无益死复何损正使今日碎首流肠亦何所惧荣大怒欲罪谌其从弟世隆固谏乃止见者莫不震悚谌颜色自若后数日帝与荣见宫阙壮丽列树成行乃叹曰臣一昨愚志有迁京之意今见皇居壮观亦何用去河洛而就晋阳臣熟思元尚书言深不可夺是以迁都议因罢　　平乡县男谳
按魏书赵郡王传赵郡孝懿王谌弟谳为人贪暴无礼自羽林监迁司徒主簿肃宗时除正员郎稍迁左将军大中大夫封平乡县开国男邑二百户庄帝初河阴遇害赠车骑大将军仪同三司定州刺史子景暄直合将军从出帝没于关西谳弟譿羽林监直合将军早卒赗帛五百匹赠镇远将军恒州刺史　　赵郡宣恭王毓按魏书赵郡王传赵郡贞景王谧子毓字子春袭庄帝初河阴遇害赠卫大将军仪同三司青州刺史谥曰宣恭无子诏以谧弟谳子置字景融为后袭爵及置伯谌复封赵郡改封平昌王齐受禅爵例降　　高阳文孝王泰按魏书高阳王传高阳文穆王嫡子泰字昌颇有时誉为中书侍郎寻迁通直散骑常侍镇东将军太常卿与雍同时遇害追赠侍中特进骠骑大将军太尉公武州刺史高阳王谥曰文孝子斌袭武定中官至尚书右仆射齐受禅爵例降　　安德县公端
按魏书高阳王传高阳文孝王泰兄端字宣雅美容貌颇涉书史起家散骑侍郎累迁通直常侍鸿胪太常少卿散骑常侍出为安东将军青州刺史是时萧衍遣将寇逼徐扬除端抚军将军金紫光禄大夫使持节东南道大使处分军机贼平拜镇军将军兖州刺史俄而衍将复寇徐兖围逼州城端率在州文武拒守得全以功封安德县开国公食邑五百户还除都官尚书与雍俱遇害赠车骑大将军仪同三司相州刺史子峻袭爵齐受禅爵例降　　济北郡王睿
按魏书高阳王传高阳文孝王泰弟睿字子哲轻忽荣利爱玩琴书起家拜通直散骑侍郎迁卫尉少卿转光禄少卿封济北郡王与雍俱遇害赠车骑大将军司空公雍州刺史子徽普泰中袭爵起家通直郎武定五年坐与元瑾等谋反伏法　　昌乐文献王诞
按魏书高阳王传济北郡王睿弟诞字文发少聪慧有风仪起家通直郎迁中书侍郎通直散骑常侍封新阳县开国伯食邑三百户加龙骧将军进封昌乐王食邑七百户迁平南将军散骑常侍黄门侍郎孝静初拜侍中车骑大将军仪同三司司州牧天平三年薨赠使持节侍中太保司徒公尚书令将军牧如故谥曰文献无子以斌第二子子亮为后诞弟勒叉勒叉弟弟伏&#伏&#弟弥&#弥&#弟僧育僧育弟居罗出帝初勒叉封阳平县封濮阳县伏&#封武阳县弥&#封新阳县僧育封顿丘县居罗封卫县并开国伯食邑四百户天平中并除镇远将军散骑侍郎侩育走关西国除其余齐受禅爵例降　　广陵容王欣
按魏书广陵王传广陵惠王羽子欣字庆乐性粗率好鹰犬肃宗初除通直散骑常侍北中郎将出为冠军将军荆州刺史转征虏将军齐州刺史欣在州颇得人和又为征东将军太仆卿孝庄初封沛郡王邑一千户后封淮阳王出帝时加太师开府复封广陵王除太傅司州牧寻除大司马随出帝没于关中按北史魏广陵惠王传孝武入关中欣投托人使达长安为太傅录尚书事欣于中兴宗室礼遇最隆自广平诸王悉居其下又为大宗师进大&#宰中军大都督大统中为柱国大将军太傅文帝谓欣曰王三为太傅再为太师自古人臣未闻此例欣逊谢而已后拜司徒恭帝初迁大丞相薨谥曰容欣好营产业多所树艺京师名果皆出其园所汲引及僚佐咸非长者为世所鄙　　南阳王宝炬
按魏书京兆王愉传京兆王愉子宝炬轻躁薄行&#淫酒色孝庄时特封南阳王从出帝没于关西宇文黑獭害出帝宝炬乃僭大号　　陈留王子直
按魏书彭城王传彭城武宣王勰子子直字方言少知名为清河文献王所赏爱起家除散骑侍郎转中书侍郎后除通直散骑常侍迁给事黄门侍郎灵太后诏曰故太师彭城武宣王道隆德盛功高微管协契先朝导扬末命扶疴济难效汉北之诚送往奉居尽鲁南之节宗社赖之以安皇基由之永固而谦光守约屡撝增邑之赏辞多受少终保初锡之封非所谓追旧报恩念勋酬德者也可以前后所封户别封三子为县公食邑各一千户庶以少慰仁魂微申朝典子直封真定县开国公出为冠军将军梁州刺史未几遇患优游南郑无他政绩征还京师病卒赠散骑常侍安南将军都官尚书冀州刺史孝庄践阼追封陈留王邑二千户赠假黄钺太师大司马太尉加前后部羽葆鼓吹　　陈留王宽
按魏书彭城王传陈留王子直子宽字思猛袭王爵除散骑常侍平南将军寻除侍中抚军将军永安三年尔朱兆害之于晋阳无后国除出帝初追赠使持节散骑常侍都督青齐济三州诸军事卫大将军青州刺史重赠司徒公　　浮阳王刚
按魏书彭城王传陈留王宽弟刚字金明庄帝初封浮阳王邑千户武定末宗正少卿齐受禅爵例降　　林虑王质按魏书彭城王传浮阳王刚弟质庄帝初封林虑王邑千户永安三年薨出帝时赠车骑大将军左光禄大夫仪同三司　　始平贞王子正
按魏书彭城王传彭城武宣王勰子子正美貌性宽和肃宗初封霸城县公邑一千户历散骑侍郎太常少卿庄帝即位除尚书令封始平王与兄劭俱遇害赠假黄钺侍中都督中外诸军事大将军录尚书事相王如故鸾辂九旒黄屋左纛前后部羽葆鼓吹虎贲班剑一百人谥曰贞子钦字世道袭武定中散骑侍郎齐受禅爵例降　　东海王瑱
按魏书北海王传北海平王详子颢弟瑱字宝意起家为通直郎转中书郎历武卫将军光禄少卿黄门出除平北将军相州刺史为大宗正卿封平乐县开国公食邑八百户庄帝初拜侍中车骑将军封东海王食邑千户俄迁中书监左光禄大夫兼尚书右仆射又拜车骑大将军加侍中瑱无他才干以亲属早居重任兄颢入洛成败未分便以意气自得为时人所笑颢败潜窜为人执送斩于都市出帝初赠侍中都督雍华岐三州诸军事骠骑大将军太尉公尚书令雍州刺史子衍袭爵武定中通直散骑侍郎齐受禅爵例降　　万年乡男孚
按魏书临淮王传临淮宣王谭子长乡懿侯提提子孚字秀和少有令誉侍中游肇并州刺史高聪司徒崔光等见孚咸曰此子当准的人物恨吾徒衰暮不及见耳累迁兼尚书右丞灵太后临朝宦者干政孚乃总括古今名妃贤后凡为四卷奏之迁左丞蠕蠕王阿那既得返国其人大饥相率入塞阿那上表请赈给诏孚为北道行台诣彼赈恤孚陈便宜表曰皮服之人未尝粒食宜从俗因利拯其所无昔汉建武中单于款塞时转河东米糒二万五千斛牛羊三万六千头以给之斯即前代和戎抚新柔远之长策也乞以牸牛产羊糊其口命且畜牧繁息是其所便毛血之利惠兼衣食又尚书奏云如其仍住七州随宽置之臣谓人情恋本宁肯徙内若依臣请给赈杂畜爱本重乡必还旧土如其不然禁留益损假令逼徙事非久计何者人面兽心去留难测既易水草疴恙将多忧愁致困死亡必甚兼其余类尚在沙碛脱出狂悖翻归旧巢必残掠邑里遗毒百姓乱而方塞未若杜其未萌又贸迁起于上古交易行于中世汉与胡通亦立关市今北人阻饥命悬沟壑公给之外必求市易彼若愿求宜见听许又云营大者不计小名图远者弗拘近利虽戎狄衰盛历代不同叛服之情略可论讨周之北伐仅获中规汉氏外攘裁收下策昔在代京恒为重备将帅劳止甲士疲力前世苦之计未能致今天祚大魏乱亡在彼朝廷垂天覆之恩廓大造之德鸠其散亡礼送令返宜因此时善思远策窃以理虽万变可以一观来事虽悬易以往卜昔汉宣之世呼韩款塞汉遣董忠韩昌领边郡士马送出朔方因留卫助又光武时亦令中郎将段彬置安集掾史随单于所在参察动静斯皆守吉之元龟安边之胜策计今朝廷成功不减曩时蠕蠕国敝亦同畴日宜准昔成谟略依旧事借其所闲地听使田牧粗置官属示相慰抚严戒边兵以见保卫驭以宽仁縻以久策使亲不至矫诈&#不容叛反今北镇诸将旧常云一人代外逻因令防察所谓天子有道守在四夷者也又云先人有夺人之心待降如受强敌武非专外亦以防内若从处分割配诸州镇辽远非转输可到悔叛之情变起难测又居人畜业布在原野戎夷性贪见则思盗防彼肃此少兵不堪浑流之际易相干犯驱之还本未必乐去配州内徙复不肯从既其如此为费必大朝廷不许孚持白虎幡劳阿那于柔元怀荒二镇间阿那众号三十万阴有异意遂拘留孚载以辒车日给酪一升肉一段每集其众坐孚东厢称为行台甚加礼敬阿那遂南过至旧京后遣孚等还因上表谢罪有司以孚事下廷尉丞高谦之云孚辱命处孚流罪后拜冀州刺史孚劝课农桑境内称为慈父邻州号曰神君先是州人张孟都张洪建马潘崔独怜张叔绪崔丑张天宜崔思哲等八家皆屯保林野不臣王命州郡号曰八王孚至皆请入城愿致死效力后为葛荣所陷为荣所执兄佑为防城都督兄子子礼为录事参军荣欲先害子礼孚请先死以赎子礼叩首流血荣乃舍之又大集将士议其死事孚兄弟各诬己引过争相为死又孟都潘绍等数百人皆叩头就法请活使君荣曰此魏之诚臣义士也凡同禁五百人皆得免荣平还除冀州刺史元颢入洛授孚东道行台彭城郡王孚封颢逆书送朝廷天子嘉之颢平封孚万年乡男永安末乐器残缺庄帝命孚监仪注孚上表曰昔太和中中书监高闾太乐令公孙崇修造金石数十年间乃奏成功时大集儒生考其得失太常卿刘芳请别营造久而方就复召公卿量校合否论者沸腾莫有适从登被旨&#并见施用往岁大军入洛戎马交驰所有乐器亡失垂尽臣至太乐署问太乐令张干龟等云承前以来置宫悬四箱簨六架东北架编黄钟之磬十四虽器名黄钟而声实夷则考之音制不甚谐韵姑洗悬于东北太簇编于西北蕤宾列于西南并皆器象差位调律不和又有仪钟十四虚悬架首初不叩击今便删废以从正则臣今据周礼凫氏修广之规磬氏倨句之法吹律求声叩钟求音损除繁杂讨论实录依十二月为十二宫各准辰次当位悬设月声既备随用击奏则会还相为宫之义又得律吕相生之体今量钟磬之数各以十二架为定奏可于时搢绅之士咸往观听靡不咨嗟叹服而返太傅录尚书长孙承业妙解声律特复称善后从出帝入关按北史临淮王传孚从孝武入关除尚书左仆射扶风郡王寻监国史历位司空兼尚书令太保时蠕蠕主与孚相识先请见孚然后遣女于是乃使孚行蠕蠕君臣见孚莫不惧悦奉皇后来归孚性机辩好酒貌短而秃周文帝偏所眷顾尝于室内置酒十瓶瓶余一斛上皆加帽欲戏孚孚适入室见即惊喜曰吾兄弟辈甚无礼何为窃入王家匡坐相对宜早还宅也因持酒归周文抚手大笑后遇风患手足不随口不能言乃左手画地作字乞解所任三奏不许迁太傅薨帝亲临百官赴吊赠大司马录尚书事谥曰文简子端嗣位大行台尚书华州刺史性&#佷颇以基地骄物时论鄙之　　高密王永业
按魏书广陵王传广陵惠王羽子永业普泰元年特封高密郡王食邑二千户武定末金紫光禄大夫齐受禅爵例降　　陈郡平王元
按魏书常山王传常山王遵子素素子陪斤陪斤子昭昭子元字彦道节俭知名庄帝时为洛阳令前废帝即位元上表乞葬庄帝时议善之除尚书左丞出帝即位以孙腾为左仆射腾即齐献武王心膂仗入省元依法举劾当时咸为元惧出帝重其强正封临淄县子后从帝入关昭弟绍字丑伦少聪慧迁尚书右丞断决不避强御世宗诏令检赵修狱以修佞幸因此遂加杖罚令其致死帝责绍不重闻绍曰修奸佞甚于董贤臣若不因衅除之恐陛下复被哀帝之名以其言正遂不罪焉及出广平王怀拜绍贺曰阿翁乃皇家之正直虽朱云汲黯何以仰过绍曰但恨戮之稍晚以为愧耳卒于凉州刺史按北史本传孝武重其强正封临淄县子及从入关封陈郡王位仪同三司加开府薨谥曰平　　濮阳靖懿伯嶷
按魏书常山王传常山王遵子康王素素子河间公德德子恭公悝悝子嶷字子仲出帝初授兖州刺史于时城人王奉伯等相扇谋逆弃城出走悬门发断嶷要阙
而出诏齐州刺史尉景本州刺史蔡&#各部在州士往讨之嶷返复任封濮阳县伯孝静时转尚书令摄选部嶷虽居重任随时而已薨于瀛州刺史赠司徒公谥曰靖懿　　颍川王斌之
按魏书安乐王传安乐厉王长乐子武康王诠诠子斌之字子爽性险无行及与兄鉴反败遂奔葛荣荣灭得还出帝时封颍川郡王委以腹心之任帝入关斌之奔萧衍后还长安按北史安乐厉王传斌之奔梁大统二年还长安位尚书令薨赠太尉谥武襄　　临淮王孝友
按魏书临淮王传临淮宣王谭子长乐懿侯提提子临淮康王昌昌子孝友少有时誉袭爵临淮王累迁沧州刺史为政温和好行小惠不能清白而无所侵犯百姓亦以此便之孝静帝宴齐文襄王于华林园孝友因醉自誉又云陛下许赐臣能帝笑曰朕恒闻王自道清文襄曰临淮王雅旨舍罪于是君臣俱笑而不罪孝友明于政理尝奏表曰令制百家为党族二十家为闾五家为比邻百家之内有帅二十五征发皆免苦乐不均羊少狼多复有蚕食此之为弊久矣京邑诸坊或七八百家唯一里正二史庶事无阙而况外州乎请依旧置三正之名不改而百家为四闾闾二比计族省十二丁得十二匹赀绢略计见管之户应二万余族一岁出赀绢二十四万匹十五丁出一番兵计得一万六千兵此富国安人之道也古诸侯娶九女士有一妻二妾晋令诸王置妾八人郡公侯妾六人官品令第一第二品有四妾第三第四有三妾第五第六有二妾第七第八有一妾所以阴教聿修继嗣有广广继嗣孝也修阴教礼也而圣朝忽弃此数由来渐久将相多尚公主王侯亦娶后族故无妾媵习以为常妇人多幸生逢今世举朝略是无妾天下殆皆一妻设令人强志广娶则家道离索身事迍邅内外亲知共相嗤怪凡今之人通无准节父母嫁女则教之以妒姑姊逢迎必相劝以忌持制夫为妇德以能妒为女工云受人欺畏他笑我王公犹自一心已下何敢二意夫妒忌之心生则妻妾之礼废妻妾之礼废则奸淫之兆兴斯臣之所以毒恨者也请以王公第一品娶八通妻以备九女称事二品备七三品四品备五五品六品则一妻二妾限以一周悉令充数若不充数及待妾非礼使妻妒加捶挞免所居官其妻无子而不娶妾斯则自绝无以血食祖父请科不孝之罪离遣其妻臣之赤心义唯家国欲使吉凶无不合理贵贱各有其宜省人帅以出兵丁立仓储以丰谷食设赏格以擒奸盗行典令以示朝章庶使足食足兵人信之矣又冒申妻妾之数正欲使王侯将相功臣子弟苗裔满朝传祚无穷此臣之志也诏付有司议奏不同孝友又言今人生为皂隶葬拟王侯存没异途无复节制崇壮丘垄盛饰祭仪邻里相荣称为至孝又夫妇之始王化所先共食合瓢足以成礼而今之富者弥奢同牢之设甚于祭盘累鱼成山山有林木林木之上鸾凤斯存徒有繁劳终成委弃仰惟天意其或不然请自兹以后若婚葬过者以违旨论官司不加纠劾即与同罪孝友在郡积年以法自守甚着声称然性无骨鲠善事权势为正直者所讥齐受禅爵例降　　西河文王悰
按魏书京兆王子推传子推子西河王太兴子昴昴子悰字魏庆袭爵孝静时迁太尉录尚书事司州牧青州刺史薨于州赠假黄钺太傅司徒公谥曰文悰宽和有度量美容貌风望俨然得丧不见于色性清俭不营产业身死之日家无余财　　南郡王长春
按魏书安定王休传休子愿平愿平子绪绪子长春员外散骑侍郎武定初封南郡王邑五百户齐受禅爵例降　　武安王袭
按魏书彭城王传彭城武宣王勰子袭字世绍武定初封武安王邑一千户武定末中书侍郎齐受禅爵例降
　宗藩部列传二十七
　　北齐一
　　广平公盛
按北齐书本传广平公盛神武从叔祖也宽厚有长者风神武起兵于信都以盛为中军大都督封广平郡公历位司徒太尉天平三年薨于位赠假黄钺太尉太师录尚书事无子以兄子子瑗嗣　　昌平王子瑗
按北齐书广平公传广平公盛无子以兄子子瑗嗣天保初改封昌平王卒于魏尹　　襄乐王显国
按北齐书本传襄乐王显国神武从祖弟也无才伎直以宗室谨厚天保元年封襄乐郡王位右卫将军卒　　南赵郡王琛
按北齐书本传南赵郡王琛字永宝高祖之弟也少时便弓马有志气高祖既匡天下中兴初授散骑常侍镇西将军金紫光禄大夫既居禁卫恭勤慎密率先左右太昌初除车骑大将军左光禄大夫封南赵郡公食邑五千户寻拜骠骑大将军特进开府仪同三司散骑常侍永熙二年除使持节都督定州刺史六州大都督琛推诚抚纳拔用人士甚有声誉及斛斯椿等衅结高祖将谋内讨以晋阳根本召琛留掌后事以为并肆汾大行台仆射领六州九酋长大都督其相府政事琛悉决之天平中除御史中尉正色纠弹无所回避远近肃然寻乱高祖后庭高祖责罚之因杖而毙时年二十三赠使持节侍中都督冀定沧瀛幽殷并肆云朔十州诸军事骠骑大将军冀州刺史太尉尚书令谥曰贞平天统三年又赠假黄钺左丞相太师录尚书事冀州刺史进爵为王配飨高祖庙庭子睿嗣　　清河昭武王岳
按北齐书本传清河王岳字洪略高祖从父弟也父&#字飞雀魏朝赠太尉谥孝宣公岳幼时孤贫人未之知也长而敦直姿貌嶷然沉深有器量初岳家于洛邑高祖每奉使入洛必止于岳舍岳母山氏尝夜起见高祖室中有光密往觇之乃无灯即移高祖于别室如前所见怪其神异诣卜者筮之遇干之大有占之曰吉易称飞龙在天大人造也飞龙九五大人之卦贵不可言山氏归报高祖后高祖起兵于信都山氏闻之大喜谓岳曰赤光之瑞今当验矣汝可间行从之共图大计岳遂往信都高祖见之大悦中兴初除散骑常侍镇东将军金紫光禄大夫领武卫将军高祖与四胡战于韩陵高祖将中军高昂将左军岳将右军中军败绩贼乘之岳举麾大呼横冲贼阵高祖方得回师表里奋击因大破贼以功除卫将军右光禄大夫仍领武卫太昌初除车骑将军左光禄大夫领左右卫封清河郡公食邑二千户母山氏封为郡君授女侍中入侍皇后时尔朱兆犹据并州高祖将讨之令岳留镇京师迁骠骑大将军仪同三司天平二年除侍中六州军事都督寻加开府岳辟引时贤以为僚属论者以为美寻都监典书复为侍学除使持节六州大都督冀州大中正俄拜京畿大都督其六州事悉诣京畿时高祖统务晋阳岳与侍中孙腾等在京师辅政元象二年遭母忧去职岳性至孝尽力色养母若有疾衣不解带及遭丧哀毁骨立高祖深以忧之每日遣人劳勉寻起复本任二年除兼领军将军兴和初世宗入总朝政岳出为使持节都督冀州刺史侍中骠骑开府仪同如故三年转青州刺史岳任权日久素为朝野畏服及出为藩百姓望风詟惮武定元年除晋州刺史西南道大都督得绥边之称时岳遇患高祖令还并治疗疾瘳复令赴职及高祖崩侯景叛世宗征岳还并共图取景之计而梁武帝乘间遣其贞阳侯明率众于寒山拥泗水灌彭城与景为掎角声援岳总帅诸军南讨与行台慕容绍宗等击明大破之临阵擒明及其大将胡贵孙其余俘馘数万景乃拥众于涡阳与左卫将军刘丰等相持岳回军追讨又破之景单骑逃窜六年以功除侍中太尉余如故别封新昌县子又拜使持节河南总管大都督统慕容绍宗刘丰等讨王思政于长社思政婴城自守岳等引洧水灌城绍宗刘丰为思政所获关西出兵援思政岳内外防御甚有谋算城不没者三板会世宗亲临数日&#城获思政等以功别封真定县男世宗以为己功故赏典弗弘也世宗崩显祖出抚晋阳令岳以本官兼尚书左仆射留镇京师天保初进封清河郡王寻除使持节骠骑大将军开府仪同三司宗师司州牧五年加太保梁萧绎为周军所逼遣使告急且请援冬诏岳为西南道大行台统司徒潘相乐等救江陵六年正月师次义阳遇荆州陷因略地南至郢州获梁州刺史司徒陆法和仍&#郢州岳先送法和于京师遣仪同慕容俨据郢城朝廷知江陵陷诏岳旋师岳自讨寒山长社及出随陆并有功绩威名弥重而性华侈尤悦酒色歌姬舞女陈鼎击钟诸王皆不及也初高归彦少孤高祖令岳抚养轻其年幼情礼甚薄归彦内衔之而未尝出口及归彦为领军大被宠遇岳谓其德己更倚赖之归彦密构其短岳于城南起宅厅事后开巷归彦奏帝曰清河造宅僭拟帝宫制为永巷但唯无阙耳显祖闻而恶之渐以&#岳仍属显祖召邺下妇人薛氏入宫而岳先尝唤之至宅由其也帝悬薛氏而锯杀之让岳以为奸民女岳曰臣本欲取之嫌其轻薄不用非奸也帝益怒六年十一月使高归彦就宅切责之岳忧悸不知所为数日而薨故时论纷然以为赐鸩也朝野叹惜之时年四十四诏大鸿胪监护丧事赠使持节都督冀定沧瀛赵幽济七州诸军事太宰太傅定州刺史假黄钺给辒辌车赗物二千段谥曰昭武初岳与高祖经纶天下家有私兵并畜戎器储甲十余领世宗之末岳以四海无事表求纳之世宗敦至亲之重推心相任云叔属居肺腑职在维城所有之甲本资国用叔何疑而纳之文宣之世亦频请纳又固不许及将薨遗表谢恩并请上甲于武库至此葬毕方许纳焉皇建中配享世宗庙庭后归彦反世祖知其前谮曰清河忠烈尽力皇家而归彦毁之间吾骨肉籍没归彦以良贱百口赐岳家后又思岳之功重赠太师太保余如故子励嗣　　阳州武昭公永乐按北齐书本传阳州公永乐神武从祖兄子也太昌初封阳州县伯进爵为公累迁北豫州刺史河桥之战司徒高昂失利退永乐守河阳南城昂走趣城南西军追者将至永乐不开门昂遂为西军所擒神武大怒杖之二百后罢豫州家产不立神武问其故对曰裴监为长史辛公正为别驾受王委寄斗酒只鸡不入神武乃以永乐为济州仍以监公正为长史别驾谓永乐曰尔勿大贪小小义取莫复畏永乐至州监公正谏不见听以状启神武神武封启以示永乐然后知二人清直并擢用之永乐卒于州赠太师太尉录尚书事谥曰武昭无子从兄恩以第二子孝绪为后袭爵　　平秦王归彦
按北齐书本传平秦王归彦字仁英神武族弟也父徽魏末坐事当徙凉州行至河渭间遇贼以军功得免流因于河州积年以解胡言为西域大使得胡师子来献以功得河东守寻遂死焉徽于神武旧恩甚笃及神武平京洛迎徽丧与穆同营葬赠司徒谥曰文宣初徽尝过长安市与妇人王氏私通而生归彦至是年已九岁神武追见之抚对悲喜稍迁徐州刺史归彦少质朴后更改节放纵好声色朝夕酣歌妻魏上党王元天穆女也貌不美而甚娇妒数忿争密启文宣求离事寝不报天保元年封平秦王嫡妃康及所生母王氏并为太妃善事二母以孝闻征为兼侍郎稍被亲宠以讨侯景功别封长乐郡公除领军大将军领军加大自归彦始也文宣诛高德正金宝财货悉以赐之干明初拜司徒仍总知禁卫初济南自晋阳之邺杨愔宣敕留从驾五千兵于西中阴备非常至邺数日归彦乃知之由是阴怨杨燕杨燕等欲去二王问计于归彦归彦诈喜请共元海量之元海亦口许心违驰告长广长广于是诛杨燕等孝昭将入云龙门都督成休宁列仗拒而不内归彦谕之然后得入进向柏合永巷亦如之孝昭践阼以此弥见优重每入常在平原王段韶上以为司空兼尚书令齐制宫内唯天子纱帽臣下皆戎帽特赐归彦纱帽以宠之孝昭崩归彦从晋阳迎武成于邺及武成即位进位太傅领司徒常听将私部曲三人带刀入仗从武成还都诸贵戚等竞要之其所往处一坐尽倾归彦既地居将相志意盈满发言陵侮旁若无人议者以威权震主必为祸乱上亦寻以前翻覆之迹渐忌之高元海毕义云高干和等咸数言其短上幸归彦家召魏收对御作诏草欲加右丞相收谓元海曰至尊以右丞相登位今为归彦威名太盛故出之岂可复加此号乃拜太宰冀州刺史即干和缮写书日仍敕门司不听辄入内时归彦在家纵酒经宿不知至明欲参至门知之大惊而退及通名谢敕令早发别赐钱帛鼓吹医药事事周备又敕武职督将悉送至青阳宫拜而退莫敢共语唯与赵郡王睿久语时无闻者至州不自安谋逆欲待受调讫班赐军士望车驾如晋阳乘虚入邺为其郎中令吕思礼所告诏平原王段韶袭之归彦旧于南境置私驿闻军将逼报之便婴城拒守先是冀州长史宇文仲鸾司马李祖挹别驾陈季璩中从事房子弼长乐郡守尉普兴等疑归彦有异使连名密启归彦追而获之遂收禁仲鸾等五人仍并不从皆杀之军已逼城归彦登城大叫云孝昭皇帝初崩六军百万众悉由臣手投身向邺迎陛下当时不反今日岂有异心正恨高元海毕义云高干和诳惑圣上疾忌忠良但为杀此三人即临城自刎其后城破单骑北走至交津见获&#送邺帝令赵郡王睿私问其故归彦曰使黄颔小儿牵挽我何可不反曰谁耶归彦曰元海干和岂是朝廷老宿如赵家老公时又讵怀怨于是帝又使让焉对曰高元海受毕义云宅用作本州刺史给后部鼓吹臣为藩王太宰仍不得鼓吹正杀元海义云而已上令都督刘桃枝牵入归彦犹作前语望活帝命议其罪皆云不可赦乃载以露车衔枚面缚刘桃枝临之以刃击鼓随之并子孙十五人皆弃市赠仁州刺史魏时山崩得石角二藏在武库文宣入库赐从臣兵器特以二石角与归彦谓曰尔事常山不得反事长广得反反时将此角吓汉归彦额骨三道着帻不安文宣尝见之怒使以马鞭击其额血被面曰尔反时当以此骨吓汉其言反竟验云　　南赵郡王睿　南赵郡王整信　陈留文恭王　　惠宝按北齐书赵郡王传赵郡王琛子睿嗣父爵睿小名须拔生三旬而孤聪慧夙成特为高祖所爱养于宫中令游娘母之恩异诸子魏兴和中袭爵南赵郡公至四岁未尝识母其母则魏华阳公主也有郑氏者睿母之从母姊妹之女戏语睿曰汝是我姨儿何因倒亲游氏睿因问访遂精神不怡高祖甚以为怪疑其感疾欲命医看之睿对曰儿无患苦但闻有所生欲得暂见高祖惊曰谁向汝道耶睿具陈本末高祖命元夫人令就宫与睿相见睿前跪拜因抱头大哭高祖甚以悲伤语平秦王曰此儿天生至孝我儿子无有及者遂为休务一日睿初读孝经至资于事父辄流涕歔欷十岁丧母高祖亲送睿至领军府为睿发丧举声殒绝哀感左右三日水浆不入口高祖与武明娄皇后殷勤敦譬方渐顺旨居丧尽礼持佛像长斋至于骨立杖而后起高祖令常山王共卧起日夜说喻之并&#左右不听进水虽绝清漱午后辄不肯食由是高祖食必唤睿同案其见愍惜如此高祖崩哭泣欧血及壮将为婚娶而貌有戚容世宗谓之曰我为尔娶郑述祖女门阀甚高汝何所嫌而精神不乐睿对曰自痛孤遗常深膝下之慕方从婚冠弥用感切言未卒呜咽不自胜世宗为之悯然励之勤学常夜久方罢武定末除太子庶子显祖受禅进封爵为南赵郡王邑一千二百户迁散骑常侍睿身长七尺容仪甚伟闲习吏职有知人之鉴二年出为定州刺史加抚军将军六州大都督时年十七睿留心庶事纠擿奸非劝课农桑接礼民&#所部大治称为良牧三年加仪同三司六年诏睿领山东兵数万监筑长城于时盛夏六月睿在途中屏除盖扇亲与军人同其劳苦而定州先有冰室每岁藏冰长史宋钦道以睿冒犯暑热遂遣轝冰倍道追送正直日中停军炎赫尤甚人皆不堪而送冰者至咸谓得冰一时之要睿乃对之叹息云三军之人皆饮温水吾以何义独进寒冰非追名古将实情所不忍遂至消液竟不一尝兵人感悦遐迩称叹先是役徒罢作任其自返丁壮之辈各自先归羸弱之徒弃在山北加以饥病多致僵殒睿于是亲帅所部与之俱还配合州乡部分营伍督帅监领强弱相持遇善水草即为停顿分有余赡不足赖以全者十三四焉七年诏以本官都督沧瀛幽安平东燕六州诸军事沧州刺史八年征睿赴邺仍除北朔州刺史都督北燕北蔚北恒三州及厍推以西黄河以东长城诸镇诸军事睿慰抚新迁量置烽戍内防外御备有条法大为兵民所安有无水之处祷而掘井&#锸裁下泉源涌出至今号曰赵郡王泉九年车驾幸楼烦睿朝于行宫仍从还晋阳时济南以太子监国因立大都督府与尚书省分理众事仍开府置佐显祖特崇其选乃除睿侍中摄大都督府长史睿后因侍宴显祖从容顾谓常山王演等曰由来亦有如此长史不吾用此长史何如演对曰陛下垂心庶政优贤礼物须拔进居蝉珥之荣退当委要之职自昔以来实未闻如此铨授帝曰吾于此亦自谓得宜十年转仪同三司侍中将军长史王如故寻加开府仪同三司骠骑大将军太子太保皇建初行并州事孝昭临崩预受顾托奉迎世祖于邺以功拜尚书令别封浮阳郡公监太史太子太傅议律令又以讨北狄之功封颍川郡公复拜尚书令摄大宗正卿天统中追赠睿父琛假黄钺母元氏赠赵郡王妃谥曰真昭华阳长公主如故有司备礼仪就墓拜授时隆冬盛寒睿跣步号哭面皆破裂呕血数升及还不堪参谢帝亲就第看问拜司空摄录尚书事突厥尝侵轶至并州帝亲御戎六军进止皆令取睿节度以功复封宣城郡公摄宗正卿进拜太尉监议五礼睿久典朝政清真自守誉望日隆渐被&#忌乃撰古之忠臣养士号曰要言以致其意世祖崩葬后数日睿与冯翊王润安德王延宗及元文遥奏后主云和士开不宜仍居内任并入奏太后因出士开为兖州刺史太后曰士开旧经驱使欲留过百日睿正色不许数日之内太后数以为言有中官要人知太后密旨谓睿曰太后意既如此殿下何宜苦违睿曰吾国家事重死且不避若贪生苟全令国家扰攘非吾志也况受先皇遗旨委寄不轻今嗣主幼冲岂可使邪臣在侧不守之以正何面戴天遂重进言词理恳切太后令酌酒赐睿睿正色曰今论国家大事非为&#酒言讫便出其夜睿方寝见一人可长丈五臂长丈余当门向&#以臂压睿良久遂失所在睿意甚恶之便起坐独叹曰大丈夫命运一朝至此恐为太后所杀旦欲入朝妻子咸谏止之睿曰自古忠臣皆不顾身命社稷事重吾当以死效之岂容令妇人倾危宗庙且和士开何物竖子如此纵横吾宁死事先皇不忍见朝廷颠沛至殿门又有人曰愿殿下勿入有危变睿曰吾上不负天死亦无恨入见太后太后复以为言睿执之弥固出至永巷遇兵被执送华林园于雀离佛院令刘桃枝拉而杀之时年三十六大雾三日朝野冤惜之&#年后诏听以王礼葬竟无赠谥焉子整信嗣历散骑常侍仪同三司好学有行检少年时因猎坠马伤腰脚卒不能行起终于长安琛同母弟惠宝早亡元象初赠侍中尚书令都督四州诸军事青州刺史天统三年重赠十州都督封陈留王谥曰文恭以清河王岳第十子敬文嗣　　武兴王普按北齐书本传武兴王普字德广归彦兄归义之子也性宽和有度量九岁归彦自河州俱入洛神武使与诸子同游处天保初封武兴郡王武平二年累迁司空六年为豫州道行台尚书令后主奔邺就加太宰周师逼乃降卒于长安赠上开府豫州刺史　　乐安王劢按北齐书清河王传清河昭武王岳子劢字敬德夙智早成为显祖所爱年七岁遣侍皇太子后除青州刺史拜日显祖戒之曰叔父前牧青州甚有遗惠故遣汝慰彼黎庶宜好用心无坠声绩劢流涕对曰臣以蒙幼滥叨拔擢虽竭庸短惧忝先政帝曰汝既能有此言吾不虑也寻追授武卫将军领军祠部尚书开府仪同三司以清河地在畿内改封乐安王转侍中尚书右仆射出为朔州行台仆射后主晋州败太后从玉门道还京师&#劢统领兵马侍卫太后时佞幸阍寺犹行暴虐民间鸡猪悉放鹰犬搏噬取之劢收仪同三司苟子溢徇军欲行大戮太后有令然后释之刘文殊窃谓劢曰子溢之徒言成祸福何容如此岂不后生毁谤耶劢攘袂语文殊曰自献武皇帝以来抚养士卒委政亲贤用武行师未有折&#今西寇已次并州达官多悉委叛正坐此辈专政弄权所以内外离心衣冠解体若得今日斩此辈明日及诛亦无所恨王国家姻娅须同疾恶反为此言岂所望乎太后还至邺周军续至人皆恟惧无有&#心朝士出降昼夜相属劢因奏后主曰今所&#叛多是贵人至于卒伍犹未离贰请追五品已上家属置之三台因胁之曰若战不捷即退焚台此曹顾惜妻子必当死战且王师频北贼徒轻我今背城一决理必破之此亦计之上者后主卒不能用齐亡入周依例授开府隋朝历扬楚光洮四州刺史开皇中卒按北史本传劢字敬德幼聪敏美风仪以仁孝闻七岁袭爵清河王十四为青州刺史历祠部尚书开府仪同三司改封安乐侯性刚直有才干斛律光雅敬之每征伐则引为副迁侍中尚书右仆射及后主为周师所败劢奉太后归邺时宦官放纵仪同苟子溢尤幸劢将斩以徇太后救之乃得释刘文殊窃谓劢曰子溢之徒言成祸福何得如此劢攘袂曰今西军日侵朝贵多叛正由此辈弄权若今日杀之明日就诛无恨文殊甚愧之劢劝后主五品已下家累悉置三台上胁之曰若战不捷则烧之此辈必死战乃可捷也后主不从遂弃邺东迁劢恒后殿为周军所得武帝与语大悦因问齐亡所由劢发言流涕悲不自胜帝为改容授开府仪同三司隋文帝为丞相谓曰齐亡由任邪佞公父子忠良闻于邻境宜善自爱劢拜谢曰劢亡齐末属不能扶危定倾既蒙获宥已多优幸况滥叨名级致速官谤帝甚器之再迁楚州刺史城北有伍子胥庙其俗敬鬼祈者必以牛酒至破产业劢叹曰子胥贤者岂宜损百姓乎告谕所部自是遂止百姓赖之开皇七年转光州刺史上表曰陈氏数年以来荒悖滋甚天厌乱德祅实人兴或空里时有大声或行路共传鬼怪或刳人肝以祠天狗或自舍身以厌祅讹人神怨愤怪异荐发臣以庸才猥蒙朝寄频历藩守与其邻接密迩仇雠知其动静天讨有罪此即其时若戎车雷动戈船电迈臣虽驽怯请效鹰犬并上平陈五策帝嘉之答以优诏及大举伐陈以劢为行军总管从宜阳公王世积下陈江州以功拜上开府赐物三千段时陇右诸羌数为寇乱朝廷以劢有威名拜洮州刺史下车大崇威惠人夷悦附豪猾屏迹路不拾遗以善政称后吐谷浑来寇劢时遇疾不能拒战贼遂大掠而去宪司奏劢亡户口坐免卒于家大唐褒显前代名臣追赠都督泗州诸军事定州刺史子士廉最知名　　上洛王思宗
按北齐书本传上洛王思宗神武从子也性宽和颇有武干天保初封上洛郡王历位司空太傅薨于官子元海累迁散骑常侍愿处山林修行释典文宣许之乃入林虑山经二年绝弃人事志不能固自启求归征复本任便纵酒肆情广纳姬侍又除领军器小志大颇以智谋自许皇建末孝昭幸晋阳武成居守元海以散骑常侍留典机密初孝昭之诛杨愔等谓武成云事成以尔为皇太弟及践祚乃使武成在邺主兵立子百年为皇太子武成甚不平先是恒留济南于邺除领军厍狄伏连为幽州刺史以斛律丰乐为领军以分武成之权武成留伏连而不听丰乐视事乃与河阳王孝瑜伪猎谋于野暗乃归先是童谣云中兴寺内白凫翁四方侧听声雍雍道人闻之夜打钟时丞相府在北城中即旧中兴寺也凫翁谓雄鸡盖指武成小字步落稽也道人济南王小名打钟言将破击也既而太史奏言北城有天子气昭帝以为济南应之乃使平秦王归彦之邺迎济南赴并州武成王先咨元海并问自安之计元海曰皇太后万福至尊孝性非常殿下不须别武成曰岂我推诚之意耶元海乞还省一夜思之武成即留元海后堂达旦不眠唯绕&#徐步夜漏未曙武成遽出曰神策如何答云夜中得三策恐不堪用耳因说梁孝王惧诛入关事请乘数骑入晋阳先见太后求哀后见主上请去兵权以死为限求不干朝政必保太山之安此上策也若不然当具表云威权太盛恐取谤众口请青徐二州刺史沈静自居必不招物议此中策也更问下策曰发言即恐族诛因逼之答曰济南世嫡主上假太后令而夺之今集文武示以此&#执丰乐斩归彦尊济南号令天下以顺讨逆此万世一时也武成大悦狐疑竟未能用乃使郑道谦卜之皆曰不利举事静则吉又召曹魏祖问之国事对曰当有大凶又时有林虑令姓潘知占候密谓武成曰宫车当晏驾殿下为天下主武成拘之于内以候之又令巫觋卜之多云不须举兵自有大庆武成乃奉诏令数百骑送济南于晋阳及孝昭崩武成即位除元海侍中开府仪同三司太子詹事河清二年元海为和士开所谮被捶马鞭六十责云尔在邺城说我以弟反兄几许不义邺城兵马抗并州几许无智不义无智不为可使出为兖州刺史元海后妻陆太姬甥也故寻被追任使武平中与祖珽共执朝政元海多以太姬密语告珽珽求领军元海不可珽乃以其所告报太姬姬怒出元海为郑州刺史邺城将败征为尚书令周建德七年于邺城谋逆伏诛元海好乱乐祸然诈仁慈不饮酒啖肉文宣天保末年敬信内法乃至宗庙不血食皆元海所谋及为右仆射又说后主禁屠宰断酤酒然本心非靖故终致覆败　　修城王孝绪
按北齐书阳州公传阳州公永乐无子从兄恩以第二子孝绪为后袭爵天保初改封修城郡王　　广武王长&#
按北齐书阳州公传修城王孝绪弟长&#小名阿伽性粗武出入城市好殴击行路时人皆呼为阿伽郎君以宗室封广武王时有天恩道人至凶暴横行闾肆后入长&#党专以&#为事文宣并收掩付狱天恩等十余人皆弃市长&#鞭一百寻为南营州刺史在州无故自惊走叛亡入突厥竟不知死所　　南安王思好
按北齐书上洛王传南安王思好本浩氏子也上洛王思宗养以为弟遇之甚薄少以骑射事文襄及文宣受命为左卫大将军本名思孝天保五年讨蠕蠕文宣悦其骁勇谓曰尔击贼如鹘入鸦群宜思好事故改名焉累迁尚书令朔州道行台朔州刺史开府南安王甚得边朔人心后主时斫骨光弁奉使至州思好迎之甚谨光弁倨敖思好因心衔恨武平五年遂举兵反与并州诸贵书曰主上少长深宫未辨人之情伪昵近凶狡&#远忠良遂使刀锯刑余贵溢轩阶商胡丑类擅权帷幄剥削生灵劫掠朝市暗于听受专行忍害幽母深宫无复人子之礼二弟残戮顿绝孔怀之义仍纵子立夺马于东门光弁擎鹰于西市骏龙得仪同之号逍遥受郡君之名犬马班位荣冠轩冕人不堪役思长乱阶赵郡王睿实曰宗英社稷惟寄左丞相斛律明月世为元辅威着邻国无罪无辜奄见诛殄孤既忝预皇枝实蒙殊奖今便拥率义兵指除君侧之害幸悉此怀无致疑惑行台郎王行思之辞也思好至阳曲自号大丞相置百官以行台左丞相王尚之为长史武卫赵海在晋阳掌兵时仓卒不暇奏矫诏发兵拒之军士皆曰南安王来我辈唯须唱万岁奉迎耳帝闻变使唐邕莫多娄敬显刘桃枝中领军厍狄士文驰之晋阳帝勒兵续进思好军败与行思投水而死其麾下二千人桃枝围之且杀且招终不降以至于尽时帝在道叱奴世安自晋阳送露布于平都遇斛斯孝卿孝卿诱使食因驰诣行宫叫已了帝大欢左右呼万岁良久世安乃以状自陈帝曰告示何物事乃得坐食于是赏孝卿而免世安罪暴思好尸七日然后屠剥焚之烹尚之于邺市令内参射其妃于宫内仍火焚杀之思好反前五旬有人告其谋反韩长鸾女适思好子故奏有人诬告诸贵事相扰动不杀无以息后乃斩之思好既诛死者弟伏阙下诉求赠兄长鸾不为通也　　长乐太守灵山　建国侯伏护
按北齐书本传长乐太守灵山字景嵩神武族弟也从神武起兵信都终于长乐太守赠大将军司空谥曰文宣子懿卒于武平镇将无子文宣帝以灵山从父兄齐州刺史建国子伏护为灵山后伏护字臣援粗有刀笔天统初累迁黄门侍郎伏护历事数朝恒参机要而性嗜酒每多醉失末路愈剧乃至连日不食专事酣酒神识恍惚遂以卒赠兖州刺史建国侯孙乂袭乂少谨武平末给事黄门侍郎隋开皇中为太府少卿坐事卒
　宗藩部列传二十八
　　北齐二
　　永安简平王浚
按北齐书高祖十一王传神武皇帝十五男武明娄皇后生文襄皇帝文宣皇帝孝昭皇帝襄城景王淯武成皇帝博陵文简王济王氏生永安简平王浚穆氏生平阳靖翼王淹大尔朱氏生彭城景思王浟华山王凝韩氏生上党刚肃王涣小尔朱氏生任城王湝游氏生高阳康穆王湜郑氏生冯翊王润冯氏生汉阳敬怀王洽　按本传永安简平王浚字定乐神武第三子也初神武纳浚母当月而有孕及产浚疑非己类不甚爱之而浚早慧后更被宠年八岁时问于博士卢景裕曰祭神如神在为有神邪无神邪对曰有浚曰有神当云祭神神在何烦如字景裕不能答及长嬉戏不节曾以属请受纳大见杖罚拘禁府狱既而见原后稍折节颇以读书为务元象中封永安郡公豪爽有气力善骑射为文襄所爱文宣性雌懦每&#文襄有时涕出浚常责帝左右何因不为二兄拭鼻由是见衔累迁中书监兼侍中出为青州刺史颇好畋猎聪明矜恕上下畏悦之保定初进爵为王文宣末年多酒浚谓亲近曰二兄旧来不甚了了自登祚以后识解顿进今因酒败德朝臣无敢谏者大敌未灭吾甚以为忧欲乘驿至邺面谏不知用吾不人有知密以白帝又见衔八年来朝从幸东山帝裸裎为乐杂以妇女又作狐掉尾戏浚进言此非人主所宜帝甚不悦浚又于屏处召杨遵彦讥其不谏帝时不欲大臣与诸王交通遵彦惧以奏帝大怒曰小人由来难忍遂罢酒还宫浚寻还州又上书切谏诏令征浚浚惧祸谢疾不至上怒驰驿收浚老幼泣送者数千人至盛以铁笼与上党王涣俱置北城地牢下饮食溲秽共在一所明年帝亲将左右临穴歌讴令浚和之浚等惶怖且悲不觉声战帝为怆然因泣将赦之长广王湛先与浚不睦进曰猛兽安可出穴帝嘿然浚等闻之呼长广小字曰步落稽皇天见汝左右闻者莫不悲伤浚与涣皆有雄略为诸王所倾服帝恐为害乃自刺涣又使壮士刘桃枝就笼乱刺槊每下浚涣辄以手拉折之号哭呼天于是薪火乱投烧杀之填以土石后出皮发皆尽尸色如炭天下为之痛心后帝以其妃陆氏配仪同刘郁捷旧帝苍头也以军功见用时令郁捷害浚故以配焉后数日帝以陆氏先无宠于浚&#与离绝干明元年赠太尉无子诏以彭城王浟第二子准字茂则嗣　　平阳靖翼王淹
按北齐书本传平阳靖翼王淹字子邃神武第四子也元象中封平阳郡公累迁尚书左仆射天保初进爵为王历位尚书令开府仪同三司司空太尉皇建初为太傅与彭城河间王并给仗卫羽林百人太宁元年迁太宰性沈谨以宽厚称河清三年薨于晋阳或云鸩终还葬邺赠假黄钺太宰录尚书事子德素嗣　　彭城景思王浟
按北齐书本传彭城景思王浟字子深神武第五子也元象二年拜通直散骑常侍封长乐郡公博士韩毅教浟书见浟笔迹未工戏浟曰五郎书画如此忽为常侍开国今日后宜更用心浟正色答曰昔甘罗幼为秦相未闻能书凡人唯论才具何如岂必动夸笔迹博土当今能者何为不作三公时年盖八岁矣毅甚惭武定六年出为沧州刺史为政严察部内肃然守令参佐下及胥吏行游往来皆自粮食浟纤介知人间事有隰沃县主簿张达尝诣州夜投人舍食鸡羹浟察知之守令毕集浟对众曰食鸡羹何不还价直也达即伏罪合境号为神明又有一人从幽州来驴驮鹿脯至沧州界脚痛行迟偶会一人为伴遂盗驴及脯去明旦告州浟乃令左右及府僚吏分市鹿脯不限其价其主见脯识之推获盗者转都督定州刺史时有人被盗黑牛背上有白毛长史韦道建谓中从事魏道胜曰使君在沧州日擒奸如神若捉得此贼定神矣浟乃诈为上府市牛皮倍酬价直使牛主认之因获其盗建等叹服又有老母姓王孤独种菜三亩数被偷浟乃令人密往书菜叶为字明日市中看菜叶有字获贼尔后境内无盗政化为当时第一天保初封彭城王四年征为侍中人吏送别悲号有老公数百人相率具馔曰自殿下至来五载人不识吏吏不欺人百姓有识已来始逢今化殿下唯饮此乡水未食此乡食聊献蔬薄浟重其意为食一口七年转司州牧选从事皆取文才士明剖断者当时称为美选州旧案五百余浟未&#悉断尽别驾羊修等恐犯权戚乃诣合谘陈浟使告曰吾直道而行何惮权戚卿等当成人之美反以权戚为言修等惭悚而退后加特进兼司空太尉州牧如故太妃薨解任寻诏复本官俄拜司空兼尚书令济南嗣位除开府仪同三司尚书令领大宗正卿皇建初拜大司马兼尚书令转太保武成入承大业迁太师录尚书事浟明练世务果于断决事无大小咸悉以情赵郡李公统预高归彦之逆其母崔氏即御史中丞崔昂从父姊兼右仆射魏收之内妹也依令年出六十例免入官崔增年陈诉所司以昂收故崔遂获免浟擿发其事昂等以罪除名自车驾巡幸浟常留邺河清三年二月群盗田子礼等数十人谋浟为主诈称使者径向浟第至内室称&#牵浟上马临以白刃欲引向南殿浟大呼不从遂遇害时年三十二朝野痛惜焉初浟未被前其妃郑氏梦人斩浟头持去恶之数日而浟见杀赠假黄钺太师太尉录尚书事给辒辌车子宝德嗣位开府兼尚书左仆射　　上党刚肃王涣
按北齐书本传上党刚肃王涣字敬寿神武第七子也天姿雄杰俶傥不群虽在童幼恒以将略自许神武壮而爱之曰此儿似我及长力能扛鼎材武绝伦每谓左右曰人不可无学但要不为博士耳故读书颇知梗概而不甚&#习元象中封平原郡公文襄之遇贼涣年尚幼在西学闻宫中欢惊曰大兄必遭难矣弯弓而出武定末除冀州刺史在州有美政天保初封上党王历中书令尚书左仆射与常山王演等筑伐恶诸城遂聚邺下轻薄陵犯郡县为法司所纠文宣戮其左右数人涣亦被谴六年率众送梁王萧明还江南仍破东关斩梁特进裴之横等威名甚盛八年录尚书事初术士言亡高者黑衣由是自神武后每出行不欲见沙门为黑衣故也是时文宣幸晋阳以所忌问左右曰何物最黑对曰莫过漆帝以涣第七为当之乃使厍真都督破六韩伯升之邺征涣涣至紫陌桥杀伯升以逃凭河而度土人执以送帝铁笼盛之与永安王浚同置地牢下岁余与浚同见杀时年二十六以其妃李氏配冯文洛是帝家旧奴积劳位至刺史帝令文洛等杀涣故以其妻妻焉至干明元年收二王余骨葬之赠司空谥曰刚肃有&#李氏还第而文洛尚以故意修饰诣李李盛列左右引文洛立于阶下数之曰遭难流离以至大辱志操寡薄不能自尽幸蒙恩诏得反藩闱汝是谁家孰奴犹欲见侮于是杖之一百流血洒地涣无嫡子庶长子宝严以河清二年袭爵位终金紫光禄大夫开府仪同三司　　襄城景王淯
按北齐书本传襄城景王淯神武第八子也容貌甚美弱年有器望元象中封章武郡公天保初封襄城郡王二年春薨齐氏诸王选国臣府佐多取富商群小鹰犬少年唯襄城广宁兰陵王等颇引文艺清识之士当时以此称之干明元年二月赠假黄钺太师太尉录尚书事无子诏以常山王演第二子亮嗣　　任城王湝按北齐书本传任城王湝神武第十子也少明慧天保初封自孝昭武成时车驾还邺常令湝镇晋阳总并省事历司徒太尉并省录尚书事天统三年拜太保并州刺史别封平正郡公时有妇人临汾水浣衣有乘马人换其新靴驰而去者妇人持故靴诣州言之湝召城外诸妪以靴示之绐曰有乘马人在路被贼劫害遗此靴焉得无亲属乎一妪抚膺哭曰儿昨着此靴向妻家如其语捕获之时称明察武平初迁太师司州牧出为冀州刺史加太宰迁右丞相都督青州刺史湝频牧大藩虽不洁己然宽恕为吏人所怀五年青州崔蔚波等夜袭州城湝部分仓卒之际咸得齐整击贼大破之拜左丞相转瀛州刺史及后主奔邺加湝大丞相及安德王称尊号于晋阳使刘子昂修启于湝至尊出奔宗庙既重群公劝迫权主号令事宁终归叔父湝曰我人臣何容受此启执子昂送邺帝至济州禅位于湝启竟不达湝与广宁王孝珩于冀州召募得四万余人拒周军周齐王宪来伐先遣送书并赦诏湝并沉诸并战败湝孝珩俱被擒宪曰任城王何苦至此湝曰下官神武帝子兄弟十五人幸而独存逢宗社颠覆今日得死无愧坟陵宪壮之归其妻子将至邺城湝马上大哭自投于地流血满面至长安寻与后主同死妃卢氏赐斛斯征蓬首垢面长斋不言笑征放之乃为尼隋开皇三年表请文帝葬湝及五子于长安北原　　高阳康穆王湜
按北齐书本传高阳康穆王湜神武第十一子也天保元年封十年稍迁尚书令以滑稽便辟有宠于文宣在左右行杖以挞诸王太后深衔之其妃父护军长史张晏之尝要道拜湜湜不礼焉帝问其故对曰无官职汉何须礼帝于是擢拜晏之为徐州刺史文宣崩兼司徒导引梓宫吹笛云至尊颇知臣不又击胡鼓为乐太后杖湜百余未几薨太后哭之哀曰我恐其不成就与杖何期带创死也干明初赠假黄钺太师司徒录尚书事子士义袭爵　　博陵文简王济
按北齐书本传博陵文简王济神武第十二子也天保元年封济尝从文宣巡幸在路忽忆太后遂逃归帝怒临以白刃因此惊恍历位太尉河清初出为定州刺史天统五年在州语人云计次第亦应到我后主闻之阴使人杀之赠假黄钺太尉录尚书事子智袭爵　　华山王凝
按北齐书本传华山王凝神武第十三子也天保元年封新平郡王九年改封安定十五年封华山历位中书令齐州刺史就加太傅薨于州赠左丞相太师录尚书事凝诸王中最为孱弱妃王氏太子洗马王洽女也与苍头奸凝知而不能限禁后事发王氏赐死诏杖凝一百其愚如此　　冯翊王润
按北齐书本传冯翊王润字子泽神武第十四子也幼时神武称曰此吾家千里驹也天保初封历位东北道大行台右仆射都督定州刺史润美姿仪年十四五母郑妃与之同寝有秽杂之声及长廉慎方雅习于吏职至擿发隐伪奸吏无所匿其情开府王回洛与六州大都督独孤枝侵窃官田受纳贿赂润按举其事二人表言王出送台使登魏文旧坛南望叹息不测其意武成使元文遥就州宣&#曰冯翊王少小谨慎在州不为非法朕信之熟矣登高远望人之常情鼠辈欲横相间构曲生眉目于是回洛决鞭二百独孤枝决杖一百寻为尚书令领太子少师历司徒太尉大司马司州牧太保河南道行台领录尚书别封文成郡公太师太宰复为定州刺史薨赠假黄钺左丞相子茂德嗣　　汉阳敬怀王洽
按北齐书本传汉阳敬怀王洽字敬延神武第十五子也天保元年封五年薨年十三干明元年赠太保司空无子以任城王第二子建德为后　　河南康舒王孝瑜
按北齐书文襄六王传文襄皇帝六男文敬元皇后生河间王孝琬宋氏生河南王孝瑜王氏生广宁王孝珩兰陵武王长恭不得母氏姓陈氏生安德王延宗燕氏生渔阳王绍信　按本传河南康舒王孝瑜字正德文襄长子也初封河南郡公齐受禅进爵为王历位中书令司州牧初孝瑜养于神武宫中与武成同年相爱将诛杨愔等孝瑜预其谋及武成即位礼遇特隆帝在晋阳手&#之曰吾饮汾清二杯劝汝于邺酌两杯其亲爱如此孝瑜容貌魁伟精彩雄毅谦慎宽厚兼爱文学读书敏速十行俱下覆&#不失一道初文襄于邺东起山池游观时俗眩之孝瑜遂于第作水堂龙舟植幡&#于舟上数集诸弟宴射为乐武成幸其第见而悦之故盛兴后园之玩于是贵贱慕处处营造武成常使和士开与胡后对坐握槊孝瑜谏曰皇后天下之母不可与臣下接手帝深纳之后又言赵郡王父死非命不可亲由是睿及士开皆侧目士开密告其奢僭睿又言山东唯闻河南王不闻有陛下帝由是忌之尔朱御女名摩女本事太后孝瑜先与之通后因太子婚夜孝瑜窃与之言武成大怒顿饮其酒三十七杯体至肥大腰带十围使娄子彦载以出鸩之于车至西华门烦热躁闷投水而绝赠太尉录尚书事子弘节嗣孝瑜母魏吏部尚书宋弁孙也本魏颍川王斌之妃为文襄所纳生孝瑜孝瑜还第为太妃孝瑜妃卢正山女武成胡后之内姊也孝瑜薨后宋太妃为卢妃所谮诉武成杀之　　广宁王孝珩
按北齐书本传广宁王孝珩文襄第二子也历位司州牧尚书令司空司徒录尚书大将军大司马孝珩爱赏人物学涉经史好缀文有伎艺尝于厅事壁自画一苍鹰见者皆以为真又作朝士图亦当时之妙绝后主自晋州败奔邺诏王公议于含光殿孝珩以大敌既深事借机变宜使任城王领幽州道兵入土门扬声趣并州独孤永业领洛州兵趣潼关扬声趣长安臣请领京畿兵出滏口鼓行逆战敌闻南北有兵自然溃散又请出宫人珍宝赐将士帝不能用承光即位以孝珩为太宰与呼延族莫多娄敬显尉相愿同谋期正月五日孝珩于千秋门斩高阿那肱相愿在内以禁兵应之族与敬显自游豫园勒兵出既而阿那肱从别宅取便路入宫事不果乃求出拒西军谓阿那肱韩长鸾陈德信等云朝廷不赐遣击贼岂不畏孝珩反邪孝瑜破宇文邕遂至长安反时何与国家事以今日之急犹作如此猜疑高韩恐其变出孝珩为沧州刺史至州以五千人会任城王于信都共为匡复计周齐王宪来伐兵弱不能敌怒曰由高阿那肱小人吾道穷矣齐叛臣乞扶令和以&#刺孝珩坠马奴白泽以身扞之孝珩犹伤数处遂见虏齐王宪问孝珩齐亡所由孝珩自陈国难辞泪俱下俯仰有节宪为之改容亲为洗疮傅药礼遇甚厚孝珩独叹曰李穆叔言齐氏二十八年今果然矣自神武皇帝以外吾诸父兄弟无一人得至四十者命也嗣君无独见之明宰相非柱石之寄恨不得握兵符受庙算展我心力耳至长安依例授开府县侯后周武帝在云阳宴齐君臣自弹胡琵琶命孝珩吹笛辞曰亡国之音不足听也固命之举笛裁至口泪下呜咽武帝乃止其年十月疾甚启归葬山东从之寻卒令还葬邺　　河间王孝琬
按北齐书本传河间王孝琬文襄第三子也天保元年封天统中累迁尚书令初突厥与周师入太原武成将避之而东孝琬叩马谏请委赵郡王部分之必整齐帝从其言孝琬免胄将出帝使追还周军退拜并州刺史孝琬以文襄世嫡骄矜自负河南王之死诸王在宫内莫敢举声唯孝琬大哭而出又怨执政为草人而射之和士开与祖珽谮之云草人拟圣躬也又前突厥至州孝琬脱兜鍪抵地云岂是老妪须着此此言属大家也初魏世谣言河南种谷河北生白杨树头金鸡鸣珽以说曰河南河北河间也金鸡鸣孝琬将建金鸡而大赦帝颇惑之时孝琬得佛牙置于第内夜有神光照室元都法顺请以奏闻不从帝闻使之得镇库&#幡数百帝闻之以为反状讯其诸姬有陈氏者无宠诬对曰孝琬画作陛下形哭之然实是文襄像孝琬时时对之泣帝怒使武卫赫连辅元倒鞭挝之孝琬呼阿叔帝怒曰谁是尔叔敢唤我作叔孝琬曰神武皇帝嫡孙文襄皇帝嫡子魏孝静皇帝外甥何为不得唤作叔也帝愈怒折其两胫而死瘗诸西山帝崩后乃改葬子正礼嗣幼聪颖能诵左氏春秋齐亡迁绵州卒　　兰陵武王长恭
按北齐书本传兰陵武王长恭一名孝瓘文襄第四子也累迁并州刺史突厥入晋阳长恭尽力击之芒山之败长恭为中军率五百骑再入周军遂至金墉之下被围甚急城上人弗识长恭免胄示之面乃下弩手救之于是大捷武士共歌谣之为兰陵王入阵曲是也历司州牧青瀛二州颇受财货后为太尉与段韶讨柏谷又攻定阳韶病长恭总其众前后以战功别封巨鹿长乐乐平高阳等郡公芒山之捷后主谓长恭曰入阵太深失利悔无所及对曰家事亲切不觉遂然帝嫌其称家事遂忌之及在定阳其属尉相愿谓曰王既受朝寄何得如此贪残长恭未答相愿曰岂不由芒山大捷恐以威武见忌欲自秽乎长恭曰然相愿曰朝廷若忌王于此犯便当行罚求福反以速祸长恭泣下前膝请以安身术相愿曰王前既有勋今复告捷威声太重宜属疾在家勿预时事长恭然其言未能退及江淮寇扰恐复为将叹曰我去年面肿今何不发自是有疾不疗武平四年五月帝使徐之范饮以毒药长恭谓妃郑氏曰我忠以事上何辜于天而遭鸩也妃曰何不求见天颜长恭曰天颜何由可见遂饮药薨赠太尉长恭貌柔心壮音容兼美为将躬勤细事每得甘美虽一瓜数果必与将士共之初在瀛州行参军阳士深表列其赃免官及讨定州阳士深在军恐祸及长恭闻之曰吾本无此意乃求小失杖士深二十以安之尝入朝而仆从尽散唯有一人长恭独还无所谴罚武成赏其功命贾护为买妾二十人唯受其一有千金责券临死日尽燔之　　安德王延宗
按北齐书本传安德王延宗文襄第五子也母陈氏广阳王妓也延宗幼为文宣所养年十二犹骑置腹上令溺己脐中抱之曰可怜止有此一个问欲作何王对曰欲作冲天王文宣问杨愔愔曰天下无此郡名愿使安于德于是封安德焉为定州刺史于楼上大便使人在下张口承之以蒸糁和人粪以饲左右有难色者鞭之孝昭帝闻之使赵道德就州杖之一百道德以延宗受杖不谨又加三十又以囚试刀验其利钝骄纵多不法武成使挞之杀其昵近九人从是深自改悔兰陵王芒山凯捷自陈兵势诸兄弟咸壮之延宗独曰四兄非大丈夫何不乘胜径入使延宗当此势关西岂得复存及兰陵死妃郑氏以颈珠施佛广宁王使赎之延宗手书以谏而泪满纸河间死延宗哭之泪赤又为草人以像武成鞭而讯之曰何故杀我兄奴告之武成覆卧延宗于地马鞭挝之二百几死后历司徒太尉及平阳之役后主自御之命延宗率右军先战城下擒周开府宗挺及大战延宗以麾下再入周军莫不披靡诸军败延宗独全军后主将奔晋阳延宗言大家但在营莫动以兵马付臣臣能破之帝不纳及至并州又闻周军已入鼠谷乃以延宗为相国并州刺史总山西兵事谓曰并州阿兄自取儿今去也延宗曰陛下为社稷莫动臣为陛下出死力战骆提婆曰至尊计已成王不得辄沮后主竟奔邺在并将卒咸请曰王若不作天子诸人实不能与王出死力延宗不得已即皇帝位下诏曰武平孱弱政由宦竖衅结萧墙盗起疆埸斩关夜遁莫知所之则我高祖之业将坠于地王公卿士猥见推逼今便祗承宝位可大赦天下改武平七年为德昌元年以晋昌王唐邕为宰辅齐昌王莫多娄敬显沐阳王和阿干子右卫大将军段畅武卫将军相里僧伽开府韩骨胡侯莫陈洛州为爪牙众闻之不召而至者前后相属延宗容貌充壮坐则仰偃则伏人皆笑之乃吓然奋发气力绝异驰骋行阵劲捷若飞倾覆府藏及后宫美女以赐将士籍没内参千余家后主谓近臣曰我宁使周得并州不欲安德得之左右曰理然延宗见士卒皆亲执手陈辞自称名流涕呜咽众皆争为死童儿女子亦乘屋攘袂投石以御周军特进开府那卢安生守太谷以万兵叛周军围晋阳望之如黑云四合延宗命莫多娄敬显韩骨胡拒城南和阿干子段畅拒城东延宗亲当周齐王于城北奋大&#往来督战所向无前尚书令史沮山亦肥大多力捉长刀步从杀伤甚多武卫兰芙蓉綦连延长皆死于阵和阿干子段畅以千骑投周周军攻东门际昏遂入进兵焚佛寺门屋飞焰照天地延宗与敬显自门入夹击之周军大乱争门相填压齐人从后斫刺死者二千余人周武帝左右略尽自拔无路承御上士张寿辄牵马头贺拔佛恩以鞭拂其后崎岖仅得出齐人奋击几中焉城东厄曲佛恩及降者皮子信为之导仅免时四更也延宗谓周武帝崩于乱兵使于积尸中求长鬣者不得时齐人既胜入坊饮酒尽醉卧延宗不复能整周武帝出城饥甚欲为遁逸计齐王宪及柱国王谊谏以为去必不免延宗叛将段畅亦盛言城内空虚周武帝乃驻马鸣角收兵俄顷复振诘旦还攻东门&#之又入南门延宗战力屈走至城北于人家见禽周武帝自投下马执其手延宗辞曰死人手何敢迫至尊帝曰两国天子有何怨恶直为百姓来耳勿怖终不相害使复衣帽礼之先是高都郡有山焉绝壁临水忽有墨书见云齐亡延宗洗视逾明帝使人就写使者改亡为上至是应焉延宗败前在邺厅事见两日相连置以十二月十三日晡时受&#守并州明日建尊号不间日而被围经宿至食时而败年号德昌好事者言其得二日云既而周武帝问取邺计辞曰亡国大夫不可以图存此非臣所及强问之乃曰若任城王援邺臣不能知若今主自守陛下兵不血刃及至长安周武与齐君臣饮酒令后主起舞延宗悲不自持屡欲仰药自裁侍婢苦执谏而止未几周武诬后主及延宗等云遥应穆提婆反使并赐死皆自陈无之延宗攘袂泣而不言皆以椒塞口而死明年李起收殡之后主之传位于太子也孙正言窃谓人曰我昔武定中为广州士曹闻襄城人曹普演有言高王诸儿阿保当为天子至高德之承之当灭阿保谓天保德之谓德昌也承之谓后主年号承光其言竟信云　　渔阳王绍信按北齐书本传渔阳王绍信文襄第六子也历特进开府中领军护军青州刺史行过渔阳与大富人锺长命同&#坐太守郑道盖谒长命欲起绍信不听曰此何物小人而主人公为起乃与长命结为义兄弟妃与长命妻为姊妹责其阖家长幼皆有赠贿锺氏因此遂贫齐灭死于长安　　太原王绍德
按北齐书文宣四王传文宣五男李后生废帝及太原王绍德冯世妇生范阳王绍义裴嫔生西河王绍仁颜嫔生陇西王绍廉　按本传太原王绍德文宣第二子也天保末为开府仪同三司武成因怒李后骂绍德曰父打我时竟不来救以刀环筑杀之亲以土埋之游豫园武平元年诏以范阳王子辨才为后袭太原王　　范阳王绍义
按北齐书本传范阳王绍义文宣第三子也初封广阳后封范阳历位侍中清都尹好与群小同饮擅置内参打杀博士任方荣武成尝杖之二百送付昭信后后又杖一百及后主奔邺以绍义为尚书令定州刺史周武帝&#并州以封辅相为北朔州总管此地齐之重镇诸勇士多聚焉前卒长赵穆司马王当万等谋执辅相迎任城王于瀛州事不果便迎绍义绍义至马邑辅相及其属韩阿各奴等数十人皆齐叛臣自肆州以北城戍二百八十余尽从辅相及绍义至皆反焉绍义与灵州刺史袁洪猛引兵南出欲取并州至新兴而肆州已为周守前队二仪同以所部降周周兵击显州执刺史陆琼又攻陷诸城绍义还保北朔周将宇文神举军逼马邑绍义遣杜明达拒之兵大败绍义曰有死而已不能降人遂奔突厥众三千家令之曰欲还者任意于是哭拜别者大半突厥他&#可汗谓文宣为英雄天子以绍义重踝似之甚见爱重凡齐人在北者悉隶绍义高宝宁在营州表上尊号绍义遂即皇帝位称武平元年以赵穆为天水王他&#闻宝宁得平州亦招诸部各举兵南向云共立范阳王作齐帝为其报雠周武帝大集兵于云阳将亲北伐遇疾暴崩绍义闻之以为天赞己卢昌期据范阳亦表迎绍义俄而周将宇文神举攻灭昌期其日绍义适至幽州闻周总管出兵于外欲乘虚取蓟城列天子旌旗登燕昭王冢乘高望远部分兵众神举遣大将军宇文恩将四千人驰救幽州半为齐军所杀绍义闻范阳城陷素服举哀回军入突厥周人购之于他&#又使贺若谊往说之他&#犹不忍遂伪与绍义猎于南境使谊执之流于蜀绍义妃渤海封孝婉女自突厥逃归绍义在蜀遗妃书云突厥无信送吾于此竟死蜀中　　西河王绍仁
按北齐书本传西河王绍仁文宣第四子也天保末为开府仪同三司寻薨　　陇西王绍廉
按北齐书本传陇西王绍廉文宣第五子也初封长乐后改焉性粗尝拔刀逐绍义绍义走入厩闭门拒之绍义初为清都尹未及理事绍廉先往唤囚悉出率意决遣之能饮酒一举数升终以此薨　　襄城王亮
按北齐书襄城景王传景王淯无子诏以常山王演第二子亮嗣亮字彦道性恭孝美风仪好文学为徐州刺史坐夺商人财物免官后主败奔邺亮从焉迁兼太尉太傅周师入邺亮于启夏门拒守诸军皆不战而败周军于诸城门皆入亮军方退走亮入太庙行马内恸哭拜辞然后为周军所执入关依例受仪同分配远边卒于龙州　　乐陵王百年
按北齐书孝昭六王传孝昭七男元后生乐陵王百年桑氏生襄城王亮出后襄城景王诸姬生汝南王彦理始平王彦德城阳王彦基定阳王彦康汝阳王彦忠　按本传乐陵王百年孝昭第二子也孝昭初即位在晋阳群臣请建中宫及太子帝谦未许都下百僚又请乃称太后令立为皇太子帝临崩遗诏传位于武成并有手书其末曰百年无罪汝可以乐处置之勿学前人大宁中封乐陵王河清三年五月白虹围日再重又横贯而不达赤星见帝以盆水承星影而盖之一夜盆自破欲以百年厌之会博陵人贾德冑教百年书百年尝作数敕字德冑封以奏帝乃发怒使召百年百年被召自知不免割带玦留与妃斛律氏见帝于元都苑凉风堂使百年书敕字验与德胄所奏相似遣左右乱捶击之又令人曳百年绕堂且走且打所过处血皆遍地气息将尽曰乞命愿与阿叔作奴遂斩之弃诸池池水尽赤于后园亲看埋之妃把玦哀号不肯食月余亦死玦犹在手拳不可开时年十四其父光自擘之乃开后主时改九院为二十七院掘得一小尸绯袍金带一髻一解一足有靴诸内&#窃言百年太子也或以为太原王绍德诏以襄城王子白泽袭爵乐陵王齐亡入关徙蜀死　　汝南王彦理按北齐书本传汝南王彦理武平初封王位开府清都尹齐亡入关随例授仪同大将军封县子女入太子宫故得不死隋开皇中卒于并州刺史始平王彦德城阳王彦基定阳王彦康汝阳王彦忠与汝南同受封并加仪同三司后事阙　　南阳王绰
按北齐书武成十二王传武成十三男胡皇后生后主及琅邪王俨李夫人生南阳王绰后宫生齐安王廓北平王贞高平王仁英淮南王仁光西河王仁几乐平王仁邕川王仁俭安乐王仁雅丹杨王仁直东海王仁谦　按本传南阳王绰字仁通武成长子也以五月五日辰时生至午时后主乃生武成以绰母李夫人非正嫡故贬为第二名融字君明出后汉阳王河清三年改封南阳别为汉阳置后绰始十余岁留守晋阳爱波斯狗尉破胡谏之&#然斫杀数狗狼籍在地破胡惊走不敢复言后为司徒冀州刺史好裸人使踞为兽状纵犬噬而食之左转定州汲井水为后池在楼上弹人好微行游猎无度恣情强云学文宣伯为人有妇人抱儿在路走避入草绰夺其儿饲波斯狗妇人号哭绰怒又纵狗使食狗不食涂以儿血乃食焉后主闻之诏&#绰赴行在所至而宥之问在州何者最乐对曰多取蝎将蛆混看极乐后主即夜索蝎一斗比晓得三二升置诸浴斛使人裸卧斛中号叫宛转帝与绰临观喜噱不已谓绰曰如此乐事何不早驰驿奏闻绰由是大为后主宠拜大将军朝夕同戏韩长鸾间之除齐州刺史将发长鸾令绰亲信诬告其反奏云此犯国法不可赦后主不忍显戮使宠胡何猥萨后园与绰相扑搤杀之瘗于兴圣佛寺经四百余日乃大敛颜色毛发皆如生俗云五月五日生者脑不坏绰兄弟皆呼父为兄兄嫡母为家家乳母为姊姊妇为妹妹齐亡妃郑氏为周武帝所幸请葬绰&#所司葬于永平陵北　　琅邪王俨按北齐书本传琅邪王俨字仁威武成第三子也初封东平王拜开府侍中中书监京畿大都督领军大将军领御史中丞迁大司徒尚书令大将军录尚书事大司马魏氏旧制中丞出清道与皇太子分路行王公皆遥住车去牛顿轭于地以待中丞过其或迟违则赤棒棒之自都邺后此仪绝武成欲雄宠俨乃使一依旧制初从北宫出将上中丞凡京畿步骑领军之官属中丞之威仪司徒之卤簿莫不毕备帝与胡后在华林园东门外张幕隔青纱步障观之遣中贵骤马趣仗不得入自言奉敕赤棒应声碎其鞍马惊人坠帝大笑以为善更敕令驻车传语良久观者倾京邑俨恒在宫中坐含光殿以视事诸父皆拜焉帝幸并州俨常居守每送驾或半路或至晋阳乃还王师罗尝从驾后至武成欲罪之辞曰臣与第三子别留连不觉晚武成忆俨为之下泣舍师罗不问俨器服玩饰皆与后主同所须悉官给于南宫尝见新冰早李还怒曰尊兄已有我何以无从是后主先得新奇属官及工匠必获罪太上胡后犹以为不足俨尝患喉使医下针张目不瞬又言于帝曰阿兄&#何能率左右帝每称曰此黠儿也当有所成以后主为劣有废立意武成崩改封琅邪俨以和士开骆提婆等奢恣盛修第宅意甚不平尝谓曰君等所营宅早晚当就何太迟也二人相谓曰琅邪王眼光奕奕数步射人向者蹔对不觉汗出天子前奏事尚不然由是忌之武平二年出俨居北宫五日一朝不复得每日见太后四月诏除太保余官悉解犹带中丞督京畿以北城有武库欲移俨于外然后夺其兵权治书侍御史王子宜与俨左右开府高舍洛中常侍刘辟疆说俨曰殿下被疏正由士开间构何可出北宫入百姓丛中也俨谓侍中冯子琮曰士开罪重儿欲杀之子琮心欲废帝而立俨因赞成其事俨乃令子宜表弹士开罪请付禁推子琮杂以他文书奏之后主不审省而可之俨诳领军厍狄伏连曰奉敕令领军收士开伏连以谘子琮且请覆奏子琮曰琅邪王受敕何须重奏伏连信之伏五十人于神兽门外诘旦执士开送御史俨使冯永洛就台斩之俨徒本意唯杀士开及是因逼俨曰事既然不可中止俨遂率京畿军士三千余人屯千秋门帝使刘桃枝将禁兵八十人召俨桃枝遥拜俨命反缚将斩之禁兵散走帝又使冯子琮召俨俨辞曰士开昔来实合万死谋废至尊剃家家头使作阿尼故拥兵马欲坐着孙凤珍宅上臣为是矫诏诛之尊兄若欲杀臣不敢逃罪若放臣愿遣姊姊来迎臣臣即入见姊姊即陆令萱也俨欲诱出杀之令萱执刃帝后闻之战栗又使韩长鸾召俨俨将入刘辟疆牵衣谏曰若不斩提婆母子殿下无由得入广宁安德二王适从西来欲助成其事曰何不入辟疆曰人少安德王顾众而言曰孝昭帝杀杨遵彦止八十人今乃数千何言人少后主泣启太后曰有缘更见家家无缘永别乃急召斛律光俨亦召之光闻杀士开抚掌大笑曰龙子作事固自不似凡人入见后主于永巷帝率宿卫者步骑四百授甲将出战光曰小儿辈弄兵与交手即乱鄙谚云奴见大家心死至尊宜自至千秋门琅邪必不敢动皮景和亦以为然后主从之光步道使人出曰大家来俨徒骇散帝驻马桥上遥呼之俨犹立不进光就谓曰天子弟杀一汉何所苦执其手强引以前请帝曰琅邪王年少肠肥脑满轻为举措长大自不复然愿宽其罪帝拔俨带刀环乱筑辫头良久乃释之收伏连及高舍洛王子宜刘辟疆都督翟显贵于后园帝亲射之而后斩皆支解之都街下文武职吏尽欲杀之光以皆勋贵子弟恐人心不安赵彦深亦云春秋责帅于是罪之各有差俨之未获罪也邺城有白马佛塔是石季龙为澄公所作俨将修之巫曰若动此浮图北城失主不从破至第二级得白&#长数丈回旋失之数旬而败自是太后处俨于宫内食必自尝之陆令萱说帝曰人称琅邪王聪明雄勇当今无敌观其相表殆非人臣自专杀以来常怀恐惧宜早为计何洪珍与和士开素善亦请杀之未决以食轝密迎祖珽问之珽称周公诛管叔季友鸩庆父帝纳其言以俨之晋阳使右卫大将军赵元&#诱执俨元&#曰臣昔事先帝日见先帝爱王今宁就死不能行帝出元&#为豫州刺史九月下旬帝启太后曰明旦欲与仁威出猎须早出早还是夜四更帝召俨俨疑之陆令萱曰兄兄唤儿何不去俨出至永巷刘桃枝反接其手俨呼曰乞见家家尊兄桃枝以袖塞其口反袍蒙头负出至大明宫鼻血满面立杀之时年二十四不脱靴裹以席埋于室内帝使启太后临哭十余声便拥入殿明年三月葬于邺西赠谥曰楚恭哀帝以慰太后有遗腹四男生数月皆幽死以平阳王淹孙世俊嗣俨妃李祖钦女也进为楚帝后居宣则宫齐亡乃嫁焉　　齐安王廓
按北齐书本传齐安王廓字仁弘武成第四子也性长者无过行位特进开府仪同三司定州刺史　　北平王贞按北齐书本传北平王贞字仁坚武成第五子也沉审宽恕帝常曰此儿得我凤毛位司州牧京畿大都督兼尚书令录尚书事帝行幸总留台事积年后主以贞长大渐忌之阿那肱承旨令冯士干劾系贞于狱夺其留后权　　高平王仁英
按北齐书本传高平王仁英武成第六子也举止轩昂精神无检格位定州刺史　　淮南王仁光　西河王仁几　乐平王仁邕　　颍川王仁俭　安阳王仁雅　丹阳王仁直　　东海王仁谦按北齐书本传淮南王仁光武成第七子也性躁且暴位清都尹次西河王仁几生而无骨不自支持次乐平王仁邕次颍川王仁俭次安阳王仁雅从小有喑疾次丹阳王仁直次东海王仁谦皆养于北宫琅邪王死后诸王守禁弥切武平末年仁邕以下始得出外供给俭薄取充而已寻后主穷蹙以廓为光州贞为青州仁英为冀州仁俭为胶州仁直为济州刺史自廓以下多与后主死于长安仁英以清狂仁雅以喑疾获免俱徙蜀隋开皇中追仁英诏与萧琮陈叔宝修其本宗祭祀未几而卒　　东平王恪
按北齐书本传后主五男穆皇后生幼主诸姬生东平王恪次善德次买德次质钱胡太后以恪嗣琅邪王寻夭折齐灭周武帝以任城巳下大小三十王归长安皆有封爵其后不从戮者散配西土皆死边　宗藩部列传二十九
　　北周
　　虞国公仲
按周书本传仲德皇帝之从父兄也卒于代保定初追赠使持节太傅柱国大将军大司徒大都督燕平等十州诸军事燕州刺史封虞公国邑三千户子兴嗣　　邵惠公颢
按周书本传颢太祖之长兄也德皇帝娶乐浪王氏是为德皇后生颢次杞简公连次莒庄公洛生次太祖颢性至孝德皇后崩哀毁过礼乡党咸敬异焉德皇帝与卫可孤战于武川南河临阵坠马颢与数骑奔救击杀数十人贼众披靡德皇帝乃得上马引去俄而贼追骑大至颢遂战殁保定初追赠太师柱国大将军大冢宰大都督恒朔等十州诸军事恒州刺史封邵国公邑万户谥曰惠颢三子什肥导护护别有传　　杞简公连
按周书本传连幼而谨厚临敌果毅随德皇帝逼定州军于唐河遂俱殁保定初追赠使持节太傅柱国大将军大司徒大都督定冀等十州诸军事定州刺史封杞国公邑五千户谥曰简　　莒庄公洛生
按周书本传洛生少任侠尚武艺及壮有大度好施爱士北州贤俊皆与之游而才能多出其下及葛荣破鲜于修礼乃以洛生为渔阳王仍领德皇帝余众时人皆呼为洛生王洛生善将士帐下多骁勇至于攻战莫有当其锋者是以克获常冠诸军尔朱荣定山东收诸豪杰迁于晋阳洛生时在虏中荣雅闻其名心惮之寻为荣所害保定初追赠使持节太保柱国大将军大冢宰大宗伯大都督并肆等十州诸军事并州刺史封莒国公邑五千户谥曰庄　　邵景公什肥
按周书邵惠公传惠公颢子什肥年十五而惠公殁自伤早孤事母以孝闻永安中太祖入关什肥不能离母遂留晋阳及太祖定秦陇什肥为齐神武所害保定初追赠大将军小冢宰大都督冀定等州诸军事冀州刺史袭爵邵国公谥曰景子胄嗣　　豳国公导
按周书邵惠公传惠公颢子导字菩萨少雄豪有仁惠太祖爱之初与诸父在葛荣军中荣败迁晋阳及太祖随贺拔岳入关导从而西常从征伐太祖讨侯莫陈悦以导为都督镇原州及悦败北走出故塞导率骑追之至牵屯山及悦斩之传首京师以功封饶阳县侯邑五百户拜冠军将军加通直散骑常侍魏文帝即位以定策功进爵为公增邑五百户拜使持节散骑常侍车骑大将军左光禄大夫三年太祖东征导入宿卫拜领军将军大都督齐神武渡河侵冯翊太祖自弘农引军入关导督左右禁旅会于沙苑与齐神武战大破之进位仪同三司明年魏文帝东征留导为华州刺史及赵青雀于伏德慕容思庆等作乱导自华州率所部兵击之擒伏德斩思庆进屯渭桥会太祖军事平进爵章武郡公增邑并前二千户寻加侍中开府骠骑大将军太子少保高仲密以北豫降太祖率诸将辅魏皇太子东征复以导为大都督华东雍二州诸军事行华州刺史导治兵训卒得定捍之方及大军不利东魏军追至稠桑知关中有备乃退会侯景举济南来附遣使请援朝议将应之乃征为陇右大都督秦南等十五州诸军事秦州刺史及齐氏称帝太祖发关中兵讨之魏文帝遣齐王廓镇陇右征导还朝拜大将军大都督三雍二华等二十三州诸军事屯咸阳大军还乃旋旧镇导性宽明善于抚御凡所引接人皆尽诚临事敬慎常若弗及太祖每出征讨导恒居守深为吏民所附朝廷亦以此重之魏恭帝元年十二月薨于上邽年四十四魏帝遣侍中渔阳王绳监护丧事赠本官加尚书令秦州刺史谥曰孝朝议以导抚和西戎威恩显着欲令世镇陇右以彰厥德乃葬于上邽城西无疆原华戎会葬有万余人奠祭于路悲号满野皆曰我君舍我乎大小相率负土成坟高五十余尺周回八十余步为官司所止然后泣辞而去其遗爱见思如此天和五年重赠太师柱国豳国公导五子广亮翼椿众亮椿并出后于杞　　晋荡公护
按周书本传护字萨保太祖之兄邵惠公颢之少子也幼方正有志度特为德皇帝所爱异于诸兄年十一惠公薨随诸父在葛荣军中荣败迁晋阳太祖之入关也护以年小不从普泰初自晋阳至平凉时年十七太祖诸子并幼遂委护以家务内外不严而肃太祖尝叹曰此儿志度类我及出临夏州留护事贺拔岳岳之被害太祖至平凉以护为都督从征侯莫陈悦破之后以迎魏帝功封水池县伯邑五百户大统初加通直散骑常侍征虏将军以预定乐勋进爵为公增邑通前一千户从太祖擒窦泰复弘农破沙苑战河桥并有功迁镇东将军大都督八年进车骑大将军仪同三司邙山之役护率众先锋为敌人所围都督侯伏侯龙恩挺身扞御方得免是时赵贵等军亦退太祖遂班师护坐免官寻复本位十二年加骠骑大将军开府仪同三司进封中山公增邑四百户十五年出镇河东迁大将军与于谨征江陵护率轻骑为先锋昼夜兼行乃遣裨将攻梁临边城镇并拔之并擒其候骑进兵径至江陵城下城中不意兵至惶窘失图护又遣骑二千断江津收舟舰以待大军之至围而克之以功封子会为江陵公初襄阳蛮帅向天保等万有余落恃险作梗及师还护率军讨平之初行六官拜小司空太祖西巡至牵屯山遇疾驰驿召护护至泾州见太祖而太祖疾已绵笃谓护曰吾形容若此必是不济诸子幼小寇贼未宁天下之事属之于汝宜勉力以成吾志护涕泣奉命行至云阳而太祖崩护秘之至长安乃发丧时嗣子冲弱强寇在近人情不安护纲纪内外抚循文武于是众心乃定先是太祖常云我得胡力当时莫晓其旨至是人以护字当之寻拜柱国太祖山陵毕护以天命有归遣人讽魏帝遂行禅代之事孝闵帝践阼拜大司马封晋国公邑一万户赵贵独孤信等谋袭护护因贵入朝遂执之党与皆伏诛拜大冢宰时司会李植军司马孙恒等在太祖之朝久居权要见护执政恐不见容乃密要宫伯乙弗凤张光洛贺拔提元进等为腹心说帝曰护诛朝贵以来威权日盛谋臣宿将争往附之大小政事皆决于护以臣观之将不守臣节恐其滋蔓愿早图之帝然其言凤等又曰以先王之圣明犹委植恒以朝政今若左提右挈何向不成且晋公常云我今夹辅陛下欲行周公之事臣闻周公摄政七年然后复子明辟陛下今日岂能七年若此乎深愿不疑帝愈信之数将武士于后园讲习为执缚之势护微知之乃出植为梁州刺史恒为潼州刺史欲遏其谋后帝思植等每欲召之护谏曰天下至亲不过兄弟若兄弟自构嫌隙他人何易可亲太祖以陛下富于春秋顾命托臣以后事臣既情兼家国实愿竭其股肱若使陛下亲览万几威加四海臣死之日犹生之年但恐除臣之后奸回得逞其欲非唯不利陛下亦恐社稷危亡臣所以勤勤恳恳干触天威者但不负太祖之顾托保安国家之鼎祚耳不意陛下不照愚臣款诚忽生疑阻且臣既为天子兄复为国家宰辅知更何求而怀冀望伏愿陛下有以明臣无惑谗人之口因泣涕久之乃止帝犹猜之凤等益惧密谋滋甚遂克日将召群公入燕执护诛之光洛具以其前后谋告护护乃召柱国贺兰祥小司马尉迟纲等以凤谋告之祥等&#劝护废帝时纲总领禁兵护乃遣纲入宫召凤等议事及出以次执送护第因罢散宿卫兵遣祥逼帝幽于旧邸于是召诸公卿毕集护流涕谓曰先王起自布衣躬亲行阵勤劳王业三十余年寇贼未平奄弃万国寡人地则犹子亲受顾命以略阳公既居正嫡与公等立而奉之革魏兴周为四海主自即位以来荒淫无度昵近群小&#忌骨肉大臣重将咸欲诛夷若此谋遂行社稷必致倾覆寡人若死将何面目以见先王今日宁负略阳不负社稷尔宁都公年德兼茂仁孝圣慈四海归心万方注意今欲废昏立明公等以为如何群臣咸曰此公之家事敢不惟命是听于是斩凤等于门外并诛植恒等寻亦弒帝迎世宗于岐州而立之二年拜太师赐辂车冕服封子至为崇业郡公初改雍州刺史为牧以护为之并赐金石之乐武成元年护上表归政帝许之军国大事尚委于护帝性聪睿有识量护深惮之有李安者本以鼎俎得宠于护稍被升擢位至膳部下大夫至是护乃密令安因进食于帝加以毒药帝遂寝疾而崩护立高祖百官总已以听于护自太祖为丞相立左右十二军总属相府太祖崩后皆受护处分凡所征发非护书不行护第屯兵禁卫盛于宫阙事无巨细皆先断后闻保定元年以护为都督中外诸军事令五府总于天官或有希护旨云周公德重鲁立文王之庙以护功比周公宜用此礼于是诏于同州晋国第立德皇帝别庙使护祭焉三年诏曰大冢宰晋国公智周万物道济天下所以克成我帝业安养我苍生况亲则懿昆任当元辅而可同班群品齐位众臣自今诏诰及百司文书并不得称公名以彰殊礼护抗表固让初太祖创业既与突厥和亲谋为犄角共图高氏是年乃遣柱国杨忠与突厥东伐破齐长城至并州而还期后年更举南北相应齐主大惧先是护母阎姬与皇第四姑及诸戚属并没在齐皆被幽护居宰相之后每遣间使寻求莫知音息至是并许还朝且请和好四年皇姑先至齐主以护既当权重乃留其母以为后图仍令人为阎作书报护曰天地隔塞子母异所三十余年存亡断绝肝&#之痛不能自胜想汝悲思之怀复何可处吾自念十九入汝家今已八十矣既逢丧乱备尝艰阻恒冀汝等长成得见一日安乐何期罪衅深重存没分离吾凡生汝辈三男三女今日目下不&#一人兴言及此悲缠肌骨赖皇齐恩恤差安衰暮又得汝杨氏姑及汝叔母纥于汝嫂刘新妇等同居颇亦自适但为微有耳疾大语方闻行动饮食幸无多恙今大齐圣德远被特降鸿慈既许归吾于汝又听先致音耗积稔长悲豁然获展此乃仁侔造化将何报德汝与吾别之时年尚幼小以前家事或不委曲昔在武川镇生汝兄弟大者属鼠次者属兔汝身属蛇鲜于修礼起日吾之阖家大小先在博陵郡住相将欲向左人城行至唐河之北被定州官军打败汝祖及二叔时俱战亡汝叔母贺拔及儿元宝汝叔母纥于及儿菩提并吾与汝六人同被擒捉入定州城未几间将吾及汝送与元宝掌贺拔纥于各别分散宝掌见汝云我识其祖翁形状相似时宝掌营在唐城内经停三日宝掌所掠得男夫妇女可六七十人悉送向京吾时与汝同被送限至定州城南夜宿同乡人姬库根家茹茹奴望见鲜于修礼营火语吾云我今走向本军既至营遂告吾&#在此明旦日出汝叔将兵邀截吾及汝等还得向营汝时年十二共吾并乘马随军可不记此事缘由也于后吾共汝在寿阳住时元宝菩提及汝姑儿贺兰盛洛并汝身四人同学博士姓成为人严恶汝等四人谋欲加害吾共汝叔母等闻之各捉其儿打之唯盛洛无母独不被打其后尔朱天柱亡岁贺拔阿斗泥在关西遣人迎家累时汝叔亦遣奴来富迎汝及盛洛等汝时着绯绫袍银装带盛洛着紫织成缬通身袍黄绫里并乘骡同去盛洛小于汝汝等三人并呼吾作阿摩敦如此之事当分明记之耳今又寄汝小时所著锦袍表一领至宜检看知吾含悲戚多历年祀属千载之运逢大齐之德矜老开恩许得相见一闻此言死犹不朽况如今者势必聚集禽兽草木母子相依吾有何罪与汝分离今复何福还望见汝言此悲喜死而更苏世间所有求皆可得母子异国何处可求假汝贵极王公富过山海有一老母八十之年飘然千里死亡旦夕不得一朝蹔见不得一日同处寒不得汝衣饥不得汝食汝虽穷荣极盛光耀世间汝何用为于吾何益吾今日之前汝既不得申其供养事往何论今日以后吾之残命唯系于汝尔戴天履地中有鬼神勿云冥昧而可欺负汝杨氏姑今虽炎暑犹能先发关河阻远隔绝多年书依常体虑汝致惑是以每存款质兼亦载吾姓名当识此理不以为怪护性至孝得书悲不自胜左右莫能仰视报书曰区宇分崩遭遇灾祸违离膝下三十五年受形&#气皆知母子谁同萨保如此不孝宿殃积戾唯应赐终岂悟网罗上婴慈母但立身立行不负一物明神有识宜见哀怜而子为公侯母为俘隶热不见母热寒不见母寒衣不知有无食不知饥饱泯如天地之外无由暂闻昼夜悲号继之以血分怀冤酷终此一生死若有知冀奉见于泉下尔不谓齐朝解网惠以德音摩敦四姑并许矜放初闻此旨魂爽飞越号天叩地不能自胜四姑即蒙礼送平安入境以今月十八日于河东拜见遥奉颜色崩动肝&#但离绝多年存亡阻隔相见之始口未忍言唯叙齐朝宽弘每存大德云与摩敦虽处宫禁常蒙优礼今者来邺恩遇弥隆矜哀听许摩敦垂敕曲尽悲酷备述家事伏读未周五情屠割书中所道无事敢忘摩敦年尊又加忧苦常谓寝膳贬损或多遗漏伏奉论述次第分明一则以悲一则以喜当乡里破败之日萨保年已十余岁邻曲旧事犹自记忆况家门祸难亲戚流离奉辞时节先后慈训刻肌刻骨常缠心腑天长丧乱四海横流太祖乘时齐朝抚运两河三辅各值神机原其事迹非相负背太祖升遐未定天保萨保属当犹子之长亲受顾命虽身居重任职当忧责至于岁时称庆子孙在庭顾视悲摧心情断绝胡颜履戴负愧神明霈然之恩既以沾洽爱敬之至施及傍人草木有心禽鱼感泽况在人伦而不铭戴有家有国信义为本伏度来期已应有日一得奉见慈颜永毕生愿生死肉骨岂过今恩负山戴岳未足胜荷二国分隔理无书信主上以彼朝不绝子母之恩亦赐许奉答不期今日得通家问伏纸呜咽言不宣心蒙寄萨保别时所留锦袍表年岁虽久宛然犹识抱此悲泣至于拜见事归忍死知复何心齐朝不即发遣更令与护书要护重报往返再三而母竟不至朝议以其失信令有司移齐曰夫有义则存无信不立山岳犹轻兵食非重故言誓弗违重耳所以享国祝史无愧随会所以为盟未有司牧生民君临有国可以忘义而多食言者也自数属屯夷时锺圮隔皇家亲戚沦陷三纪仁姑世母望绝生还彼朝以去夏之初德音爰发已送仁姑许归世母乃称烦暑指&#来秋谓其信必由衷嘉言无爽今落木戒候冰霜行及方为世母虚设诡词未议言归更征酬答子女玉帛既非所须保境宁民又云匪报详观此意全乖本图爱人以礼岂为姑息要子责诚质亲求报实伤和气有悖天经我之周室太祖之天下也焉可捐国顾家殉名亏实不害所养斯曰仁人卧鼓潜锋孰非深计若令迭争尺寸两竞锥刀瓦震长平则赵分为二兵出函谷则韩裂为三安得犹全谓无损益大冢宰位隆将相情兼家国衔悲茹血分毕冤魂岂意噬指可寻倚门应至徒闻善始卒无令终百辟震惊三军愤惋不为孝子当作忠臣去岁北军深入数俘城下虽曰班师余功未遂今兹马首南向更期重入晋人角之我之职矣闻诸道路早已戒严非直北拒又将南略傥欲自送此之愿也如或婴城未能求敌诘朝请见与君周旋为惠不终袛增深怨爱亲无慢垂训尼父矜恤穷老贻则周文环玦之义事不由此自应内省岂宜有间移书未送而母至举朝庆悦大赦天下护与母暌隔多年一旦聚集凡所资奉穷极华盛每四时伏腊高祖率诸亲戚行家人之礼称觞上寿荣贵之极振古未闻是年也突厥复率众赴期护以齐氏初送国亲未欲即事征讨复虑失信蕃夷更生边患不得已遂请东征九月诏曰神若轩皇尚云三战圣如姬武且曰一戎弧矢之威干戈之用帝王大器谁能去兵太祖丕受天明造我周室日月所照罔不率从高氏乘衅扈窃有并冀世济其恶腥秽彰闻皇天震怒假手突厥驱略汾晋扫地无遗季孟势穷伯珪日蹙坐待灭亡鉴之愚智故突厥班师仍屯彼境更集诸部倾国齐至星流电击数道俱进期在仲冬同会并邺大冢宰晋公朕之懿昆任隆伊吕平一宇宙唯公是属朕当亲执斧钺庙庭祗受有司宜勒众军量程赴集进止迟速委公处分于是征二十四军及左右厢散隶及秦陇巴蜀之兵诸蕃国之众二十万人十月帝于庙庭授护斧钺出军至潼关乃遣柱国尉迟迥率精兵十万为前锋大将军权景宣率山南之兵出豫州少师杨出轵关护连营渐进屯军弘农迥攻围洛阳柱国齐公宪郑国公达奚武等营于邙山护性无戎略且此行也又非其本心故师出虽久无所克获护本令&#断河阳之路遏其救兵然后同攻洛阳使其内外隔绝诸将以为齐兵必不敢出唯斥候而已值连日阴雾齐骑直前围洛之军一时溃散唯尉迟迥率数十骑扞敌齐公宪又督邙山诸将拒之乃得全军而返权景宣攻克豫州寻以洛阳围解亦引军退杨于轵关战没护于是班师以无功与诸将稽首请罪帝弗之责也天和二年护母薨寻有诏起令视事四年护巡历北边城镇至灵州而还五年又诏曰光宅曲阜鲁用郊天之乐地处参墟晋有大搜之礼所以言时计功昭德纪行使持节太师都督中外诸军事柱国大将军大冢宰晋国公体道居贞含和诞德地居戚右才表栋隆国步艰难寄深夷险皇纲缔构事均休戚故以迹冥殆庶理契如仁今文轨尚隔方隅犹阻典策未备声名多关宜赐轩悬之乐六佾之舞护性甚宽和然暗于大体自恃建立之功久当权轴凡所委任皆非其人兼诸子贪残僚属纵逸恃护威势莫不蠹政害民上下相蒙曾无疑虑高祖以其暴慢密与卫王直图之七年三月十八日护自同州还帝御文安殿见护讫引护入含仁殿朝皇太后先是帝于禁中见护常行家人之礼护谒太后太后必赐之坐帝立侍焉至是护将入帝谓之曰太后春秋既尊颇好饮酒不亲朝谒或废引进喜怒之间时有乖爽比虽犯颜屡谏未蒙垂纳兄今既朝拜愿更启请因出怀中酒诰以授护曰以此谏太后护既入如帝所戒读示太后未讫帝以玉珽自后击之护踣于地又令宦者何泉以御刀斫之泉惶惧斫不能伤时卫王直先匿于户内乃出斩之初帝欲图护王轨宇文神举宇文孝伯颇豫其谋是日轨等并在外更无知者杀护讫乃召宫伯长孙览等告之即令收护子柱国谭国公会大将军莒国公至崇业公静正平公干嘉及干基干光干蔚干祖干威等并柱国侯伏侯龙恩龙恩弟大将军万寿大将军刘勇中外府司录尹公正袁杰膳部下大夫李安等于殿中杀之齐王宪白帝曰李安出自皂隶所典唯庖厨而已既不预时政未足加戮高祖曰公不知耳世宗之崩安所为也十九日诏曰君亲无将将而必诛太师大冢宰晋公护地实宗亲义兼家国爰初草创同济艰难遂任总朝权寄深国命不能竭其诚效罄以心力尽事君之节申送往之情朕兄故略阳公英风秀远神机颖悟地居圣嗣礼归当璧遗训在耳忍害先加永寻摧割贯切骨髓世宗明皇帝聪明神武阙
二字
藏
智护内怀凶悖外托尊崇凡厥臣民谁亡怨愤朕纂承洪基十有三载委政师辅责成宰司护志在无君义违臣节怀兹虿毒逞彼狼心任情诛暴肆行威福朋党相扇贿货公行所好加羽毛所恶生疮痏朕约已菲躬情存庶政每思施宽惠下辄抑而不行遂使户口雕残征赋劳剧家无日给民不聊生且三方未定边隅尚阻疆场待戎旗之备武夫资扞城之力侯伏龙恩万寿刘勇等未&#庸勋先居上将高门峻宇甲第雕墙实繁有徒同恶相济民不见德唯利是&#百姓嗷嗷道路以目含生业业相顾钳口常恐七百之基忽焉颠坠亿兆之命一旦阽危上累祖宗之灵下负苍生之责今肃正典刑护已即罪其余凶党咸亦伏诛氛雾既清遐迩同庆朝政惟新兆民更始可大赦天下改天和七年为建德元年护世子训为蒲州刺史其夜遣柱国越国公盛乘传往蒲州征训赴京师至同州赐死护长史代郡叱罗协司录弘农冯迁及所亲任者皆除名护子昌城公深使突厥遣开府宇文德赍玺书就杀之三年诏复护及诸子先封谥护曰荡并改葬之　　宋献公震
按周书文帝诸子传文帝十三子姚夫人生世宗后宫生宋献公震文元皇后生孝闵皇帝文宣皇后叱奴氏生高祖卫剌王直达步干妃生齐王宪王姬生赵僭王招后宫生谯孝王俭陈惑王纯越野王盛代奰王达冀康公通滕闻王逌　按本传震字弥俄突幼而敏达年十岁诵孝经论语毛诗后与世宗俱受礼记尚书于卢诞大统十六年封武邑公二千户尚魏文帝女其年薨保定元年追赠使持节柱国大将军少师大司马大都督青徐等十州诸军事青州刺史进封宋国公增邑并前一万户无子以世宗第三子实为嗣　　卫剌王直
按周书本传直字豆罗突魏恭帝三年封秦郡公邑一千户武成初出镇蒲州拜大将军进卫国公邑万户保定初为雍州牧寻进柱国转大司空出为梁州总管天和中陈湘州刺史华皎举州来附诏直督绥德公陆通大将军田弘权景宣元定等兵赴援与陈将淳于量吴明彻等战于沌口直军不利元定遂投江南直坐免官直高祖母弟性浮诡贪狠无赖以晋公护执政遂贰于帝而昵护及沌口还愠于免黜又请帝除之冀得其位帝夙有诛护之意遂与直谋之及护诛帝以齐王宪为大冢宰直既乖本望又请为大司马欲总知戎马得擅威权帝揣知其意谓之曰汝兄弟长幼有序宁可反居下列也以为大司徒建德三年进爵为王初高祖以直第为东宫更使直自择所居直历观府署无称意者至废陟屺佛寺遂欲居之齐王宪谓直曰弟儿女成长理须宽博此寺褊小讵是所宜直曰一身尚不自容何论儿女宪怪而疑之直尝从帝校猎而乱行帝怒对众挞之自是愤怨滋甚及帝幸云阳宫直在京师举兵反攻肃章门司武尉迟运闭门拒守直不得入直遂遁走追至荆州获之免为庶人囚于别宫寻而更有异志遂诛之及其子贺贡塞响贾秘津干理干璪干悰十人国除　　齐炀王宪按周书本传宪字毗贺突太祖第五子也性通敏有度量虽在童龀而神彩嶷然初封涪城县公少与高祖俱受诗传咸综机要得其指归太祖尝赐诸子良马惟其所择宪独取驳马太祖问之对曰此马色类既殊或多骏逸若从军征伐牧圉易分太祖喜曰此儿智识不凡当成重器后从猎陇上经官马牧太祖每见驳马辄曰此我儿马也命取以赐之魏恭帝元年进封安城郡公孝闵帝践祚拜骠骑大将军开府仪同三司世宗即位授大将军武成初除益州总管益宁巴卢等二十四州诸军事益州刺史进封齐国公邑万户初平蜀之后太祖以其形胜之地不欲使宿将居之诸子之中欲有推择&#问高祖以下谁能此行并未及对而宪先请太祖曰刺史当抚众治民非尔所及以年授者当归尔兄宪曰才用有殊不关大小试而无效甘受面欺太祖大悦以宪年尚幼未之遣也世宗追遵先旨故有此授宪时年十六善于抚绥留心政术辞讼辐凑听受不疲蜀人怀之共立碑颂德寻进位柱国保定中征还京拜雍州牧及晋公护东伐以尉迟迥为先锋围洛阳宪与达奚武王雄等军于邙山自余诸军各分守险要齐兵数万奄出军后诸军恇骇&#各退散惟宪与王雄达奚武等率众拒之而雄为齐人所毙三军震惧宪亲自督励众心乃安时晋公护执政雅相亲委赏罚皆得预焉天和三年以宪为大司马行小冢宰雍州牧如故四年齐将独孤永业来寇盗杀孔城防主能奔达以城应之诏宪与柱国李穆将兵出宜阳筑崇德等五城绝其粮道齐将斛律明月率众四万筑垒洛南五年宪涉洛邀之明月遁走宪追之及于安业屡战而还是岁明月又率大众于汾北筑城西至龙门晋公护谓宪曰寇贼充斥戎马交驰遂使疆埸之间生民委弊岂得坐观屠灭而不思救之汝谓计将安出曰如宪所见兄宜暂出同州以为威容宪请以精兵居前随机攻取非惟边境清宁亦当别有克获护然之六年乃遣宪率众二万出自龙门齐将新蔡王康德潜军宵遁宪乃西归仍掘移汾水水南堡壁复入于齐齐人谓略不及远遂弛边备宪乃渡河攻其伏龙等四城二日尽拔又进攻张壁克之获其军实夷其城垒斛律明月时在华谷弗能救也北攻姚襄城陷之时汾州又见围日久粮援路绝宪遣柱国宇文盛运粟馈之宪自入两乳谷袭克齐柏社城进军姚襄齐人婴城固守宪使柱国谭公会筑石殿城以为汾州之援齐平原王段孝先兰陵王高长恭引兵大至大将军韩欢为齐人所乘遂以奔退宪身自督战齐众稍却会日暮乃各收军及晋公护诛高祖召宪入宪免冠拜谢帝谓之曰天下者太祖之天下吾嗣守鸿基常恐失坠冢宰无君将图不轨吾所以诛之以安社稷汝亲则同气休戚共之事不相涉何烦致谢乃诏宪往护第收兵符及诸簿书等寻以宪为大冢宰时高祖既诛宰臣亲览朝政方欲导之以政齐之以刑爰及亲亲亦为刻薄宪既为护所委任自天和之后威势渐隆护欲有所陈多令宪奏其间或有可否宪虑主相嫌隙每曲而畅之高祖亦悉其心故得无患然犹以威名过重终不能平虽迁授冢宰实夺其权也开府裴文举宪之侍读高祖尝御内殿引见谓曰昔魏末不纲太祖匡辅元氏有周受命晋公复执威权积习生常便谓法应须尔岂有三十岁天子而可为人所制乎且近代以来又有一弊暂经隶属便即礼若君臣此乱代之权宜非经国之治术诗云夙夜匪解以事一人一人者止据天子耳虽陪侍齐公不得即同臣主且太祖十儿宁可悉为天子卿宜规以正道劝以义方辑睦我君臣协和我骨肉无令兄弟自致嫌疑文举拜谢而出归以白宪宪指心抚几曰吾之夙心公宁不悉但当尽忠竭节耳知复何言建德二年进爵为王宪友刘休征献王箴一首宪美之休征后又以此箴上高祖高祖方剪削诸弟甚悦其文宪常以兵书繁广难求旨要乃自刊为要略五篇至是表陈之帝览而称善其秋高祖幸云阳宫遂寝疾卫王直于京师举兵反高祖召宪谓曰卫王构逆汝知之乎宪曰臣初不知今始奉诏直若逆天犯顺此则自取灭亡高祖曰汝为前军吾亦续发直寻败走高祖至京师宪与赵王招俱入拜谢高祖曰管蔡为戮周公作辅人心不同有如其面但愧兄弟亲寻干戈于我为不足耳初直内深忌宪宪隐而容之且以帝之母弟每加友敬晋公护之诛也直固请及宪高祖曰齐公心迹吾自悉之不得更有所疑及文宣皇后崩直又密启云宪饮酒食肉与平日不异高祖曰吾与齐王异生俱非正嫡特为吾意今袒括是同汝当愧之何论得失汝亲太后之子偏荷慈爱今但须自勖无假说人直乃止四年高祖将东讨独与内史王谊谋之余人莫得知也后以诸弟才略无出宪右遂告之宪即赞成其事及大军将出宪表上私财以助军费曰臣闻抚机适运理藉时来兼弱攻昧事资权道伏惟陛下继明作圣阐业弘风思顺天心用恢武略方使长蛇外剪宇宙大同军民内向车书混一窃以龙旗雷动天网云布刍粟粮饩或须周给昔边隅未静卜式愿上家财江海不澄卫兹请献私粟臣虽不敏敢忘景行谨上金宝等一十六件少助军资诏不纳而以宪表示公卿曰人臣当如此朕贵其心耳宁须物乎乃诏宪率众二万为前军趣黎阳高祖亲围河阴未克宪攻拔武济进围洛口收其东西二城以高祖疾班师是岁初置上柱国官以宪为之五年大举东讨宪率精骑二万复为前锋守雀鼠谷高祖亲围晋州宪进兵克洪洞永安二城更图进取齐人焚桥守险军不得进遂屯于永安齐主闻晋州见围乃将兵十万自来援之时柱国陈王纯屯千里径大将军永昌公椿屯鸡栖原大将军宇文盛守汾水关&#受宪节度宪密谓椿曰兵者诡道去留不定见机而作不得遵常汝今为营不须张幕可伐柏为庵示有形势令兵去之后贼犹致疑也时齐主分军万人向千里径又令其众出汾水关自率大兵与椿对阵宇文盛驰骑告急宪自以千骑救之齐人望谷中尘起相率遽退盛与柱国侯莫陈芮涉汾逐之多有所斩获俄而椿告齐众稍逼宪又回军赴之会椿被敕追还率兵夜返齐人果谓柏庵为帐幕也不疑军退翌日始悟时高祖已去晋州留宪为后拒齐主自率众来追至于高梁桥宪以精骑二千阻水为阵齐领军段畅直进至桥宪隔水招畅与语语毕宪问畅曰若何姓名畅曰领军段畅也公复为谁宪曰我虞候大都督耳畅曰观公言语不是凡人今日相见何用隐其名位陈王纯梁公侯莫陈芮内史王谊等并在宪侧畅固问不已宪乃曰我天子太弟齐王也指陈王以下并以名位告之畅鞭马而去宪即命旋军而齐人遽追之戈甲甚锐宪与开府宇文忻各统精卒百骑为殿以拒之斩其骁将贺兰豹子山褥等百余人齐众乃退宪渡汾而及高祖于玉壁高祖又令宪率兵六万还援晋州宪遂进军营于涑水齐主攻围晋州昼夜不息间谍还者或云已陷宪乃遣柱国越王盛大将军尉迟迥开府宇文神举等轻骑一万夜至晋州宪进军据蒙坑为其后援知城未陷乃归涑川寻而高祖东辕次于高显宪率所部先向晋州明日诸军总集稍逼城下齐人亦大出兵阵于营南高祖召宪驰往观之宪反命曰是易与耳请破之而后食帝悦曰如汝所言吾无忧矣宪退内史柳虬私谓宪曰贼亦不少王安得轻之宪曰宪受委前锋情兼家国扫此逋寇事等摧枯商周之事公所知也贼兵虽众其如我何既而诸军俱进应时大溃其夜齐主遁走宪轻骑追之既及永安高祖续至齐人收其余众复据高壁及洛女寨高祖命宪攻洛女破之明日与大军会于介休时齐主已走邺留其从兄安德王延宗据并州延宗因僭伪号高祖进围其城宪攻其西面克之延宗遁走追而获之以功进封第二子安城公质为河间王拜第三子賨为大将军仍诏宪先驱趣邺明年进&#邺城齐任城王湝广宁王孝珩等据守信都有众数万高祖复诏宪讨之仍令齐主手书与湝曰朝廷遇纬甚厚诸王无恙叔若释甲则无不优待湝不纳乃大开赏募多出金帛沙门求为战士者亦数千人宪军过赵州湝令间谍二人觇窥形势候骑执以白宪宪乃集齐之旧将&#示之又谓之曰吾所争者大不在汝等今放汝还可即充我使乃与湝书曰山川有间每深劳伫仲春戒节纳履惟宜承始届两河仍图三位二者交战想无亏德昔魏历云季海内横流我太祖抚运乘时大庇黔首皇上嗣膺下武式隆景业兴稽山之会总盟津之师雷骇唐郊则野无横阵云腾晋水则地靡严城袭伪之酋既奔窜于草泽窃号之长亦委命于旌门德义振于无垠威风被于有截彼朝宿将旧臣良家戚里俱升荣宠皆縻好爵是使临漳之下&#死争驱营丘之前奋身毕命此岂唯人事抑亦天时宜访之道路无俟傍说吾以不武任总元戎受命安边路指幽冀列邑名藩莫不屈膝宣风导礼皆荷来苏足下高氏令王英风夙着古今成败备诸怀抱岂不知一木不维大厦三谏可以逃身哉且殷微去商侯服周代项伯背楚赐姓汉朝去此弗图苟徇亡辙家破身殒为天下笑又足下谍者为候骑所拘军中情实具诸执事知以弱卒琐甲欲抗堂堂之师萦带污城冀保区区之命战非上计无待卜疑守乃下策或未相许已勒诸军分道并进相望匪远凭轼有期兵交命使古今通典不俟终日所望知几也宪至信都湝阵于城南宪登张耳冢以望之俄而湝所署领军尉相愿伪出略阵遂以众降相愿湝心腹也众甚骇惧湝大怒杀其妻子明日复战遂破之俘斩三万人擒湝及孝珩等宪谓湝曰任城王何苦至此湝曰下官神武帝子兄弟十五人幸而独存逢宗社颠覆今日得死无愧坟陵宪壮之命归其妻子厚加资给又问孝珩孝珩布陈国难辞泪俱下俯仰有节宪亦为之改容宪素善谋多算略尤长于抚御达于任使摧锋陷阵为士卒先群下感悦咸为之用齐人夙闻威声无不惮其勇略及并州之捷长驱敌境刍牧不扰军无私焉先是稽胡刘没铎自称皇帝又诏宪督赵王招等讨平之宪自以威名日重潜思屏退及高祖欲亲征北蕃乃辞以疾高祖变色曰汝若惮行谁为吾使宪惧曰臣陪奉銮舆诚为本愿但身婴疹疾不堪领兵帝许之寻而高祖崩宣帝嗣位以宪属尊望重深忌惮之时高祖未葬诸王在内治服司卫长孙览总兵辅政而诸王有异志奏令开府于智察其动静及高祖山陵还诸王归第帝又命智就宅侯宪因是告宪有谋帝乃遣小冢宰宇文孝伯谓宪曰三公之位宜属亲贤今欲以叔为太师九叔为太傅十一叔为太保叔以为何如宪曰臣才轻位重满盈是惧三师之任非所敢当且太祖勋臣宜膺此举若专用臣兄弟恐乖物议孝伯反命复来曰诏王晚共诸王俱至殿门宪独被引进帝先伏壮士于别室至即执之宪辞色不挠固自陈说帝使于智对宪宪目光如炬与智相质或曰以王今日事势何用多言宪曰我位重属尊一旦至此死生有命宁复图存但以老母在堂恐留兹恨耳因掷笏于地乃缢之时年三十五帝以于智为柱国封齐国公又杀上大将军安邑公王兴上开府独孤熊开府豆卢绍等皆以昵于宪也帝既诛宪无以为辞故托兴等与宪结谋遂加其戮时人知其冤酷咸云伴宪死也宪所生达步干氏茹茹人也建德三年上册为齐国太祀宪有至性事母以孝闻太妃旧患风热屡经发动宪衣不解带扶侍左右宪或东西从役每心惊母必有疾乃驰使参问果如所虑六子贵质賨贡干禧干洽　　赵僭王招
按北史本传招字豆卢突幼聪颖博涉群书好属文学庾信体词多轻艳魏恭帝三年封正平郡公武成初进封赵国公历益州总管大司空大司马进爵为王除雍州牧建德五年从东伐以功进位上柱国又与齐王宪讨平稽胡斩贼帅刘没铎宣政中拜太师大象元年诏以洺州襄国郡邑万户为赵王国招出就国二年宣帝不豫征招及陈越代滕五王赴阙比招等至而帝已崩隋文帝辅政加招等殊礼入朝不趋剑履上殿隋文帝将迁周鼎招密欲图之以匡社稷乃要隋文帝至第饮于寝室招子员贯及妃弟鲁封所亲人史胄皆先在左右佩刀而立又藏兵刃于帷席间后院亦伏壮士隋文帝从者多在合外惟杨弘元胄胄弟威及彻坐户侧招屡以佩刀割瓜啖隋文隋文未之疑元胄觉变扣刀而入乃以大觞亲饮冑酒又命冑向厨取浆胄不为之动滕王逌后至隋文降阶迎冑因得耳语曰公宜速出隋文共逌等就坐须臾辞出后事觉陷以谋反其年伏诛招及其子德广公员永康公贯越携公干铣弟干铃干铿等国除招所著文集十卷行于世　　谯孝王俭
按周书本传俭字侯幼突武成初封谯国公邑万户天和中拜大将军寻迁柱国出为益州总管建德三年进爵为王五年东伐以本官为左一军总管攻永固城拔之进平并邺拜大冢宰是岁稽胡反诏俭为行军总管与齐王宪讨之有胡帅自号天柱者据守河东俭攻破之斩首三千级宣政元年二月薨子干恽嗣大定中为隋文帝所害国除　　陈惑王纯
按周书本传纯字堙智突武成初封陈国公邑万户保定中除岐州刺史加开府仪同三司使于突厥迎皇后拜大将军寻进位柱国出为秦州总管转陕州总管督雁门公田弘拔齐宜阳等九城建德三年进爵为王四年大军东伐纯为前一军总管以帝寝疾班师五年大军复东讨诏纯为前一军率步军二万守千里径并州平进位上柱国即拜并州总管宣政中除雍州牧迁太傅大象元年五月以济南郡邑万户为陈纯出就国二年朝京师时隋文帝专政剪落宗枝遂害纯并世子谦及弟扈公让让弟议等国除　　越野王盛按周书本传盛字立久突武成初封越国公邑万户天和中进爵为王四年大军伐齐盛为后一军总管五年大军又东讨盛率所领拔齐高显等数城并州平进位上柱国从平邺拜相州总管宣政元年入为大冢宰汾州稽胡帅刘爱逻干反诏盛率诸军讨平之大象元年迁大前疑转太保其年诏以丰州武当安富二郡邑万户为越盛出就国二年朝京师其秋为隋文帝所害并其子忱悰恢懫忻等五人国除　　代奰王达按周书本传达字度斤突性果决善骑射武成初封代国公邑万户天和元年拜大将军右宫伯拜左宗卫建德初进位柱国出为荆淮等十四州十防诸军事荆州刺史在州有政绩高祖手敕美之所管沣州刺史蔡泽黩货被讼赃状分明以其世着勋庸不可加戮若曲法贳之又非奉上之体乃令所司精加按劾密表奏之事竟得释终亦不言其处事周慎如此达雅好节俭食无兼膳侍姬不过数人皆衣绨衣又不营资产国无储积左右尝以为言达从容应之曰君子忧道不忧贫何烦于此三年进爵为王出为益州总管高祖东伐以为右一军总管齐淑妃冯氏尤为齐后主所幸齐平见获帝以达不迩声色特以冯氏赐之宣帝即位进位上柱国大象元年拜大右弼其年诏以潞州上党郡邑万户为代达出就国二年朝京其年冬为隋文帝所害及其世子执弟蕃国公转等国除　　冀康公通
按周书本传通字屈率突武成初封冀国公邑万户天和六年十月薨子绚嗣建德三年进爵为王大象中为隋文帝所害国除　　滕闻王逌
按周书本传逌字尔固突少好经史解属文武成初封滕国公邑万户天和末拜大将军建德初进位柱国三年进爵为王六年为行军总管与齐王宪征稽胡逌破其渠帅穆友等斩首八千级还除河阳总管宣政元年进位上柱国其年伐陈诏逌为元帅节度诸军事大象元年五月诏以荆州新野郡邑万户为滕逌出就国二年朝京其年冬为隋文帝所害并子怀德公佑佑弟箕国公裕弟礼禧等国除逌所著文章颇行于世　　广川靖公测
按北史本传测字澄镜文帝之族子也高祖中山曾祖豆颓祖骐驎父永仕魏位并显达测性沈密少笃学仕魏位司徒右长史尚宣武女阳平公主拜驸马都尉及孝武疑齐神武诏测诣文帝密为之备还封广川县伯寻从孝武西迁进爵为公文帝为丞相以测为右长史委以军国又令测详定宗室昭穆远近附于属籍历位侍中开府仪同三司行汾州事政在简惠东简惠颇得人和地接东魏数相抄窃或有获其为寇者多缚送之测皆命解缚置之宾馆然后引与相见如客礼焉仍宴设放还其国卫送出境自是东魏人大惭乃不为寇两界遂通庆吊时论方之羊叔子或有告测怀贰文帝怒曰测为我安边何为间骨肉乃命斩之仍许测便宜从事转行绥州事每岁河冰合后突厥即来寇掠先是常预遣居人入城堡以避之测至皆令安堵乃于要路数百处并多积柴仍远斥候知其动静是年十二月突厥从连谷入寇去界数十里测命积柴处一时纵火突厥谓大军至惧而遁走委弃杂畜辎重不可胜数自是不敢复至测因请置戍兵以备之后卒于太子少保文帝亲临恸焉仍令水池公监护丧事谥曰靖测性仁恕好施与在洛阳之日曾被窃盗所失物即其妻阳平公主之衣服也州县擒盗并物俱获测恐此盗坐之以死不认焉遂遇赦免盗既感恩请为测左右及测从孝武西迁事极狼狈盗人亦从测入关并无异志子该嗣历宫内外位州刺史上开府仪同三司临淄县公　　安化成康公深
按北史本传深字奴干文帝之族子广川靖公测之弟也性鲠正有器局年数岁便累石为营折草作旌旗布置行伍皆有军阵之势父永遇见之喜曰汝自然知此后必为名将孝武西迁事起仓卒人多逃散深时为子都督领宿卫兵抚循所部并得入关以功赐爵长乐县伯大统中累转尚书直事郎中及齐神武屯蒲&#分遣其将窦泰趋潼关高敖曹围洛州周文帝将袭泰诸将咸难之帝隐其事阳若未有谋独问策于深深曰窦氏高欢骁将欢每仗之御侮今大军就蒲&#则欢拒守窦必援之内外受敌取败道也不如选轻锐潜出小关窦性躁急必来决战高欢持重未即救之则窦可禽也虏窦欢势自沮回师御之可以制胜文帝喜曰是吾心也军遂行果获泰齐神武亦退深又说文帝进取弘农复&#之文帝大悦谓深曰君即吾家陈平也是冬齐神武又率大众至沙苑诸将皆惧惟深独贺文帝问其故对曰欢抚河北甚得众心虽乏智谋人皆用命以此自守未易可图今悬师渡河非众所欲惟欢耻失窦氏愎谏而来所谓忿兵一战可禽也不贺何为文帝然之寻大破齐军果如所策俄进爵为侯六官建拜小吏部下大夫迁中大夫武成元年迁豳州刺史改封安化县公保定初除京兆尹入为司会中大夫深少丧父事兄甚谨性多奇谲好读兵书既居近侍每进筹策及在选曹颇有时誉性仁爱从弟神举神庆幼孤深抚训之义均同气世亦以此称焉卒于位谥曰成康子孝伯　　东平公神举按北史本传神举文帝之族子也高祖普陵曾祖求男仕魏位并显达祖金殿魏兖州刺史安喜县侯父显和少而袭爵性矜严颇涉经史膂力绝人弯弓数百斤能左右驰射孝武之在蕃显和早蒙眷遇时属多难尝问计于显和显和具陈宜杜门晦迹相时而动帝深纳焉及即位拜合内都督封城阳县公以恩旧遇之甚厚显和所居隘陋乃撤殿省赐为寝室其见重如此及齐神武专政帝每不自安问显和曰天下将如之何对曰莫若择善而从因诵诗云彼美人兮西方之人兮帝曰是吾心也遂定入关策以其母老令预为计对曰今之事忠孝不并然臣不密则失身安敢预为私计帝怆然改容曰卿我之王陵也迁朱衣直合合内大都督改封长广县公从孝武入关至溱水周文帝素闻其善射而未之见俄而水傍有一小鸟显和射中之文帝笑曰我知卿工矣进位车骑大将军仪同三司散骑常侍卒建德三年追赠骠骑大将军开府仪同三司神举早孤有夙成之量及长神情倜傥志略英赡眉目&#朗仪貌魁梧明帝初起家中侍上士帝留意翰林而神举雅好篇什每游幸神举恒从袭爵长广县公天和元年累迁右宫伯中大夫进爵清河郡公建德三年自京兆尹出为熊州刺史齐人惮其威名及帝东伐从平并州即授刺史州既齐氏别都多有奸猾神举示以威恩远近悦服改封武德郡公进柱国大将军又改封东平郡公宣政元年转司武上大夫及幽州人卢昌期等据范阳反诏神举讨禽之时齐黄门侍郎卢思道亦在反中贼平将解衣伏法神举乃释而礼之即令草露布属稽胡反寇西河神举与越王盛讨之时突厥赴救神举以奇兵击之突厥败走稽胡款服即授并州总管神举见待于武帝处心腹之任王軓宇文孝伯等屡言皇太子之短神举亦颇预焉及宣帝即位荒淫无度神举惧及祸怀不自安初定范阳之后威声甚振帝亦忌其名望兼以宿憾遂使人赍鸩酒赐之薨于马邑时年四十八神举美风仪善辞令博涉经史性爱篇章尤工骑射临戎对寇勇而有谋&#职当官每着声绩兼好施爱士以雄豪自居故得任兼文武声彰外内百寮无不仰其风则先辈旧齿至于今称之子同嗣位至仪同大将军　　豳国公广
</div>
    <div class="pagination">
<a href="官常典宗藩部_page46.html">上一页</a><span>...</span><a href="官常典宗藩部_page42.html">42</a><a href="官常典宗藩部_page43.html">43</a><a href="官常典宗藩部_page44.html">44</a><a href="官常典宗藩部_page45.html">45</a><a href="官常典宗藩部_page46.html">46</a><span class="current-page">47</span><a href="官常典宗藩部_page48.html">48</a><a href="官常典宗藩部_page49.html">49</a><a href="官常典宗藩部_page50.html">50</a><a href="官常典宗藩部_page51.html">51</a><a href="官常典宗藩部_page52.html">52</a><span>...</span><a href="官常典宗藩部_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
