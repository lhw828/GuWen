<!DOCTYPE html>
<html>
<head>
    <meta charset="UTF-8">
    <title>闺媛典闺烈部 - 第 5 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺烈部 - 第 5 页/共 84 页</h1>
    <div class="content">
　闺烈部列传五
　　元三
　　张讷妻刘氏
孙氏姚氏
华氏刘氏附

按元史列女传张讷妻刘氏蓝田人讷为监察御史早卒刘守志不二河东受兵刘氏二子衡衍俱以事出外度不能自脱遂与二妇孙氏姚氏决死尽发赀囊分给家人妇姑同缢焉有华氏者大同张思孝妻为貊高兵所执以不受辱见杀其妇刘氏僵压姑尸大骂不已兵并杀之后家人殓其尸妇姑之手犹相持不舍　　观音奴妻卜颜的斤
王
氏附

按元史列女传观音奴妻卜颜的斤蒙古氏宗王黑闾之女大都被兵卜颜的斤谓其夫曰我乃国族且年少必不容于人岂惜一死以辱家国乎遂自缢而死时张栋妻王氏语家人曰吾为状元妻义不可辱赴井死其姑哭之恸亦赴井死　　安志道妻刘氏
按元史列女传安志道妻刘氏顺州人志道及刘氏之弟明理并登进士第刘氏避兵匿岩穴中军至欲污之刘氏曰我弟与夫皆进士我岂受汝辱乎军士以兵磨其体刘大骂不辍声军怒乃钩断其舌含糊而死　　宋谦妻赵氏
诸妇
妾附

按元史列女传宋谦妻赵氏大都人兵破大都赵氏子妇温氏高氏孙妇高氏徐氏皆有姿色合谋曰兵且至矣我等岂可辱身以苟全哉赵即自经死诸妇四人诸孙男女六人众妾三人皆赴井而死　　齐关妻刘氏
按元史列女传齐关妻刘氏河南人关应募为千夫长战死泽潞间刘氏贫无所依守志不夺有来强议婚者刘氏绐曰吾三月三日有心愿偿毕当从汝所言是日径往彰德天宁寺登浮图绝顶祝天曰妾本河南名家刘氏女遭世乱适湖南齐关为妻今夫已死不敢失节也遂投地而死　　王宗仁妻宋氏
按元史列女传王宗仁妻宋氏进士宋褧之女也宗仁家永平永平受兵宋氏从夫避于铧子山夫妇为军所掳行至玉田县有窥宋氏色美欲害宗仁者宋氏顾谓夫曰我不幸至此必不以身累君言讫遂携一女投井死时年二十九　　杨伯瑞妻王静安
按辍耕录天台金沙里女王静安年十七归同邑杨伯瑞瑞为枢密院断事官未几死于兵静安守节不嫁权贵争求之截发自刭　　徐猱头妻岳氏
母王
氏附

按元史列女传徐猱头妻岳氏大都人兵入都城岳氏告其夫曰我等恐被驱逐将奈何其夫曰事急惟有死耳何避也遂火其所居夫妇赴火以死其母王氏二女一子皆抱持赴火死　　程徐妻金氏
女
附

按元史列女传金氏详定使四明程徐妻也京城既破谓其女曰汝父出捍城我三品命妇汝儒家女又进士妻不可受辱抱二岁子及女赴井死　　曹泰财妻刘氏
按辍耕录刘氏冀之衡水人通古文孝经小学诸书适同郡曹泰财红巾陷河朔因避兵聊城村贼掩至大掠见刘居群人中特妍整持刀驱之行刘曰吾妇人惟知从夫而已不从贼也贼欲移其心乃盛陈金玉珠玑仍用锦绣衣服被其身刘裂碎之强拥上马堕地者数四贼怒绳其项就马上曳之刘以手爪地以头触石流血骂贼不绝声遂遇害　　李哥
按辍耕录河南理幕沈易云霸州倡女李哥年十二三时母教之歌舞哥泣曰女率有匹繄我独为此乎母告以业不可废哥曰若此听母母亦当从我好否则有死而已母阳许之因是不粉泽不茹荤所歌多仙曲道情有召者必先询主客姓名然后往人亦预相戒毋戏狎哥凝立筵前酒行歌阕目不流盼与之酒勿饮州判官尝忤哥径还誓不与见孟津县达鲁花赤厚赂哥母夜扺舍哥怀利刃闭卧内骂之曰汝职在牧民而狗彘之不若可急去不且血污吾刃矣赤惭怒以回明日知州闻之叹曰州有贞女而吾不知是一失也吾次子明经举秀才真若配以礼聘娶之未几红巾入寇夫妇被执见哥妍丽将杀其夫哥走前抱夫项大呼曰吾断不从汝求活寇并杀之（按霸州志李哥母名一枝梅弹园杂志同）

　　蔺氏
按辍耕录陈友谅部属称邓平章者陷江西某县有妇蔺氏其夫以财雄一乡因赂邓之帅某丐免剽戮帅闻蔺有殊色辄歼其家独生蔺及四岁婴将纳之蔺曰帅贵人妾事之无恨然吾良人以礼币聘妾为妇若干年与生二子妾不忍即背恩军中礼不备请持一月丧服乃为帅妇未晚帅许之服未终移兵别县帅曰吾如汝约今夕谐吾婚乎蔺曰诺既而帅上马他之使二卒守之蔺曰为取鸡酒具香火今夕吾为帅妇敢告先良人灵卒俱出乃先杀婴啮指血书壁曰泾渭难分浊与清此身不幸厄红巾孤儿未忍更他姓烈妇何曾嫁二人白刃自挥心似铁黄泉欲到骨如银荒村日落猿啼处过客闻之亦惨神书罢即自刎帅返惊叹讯二卒欲罪之卒指壁间题倩人读其诗驰白邓邓闻之陈陈为立庙旌表云　　章瑜妻傅氏
按辍耕录傅氏绍兴诸暨人年十八适同里章瑜瑜为苛吏胁军兴期会迫死道上讣至傅氏蒲伏抱尸归号泣三日夜不忍入榇尸有腐气犹依尸呵琀冀苏既入棺至啮其棺成穴及葬投其身圹中母强挽以出未百日母欲敓志语闻遂大恸连日不食母嘱侍婢谨视之阅数日绐婢理沐具俟浴既而失所在明日婢汲井见二足倒植井中乃傅氏也杨维祯尝赞之曰余读古节妇事至青陵台及祝英氏以为后无继者今瑜妻乃尔谓世降德薄者信欤夫妇伦与君臣等世之称臣子者独不能以瑜妻之义于夫者义其君欤噫　　崔宾妻尚氏
按畿辅通志尚氏定兴人崔宾妻元季盗起中原远近绎骚氏被掳污之不从贼以刃曰若从吾则生否则死氏厉色骂曰吾恨不斩汝万段以谢天下死即死耳肯为汝贼污耶遂遇害　　王世明妻李氏
女安
奴附

按畿辅通志李氏名寨儿房山人王世明妻至正末竹真军至县李与女安奴皆被执谓女曰宁死勿受辱女曰母先杀我李即以军所遗刀杀女复自杀竹军叹而葬之　　蒲义姜
按畿辅通志蒲义姜行唐人嫁樊氏早寡值山寇掠境逼蒲为妻蒲义不受辱投于崖下水中而死乡人号曰义姜称其水为玉女塘立祠祀之　　官奴
按畿辅通志官奴晋州人赵恭女父官中书管勾元末明兵入城祖母解氏及父恭俱缢死官奴方大哭适邻妪数辈相率力挽出避女不从曰人生百岁亦须一死何必避为乃潜入中堂解衣带自经　　史天倪妻程氏
按永清县志程氏史天倪妻倪帅真定降将武仙谋逆倪死之氏闻变恐辱于贼先自杀生五子其三尚幼亦不顾事平收葬颜色如生刀犹在手诏表其墓墓在焦&#　　王清臣妻冯氏
按蓟州志冯氏王清臣妻至正末避兵于黄崖东谷众皆逃散冯与子匿草莽间为逻卒所获欲污之逼以兵刃不屈乃杀其子惧之不顾遂遇害　　刘氏女
按威县志刘氏女宗城人幼有志操许字李御史子未归李子亡泣告父母欲往送殡父母怜而许之遂披发号泣送至墓所林木阴深潜于冢后自缢遂合葬有司奏闻旌表　　谷有源妾姜氏
按开州志姜氏谷有源妾开州人元末有源判蓟州遘疾且死语妻妾曰吾病必不起汝辈肯予从乎姜氏曰诺及夫卒自缢合葬事闻旌表　　文宗信妾白氏
按辽阳州志白氏文宗信妾夫病笃氏昏旦潜祷于神至忘寝食夫语之曰汝年方二十我死汝将奈何氏应曰妾不独生夫死迨殓氏尽出箱箧分给亲戚沐浴告别主母自缢而死　　闵本妻程氏
二
女附

按怀庆府志程氏闵本妻河内人本为集贤殿学士有一子二女明师至北平谓程曰国事至此愧不能报男少当归河内二女吾不得而保矣程曰君能死忠妾安爱其身乎夫妇并自缢二女悲号亦缢于其旁少男遂归河内　　善寿妻善茶
按怀庆府志善茶怀孟路人冀宁路汾州达鲁花赤善寿妻也世变其夫忧愤病亡妇遂自杀傍人救之因号恸语人曰妾不幸遇世乱奔走南北夫亡子幼万一受辱将何面目见吾夫于地下悲愤数日不食死　　关惟一妻周氏
按河南府志周氏登封关惟一妻至正间夫死氏嘱工大其棺遂自缢与夫同殓　　孛朮鲁远妻雷氏
按南阳府志雷氏顺阳人孛朮鲁远妻远以父荫调秘书郎转襄阳县尹须次居南阳贼起远以忠义自奋倾财募壮丁得千余人与贼拒战俄而贼大至远被害雷为贼所执贼欲妻之乃诋贼曰我鲁参政冢妇县令嫡妻夫死于义肯从汝狗彘以生乎贼丑其言将辱之雷号哭大骂见杀　　李思齐妾郑氏
按汝宁府志郑氏罗山人太尉中书平章政事李思齐妾至正间汝颍兵起思齐率义兵屡复郡县授汝宁知府后以太尉守关陜大兵入关思齐走临洮已而内附授江西行省左丞升中书平章政事卒郑氏自缢死事闻追赠淑人谥曰贞烈　　冯文举妻马氏
按汝宁府志马氏光州人冯文举妻文举登进士为云南学政提举明师攻云南文举谓马曰我元进士蒙国家厚恩今军至有死无二汝其从之乎马氏曰官人既死妾生亦无益即自缢时人义之　　王弘妻李氏
按彰德府志李氏安阳王弘妻有美色至正间红巾贼起弘死于兵李收尸发丧昼夜哭泣部人争欲以为妻李以死自誓人知其不从乃求于帅帅许李度不能支佯允曰必待葬夫之后及葬遂大作佛事以散家资潜引一老婢径往天宁寺登塔顶自投而死瘗于西门外旌其墓　　高格妻段氏
按彰德府志段氏安阳高格妻至正间寇掠村镇家人悉奔窜段投井而死年二十八　　张政妻秦氏
按彰德府志秦氏临漳张政妻至正末兵至秦见势迫恐辱身投井死有司以闻诏旌之　　杜原妻萧氏
按彰德府志萧氏安阳杜原妻至正末兵乱原挈家之官真定途遇盗萧谓夫曰尔避难我自为计遂投河死　　惠高妻李氏
按济南府志李氏惠高妻滨州人夫亡自缢死　　王伯颜妻潘氏按辍耕录福宁州尹王伯颜为红巾贼所害妻潘氏逃民间有恶少欲乱之不从执献贼潘恸哭曰吾既失所天岂受辱乃绝不饮食及其二幼女皆死　　王相妻潘氏按济南府志潘氏沾化人王相妻其舅伯颜死节于福宁州城陷氏为贼所执不食而死追封太原郡夫人　　姜善谅妻王氏
按济南府志王氏新泰人姜善谅妻思恭女善谅疾呼王氏曰汝年少无子我死必适人王不答掩袂流涕而已夫&#氏直视若痴哭无回音家人递相守视少间窃入室中自缢时年二十六　　杨卣妻赵氏
按济南府志赵氏滨州人杨卣妻卣为元帅府都事没于济南赵闻讣亟往迎尸归葬毕遂泣伏墓侧七日不食而死　　胡氏毛氏
按济南府志胡氏毛氏棣州人缺其夫名至正间盗大掠二妇被执不受污并触树而死被旌表　　普颜不花妻阿鲁真
按济南府志阿鲁真武定人平章山东行省普颜帖木儿不花妻普颜不花守御益都明兵入境力战城陷死之阿鲁真历呼家人告之曰我夫受国大恩我亦封齐国夫人今事至此惟有死耳家人莫不泣下已而普颜不花二弟之妻各抱幼子及婢妾溺舍南井死比阿鲁真欲下井已隘不可容遂抱子投舍北井其女及妾女孙女皆随溺焉　　观音奴妻罗氏
按兖州府志罗氏观音奴妻济宁州人夫殁王事罗闻讣投水死　　李珽妻张氏
按青州府志张氏李珽妻高苑人诸生张一山女夫&#自缢有司旌表　　徐尔康妻崔氏　　　徐化普妻陈氏
　　韩九牧妻王氏
按青州府志已上三妇诸城人俱夫亡自缢死题请旌表　　刘朝纲妻段氏
妾宋
氏附

按青州府志段氏刘朝纲妻益都人夫为山东行省理问没于官讣闻段与妾宋氏悲号俱自缢死　　朱原方妻相氏按青州府志相氏朱原方妻安丘人年二十一夫亡自缢死至正间旌表　　暗都剌妻张氏
按青州府志张氏暗都剌妻松江人剌为莒州监家焉剌病亡氏即自缢柩侧　　韩应福妻李氏　　　李潭妻马氏
　　杨嗣盛妻张氏　　　王廷祯妻刘氏
按青州府志已上四妇俱安丘人夫亡自缢死　　田登妻李氏按青州府志李氏田登妻安丘人夫病危氏即不食先夫一日死年仅二十　　李培妻王氏
按青州府志王氏李培妻乐安人夫死自缢题请旌表　　秦池妻赵氏
按青州府志赵氏秦池妻昌乐人夫亡自缢死旌表　　孙某妻吴氏按山西通志吴氏孙某妻夫&#遇乱投崖而死　　耿承祖妻康氏按平定州志康氏太常太祝耿承祖妻夫仕燕京时山东盗起剽掠平定氏携幼子荣川避孟阳北榆村石洞中寇灌烟出之氏谓义女果曰吾义不受辱汝当抱次子荣川以逃氏遂赴井死果度难两全弃荣川从山峪间逃见承祖具告主母死难故承祖曰得死所矣有司以闻至正间旌表　　任元妻刘氏
按静乐县志刘氏任元妻年十八夫亡姑欲夺其志氏自刎几死姑告罢止之居十余年夫弟利富人金逼嫁氏度终不免遂自缢死　　刁茂先妻刘氏
按临汾县志刘氏刁茂先妻嫁未两月夫亡潜入密室自缢救之复苏仍不食而死事闻表其门　　刘仲亨妻田氏
按浑源县志田氏刘仲亨妻夫亡年二十五子七岁氏誓不欲生投缳死　　贺敏妻张氏
按陕西通志张氏鄜州人贺敏妻年二十四夫病笃谓张曰我死汝年少无嗣可更适人张泣以死誓寻亡遂自缢以殉合葬焉至正间旌表　　鄢氏
按四川总志鄢氏合江县人不知其夫元末红巾贼乱被掳夺刀自刎事闻旌祭节义其墓碑尚存　　蒲氏女按黄州府志蒲氏女邑掾汴女也年十六为红巾贼所执欲污之女绐至山桥静处比至女潜拔簪刺其一目伏地不起众贼刃之骂不绝口而死（按麻城县志作蒲拱
女）

　　刘颋妻段氏
按长沙府志段氏茶陵人至正末为红巾贼所获自沉于水贼救起释之无何贼再至驱逐妇女段骂贼死之数日家人得其尸面色如生　　张氏二女
按黄州府志张氏二女父任总管长女年三十一次二十九俱未适人至正辛卯寇逼蕲二女与父相失乃挽手赴州北莲花塘而死　　尹大中妻黄氏
按襄阳府志黄氏谷城尹大中妻至正末为贼所掳欲污之骂贼不从死　　宋明妻丁氏
按襄阳府志丁氏枣阳宋明妻早寡以死从夫事闻旌表　　刘濯妻万氏
按江西通志刘濯妻万氏南昌人濯率兵御寇不克死万氏痛哭殉焉　　余女五英
按江西通志余女字五英新建人元末剧贼史普清据县之新塘闻五英有姿强委禽焉率百舸鼓噪而前五英从容跽泣曰儿自经家庭则累父母因盛饰缪登舟行合&#礼毕五佯欲呕二婢拥出舟突赴水死贼相顾错愕而去　　高烈女
按江西通志高烈女宁州人年十七有殊色元季避兵乱匿山穴中贼胁其弟得之欲以为室女抗声曰我处子未受命于父母岂可从人贼诱以甘言女矢死不屈遂大骂贼乃拔刀示欲杀状女忻然受刀颜色不变即遇害　　张立试妻高氏
按高安县志高氏张立试妻为红巾寇所执骂不绝口至风源廖家井投井死　　吴輗妻黎氏
按新喻县志进士吴輗妻黎氏为贼所执义不受辱投井死輗为文祭之　　刘闬妻某氏
王
氏附

按吉安府志某氏刘闬妻安福人元季之乱寇将及郡闬妻与乡人吴崧之子妇并率其&#族窜汤村度不免相聚谋曰与受污而死曷若前死之为愈即相挽赴深水以死东乡邓龙章之妇王氏亦以不屈死先是密湖刘缜被檄联兵扼东北龙章兄弟率众赴义功最多王氏见被俘者愤然曰设不幸有死而已宁辱己以苟活乎及是果然　　曾泰来妻龚氏
按吉水县志龚氏曾泰来妻红巾贼起执氏欲污之氏厉声骂贼夺刀格杀遂为贼所戮泰来与弟率众御乱时称义士　　钱瑛妻周氏
按吉水县志周氏钱瑛妻瑛奉其祖与母避贼庐陵贼执其祖缚之瑛闻奔诉乞以身代贼并系之祖孙争相代死贼怜俱释之其母于他处亦被执瑛妻周氏伏丛薄中遽出谓贼曰乞舍姑而缚我贼熟视良久解其姑而缚氏氏既就缚掷袖中鞋与姑诀曰妇无用此矣既行视姑稍远骂贼不行遂死之明初有司荐瑛于朝征不就　　孙氏妇
</div>
    <div class="pagination">
<a href="闺媛典闺烈部_page4.html">上一页</a><a href="闺媛典闺烈部.html">1</a><a href="闺媛典闺烈部_page2.html">2</a><a href="闺媛典闺烈部_page3.html">3</a><a href="闺媛典闺烈部_page4.html">4</a><span class="current-page">5</span><a href="闺媛典闺烈部_page6.html">6</a><a href="闺媛典闺烈部_page7.html">7</a><a href="闺媛典闺烈部_page8.html">8</a><a href="闺媛典闺烈部_page9.html">9</a><a href="闺媛典闺烈部_page10.html">10</a><span>...</span><a href="闺媛典闺烈部_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
