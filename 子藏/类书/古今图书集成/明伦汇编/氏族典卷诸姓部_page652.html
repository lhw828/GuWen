<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 652 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 652 页/共 899 页</h1>
    <div class="content">按史记赵奢传秦伐韩军于阏与王令赵奢将救之去邯郸三十里而令军中曰有以军事谏者死秦闲来赵奢善食而遣之已遣秦闲乃卷甲趋阏与秦人闻之悉甲而至军士许历请以军事谏曰秦人不意赵师至此其来气盛将军必厚集其阵以待之不然必败赵奢曰请受令许历曰请就鈇质之诛赵奢曰胥后令既战许历复请谏曰先据北山上者胜赵奢许诺即发万人趋之大破秦军解阏与之围归赵惠文王以历为国尉　　许绾
按刘向新序魏王将起中天台令曰敢谏者死许绾乃入曰闻大王将起中天台臣愿加一力王曰若何曰臣闻天地相去万五千里今王因而半之当高七千五百里之台是其趾须八千里尽王之地不足以为台王必起此台先以兵伐诸侯尽有其地犹不足又伐四夷乃足以为台度八千里之外当定农亩之地足以奉王台用者乃可以作魏王无辞以答乃罢　　许行按孟子有为神农之言者许行
　　汉
　　许盎
按汉书功臣侯表盎以骈邻从起昌邑以说卫入汉以中尉击项籍七年封柏至侯十四年高后元年有罪免三年复封六年薨谥靖　　许瘛
按汉书功臣侯表瘛以汉三年用赵右林将初击定诸侯八年封宋子侯四年薨谥惠　　许猜
按汉书功臣侯表猜以楚将汉二年降从起临济以郎中击项羽陈豨十二年封严侯四十年薨谥敬　　许留按汉书功臣侯表高帝十二年宋子共侯留嗣二十五年薨　　许禄
按汉书功臣侯表孝文帝元年柏至简侯禄嗣十四年薨　　许九
按汉书功臣侯表孝文十年宋子侯九嗣二十二年孝景中二年坐寄使匈奴买塞外禁物免　　许昌
按汉书功臣侯表孝文十五年柏至侯昌嗣三十二年薨　　许恢
按汉书功臣侯表孝景帝二年严侯恢嗣十六年薨　　许则按汉书功臣侯表建元二年严炀侯则嗣九年薨　　许安如按汉书功臣侯表元光二年柏至侯安如嗣十三年薨　　许周
按汉书功臣侯表元光五年严节侯周嗣三年薨　　许广宗按汉书功臣侯表元朔二年严侯广宗嗣十五年元鼎五年坐酎金免　　许福
按汉书功臣侯表元狩三年柏至侯福嗣五年元鼎二年坐为奸为鬼薪　　许生
按汉书儒林传申公以诗春秋授瑕丘江公尽能传之徒众最盛鲁许生免中徐公皆守学教授　　许广汉
按汉书恩泽侯表广汉以皇太子外祖父昌成君地节三年封平恩侯七年薨谥戴亡后　　许舜
按汉书恩泽侯表舜以皇太子外祖父同产弟长乐卫尉有旧恩元康二年封博望侯四年薨谥顷　　许延寿按汉书恩泽侯表延寿以皇太子外祖父同产弟侍中关内侯有旧恩元康二年封乐成侯十年薨谥敬　　许建按汉书功臣侯表元康四年柏至侯盎元孙之子长安公士建诏复家　　许乃
按汉书功臣侯表元康四年宋子侯瘛元孙之孙宋子大夫乃诏复家　　许任寿
按汉书功臣侯表元康四年严侯猜元孙之子平寿公士任寿诏复家　　许敞
按汉书恩泽侯表神爵二年博望康侯敞嗣八年薨　　许汤按汉书恩泽侯表甘露元年乐成思侯汤嗣六年薨　　许党按汉书恩泽侯表甘露三年博望戾侯党嗣二十六年薨　　许嘉
按汉书恩泽侯表初元元年平恩共侯嘉以广汉弟子中常侍绍侯二十二年薨　　许常
按汉书恩泽侯表初元二年乐成哀侯常嗣九年薨　　许晏按汉书儒林传张游卿以诗授陈留许晏为博士　　许商按汉书儒林传周堪事大夏侯胜受尚书授长安许商长伯商善为筭着五行论历四至九卿　　许况
按汉书恩泽侯表河平二年平恩严侯况嗣
　　许并
按汉书恩泽侯表河平四年博望厘侯并嗣薨亡后　　许旦按汉书恩泽侯表鸿嘉二年平恩质侯旦嗣二十九年薨　　许报子
按汉书恩泽侯表元延二年博望侯报子以并弟绍封　　许恭
按汉书恩泽侯表元延二年乐成节侯恭以常弟绍封　　许去疾
按汉书恩泽侯表乐成康侯去疾嗣薨亡后
　　许修
按汉书恩泽侯表乐成侯修嗣王莽败绝
　　许敬
按汉书恩泽侯表建国四年平恩侯敬嗣王莽败绝　　后汉　　许杨
按后汉书许杨传杨字伟君汝南平舆人也少好术数王莽辅政召为郎稍迁酒泉都尉及莽篡位杨乃变姓名为巫医逃匿它界莽败方还乡里汝南旧有鸿却陂成帝时丞相翟方进奏毁败之建武中太守邓晨欲修复其功闻杨晓水&#召与议之杨愿以死效力晨因署杨为都水掾使典其事杨因高下形埶起塘四百余里百姓得其便累岁大稔豪右共谮杨受取赇赂晨收杨下狱而械辄自解晨惊即夜出杨遣归时天大阴晦道中若有火光照之时人异焉后以病卒　　许子威
按庐江县志子威庐江人为中大夫光武少时从受尚书　　许武
按尚友录武字季长阳羡人太守第五伦举孝廉武以二弟晏普未显欲令成名乃剖财产为三自取肥田广宅二弟所得悉劣乡人皆称弟克让而鄙武贪婪晏等并得选举武乃会宗亲泣言所以分财取讥意悉推财产于二弟于是郡中翕然称之仕至长乐少府　　许叔
按万姓统谱叔昆明人元和中入中国授五经归教授本郡　　许荆
按后汉书许荆传荆字少张会稽阳羡人也祖父武位至长乐少府荆少为郡吏兄子世尝报雠杀人怨者操兵攻之荆逆怨者跪而言曰兄早没一子为嗣愿杀身代之怨家扶荆起因遂委去荆名誉益着举孝廉和帝时稍迁桂阳太守在事十二年征拜谏议大夫卒于官孙灵帝时为太尉　　许慎
按后汉书许慎传慎字叔重汝南召陵人性淳笃少博学经籍马融常推敬之为郡功曹举孝廉再迁除洨长卒于家　　许曼
按后汉书许曼传曼汝南平舆人也祖父峻字季山善卜占之术曼少传峻学桓帝时陇西太守冯绲始拜郡开绶笥有两赤蛇分南北走绲令曼筮之卦成曼曰三岁之后君当为边官有东名当东北行三千里复五年更为大将军南征皆如占　　许劭
按后汉书许劭传劭字子将汝南平舆人也少峻名节好人伦多所赏识初为郡功曹府中闻子将为吏莫不改操饰行曹操微时尝卑辞厚礼求为己目劭不对操乃胁劭劭不得已曰君清平之奸贼乱世之英雄操大悦而去司徒杨彪辟举方正敦朴皆不就南到广陵徐州刺史陶谦礼之甚厚劭不自安复投扬州刺史刘繇于曲阿及孙策平吴劭与繇南奔豫章而卒兄虔亦知名汝南人称平舆渊有二龙焉　　许贡按万姓统谱贡兴平二年为吴郡太守时孙策方起贡表闻汉帝云策骁雄与项籍相似宜加贵宠召还京邑若置于外必为世患策闻而杀贡贡小子与客亡匿江边策单骑出贡客击伤策病创死　　许靖
按蜀志许靖传靖字文休汝南平舆人察孝廉除尚书郎典选举灵帝崩董卓秉政以周毖为吏部尚书迁靖巴郡太守不就补御史中丞毖斩靖惧诛奔依扬州陈祎孙策东渡江走交州巨鹿张翔衔王命使交部乘势募靖欲与誓要靖拒而不许入蜀刘璋以靖为巴郡广汉太守先主克蜀以为左将军长史先主为汉中王靖为太傅章武二年卒子钦先靖夭没钦子游景耀中为尚书　　许慈
按蜀志许慈传慈字仁笃南阳人也建安中与许靖等俱自交州入蜀先主定蜀慈为学士与孟光来敏等典掌旧文后王世稍迁至大长秋卒子勋传其业复为博士　　魏
　　许攸
按魏略攸字子远南阳人少与袁绍及太祖善初平中随绍在冀州官渡之役谏绍勿与太祖相攻不可乃亡诣太祖后得冀州攸有功焉攸自恃勋劳时与太祖相戏至呼太祖小字太祖嫌之其后从行出邺东门顾谓左右曰此家非得我则不得出入此门也人有白者遂见收　　许褚
按魏志许褚传褚字仲康谯国谯人也勇力绝人汉末聚少年及宗族数千家共坚壁以御寇贼畏惮之太祖徇淮汝褚以众归拜都尉从讨韩遂马超太祖将北渡河留南岸断后超将步骑万余人来奔太祖军矢下如雨褚扶太祖上船左手举马鞍蔽太祖右手并溯船仅乃得渡是日微褚几危迁武卫中郎将军中以褚力如虎而痴号曰虎痴文帝践阼封万岁亭侯甚亲近焉明帝即位进牟乡侯薨谥曰壮子仪嗣褚兄定亦以军功封为振威将军都督僥道虎贲仪为锺会所杀泰始初子综嗣　　许允
按魏略允字士宗父据仕历典农校尉郡守允少与同郡崔赞俱发名于冀州召入军明帝时为尚书选曹郎出为郡守稍迁为侍中尚书中领军会镇北将军刘静卒朝廷以允代静有司奏允前擅以厨钱谷乞诸俳及其官属遂收送廷尉徙边允以嘉平六年秋徙其年冬死按魏志夏侯
尚传允高阳人

　　许混
按魏志和洽传洽汝南西平人同郡许混者许劭子也清醇有鉴识明帝时为尚书　　晋
　　许逊
按尚友录逊字敬之南昌人母梦金凤衔珠堕掌而生从吴猛得神方秘法修炼为事晋太康初为旌阳令大施济利寻弃官东归遇谌母传以道术遂斩蛇诛蛟悉除民害虑豫章为游州蛟螭所穴乃于牙城南井铸铁为柱下施八索镇锁地&#自是水妖屏迹城邑无虞又周行江湖诸郡殄灭毒害乃归旧隐精修至宁康二年一百三十岁举家同时升天鸡犬亦随逐飞去　　许孜
按晋书许孜传孜字季义东阳吴宁人也师事会稽孔冲冲亡孜负担奔赴送丧还会稽蔬食执役制服三年俄而二亲没柴毁骨立杖而能起建墓于县之东山躬自负土不受乡人之助立宅墓次奉亡如存元康中郡察孝廉不起巾褐终身邑人号其居为孝顺里　　许奇
按世语允子奇字子泰有治理才学晋元康中为司隶校尉　　许猛
按世语允子猛字子豹有治理才学晋元康中为幽州刺史　　许谧
按万姓统谱谧句容人少以博学知名仕为郡主簿王导蔡谟辟从事不赴后官至散骑常侍　　许询
按尚友录询字元度好游山水而体便登涉时人云许非徒有胜情实有济胜之具　　许迈
按尚友录迈字叔元句容人恬静不慕仕进立精舍于余杭悬溜山朔望时节还家定省父母而已及父母既终遂遍游名山时南海太守鲍靓隐迹人莫之知迈往候探其至要后入临安西山王羲之造之辄弥日忘归相与为世外交迈辟谷服气一气千息后入盖竹山为地仙　　许穆
按万姓统谱穆入华阳洞得道遇王母女云林夫人降教之得为左卿仙侯幼子翻小字玉斧为侍宸仙翁后云林与穆书云玉液金浆交梨火枣当与山中许道士不与人间许长史　　许茂
按后燕录茂高阳新城人也仕垂为高阳太守　　宋　　许昭先
按宋书许昭先传昭先义兴人叔父肇之坐事系狱七年不判子姓二十许人昭先家最贫薄专独料诉饷馈无有懈息如是七载尚书沈演之嘉其操行肇之事由此得释雍州刺史刘真道板为征卤参军昭先以亲老不就本邑补主簿昭先以叔未仕又固辞　　南齐　　许明远
按万姓统谱明远汝南人齐武帝永明中雍州刺史王奂被诛故旧无敢至者明远先为奂参军躬为殡殓甚厚当时高其节　　梁
　　许懋
按梁书许懋传懋字昭哲高阳新城人魏镇北将军允九世孙祖珪宋桂阳太守父勇惠齐太子家令懋少孤性至孝笃志好学起家后军豫章王行参军转法曹茂才永元中转散骑侍郎江祏甚推重之号为经史笥天监十年转太子家令以足疾出为始平太守政有能名加散骑常侍转天门太守中大通四年拜中庶子卒　　陈
　　许亨
按陈书许亨传亨字亨道高阳新城人晋征士询之六世孙也父懋以学艺闻亨少传家业解褐梁安东王行参军太清初为征西中记室侯景之乱避地郢州王僧辩素闻其名召为仪同从事中郎府朝政务一以委焉高祖受禅授中散大夫领大著作知梁史事光大初高宗入辅以亨贞正有古人之风甚相钦重高宗即位拜卫尉卿太建二年卒　　北魏
　　许谦
按魏书许谦传谦字元逊代人也少有文才善天文图谶之学登国初归太祖以为右司马与张衮等参赞初基慕容宝来寇太祖使谦告难于姚兴兴遣将杨佛嵩率众来援而佛嵩稽缓太祖命谦为书以遗佛嵩佛嵩乃倍道兼行太祖大悦赐谦爵关内侯重遣谦与佛嵩盟慕容垂死谦上书劝进太祖善之并州平以谦为阳曲护军赐爵平舒侯安远将军皇始元年卒谥曰文　　许彦
按魏书许彦传彦字道谟小字嘉屯高阳新城人也祖茂慕容氏高阳太守彦少孤贫好读书世祖初被征以卜筮频验遂在左右参与谋议拜散骑常侍彦质厚慎密与人言不及内事世祖以此益亲待之进爵武昌公真君二年卒谥曰宣公　　许洛阳
按魏书许谦传谦赠高阳公子洛阳袭从征慕容宝为冠军司马后为祁令洛阳家田三生嘉禾皆异垄合颖世祖善之进爵北地公出为明垒镇将居八年卒谥曰恭子寄生袭爵降为侯皇兴元年卒　　许安国
按魏书许谦传谦子安国中山太守
　　许安都
按魏书许谦传谦子安都广&#沧水二郡太守天安初卒谥曰烈子白虎袭爵为侍御中散后以罪免官夺爵　　许熙
按魏书许彦传彦子熙字德融袭爵武昌公中书郎早卒　　许宗之
按魏书许彦传彦子宗之初入为中散领内秘书高宗践阼迁殿中尚书出为镇东将军定州刺史颍川公受敕封丁零丁零既平宗之因循郡县求取不节深泽人马超毁谤宗之宗之怒遂殴杀超太平二年斩于都南　　许龙
按魏书许彦传彦子龙官至赵郡大守
　　许赤虎
按魏书许彦传博陵许赤虎涉猎经史善嘲谑延兴中著作佐郎使江南还为东郡太守卒官子&#定州长史　　许安仁
按魏书许彦传彦子熙熙子安仁除中书郎卒谥曰简　　许元康
按魏书许彦传安仁子元康拜冠军将军长安镇副将迁监河州诸军事河州刺史入为廷尉少卿寻卒谥曰肃　　许护
按魏书许彦传元康弟护州主薄
　　许亮
按魏书许彦传彦子宗之宗之孙亮字元规正光中荡寇将军稍迁冀州骠骑长史司徒谘议参军卒　　许廓按魏书许彦传彦子熙熙子安仁安仁子元康元康子廓字崇远除奉朝请累迁顿丘东太原二郡太守卒　　许瑞
按魏书许彦传彦子熙熙子安仁安仁子护护子瑞字征之州主簿卒　　许绚
按魏书许彦传瑞弟绚字伯礼颇有业尚闺门雍睦三世同居自侍御史累迁尚书左民部司徒谘议参军修起居注后拜太中大夫兴和初卒　　许逊
按魏书许彦传绚弟逊武定末东阳平太守
　　许叔明
按魏书许彦传逊弟叔明性开率州治中别驾西高阳太守太中大夫兴和三年卒　　许子躬
按魏书许彦传彦子熙熙子安仁安仁子元康元康子廓廓子子躬武定末中外府水曹参军　　许子宪
按魏书许彦传子躬弟子宪太尉中兵参军
　　北齐
　　许惇
按北齐书许惇传惇字季良高阳新城人也父护魏高阳章武二郡太守惇任司徒主簿以能判断见知时人号为入铁主簿稍迁阳平太守迁魏尹出拜齐州刺史转梁州刺史治并有声迁殿中尚书惇美须髯省中号为长鬣公显祖尝因酒酣握惇须髯以刀截之惇惧因不复敢长时人又号为齐须公世祖践阼领御史中丞为胶州刺史寻追为司农卿又迁大理卿再为度支尚书赐爵万年县子以年老致仕卒子文纪武平末度支郎中文纪弟文经武平末殿中侍御史隋开皇初兼通直散骑常侍卒于相州刺史　　许遵按北齐书许遵传遵高阳人明易善筮高祖引为馆客自言禄命不富贵不横死是以任性疏诞多所犯忤高祖尝容惜之显祖无道日甚遵语人曰吾筮此狂夫何时当死遂布算满&#大言曰不出冬初我乃不见显祖以十月崩遵果以九月死　　北周
　　许孝敬
按周书萧&#传许孝敬吴人小名嗣儿劲勇过人为&#骁将以大将军守河东既无救援为吴明彻所禽遂戮于建康市子世武嗣少袭父大将军好勇不拘行检重宾客施与不节资产既尽郁郁不得志遂谋奔陈事觉伏诛　　隋
　　许善心
按隋书许善心传善心字务本高阳北新城人祖茂梁散骑常侍父亨陈卫尉卿善心九岁而孤幼聪明有思理举秀才对策高第授度支郎中祯明二年加散骑常侍聘于隋遇高祖伐陈留絷宾馆及陈亡高祖遣使告之善心衰服号哭有诏就馆拜通直散骑常侍赐衣一袭善心哭尽哀入房复出垂涕受诏十七年除秘书丞仁寿四年留守京师高祖崩于仁寿宫炀帝秘丧不发先易留守官人出除岩州刺史逢汉王谅反不之官大业元年转礼部侍郎宇文述讽御史劾之左迁给事郎七年上封事忤旨免官其年复征为守给事郎十年从幸江都授通议大夫十四年宇文化及弒逆之日隋官尽诣朝堂谒贺善心独不至化及遣人执至朝堂善心不舞蹈而出其党因遂害之及越王称制谥曰文节　　许智藏
按隋书许智藏传智藏高阳人也祖道幼尝以母疾遂览医方因而究极世号名医仕梁官至员外散骑侍郎父景武陵王谘议参军智藏少以医术仕陈及陈灭高祖以为员外散骑侍郎炀帝即位智藏时致仕于家帝每有所苦辄令中使就询访或以舆迎入殿扶登御&#智藏为方奏之用无不效卒于家　　许澄按隋书许智藏传智藏宗人澄以医术显父奭仕梁太常丞中军长史澄有学识传父业尢尽其妙历尚药典御谏议大夫封贺川县伯　　唐
　　许绍
按唐书许绍传绍字嗣宗安州安陆人父法光仕隋为楚州刺史绍儿时与高祖同学大业末任夷林通守炀帝崩属越王侗王世充篡立遂归国授陕州刺史封安陆郡公以破萧铣功擢其子智仁为温州刺史铣将陈普环略巴蜀绍遣智仁追战西陵覆其兵进谯国公病卒　　许世绪
按唐书裴寂传许世绪并州人隋鹰扬府司马知隋将亡请唐公收取英俊为天下倡公奇之顾倚亲密兵起授右一府司马累除蔡州刺史真定郡公卒弟洛仁亦从起晋阳录功至冠军大将军卒谥曰勇　　许善护按山东通志善护高祖时为贝州刺史与刘黑闼战于鄃县死之　　许引宗
</div>
    <div class="pagination">
<a href="氏族典卷诸姓部_page651.html">上一页</a><span>...</span><a href="氏族典卷诸姓部_page647.html">647</a><a href="氏族典卷诸姓部_page648.html">648</a><a href="氏族典卷诸姓部_page649.html">649</a><a href="氏族典卷诸姓部_page650.html">650</a><a href="氏族典卷诸姓部_page651.html">651</a><span class="current-page">652</span><a href="氏族典卷诸姓部_page653.html">653</a><a href="氏族典卷诸姓部_page654.html">654</a><a href="氏族典卷诸姓部_page655.html">655</a><a href="氏族典卷诸姓部_page656.html">656</a><a href="氏族典卷诸姓部_page657.html">657</a><span>...</span><a href="氏族典卷诸姓部_page653.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
