<!DOCTYPE html>
<html>
<head>
    <meta charset="UTF-8">
    <title>闺媛典闺烈部 - 第 21 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺烈部 - 第 21 页/共 84 页</h1>
    <div class="content">　　明十三
　　江世文妻汪氏
按婺源县志汪氏江湾江世文妻年二十五世文客死讣闻汪恸绝不食三日而殒　　李氏女
按婺源县志李氏女名娇云休宁流口李鹏时女许聘婺源沱川余坡将归坡亡讣闻娇云痛绝不食寝不能兴者累日母强起之一日出青莲白绣鞋示其妹曰此我殓装也他日好为我服之逾年父母欲纳他聘女遂自尽年二十一　　方应凤妻饶氏
按祁门县志饶氏城北方应凤妻年二十四夫亡痛绝复苏比葬虚右圹及服阕设奠尽哀阖户饮药而死县令钱同文题其墓监司旌之　　周元吉妻胡氏
按祁门县志胡氏城东周元吉妻吉客死胡年十九昼夜号哭望榇及二年榇至抚棺哭踊袖匕首刺胸而死县令孙光祖志其墓监司旌之　　胡宗孔妻汪氏
按祁门县志汪氏胡宗孔妻识字通书年十六归宗孔五年宗孔以痘死汪拔剑欲自裁为家人夺去乃痛哭绝粒七日复以姑疾强起内水浆入侍及姑死扶榇入山不食如故其母持糜粥谕解百端终不应而死邑令为文躬奠巡按御史表其墓　　汪良鹏妻程氏
按祁门县志程氏名赛玉庠生程宗濂女年十六归汪良鹏鹏未发痘私自忧故以诘妇妇曰设不幸宁忍独生无何鹏果以痘死扬州妇绝粒俟鹏柩柩至不食二十六日而死部使者题其墓　　汪之望妻陈氏
按祁门县志陈氏年十六归汪之望望病革即许以死及望死陈绝饮食久之复仰药而死县令表其门　　周伯迁妻叶氏按祁门县志叶氏庠生周伯迁妻迁死家贫无子姑积病氏纺绩以资药饵及姑死往哭夫坟上昼夜不去亦不食每哭飞鸟随集积半月死邑人叶一材捐赀表其墓道　　胡舜妻王氏
按祁门县志王氏名润娘胡舜妻舜客南宿州固镇润娘从生子二岁会施尚诏反掠固镇舜适出润娘从邻姬避乱抵蔡家湖贼突至执润娘润娘绐贼属子于邻姬自投湖贼起之三投三起骂贼不屈贼怒支解之弃湖中时年二十有一　　蒋氏女
按祁门县志蒋氏女给事蒋贯孙女许聘光有本本暴亡女闻伏枕绝粒请于父母愿得躬一奠柩死不恨父母不许乃治奠具授行者致之其言不祥家人疑守之各绐使去栉盥易常服登楼扼吭而死邑令为卜地杨村舁有本合葬建祠祀焉　　陈爱孙妻汪氏
按祁门县志汪氏陈爱孙妻夫亡仅一女未几殇汪具衣裳拜翁姑堂上阖门绝粒家人及亲戚劝之不得积十有五日而死　　张蔗妻陈氏
按祁门县志陈氏石坑张蔗妻年十七蔗死遗妊生子三岁母欲夺其志诈病绐陈归陈觉雪夜抱子奔还母憾令人赍毒饼饵其子子死营葬夫傍绝粒七日自缢于室　　王承业妻倪氏
按祁门县志倪氏历溪王承业妻年十七归承业三年夫亡氏欲殉之业弟欲为立嗣冀勿死氏曰吾年少家四壁立死易尔立嗣难吾不愿也强之勉抚焉明年嗣子死氏曰吾固知其难也吾死暮矣潜市药五两藏之幽所力机杼以葬承业奠毕归沐浴尽饮其所藏药而死　　汪尚保妻倪氏
按祁门县志倪氏汪尚保妻年二十二尚保没倪欲从之闻服金可死脱环珥吞之不死氏曰夫不即要我地下耳服阕绝粒以死　　周金章妻程氏
按太平府志程氏当涂博望镇人周金章妻明末残兵劫杀乡野程猝遇之不屈赴水中与长子正体相抱而死　　某妻郝氏
按太平府志郝氏繁昌庠生某妻夫荡废产业郝泣谏每被笞嗣夫迫于饥冻夜开户跃入水死郝闻之抱子女数人从溺邻人奔救见五尸相抱而出　　胡效俊继妻程氏按安庆府志程氏桐城人胡效俊继妻效俊死程缢于仓母救之会作佛事焚楮夜复缢灵前侍儿又救之次日又缢仍遇救乃绐人曰百日已过不死矣晚沐浴呼婢共卧婢卧熟徐起着衣密缝衣带以白布悬榻梁而死邑令刘时俊表之　　周见妻桂氏
按安庆府志桂氏桐城人诸生周见妻年十七归见越三年见亡桂哭奠水浆不入口数日&#户裂帛自缢死有司以闻嘉靖间诏旌其门　　钱氏女
按苏州府志钱氏女名如洁父皓许嫁佥事曹镤子&#&#有废疾不能娶自愿罢婚女不听曹乃先娶小家女沈氏以尝之&#终不知夫妇之道于是又申前言钱父母从之更许乌程温氏女闻累日不食母强之乃食食止蔬食叩其故俛而不答及&#殁温氏来迎女知不免乃屏人阖户沐浴更衣书于寝壁云前缘已定祸福当同书毕自缢死年二十六遗书求葬曹氏墓从之　　陶子舸妻方氏
按苏州府志方氏昆山人蕲水令方玉冈女年十八归士人陶子舸&#年陶死妇悲哀数欲自缢或责以姑在因默俯久之姑亦寡居同处一室甚相怜恤后九年姑病亡殓毕即自投舍西水中手持茭根牢不可解家人得其尸面色如生遂启其自置圹在子舸旁者葬之嘉靖间旌表　　龚濂妻周氏
按苏州府志周氏昆山人年十七适生员龚濂不三年濂以颠疾死于外周即欲自缢其姑沈氏止之曰为夫立后死未晚也因立族子文楷为后遂绝食而死　　沈昆妻薛氏
按苏州府志薛氏太仓双凤人沈昆妻避倭难为倭所袭胁以刃不动得间投水倭怒取路傍瓮击之死水中　　周鉴妻王氏
按苏州府志王氏昆山人周鉴妻少通经史年十八嫁鉴五年鉴亡遗二孤寻俱夭王决意求死有小姑与同起卧乘间出自缢年二十七嘉靖十九年旌表　　王尧臣妻丘氏按苏州府志丘氏太仓沙头镇人王尧臣妻倭至以夫病不忍去贼强污之不从为贼支解　　张氏妇
按苏州府志里泾张氏妇不知其姓夫死夫弟欲夺其产逼嫁之妇逃兄所夫弟侦其兄出以如所许陆氏者为妇氏即绝食陆氏妇女老妪日说之不答竟缢死陆归其尸葬于故夫之旁时嘉靖三十四年十月晦日　　朱宋妻郁氏
按苏州府志郁氏太仓双凤人朱宋妻方汲水井上二倭卒至欲污之郁宁死不受辱身被十五槍而死　　陈林妻顾氏按苏州府志顾氏名阿妹长洲人陈林妻嘉靖间遭倭乱阿妹负儿走匿田间为贼所得他妇同匿者掠其衣资皆得放独妹以少美被羁劫之行至吴塘桥弃儿自溺　　戴氏妇
按苏州府志太仓沙头镇戴洗白妻失其姓氏以拒倭倭剖其腹投于河　　赵卖面者妻
按苏州府志赵卖面者妻失其姓氏沙头镇人遇倭不从身中数槍而死　　韩廷珪妻孙氏
二
女附

按苏州府志孙氏吴县人韩廷珪妻珪贩席浔阳孙与二女随值逆濠兵陷九江廷珪适往龙坪鬻货人劝其逃孙顾女曰逃必污辱计惟一死女曰生死无相离母女乃共取长绳系腰兵至赴河死孙年三十五长女年十四次女年十一嘉靖初奏闻旌表　　沈思道妻孙氏按苏州府志孙氏嘉定人沈思道妻少知书思道病且死誓以身殉及殁引刀自刎以救不遂复百计自残家人旦夕守视之逾年翁东溟方宴巡方守者稍懈遂闭户自缢家人以报巡方为撤宴明晨特疏题请诏旌其门时嘉靖十九年　　吴纬妻钱氏
按苏州府志钱氏嘉定人吴纬妻归未期夫殁誓以身殉时&#方四月翁姑以大义解之已而生男里人或谋娶之语稍泄即自经卧内家人惊救彻旦乃苏一日设奠子匍匐取食钱喜且泣曰儿能自食无须我矣遂绝食而死时年二十三有司上其事诏旌表　　曹氏按苏州府志曹氏失其夫名苏州卫屯军曹鉴女倭寇至以小舟藏芦苇中势急先抱幼男官寿投于水寻自溺后捞出母子尸犹相抱　　洞庭妇人
乡民
妻附

按苏州府志洞庭妇人少年美丽为倭所掠前过独板桥妇畏缩未登一倭引其手犹不肯举步又一倭前后扶曳侧足而进至桥心妇两手坚握倭臂号呼踊而堕水二倭为所牵力不能展俱溺死一乡民夫妇相携而奔遇倭至避匿渡僧桥下破船内倭搜得之杀其夫妇叫骂不从傍一倭提妇发一倭执刀示将杀状妇瞋目骂益厉竟为腰斩掷尸河下而去其夫中刃未绝得不死收葬妇终身不娶名氏俱不传　　周称侧室董氏按苏州府志董氏长洲人上虞丞周称侧室周疾革执氏手曰若春秋方富我死慎择所之氏曰君不幸捐馆妾有委贱躯相从耳周殁誓从死周母百计止之不可一日沐浴更衣取纨扇书冰清玉洁四字于上以绖自经而死　　三贞女
按苏州府志三贞女嘉靖癸丑倭寇吴中妇女多被劫一弱女乘间逸去父母行求得之号泣曰我力不能自卫求死未得何颜复存世间遂投河死未悉其姓氏有蔡氏女者寇至家众皆奔女独仿徨不知所从贼执而褫其衣驱之前至桥边遂窜入水贼复援之登岸至暮俟贼寝取其刀连刺之不能胜贼惊呼磔其肢体又韩碧溪女素有志操闻贼之暴尝誓于父母曰缓急不能相顾生女何益惟不为门户羞耳及临难仓皇而驰望见裸而持刀者遂投于河贼援之出复奋溺而死　　吴会妻姜氏
按苏州府志姜氏长洲人年十八适吴会会善丹青婚数月会父暨大父相继死于疫会亦殁独与姑相守姑私念荒疫洊饥俾妇改适可得粟为终岁计隐讽之不得谇语激之不得谋于所亲强之姜不得已夜伺同寝小姑熟睡遂检夫所遗丹青一缣系&#带间自缢死　　五贞妇
按苏州府志五贞妇嘉靖癸丑寇至洞庭东山周湾有妇夫死毁瘁衰麻总总寇见其少强驱之妇恳曰人皆奔避我独不去以夫丧在故愿死守白刃固甘之但有婴孺且姑老病莫养艳者固多何必此穷悴哉贼曰汝有志若此赠衣而释之其邻妇某氏贼戏之不从砍伤其鼻益奋不屈乃纵归又一小家女寇始及门倒投井中死一妇夫病守视闻外哀号声即自刎周山又有妇少而丽导者固已知之首即其室执之而妇以帛周其身束之甚紧不可解大骂贼贼怒以刀抉其体碎裂无完肤　　黄玑妻陆氏
按苏州府志陆氏长洲人黄玑妻玑病陆以女工佐药饵玑没其母阴受聘将嫁之陆私叹曰违亲非孝再嫁非义适遇寒食祷祭于夫至夜雉经死郡守表其闾　　王士妻陆氏
按苏州府志陆氏昆山人王士妻士习举子业垂成而病革语其妻曰我死汝将安归陆曰君设不幸我自有处必不为君辱也士喜遂瞑目殓毕即不食以楮帛奠柩前闭户自缢死去夫死仅七日年二十有二其居在西湓渎村与薛烈妇郑宜君并死节邑人名其里曰三烈先是陆氏墓在普福桥枯竹更青三年三生芝草皆双茎及四年芝不生烈妇死嘉靖初年事也　　钱氏女
按常熟县志钱氏女封刑部主事体仁女尝割臂肉救大母赵病值倭乱体仁匿女农家倭躏其旁女恐污及因投水家人挽出无何以臂疮溃烂而死　　桑琼继妻程氏按常熟县志程氏名兰字妙音中书桑琼继妻明之女明就武职携兰至京琼由举人入国子监以能书选入内廷掌书诰命适丧偶因娶兰生子克孝未期琼病泄岁余兰奉事不怠琼既殁兰祖洪怜兰少令改嫁先以柩南归兰哀痛几绝一日媒来洪命兰易妆接之兰以白布裹头泣卧不出洪怒闭之一室兰擗踊呕血三日不食而死年二十六克孝九岁抱骨归与琼合葬余姚余中立为之传　　王某妻张氏
按常熟县志张氏王某妻端秀有姿容三十而寡家贫尝并日而食屋破恐漏湿棺往乞稻秸母家母怜之以微言讽张曰母奈何以贫故逆女有他志归以苎线易钱市鸡酒奠夫讫自经死时嘉靖二十八年　　徐氏女按嘉定县志徐氏女名懿顺嘉定处士霁之女少有淑质能诵孝经女诫性行孤耿不类凡女同邑甘元隽聘为子应麒妇嘉靖丁亥应麒亡女闻讣哭之恸请于父母将诣甘持服父母难之及闻葬期更素衣请往视葬复不许乃潜谓其妹曰服丧不可送丧又不可亲意其谓何言讫泣下至夜遂自缢年二十有二郡县各为文祭之奏闻诏旌其门建祠祀焉　　莫隐妻张氏按松江府志张氏莫隐妻年十九归隐逾年夫亡氏焚死者故衣遽投烈焰掖之出复蔽棺欲俱殓不得遂不食父母舅姑劝之第曰诺强之药悲咽不语比进食亦然家人不复强旬日立棺侧死奏闻旌表　　陈氏女按松江府志陈氏女琴村&#人许嫁沈槐槐亡欲往奠父母阻之竟自缢死　　邢应凤妻陈氏
按松江府志陈氏年十七适邢应凤生二女夫亡矢志守节二弟素无行欲夺其志氏以死自誓后潜受上海某姓聘以母病绐之归省夜泊舟浦口遽进簪珥请易吉氏号恸不从二弟随发所伏舆人欲劫之行氏度不可脱佯为温语曰事既尔无可奈何但未有妇再嫁而翁姑子女俱不闻者若辈能往白吾姑一诀乃可绐之去氏随抱所生幼女跃入黄浦事闻郡守臧公奇其节抵二弟罪表其门所生长女年甫十岁朝夕悲哀凡二载哭声枯竭而死及焚其骸则胸次俱血淤肠胃俱溃裂见者无不流涕　　何良傅妻宋氏
按松江府志宋氏字子羽礼部郎中何良傅妻良傅素有羸疾氏日持诵楞伽祈佑之嘉靖戊子秋试良傅晕且死氏泣不食私欲自缢保母曰夫未属纩何至是会疾渐瘳至癸巳病复作一日气绝氏即缢于诵经室中已而良傅复苏竟不死哭之曰哀哉子羽而欲就我泉下耶我又将何就焉终身不复娶　　胡汝任妻瞿氏按松江府志瞿氏太守霆孙女胡汝任妻时有倭难与贼遇瞿虑不免从众中奋投道旁河中婢挽之不起竟溺死　　何四妻王氏
按松江府志王氏琴村&#民何四妻琴童女嘉靖中被倭俘掠义不受辱杀于河越三日父母收其尸两手犹坚握衣带不释　　沈默甫妻李氏
按松江府志李氏练塘名家女既笄归小蒸庠生沈默甫三月夫死继姑逼再适备加楚毒一夕沐浴潜自缢与夫合葬曹坟东　　倪氏女
按松江府志倪氏女高桥倪甫爵女倭寇上海女同嫂奔窜猝与寇值女见嫂被执投水死　　陶氏女
张氏
女附

按松江府志陶氏女南门四十保民应奎女贫未嫁倭至与其母奔避贼追及之遽投于河母挽之出答曰儿不能顾父母矣遂溺水死其邻有桶匠张经之女闻陶死叹曰嗟乎死得其所哉寇入其家死亦如陶焉　　应礼妻高氏
二仆
妇附

按松江府志高氏居华亭十保倭突至洋泾执氏并二仆妇欲污之高骂不绝口被害断其四肢二仆妇亦赴水死事闻奉旨旌表　　蔡应奎妻周氏
按松江府志周氏蔡应奎妻青浦人夫坐罪死家贫无倚姑强之再适因抱女投河死　　刘大章妻罗氏
按松江府志罗氏刘大章妻倭破青村被擒投河死　　韩洪谟妻张氏陆野
塘妻附

按松江府志张氏韩洪谟妻甲寅倭攻郡城入其家洪谟具儒衣冠迎之欲劝以好生勿杀语未脱口刀断其臂矣氏号赴被执俱死焉越二日里中收殓见氏左膊已受三槍尚坚执下体衣不解是时东郭有陆野塘者其妻亦不屈死焉　　王岳妻吴氏
按武进县志吴氏无锡闾江里民吴琰女适武进王岳生一女岳疾氏日侍汤药岳度不能起顾氏筹身后事氏曰君第安之妾当死君前每讯终不易辞已岳病亟氏招兄弟三人至兄弟问欲何言氏曰无他言吾夫死请一面耳设酒馔且邀夫族属咸会夜饮至更许令女就寝拊之曰吾不能顾汝矣跪岳&#下与岳诀岳昏昏不知也起自缢死岳少苏叹曰妻言死吾前果然后五日亦殁氏年二十四嘉靖中巡方表其墓　　蒋氏
按武进县志蒋氏失其夫名夫亡誓与同葬停柩不举家人每防之经百日稍懈自缢死　　杭氏女
按武进县志杭氏女宜兴贡生校女幼许字武进太学生杨墉子家日替校图改盟墉讼之监司判女归杨未及娶而墉竟惫于讼郁郁成疾死女闻潜衣缟素绝滋味若居丧然父母兄嫂厌薄之女不自安往依外大母家寝处小楼旦夕焚香奉佛如是者五载校终欲改聘女度不免私制衣履结束自缢死亦终身不娶宜兴诸生列其状将白于学使者或以有妨校功名沮之后数十年武进兵部尚书陆完学为具疏请旌于朝　　顾妇吴氏
按武进县志吴氏马迹山吴满女嘉靖初许顾氏子父索厚聘不以时嫁顾氏子病笃始归至则惟奉汤药而已逾月夫亡哀恸甚舅姑令改嫁乘间自缢死　　陆子才妻蔡氏三
婢附

按无锡县志蔡氏孝子元锐女适太学生陆子才嘉靖中倭乱蔡方归宁家控江登舟将入城而贼突至见蔡美欲污之蔡悉出所携金币求免不得见旁有虚舟因绐贼过彼乃从贼喜牵其臂以往及船舷啮贼手脱投水中死婢三人阿满招女三英皆徐姓一时从死有司请诏旌其门　　钱季子妻邹氏
按无锡县志邹氏堠山钱季子妻嘉靖中避倭乱为贼群逐得之邹死不从乃褫其衣而束以帛邹念必不得免见贼植刃于陌遂尽力腾身上触刃穿腹而死年二十有一　　徐文秀妻王氏
按宜兴县志王氏王熏女年十七适徐文秀甫&#夫亡无嗣与柩寝处抚木几穿卜地为两圹誓同穴逾七年嘉靖甲辰岁大饥翁潜纳吴某聘择日将赘王知沐浴更衣取所藏夫衣履焚之火延其室众救火熄觅王已自缢夫墓万历庚辰旌表后其嗣孙贫弱墓几不能守邑令陈遴玮捐俸买田十亩畀其子孙世守之墓在南岳　　储原善二女
按宜兴县志储原善二女一受薛执中聘一未许人会红巾乱举家惊惶二女私誓同死及贼猝至家众拥出过马塘渡口顾河广水阔遂相抱而溺后漉其尸葬之乡人号曰贞坟母姚氏尝梦二女魂化为鸠每哭则鸠聚庭垂翅作悲泣状哭已则去又哭则复来　　吴妻李氏
按宜兴县志李氏吴妻年十六适生一女亡
矢志守节族人嗜利逼嫁凌辱百端议成将别赘李计穷自缢死　　周氏女
按江阴县志周氏女名玉贞幼许字曹益益不才父仲义将议别婚女不从而止嘉靖元年五月益忽寻前盟父斥其仪而讼之女即茹素称疾密治丧葬衾服六月初三夜沐浴更衣书二诗于壁闭户缢死时年二十三　　夏秉常妻朱氏
按江阴县志朱氏文林旧族女年十四归泾里夏秉常秉常时年十三未别男女时值嘉靖末倭寇泾里入牵其臂以去女度不免诡谓倭曰我固愿从若幸无扼我臂倭听其自行不一里许望河流汤汤奋身跃入凡三沉三浮逾时竟没里人莫不哀之　　董氏女
按镇江府志董氏女金坛人邑民张德寿先议婚会太学生虞岳为义男王木求娶女不从自刎死嘉靖中御史邓某表其门葬北门外建烈女亭墓前　　万敬妻史氏按镇江府志史氏金坛人万敬妻适敬未逾年敬以恶疾死史卧尸侧水浆不入口者三日既而家人火葬其夫史跃入火中几死葬毕自缢部使者以闻诏旌表其闾　　江相女
按靖江县志江相女西沙人年十七会嘉靖三十五年倭寇至女泣谓父曰避无地愿先死以免难父再三止之乃蒙垢敝衣涂其面以煤潜茂林中贼掠其家窥见女执欲污之女奋力夺刀自刎不能得遂投水死次日父收其尸面色如生观者怜其志竞为辞挽之　　陆鸣皋妻鲍氏
按淮安府志鲍氏宿迁陆鸣皋妻一年夫亡绝粒九日家人力劝乃勉食乘间自缢死　　孟爌妾王氏
按淮安府志王氏赣榆诸生孟爌妾年二十三夫亡殓毕拜别眷属或曰子在不可死曰我自完我事子有嫡母在乃从容自缢死　　张肇先妻张氏
按淮安府志张氏张肇先妻年二十二夫亡殓毕捧箧跪姑前泣曰不能养老送终箧藏夫物也姑收之作后日棺殡费是夜缢夫柩侧　　王露妻郭氏
按淮安府志郭氏王露妻年二十九夫亡蓬首垢面不履户外抚二子俱以痘疹相继死氏遂自缢　　张浚明妻高氏按淮安府志高氏生员张浚明妻翁早亡善事姑浚明疾笃氏誓从死及殁遂自缢嘉靖间旌表　　刘连妻金氏
按桃源县志金氏刘连妻年二十五夫亡痛哭三日死　　许滋妻赵氏
按清河县志赵氏邑庠生许滋妻归岁余夫亡号哭不欲食家人防之后数日饮食如常防者少懈遂闭户自缢县令郭琳申其事巡抚令立祠祭之　　展浚妻索氏
按邳州志索氏展浚妻性至孝善事舅姑浚亡自缢死嘉靖中旌表　　新河役夫妇
按徐州志新河役夫妇不知何许人夫本富家子流落不偶携妇就食四方嘉靖初盛中丞新河之役夫在募中会其夏大疫夫死妇伏夫尸旁哭三日亦死督工官义而葬之　　郝綦隆妻周氏
按徐州志周氏儒生郝綦隆妻夫亡自缢家人觉救得免翁姑慰曰与其殉夫死不如抚孤生氏稍悟无何遗孤亡复欲自缢家人防之甚严至夫葬期焚香酌茶夫柩前伺间终缢死与夫合葬　　单士进妻王氏
按砀山县志王氏诸生单士进妻士进夙婴疾病氏年十六侍汤药弥年不懈嘉靖癸亥进亡氏擗踊触棺破面裂鼻家人力持之不得死翌日伺便自缢时年二十县令上其事旌表学使移县以公帑为立碑志其墓　　王珍妻马氏
按扬州府志马氏王珍妻年十九适珍二年珍婴危疾顾谓父曰妇少艾儿死幸嫁之马闻泣谓珍曰吾二人死未卜先后君何虑之远也夜半潜自缢后四日珍乃死嘉靖中县令旌其门　　殷氏女
按扬州府志殷氏女江都人父安许某氏子未嫁某氏子殁殷闻闭户自缢死归其尸合葬焉　　李妇卢氏
按扬州府志卢氏海门人夫李姓逸其名嘉靖中徙常熟倚豪民张岛居岛悦卢色诱其夫沈之江佯言为盗所杀遂欲娶卢岛之妻弟亦欲室其女卢痛夫雠莫雪欲自缢岛遣老媪与居昼夜防之卢绐媪出阖门砺刃先刺其女遂自刎岛召妻弟乘暮欲裒二尸焚之岛族弟与岛素有隙遥见岛宅中火光夜扣户入佯为计曰暮夜谁知胡为爇火以惊人乃作坎瘗尸竹林中后数年巡按陈蕙廉其事发尸验之岛与妻弟皆伏辜常熟如皋两地立祠祀焉唐顺之为之记有司额表之　　王之麟妻李氏
按扬州府志李氏名如芷兴化人太学生王之麟妻大学士春芳女也于归甫八月而麟殁于京邸李扶其柩归不食死事闻建坊合祀于贞祠　　杜俭妻周氏
按扬州府志周氏宝应人杜俭妻嘉靖间氏年二十俭死恸哭哀切夜更衣以白练自缢柩侧　　冀炯妻郑氏
按扬州府志郑氏宝应人冀炯妻年十九归炯五年夫亡氏终丧尽礼哀恸而死　　朱倌妻邵氏
按扬州府志邵氏名善果高邮人邵琪女也字同郡朱倌家甚贫倌涉水死善果闻自脱一衣一帕令其弟往殓之既返善果已闭门自缢死州守建祠祀焉　　井旁女按扬州府志井旁女泰兴人不知其姓氏嘉靖丁巳倭寇焚掠被杀井旁以石栏压其尸寇退乡人殓之颜色如生其附体下裳皆缝缀不可解人知女预有死志必不可辱莫不哀之　　郑科妻张氏
按扬州府志张氏宝应人郑科妻适科十四日科死张恸哭绝食誓与同穴翁姑昼夜守之将葬前九日竟自缢有司上其事给资为治葬祭焉　　李华妻黄氏
按扬州府志黄氏兴化人李华妻华殁戍所氏纺绩养姑家人欲嫁之佯许诺诣华冢恸哭竟日而死　　马氏女按扬州府志马氏女父泰泰兴人许字黄瑚瑚家贫泰欲渝盟女坚不从未几瑚暴亡泰喜女长号不起翌日更衣理容自缢于室邑令高桂为文祭其墓旌之　　罗万春妻刘氏
按扬州府志刘氏兴化诸生罗万春妻春亡密置利刃枕中家人觉而防之一日伺间自刭柩侧县令旌其门　　周氏女
按扬州府志周氏女父忏泰州人年十六许字同里王与未嫁与病亡女闻即日投缳死事闻建坊旌之　　向氏女按扬州府志向氏女泰州人年十六许字同里朱舜舜死其父将往奠女欲从行父不可因绐母与幼弟他出即自缢死时暑月家贫数日始殓面色如生比邻失火独越其庐不焚有司祭之旌表焉　　陈藻妻丁氏
按扬州府志丁氏兴化人陈藻妻夫病早亡氏自缢柩侧以殉有司旌之　　刘诏妻王氏
按扬州府志王氏兴化人邑诸生刘诏妻年二十二刘殁抚遗腹子凤雏甫能食即抱付妯娌曰此刘氏血属其善遇之遂绝粒死凤雏暨子启嘉俱为邑弟子员　　陆卿妻朱氏
</div>
    <div class="pagination">
<a href="闺媛典闺烈部_page20.html">上一页</a><span>...</span><a href="闺媛典闺烈部_page16.html">16</a><a href="闺媛典闺烈部_page17.html">17</a><a href="闺媛典闺烈部_page18.html">18</a><a href="闺媛典闺烈部_page19.html">19</a><a href="闺媛典闺烈部_page20.html">20</a><span class="current-page">21</span><a href="闺媛典闺烈部_page22.html">22</a><a href="闺媛典闺烈部_page23.html">23</a><a href="闺媛典闺烈部_page24.html">24</a><a href="闺媛典闺烈部_page25.html">25</a><a href="闺媛典闺烈部_page26.html">26</a><span>...</span><a href="闺媛典闺烈部_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
