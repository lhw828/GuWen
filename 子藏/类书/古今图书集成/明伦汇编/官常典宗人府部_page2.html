<!DOCTYPE html>
<html>
<head>
    <meta charset="UTF-8">
    <title>官常典宗人府部 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典宗人府部 - 第 2 页/共 4 页</h1>
    <div class="content">王子太师
王子太保
王子司徒
王子司空
王子班郎君
南面朝官　辽有北面朝官矣既得燕代十有六州乃用唐制复设南面三省六部台院寺监诸卫东宫之官宗正寺职名总目职在大惕隐司
卿
丞
主簿
太祖二年始置惕隐典族属
按辽史太祖本纪二年春正月辛巳始置惕隐典族属以皇弟撒剌为之　　宋
宋宗正寺设卿少卿丞统主簿及宗学博士之属按宋史职官志宗正寺　卿　少卿　丞　主簿各一人卿掌叙宗派属籍以别昭穆而定其亲□少卿为之贰丞参领之凡修纂牒谱图籍其别有五曰玉牒以编年之体叙帝系而纪其历数凡政令赏罚封域户口丰凶祥瑞之事载焉曰属籍序同姓之亲而第其服纪之戚□远近曰宗藩庆系录辨谱系之所自出序其子孙而列其名位品秩曰仙源积庆图考定世次枝分派别而系以本宗曰仙源类谱序男女宗妇族姓婚姻及官爵迁叙而着其功罪生死凡录以一岁图以三岁牒谱籍以十岁修纂以进宋初旧置判寺事二人以宗姓两制以上充阙则以宗姓朝官以上知丞事掌奉诸庙诸陵荐享之事司皇族之籍主簿一员以京官充
注
旧自丞簿以上皆宗姓为之通署寺事初置卿　少率命常参官判寺事大中祥符八年以兵部侍　郎赵安易兼卿判寺赵世长改为知寺事九年始　定丞郎以上兼卿给舍以下兼少卿郎中以下兼　丞京官主簿其卿阙则丞以下行寺事而无知判　之名元丰官制行诏宗正长贰不专用国姓盖自有大宗正司以统皇族也渡江后卿不常置少卿一人以太常兼绍兴三年复置少卿一人五年复置丞十年置主簿隆兴元年并省次年诏丞簿复旧制嘉定九年诏以宗学改隶宗正寺自此寺官又预校试之事分案二曰属籍曰知杂吏额胥长一人胥史一人胥佐二人楷书二人贴书二人大宗正司景佑三年始置司以皇兄宁江军节度使濮王知大宗正事皇侄彰化军节度观察留后守节同知大宗正事元丰正名仍置知及同知官一人选宗室团练观察使以上有德望者充丞二人以文臣京朝官以上充掌纠合族属而训之以德行道艺受其词讼而纠正其愆违有罪则先劾以闻法例不能决者同上殿取裁若宫邸官因事出入日书于籍季终类奏岁录存亡之数报宗正寺凡宗室服属远近之数及其赏罚规式皆总之官属有记室一人掌笺奏讲书教授十有二人分位讲授兼领小学之事旧制择宗室贤者为知大宗正事次一人为同知其后位高属尊者为判熙宁三年始以异姓朝官二员知丞事置局为睦亲广亲宅是岁省管干睦亲广亲宅及提举郡县主等宅官以其事归宗正
注
自熙宁中置丞始以都官员外郎张稚圭为之　神宗疑用异姓王安石言前代宗正固有用庶姓　者乃录春秋时公侯大夫事神宗曰此虽无前代　故事行之何害安石曰圣人刱法不必皆循前代　所以行者于是召稚圭对而命之分案五置吏十有一元丰五年诏大宗正司不隶六曹其丞属中书省奏差元佑四年诏宗室越本司诉事者罪之六年诏宗正按熙宁敕诸院建小学自八岁至十四岁首检举入学绍圣元年诏袒免外两世孤遗贫乏者验廪给之四年诏宗室妇女自外还京并报宗正崇宁三年诏大宗正及外宗正司将条贯事迹关宗正寺修纂图牒政和三年诏以知大宗正事仲忽提举宗子学事崇宁三年置南外宗正司于南京西外宗正司于西京各置敦宗院初讲议司言宗室□属愿居两京辅郡者各置敦宗院其两京各置外宗正司从之仍诏各择宗室之贤者一人为知宗掌外居宗室诏复定宗学博士正录员数大观四年罢政和二年复旧又诏敦宗院宗子有文艺行实众所共知者许外宗正官考察以闻中兴后以位高属尊者为判大宗正事其知及同知如旧制又置知大宗正丞一员以文臣充掌纠合宗室而检防训饬之凡南班宗室磨勘迁转袭封请给核其当否嫁娶房奁分析财产酌厚薄多寡而订其议凡宗室除合该赐名外皆大宗正定名而后报宗正寺其余迁授官资支给钱米考核以诏予夺其不率教者以法拘之岁久知悔则除其过名复置南外宗正司西外宗正司以处宗室之在外者各仍旧制设敦宗院皆设知宗所在通判职官兼丞簿其纠合检防训饬如大宗宗正司西南外两司阙知宗间令大宗正司选择保明而后授之又各置教授以课其行艺南渡初先徙宗室于江淮于是大宗正司移江宁南外移镇江西外移扬州其后屡徙后西外止于福州南外止于泉州又置绍兴府宗正寺盖初随其所寓而分管辖之干道七年尝欲移绍兴府宗司于蜀不果后并归行在嘉定间用臣僚言乞凡除授知宗须择老成更练之人诏知宗正丞照百司例每日入局所以示增重宗盟之意玉牒所淳化六年始设局置官诏以皇宋玉牒为名建玉牒殿咸平初命赵安易梁周翰编属籍始刱规制大中祥符六年以知制诰刘筠夏竦为修玉牒官自后置一员或二员元丰官制行分隶宗正寺官寺丞王巩奏玉牒十年一进并以学士典领自熙宁中范镇进书之后神宗玉牒至今未修仙源类谱自庆历中张方平修进之后仅五十年并无成书乞别立法其修玉牒及类谱官每二年一具草缴进从之绍圣三年应宗室赐名三祖下各随祖宗之支子而下虽兄弟数多并为一字相连南渡后绍兴十二年始建玉牒所提举一人或二人以宰相执政为之以侍从官一人兼修宗正卿少而下同修纂先是宗正寺丞邵大受奏讲求宗正寺旧掌之书曰皇帝玉牒曰仙源积庆图曰宗藩庆系录曰宗支属籍南渡四书散失今重加修纂仙源庆系属籍总要合图录属籍三者而一之既无愧于昔矣独玉牒一书未修宜搜访讨论以正九族以壮本支于是始置官如旧制分案五置吏十干道八年诏玉牒殿主管香火差内侍三员武臣一员充并改作干办玉牒所殿仁宗庆历五年春三月己未诏大宗正励诸宗子授经务学按宋史仁宗本纪云云
皇佑五年春二月乙未诏宗室通经者大宗正司以闻按宋史仁宗本纪云云
英宗治平元年夏六月己亥增宗室教授丁未增同知大宗正事一员按宋史英宗本纪云云
神宗熙宁二年诏宣祖太祖太宗之子皆择其后一人世世封公按宋史神宗本纪不载　按秦王廷美传熙宁二年诏宣祖太祖太宗之子皆择其后一人为宗世世封公以奉其祀不以服属尽故杀其恩礼三年太常礼院言本朝近制诸王之后皆用本宫最长一人封公继袭去年诏祖宗之子皆择其后一人为宗世世封公即与旧制有异按礼文诸王公侯伯子男皆子孙承嫡者传袭若无嫡子及有罪疾立嫡孙无嫡孙以次立嫡子同母弟无母弟立庶子无庶子立嫡孙同母弟无同母弟立庶孙曾孙以下准此合依礼令传嫡承袭诏可乃以承亮为秦国公奉秦王廷美祀熙宁十年始令宗子试法按宋史神宗本纪不载　按选举志初宗学废置无常凡诸王属尊者立小学于其宫其子孙自八岁至十四岁皆入学日诵二十字其已授环卫官有学艺得召试迁转者每有之然非有司常试乃特恩也熙宁十年始立宗子试法凡祖宗袒免亲已受命者附锁厅试自袒免以外得试于国子监礼部别异其卷而校之十取其五举者虽多解毋过五十人廷试亦不与进士同考年及四十□累举不中疏其名以闻而录用之其官于外而不愿附各路锁试许谒告试国子监徽宗崇宁　年两京皆置敦宗院院皆置大小学校立考选法按宋史徽宗本纪不载　按选举志崇宁初疏属年二十五以经义律义试礼部合格分二等附进士榜与三班奉职文优者奏裁其不能试及试而黜者读律于礼部推恩于三班借职勿着为令及两京皆置敦宗院院皆置大小学教授立考选法如熙宁格出官所□长贰或监司有二人任之乃注授后又许见在任者于本任附贡士试大观四年诏宗子依贡士法殿试
按宋史徽宗本纪不载　按选举志大观三年宗子释褐者十二人宗学官须宗子中上舍第且有行者方始为之四年诏宗子之升上舍不经殿试遽命之官熙宁法不如是其依贡士法俟殿试补入上中等者唱名日取裁后又定上等赐上舍及第中等赐出身授官有差凡隶学有笃疾若亲老无兼侍者大宗正察其实罢归宣和二年诏罢宗子量试出官之法
按宋史徽宗本纪不载　按选举志云云
高宗绍兴二年初策士及宗子于集英殿
按宋史高宗本纪不载　按选举志云云
绍兴十四年始建宗学于临安
按宋史高宗本纪不载　按选举志绍兴十四年始建宗学于临安生员额百人太学生五十人小学生四十人职事各五人置诸王宫大小学教授一员在学者皆南宫北宅子孙若亲贤宅近属则别选馆职教授　按宗室列传子偁子伯琮被选入宫是为孝宗既封建国公就传子偁召对言宗室之寓于外者当聚居官舍选尊长钤束之年未十五附入州小学十五入大学许依进士就举未出官者亦许入学听读及二年听参选高宗纳其说绍兴十五年命诸路宗室愿赴行在试者依熙宁旧制按宋史高宗本纪不载　按选举志初行在宗室试国子监者有官锁厅七取其三无官应举七取其四无官袒免亲取应文理通为合格不限其数而外任主宫观岳庙试于转运司者取放之额同进士绍兴十五年命诸路宗室愿赴行在试者依熙宁旧制并国子监请解不愿者依崇宁通用贡举法绍兴二十七年进呈玉牒
按宋史高宗本纪不载　按礼志二十年五月八日进呈中兴圣统太常博士丁屡明言乞比附进呈玉牒行礼二十四年进呈徽宗御集礼部言昨绍兴十年徽宗御制拟以敷文名阁今乞权安奉于天章阁续俟崇建二十六年十月进呈太后回銮事实二十七年三月宰臣沈该言玉牒所官陈康伯等先次编修太祖皇帝玉牒自诞圣至即位自建隆元年至开宝九年通修一十七年开基玉牒旧制以梅红罗面签金字今欲题曰皇宋太祖皇帝玉牒又编修今上皇帝玉牒自诞圣之后圣德祥瑞建大元帅府事迹至即帝位二十余年又自即位后编修至绍兴二年通修二十六年中兴玉牒今欲题曰皇宋今上皇帝玉牒宣祖太祖太宗魏王下各宗仙源类谱五世昭穆今已修写进本乞择日进呈诏从其请前期仪鸾司临安府于玉牒殿向南上设权安奉玉牒类谱并中兴圣统幄次又于玉牒所向外设骑从官及文武百官等待班幕次又于景灵宫内外设骑从官幕次进呈前一日俟朝退玉牒所提领官都大提举诸司官承受官玉牒所官等赴本所幕次宿卫俟仪仗乐人等排立御史台合门太常寺分引玉牒所官诣玉牒殿下北向立礼直官引提领官诣玉牒殿下北面立礼直官揖躬拜提领官拜在位官皆再拜讫次引提领官诣香案前搢笏三上香执笏退复位皆再拜讫班退归幕次宿卫仪仗乐人作乐昼夜更互排立其日五更御史台合门太常寺引分提领官宰执使相侍从台谏两省官知合礼官南班宗室诣玉牒殿北向立礼直官揖躬拜提领官拜在位官皆再拜讫次引提领官诣玉牒类谱香案前搢笏三上香执笏退复位礼直官引提领官诣前西向立次骑从官分左右乘马俟玉牒所率辇官奉擎玉牒类谱腰舆进行乐人作乐仪卫仪仗迎引次引提领官宰执使相侍从台谏两省官知合礼官南班宗室骑从至和宁门下马执笏步从玉牒类谱至垂拱殿门外幄次步从官权归幕次乐止仪卫乐人等并于幄次前排立俟进呈玉牒谱类并如合门仪讫俟玉牒类谱出殿门御史台合门太常寺分引提领官宰执使相侍从台谏两省官知合礼官南班宗室分左右执笏步从仪卫乐人前引迎奉出皇城北宫门步从等官上马骑从至和宁门外前引将至玉牒所御史台合门太常寺分引文武百官于玉牒所门内殿门外立班内文臣厘务通直郎以上及承务郎见任寺监主簿执事官以上武臣修武郎以上迎拜讫如值雨地下沾湿迎拜官吏不迎拜骑从官至玉牒所并下马执笏步从诣玉牒殿下分东西相向立礼直官引提领官诣玉牒类谱幄前西向立定俟玉牒所率辇官奉擎玉牒类谱入幄仪仗仪卫辇官乐人更互排立提领官宰执使相侍从台谏两省官知合礼官南班宗室及玉牒所官分官赴景灵宫迎奉皇帝中兴圣统赴玉牒殿同时安奉俟安奉时将至设香案毕次御史台合门太常寺分引文武百官诣玉牒殿下并北向立班定直官引提领官诣幄前西立俟日官报时及次玉牒所安奉玉牒类谱讫次引提领官复位北向立定礼直官揖躬拜提领官拜在位官皆再拜讫礼直官引提领官诣香案前搢笏三上香执笏退复位立定在位皆再拜讫退仪卫乐人等以次退自是凡进书并仿此孝宗隆兴元年诏宗子不以远近多寡文解两次者并赴廷试略通文墨者量试推恩量试不中年四十以上补承信郎按宋史孝宗本纪不载　按选举志孝宗登极凡宗子不以服属远近人数多寡其曾获文解两次者并直赴廷试略通文墨者量试推恩习经人本经义二道习赋人诗赋各一首试论人论一首仍限一十五岁以上合格第一名承节郎余并承信郎曾经下省人免量试推恩四川则附试于安抚制置司于是入仕者骤逾千人隆兴元年诏量试不中年四十以上补承信郎展三年出官余并于后举再试四月御射殿引见取应省试第一人赐同进士出身第二第三人补保义郎余四十人承节郎七人承信郎凡宗室锁厅得出身者京官进一秩选人比类循资无官应举得出身者补修职郎濮秀二王下子孙中进士举者更特转一秩干道五年命宗室职事随侍子弟许赴国子监补按宋史孝宗本纪不载　按选举志云云干道六年宗子锁厅登第者依元资改授
按宋史孝宗本纪不载　按选举志干道六年臣僚上言神宗朝始立教养选举宗子之法保义至秉义锁试则与京秩在末科则升甲取应不过量试注官所以宠异同姓不与寒畯等也然曩时向学者少比年隽异者多或冠多士或登词科几与寒士齐驱而入仕寖繁未知裁抑非所以示至公也于是礼部请锁厅登第者旧于元官上转行两官自今止依元资改授余准旧制干道十二年立宗子定额
按宋史孝宗本纪不载　按选举志十二年右正言胡卫请自今宗室监试无官应举照锁厅例七取其二省试则三举所放人数如取应例立为定额从之光宗　　　年诏嗣秀王伯圭诸子得换班按宋史光宗本纪不载　按宗室列传嗣秀王伯圭字禹锡高宗同母弟也淳熙三年授安德军节度使寻加开府仪同三司充万寿观使朝德寿宫上皇赐玉带加少保封荥阳郡王高宗崩入临充攒宫总护使除少傅光宗即位升少师逾年召见迁太保封嗣秀王赐甲第于安僖祠侧臣僚上言治平中追崇濮邸王子孙几二十人皆自环卫序迁其官今居南班者止师夔一人非所以强本支而固盘石也前未见秀邸时欲赋以禄则不免责以吏事今已建邸而犹责吏事他日或不免于议治则伤恩不则废法曷归之南班俾无吏责而享富贵遂诏伯圭诸子得换班宁宗嘉定四年宗子第一名于应得恩例外更迁一秩按宋史宁宗本纪不载　按选举志嘉定四年诏锁厅应举省试第一名殿试唱名授官日于应得恩例外更迁一秩嘉定九年以宫学并归宗庠教授改为博士宗谕按宋史宁宗本纪不载　按选举志云云嘉定十四年宗子年十五以下者许试小学生置诸王宫大小学教授按宋史宁宗本纪不载　按选举志十四年命前隶宫学近属令附宗学公私试中选者与正补宗学生近属子孙年十五以下者许试小学生复置诸王宫大小学教授一员宗学解试依太学例取放每举附国子监发解所异题别考理宗宝庆二年宗子赐同进士出身
按宋史理宗本纪不载　按选举志宝庆二年以锁厅宗子第一名若搢学深春秋秀出谱籍与补保义郎特赐同进士出身仍换修职郎端平元年宗子就试召知职官委保以防欺诈按宋史理宗本纪不载　按选举志端平元年命宗子锁厅应举解试凡在外州军或寄居或见任随侍及见寓行在就试者各召知职官委保正身国子监取其宗子出身训名主长左验以凭保收试仍于试卷家状内具保官职位姓名以防欺诈淳佑二年为宗子置内小学
按宋史理宗本纪不载　按选举志淳佑二年建内小学置教授二员选宗子就学宝佑元年宗子进士二人授保义郎二十九人授承节郎按宋史理宗本纪不载　按选举志宝佑元年五月特正奏名进士宗子必□等二人特授保义郎若瑰等二十九人承节郎□略曰必□等取应及选咸补右阶盖欲诱之进学而教以入仕也其毋以是自画焉度宗咸淳元年宗子举人遇即位恩并赴类试按宋史度宗本纪不载　按选举志咸淳元年以锁厅应举宗子两请举人遇即位赦恩并赴类试其曾经覆试文理通者照例升等文理不通及未经覆试者则否第五等人特与免铨出官咸淳九年宗子并取乳名训名公据方许收试按宋史度宗本纪不载　按选举志九年凡无官宗子应举初生则用乳名给据既长则用训名其赴诸路漕司之试有一人前后用两据印二卷者至是命漕司并索乳名训名各项公据方许收试以杜奸弊　宗人府部汇考二
　　金
金置大宗正府后改大睦亲府以皇族属亲者判大宗正事设同判同签及丞佐之按金史百官志大宗正府泰和六年避睿宗讳改为大睦亲府判大宗正事一员从一品以皇族中属亲者充掌敦睦纠率宗族钦奉王命泰和六年改为大睦亲事同判大宗正事一员从二品泰和六年改为同判大睦亲事同签大宗正事一员正三品宗室充大定元年置泰和六年改同签大睦亲事大宗正丞二员从四品一员于宗室中选能干者充一员不限亲□分司上京长贰兼管治临潢以东六司属泰和六年改为大睦亲丞知事一员从七品检法从八品诸宗室将军正七品上京东温忒二处皆有之世宗时始命迁官其户凡百二十明昌二年更名曰可属设令丞承安二年以令同随朝司令正七品丞正八品中都上京札里瓜合右西南梅坚寨蒲与临潢泰州金山等处置属大宗正府　　元
元设大宗正府置断事官札鲁忽赤凡诸王驸马蒙古色目人一切皆司之按元史百官志大宗正府秩从一品国初未有官制首置断事官曰札鲁忽赤会决庶务凡诸王驸马投下蒙古色目人等应犯一切公事及汉人奸盗诈伪蛊毒厌魅诱掠逃驱轻重罪囚及边远出征官吏每岁从驾分司上都存留住冬诸事悉掌之至元二年置十员三年置八员九年降从一品银印止理蒙古公事以诸王为府长余悉御位下及诸王之有国者又有怯薛人员奉旨署事别无颁受宣命十四年置十四员十五年置十三员二十一年置二十一员二十二年增至三十四员二十八年增至四十六员太德四年省五员十一年四十一员皇庆元年省二员以汉人刑名归刑部泰定元年复命兼理置札鲁忽赤四十二员令史改为掾史致和元年以上都大都所属蒙古人并怯薛军站色目与汉人相犯者归宗正府处断其余路府州县汉人蒙古色目词讼悉归有司刑部掌管正官札鲁忽赤四十二员从一品郎中二员从五品员外郎二员从六品都事二员从七品承发架阁库管勾一员从八品掾史十人蒙古必阇赤十三人通事知印各三人宣使十人蒙古书写一人典吏三人库子一人医人一人司狱二员世祖至元十七年夏六月丁丑阿合马请立大府正按元史世祖本纪云云　　明
明初设大宗正院后改为宗人府设宗人令左右宗正宗人掌九族之属籍以时修玉牒及封赠婚丧之事按明会典国初置大宗正院秩一品洪武二十二年改为宗人府设宗人掌皇九族之属籍以时修其玉牒书宗室子女嫡庶名封生卒婚嫁谥葬之事正官宗人令左右宗正左右宗人以上后俱设止以勋戚大臣掌府事首领官经历一员
南京宗人府经历一员
凡宗室有所陈请即为上闻听天子命初以亲王领之后但以勋戚大臣摄府事不备官凡东宫亲王位下各拟名二十字日后生子及孙即以上闻付宗人府所立双名每一世取一字以为上字其下一字临时随意选择编入玉牒至二十世后照例续添永为定式下字俱用五行偏旁者以火土金水木为序惟靖江王府不拘东宫位下　允文遵祖训钦武大君胜顺道宜逢吉师良善用晟秦王位下　尚志公诚秉惟怀敬谊存辅嗣资廉直匡时永信惇晋王位下　济美钟奇表知新慎敏求审心咸景慕述学继前修燕王位下
今为
帝系
高瞻祁见佑厚载翊常由慈和怡伯
仲简靖迪先猷
周王位下　有子同安睦勤朝在肃恭绍伦敷惠润昭恪广登庸楚王位下　孟季均荣显英华蕴盛容宏才升博衍茂士立全功齐王位下　贤能长可庆睿智实堪宗养性期渊雅寅思复会通鲁王位下　肇泰阳当健观颐寿以弘振举希兼达康庄遇本宁蜀王位下　悦友申宾让承宣奉至平懋进深滋益端居务穆清湘王位下　久镇开方岳扬威谨礼仪刚毅循超卓权衡素自持代王位下　逊仕成聪俊充廷鼐鼎彝传贻连秀郁炳耀壮洪基肃王位下　瞻禄贡真弼缙绅识烈忠曦晖跻富运凯谏处恒隆辽王位下　贵豪恩宠致宪术俨尊儒云仍祺保合操翰丽龙舆庆王位下　秩邃置台鼒倪伸帅倬奇适完因巨衎骘眷发需毗宁王位下　盘奠觐宸拱多谋统议中总添支庶阔作哲向亲衷岷王位下　徽音膺彦誉定干企禋雍崇理原谘访宽镕喜贲从谷王位下　赋质僖雄敞丛兴阐福昌笃谐恂怿豫扩霁昱祯祥韩王位下　冲范征偕旭融谟朗璟逵亶韶愉颢慥令绪价蕃维渖王位下　佶幼诠勋引恬珵效迥□湜源諲□暐圭璧澈澄昂安王位下　斐序斌延赏凝覃浚祉襄恢严颛辑矩缜密廓程纲唐王位下　琼芝弥宇宙硕器聿琳琚启龄蒙颂体嘉历协铭图郢王位下　伟闻参望奭箴诲洎皋夔麒麟余积兆奎□晔璇玑伊王位下　颙勉諟吁典褒珂采凤琛应畴颁冑选昆玉冠泉金以下六十
字原无国号
毖初斯建节勖好必贞铨执准符钧正
询旼汝励虔
　　　　　荐谞演还畅先施遂省稽诹欢爰造就适艺冀埙箎　　　　　慧坚忻愿确鉴洁绰侁孜习献增盈谧临饶轶绩撝靖江王位下　赞佐相约经邦任履亨若依纯一行远得袭芳名旧
有
潭王位下　福昌忻保定嘉应必兴隆启处询从式尊闻汝贵中以国除
祖训不载
凡郡王子孙有文武才能堪用者大宗正院具以名闻朝廷考验授官升转如常选法如或有犯宗正院取问明白具实闻奏轻则量罪降等重则黜为庶人但明赏罚不加刑责凡各王府有新生子女具生年月日并分嫡庶及生母姓氏奏报本府抄出附注宗支簿籍遇该礼部行查仍验各府造报玉牒文册相同回报施行凡各王府亲王郡王将军中尉请名封袭封及出合新封郡主县主郡君县君乡君并薨故等项奏报本府抄出亦各附注宗支簿籍凡亲王未之国除授长史等官吏部行本府转行各府长史司取具到任日期及启王知会凡各王府奏请禄米户部行本府查勘相同回报施行凡亲王出府兵部奏拨仪卫司群牧所等衙门官军旗校人等随侍行本府转送各长史司启王知会在外无行凡各王府有郡王将军中尉及郡主县主郡君县君乡君出合起造房屋奏行工部转行本府查勘相同回报施行凡纂修玉牒十年一次宣德三年奏准用翰林官一员同本府经历于史馆内附写嘉靖十七年奏准吏部拨监生十名承差六名办事官八员吏十二名工部拨工匠办卓凳事完之日监生人等仍留在府书写年终御览揭帖并办理一应公务满日更替二十四年题准玉牒总图仿古史世表之法以横格分代数列书其名氏而各派所出之子孙则递书于各派之下仍余下方以俟续书其图以帝系为统有虽系长出而在藩封及国初追封为王者俱不以加于帝系之前有长出而殇追授封号者惟册内载之不以列于图凡附注宗支弘治十年奏准吏部拨办事吏三名凡玉牒纸札永乐二十二年奏准于司礼监关领表背匠工部取用洪熙元年奏准行司礼监别造纸札
嘉靖十七年令顺天府办纸札笔墨等物公用凡本府印信于承差内选补知印一名凡本府合用纸札弘治十年奏准于刑部关领印色顺天府买办正德十三年令纸札于刑部都察院分季关领南京宗人府永乐十八年改本府为南京宗人府不复降印惟改降经历司印与南京各衙门行移世宗嘉靖二十四年更定玉牒之制按春明梦余录明之玉牒至嘉靖重修其总图仿古史世表之法以横格分代数列书其名氏而各泒所出之子孙则递书于各派之下仍余下方以俟续书其图以帝系为统有虽系长出而在藩封及国初加封为王者俱不以加书于帝系之前有长出而殇追授封号者唯册内载之不以列于图盖从礼部之议也礼部疏云嘉靖二十四年九月初一日内阁题玉牒事宜臣等为照玉牒纪载宗支以垂万世系朝廷重事其制不敢不倍加详慎其旧牒内有事当厘改者理合开具上请臣等看得第一册内例有总图备载天潢世系于首所以表帝王之统合同气之亲也窃因世代未远人数未多有纸一面列书代氏而以朱线各系所出之子孙于下但近年以来宗泒蕃衍已倍于前而数不下累万兹仍用前制不惟纸狭不足备载而字迹微眇朱线纷乱难以寻检不无遗漏混淆之弊况将来天支万代愈难增续臣等窃意略仿古史世表之法以横格分代数而列书其名氏于上其各派所出子孙则从而递书于各派之下庶世次不紊一览可见仍余下方以俟后来增入臣等又思得玉牒之修当以帝系为宗统其中有虽系长出但不有天命位在藩封如懿文太子秦晋二王不敢以加于成祖之前又有虽系长出但既殇而追受封号如悼恭太子岳怀王哀冲太子惟当以册内载之不敢立于图之前俱所以尊帝统也其无可妨如□阳等王则仍书之又寿春王熙祖之长子仁祖之兄也南昌诸王仁祖之长子太祖之兄也俱在太祖有天下之后追封为王今靖江王则南昌王之后也以太祖之圣子神孙视之则有堂仲之分旧图以列于帝系之前今移置本支之后亦所以尊帝统也皇清大清会典宗人府
　国初于
　笃恭殿前列署十为诸王议政之所顺治九年设　　宗人府以和硕亲王或多罗郡王总领府事多　　罗贝勒为左宗正固山贝子为右宗正镇国公　　或辅国公为左右宗人掌皇族之属籍以时修辑
玉牒纪载宗室子女嫡庶名封生卒婚嫁谥葬等事　　其正官有府丞属官有理事官副理官主事笔　　帖式其首领有经历建置沿革详见吏部官制　　顺治九年设宗人府以亲王郡王总理府事左　　右宗正或贝勒贝子左右宗人或分与将军兼　　摄俱由宗人府具题请旨
　　正官
　　汉府丞一员旧有觉罗启心郎一员汉军启心　　郎二员康熙十二年裁　　首领官
　　满经历四员内满文二员满汉文二员汉经历　　一员　　属官
　　满理事官六员
　　满副理官六员
　　满主事二员已上理事官副理官主事初俱系　　觉罗员缺后不分觉罗满洲补授　　满笔帖武二十六员内满文二十员满汉文六　　员太宗文皇帝崇德二年
大清会典崇德二年定亲王郡王贝勒女不论已嫁　　未嫁者父升随升父降随降　　崇德三年
大清会典凡宗籍纪载崇德三年定亲王以下至宗　　室所生子女年及一岁许将其名并所生年月　　日时母氏某收生妇某开列送府详载册籍其　　另室所居妾媵所出者亦准记籍如将未居另　　室妾婢所出并抚养异姓之子谎报者治以重　　罪觉罗子女年及一岁照前例记籍其庶出之　　子亦准记籍如以抚养异姓谎报者治以重罪世祖章皇帝顺治九年大清会典顺治九年题准亲王以下所生子女详开　　某王某贝勒某妃夫人某氏所生子名某并生　　子之年月日时收生妇某保结某送府记籍贝　　子以下至宗室俱照此例开明送府觉罗所生　　子女即令报知各旗首领其首领于生子三日　　前亲加察询某人某妇于某年月日时第几男　　第几女名某收生妇某逐一开录于每年正月　　初十日以内亲送府若迟□不送及错送者　　首领从重治罪其子不准载入觉罗册籍　　凡议罪　国初定王贝勒贝子等除犯谋叛等重罪外其余　　过犯或黜夺人丁或罚赎银两不拟处死监禁　　顺治九年题准郡王以上缘事或传至宗人府　　问供或在本府问供具题候旨定夺
　　凡考叙是年题准考叙宗室军功考察现任衙　　门功过派拨围猎出征补授衙门员缺一应差　　遣传集并考叙觉罗官员军功考察现任衙门　　功过传集查点事务俱令宗人府掌行至于派　　觉罗官员围猎出征一应差遣补授旗下员缺　　及各部院员缺令宗人府与吏部会议　　又题定王以下公以上原系都察院查点今既　　设宗人府一切事务俱交宗人府仍令都察院　　察参　　顺治十年
大清会典顺治十年题定宗室犯罪止令议处免其　　锁责　　又题定觉罗官员停其于各部院补用
　　顺治十三年
大清会典凡纂修
玉牒
　国初定宗室觉罗子女名字俱令详载册籍顺治　　十三年题定宗人府会同内院礼部十年一次　　纂修玉牒
　　顺治十四年
大清会典凡给假顺治十四年题定诸王以下或往　　汤泉或往扫墓或以他事出城停宿者俱诣告　　宗人府诸王以下奉恩将军以上具题请旨闲散宗室令宗人府酌量准假在京公主以下县　　君以上亦诣告宗人府具题请旨其余俱令宗人府酌量准假
　　凡验病是年题定王以下奉恩将军以上有患　　病者宗人府委官不时察验　　是年又题定郡王以上犯大罪传至宗人府讯　　问若微罪止在本府讯问其贝勒以下俱传至　　宗人府讯问　　顺治十五年
大清会典凡习射顺治十五年题定亲王以下至宗　　室十岁之子以上每旗会集一处五日步射一　　次十日骑射一次岁满诸王以下每年春季三　　次秋季三次令披甲射箭其盔甲器械于每年　　秋季验阅一次至王等所属官员器械亦一并　　验阅　　凡禁令是年题定诸王以下毋得溺于逸乐□　　玩丝竹及演戏观鱼在城外关厢放鹞并不许　　妄行狎仍严饬各该长史等官令其规谏宗　　人府官不时巡察有犯者该长史等官一并议　　处　　顺治十八年
大清会典顺治十八年题准宗室未居另室妾婢所　　出之子亦准载入宗室册籍　　是年题定诸王以下每年春季二次秋季二次　　令披甲射箭凡弓箭数目亲王箭三千枝弓十　　张郡王箭二千枝弓八张贝勒箭一千五百枝　　弓六张贝子箭一千枝弓六张镇国公箭七百　　枝弓四张辅国公箭六百枝弓四张镇国将军　　箭四百枝弓二张辅国将军箭三百枝弓二张　　奉国将军箭二百枝弓二张奉恩将军箭一百　　七十枝弓二张　　又题定城内关厢永禁放鹞王以下至宗室如　　有□玩逸乐者令宗人府参奏　　是年题准宗室有过犯者令革去宗室
　　是年题定觉罗官员复令补用各部院员缺其　　一应传集查点授职议罪等项仍照八旗官员　　例在吏部刑部等衙门察议　　康熙元年
大清会典康熙元年题准贝子公女照随父升降例　　康熙八年上谕宗人府自古帝王建国亲亲贤贤义在并重我太祖太宗
世祖以来笃念本支敦睦九族咸加爱恤欲其成立以　　共膺福禄也朕思罪有大小法有重轻宗室犯　　罪遽行革除宗室朕心不忍除世祖皇帝时定案外自顺治十八年以后凡宗室有犯　　罪革除宗室者着将情节一并察明具奏特谕　　康熙八年六月二十七日大清会典康熙八年题准宗室过犯各照轻重议处　　其革去宗室之例永行停止　　是年题定觉罗官员各项事务仍移送宗人府　　康熙十年大清会典康熙十年题准
皇上巡幸王等以下觉罗官员以上出城围猎放鹰　　鹞概行停止惟新丧送葬者准往其有以他事　　告假者俱不准行　　凡优恤是年题准无品级闲散宗室年至十八　　岁者准于披甲额数外令其披甲照披甲例支　　给银米至无父幼子亦照此例给银米赡养　　凡考叙是年题定觉罗官员停其补授各衙门　　官　　康熙十九年
大清会典凡弓箭数目康熙十九年题定世子箭二　　千五百枝弓九张长子箭一千七百枝弓七张　　康熙二十年大清会典康熙二十年题定闲散宗室免其披甲仍　　照例支给银米　　康熙二十二年
大清会典康熙二十二年题定闲散宗室十五岁以　　上及未满岁之无父幼子俱照拖沙喇哈番品　　级给与俸禄其革职之闲散宗室不准给与若　　缘罪被革将军等乞恩赡养者具呈宗人府察　　明奏请月给银四两　　是年议准觉罗官员仍不分部院衙门准其补　　用其荫生监生照其品级亦于各部院衙门补　　用　　康熙三十二年
上谕内阁宗族之始皆一祖所生当极致亲睦共相　　爱恤扶持以为生也今见诸王以下互相谗害　　乐祸幸灾略无亲睦之谊凡若此者朕知而不　　言谁复言者吾宗室中如此于我人民得无愧　　乎以亲九族九族既睦书有之矣且或者同为　　宗室以他祖父之名名其子若孙者有之今吾　　宗室之中不定为亲睦以相爱恤扶持之道长　　此安穷无所底止朕意此后入八分公以上诸　　吉凶事会集之礼依向所定者行之如未入八　　分公以下至于闲散宗室其吉凶之事亦宜定　　会集仪式此皆令八旗会集则不胜其繁矣其　　令本翼会集焉丧事则一旗之中为之服别旗　　惟去其缨又闲散宗室中有极贫者一有吉凶　　之事则称贷而为之致有窘迫者凡若此类诸　　王以下闲散宗室以上各以其意出助银一两　　或数星出者既不以为难而得之者良有所益　　庶不至苦于债负矣其会集自其身之品级以　　下者而会集之闲散宗室无品级者则视其父　　之品级会集凡会集不至者有司者察参如此　　则皆相识而亲不惟是也有为不善者遇之亦　　可教以正若贫宗室亦不困于为生此欲我宗　　室和协优游以安处之意也又宗室中今名有　　犯者宗人府悉察改焉自兹以往岁所送名亦　　即详察其有犯者驳之令改焉朕此旨汝等同　　满洲尚书侍郎宣示诸王及闲散宗室令其会　　同定议以闻康熙三十二年二月初十日　　康熙三十六年上谕宗人府礼部国家乐育人材振兴文教将使海　　内英之士莫不蒸蒸蔚起矧宗室子弟系托　　天潢岂无卓越之姿足称令器允宜甄陶奖励　　俾克有成考诸前史以公族应制举入仕者代　　不乏人今属籍所载日益繁衍除已授爵秩人　　员外闲散子姓素无职业诚恐进取之途未辟　　向学之意渐隳嗣后八旗宗室子弟有能力学　　属文奋志科目应令与满洲诸生一体应试编　　号取中如此则赋质颖异者咸服习于诗书而　　学业成就者不阻抑于仕进凡属宗支人人得　　以自效而于朕兴贤睦族之至意亦用是以允　　惬焉尔等衙门即遵谕行特谕康熙三十六年　　九月二十八日
　宗人府部名臣列传一
　　秦
　　公子将闾
按史记秦二世本纪二世阴与赵高谋曰大臣不服官吏尚强及诸公子必与我争为之奈何高曰臣固愿言而未敢也先帝之大臣皆天下累世名贵人也积功劳世以相传久矣今高素小贱陛下幸称举令在上位管中事大臣鞅鞅特以貌从臣其心实不服今上出不因此时案郡县守尉有罪者诛之上以振威天下下以除去上生平所不可者今时不师文而决于武力愿陛下遂从时毋疑即群臣不及谋明主收举余民贱者贵之贫者富之远者近之则上下集而国安矣二世曰善乃行诛大臣及诸公子以罪过连逮少近官三郎无得立者而六公子戮死于杜公子将闾昆弟三人囚于内宫议其罪独后二世使使令将闾曰公子不臣罪当死吏致法焉将闾曰阙廷之礼吾未尝敢不从宾赞也廊庙之位吾未尝敢失节也受命应对吾未尝敢失辞也何谓不臣愿闻罪而死使者曰臣不得与谋奉书从事将闾乃仰天大呼天者三曰天乎吾无罪昆弟三人皆流涕拔剑自杀宗室振恐群臣谏者以为诽谤大吏持禄取容黔首振恐　按李斯传三十七年七月始皇帝游至沙丘崩胡亥立为二世皇帝以赵高为郎中令常侍中用事二世燕居乃召高与谋事赵高曰夫沙丘之谋诸公子及大臣皆疑焉而诸公子尽帝兄大臣又先帝之所置也今陛下初立此其属意怏怏皆不服恐为变且蒙恬已死蒙毅将兵居外臣战战栗栗唯恐不终且陛下安得为此乐乎二世曰为之奈何赵高曰严法而刻刑令有罪者相坐诛至收族灭大臣而远骨肉贫者富之贱者贵之尽除去先帝之故臣更置陛下之所亲信者近之此则阴德归陛下害除而奸谋塞群臣莫不被润泽蒙厚德陛下则高枕肆志宠乐矣计莫出于此二世然高之言乃更为法律于是群臣诸公子有罪辄下高令鞫治之杀大臣蒙毅等公子十二人僇死咸阳市十公主矺死于杜财物入于县官相连坐者不可胜数　　汉
　　刘辟强
按汉书楚元王传元王子富封红侯富子辟强字少卿好读诗能属文武帝时以宗室子随二千石论议冠诸宗室清静少欲常以书自娱不肯仕昭帝即位或说大将军霍光曰将军不见诸吕之事乎处伊尹周公之位摄政擅权而背宗室不与共职是以天下不信卒至于灭亡今将军当盛位帝春秋富宜纳宗室又多与大臣共事反诸吕道如是则可以免患光然之乃择宗室可用者辟强子德待诏丞相府年三十余欲用之或言父见在亦先帝之所宠也遂拜辟强为光禄大夫守长乐卫尉时年已八十矣徙为宗正数月卒　　刘德
按汉书楚元王传辟强子德字路叔少修黄老术有智略少时数言事召见甘泉宫武帝谓之千里驹昭帝初为宗正丞杂治刘泽诏狱父为宗正徙大鸿胪丞迁大中大夫后复为宗正杂案上官氏盖主事德常持老子知足之计妻死大将军光欲以女妻之德不敢取畏盛满也盖长公主孙谭遮德自言德数责以公主起居无状侍御史以为光望不受女承指劾德诽谤诏狱免为庶人屏居山田光闻而恨之复白召德守青州刺史岁余复为宗正与立宣帝以定策赐爵关内侯地节中以亲亲行谨厚封为阳城侯子安民为郎中右曹宗家以德得官宿卫者二十余人德宽厚好施生每行京兆尹事多所平反罪人家产过百万则以振昆弟宾客食饮曰富民之怨也立十一年子向坐铸为黄金当伏法德上书讼罪会薨大鸿胪奏德讼子罪失大臣体不宜赐谥置嗣制曰赐谥缪侯为置嗣传至孙庆忌复为宗正太常薨子岑嗣为诸曹中郎将列校尉至太常薨传子至王莽败乃绝　　刘向
按汉书楚元王传德子向字子政本名更生年十二以父德任为辇郎既冠以行修饬擢为谏大夫是时宣帝循武帝故事招选名儒俊材置左右更生以通达能属文辞与王褒张子侨等并进对献赋颂凡数十篇上复兴神仙方术之事而淮南有枕中鸿宝苑秘书书言神仙使鬼物为金之术及邹衍重道延命方世人莫见而更生父德武帝时治淮南狱得其书更生幼而读诵以为奇献之言黄金可成上令典尚方铸作事费甚多方不验上乃下更生吏吏劾更生铸伪黄金系当死更生兄阳城侯安民上书入国户半赎更生罪上亦奇其材得逾冬减死论会初立谷梁春秋征更生受谷梁讲论五经于石渠复拜为郎中给事黄门迁散骑谏大夫给事中元帝初即位太傅萧望之为前将军少傅周堪为诸吏光禄大夫皆领尚书事甚见尊任更生年少于望之堪然二人重之荐更生宗室忠直明经有行擢为散骑宗正给事中与侍中金敞拾遗于左右四人同心辅政患苦外戚许史在位放纵而中书宦官弘恭石显弄权望之堪更生议欲白罢退之未白而语泄遂为许史及恭显所谮诉堪更生下狱及望之皆免官语在望之传其春地震夏客星见昴卷舌间上感悟下诏赐望之爵关内侯奉朝请秋征堪向欲以为谏大夫恭显白皆为中郎冬地复震时恭显许史子弟侍中诸曹皆侧目于望之等更生惧焉乃使其外亲上变事言窃闻故前将军萧望之等皆忠正无私欲致大治忤于贵戚尚书今道路人闻望之等复进以为且复见毁谗必曰尝有过之臣不宜复用是大不然臣闻春秋地震为在位执政太盛也不为三独夫动亦已明矣且往者高皇帝时季布有罪至于夷灭后赦以为将军高后孝文之间卒为名臣孝武帝时儿宽有重罪系按道侯韩说谏曰前吾丘寿王死陛下至今恨之今杀宽后将复大恨矣上感其言遂贳宽复用之位至御史大夫御史大夫未有及宽者也又董仲舒坐私为灾异书主父偃取奏之下吏罪至不道幸蒙不诛复为大中大夫胶西相以老病免归汉有所欲兴常有诏问仲舒为世儒宗定议有益天下孝宣皇帝时夏侯胜坐诽谤系狱三年免为庶人宣帝复用胜至长信少府太子太傅名敢直言天下美之若乃群臣多此比类难一二记有过之臣无负国家有益天下此四臣者足以观矣前弘恭奏望之等狱决三月地大震恭移病出后复视事天阴雨雪由是言之地动殆为恭等臣愚以为宜退恭显以章蔽善之罚进望之等以通贤者之路如此太平之门开灾异之原塞矣书奏恭显疑其更生所为白请考奸诈辞果服遂逮更生系狱下太傅韦元成谏大夫贡禹与廷尉杂考劾更生前为九卿坐与望之堪谋排车骑将军高许史氏侍中者毁离亲戚欲退去之而独专权为臣不忠幸不伏诛复蒙恩征用不悔前过而教令人言变事诬罔不道更生坐免为庶人而望之亦坐使子上书自冤前事恭显白令诣狱置对望之自杀天子甚悼恨之乃擢周堪为光禄勋堪弟子张猛光禄大夫给事中大见信任恭显惮之数谮毁焉更生见堪猛在位几己得复进惧其倾危乃上封事谏曰臣前幸得以骨肉备九卿奉法不谨乃复蒙恩窃见灾异并起天地失常征表为国欲终不言念忠臣虽在甽亩犹不忘君惓惓之义也况重以骨肉之亲又加以旧恩未报乎欲竭愚诚又恐越职然惟二恩未报忠臣之义一抒愚意退就农亩死无所恨臣闻舜命九官济济相让和之至也众贤和于朝则万物和于野故箫韶九成而凤皇来仪击石拊石百兽率舞四海之内靡不和宁及至周文开基西郊杂沓众贤罔不肃和崇推让之风以销分争之讼文王既没周公思慕歌咏文王之德其诗曰于穆清庙肃雍显相济济多士秉文之德当此之时武王周公继政朝臣和于内万国欢于外故尽得其欢心以事其先祖其诗曰有来雍雍至止肃肃相维辟公天子穆穆言四方皆以和来也诸侯和于下天应报于上故周颂曰降福穰穰又曰饴我厘麰厘麰麦也始自天降此皆以和致和获天助也下至幽厉之际朝廷不和转相非怨诗人疾而忧之曰民之无良相怨一方众小在位而从邪议歙歙相是而背君子故其诗曰歙歙訿訿亦孔之哀谋之其臧则具是违谋之不臧则具是依君子独处守正不挠众枉勉强以从王事则反见憎毒谗诉故其诗曰密勿从事不敢告劳无罪无辜谗口嗷嗷当是之时日月薄蚀而无光其诗曰朔日辛卯日有蚀之亦孔之丑又曰彼月而微此日而微今此下民亦孔之哀又曰日月鞠凶不用其行四国无政不用其良天变见于上地变动于下水泉沸腾山谷易处其诗曰百川沸腾山冢卒崩高岸为谷深谷为陵哀今之人胡憯莫惩霜降失节不以其时其诗曰正月繁霜我心忧伤民之讹言亦孔之将言民以是为非甚众大也此皆不和贤不肖易位之所致也自此之后天下大乱篡杀殃祸并作厉王奔彘幽王见杀至乎平王末年鲁隐之始即位也周大夫祭伯乖离不和出奔于鲁而春秋为讳不言来奔伤其祸殃自此始也是后尹氏世卿而专恣诸侯背畔而不朝周室卑微二百四十二年之间日食三十六地震五山陵崩阤二彗星三见夜常星不见夜中星陨如雨一火灾十四长狄入三国五石陨坠六退飞多麋有蜮蜚□鹆来巢者皆一见昼冥晦雨木冰李梅冬实七月霜降草木不死八月杀菽大雨雹雨雪□霆失序相乘水旱饥蝝螽螟□午并起当是时祸乱辄应弒君三十六亡国五十二诸侯奔走不得保其社稷者不可胜数也周室多祸晋败其师于贸戎伐其郊郑伤桓王戎执其使卫侯朔召不往齐逆命而助朔五大夫争权三君更立莫能正理遂至陵夷不能复兴由此观之和气致祥乖气致异祥多者其国安异众者其国危天地之常经古今之通义也今陛下开三代之业招文学之士优游宽容使得并进今贤不肖浑殽白黑不分邪正杂糅忠谗并进章交公车人满北军朝臣舛午胶戾乖剌更相谗诉转相是非传授增加文书纷纠前后错谬毁誉浑乱所以营惑耳目感移心意不可胜载分曹为党往往群朋将同心以陷正臣正臣进者治之表也正臣陷者乱之机也乘治乱之机未知孰任而灾异数见此臣所以寒心者也夫乘权藉势之人子弟鳞集于朝羽翼阴附者众辐凑于前毁誉将必用以终乖离之咎是以日月无光雪霜夏陨海水沸出陵谷易处列星失行皆怨气之所致也夫遵衰周之轨迹循诗人之所刺而欲以成太平致雅颂犹却行而求及前人也初元以来六年矣案春秋六年之中灾异未有稠如今者也夫有春秋之异无孔子之救犹不能解纷况甚于春秋乎原其所以然者谗邪并进也谗邪之所以并进者由上多疑心既已用贤人而行善政如或谮之则贤人退而善政还夫执狐疑之心者来谗贼之口持不断之意者开群枉之门谗邪进则众贤退群枉盛则正士消故易有否泰小人道长君子道消君子道消则政日乱故为否否者闭而乱也君子道长小人道消小人道消则政日治故为泰泰者通而治也诗又云雨雪麃麃见晛聿消与易同义昔者鲧共工欢兜与舜禹杂处尧朝周公与管蔡并居周位当是时迭进相毁流言相谤岂可胜道哉帝尧成王能贤舜禹周公而消共工管蔡故以大治荣华至今孔子与季孟偕仕于鲁李斯与叔孙俱宦于秦定公始皇贤季孟李斯而消孔子叔孙故以大乱污辱至今故治乱荣辱之端在所信任信任既贤在于坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能逾时而反是反汗也用贤未能三旬而退是转石也论语曰见不善如探汤今二府奏佞□不当在位历年而不去故出令则如反汗用贤则如转石去佞则如拔山如此望阴阳之调不亦难乎是以群小窥见闲隙缘饰文字巧言丑诋流言飞文哗于民闲故诗云忧心悄悄愠于群小小人成群诚足愠也昔孔子与颜渊子贡更相称誉不为朋党禹稷与皋陶传相汲引不为比周何则忠于为国无邪心也故贤人在上位则引其类而聚之于朝易曰飞龙在天大人聚也在下位则思与其类俱进易曰拔茅茹以其汇征吉在上则引其类在下则推其类故汤用伊尹不仁者远而众贤至类相致也今佞邪与贤臣并在交戟之内合党共谋违善依恶歙歙訿訿数设危险之言欲以倾移主上如忽然用之此天地之所以先戒灾异之所以重至者也自古明圣未有无诛而治者也故舜有四放之罚而孔子有两观之诛然后圣化可得而行也今以陛下明知诚深思天地之心迹察两观之诛览否泰之卦观雨雪之诗历周唐之所进以为法原秦鲁之所消以为戒考祥应之福省灾异之祸以揆当世之变放远佞邪之党坏散险诐之聚杜闭群枉之门广开众正之路决断狐疑分别犹豫使是非炳然可知则百异消灭而众祥并至太平之基万世之利也臣幸得托肺附诚见阴阳不调不敢不通所闻窃推春秋灾异以效今事一二条其所以不宜宣泄臣谨重封昧死上恭显见其书愈与许史比而怨更生等堪性公方自见孤立遂直道而不曲是岁夏寒日青无光恭显及许史皆言堪猛用事之咎上内重堪又患众口之寖润无所取信时长安令杨兴以材能幸常称誉堪上欲以为助乃见问兴朝臣龂龂不可光禄勋何邪兴者倾巧士谓上疑堪因顺指曰堪非独不可于朝廷自州里亦不可也臣见众人闻堪前与刘更生等谋毁骨肉以为当诛故臣前言堪不可诛伤为国养恩也上曰然此何罪而诛今宜奈何兴曰臣愚以为可赐爵关内侯食邑三百户勿令典事明主不失师傅之恩此最策之得者也上于是疑会城门校尉诸葛丰亦言堪猛短上因发怒免丰语在其传又曰丰言堪猛贞信不立朕闵而不治又惜其材能未有效其左迁堪为河东太守猛槐里令显等专权日甚后三岁余孝宣庙阙灾其晦日有蚀之于是上召诸前言日变在堪猛者责问皆稽首谢下诏曰河东太守堪先帝贤之命而傅朕资质淑茂道术通明论议正直秉心有常发愤悃愊信有忧国之心以不能阿尊事贵孤特寡助抑厌遂退卒不克明往者众臣见异不务自修深惟其故而反暗昧说天托咎此人朕不得已出而试之以彰其材堪出之后天变仍臻众亦嘿然堪治未期年而三老官属有识之士咏颂其美使者过郡靡人不称此固足以彰先帝之知人而朕有以自明也俗人乃造端作基非议诋欺或引幽隐非所宜明意疑以类欲以陷之朕亦不取也朕迫于俗不得专心乃者天着大异朕甚惧焉今堪年衰岁暮恐不得自信排于异人将安究之哉其征堪诣行在所拜为光禄大夫秩中二千石领尚书事猛复为太中大夫给事中显干尚书尚书五人皆其党也堪希得见常因显白事事决显口会堪疾喑不能言而卒显诬谮猛令自杀于公车更生伤之乃着疾谗擿要救危及世颂凡八篇依兴古事悼己及同类也遂废十余年成帝即位显等伏辜更生乃复进用更名向向以故九卿召拜为中郎使领护三辅都水数奏封事迁光禄大夫是时帝元舅阳平侯王凤为大将军秉政倚太后专国权兄弟七人皆封为列侯时数有大异向以为外戚贵盛凤兄弟用事之咎而上方精于诗书观古文诏向领校中五经秘书向见尚书洪范箕子为武王陈五行阴阳休咎之应向乃集合上古以来历春秋六国至秦汉符瑞灾异之记推迹行事连传祸福着其占验比类相从各有条目凡十一篇号曰洪范五行传论奏之天子心知同忠精故为凤兄弟起此论也然终不能夺王氏权久之营起昌陵数年不成复还归延陵制度泰奢向上疏谏曰臣闻易曰安不忘危存不忘亡是以身安而国家可保也故圣贤之君博观终始穷极事情而是非分明王者必通三统明天命所授者博非独一姓也孔子论诗至于殷士肤敏祼将于京喟然叹曰大哉天命善不可不传于子孙是以富贵无常不如是则王公其何以戒慎民萌何以劝勉盖伤微子之事周而痛殷之亡也虽有尧舜之圣不能化丹朱之子虽有禹汤之德不能训末孙之桀纣自古及今未有不亡之国也昔高皇帝既灭秦将都雒阳感寤刘敬之言自以德不及周而贤于秦遂徙都关中依周之德因秦之阻世之长短以德为效故常战栗不敢讳亡孔子所谓富贵无常盖谓此也孝文皇帝居霸陵北临厕意凄怆悲怀顾谓群臣曰嗟呼以北山石为□用纻絮斫陈漆其闲岂可动哉张释之进曰使其中有可欲虽锢南山犹有隙使其中无可欲虽无石□又何戚焉夫死者无终极而国家有废兴故释之之言为无穷计也孝文寤焉遂薄葬不起山坟易曰古之葬者厚衣之以薪臧之中野不封不树后世圣人易之以棺椁棺椁之作自黄帝始黄帝葬于桥山尧葬济阴丘垄皆小葬具甚微舜葬苍梧二妃不从禹葬会稽不改其列殷汤无葬处文武周公葬于毕秦穆公葬于雍橐泉宫祈年馆下樗里子葬于武库皆无丘陇之处此圣帝明王贤君智士远览独虑无穷之计也其贤臣孝子亦承命顺意而薄葬之此诚奉安君父忠孝之至也夫周公武王弟也葬兄甚微孔子葬母于防称古墓而不坟曰丘东西南北之人也不可不识也为四尺坟遇雨而崩弟子修之以告孔子孔子流涕曰吾闻之古者不修墓盖非之也延陵季子适齐而反其子死葬于嬴博之间穿不及泉敛以时服封坟掩坎其高可隐而号曰骨肉归复于土命也魂气则无不之也夫嬴博去吴千有余里季子不归葬孔子往观曰延陵季子于礼合矣故仲尼孝子而延陵慈父舜禹忠臣周公弟弟其葬君亲骨肉皆微薄矣非苟为俭诚便于体也宋桓司马为石椁仲尼曰不如速朽秦相吕不韦集知略之士而造春秋亦言薄葬之义皆明于事情者也逮至吴王阖闾违礼厚葬十有余年越人发之及秦惠文武昭严襄五王皆大作丘陇多其瘗臧咸尽发掘暴露甚足悲也秦始皇帝葬于骊山之阿下锢三泉上崇山坟其高五十余丈周回五里有余石椁为游馆人膏为灯烛水银为江海黄金为凫雁珍宝之臧机械之变棺□之丽宫馆之盛不可胜原又多杀宫人生薶工匠计以万数天下苦其役而反之骊山之作未成而周章百万之师至其下矣项籍燔其宫室营宇往者咸见发掘其后牧儿亡羊羊入其凿牧者持火照求羊失火烧其臧□自古至今葬未有盛如始皇者也数年之间外被项籍之灾内离牧竖之祸岂不哀哉是故德弥厚者葬弥薄知愈深者葬愈微无德寡知其葬愈厚丘陇弥高宫庙甚丽发掘必速由是观之明暗之效葬之吉凶昭然可见矣周德既衰而奢侈宣王贤而中兴更为俭宫室小寝庙诗人美之斯干之诗是也上章道宫室之如制下章言子孙之众多也及鲁严公刻饰宗庙多筑台囿后嗣再绝春秋刺焉周宣如彼而昌鲁秦如此而绝是则奢俭之得失也陛下即位躬亲节俭始营初陵其制约小天下莫不称贤明及徙昌陵增埤为高积土为山发民坟墓积以万数营起邑居期日迫卒功费大万百余死者恨于下生者愁于上怨气感动阴阳因之以饥馑物故流离以十万数臣甚□焉以死者为有知发人之墓其害多矣若其无知又安用大谋之贤知则不说以示众庶则苦之若苟以说愚夫淫侈之人又何为哉陛下慈仁笃美甚厚聪明疏达盖世宜弘汉家之德崇刘氏之美光昭五帝三王而顾与暴秦乱君竞为奢侈比方丘陇说愚夫之目隆一时之观违贤知之心亡万世之安臣窃为陛下羞之唯陛下上览明圣黄帝尧舜禹汤文武周公仲尼之制下观贤知穆公延陵樗里张释之之意孝文皇帝去坟薄葬以俭安神可以为则秦昭皇帝增山厚臧以侈生害足以为戒初陵之□宜从公卿大臣之议以息众庶书奏上甚感向言而不能从其计向睹俗弥奢淫而赵卫之属起微贱逾礼制向以为王教由内及外自近者始故采取诗书所载贤妃贞妇兴国显家可法则及孽嬖乱亡者序次为列女传凡八篇以戒天子及采传记行事着新序说苑凡五十篇奏之数上疏言得失陈法戒书数十上以助观览补遗阙上虽不能尽用然内嘉其言常嗟叹之时上无继嗣政由王氏出灾异寖甚向雅奇陈汤智谋与相亲友独谓汤曰灾异如此而外家日盛其渐必危刘氏吾幸得同姓末属絫世蒙汉厚恩身为宗室遗老历事三主上以我先帝旧臣每进见常加优礼吾而不言孰当言者向遂上封事极谏曰臣闻人君莫不欲安然而常危莫不欲存然而常亡失御臣之术也夫大臣操权柄持国政未有不为害者也昔晋有六卿齐有田崔卫有孙□鲁有季孟常掌国事世执朝柄终后田氏取齐六卿分晋崔杼弒其君光孙林父□殖出其君衎弒其君剽季氏八佾舞于庭三家者以雍彻并专国政卒逐昭公周大夫尹氏管朝事浊乱王室子朝子猛更立连年乃定故经曰王室乱又曰尹氏杀王子克甚之也春秋举成败录祸福如此类甚众皆阴盛而阳微下失臣道之所致也故书曰臣之有作威作福害于而家凶于而国孔子曰禄去公室政逮大夫危亡之兆秦昭王舅穰侯及泾阳叶阳君专国擅埶上假太后之威三人者权重于昭王家富于秦国国甚危殆赖寤范睢之言而秦复存二世委任赵高专权自恣雍蔽大臣终有阎乐望夷之祸秦遂以亡近事不远即汉所代也汉兴诸吕无道擅相尊王吕产吕禄席太后之宠据将相之位兼南北军之众拥梁赵王之尊骄盈无厌欲危刘氏赖忠正大臣绛侯朱虚侯等竭诚尽节以诛灭之然后刘氏复安今王氏一姓乘朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僭盛并作威福击断自恣行污而寄治身私而托公依东宫之尊假甥舅之亲以为威重尚书九卿州牧郡守皆出其门管执枢机朋党比周称誉者登进忤恨者诛伤游谈者助之说执政者为之言排摈宗室孤弱公族其有智能者尤非毁而不进远绝宗室之任不令得给事朝省恐其与己分权数称燕王盖主以疑上心避讳吕霍而弗肯称内有管蔡之萌外假周公之论兄弟据重宗族盘互历上古至秦汉外戚僭贵未有如王氏者也虽周皇甫秦穰侯汉武安吕霍上官之属皆不及也物盛必有非常之变先见为其人征象孝昭帝时冠石立于泰山仆柳起于上林而孝宣帝即位今王氏先祖坟墓在济南者其梓柱生枝叶扶疏上出屋根垂地中虽立石起柳无以过此之明也事埶不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皂隶纵不为身奈宗庙何妇人内夫家外父母家此亦非皇太后之福也孝宣皇帝不与舅平昌乐昌侯权所以全安之也夫明者起福于无形销患于未然宜发明诏吐德音援近宗室亲而纳信黜远外戚毋授以政皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以褒睦外内之姓子子孙孙无疆之计也如不行此策田氏复见于今六卿必起于汉为后嗣忧昭昭甚明不可不深图不可不蚤虑易曰君不密则失臣臣不密则失身几事不密则害成唯陛下深留圣思审固几密览往事之戒以折中取信居万安之实用保宗庙久承皇太后天下幸甚书奏天子召见向叹息悲伤其意谓曰君且休矣吾将思之以向为中垒校尉向为人简易无威仪廉靖乐道不交接世俗专积思于经术昼诵书传夜观星宿或不寐达旦元延中星孛东井蜀郡岷山崩雍江向恶此异语在五行志怀不能已复上奏其辞曰臣闻帝舜戒伯禹毋若丹朱敖周公戒成王毋若殷王纣诗曰殷监不远在夏后之世亦言汤以桀为戒也圣帝明王常以败乱自戒不讳废兴故臣敢极陈其愚唯陛下留神察焉谨案春秋二百四十二年日蚀三十六襄公尤数率三岁五月有奇而壹食汉兴讫竟宁孝景帝尤数率三岁一月而一食臣向前数言日当食今连三年比食自建始以来二十岁间而八食率二岁六月而一发古今罕有异有小大希稠占有舒疾缓急而圣人所以断疑也易曰观乎天文以察时变昔孔子对鲁哀公并言夏桀殷纣暴虐天下故历失则摄提失方孟陬无纪此皆易姓之变也秦始皇之末至二世时日月薄食山陵沦亡辰星出于四孟太白经天而行无云而雷枉矢夜光荧惑袭月火烧宫野禽戏廷都门内崩长人见临洮石陨于东郡星孛大角大角以亡观孔子之言考暴秦之异天命信可畏也及项籍之败亦孛大角汉之入秦五星聚于东井得天下之象也孝惠时有雨血日食于冲灭光星见之异孝昭时有泰山卧石自立上林僵柳复起大星如月西行众星随之此为特异孝宣兴起之表天狗夹汉而西久阴不雨者二十余日昌邑不终之异也皆着于汉纪观秦汉之易世览惠昭之无后察昌邑之不终视孝宣之绍起天之去就岂不昭昭然哉高宗成王亦有雊雉拔木之变能思其故故高宗有百年之福成王有复风之报神明之应应若景向世所同闻也臣幸得托末属诚见陛下有宽明之德冀销大异而兴高宗成王之声以崇刘氏故豤豤数奸死亡之诛今日食尤屡星孛东井摄提炎及紫宫有识长老莫不震动此变之大者也其事难一二记故易曰书不尽言言不尽意是以设卦指爻而复说义书曰伻来以图天文难以相晓臣虽图上犹须口说然后可知愿赐清燕之闲指图陈状上辄入之然终不能用也向每召见数言公族者国之枝叶枝叶落则本根无所庇荫方今同姓疏远母党专政禄去公室权在外家非所以强汉宗卑私门保守社稷安固后嗣也向自见得信于上故常显讼宗室讥刺王氏及在位大臣其言多痛切发于至诚上数欲用向为九卿辄不为王氏居位者及丞相御史所持故终不迁居列大夫官前后三十余年年七十二卒卒后十三岁而王氏代汉向三子皆好学长子汲以易教授官至郡守中子赐九卿丞蚤卒少子歆最知名　宗人府部名臣列传二
　　后汉
　　刘恺
按后汉书刘般传般子恺字伯豫以当袭般爵让与弟宪遁逃避封久之章和中有司奏请绝恺国肃宗美其义特优假之恺犹不出积十余岁至允元十年有司复奏之侍中贾逵因上书曰孔子称能以礼让为国于从政乎何有窃见居巢侯刘般嗣子恺素行孝友谦逊洁清让封弟宪潜身远迹有司不原乐善之心而绳以循常之法惧非长克让之风成含弘之化前世扶阳侯韦元成近有陵阳侯丁鸿鄳侯邓彪并以高行洁身辞爵未闻贬削而皆登三事今恺景仰前修有伯夷之节宜蒙矜宥全其先功以增圣朝尚德之美和帝纳之下诏曰故居巢侯刘般嗣子恺当袭般爵而称父遗意致国弟宪遁亡七年所守弥笃盖王法崇善成人之美其听宪嗣爵遭事之宜后不得以为比乃征恺拜为郎稍迁侍中恺之入朝在位者莫不仰其风行迁步兵校尉十三年迁宗正免复拜侍中迁长水校尉永初元年代周章为太常恺性笃古贵处士每有征举必先岩穴论议引正辞气高雅永初六年代张敏为司空元初二年代夏勤为司徒旧制公卿二千石刺史不得行三年丧由是内外众职并废丧礼元初中邓太后诏长吏以下不为亲行服者不得典城选举时有上言牧守宜同此制诏下公卿议者以为不便恺独议曰诏书所以为制服之科者盖崇化厉俗以弘孝道也今刺史一州之表二千石千里之师职在辩章百姓宣美风俗尤宜尊重典礼以身先之而议者不寻其端至于牧守则云不宜是犹浊其源而望流清曲其形而欲景直不可得也太后从之时征西校尉任尚以奸利被征抵罪尚曾副大将军邓骘骘党护之而太尉马英司空李合承望骘旨不复先请即独解尚臧锢恺不肯与议后尚书案其事二府并受谴咎朝廷以此称之视事五岁永宁元年称病上书致仕有诏优许焉加赐钱三十万以千石禄归养河南尹常以岁八月致羊酒时安帝始亲政事朝廷多称恺之德帝乃遣问起居厚加赏赐会马英策罢尚书陈忠上疏荐恺曰臣闻三公上则台阶下象山岳股肱元首鼎足居职协和阴阳调训五品考功量才以序庶僚遭烈风不迷遇迅雨不惑位莫重焉而今上司缺职未议其人臣窃差次诸卿考合众议咸称太常朱伥少府荀迁臣父宠前忝司空伥迁并为掾属具知其能伥能说其经书而用心褊狭迁严毅刚直而薄于艺文伏见前司徒刘恺沉重渊懿道德博备克让爵土致祚弱弟躬浮云之志兼浩然之气频历二司举动得礼以疾致仕侧身里巷处约思纯进退有度百僚景式海内归怀往者孔光师丹近世邓彪张酺皆去宰相复序上司诚宜简练卓异以厌众望书奏诏引恺拜太尉安帝初清河相叔孙光坐臧抵罪遂增锢二世衅及其子是时居延都尉范邠复犯臧罪诏下三公廷尉议司徒杨震司空陈褒廷尉张皓议依光比恺独以为春秋之义善善及子孙恶恶止其身所以进人于善也尚书曰上刑挟轻下刑挟重如令使臧吏禁锢子孙以轻从重惧及善人非先王详刑之义也有诏太尉议是视事三年以疾乞骸骨久乃许之下河南尹礼秩如前岁余卒于家诏使者护丧事赐东园秘器钱五十万布千匹　　刘茂
按后汉书刘般传般少子茂字叔盛亦好礼让历位出纳桓帝时为司空会司隶校尉李膺等抵罪而南阳太守成□太原太守刘下狱当死茂与太尉陈蕃司徒刘矩共上书讼之帝不悦有司承旨劾奏三公茂遂坐免建宁中复为太中大夫卒于官　　刘淑
按后汉书本传淑字仲承河间乐成人也祖父称司隶校尉淑少学明五经遂隐居立精舍讲授诸生常数百人州郡礼请五府连辟并不就永兴二年司徒种皓举淑贤良方正辞以疾桓帝闻淑高名切责州郡使舆病诣京师淑不得已而赴洛阳对策为天下第一拜议郎又陈时政得失灾异之占事皆效验再迁尚书纳忠建议多所补益又再迁侍中虎贲中郎将上疏以为宜罢宦官辞甚切直帝虽不能用亦不罪焉以淑宗室之贤特加敬异每有疑事常密谘问之灵帝即位宦官谮淑与窦武等通谋下狱自杀　　刘虞按后汉书本传虞字伯安东海郯人也祖父嘉光禄勋虞初举孝廉稍迁幽州刺史民夷感其德化自鲜卑乌桓夫余秽貊之辈皆随时朝贡无敢扰边者百姓歌悦之公事去官中平初黄巾作乱攻破冀州诸郡拜虞甘陵相绥抚荒余以蔬俭率下迁宗正后车骑将军张温讨贼边章等发幽州乌桓三千突骑而牢禀逋悬皆畔还本国前中山相张纯私谓前太山太守张举曰今乌桓既畔皆愿为乱凉州贼起朝廷不能禁又洛阳人妻生子两头此汉祚衰尽天下有两主之征也子若与吾共率乌桓之众以起兵庶几可定大业举因然之四年纯等遂与乌桓大人共连盟攻蓟下燔烧城郭虏掠百姓杀获乌桓校尉箕稠右北平太守刘政辽东太守杨终等众至十余万屯肥如举称天子纯称弥天将军安定王移书州郡云举当代汉告天子避位敕公卿奉迎纯又使乌桓峭王等步骑五万入青冀二州攻破清河平原杀害吏民朝廷以虞威信素着恩积北方明年复拜幽州牧虞到蓟罢省屯兵务广恩信遣使告峭王等以朝恩宽弘开许善路又设赏购举纯举纯走出塞余皆降散纯为其客王政所杀送首诣虞灵帝遣使者就拜太尉封容丘侯及董卓秉政遣使者授虞大司马进封襄贲侯初平元年复征代袁隗为太傅道路隔塞王命竟不得达旧幽部应接荒外资费甚广岁常割青冀赋调二亿有余以给足之时处处断绝委输不至而虞务存宽政劝督农植开上谷胡市之利通渔阳盐铁之饶民悦年登谷石三十青徐士庶避黄巾之难归虞者百余万口皆收视温恤为安立生业流民皆忘其迁徙虞虽为上公天性节约敝衣绳履食无兼肉远近豪俊夙僭奢者莫不改操而归心焉初诏令公孙瓒讨乌桓受虞节度瓒但务会徒众以自强大而纵任部曲颇侵扰百姓而虞为政仁爱念利民物由是与瓒渐不相平二年冀州刺史韩馥勃海太守袁绍及山东诸将议以朝廷幼冲逼于董卓远隔关塞不知存否以虞宗室长者欲立为主乃遣故乐浪太守张岐等赍议上虞尊号虞见岐等厉色叱之曰今天下崩乱主上蒙尘吾被重恩未能清雪国耻诸君各据州郡宜共戮力尽心王室而反造逆谋以相垢误耶固拒之馥等又请虞领尚书事承制封拜复不听遂收斩使人于是选掾右北平田畴从事鲜于银蒙险间行奉使长安献帝既思东归见畴等大悦时虞子和为侍中因此遣和潜从武关出告虞将兵来迎道由南阳后将军袁术闻其状遂质和使报虞遣兵俱西虞乃使数千骑就和奉迎天子而术竟不遣之初公孙瓒知术诈固止虞遣兵虞不从瓒乃阴劝术执和使夺其兵自是与瓒仇怨益深和寻得逃术还北复为袁绍所留瓒既累为绍所败而犹攻之不已虞患其黩武且虞得志不可复制固不许行而稍节其禀假瓒怒屡违节度又复侵犯百姓虞所赉赏典当边彝瓒数抄夺之积不能禁乃遣驿使奉章陈其暴掠之罪瓒亦上虞禀粮不周二奏交驰互相非毁朝廷依违而已瓒乃筑京于蓟城以备虞虞数请瓒辄称病不应虞乃密谋讨之以告东曹掾右北平魏攸攸曰今天下引领以公为归谋臣爪牙不可无也瓒文武才力足恃虽有小恶固宜容忍虞乃止顷之攸卒而积忿不已四年冬遂自率诸屯兵众合十万人以攻瓒将行从事代郡程绪免胄而前曰公孙瓒虽有过恶而罪名未正明公不先告晓使得改行而兵起萧墙非国之利加胜败难保不如驻兵以武临之瓒必悔祸谢罪所谓不战而服人者也虞以绪临事沮议遂斩之以徇戒军士曰无伤余人杀一伯珪而已时州从事公孙纪者瓒以同姓厚待遇之纪知虞谋而夜告瓒瓒时部曲放散在外仓卒自惧不免乃掘东城欲走虞兵不习战又爱人庐舍敕不听焚烧急攻围不下瓒乃简募锐士数百人因风纵火直冲突之虞遂大败与官属北奔居庸县瓒追攻之三日城陷遂执虞并妻子还蓟犹使领州文书会天子遣使者段训增虞封邑督六州事拜瓒前将军封易侯假节督幽并青冀瓒乃诬虞前与袁绍等欲称尊号胁训斩虞于蓟市先坐而□曰若虞应为天子者天当风雨以相救时旱埶炎盛遂斩焉传首京师故吏尾敦于路劫虞首归葬之瓒乃上训为幽州刺史虞以恩厚得众怀被北州百姓流旧莫不痛惜焉初虞以俭素为操冠敝不改乃就补其穿及遇害瓒兵搜其内而妻妾服罗纨盛绮饰时人以此疑之和后从袁绍报瓒云　　吴
　　孙静
按三国吴志本传静字幼台坚季弟也坚始举事静纠合乡曲及宗室五六百人以为保障众咸附焉策破刘繇定诸县进攻会稽遣人请静静将家属与策会于钱塘是时太守王朗拒策于固陵策数度水战不能克静说策曰朗负阻城守难可卒拔查渎南去此数十里而道之要径也宜从彼据其内所谓攻其无备出其不意者也吾当自帅众为军前队破之必矣策曰善乃诈令军中曰顷连雨水浊兵饮之多腹痛令促具罂缶数百口澄水至昏暮四维然火诳朗便分军夜投查渎道袭高迁屯朗大惊遣故丹杨太守周昕等帅兵前战策破昕等斩之遂定会稽表拜静为奋武校尉欲授之重任静恋坟墓宗族不乐出仕求留镇守策从之权统事就迁昭义中郎将终于家有五子皓瑜皎奂谦皓三子绰超恭超为偏将军恭生峻绰生綝　　孙贲
按三国吴志本传贲字伯阳父羌字圣壹坚同产兄也贲早失二亲弟辅婴孩贲自赡育友爱甚笃为郡督邮守长坚于长沙举义兵贲去吏从征伐坚薨贲摄帅余众扶送灵柩后袁术徙寿春贲又依之术从兄绍用会稽周昂为九江太守绍与术不协术遣贲攻破昂于阴陵术表贲领豫州刺史转丹杨都尉行征虏将军讨平山越为扬州刺史刘繇所迫逐因将士众还住历阳顷之术复使贲与吴景共击樊能张英等未能拔及策东渡助贲景破英能等遂进击刘繇繇走豫章策遣贲景还寿春报术值术僭号署置百官除贲九江太守贲不就弃妻孥还江南时策已平吴会二郡贲与策征庐江太守刘勋江夏太守黄祖军旋闻繇病死过定豫章上贲领太守后封都亭侯建安十三年使者刘隐奉诏拜贲为征虏将军领郡如故在官十一年卒子邻嗣　　孙辅
按三国吴志本传辅字国仪贲弟也以扬武校尉佐孙策平三郡策讨丹阳七县使辅西屯历阳以拒袁术并招诱余民鸠合遗散又从策讨陵阳生得祖郎等策西袭庐江太守刘勋辅随从身先士卒有功策立辅为庐陵太守抚定属城分置长吏迁平南将军假节领交州刺史遣使与曹公相闻事觉权幽系之数岁卒子兴昭伟昕皆历列位　　孙翊
按三国吴志本传翊字叔弼权弟也骁悍果烈有兄策风太守朱治举孝廉司空辟建安八年以偏将军领丹阳太守时年二十后卒为左右边鸿所杀鸿亦即诛子松为射声校尉都乡侯黄龙三年卒蜀丞相诸葛亮与兄瑾书曰既受东朝厚遇依依于子弟又子乔良器为之恻怆见其所与亮器物感用流涕其悼松如此由亮养子乔咨述故云　　孙匡
按三国吴志本传匡字季佐翊弟也举孝廉茂才未试用卒时年二十余子泰曹氏之甥也为长水校尉嘉禾三年从权围新城中流矢死泰子秀为前将军夏口督秀公室至亲握兵在外□意不能平建衡二年□遣何定将五千人至夏口猎先是民间佥言秀当见图而定远猎秀遂惊夜将妻子亲兵数百人奔晋晋以秀为骠骑将军仪同三司封会稽公　　孙瑜
按三国吴志孙静传静子瑜字仲异以恭义校尉始领兵众是时宾客诸将多江西人瑜虚心绥抚得其欢心建安九年领丹阳太守为众所附至万余人加绥远将军十一年与周瑜共讨麻保二屯破之后从权拒曹公于濡须权欲交战瑜说权持重权不从军果无功迁奋威将军领郡如故自溧阳徙屯牛渚瑜以永安人饶助为襄安长无锡人颜连为居巢长使招纳庐江二郡各得降附济阴人马普笃学好古瑜厚礼之使二府将吏子弟数百人就受业遂立学宫临飨讲肄是时诸将皆以军务为事而瑜好乐坟典虽在戎旅诵声不绝年三十九建安二十年卒瑜五子弥熙耀曼纮曼至将军封侯　　孙皎
按三国吴志孙静传静子皎字叔朗始拜护军校尉领众二千余人是时曹公数出濡须皎每赴拒号为精锐迁都护征虏将军代程普督夏口黄盖及兄瑜卒又并其军赐沙羡云杜南新市竟陵为奉邑自置长吏轻财能施善于交结与诸葛瑾至厚委庐江刘靖以得失江夏李允以众事广陵吴硕河南张梁以军旅而倾心亲待莫不自尽皎尝遣兵候获魏边将吏美女以进皎皎更其衣服送还之下令曰今所诛者曹氏其百姓何罪自今以往不得击其老弱由是江淮间多归附者尝以小故与甘宁忿争或以谏宁宁曰臣子一例征虏虽公子何可专行侮人邪吾值明主但当输效力命以报所天诚不能随俗屈曲矣权闻之以书让皎曰自吾与北方为敌中间十年初时相持年小今者且三十矣孔子言三十而立非但谓五经也授卿以精兵委卿以大任都护诸将于千里之外欲使如楚任昭奚恤扬威于北境非徒相使逞私志而已近闻卿与甘兴霸饮因酒发作侵陵其人其人求属吕蒙督中此人虽粗豪有不如人意时然其较略大丈夫也吾亲之者非私之也我亲爱之卿□憎之卿所为每与吾违其可久乎夫居敬而行简可以临民爱人多容可以得众二者尚不能知安可董督在远御寇济难乎卿行长大特授重任上有远方瞻望之视下有部曲朝夕从事何可恣意有盛怒邪人谁无过贵其能改宜追前愆深自咎责今故烦诸葛子瑜重宣吾意临书摧怆心悲泪下皎得书上疏陈谢遂与宁结厚后吕蒙当袭南郡权欲令皎与蒙为左右部大督蒙说权曰若至尊以征虏能宜用之以蒙能宜用蒙昔周瑜程普为左右都督共攻江陵虽事决于瑜普自恃久将且俱是督遂共不睦几败国事此目前之戒也权寤谢蒙曰以卿为大督命皎为后继禽关羽定荆州皎有力焉建安二十四年卒权追录其功封子引为丹阳侯引卒无子弟晞嗣领兵有罪自杀国除弟咨弥仪皆将军封侯咨羽林督仪无难督咨为滕引所杀仪为孙峻所害　　孙奂按三国吴志孙静传静子奂字秀明兄皎既卒代统其众以扬武中郎将领江夏太守在事一年遵皎旧迹礼刘靖李允吴硕张梁及江夏闾举等并纳其善奂讷于造次而敏于当官军民称之黄武五年权攻石阳奂以地主使所部将军鲜于丹帅五千人先断淮道自帅吴硕张梁五千人为军前锋降高城得三将大军引还权诏使在前住驾过其军见奂军阵整齐权欢曰初吾忧其迟钝今治军诸将少能及者吾无忧矣拜扬威将军封沙羡侯吴硕张梁皆裨将军赐爵关内侯奂亦爱乐儒生复命部曲子弟就业后仕进朝廷者数十人年四十嘉禾三年卒子承嗣以昭武中郎将代统兵领郡赤乌六年卒无子封承庶弟壹奉奂后袭业为将孙峻之诛诸葛恪也壹与全熙施绩功恪弟公安督融融自杀壹从镇南迁镇军假节督夏口及孙綝诛滕引吕据据引皆壹之妹丈也壹弟封又知引据谋自杀綝遣朱异潜袭壹异至武昌壹知其攻己率部曲千余口过将引妻奔魏魏以壹为车骑将军仪同三司封吴侯以故主芳贵人邢氏妻之邢美色□忌下不堪命遂共杀壹及邢氏壹入魏黄初三年死　　孙虑
</div>
    <div class="pagination">
<a href="官常典宗人府部.html">上一页</a><a href="官常典宗人府部.html">1</a><span class="current-page">2</span><a href="官常典宗人府部_page3.html">3</a><a href="官常典宗人府部_page4.html">4</a><a href="官常典宗人府部_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
