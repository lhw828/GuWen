<!DOCTYPE html>
<html>
 <head>
  <meta charset="utf-8"/>
  <title>
   宫闱典皇太后部 - 第 1 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宫闱典皇太后部 - 第 1 页/共 8 页
  </h1>
  <div class="content">
   皇太后部汇考一
　　上古
伏羲氏母华胥
按史记补三皇本纪太□庖牺氏母曰华胥履大人迹于雷泽而生庖牺于成纪按拾遗记春皇者庖牺之别号所都之国有华胥之洲神母游其上有青虹绕神母久而方灭即觉有娠历十二年而生庖牺按路史太昊纪庖牺母华胥居于华胥之渚尝暨叔嫟翔于渚之汾巨迹出焉华胥决屦以跧之意有所动虹且绕之因孕十有二岁以十月四日降神神农氏母女登按史记补三皇本纪炎帝神农氏姜姓母曰女登有娲氏之女为少典妃感神龙而生炎帝按孝经钩命诀女登感龙生帝嵬魁嵬魁神农名按春秋元命苞女登游华阳有神龙首感之于常羊生神子人面龙颜好耕是为神农按帝王世纪炎帝神农氏姜姓也母曰任姒有蟜氏女登为少典妃游华阳有神龙首感生炎帝按外纪少典氏之君娶于有蟜氏之女曰安登生二子长曰石年育于姜水故以姜为姓以火德代伏羲治天下故曰炎帝按路史炎帝纪母安登感神于常羊生神农于列山之石室生而九井出焉黄帝母附宝
按史记五帝本纪黄帝者少典之子
母
不载
注
正义曰黄帝母曰附宝之祁野见大电绕北斗　枢星感而怀孕二十四月而生黄帝于寿丘按孝经钩命诀附宝出降大灵生帝轩按帝王世纪黄帝有熊氏母曰附宝有蟜氏之女也见大电光绕北斗枢星照郊野感附宝而孕按拾遗记轩辕出自有熊之国母曰昊枢以戊己之日生故以土德称王也按河图始开图黄帝名轩北斗黄帝之精母地祇之女附宝之郊野大电绕斗枢星耀感附宝生轩胸文曰黄帝子少昊母女节一曰皇娥
按汉书律历志少昊曰清清者黄帝之子
母
不载

按河图大星如虹下流华渚女节意感生白帝朱宣按拾遗记少昊以金德王母曰皇娥处璇宫而夜织或乘桴木而昼游经历穷桑沧茫之浦及皇娥生少昊号曰穷桑氏亦曰桑丘氏按宋书符瑞志帝挚少昊氏母曰女节见星如虹下流华渚既而梦接意感生少昊颛顼母昌仆一曰枢
按史记五帝本纪昌意娶蜀山氏女曰昌仆生高阳高阳有圣德焉
注
正义曰颛顼高阳氏黄帝之孙昌意之子母曰　昌仆亦谓之女枢河图云瑶光如霓贯月正白感　女枢于幽房之宫生颛顼首戴干戈有德文也按山海经黄帝妻雷祖生昌意昌意降处若水生韩流韩流擢首谨耳人面豕喙麟身渠股豚趾取淖子曰阿女生帝颛顼按帝王世纪帝颛顼高阳氏黄帝之孙昌意之子姬姓也母曰景仆蜀山氏女为昌意正妃谓之女枢金天氏之末女枢生颛顼于若水按宋书符瑞志女枢见瑶光之星贯月如虹感己于幽房之宫生颛顼于若水按路史高阳氏纪颛顼祖曰昌意黄帝之震适也行劣不似逊于若水取蜀山氏曰景生帝干荒擢首而谨耳豭喙而渠股是袭若水取蜀山氏曰枢是为河女所谓淖子也淖子感摇光于幽房而生颛顼帝喾高辛氏母裒按史记五帝本纪帝喾高辛者黄帝之曾孙也生而神灵自言其名母
不载

按帝王世纪帝喾高辛氏姬氏也其母生见其神异自言其名曰□龆龀有圣德按路史高辛氏纪父侨极取阵丰氏曰裒履大迹而生喾方喾之生握裒莫觉生而神异自言其名　　陶唐氏帝尧母庆都
按史记五帝本纪帝喾娶陈锋氏女生放勋

注
索隐曰尧谥也放勋名帝喾之子姓伊耆氏案　皇甫谧云尧初生时其母在三河之南寄于伊长　孺之家故从母所居为姓也按帝王世纪帝尧陶唐氏祁姓也母庆都孕十四月而生尧于丹陵名曰放勋　　有虞氏
帝舜母握登
按史记五帝本纪舜父瞽瞍盲而舜母死瞽瞍更娶妻而生象名
不载
注
正义曰瞍姓妫妻曰握登见大虹意感而生舜　于姚墟故姓姚　　夏后氏
禹母女志又曰修己或作女嬉
按史记夏本纪夏禹名曰文命禹之父曰鲧
母
不载
注
索隐曰系本鲧取有莘氏女谓之女志是生高　密宋衷云高密禹所封国按尚书帝命期禹白帝精以星感修己山行见流星意感栗然生姒戎文禹按吴越春秋鲧娶于有莘氏之女名曰女嬉年壮未孳嬉于砥山得薏苡而吞之意若为人所感因而妊孕剖胁而产高密家于西羌地曰石纽石纽在蜀西川也按帝王世纪伯禹夏后氏姒姓父鲧妻修己见流星贯昴梦接意感又吞神珠薏苡胸拆而生禹于石纽帝启母涂山氏女名女娲一名女娇按史记夏本纪夏后帝启禹之子母涂山氏之女也按世本禹娶涂山氏女名女娲按吴越春秋禹三十未娶行到涂山恐时之暮失其度制乃辞曰吾娶也必有应矣乃有白狐九尾造于禹禹因娶涂山谓之女娇按列女传涂山氏长女夏禹娶以为妃既生启辛壬癸甲启呱呱泣禹去而治水三过其家不入其门涂山独明教训及启长化其德而从其教卒致令名君子谓涂山强于教诲帝少康母后缗
按史记夏本纪帝相崩子帝少康立
母
不载
注
正义曰帝王纪云初奡之杀帝相也妃仍氏女　曰后缗归有仍生少康按外纪少康母帝相之后有仍国君之女也寒浞□羿灭夏氏时少康方在怀妊相后乃奔归有仍之国而生少康　　商
殷汤母扶都
按史记殷本纪主癸卒子天乙立是为成汤
母
不载

按河图着命扶都见白气贯月意感生黑帝子汤按帝王世纪主癸之妃曰扶都见白气贯月意感以乙日生汤故名履字天乙是谓成汤　　周
文王母太任
按史记周本纪季历娶太任皆贤妇人生昌有圣瑞按列女传太任者挚任氏中女也王季娶为妃太任之性端一诚庄惟德之行及其有娠目不视恶色耳不听淫声口不出恶言能以胎教而生文王按宋书符瑞志季历之妃曰太任梦长人感己于豖牢而生昌是为周文王武王母太姒
按史记周本纪武王同母兄弟十人母曰太姒文王正妃也按外纪壬辰二十有三祀周西伯昌生子发初昌为世子娶于有莘曰太姒太姒不□忌生十子长曰伯邑考早卒次曰发性慈和有圣德成王母邑姜
按史记周本纪武王崩太子诵立是为成王
母
不载

按帝王世纪武王妃太公之女曰邑姜生太子诵按新书周后妃妊成王于身立而不跛坐而不差笑而不喧独处而不倨虽怒而不詈胎教之谓也成王生仁者养之孝者襁之四贤傍之成王有知而选太公为师周公为傅前有与计而后有与虑也　　秦
始皇母吕不韦姬
按史记秦始皇本纪庄襄王为秦质子于赵见吕不韦姬悦而取之生始皇以秦昭王四十八年正月生于邯郸及生名为政姓赵氏年十三岁庄襄王死政代立为秦王九年长信侯毐作乱而觉矫王御玺及太后玺以发县卒及卫卒官骑戎翟君公舍人将欲攻蕲年宫为乱王知之令相国昌平君昌文君发卒攻毐毐败车裂以徇灭其宗十年相国吕不韦坐嫪毐免桓齮为将军齐赵来置酒齐人茅焦说秦王曰秦方以天下为事而大王有迁母太后之名恐诸侯闻之由此倍秦也秦王乃迎太后于雍而入咸阳注
正义曰说苑云秦始皇太后不谨幸即嫪毐始　皇取毐四支车裂之取两弟扑杀之取太后迁之　咸阳宫下令曰以太后事谏者戮而杀之蒺藜其　脊谏而死者二十七人茅焦乃上说曰齐客茅焦　愿以太后事谏皇帝曰走告若不见阙下积死人　耶使者问焦焦曰陛下车裂假父有嫉□之心囊　扑两弟有不慈之名迁母咸阳有不孝之行蒺藜　谏士有桀纣之治天下闻之尽瓦解无向秦者王　乃自迎太后归咸阳立茅焦为傅又爵之上卿太　后大喜曰天下亢直使败复成安秦社稷使妾母　子复相见者茅君之力也　　汉
高祖十二年惠帝即位尊吕后为皇太后临朝称制按汉书惠帝本纪高祖十二年五月丙寅太子即皇帝位尊皇后曰皇太后　按高祖吕皇后传后父吕公单父人也生惠帝高祖二年立孝惠为太子后汉王得定陶戚姬爱幸生赵隐王如意太子为人仁弱高祖以为不类己常欲废之赖公卿大臣争之得无易高祖崩惠帝立吕后为皇太后乃令永巷囚戚夫人髡钳衣赭衣令舂戚夫人舂且歌曰子为王母为虏终日舂薄暮常与死为伍相离三千里当谁使告汝太后闻之大怒曰乃欲倚汝子耶乃召赵王诛之使者三反赵相周昌不遣太后召赵相相征至长安使人复召赵王王来惠帝慈仁知太后怒自迎赵王霸上入宫挟与起居饮食数月帝晨出射赵王不能早起太后伺其独居使人持鸩饮之迟帝还赵王死太后遂断戚夫人手足去眼熏耳饮喑药使居鞠域中名曰人彘居数月乃召惠帝视人彘帝视而问知其为戚夫人乃大哭因病岁余不能起使人请太后曰此非人所为臣为太后子终不能复治天下以此日饮为淫乐不听政惠帝七年太后取后宫美人子立为帝太后临朝按汉书惠帝本纪不载　按高后纪太后立帝姊鲁元公主女为皇后无子取后宫美人子名之以为太子惠帝崩太子立为皇帝年幼太后临朝称制　按高祖吕皇后传七年惠帝崩太后发丧哭而泣不下留侯子张辟疆为侍中年十五谓丞相陈平曰太后独有帝今哭而不悲君知其解未陈平曰何解辟疆曰帝无壮子太后畏君等今请拜吕台吕产为将将兵居南北军及诸吕皆官居中用事如此则太后心安君等幸脱祸矣丞相如辟疆计请之太后说其哭乃哀吕氏权由此起立孝惠后宫子为帝太后临朝称制高后四年皇太后诏废少帝立恒山王弘为皇帝按汉书高后纪高后四年夏少帝自知非皇后子出怨言皇太后幽之永巷诏曰凡有天下治万民者盖之如天容之如地上有驩心以使百姓百姓欣然以事其上欢欣交通而天下治今皇帝疾久不已乃失惑昏乱不能继嗣奉宗庙守祭祀不可属天下其议代之群臣皆曰皇太后为天下计所以安宗庙社稷甚深顿首奉诏五月丙辰立恒山王弘为皇帝八年皇太后崩于未央宫遗诏赐诸王以下金按汉书高后纪八年秋七月辛巳皇太后崩于未央宫遗诏赐诸侯王各千金将相列侯下至郎吏各有差大赦天下　按高祖吕皇后传太后持天下八年病犬祸而崩语在五行志病困以赵王禄为上将军居北军梁王产为相国居南军戒禄产曰高祖与大臣约非刘氏王者天下共击之今王吕氏大臣不平我即崩恐其为变必据兵卫宫慎毋送丧为人所制太后崩太尉周勃丞相陈平朱虚侯刘章等共诛产禄悉捕诸吕男女无少长皆斩之而迎立代王是为孝文皇帝文帝元年冬十月辛亥皇帝见于高庙遣车骑将军薄昭迎皇太后于代按汉书文帝本纪云云　按高祖薄姬传姬文帝母也父吴人秦时与故魏王宗女魏媪通生薄姬及诸侯畔秦魏豹立为王而魏媪纳其女于魏宫许负相薄姬当生天子及汉使曹参虏魏王豹以其国为郡而薄姬输织室豹已死汉王入织室见薄姬有诏纳后宫生文帝年八岁立为代王从子之代为代太后太后弟薄昭从如代代王立十七年高后崩大臣议立后疾外家吕氏强暴皆称薄氏仁善故迎立代王为皇帝尊太后为皇太后后七年六月丁未太子即皇帝位尊皇后窦氏曰皇太后按汉书景帝本纪云云　按孝文窦皇后传后景帝母也吕太后时以良家子选入宫孝惠七年生景帝代王王后生四男先代王未入立为帝而王后卒及代王为帝后所生四男更病死文帝立数月公卿请立太子而窦姬男最长立为太子窦姬为皇后景帝立皇后为皇太后景帝中六年更太后宫官名为长信少府
按汉书景帝本纪不载　按百官公卿表长信詹事掌皇太后宫景帝中六年更名长信少府
注
张晏曰以太后所居宫为名也居长信宫则曰　长信少府居长乐宫则曰长乐少府也后三年正月甲子太子即皇帝位尊皇后曰皇太后三月封皇太后同母弟田蚡等皆为列侯按汉书武帝本纪云云　按孝景王皇后传后武帝母也父王仲槐里人母臧儿故燕王臧荼孙也为仲妻生男信与两女而仲死臧儿更嫁为长陵田氏妇生男蚡胜臧儿长女嫁为金王孙妇生一女矣而臧儿卜筮曰两女当贵欲倚两女夺金氏金氏怒不肯与决乃内太子宫太子爱幸之生三女一男男方在身时王夫人梦日入其怀以告太子太子曰此贵征也未几文帝崩景帝即位王夫人生男是时薄皇后无子后数岁景帝立齐栗姬男为太子而王夫人男为胶东王长公主嫖有女欲与太子为妃栗姬妒而景帝诸美人皆因长公主见得贵幸栗姬日怨怒谢长主不许长主欲与王夫人王夫人许之会薄皇后废长公主日谮栗姬短景帝尝属诸姬子曰吾百岁后善视之栗姬怒不肯应言不逊景帝心衔之而未发也长公主日誉王夫人男之美帝亦自贤之又耳曩者所梦日符计未有所定王夫人又阴使人趣大臣立栗姬为皇后大行奏事文曰子以母贵母以子贵今太子母号宜为皇后帝怒曰是乃所当言耶遂案诛大行而废太子为临江王栗姬愈恚不得见以忧死卒立王夫人为皇后男为太子皇后立九年景帝崩武帝即位为皇太后尊太后母臧儿为平原君封田蚡为武安侯胜为周阳侯王氏田氏侯者凡三人武帝后元二年二月戊辰太子即皇帝位秋七月追尊赵倢为皇太后起云陵按汉书昭帝本纪云云　按钩弋赵倢传倢昭帝母也居钩弋宫大有宠元始三年生昭帝号钩弋子任身十四月乃生上曰闻昔尧十四月而生今钩弋亦然乃命其所生门曰尧母门钩弋倢从幸甘泉有过见谴以忧死后卫太子败上疾病乃立钩弋子为皇太子昭帝即位追尊钩弋倢为皇太后发卒二万人起云陵邑三千户昭帝元平元年昌邑王尊上官皇后为皇太后寻昌邑王被废宣帝立太后归长乐宫初置屯卫按汉书宣帝本纪元平元年四月昭帝崩毋嗣大将军霍光请皇后征昌邑王六月丙寅王受皇帝玺绶尊皇后曰皇太后癸巳光奏王贺淫乱请废择支子孙贤者为嗣孝武皇帝曾孙病已有诏掖庭养视至今年十八师受诗论语孝经操行节俭慈仁爱人可以嗣孝昭皇帝后奉承祖宗子万姓奏可庚申入未央宫见皇太后封为阳武侯已而群臣奏上玺绶即皇帝位皇太后归长乐宫长乐宫初置屯卫　按孝昭上官皇后传后祖父桀陇西上邽人也桀子安取霍光女结婚相亲昭帝始立年八岁帝长姊鄂邑盖长公主居禁中共养帝盖主私近子客河间丁外人上与大将军闻之不绝主欢有诏外人侍长主长主内周阳氏女令配耦帝时上宫安有女即霍光外孙安因光欲内之光以为尚幼不听安素与丁外人善说外人曰闻长主内女安子容貌端正诚因长主时得入为后以臣父子在朝而有椒房之重成之在于足下汉家故事常以列侯尚主足下何忧不封侯乎外人喜言于长主长主以为然诏召安女入为倢月余遂立为皇后年甫六岁光欲皇后擅宠有子帝时体不安左右及医皆阿意言宜禁内虽宫人使令皆为□□多其带后宫莫有进者后立十岁而昭帝崩后年十四五云昌邑王贺征即位尊皇后为皇太后宣帝黄龙元年十二月癸巳太子即皇帝位谒高庙尊王皇后曰皇太后
注
文颖曰□成王皇后母养元帝者也
按汉书元帝本纪云云　按孝宣王皇后传后父奉光少时好斗鸡宣帝在民间数与奉光会相识奉光有女年十余岁每当适人所当适辄死故久不行及宣帝即位召入后宫稍进为倢霍皇后废上怜许太子早失母几为霍氏所害于是乃选后宫素谨慎而无子者遂立王倢为皇后令母养太子立十六年宣帝崩元帝即位为皇太后元帝竟宁元年六月己未太子即皇帝位尊皇后曰皇太后以元舅侍中卫尉阳平侯王凤为大司马大将军领尚书事按汉书成帝本纪云云　按孝元王皇后传后成帝母也家凡十侯五大司马外戚莫甚焉　按元后传孝元皇后王莽之姑也甘露三年生成帝于甲馆画堂为世适皇孙宣帝爱之自名曰骜字太孙常置左右后三年宣帝崩太子即位是为孝元帝立太孙为太子以母王妃为倢封父禁为阳平侯后三日倢立为皇后禁位特进禁弟弘至长乐卫尉永光三年禁薨长子凤嗣侯为卫尉侍中皇后自有子后希复进见太子壮大宽博恭慎语在成纪其后幸酒乐宴乐元帝不以为能而傅昭仪有宠于上生定陶共王王多材艺上甚爱之坐则侧席行则同辇常有意欲废太子而立共王时凤在位与皇后太子同心忧惧赖侍中史丹拥右太子语在丹传上亦以皇后素谨慎而太子先帝所常留意故得不废元帝崩太子立是为孝成帝尊皇后为皇太后以凤为大司马大将军领尚书事益封五千户王氏之兴自凤始成帝绥和二年哀帝即位尊赵皇后为皇太后尊定陶太后傅氏为恭皇太后丁姬为恭皇后各置左右詹事按汉书哀帝本纪绥和二年四月丙午太子即皇帝位谒高庙尊皇后曰皇太后五月丙戌诏曰春秋母以子贵尊定陶太后曰恭皇太后丁姬曰恭皇后各置左右詹事食邑如长信宫中宫　按孝成赵皇后传后本长安宫人初生时父母不举三日不死乃收养之及壮属阳阿主家学歌舞号曰飞燕成帝尝微行出过阳阿主作乐上见飞燕而说之召入宫大幸有女弟复召入俱为倢贵倾后宫许后之废也上欲立倢皇太后嫌其所出微甚难之上立封赵倢父临为成阳侯后月余乃立倢为皇后后既立后宠少衰而弟绝幸为昭仪居昭阳姊弟专宠十余年卒皆无子末年定陶王来朝王祖母傅太后私赂遗赵皇后昭仪定陶王竟为太子明年春成帝崩哀帝立尊赵皇后为皇太后　按傅昭仪传昭仪哀帝祖母也元帝即位立为倢产一男一女女为平都公主男为定陶恭王元帝崩傅昭仪随王归国称定陶太后后十年恭王薨子代为王王母曰丁姬傅太后躬自养视既壮大成帝无继嗣时中山孝王在元延四年孝王及定陶王皆入朝傅太后多以珍宝赂遗赵昭仪及帝舅骠骑将军王根阴为王求汉嗣皆见上无子欲豫自结为久长计更称誉定陶王上亦自器之明年遂征定陶王立为太子语在哀纪月余天子立楚孝王孙景为定陶王奉恭王后太子议欲谢少傅阎崇以为春秋不以父命废王父命为人后之礼不得顾私亲不当谢太傅赵元以为当谢太子从之诏问所以谢状尚书劾奏元左迁少府以光禄勋师丹为太傅诏傅太后与太子母丁姬自居定陶国邸下有司议皇太子得与傅太后丁姬相见不有司奏议不得相见顷之成帝母王太后欲令傅太后丁姬十日一至太子家成帝曰太子承正统当共养陛下不得复顾私亲王太后曰太子小而傅太后抱养之今至太子家以乳母恩耳不足有所妨于是令傅太后得至太子家丁姬以不小养太子独不得成帝崩哀帝即位王太后诏令傅太后丁姬十日一至未央宫高昌侯董宏希指上书言宜立丁姬为帝太后师丹劾奏宏怀邪误朝不道上初即位谦让从师丹言止后乃白令王太后下诏尊定陶恭王为恭皇哀帝因是曰春秋母以子贵尊傅太后为恭皇太后丁姬为恭皇后各置左右詹事食邑如长信宫中宫追尊恭皇太后父为崇祖侯恭皇后父为褒德侯哀帝建平二年诏尊恭皇太后傅氏为帝太太后称永信宫恭皇后丁氏为帝太后称中安宫寻帝太后丁氏崩行祔葬之礼按汉书哀帝本纪建平二年夏四月诏曰汉家之制推亲亲以显尊尊定陶恭皇之号不宜复称定陶尊恭皇太后曰帝太太后称永信宫恭皇后曰帝太后称中安宫立恭皇庙于京师六月庚申帝太后丁氏崩上曰朕闻夫妇一体诗云□则异室死则同穴昔季武子成寝杜氏之殡在西阶下请合葬而许之祔葬之礼自周兴焉郁郁乎文哉吾从周孝子事亡如事存帝太后宜起陵恭皇之园遂葬定陶发陈留济阴近郡国五万人穿复土　按傅昭仪传后岁余遂下诏曰汉家之制推亲亲以显尊尊定陶恭皇之号不宜复称定陶其尊恭皇太后为帝太太后丁后为帝太后后又更号帝太太后为皇太太后称永信宫帝太后称中安宫而成帝母本称长信宫成帝赵后为皇太后□四太后各置少府大仆秩皆中二千石傅太后既尊后尢骄与成帝母语至谓之妪与中山孝王母冯太后□事元帝追怨之陷以祝诅罪令自杀孺子婴居摄元年三月尊王皇后曰皇太后
按孝平王皇后传后安汉公太傅大司马莽女也平帝即位年九岁成帝母太皇太后称制而莽秉政莽欲依霍光故事以女配帝太后意不欲也莽设变诈令女必入因以自重事在莽传太后不得已而许之后立岁余平帝崩莽立孝宣帝元孙婴为孺子莽摄帝位尊皇后为皇太后新莽始
建国元年
莽废孺子为定安公孝平皇后为定安太
后又更号为黄皇室主
按孝平王皇后传莽即真以婴为定安公改皇太后号为定安公太后时年十八矣为人婉瘱有节操自刘氏废常称疾不朝会莽敬惮伤哀欲嫁之乃更号为黄皇室主令立国将军成新公孙建世子襐饰将医往问疾后大怒笞鞭其旁侍御因发病不肯起莽遂不复强也及汉兵诛莽燔烧未央宫后曰何面目以见汉家自投火而死　　后汉
后汉制皇太后置少府卫尉及余吏等官皆以宫名为号员数秩次如中宫按后汉书百官志秦有詹事一人位在长秋上亦宦者主中诸官成帝省之以其职并长秋是后皇后当法驾出则中谒中宦者职吏权兼詹事奉引讫罢宦者诛后尚书选兼职吏一人奉引云其中长信长乐宫者署少府一人职如长秋及余吏皆以宫名为号员数秩次如中宫本注曰帝祖母称长信宫故有长信少府长乐少府位在长秋上及职吏皆宦者秩次如中宫长乐又有卫尉仆为太仆皆二千石在少府上丞六百石其崩则省不常置光武中元二年明帝即位尊母阴皇后为皇太后按后汉书明帝本纪中元二年二月戊戌即皇帝位年三十尊皇后曰皇太后　按光烈阴皇后传后讳丽华南阳新野人光武即位以后为贵人十七年废皇后郭氏而立贵人后在位恭俭少嗜玩不喜笑谑性仁孝矜慈七岁失父虽已数十年言及未尝不流涕帝见常太息显宗即位尊后为太后明帝永平三年皇太后阴氏幸章陵观旧庐
按后汉书明帝本纪永平三年冬十月甲子车驾从皇太后幸章陵观旧庐十二月戊辰至自章陵　按光烈阴皇后传永平三年冬帝从太后幸章陵置酒旧宅会阴邓故人诸家子孙□受赏赐永平七年春正月癸卯皇太后阴氏崩二月庚申葬光烈皇后按后汉书明帝本纪云云　按光烈阴皇后传七年崩在位二十四年年六十合葬原陵明帝性孝爱追慕无已十七年正月当谒原陵夜梦先帝太后如平生欢既寤悲不能寐即案历明旦日吉遂率百官及故客上陵其日降甘露于陵树帝令百官采取以荐会毕帝从席前伏御□视太后镜奁中物感动悲涕令易脂泽装具左右皆泣莫能仰视焉永平十八年八月壬子太子即皇帝位年十九尊皇后曰皇太后按后汉书章帝本纪云云　按明德马皇后传后讳某伏波将军援之小女也从兄严求进女掖庭由是选后入太子宫显宗即位以后为贵人时后前母姊女贾氏亦以选入生肃宗帝以后无子命令养之后于是尽心抚育劳悴过于所生肃宗亦孝性惇笃恩性天至母子慈爱始终无纤介之间永平三年立为皇后及帝崩肃宗即位尊后曰皇太后诸贵人当徙居南宫太后感析别之怀各赐玉赤绶加安车驷马白越三千端杂帛二千匹黄金十斤自撰显宗起居注削去兄防参医药事帝请曰黄门舅旦夕供养且一年既无褒异又不录勤劳无乃过乎太后曰吾不欲令后世闻先帝数亲后宫之家故不着也章帝建初二年帝欲封爵诸舅太后手诏不许按后汉书章帝本纪不载　按明德马皇后传建初元年欲封爵诸舅太后不听明年夏大旱言事者以为不封外戚之故有司因此上奏宜依旧典太后诏曰凡言事者皆欲媚朕以要福耳昔王氏五侯同日俱封其时黄雾四塞不闻澍雨之应又田蚡窦婴宠贵横恣倾覆之祸为世所传故先帝防慎舅氏不令在枢机之位诸子之封裁令半楚淮阳诸国常谓我子不当与先帝子等今有司奈何欲以马氏比阴氏乎吾为天下母而身服大练食不求甘左右但着帛布无香熏之饰者欲身率下也以为外亲见之当伤心自□但笑言太后素好俭前过濯龙门上见外家问起居者车如流水马如游龙仓头衣绿□领袖正白顾视御者不及远矣故不加谴怒但绝岁用而巳冀以默愧其心而犹懈怠无忧国忘家之虑知臣莫若君况亲属乎吾岂可上负先帝之旨下亏先人之德重袭西京败亡之祸哉固不许帝省诏悲叹复重请曰汉兴舅氏之封侯犹皇子之为王也太后诚存谦虚奈何令臣独不加恩三舅乎且卫尉年尊两校尉有大病如令不讳使臣长抱刻骨之恨宜及吉时不可稽留太后报曰吾反复念之思令两善岂徒欲获谦谦之名使帝受不外施之嫌哉昔窦太后欲封王皇后之兄丞相条侯言受高祖约无军功非刘氏不侯今马氏无功于国岂得与阴郭中兴之后等邪常观富贵之家禄位重迭犹再实之木其根必伤且人所以愿封侯者欲上奉祭祀下求温饱耳今祭祀则受四方之珍衣食则蒙御府余资斯岂不足而必当得一县乎吾计之熟矣勿有疑也夫至孝之行安亲为上今数遭变异□价数倍忧惶昼夜不安坐卧而欲先营外封违慈母之拳拳乎吾素刚急有胸中气不可不顺也若阴阳调和边境清静然后行子之志吾但当含饴弄孙不能复关政矣时新平主家御者失火延及北阁后殿太后以为己过起居不欢时当谒原陵自引守备不慎惭见陵园遂不行初太夫人葬起坟微高太后以为言兄廖等即时减削其外亲有谦素义行者辄假借温言赏以财位如有纤介则先见严恪之色然后加谴其美车服不轨法度者便绝属籍遣归田里广平巨鹿乐成王车骑朴素无金银之饰帝以白太后太后即赐钱各五百万于是内外从化被服如一诸家惶恐倍于永平时乃置织室蚕于濯龙中数往观视以为娱乐常与帝旦夕言道政事及教授诸小王论语经书述叙平生雍和终日建初四年帝封爵三舅太后仍不许寻崩祔葬如故事按后汉书章帝本纪建初四年六月癸丑皇太后马氏崩秋七月壬戌葬明德皇太后　按明德马皇后传四年天下丰稔方垂无事帝封三舅廖防光为列侯□辞让愿就关内侯太后闻之曰圣人设教各有其方知人情性莫能齐也吾少壮时但慕竹帛志不顾命今虽已老而复戒之在得故日夜惕厉思自降损居不求安食不念饱冀乘此道不负先帝所以化导兄弟共同斯志欲令瞑目之日无所复恨何意老志复不从哉万年之日长恨矣廖等不得已受封爵而退位归第焉太后其年寝疾不信巫祝小医数敕绝祷祀至六月崩在位二十三年年四十余合葬显节陵章和二年和帝即位尊窦皇后为皇太后太后临朝诏以兄侍中宪为内辅太尉邓彪为太傅按后汉书和帝本纪帝母梁贵人为窦皇后所谮忧卒窦后养帝以为己子建初七年立为皇太子章和二年二月壬辰即皇帝位年十岁尊皇后曰皇太后太后临朝庚戌皇太后诏曰先帝以明圣奉承祖宗至德要道天下清静庶事咸宁今皇帝以幼年茕茕在疚朕且佐助听政外有大国贤王□为藩屏内有公卿大夫统理本朝恭己受成夫何忧哉然守文之际必有内辅以参听断侍中宪朕之元兄行能兼备忠孝尢笃先帝所器亲受遗诏当以旧典辅斯职焉宪固执谦让节不可夺今供养两宫宿卫左右厥事已重亦不可复劳以政事故太尉邓彪元功之族三让弥高海内归仁为群贤首先帝褒表欲以崇化今彪聪明康强可谓老成黄矣其以彪为太傅赐爵关内侯录尚书事百官总己以听朕庶几得专心内位于戏群公其勉率百僚各修厥职爱养元元绥以中和称朕意焉　按章德窦皇后传后讳某扶风平陵人大司徒融之曾孙也建初二年后与女弟俱以选例入是长乐宫进止有序风容甚盛肃宗先闻后有才色及见雅以为美马太后亦异焉因入掖庭见于北宫章德殿后性敏给倾心承接称誉日闻明年遂为皇后后宠幸殊特专固后宫后既无子梁贵人生和帝后养为己子帝崩和帝即位尊后为皇太后皇太后临朝和帝永元九年皇太后窦氏崩因追尊皇妣梁贵人为皇太后按后汉书和帝本纪永元九年闰月辛巳皇太后窦氏崩丙申葬章德皇后九月甲子追尊皇妣梁贵人为皇太后冬十月乙酉改葬恭怀梁皇后于西陵按章德窦皇后传九年太后崩未及葬而梁贵人姊上书陈贵人枉殁之状太尉张酺司徒刘方司空张奋上奏依光武黜吕太后故事贬太后尊号不宜合葬先帝百官亦多上言者帝手诏曰窦氏虽不遵法度而太后常自减损朕奉祀十年深惟大义礼臣子无贬尊上之文恩不忍离义不忍亏案前世上官太后亦无降黜其勿复议于是合葬敬陵在位十八年　按梁贵人传贵人梁之女也建初二年亦与中姊俱选入掖庭为贵人四年生和帝窦后养为己子欲专名外家而忌梁氏八年乃作飞书以陷竦坐诛贵人姊妹以忧卒九年太后崩未及葬而梁贵人姊上书陈贵人枉殁之状帝以贵人酷殁殓葬礼阙乃改殡于承光宫上尊谥曰恭怀皇后追服丧制百官缟素与姊大贵人俱葬西陵仪比敬园元兴元年殇帝即位尊母邓皇后为皇太后太后临朝按后汉书殇帝本纪孝殇皇帝讳隆和帝少子也元兴元年十二月辛未夜即皇帝位时诞育百余日尊皇后曰皇太后太后临朝　按和熹邓皇后传后讳绥太傅禹之孙也父训护羌校尉永元四年当以选入会训卒七年后复与诸家子俱选入宫八年入掖庭为贵人十四年夏阴后以巫蛊事废至冬立为皇后元兴元年帝崩长子平原王有疾而诸皇子夭殁前后十数后生者辄隐秘养于人间殇帝生始百日后乃迎立之尊后为皇太后太后临朝和帝葬后宫人并归园太后赐周冯贵人策曰朕与贵人托配后庭共欢等列十有余年不获福佑先帝早弃天下孤心茕茕靡所瞻仰夙夜永怀感怆发中今当以旧典分归后园惨结增叹燕燕之诗曷能喻焉其赐贵人玉青盖车采饰辂骏马各一驷黄金三十斤杂帛三千匹白越四千端又赐冯贵人玉赤绶以未有头上步摇环佩加赐各一具殇帝延平元年太后诏宽诸犯禁锢及掖庭宫人皆为平民殇帝崩太后定策立安帝按后汉书殇帝本纪延平元年五月辛卯皇太后诏曰皇帝幼冲承统鸿业朕且权礼佐助听政兢兢寅畏不知所济深惟至治之本道化在前刑罚在后将稽中和广施庆惠与吏民更始其大赦天下自建武以来诸犯禁锢诏书虽解有司持重多不奉行其皆复为平民六月丁卯诏司徒大司农长乐少府曰朕以无德佐助统政夙夜经营惧失厥衷思惟治道由近及远先内后外自建武之初以至于今八十余年宫人岁增房御弥广又宗室坐事没入者犹托名公族甚可愍焉今悉免遣及掖庭宫人皆为庶民以抒幽隔郁滞之情诸官府郡国王侯家奴婢姓刘及疲癃羸老皆上其名务令实悉　按安帝本纪恭宗孝安皇帝讳佑肃宗孙也父清河孝王庆母左姬年十岁好学史书和帝常称之数见禁中延平元年庆始就国邓太后特诏留帝于清河邸八月殇帝崩太后与兄车骑将军邓骘定策禁中其夜使骘持节以玉青盖车迎帝斋于殿中皇太后御崇德殿百官皆吉服群臣陪位引拜帝为长安侯皇太后诏曰先帝圣德淑茂早弃天下朕奉皇帝夙夜瞻仰日月冀望成就岂意卒然颠沛天年不遂悲痛断心朕惟平原王素被痼疾念宗庙之重思继嗣之统惟长安侯佑质性忠孝小心翼翼能通诗论笃学乐古仁惠爱下年已十三有成人之志亲德系后莫宜于佑礼昆弟之子犹己子春秋之义为人后者为之子不以父命辞王父命其以佑为孝和皇帝嗣奉承祖宗按礼仪奏又作策命曰惟延平元年秋八月癸丑皇太后曰咨长安侯佑孝和皇帝懿德巍巍光于四海大行皇帝不永天年朕惟侯孝章帝世嫡皇孙谦恭慈顺在孺而勤宜奉郊庙承统大业今以侯嗣孝和皇帝后其审君汉国允执其中一人有庆万民赖之皇帝其勉之哉读策毕太尉奉上玺绶即皇帝位年十三太后犹临朝　按和熹邓皇后传是时新遭大忧法禁未设宫中亡大珠一箧太后念欲考问必有不辜乃亲阅宫人观察颜色即时首服又和帝幸人吉成御者共枉吉成以巫蛊事遂下掖庭考讯辞证明白太后以先帝左右待之有恩平日尚无恶言今反若此不合人情更自呼见实核果御者所为莫不叹服以为圣明常以鬼神难征淫祀无福乃诏有司罢诸祠官不合典礼者又诏赦除建武以来诸犯妖恶及马窦家属所被禁锢者皆复之为平人减大官导官尚方内者服御珍膳靡丽难成之物自非供陵庙稻粱米不得导择朝夕一肉饭而已旧大官汤官经用岁且二万万太后敕止曰杀省珍费自是裁数千万及郡国所贡皆减其过半悉斥卖上林鹰犬其蜀汉扣器九带佩刀并不复调止画工三十九种又御府尚方织室锦绣冰纨绮縠金银珠玉犀象□瑁雕镂玩弄之物皆绝不作离宫别馆储峙米糒薪炭悉令省之又诏诸园贵人其宫人有宗室同族若羸老不任使者令园监实核上名自御北宫增喜观阅问之恣其去留即日免遣者五六百人及殇帝崩太后定策立安帝犹临朝政以连遭大忧百姓苦役殇帝康陵方中秘藏及诸工作事事减约十分居一诏告司隶校尉河南尹南阳太守曰每览前代外戚宾客假借威权轻薄謥詷至有浊乱奉公为人患苦咎在执法怠懈不辄行其罚故也今车骑将军骘等虽怀敬顺之志而宗门广大姻戚不少宾客奸猾多干禁宪其明加检敕勿相容护自是亲属犯罪无所假贷太后愍阴氏之罪废赦其徙者归乡敕还资财五百余万安帝永初二年以旱皇太后亲幸洛阳寺录囚澍雨大降按后汉书安帝本纪永初二年五月旱丙寅皇太后幸洛阳寺及若卢狱录囚徒赐河南尹廷尉卿及官属以下各有差即日降雨　按和熹邓皇后传永初二年夏京师旱亲幸洛阳寺录冤狱有囚实不杀人而被考自诬羸困舆见畏吏不敢言将去举头若欲自诉太后察视觉之即呼还问状具得枉实即时收洛阳令下狱抵罪行未还宫澍雨大降永初三年太后戒祷请祝辞不得妄生不祥语飨会卫士毋设戏作乐减逐疫侲子之半按后汉书安帝本纪不载　按和熹邓皇后传永初三年秋太后体不安左右忧惶祷请祝辞愿得代命太后闻之即谴怒切敕掖庭令以下但使谢过祈福不得妄生不祥之言旧事岁终当飨遣卫士大傩逐疫太后以阴阳不和军旅数兴诏飨会勿设戏作乐减逐疫侲子之半悉罢象橐驼之属丰年复故永初四年太后诏谒者刘珍及博士等五十余人诣东观校雠传记赐赉有差新野君薨太后尽哀毁赙谥之礼按后汉书安帝本纪永初四年二月乙亥诏谒者刘珍及五经博士校定东观五经诸子传记百家艺术整齐脱误是正文字冬十月甲戌新野君阴氏薨使司空持节护丧事　按和熹邓皇后传太后自入宫掖从曹大家受经书兼天文算数昼省王政夜则诵读而患其谬误惧乖典章乃博选诸儒刘珍等及博士议郎四府掾史五十余人诣东观雠校传记事毕奏御赐葛布各有差又诏中官近臣于东观受读经传以教授宫人左右习诵朝夕济济及新野君薨太后自侍疾病至乎终尽忧哀毁损事加于常赠以长公主赤绶东园秘器玉衣绣衾又赐布三万匹钱三千万骘等遂固让钱布不受使司空持节护丧事仪比东海恭王谥曰敬君永初六年太后再幸洛阳寺录囚
按后汉书安帝本纪永初六年夏五月戊辰皇太后幸洛阳寺录囚徒理冤狱　按和熹邓皇后传久旱太后比三日幸洛阳录囚徒理出死罪三十六人耐罪八十人其余减罪死右趾以下至司寇永初七年春正月庚戌皇太后率大臣命妇谒宗庙按后汉书安帝本纪云云　按和熹邓皇后传七年正月初入太庙斋七日赐公卿百僚各有差庚戌谒宗庙率命妇群妾相礼仪与皇帝交献亲荐成礼而还因下诏曰凡供荐新味多非其节或郁养强熟或穿掘萌芽味无所至而夭折生长岂所以顺时育物乎传曰非其时不食自今当奉祠陵庙及给御者皆须时乃上凡所省二十三种元初五年平望侯刘毅以太后德政宜令史官着长乐宫圣德颂勒之金石帝从其言按后汉书安帝本纪不载　按和熹邓皇后传自太后临朝水旱十载四裔外侵盗贼内起每闻人饥或达旦不寐而躬自减彻以救灾□故天下复平岁还丰穰元初五年平望侯刘毅以太后多德政欲令早有注纪上书安帝曰臣闻易载羲农而皇德着书述唐虞而帝道崇故虽圣明必书功于竹帛流音于管弦伏惟皇太后膺大圣之姿体乾坤之德齐踪虞妃比迹任姒孝悌慈仁允恭节约杜绝奢盈之源防抑逸欲之兆正位内朝流化四海及元兴延平之际国无储副仰观干象参之人誉援立陛下为天下主永安汉室绥静四海又遭水潦东州饥荒垂恩元元冠盖交路菲薄衣食躬率群下损膳解骖以赡黎苗恻隐之恩犹视赤子克己引愆显扬仄陋崇晏晏之政敷在宽之教兴灭国继绝世录功臣复宗室追还徙人蠲除禁锢政非惠和不图于心制非旧典不访于朝弘德洋溢充塞宇宙洪泽丰沛漫衍八方华夏乐化外裔混并丕功着于大汉硕惠加于生人巍巍之业可闻而不可及荡荡之勋可诵而不可名古之帝王左右置史汉之旧典世有注纪夫道有夷崇治有进退若善政不述细异辄书是为尧汤负洪水大旱之责而无咸熙假天之美高宗成王有雉雊迅风之变而无中兴康宁之功也上考诗书有虞二妃周室三母修行佐德思不逾阈未有内遭家难外遇灾害览总大麓经营天物功德巍巍若兹者也宜令史官着长乐宫注圣德颂以敷宣景耀勒勋金石悬之日月摅之罔极以崇陛下烝烝之孝帝从之元初六年太后开邸第设教学经书督济北河间诸王子及邓氏近亲躬自监试又置师保以抚循幼者诏谕从兄邓康寻康以罪免官按后汉书安帝本纪不载　按和熹邓皇后传元初六年太后诏征和帝弟济北河间王子男女年五岁以上四十余人又邓氏近亲子孙三十余人□为开邸第教学经书躬自监试尚幼者使置师保朝夕入宫抚循诏导恩爱甚渥乃诏从兄河南尹豹越骑校尉康等曰吾所以引纳群子置之学官者实以方今承百王之敝时俗浅薄巧伪滋生五经衰缺不有化导将遂陵迟故欲褒崇圣道以匡失俗传不云乎饱食终日无所用心难矣哉今末世贵戚食禄之家温衣美饭乘坚驱良而面墙术学不识臧否斯故祸败所由来也永平中四姓小侯皆令入学所以矫俗厉薄反之忠孝先公既以武功书之竹帛兼以文德教化子孙故能束修不触罗网诚令儿曹上述祖考休烈下念诏书本意则足矣其勉之哉康以太后久临朝政心怀畏惧托病不朝太后使内人问之时宫婢出入多能有所毁誉其耆宿者皆称中大人所使者乃康家先婢亦自通中大人康闻诟之曰汝我家出尔敢尔耶婢怒还说康诈疾而言不逊太后遂免康官遣归国绝属籍建光元年三月癸巳皇太后邓氏崩丙午葬和熹皇后按后汉书安帝本纪云云　按和熹邓皇后传永宁二年二月寝病渐笃乃乘辇于前殿见侍中尚书因北至太子新所缮宫还大赦天下赐诸园贵人王主群僚钱布各有差诏曰朕以无德托母天下而薄佑不天早离大忧延平之际海内无主元元□运危如累卵勤勤苦心不敢以万乘为乐上欲不欺天愧先帝下不违人负宿心诚在济度百姓以安刘氏自谓感彻天地当蒙福祚而丧祸内外伤痛不绝顷以废病沉滞久不侍祠自力上原陵加咳逆唾血遂至不解存亡大分无可奈何公卿百官其勉尽忠恪以辅朝廷三月崩在位二十年年四十一合葬顺陵延光四年安帝崩尊皇后阎氏为皇太后太后临朝定策立少帝少帝殇顺帝立迁太后于离宫家属徙比景按后汉书安帝本纪延光四年二月甲辰南巡狩三月庚申幸宛帝不豫丁卯幸叶帝崩于乘舆年三十二秘不敢宣所在上食问起居如故庚午还宫辛未夕乃发丧尊皇后为皇太后太后临朝以兄大鸿胪阎显为车骑将军定策禁中立章帝孙济北惠王寿子北乡侯懿乙酉北乡侯即皇帝位　按顺帝本纪孝顺皇帝讳保安帝之子也母李氏为阎皇后所害永宁元年立为皇太子延光三年安帝乳母王圣大长秋江京中常侍樊丰谮太子乳母王男厨监邴吉杀之太子数为叹息王圣等惧有后祸遂与丰京共构陷太子太子坐废为济阴王明年三月安帝崩北乡侯立济阴王以废黜不得上殿亲临梓宫悲号不食内外群僚莫不哀之及北乡侯薨车骑将军阎显及江京与中常侍刘安陈达等白太后秘不发丧而更征立诸国王子乃闭宫门屯兵自守十一月丁巳京师及郡国十六地震是夜中黄门孙程等十九人共斩江京刘安陈达等迎济阴王于德阳殿西锺下即皇帝位　按安思阎皇后传后讳姬河南荥阳人也元初元年以选入掖庭甚见宠爱为贵人二年立为皇后后专房□忌帝幸宫人李氏生皇子保遂鸩杀李氏后宠既盛而兄弟颇与朝权后遂与大长秋江京中常侍樊丰等共谮皇太子保废为济阴王四年春后从帝幸章陵帝道疾崩于叶县后显兄弟及江京樊丰等谋曰今晏驾道次济阴王在内邂逅公卿立之还为大害乃伪云帝疾甚徙御卧车行四日驱驰还宫明日诈遣司徒刘喜诣郊庙社稷告天请命其夕乃发丧尊后曰皇太后皇太后临朝以显为车骑将军仪同三司太后欲久专国政贪立幼年与显等定策禁中迎济北惠王子北乡侯懿立为皇帝显忌大将军耿宝位尊权重威行前朝乃风有司奏宝及其党与中常侍樊丰中郎将谢恽恽弟侍中笃笃弟大将军长史宓侍中周广阿毋野王君王圣圣女永永婿黄门侍郎樊严等更相阿党互作威福探刺禁省更为唱和皆大不道丰恽广皆下狱死家属徙比景宓严减死髡钳贬宝为则亭侯遣就国自杀王圣母子徙雁门于是景为卫尉耀城门校尉晏执金吾兄弟权要威福自由少帝立二百余日而疾笃显兄弟及江京等皆在左右京引显屏语曰北乡侯病不解国嗣宜时有定前不用济阴王今若立之后必当怨又何不早征诸王子简所置乎显以为然及少帝薨京白太后征济北河间王子未至而中黄门孙程合谋杀江京等立济阴王是为顺帝显景晏及党与皆伏诛迁太后于离宫家属徙比景顺帝永建元年正月辛未皇太后阎氏崩二月甲申葬安思皇后按后汉书顺帝本纪云云　按安思皇后传明年太后崩在位十二年合葬恭陵建康元年帝即位尊梁皇后为皇太后
按后汉书帝本纪孝皇帝讳炳顺帝之子也母曰虞贵人建康元年立为皇太子其年八月庚午即皇帝位年二岁尊皇后曰皇太后太后临朝　按顺烈梁皇后传后讳妠大将军商之女恭怀皇后弟之孙也永建三年与姑俱选入掖庭时年十三相工茅通见后惊再拜贺曰此所谓日角偃月相之极贵臣所未尝见也太史卜兆得寿房又筮得坤之比遂以为贵人阳嘉元年立贵人为皇后建康元年帝崩后无子美人虞氏子炳立是为帝尊后为皇太后太后临朝帝永嘉元年梁太后与兄冀定策立质帝以久旱诏减刑祈祷赐恤贫民按后汉书质帝本纪帝不豫大将军梁冀征帝到洛阳都亭及帝崩皇太后与冀定策禁中丙辰使冀持节以王青盖车迎帝入南宫丁巳封为建平侯其日即皇帝位年八岁五月甲午诏曰朕以不德托母天下布政不明每失厥中自春涉夏大旱炎赫忧心京京故得祷祈明祀冀蒙润泽前虽得雨而宿麦颇伤比日阴云还复开霁寤寐永叹重怀惨结将二千石令长不崇宽和暴刻之为乎其令中都官系囚罪非殊死考未竟者一切任出以须立秋郡国有名山大泽能兴云致雨者二千石长吏各洁斋请祷竭诚尽礼又兵役连年死亡流离或支骸不敛或停棺莫收朕甚愍焉昔文王葬枯骨人赖其德今遣使者案行若无家属及贫无资者随宜赐恤以慰孤魂按顺烈梁皇后传帝寻崩复立质帝犹秉朝政时扬徐剧贼寇扰州郡西羌鲜卑及日南蛮夷攻城暴掠赋敛烦数官民困竭太后夙夜勤劳推心仗贤委任太尉李固等拔用忠良务崇节俭其贪叨罪慝多见诛废分兵讨伐群寇消夷海内肃然宗庙以宁质帝本初元年梁太后与兄冀又定策立桓帝太后犹临朝政按后汉书桓帝本纪本初元年梁太后征帝到夏门亭将妻以女弟会质帝崩遂与兄大将军冀定策禁中闰月庚寅使冀持节以王青盖车迎帝入南宫其日即皇帝位时年十五太后犹临朝政　按顺烈梁皇后传后兄大将军冀鸩杀质帝专权暴滥忌害忠良数以邪说疑误太后遂立桓帝而诛李固太后又溺于宦官多所封宠以此天下失望桓帝建和二年三月戊辰帝从皇太后幸大将军梁冀府按后汉书桓帝本纪云云
和平元年皇太后始归政寻崩帝尊本生母博园贵人匽氏为孝崇皇后宫名永乐按后汉书桓帝本纪和平元年春正月己亥诏曰曩者遭家不造先帝早世永惟大宗之重深思嗣续之福询谋台辅稽之兆占既建明哲克定统业天人协和万国咸宁元服已加将即委付而四方盗窃颇有未静故假延临政以须安谧幸赖股肱御侮之助残丑消荡民和年稔普天率土遐迩洽同远览复子明辟之义近慕先姑归授之法及今令辰皇帝称制群公卿士虔恭尔位戮力一心勉同断金展也大成则所望矣二月甲寅皇太后梁氏崩三月甲午葬顺烈皇后夏五月庚辰尊博园匽贵人曰孝崇皇后　按顺烈梁皇后传和平元年春归政于帝太后寝疾遂笃乃御辇幸宣德殿见宫省官属及诸梁兄弟诏曰朕素有心下结气从间以来加以浮肿逆害饮食寖以沉困比使内外劳心请祷私自忖度日夜虚劣不能复与群公卿士共相终竟援立圣嗣恨不久育养见其终始今以皇帝将军兄弟委付股肱其各自勉焉后二日而崩在位十九年年四十五合葬宪陵按孝崇匽皇后传孝崇匽皇后讳明为蠡吾侯翼媵妾生桓帝桓帝即位明年追尊翼为孝崇皇陵曰博陵以后为博园贵人和平元年梁太后崩乃就博陵尊后为孝崇皇后遣司徒持节奉策授玺绶赍乘舆器服备法物宫曰永乐置太仆少府以下皆如长乐宫故事（汉官仪曰帝祖母称长信宫帝母称长乐宫故有长信少府长乐少府及职吏皆宦者为之）又置虎贲羽林卫士起宫室分巨鹿九县为后汤沐邑元嘉二年夏四月甲寅孝崇皇后匽氏崩五月辛卯葬孝崇皇后于博陵按后汉书桓帝本纪云云　按孝崇匽皇后传后在位三年元嘉二年崩以帝弟平原王石为丧主敛以东园画梓寿器玉匣饭含之具礼仪制度比恭怀皇后使司徒持节大长秋奉吊祠赙钱四千万布四万匹中谒者仆射典护丧事侍御史护大驾卤簿诏安平王豹河间王建渤海王悝长社益阳二长公主与诸国侯三百里内者及中二千石二千石令长相皆会葬将作大匠复土缮庙合葬博陵永康元年帝崩尊窦皇后为皇太后太后临朝与父武定策迎解渎亭侯宏按后汉书桓帝本纪永康元年十二月丁丑帝崩于德阳前殿年三十六戊寅尊皇后曰皇太后太后临朝　按灵帝本纪帝讳宏肃宗元孙也曾祖河间孝王开祖淑父苌世封解渎亭侯帝袭侯爵母董夫人桓帝崩无子皇太后与父城门校尉窦武定策禁中使守光禄大夫刘鯈持节将左右羽林至河间奉迎注续汉志曰桓帝之初京师童谣曰城上乌尾毕逋公为吏子为徒一徒死百乘车车班班入河间河间妃女工数钱以钱为室金为堂石上慊慊舂黄粱梁下有悬鼓我欲击之丞卿怒城上乌者处高独食不与下共谓人主多聚敛也公为吏子为徒者言蛮夷叛逆父既为军吏子弟又为卒徒往击之也一徒死百乘车者言前一人讨逆既死矣后又遣百乘车往也车班班者言乘舆班班入河间迎灵帝也妃女数钱言帝既立其母永乐太后好聚金以为堂室也石上慊慊者言太后虽积金钱犹慊慊常若不足使人舂黄粱而食之也我欲击之者言太后教帝使卖官受钱天下忠笃之士怨望欲击鼓求见卿悬鼓者复怒而止我也　按桓思窦皇后传后讳妙章德皇后从祖弟之孙女也父讳武延熹八年邓皇后废后以选入掖庭为贵人其冬立为皇后而御见甚稀帝所宠惟采女田圣等永康元年冬帝寝疾遂以圣等九女皆为贵人及崩无嗣后为皇太后太后临朝定策立解渎亭侯宏是为灵帝太后素忌忍积怒田圣等桓帝梓宫尚在前殿遂杀田圣又欲尽诛诸贵人中常侍管霸苏康苦谏乃止灵帝建宁元年帝即位中常侍曹节矫诏迁太后于南宫按后汉书灵帝本纪建宁元年春正月壬午城门校尉窦武为大将军己亥帝到夏门亭使窦武持节以王青盖车迎入殿中庚子即皇帝位年十二九月丁亥中常侍曹节矫诏诛太傅陈蕃大将军窦武皇太后迁于南宫注
太后与窦武密谋欲诛曹节今武等
既诛故太后被迁　按桓思窦皇后传时太后父大将军武谋诛宦官而中常侍曹节等矫诏杀武迁太后于南宫云台家属徙比景建宁二年尊董贵人为孝仁皇后置永乐宫
按后汉书灵帝本纪建宁二年春三月乙巳尊慎园董贵人为孝仁皇后注
续汉志曰置永乐宫仪如桓
帝尊匽贵人之礼　按孝仁董皇后传后讳某河间人为解渎亭侯苌夫人生灵帝建宁元年帝即位追尊苌为孝仁皇陵曰慎陵以后为慎园贵人及窦氏诛明年帝使中常侍迎贵人并征贵人兄宠到京师上尊号曰孝仁皇后居南宫嘉德殿宫称永乐熹平元年六月癸巳皇太后窦氏崩秋七月甲寅葬桓思皇后按后汉书灵帝本纪云云　按桓思窦皇后传窦氏虽诛帝犹以太后有援立之功建宁四年十月朔率群臣朝于南宫亲馈上寿黄门令董萌因此数为太后诉怨帝深纳之供养资奉有加于前中常侍曹节王甫疾萌附助太后诬以谤讪永乐宫萌坐下狱死熹平元年太后母卒于比景后感疾而崩立七年合葬宣陵中平六年少帝即位尊皇后何氏为皇太后太后临朝孝仁皇后董氏以忧暴崩献帝立迁何太后于永安宫遇鸩而崩按后汉书灵帝本纪中平六年夏四月丙辰帝崩于南宫嘉德殿戊午皇子辩即皇帝位年十七尊皇后曰皇太后太后临朝大赦天下六月辛亥孝仁皇后董氏崩秋七月庚寅孝仁皇后归葬河间慎陵　按献帝本纪孝献皇帝讳协灵帝中子也母王美人为何皇后所害中平六年四月少帝即位封帝为渤海王徙封陈留王九月甲戌即皇帝位年九岁迁皇太后于永安宫丙子董卓杀皇太后何氏　按灵思何皇后传后讳某南阳宛人家本屠者以选入掖庭生皇子辩养于史道人家号曰史侯拜后为贵人甚有宠幸性强忌后宫莫不震慑光和三年立为皇后时王美人任娠畏后乃服药欲除之而胎安不动又数梦负日而行四年生皇子协后遂鸩杀美人帝大怒欲废后诸宦官固请得止董太后自养协号曰董侯王美人赵国人也以良家子应法相选入掖庭帝愍协早失母又思美人作追德赋令仪颂中平六年帝崩皇子辩即位尊后为皇太后太后临朝后兄大将军进欲诛宦官反为所害后母舞阳君亦为乱兵所杀并州牧董卓被征将兵入洛阳陵虐朝廷遂废少帝为弘农王而立协是为献帝扶弘农王下殿北面称臣太后鲠涕群臣含悲莫敢言董卓又议太后踧迫永乐宫至令忧死逆妇姑之礼乃迁于永安宫因进鸩□而崩在位十年董卓令帝出奉常亭举哀公卿皆白衣会不成丧也合葬文昭陵初太后新立当谒二祖庙欲斋辄有变故如此者数竟不克时有识之士心独怪之后遂因何氏倾没汉祚焉　按孝仁董皇后传窦太后崩始与朝政使帝卖官求货自纳金钱盈满堂室中平五年以后兄子卫尉修侯重为骠骑将军领兵千余人初后自养皇子协数劝帝立为太子而何皇后恨之议未及定而帝崩何太后临朝重与太后兄大将军进权势相害后每欲参干政事太后辄相禁塞后忿恚詈言曰汝今辀张怙汝兄耶当敕骠骑断何进头来何太后闻以告进进与三公及弟车骑将军苗等奏孝仁皇后使故中常侍夏恽永乐太仆封谞等交通州郡辜较在所珍宝货赂悉入西省蕃后故事不得留京师舆服有章膳羞有品请永乐后迁宫本国奏可何进遂举兵围骠骑府收重重免官自杀后忧怖疾病暴崩在位二十二年民间归咎何氏丧还河间合葬慎陵
　皇太后部汇考二
　　魏
文帝黄初元年帝初受禅尊母卞王后曰皇太后称永寿宫按魏志文帝本纪延康元年十一月庚午王升坛即阼改延康为黄初大赦黄初元年十一月癸酉尊王太后曰皇太后　按武宣卞皇后传后琅琊开阳人文帝母也二十四年拜为王后策曰夫人卞氏抚养诸子有母仪之德今进位王后太子诸侯陪位群卿上寿减国内死罪一等二十五年太祖崩文帝即王位尊后曰王太后及践阼尊后曰皇太后称永寿宫黄初三年诏群臣不得奏事太后后族不得与政按魏志文帝本纪黄初三年九月甲午诏曰夫妇人与政乱之本也自今以后群臣不得奏事太后后族之家不得当辅政之任又不得横受茅土之爵以此诏传后世若有违背天下共诛之　按武帝卞皇后传黄初中文帝欲追封太后父母尚书陈群奏曰陛下以圣德应运受命创业革制当永为后式案典籍之文无妇人分土命爵之制在礼典妇因夫爵秦违古法汉氏因之非先王之令典也帝曰此议是也其勿施行以作着诏下藏之台阁永为后式黄初七年明帝即位尊郭皇后为皇太后称永安宫按魏志明帝本纪黄初七年夏五月丁巳即皇帝位大赦尊皇后曰皇太后　按文德郭皇后传后安平广宗人也祖世长吏后少而父永奇之曰此乃吾女中王也遂以女王为字太祖为魏公时得入东宫太子即王位后为夫人及践阼为贵嫔黄初三年立为皇后明帝即位尊后为皇太后称永安宫明帝青龙三年春正月丁巳皇太后薨
按魏志明帝本纪云云　按注魏略曰明帝既嗣立追痛甄后之薨故太后以忧暴崩甄后临没以帝属李夫人及太后崩夫人乃说甄后见谮之祸不获大敛被发覆面帝哀恨流涕命殡葬太后皆如甄后故事　按注汉晋春秋曰初甄后之诛由郭后之宠及殡令被发覆面以糠塞口遂立郭后使养明帝帝知之心常怀忿数泣问甄后死状郭后曰先帝自杀何以责问我且汝为人子可追雠死父为前母枉杀后母耶明帝怒遂逼杀之敕殡者使如甄后故事景初三年齐王即位尊皇后郭氏为皇太后称永宁宫按魏志三少帝本纪明帝景初三年正月丁亥齐王即皇帝位大赦尊皇后曰皇太后　按明元郭皇后传后西平人世河右大族黄初中本郡反叛遂没入宫明帝即位甚见爱幸拜为夫人叔父立为骑都尉从父芝为中郎将帝疾困遂立为皇后齐王即位尊为皇太后称永宁宫追封谥太后父满为西都定侯以立子建绍其爵封太后母杜为合阳君齐王嘉平六年郭太后令废齐王芳定策立高贵乡公髦按魏志三少帝本纪嘉平六年秋九月大将军司马景王将谋废帝以闻皇太后甲戌太后令曰皇帝芳春秋已长不亲万机耽淫内宠沈漫女色日延倡优纵其丑谑迎六宫家人留止内房毁入伦之叙乱男女之节恭孝日亏悖□滋甚不可以承天绪奉宗庙使兼太尉高柔奉策用一元大武告于宗庙遣芳归藩于齐以避皇位丁丑令曰东海王霖高祖文皇帝之子霖之诸子与国最亲高贵乡公髦有大成之量其以为明皇帝嗣十月己丑公至于元武馆群臣奏请舍前殿公以先帝旧处避止西厢群臣又请以法驾迎公不听庚寅公入于洛阳群臣迎拜西掖门南公下舆将答拜傧者请曰仪不拜公曰吾人臣也遂答拜至止车门下舆左右曰旧乘舆入公曰吾被皇太后征未知所为遂步至太极东堂见于太后其日即皇帝位于太极前殿百僚陪位者欣欣焉　按注魏略曰景王将废帝遣郭芝入白太后太后与帝对坐芝谓帝曰大将军欲废陛下立彭城王据帝乃起去太后不悦芝曰太后有子不能教今大将军意已成又勒兵于外以备非常但当顺旨将复何言太后曰我欲见大将军口有所说芝曰何可见耶但当速取玺绶太后意折乃遣傍侍御取玺绶着坐侧芝出报景王景王甚欢又遣使者授齐王印绶当出就西宫帝受命遂载王车与太后别垂涕始从太极殿南出群臣送者数十人太尉司马孚悲不自胜余多流涕王出后景王又使使者请玺绶太后曰彭城王我之季叔也今来立我当何之且明皇帝当绝祀乎吾以为高贵乡公者文皇帝之长孙明皇帝之弟子于礼小宗有后大宗之义其详议之景王乃更召群臣以皇太后令示之乃定迎高贵乡公是时太常已发二日待玺绶于温事定又请玺绶太后令曰我见高贵乡公少时识之明日我自欲以玺绶手授之高贵乡公甘露五年郭太后复废高贵乡公而立常道乡公奂按魏志三少帝本纪甘露五年五月己丑高贵乡公卒皇太后令曰吾以不德遭家不造昔援立东海王子髦以为明帝嗣见其好书疏文章冀可成济而情性暴戾日月滋甚吾数呵责遂更忿恚造作丑逆不道之言以诬谤吾遂隔绝两宫其所言道不可忍听非天地所覆载吾即密有令语大将军不可以奉宗庙恐颠覆社稷死无面目以见先帝大将军以其尚幼谓当改心为善殷勤执据而此儿忿戾所行益甚举弩遥射吾宫祝当令中吾项箭亲堕吾前吾语大将军不可不废之前后数次此儿俱闻自知罪重便图为□逆赂遗我左右人令因吾服药密行鸩毒重相设计事已觉露直欲因际会举兵入西宫杀吾出取大将军呼侍中王沈散骑常侍王业尚书王经出怀中黄素诏示之言今日便当施行吾之危殆过于累卵吾老寡岂复多惜余命耶但伤先帝遗意不遂社稷颠覆为痛耳赖宗庙之灵沈业即驰语大将军得先严警而此儿便将左右出云龙门擂战鼓躬自拔刃与左右杂卫共入兵阵间为前锋所害此儿既行悖逆不道而又自陷大祸重令吾悼心不可言昔汉昌邑王以罪废为庶人此儿亦宜以民礼葬之当令内外咸知此儿所行使使持节行中护军中垒将军司马炎北迎常道乡公璜嗣明帝后辛卯群公奏太后曰殿下圣德光隆宁济六合而犹称令与藩国同请自今殿下令书皆称诏制如先代故事六月甲寅常道乡公入于洛阳见皇太后是日即皇帝位于太极前殿元帝景元五年皇太后崩
按魏志三少帝本纪云云　按明元郭皇后传三主幼弱宰辅统政与夺大事皆先咨启太后而后施行毋丘俭锺会等作乱咸假其命而以为辞焉景元四年十二月崩五年二月葬高平陵西按本纪与郭
后传崩年不合

　　晋
晋制定皇太后官属及舆辇之制又定太妃服章同于太后之礼按晋书职官志太后三卿卫尉少府太仆汉置皆随太后宫为官号在同名卿上无太后则阙魏改汉制在九卿下及晋复旧在同号卿上　按舆服志皇太后法驾乘重翟羽盖金根车驾青辂青帷裳云栌画辕黄金涂五采盖爪施金华驾三左右騑其庙见小驾则乘紫罽軿车云栌画辀黄金涂五采驾三非法驾则乘辇按南齐书礼志晋朝太妃服章之礼同于太后武帝泰始元年帝受禅即位尊太妃王氏为皇太后宫名崇化为太后置宫卿追崇太后母羊氏谥号按晋书武帝本纪泰始元年十二月景寅尊太妃王氏曰皇太后宫曰崇化　按文明王皇后传后讳元姬东海郯人也既笄归于文帝生武帝及辽东悼王定国齐献王攸城阳哀王兆广汉殇王广德京兆公主武帝受禅尊为皇太后宫曰崇化初置宫卿重选其职以太常诸葛绪为卫尉太仆刘原为太仆宗正曹楷为少府后虽处尊位不忘素业躬执纺绩器服无文御浣濯之衣食不参味而敦睦九族垂心万物言必典礼浸润不行帝以后母羊氏未崇谥号诏曰昔汉文追崇灵文之号武宣有平原博平之封咸所以奉尊尊之敬广亲亲之恩也故卫将军兰陵景侯夫人羊氏含章体顺仁德醇备内承世胄出嫔大国三从之行率礼无违仍遭不造频丧统嗣抚育众子克成家道母仪之教光于邦族诞启圣明祚流万国而早世殂陨不遇休宠皇太后孝思蒸蒸永慕罔极朕感存遗训追远伤怀其封夫人为县君依德纪谥主者详如旧典于是使使持节谒者何融追谥为平阳县君太熙元年惠帝即位尊杨皇后为皇太后
按晋书惠帝本纪太熙元年四月己酉皇太子即皇帝位大赦改元为永熙尊皇后杨氏曰皇太后　按武悼杨皇后传后讳芷字季兰小字男引元后从妹父骏别有传以咸宁二年立为皇后及帝崩尊为皇太后惠帝永平元年三月壬辰贾后矫诏废皇太后为庶人徙于金墉城告于天地宗庙诛太后母庞氏按晋书惠帝本纪云云　按武悼杨皇后传太子妃贾氏□忌帝将废之后言于帝曰贾公闾有勋社稷犹当数世宥之贾妃亲是其女正复□忌之间不足以一眚掩其大德后又数诫厉妃妃不知后之助己因以致恨谓后构之于帝忿怨弥深及帝崩尊为皇太后贾后凶悖忌后父骏执权遂诬骏为乱使楚王玮与东安王繇称诏诛骏内外隔塞后题帛为书射之城外曰救太傅者有赏贾后因宣言太后同逆骏既死诏后军将军荀悝送后于永宁宫特全后母高都君庞氏之命听就后居止贾后讽群公有司奏曰太后阴渐奸谋图危社稷飞箭系书要募将士同恶相济自绝于天鲁侯绝文姜春秋所许盖以奉顺祖宗任至公于天下陛下虽怀无已之情臣下不敢奉诏可宣敕王公于朝堂会议诏曰此大事更详之有司又奏骏藉外戚之资居冢宰之任陛下既居谅暗委以重权至乃阴图凶逆布树私党皇太后内为唇齿□同逆谋祸衅既彰背捍诏命阻兵负众血刃宫省而复流书募众以奖凶党上背祖宗之灵下绝亿兆之望昔文姜与乱春秋所贬吕宗叛戾高后降配宜废皇太后为峻阳庶人中书监张华等以为太后非得罪于先帝者也今党恶所亲为不母于圣世宜依孝成赵皇后故事曰武帝皇后处之离宫以全贵终之恩尚书令下邳王晃等议曰皇太后与骏潜谋欲危社稷不可复奉承宗庙配合先帝宜贬尊号废诣金墉城于是有司奏请从晃等议废太后为庶人遣使者以太牢告于郊庙以奉承祖宗之命称万国之望至于诸所供奉可顺圣恩务从丰厚诏不许有司又固请乃可之又奏杨骏造乱家属应诛诏原其妻庞命以慰太后之心今太后废为庶人请以庞付廷尉行刑诏曰听庞与庶人相随有司希贾后旨固请乃从之庞临刑太后抱持号叫截发稽颡上表诣贾后称妾请全母命不见省永平二年春二月己酉贾后□皇太后于金墉城按晋书惠帝本纪云云　按武悼杨皇后传初太后尚有侍御十余人贾后夺之绝膳而崩时年三十四在位十五年贾后又信妖巫谓太后必诉□先帝乃覆而殡之施诸厌劾符书药物光熙元年十一月怀帝即位追尊所生太妃王氏为皇太后按晋书怀帝本纪光熙元年十一月庚午孝惠帝崩羊皇后以于太弟为嫂不得为太后催清河王覃入已至尚书阁侍中华混等急召太弟癸酉即皇帝位大赦尊皇后羊氏为惠皇后居弘训宫追尊所生太妃王氏为皇太后　按怀王皇太后传太后讳媛姬不知所出初入武帝宫拜中才人早卒怀帝即位追尊曰皇太后明帝泰宁三年成帝即位尊皇后庾氏为皇太后临朝称制按晋书成帝本纪泰宁三年闰月戊子明帝崩己丑太子即皇帝位尊皇后庾氏为皇太后秋九月癸卯皇太后临朝称制　按明穆庾皇后传后讳文君颍川鄢陵人也性仁慈美姿仪元帝闻之聘为太子妃明帝即位立为皇后成帝即位尊后曰皇太后群臣奏天子幼冲宜依汉和熹皇后故事辞让数四不得已而临朝摄万机后兄中书令亮管诏命公卿奏事称皇太后陛下成帝咸和三年皇太后庾氏崩
按晋书成帝本纪咸和二年历阳太守苏峻等反三年贼乘胜麾戈接于帝座突入太后后宫左右侍人皆见掠夺是时大官惟有烧余米数石以供御膳三月景子皇太后崩　按明穆庾皇后传苏峻作逆京师倾覆后见逼辱遂以忧崩时年三十二后即位凡六年其后帝孝思无极赠父琛骠骑大将军仪同三司母丘氏安陵县君从母荀氏永宁县君何氏建安县君亮表陈先志让而不受康帝建元二年穆帝即位尊褚皇后为皇太后临朝摄政因议后父进见之礼按晋书穆帝本纪建元二年九月己亥太子即皇帝位时年二岁大赦尊皇后为皇太后壬寅皇太后临朝摄政　按康献褚皇后传后讳蒜子河南阳翟人也少以名家入为琅琊王妃及康帝即位立为皇后穆帝即位尊后曰皇太后时帝幼冲未亲国政领司徒蔡谟等上奏曰嗣皇诞哲岐嶷继承天统率土宅心兆庶蒙赖陛下体兹坤道训隆文母昔涂山光夏简狄熙殷实由宣哲以隆休祚伏惟陛下德侔二妫淑美关雎临朝摄政以宁天下今社稷危急兆庶悬命臣等章惶一日万机事运之期天禄所锺非复冲虚高让之日汉和熹顺烈□亦临朝近明穆故事以为先制臣等不胜悲怖谨伏地上请乞陛下上顺祖宗下念臣吏推公弘道以协天人则万邦承庆群黎更生太后诏曰帝幼冲当赖群公卿士将顺匡救以酬先帝礼贤之意且是旧德世济之美则莫重之命不坠祖宗之基有奉是其所以欲正位于内而已所奏恳到形于翰墨执省未究以悲以惧先后允恭谦抑思顺坤道所以不距群情固为国计岂敢执守冲暗以违先旨辄敬从所奏于是临朝称制有司奏谢夫人既封荀卞二夫人亦应追赠皆后之前母也太后不许太常殷融议依郑元议卫将军裒在宫庭则尽臣敬太后归宁之日自如家人之礼太后诏曰典礼诚所未详如所奏是情所不能安也更详之征西将军翼南中郎尚义谓父尊尽于一家君敬重于天下郑元议合情礼之中太后从之自后朝臣皆敬裒焉　按礼仪志褚太后临朝时议褚裒进见之典蔡谟王彪之□以虞舜汉高祖犹执子道况后乎王者父无拜礼尚书八座议以为纯子则王道缺纯臣则孝道亏谓公庭如臣私觌则严父为允穆帝永和元年褚太后抱帝临轩诏详振恤之宜停不急之务按晋书穆帝本纪永和元年春正月甲戌朔皇太后设白纱帷于太极殿抱帝临轩九月景申皇太后诏曰今百姓劳弊其共思详所以振恤之宜及岁常调非军国要急者□宜停之永和十二年春正月帝临轩以太后母丧悬而不乐按晋书穆帝本纪云云升平元年帝加元服褚太后反政居崇德宫
按晋书穆帝本纪升平元年春正月壬戌帝加元服告于太庙始亲万机皇太后居崇德宫　按康献褚皇后传帝既冠太后诏曰昔遭不造帝在幼冲皇绪之微眇若赘旒百辟卿士率遵前朝劝喻摄政以社稷之重先代成义僶俯敬从弗遑固守仰凭七庙之灵俯仗群后之力帝加元服礼成德备当阳亲览临御万国今归事反政一依旧典于是居崇德宫手诏群公曰昔以皇帝幼冲从群后之议既以暗弱又频丁极艰衔恤历祀沉忧在疚司徒亲尊德重训救其弊王室之不坏实公是凭帝既备兹冠礼而四海未一五寇叛逆豺狼当路费役日兴百姓困苦愿诸君子思量远筭戮力一心辅翼幼主匡救不逮未亡人永归别宫以终余齿仰惟家国故以一言托怀升平五年穆帝崩崇德太后定策立琅琊王丕按晋书哀帝本纪升平五年五月丁巳穆帝崩皇太后令曰帝奄不救疾后嗣未建琅琊王丕中兴正统明德懋亲昔在咸康属当储贰以年在幼冲未堪国难故显宗高让今义望情地莫与为比其以王奉大统于是百官备法驾迎于琅琊第庚申即皇帝位哀帝兴宁二年崇德太后复临朝摄政按晋书哀帝本纪兴宁二年帝雅好黄老断谷饵长生药服食过多遂中毒不识万机崇德太后复临朝摄政兴宁三年哀帝崩崇德太后复定策立琅琊王奕按晋书废帝本纪兴宁三年二月景申哀帝崩无嗣丁酉皇太后诏曰帝遂不救厥疾艰祸仍臻遗绪泯然哀恸切心琅琊王奕明德茂亲属当储嗣宜奉宗庙纂承大统便速正大礼以宁人神于是百官奉迎于琅琊第是日即皇帝位废帝太和六年桓温宣崇德太后令废帝为海西公按晋书废帝本纪太和六年十一月丁未桓温诣阙因图废立诬帝在藩夙有痿疾嬖人相龙计好朱灵宝等参侍内寝而二美人田氏孟氏生三男长欲封树时人惑之温因讽太后以伊霍之举己酉集百官于朝堂宣崇德太后令曰王室艰难穆哀短祚国嗣不育储宫靡立琅琊王奕亲则母弟故以入纂大位不图德之不建乃至于斯昏浊溃乱动违礼度有此三孽莫知谁子人伦道丧丑声遐布既不可以奉守社稷敬承宗庙且昏孽□大便欲建树储藩诬罔祖宗倾移皇基是而可忍孰不可怀今废奕为东海王以王还第供卫之仪皆如汉朝昌邑故事但未亡人不幸罹此百忧感念存没心焉如割社稷大计义不获已临纸悲塞如何可言　按康献褚皇后传桓温之废海西公也太后方在佛屋烧香内侍启云外有急奏太后乃出尚倚户前视奏数行乃曰我本自疑此至半便止索笔答奏云未亡人罹此百忧感念存没心焉如割温始呈诏草虑太后意异悚动流汗见于颜色及诏出温大喜简文帝咸安元年崇德太后再定策立会稽王昱按晋书简文帝本纪废帝既废皇太后诏曰丞相录尚书会稽王体自中宗明德劭令英秀元虚神栖事外以具瞻允塞故阿衡三世道化宣流人望攸归为日已久宜从天人之心以统皇极主者明依旧典以时施行咸安元年十一月己酉简文帝即皇帝位孝武帝宁康元年崇德太后复临朝摄政按晋书孝武帝本纪宁康元年八月壬子崇德太后临朝摄政　按康献褚皇后传简文帝即位尊后为崇德太后及帝崩孝武帝幼冲桓温又薨群臣启曰王室多故祸难仍臻国忧始周复丧元辅天下惘然若无攸济主上虽圣资奇茂固天诞纵而春秋尚富加在谅暗蒸蒸之思未遑庶事伏惟陛下德应坤厚宣慈圣善遭家多艰临朝亲览光大之美化洽在昔讴歌流咏播益无外虽有莘熙殷任姒隆周未足以喻是以五谋克从人鬼同心仰望来苏悬心日月夫随时之义周易所尚宁固社稷大人之任伏愿陛下抚综万机厘和政道以慰祖宗以安兆庶不胜忧国喁喁至诚太后诏曰王室不幸仍有艰屯览省启事感增悲叹内外诸君□以主上春秋冲富加蒸蒸之慕未能亲览号令宜有所由苟可安社稷利天下亦岂有所执辄敬从所启但暗昧之阙望尽弼谐之道于是太后复临朝太元元年帝加元服崇德太后复归政
按晋书孝武帝本纪太元元年春正月壬寅朔帝加元服见于太庙皇太后归政　按康献褚皇后传帝既冠乃诏曰皇帝婚冠礼备遐迩宅心宜当阳亲览缉熙惟始今归政事率由旧典于是复称崇德太后太元九年六月癸丑朔崇德太后褚氏崩按晋书孝武帝本纪云云　接康献褚皇后传太元九年崩于显阳殿年六十一在位凡四十年太后于帝为从嫂朝议疑其服太学博士徐藻议曰资父事君而敬同又礼云其夫属父道者妻皆母道也则夫属君道妻亦后道矣服后以齐母之义也鲁讥逆祀以明尊卑今上躬奉康穆哀皇及靖后之祀致敬同于所天岂可敬之以君道而服废于本亲谓应齐衰期从之太元十九年追尊太妃郑氏为简文宣太后尊母皇太妃李氏为皇太后宫名崇训按晋书孝武帝本纪太元十九年夏六月壬子追尊会稽王太妃郑氏为简文宣太后秋八月己巳尊皇太妃李氏为皇太后宫曰崇训　按简文宣郑太后传后讳阿春河南荥阳人也建武元年纳为琅琊王夫人生琅琊悼王简文帝咸和元年薨简文帝即位未及追尊临崩封皇子道子为琅琊王领会稽国奉太妃祀太元十九年孝武帝下诏曰会稽太妃文母之德徽音有融诞载圣明光延于晋先帝追尊圣善朝议不一道以疑屈朕述遵先志常惕于心今仰奉遗旨依阳秋二汉孝怀皇帝故事上太妃尊号曰简文太后于是立庙于太庙路西陵曰嘉平时群臣希旨多谓郑太后应配食于元帝者帝以问太子前率徐邈邈曰臣按阳秋之义母以子贵鲁隐尊桓母别考仲子之宫而不配食于惠庙又平素之时不伉俪于先帝至于子孙岂可为祖考立配其崇尊尽礼由于臣子故得称太后陵庙备典若乃祔葬配食则义所不可从之　按孝武文李太后传后讳陵容本出微贱始简文帝为会稽王有三子俱夭自道生废黜献王早世其后诸姬绝孕将十年帝令善相者召诸爱妾而示之皆云非其人时后为宫人在织坊中形长而色黑宫人皆谓之昆仑既至相者惊云此其人也帝以大计召之侍寝后数梦两龙枕膝日月入怀意以为吉祥向侪类说之帝闻而异焉遂生孝武帝及会稽文孝王及孝武帝即位尊为淑妃太元三年进为贵人九年又进为夫人十二年加为皇太妃仪服一同太后十九年会稽王道子启母以子贵庆厚礼崇伏惟皇太妃纯德光大休祜攸锺启嘉祚于圣明嗣徽音于上列虽幽显同谋而称谓未尽非所以仰述圣心允答天人宜崇正名号详案旧典八月辛巳帝临轩遣兼太尉刘耽尊为皇太后称崇训宫安帝隆安四年三月追尊所生陈夫人为安德太后按晋书安帝本纪云云　按安德陈太后传太后讳归女松滋浔阳人也父广以倡进后以美色能歌弹入宫为淑媛生安恭二帝太元十五年薨赠夫人追崇曰皇太后神主祔于宣太后庙陵曰熙平　　宋
宋皇太妃侍官内职之制□与太后同
按南齐书礼志宋代皇太妃唯无五牛旗为异其外侍官则有侍中散骑常侍黄门侍郎各二人分从前后部同于王者内职则有女尚书女长御各二人棨引同于太后武帝永初元年帝受禅尊太妃萧氏为皇太后按宋书武帝本纪永初元年夏六月丁卯设坛于南郊即皇帝位诏追尊皇考为孝穆皇帝皇妣为穆皇后尊王太后为皇太后　按孝懿萧皇后传后讳文寿兰陵兰陵人也孝穆后殂孝皇帝聘后为继室高祖为宋王加太妃之号高祖践阼有司奏曰道积者庆流德洽者礼备故祗敬表于崇高嘉号彰于盛典伏惟太妃母仪之德化穆不言保翼之训光被洪业虽幽明同庆而称谓未穷稽之前代礼有恒准宜式遵旧典允副群望臣等参受宋王太后号故有司奏犹称太妃也上以恭孝为行奉太后素谨及即大位春秋已高每旦入朝未尝失时刻永初三年诏母后不烦临朝太后制三年之服按宋书武帝本纪永初三年五月手诏曰后世若有幼主朝事一委宰相母后不烦临朝　按礼志武帝崩萧太后制三年之服少帝景平元年尊所生张夫人为皇太后宫名永乐按宋书少帝本纪景平元年秋七月癸酉尊所生张夫人为皇太后　按张夫人传夫人讳阙不知何郡县人也生少帝永初元年拜为夫人少帝即位有司奏曰臣闻严亲敬始所因者本充孝之道由中被外伏惟夫人德□坤元徽音光劭发祥兆庆诞启圣明宜崇极徽号允备盛则从春秋母以子贵之义遵汉晋推庆之典谨上尊号为皇太后宫曰永乐景平二年张太后令废少帝而立宜都王义隆奉还玺绂按宋书少帝本纪景平二年夏五月帝居处所为多过失乙酉皇太后令曰王室不造天祸未悔先帝创业弗永弃世登遐义符长嗣属当天位不谓穷凶极悖一至于此大行在殡宇内哀惶幸灾肆于悖词喜容表于在戚至乃征召乐府鸠集伶官优倡管弦靡不备奏珍羞甘膳有加平日采择媵御产子就宫腼面无怍丑声四达及懿后崩背重加天□亲与左右执绋歌呼推排梓宫抃掌笑谑殿省备闻加复日夜媟狎群小慢戏兴造千计费用万端帑藏空虚人力殚尽刑罚苛虐幽囚日增居帝王之位好皂隶之役处万乘之尊悦□养之事亲执鞭扑殴击无辜以为笑乐穿池筑观朝成暮毁征发工匠疲极兆民远近叹嗟人神怨怒社稷将坠岂可复嗣守洪业君临万邦今废为荥阳王一依汉昌邑晋海西故事奉迎镇西将军宜都王义隆入纂皇统是日太后令奉还玺绂文帝元嘉元年秋八月追尊所生胡倢为皇太后谥曰章后按宋书文帝本纪云云　按胡倢传倢讳道女淮南人义熙初为高祖所纳生文帝五年被谴赐死高祖践祚追赠倢太祖即位有司奏曰臣闻德厚者礼尊庆深者位极故閟宫既构咏歌先妣园陵崇卫聿追来孝伏惟先倢柔明塞渊光备六列德昭坤范训洽母仪用能启祚圣明奄宅四海严亲莫逮天禄永违臣等远准春秋近稽汉晋谨上尊号曰章皇太后陵曰熙宁立庙于京师元嘉三十年孝武帝即位尊所生路淑媛为皇太后宫名崇宪按宋书孝武帝本纪元嘉三十年四月己巳即皇帝位五月甲申尊所生路淑媛为皇太后　按文帝路淑媛传淑媛讳惠男丹阳建康人也以色貌选入后宫生孝武帝拜为淑媛世祖入讨元凶淑媛留寻阳上即位遣建平王宏奉迎有司奏曰臣闻历集周邦徽音克嗣气淳汉国沙麓发祥昔在上代业隆祚远未有不敷阴教以阐洪基膺淑庆以载圣哲者也伏惟淑媛柔明内昭徽仪外范合灵初迪则庶姬仰曜引训蕃阃则家邦被德民应惟和神属惟祉故能诞锺睿躬用集大命固灵根于既殒融盛烈乎中兴载厚化深声咏允缉宜式谐旧典恭享极号奉尊号曰皇太后宫曰崇宪孝武帝大明元年有司议皇太后出行副车定数按宋书孝武帝本纪不载　按礼志大明元年九月丁未朔有司奏未有皇太后出行副车定数下礼官议正博士王燮之议周礼后六服五路之数悉与王同则副车之制不应独异皇太后既礼均至极弥不应殊谓□应同十二乘通关为允诏可大明八年废帝即位崇皇后王氏为皇太后宫名永训按宋书废帝本纪大明八年闰五月庚申太子即皇帝位秋七月庚戌崇皇后曰皇太后八月己未皇太后崩九月乙卯文穆皇后祔葬景宁陵　按文穆王皇后传后讳宪嫄琅琊临沂人元嘉二十年拜武陵王妃生废帝世祖在藩后甚有宠上入伐凶逆后留寻阳与太后同还京都立为皇后废帝即位尊曰皇太后宫曰永训其年崩于含章殿时年三十八祔葬景宁陵明帝泰豫元年后废帝即位尊皇后王氏为皇太后宫名弘训崇所生贵妃陈氏为皇太妃宫名弘化舆服一如晋孝武故事按宋书后废帝本纪泰豫元年四月庚子太子即皇帝位六月乙巳尊皇后曰皇太后秋七月戊辰崇拜帝所生陈贵妃为皇太妃　按明恭王皇后传后讳贞风琅琊临沂人也元嘉二十五年拜淮阳王妃太宗即位立为皇后废帝即位尊为皇太后宫曰弘训　按陈贵妃传妃讳妙登丹阳建康人屠家女也生废帝太宗即位拜贵妃礼秩同皇太子妃废帝践阼有司奏曰臣闻河龙启圣理浃民神郊电基皇庆烁天地故资敬之道粹古铭风沿贵之谊眇代凝则伏惟贵妃含和日晷表淑星枢徽音峻古柔光照世声华帝掖轨秀天嫔景发皇明祚昌睿命而备物之章未焕彝策远酌前王允陟鸿典臣等参议谨上尊号曰皇太妃舆服一如晋孝武帝太后故事置家令一人改诸国太妃曰太妃宫曰弘化　按礼志后废帝即位尊所生陈贵妃为皇太妃舆服一如晋孝武太妃故事唯省五牛旗及赤旗后废帝元徽五年以皇太后令废帝为苍梧王立安成王准按宋书后废帝本纪元徽五年己丑皇太后令曰卫将军领军中书监八座昱以冢嫡嗣登皇统庶其体识日弘社稷有寄岂意穷凶极悖自幼而长善无细而不违恶有大而必蹈前后训诱常加隐蔽险戾难移日月滋甚弃冠毁冕长袭戎衣犬马是狎鹰隼是爱皂历轩殿之中鞴□宸扆之侧至乃单骑远郊独宿深野手挥矛鋋躬行刳斫白刀为弄器斩害为恒务舍交戟之卫委天毕之仪趋步阛阓酣歌垆肆宵游忘返宴寝营舍夺人子女掠人财物方策所不书振古所未闻沈勃儒士孙超功臣幼文兄弟并豫勋效四人无罪一朝同戮飞镞鼓剑孩稚无遗屠裂肝肠以为戏谑投骸江流以为欢笑又淫费无度帑藏空竭横赋关河专充别蓄黔首嗷嗷厝生无所吾与其所生每励以义方遂谋鸩毒将骋凶忿沈忧假日虑不终朝自昔辛癸爰及幽厉方之于此未譬万分民怨既深神怒已积七庙阽危四海褫气废昏立明前代令范况乃灭义反道天人所弃衅深牧野理绝桐宫故密令萧领军潜运明略幽显协规普天同泰骠骑大将军安成王体自太宗天挺淹睿风神凝远德映在田地隆亲茂皇历攸归亿兆系心含生属望宜光奉祖宗临享万国便依旧典以时奉行未亡人追往伤怀永言感绝太后又令曰昱穷凶极暴自取灰灭虽曰罪招能无伤悼弃同品庶实所不忍可特追封苍梧郡王　按明恭王皇后传废帝失德太后每加勖譬始者犹见顺从后狂慝转甚渐不悦元徽五年五月五日太后赐帝玉柄毛扇帝嫌其毛柄不华因此欲加鸩害已令太医煮药左右人止之曰若行此事官便应作孝子岂复得出入狡狯帝曰汝语大有理乃止顺帝禅位太后与帝逊于东邸因迁居丹阳宫拜汝阴王太妃顺帝殂于丹阳更立第京邑建元元年薨于第时年四十四追加号谥葬以宋后礼　　南齐
武帝永明十一年郁林王即位尊皇太妃王氏为皇太后宫名宣德置卫尉少府太仆三卿按南齐书郁林王本纪武帝永明十一年文惠太子薨立昭业为皇太孙居东宫世祖崩太孙即位冬十月壬寅尊皇太孙太妃为皇太后　按文安王皇后传后讳宝明琅琊临沂人也建元元年为南郡王妃四年为皇太子妃永明十一年为皇太孙太妃郁林即位尊为皇太后称宣德宫赠后父金紫光禄大夫母桓氏丰安县君其年十二月备法驾谒太庙　按百官志宣德卫尉少府太仆郁林王立文安太后即尊号以宫名置之郁林王隆昌元年以皇太后令被废立中军将军新安王昭文按南齐书郁林王本纪隆昌元年秋七月癸巳皇太后令曰镇军车骑左仆射前将军领军左卫卫尉八座自我皇历启基受终于宋睿圣继轨三叶重光太祖以神武创业草昧区夏武皇以英明提极经纬天人文帝以上哲之资体元良之重虽功未被物而德已在民三灵之眷方永七百之基已固嗣主特锺沴气爰表弱龄险戾着于绿车愚固彰于崇正狗马是好酒色方湎所务唯鄙事所疾唯善人世祖慈爱曲深每加容掩冀年志稍改立守神器自入纂鸿业长恶滋甚居丧无一日之哀缞绖为欢宴之服昏酣长夜万机斯壅发号施令莫知所从阉竖徐龙驹专总枢密奉叔珍之互执权柄自以为任得其人表里缉穆迈萧曹而愈信布倚泰山而坐平原于是恣情肆意罔顾天显二帝姬嫔□充宠御二宫遗服皆纳玩府内外混漫男女无别丹屏之北为酤鬻之所青蒲之上开桑中之肆又微服潜行信次忘返端委以朝虚位交戟而守空宫积旬矣宰辅忠贤尽诚奉主诛锄群小冀能悛革曾无克己更深怨憾公卿股肱以异己置戮文武昭穆以德誉见猜放肆丑言将行屠脍社稷危殆有过缀旒昔太宗克光于汉世简文代兴于晋氏前事之不忘后人之师也镇军居正体道家国是赖伊霍之举实寄渊谟便可详依旧典以礼废黜中军将军新安王体自文皇睿哲天秀宜入嗣洪业永宁四海外即以礼奉迎未亡人属此多难投笔增慨海陵王延兴元年以皇太后令废帝为海陵王立太傅宣城王鸾按南齐书海陵王本纪延兴元年秋七月即皇帝位冬十月皇太后令曰司空后将军丹阳尹右仆射中领军八座夫明晦迭来屯平代有上灵所以眷命亿兆所以归怀自皇家淳耀列圣继轨诸侯官方百神受职而殷忧时启多难荐臻隆昌失德特紊人鬼非徒四海解体乃亦九鼎将移赖天纵英辅大匡社稷崩基重造坠典再兴嗣主幼冲庶政多昧且早婴疾弗克负荷所以宗正内侮戚藩外叛觇天视地人各有心虽三祖之德在民而七庙之危行及自非树以长君镇以渊器未允天人之望宁息奸宄之谋太傅宣城王遗体宣皇锺慈太祖识冠生民功高造物符表夙着讴颂有在宜入承宝命式宁宗祏帝可降封海陵王吾当归老别馆昔宣帝中兴汉室简文重延晋祀庶我鸿基于兹永固言念家国感庆载怀东昏侯永元三年以宣德太后令废为东昏侯按南齐书东昏侯本纪永元三年宣德太后令曰皇室受终祖宗齐圣太祖高皇帝肇基骏命膺箓受图世祖武皇帝系明下武高宗明皇帝重隆景业咸降年不永宫车早晏皇祚之重允属储元而禀质凶愚发于稚齿爰自保姆迄至成童忍戾昏顽触途必着高宗留心正嫡立嫡惟长辅以群才闲以贤戚内外维持冀免多难未及期稔便逞屠戮密戚近亲元勋良辅覆族歼门旬月相系凡所任杖尽慝穷奸皆营伍屠贩容状险丑身秉朝权手断国命诛戮无辜纳其财产睚□之间屠覆比屋身居元首好是贱事危冠短服坐卧以之晨出夜反无复已极驱斥氓庶巷无居人老细奔遑置身无所东迈西屏北出南驱负疾舆尸填街塞陌兴筑缮造日夜不穷晨构夕毁朝穿暮塞络以隋珠方斯已陋饰以璧珰曾何足道时暑赫曦流金铄石移竹艺果匪日伊夜根未及植叶已先枯畚锸纷纭勤倦无已散费国储专事浮饰逼夺民财自近及远兆庶恇恇流窜道路府帑既竭肆夺市道工商稗贩行号道泣屈此万乘躬自角抵昂首翘肩逞能撞木观者如堵曾无怍容芳乐华林并立阛阓踞肆鼓刀手铨轻重干戈鼓噪昏晓靡息无戎而城岂足云譬至于居丧淫燕之愆三年载弄之丑反道违常之舋牝鸡晨鸣之慝于事已细故可得而略也罄楚越之竹未足以言校辛癸之君岂或能匹征东将军忠武奋发投袂万里光奉明圣翊成中兴乘胜席卷扫清京邑而群小靡识婴城自固缓戮稽诛倏弥旬月宜速剿定宁我邦家可潜遣闲介密宣此旨忠勇齐奋遄加荡扑放斥昏凶卫送外第未亡人不幸骤此百罹感念存没心焉如割奈何奈何又令依汉海昏侯故事追封东昏侯和帝中兴二年宣德太后临朝禅诏至逊居外宫按南齐书和帝本纪中兴二年春正月戊戌宣德太后临朝入居内殿大司马梁王解承制致敬如先三月乙未皇太后令给梁国钱五百万布五千匹绢千匹夏四月辛酉禅诏至皇太后逊居外宫　　梁
元帝承圣元年冬十一月己卯追尊所生妣阮修容为文宣太后按梁书元帝本纪云云　按阮修容传修容讳令嬴本姓石会稽余姚人也高祖纳为彩女天监六年八月生世祖拜为修容大同六年薨谥曰宣世祖即位有司奏追崇为文宣太后敬帝绍泰元年冬十月戊午尊所生夏贵妃为皇太后按梁书敬帝本纪云云
　　陈
陈承梁制定皇太后官属品秩
按隋书百官志陈承梁皆循其制太后卫尉太仆少府三卿太常宗正太府卫尉司农少府廷尉光禄大匠太仆鸿胪太舟等卿已上中二千石太后三卿十二卿大长秋等丞□六百石武帝永定三年秋七月丙辰尊皇后为皇太后按陈书文帝本纪云云　按高祖宣皇后章氏传后讳要儿吴兴乌程人也高祖先娶同郡钱仲芳女早卒后乃聘后及践阼永定九年立为皇后高祖崩后与舍人蔡景历定计秘不发丧召世祖入纂世祖即位尊后为皇太后宫曰慈训　按侯安都传高祖崩安都随世祖还朝仍与群臣定议翼奉世祖时世祖谦让勿敢当太后又以衡阳王故未肯下令群臣犹豫不能决安都曰今四方未定何暇及远临川王有功天下须共立之今日之事后应者斩便按剑上殿白太后出玺又手解世祖发推就丧次世祖即位迁司空　按蔡景历传高祖崩时外有强寇世祖镇于南睆朝无重臣宣后呼景历及江大权杜棱定议乃秘不发丧疾召世祖景历躬共宦者及内人密营殓服时既暑热须治梓宫恐斤斧之声或闻于外仍以蜡为秘器文书诏告依旧宣行文帝天康元年四月癸酉太子即皇帝位五月乙卯尊皇后曰皇太后按陈书废帝本纪云云　按世祖沈皇后传后讳妙容吴兴武康人也梁大同中归于世祖为临川王妃世祖即位为皇后废帝即位尊后为皇太后宫曰安德宣帝太建元年春正月甲午即皇帝位于太极前殿复太皇太后尊号曰皇太后按陈书宣帝本纪云云　按高祖宣皇后章氏传世祖即位尊后为皇太后光大二年后下令黜废帝为临海王命高宗嗣位太建元年尊后为皇太后太建二年三月丙申皇太后崩四月戊寅皇太后祔葬万安陵按陈书宣帝本纪云云　按高祖宣皇后章氏传大建二年三月丙申崩于紫极殿时年六十五遗令丧事所须□从俭约诸有馈奠不得用牲牢其年四月群臣上谥曰宣太后祔葬万安陵后亲属无在朝者惟族兄钮洽官至中散大夫太建十四年正月丁巳太子即皇帝位乙丑尊皇后为皇太后宫曰弘范按陈书后主本纪云云　按高宗柳皇后传后讳敬言河东解人也高宗赴江陵元帝以后配焉承圣二年后生后主于江陵为安成王妃高宗即位立为皇后后主即位尊后为皇太后宫曰弘范当是之时新失淮南之地隋师临江又国遭大丧后主病疮不能听政其诛叔陵供大行丧事边境防守及百司众务虽假以后主之命实皆决之于后后主疮愈乃归政焉　　北魏
  </div>
  <div class="pagination">
   <span class="current-page">
    1
   </span>
   <a href="宫闱典皇太后部_page2.html">
    2
   </a>
   <a href="宫闱典皇太后部_page3.html">
    3
   </a>
   <a href="宫闱典皇太后部_page4.html">
    4
   </a>
   <a href="宫闱典皇太后部_page5.html">
    5
   </a>
   <a href="宫闱典皇太后部_page6.html">
    6
   </a>
   <a href="宫闱典皇太后部_page7.html">
    7
   </a>
   <a href="宫闱典皇太后部_page8.html">
    8
   </a>
   <a href="宫闱典皇太后部_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
