<!DOCTYPE html>
<html>
<head>
    <meta charset="UTF-8">
    <title>闺媛典闺烈部 - 第 16 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺烈部 - 第 16 页/共 84 页</h1>
    <div class="content">按瑞州府志李氏名毓贞晏廷相妻正德间华林盗其家李被执绐以取金自赎盗释之氏入林中愤骂贼怒丛刺而死　　聂端冕妻丁氏
王
氏附

按瑞州府志丁氏聂端冕妻正德间华林贼执之以行氏坚不从迫至黄耆岭杀之时年二十七同时死者有廖启妻王氏世称双节岭　　傅经妻江氏
按高安县志江氏太平傅经妻正德间华林贼寇城被获死之事闻旌表　　刘良&#妻单氏
按高安县志单氏刘良&#妻&#以力学成疾仅生一女弥留之际嘱单他适单泣对曰君去吾当相从及&#殡后以其女托之娣姒号泣数日绝粒而死　　康万钦妻彭氏按饶州府志彭氏康万钦妻正德己巳贼掠段树陂执彭彭绐以初免身得不犯系马后行至祝家桥骂贼溺水死　　夏祥二妻黄氏
按饶州府志黄氏夏祥二妻祥死守节正德己巳贼至迫之黄手抱桑树骂曰吾夫死十年所无他志者惜此身耳宁肯从狗盗耶贼怒斫其头犹抱树不仆后旌其门　　曹旺七妻齐氏
按饶州府志齐氏曹旺七妻正德戊辰冬余干乐平贼起己巳攻山口氏走匿草莽中贼曳出之氏不行抱松树大骂二贼攒槍刺杀之夫归收其尸槍痕竟不渍血怒气勃勃如生后旌其闾　　叶梁妻吴氏
按万年县志吴氏叶梁妻正德初盗起梁被创垂死注目视吴意以吴年少有姿必有夺其志者吴因以刀碎其容又断一指内棺中逾时母家强他适遂不食而死　　甘清秀
按南康府志甘清秀甘孟姗女年十五正德间宸濠叛贼党入境秀随母&#避贼掳其母秀义不受辱投鸡公潭而死即今河&#&#久之其尸浮出如生焉里人收葬于少府岭御史李循义旌其门县令张文焕为立碑　　余孝绣
按九江府志孝绣湖口人余志通女年十八以贫未受聘正德七年为贼所与邻妇俱赴贼舟孝绣独投河死　　李氏女
按九江府志李氏女九江卫人诸生李溥妹年十五未嫁正德己卯逆濠陷郡城女谓兄曰祸迫矣兄善为全母计乃自匿邻井傍有顷贼至遂投井死　　曹钲妻徐氏按九江府志徐氏湖口人名细贞年十九归曹钲生
　闺烈部列传十四
　　明九
　　熊裴妻彭氏
按临江府志彭氏清江庠生熊裴妻正德辛未华林盗入城彭氏被执义不受辱死学使李梦阳奏旌　　刘清彻妻邵氏按临江府志邵氏清江刘清彻妻年二十清彻死邵抚孤守节正德间华林贼入城邵走匿孔家塘贼系之登岸邵蒲伏于水坚不行贼怒杀之　　邓介妻易氏
按临江府志易氏县学生邓介妻正德乙亥盗入介室易奔出遇贼尽脱簪珥与之贼执不舍易绐与行贼不为备至江滨赴水未死贼追杀之　　陈氏女
杜
氏附

按临江府志陈氏女清江城北陈廷瓒女也与廷瓒子德纯妻杜氏俱避华林贼奔赴李家塘贼迫入空舍欲污之相持大骂俱被杀而投尸于水　　刘清渭妻熊氏
按临江府志熊氏刘清渭妻华林贼至清渭寝疾垂绝家人悉奔窜惟熊在旁贼掠其赀拥之出户乃抱幼子伪随贼行至李隆德塘置子水崖自投于水水浅不得溺以泥污面目且大骂贼杀之既死子犹伏尸旁求乳邻人曾魁怜而抱归育之　　陈雁妻周氏
按兴国县志周氏陈雁妻正德五年流贼陷城掳掠妇女周被执胁之不从贼怜其少艾未忍遽杀携至德星桥氏乘贼防&#自刎而死　　汪凤苞妻吴氏
按歙县志吴氏章岐汪凤苞妻年二十夫死子国维在襁褓吴闭户自缢姑救之谕曰徒死不若抚孤以延先祀吴从命抱孤拊棺而誓曰泉壤相见当于此子有室时自是纨绮不御事亲克勤以孝迨国维既婚绝粒七日而死巡按迟大成奏闻旌表　　程氏女
按歙县志程氏女名关贞邑人程禧义女也古溪王鹗早死妻方氏年二十四抚孤廷用聘关贞为妻正德七年流言宸濠选嫔禧义仓卒以女归时廷用随祖文义客外未返明年俱死于盗程父母怜女劝别嫁女执不从与父母绝脱簪珥买门前地一畦尝与用母理蔬曰他日与姑同葬此死不恨矣后父母绐之归阴许某氏女觉逃回王从容谓用母曰姑孀无嗣吾在日为姑炊爨夜敛衾温足顾不可耶用母固谕之女入卧内自缢有烟气冲出屋上焰焰生光里中惊谓失火亟走救乃程女死矣郡守何公旌其门给米恤之　　王永盛妻汪氏
按歙县志汪氏章岐汪良辅女王永盛妻家贫纺绩事姑以孝闻盛卧病氏祈以身代及夫亡绝粒八日既葬拜姑而死学使者奏闻旌表　　管竽妾王氏
按歙县志王氏新安卫舍人管竽妾竽病且死私付之金家人以王无子固欲嫁之王号哭不从久之将免丧度不能自全因密制棺衾潜仰药遍与家人拜诀出竽遗金托家长抚其嫡孤遂死　　朱汪妻吴氏
按歙县志吴氏泽富吴玉女浯村朱汪妻汪病死吴视殓毕即入室沐浴易衣仰药而死　　江棠妻汪氏
幼
女附

按婺源县志汪氏旃坑庠生江棠妻正德癸酉饶寇王浩八剽掠汪氏为所驱行至果子&#跃入水中死幼女甫十岁亦骂贼从母焉其子燮方髫龄哭寻母姊越半月两尸浮出神色如生时绩溪司训敖钺以督饷见而义之更其&#曰烈女矶有司奏闻诏建双烈坊　　汪巨妻俞氏
宋氏俞香闺孙
氏吴氏汪时女附

按婺源县志俞氏浯村汪巨妻正德癸酉为盗所获驱去俞氏度不能脱行经深潭即投潭死妾宋氏娩子方五日亦抱子而投焉有司奏闻诏建双烈坊同时又一俞氏名香闺锺吕俞璇女与嫂江氏同匿山中贼搜之不得纵火焚其山烈焰将迫俞泣谓嫂曰人固有死避火遇贼不如就火嫂然之遂相抱焚死又旃坑江希浩妻孙氏外庄叶天奇妻吴氏阮田口汪时女名桓圭皆义不从贼被磔裂死　　江文振妻汪氏
按黟县志汪氏名淑闺汪天辅女年十八嫁江文振时振方病蛊未同牢而没汪氏守服未三月恶少舒某拥众强娶汪剪发破面至死不易县令王家光嘉之令归母家守节月给米以赡其生后值荒疫父母相继亡氏三日不食沐浴告天自缢死县给衣棺殓葬　　王元龙妻汪氏
按黟县志汪氏名爱城西王元龙妻年十九适龙家贫勤苦谨事翁姑龙疾谓氏曰翁姑老我死不可他适氏曰诺阅数日龙又问氏曰前言汝不过勉应一时耳乌保其终哉氏曰我心在腹君不得见有神明鉴之又数日龙病益笃复问氏曰言犹记之否氏曰既不能信目终不瞑君病止在须臾无容待矣请为君先之即登楼自缢死龙亦寻丧　　凌氏女
按太平府志凌氏女父守丞许聘郑某未嫁而某殇女断膏沐默坐一室父母隐痛之馈以饭每竭盂而出遂不觉越七日死检笥得臭饭斗许　　张氏女
按太平府志张氏女名仙贞旧县张&#女正德七年流贼剽掠仙贞年十七以母病不忍走被执欲挟私之至江口抱树泣骂不受污贼磔之寻奉诏旌建祠其地　　陡门妇
按宣城县志陡门妇不知何氏女居陡门中正德三年邑大旱妇从夫行乞金宝圩至陡门所夫约曰若居此吾得食当还饲汝去数日不返圩人唐甲者悦其貌邀与俱归妇不可遣妻孥招之坚不往与之食终亦不食无何饥困就饮于河蹶而死里人贡汝成为之传　　方说妻姚氏
按安庆府志姚氏桐城人诸生方说妻事继母孝年十七归说说亡一子荔儿殊幼说将葬姚欲与同棺日夜抱儿号泣姑慰之曰新妇念儿当自爱姚收泪曰荔儿有舅姑舅姑有叔娣无妇以也姑出姚&#户沐浴服斩衰自缢死越二日与说同葬闻者流涕正德间诏旌其门曰贞烈　　汪世衡妻戴氏
按安庆府志戴氏桐城人汪世衡妻正德间遇流贼驱之戴抱柳树不动贼以刃砺其颈戴厉声曰何不速杀贼怒杀之　　华纬妻吴氏
按江阴县志吴氏华纬妻称华六娘子正德壬申刘七连寇犯江阴舟至舜沟登岸六娘同纬兄光禄署丞纯妻赵南奔寇追掠得之六娘诈仆负涂寇系而置诸帆樯之下令洗涂不洗令更衣不更与之肉不食寇又谓曰某为某妻矣汝敢吾逆六娘骂曰汝贼当速死我江国襄烈忠孝家女受污汝贼耶明日又问荅如前骂亦如前寇恚杀之沉江中　　顾玉洁
按靖江县志顾玉洁朱姓者妻年二十一而寡父与翁欲夺其志不得正德壬申贼刘七掠境所在奔窜玉洁怀夫木主随姑走匿卒与姑失与一邻媪夜宿三日而归姑劝其改节是夕怀夫木主自缢死时年二十五　　陈鹦奴
按靖江县志陈鹦奴陈云侍女也年十六抱云幼子避倭乱卒遇贼欲掠之鹦绐曰此孩殊为累当送之邻家然后从汝耳贼监之行鹦举孩付邻妪曰为我还其母语毕坦然随之贼不疑及登舟忽跃入江死　　孙氏冯氏按靖江县志孙氏冯氏族类无考正德七年流贼刘七掠境掳男女群驱而行惟孙与冯不从贼以威迫胁益厉色拒之遂遇害嘉靖三年韦商臣建祠祀陈元奴并孙冯为三烈　　何氏
按淮安府志何氏泗州人虽小家容止端庄不妄言笑勤纺绩诸女事父早死母病贫无以自存有夫妇寓淮上亡其姓名传为顺天之通州人求氏为介妇母不知其伪许之年十六归其家寻徙居淮之满浦诱以为娼氏不从私谓邻女曰渠以妇聘我今乃欲为此宁死不为越数日留一贾人逼事之氏不胜忿佯许诺良久乃仰天大哭引刀自刎血流满地都宪张敷华巡抚淮扬按其人不得以礼葬之已而天久旱耆民疑为何氏冤气所致郡守杨侯逊表其墓祭之天果大雨三日乃止正德五年推官马骙为立碑　　申进妻徐氏按淮安府志徐氏山阳人年十九归大河卫军申进甫三月夫挽漕殁于京讣至氏号哭不食既有同运者自京回还其夫衣物氏衣其衣没河死正德四年推官马骙配祀于府东贞烈祠　　沙氏女
按淮安府志沙氏女赣榆人名小三父奉正德六年流贼剽掠村落举家奔走女被执坚不受辱贼怒支解之巡抚丛兰为文以祭勒文于石　　颜锐儿
按淮安府志颜锐儿颜清女正德七年年十四为贼执义不受辱自刎死事闻旌表　　徐雪梅
按淮安府志徐雪梅睢宁人州判徐仪女正德七年年十五为流贼所执义不受辱骂贼被害旌表　　谢达妻朱氏按宿迁县志朱氏生员谢达妻正德十六年其夫感疾朱供侍汤药衣不解带语其母蔡氏曰夫倘不幸必与同死慎勿泄其母以告于姑李氏交口相慰越二日达死朱引刀自裁颈血沾裳家人趋救得不死既而绐婢出自缢而绝有司以闻旌表　　仲纯妻严氏
按沐阳县志严氏仲纯妻正德六年流贼掠境严携二女避贼于县东南铜盆荡被逼不屈贼支解之有司致礼葬于北城原万历中学使旌表　　王汉妻蔡氏
按宿迁县志蔡氏年十八归乡民王汉正德丙子汉患疫亡氏痛绝复苏即欲同死以亲属守卫不得久之防者怠忽赴水死　　傅随妻许氏
按赣榆县志许氏傅随妻正德六年流寇掠县氏被执贼悦其姿上马不从仰天呼曰宁死不受辱直批贼颊抓破其面贼怒遂见杀　　阎大祺妻金氏
按赣榆县志金氏阎大祺妻年二十夫亡欲从亲戚以遗孤为劝氏日夜号泣以死　　尹镐妻霍氏
按徐州志霍氏尹镐妻年二十镐亡无嗣霍遂自缢死正德六年有司上其事旌表　　居瀚妻孟氏
按徐州志孟氏居瀚妻年二十余夫亡孟誓与偕死既殓毕遂自缢工部主事费瑄赋诗吊之　　刘孝妻李氏
按徐州志李氏刘孝妻笄年归孝孝遘疾李侍汤药衣不解带目不交睫三月孝亡脱簪珥易棺悲号达旦五日不食潜自缢柩侧郡县闻之给棺椁粟帛表其门　　陈王道妻张氏
按徐州志张氏宿州人徐州生员陈王道妻夫亡自缢死有司以事闻诏旌其闾　　蒋维贤妻张氏
按徐州志张氏州民蒋维贤妻维贤病亡氏即夕自缢死有司上其事奉诏建坊表其门　　武金玺妻张氏
按徐州志张氏宿州张维干女适徐州生员武金玺夫亡自缢死奉诏建坊表其门　　魏嘉宾妻张氏
按徐州志张氏苏州训导张梴女适魏嘉宾夫病卒氏即自缢有司上其事奉诏坊表　　杜希甫妻王氏
按徐州志王氏生员王自新女杜希甫妻夫病亡氏哀号不已遂自缢有司上其事奉旨建坊旌表　　李得一妻曹氏按徐州志曹氏州民曹津女李榛子得一妻得一病亡氏即是夜缢死建坊旌表　　刘永源妻杨氏
按徐州志杨氏生员杨一化女适生员刘文华子永源夫病亡氏哭不绝声不食十有四日而死巡按御史王九叙哀之特为题奏诏表其门　　张爵妻石氏
按徐州志石氏张爵妻训导天衢女爵病笃石与永诀先一日自缢死　　陆鲸妾单氏
按徐州志单氏陆鲸妾年二十鲸病革因誓与同死既属纩即自缢乃合殡焉　　金鼒妻陈氏
按徐州志陈氏金鼒妻年十九夫亡雉经以殉与鼒同穴　　刘卿妻张氏
按徐州志张氏刘卿妻年十六归卿正德壬申流贼攻砀城杀人无筭贼驱诸妇女入其巢张独不入贼迫之妇愤击贼面骂不绝口贼怒举刀截其掌刺杀之暴其尸于东门上　　马鼐妻武氏
按徐州志武氏马鼐妻年三十一为贼执贼食之武曰我良家子肯从尔贼但乞一死尔贼犹未怒武乃掷食于地愤骂激贼贼大怒杀之　　赵铁妻陈氏
按徐州志陈氏赵铁妻居村落中贼至举火家人俱逃散陈虑出门为贼辱竟投烈火中死　　向希尧妻朱氏
按徐州志朱氏向希尧妻年十八夫遘疾将革氏许以死殉夫既殓即从母家取色服母觉其有死意戒姑慎防之氏绝水浆七日姑力劝之勉啜粥一盂绐姑益粥姑入厨氏遽引声长恸触柩而死姑惊出扶之则颡裂血流被面不可救已事闻诏旌之　　汤执中妻张氏
按徐州志张氏太学生汤执中妻夫病卧&#二载氏勤侍汤药无怠容及病革不食誓与同棺氏母丁宁解劝氏曰吾志决矣何不谅遂自缢　　刘氏女
按扬州府志刘氏女兴化刘受女也许字生员吴作将婚作婴疾亡女闻不食欲自尽父母防之一日父往田间母防少懈女束衣投屋后水中死县令为建祠于沧浪亭侧　　倪宗美妻施氏
按扬州府志施氏崇明人倪宗美妻夫妇寓如皋佃田以种正德七年流贼掠皋邑见施美逼污之不从被杀于桃树下　　胡生妻某氏
按扬州府志某氏失其姓江都农家女嫁为胡生妻生补郡弟子员性惰废学好博游诸娼家遇氏多不以礼寻殁舅姑怜氏少无子将嫁之使其父母来劝不从舅姑诟曰若夫以奴视若奚念不嫁不嫁他日孰汝赡向夕遂自沉死人咸哀之　　仲伯姬
按扬州府志仲伯姬兴化人许字王训训亡伯姬年十五闻之哀痛不食乘间自缢死　　李宣妻吴氏
按扬州府志吴氏兴化人李宣妻宣亡将葬吴氏临穴一恸而绝有司为建贞烈坊　　曾昶妻陈氏
按扬州府志陈氏通州人曾昶妻昶溺死陈悲恸几绝怀纸钱段水死　　王文玉妻葛氏
按扬州府志葛氏临淮葛钦女适江都王少卿子文玉生二女文玉死葛哀恸触棺仆地其母李氏救之卧五日而殁　　殷氏女
按扬州府志殷氏女名淑寅仪真人生两月父亡母史改适张姓挟淑寅去鞠之长纳张氏子聘女操严洁母兄弟过其家每叹惜之谓张氏子非其偶也淑寅闻告母曰穷达有命奚悔焉未几母殁张氏子旋死淑寅夕惊晓叩门甚急启户则张讣至女还寝整容更衣以帖剪双蝶插笄上自缢死时年十七归张氏合葬　　李向荣妻殷氏
按凤阳府志殷氏诸生李向荣妻贼至率一门死节　　胡尊周妻杨氏按凤阳府志杨氏胡尊周妻周死氏以死自誓内外劝阻因绐守者曰尔暂退吾少卧遂自缢死　　吕氏
袁氏
女附

按凤阳府志吕氏东莱后裔失其夫名姑老家贫赡养无出夫逼改嫁赴濠水死事闻旌表同时有袁氏者袁领女也遭寇变女为寇所执将辱之女执不从被磔而死　　刘值妻朱氏
按凤阳府志朱氏刘值妻以孝烈旌表事实不传　　樊氏女按凤阳府志樊氏女父九锡贼至执女不从身无完肤死于泥沛湾大路　　赵靠妻颜氏
按凤阳府志颜氏赵靠妻遭岁旱家赤贫夫逼改嫁自缢死　　胡贞启妻侯氏
按凤阳府志侯氏胡贞启妻夫亡自缢柩前建烈妇碑于津泥集　　胡氏女
按凤阳府志胡氏女许聘某某死女自缢
　　刘氏女
按凤阳府志刘氏女父刘大文有强暴殴其母入房氏见势急以身蔽之并受殴骂女曰焉有处女受人殴骂尚腼颜求活哉遂不食死　　锺氏女
按凤阳府志锺氏女父淳年十六许聘缪一元元客亡女哭泣不已父母曰何至是当更择良配女垂首不应母强问之曰&#犬乎人乎许一而已一日取缪氏聘物焚之自缢死父母归其尸于缪氏与一元合葬以从其志　　周六韬妻陈氏
按凤阳府志陈氏周六韬妻年二十三夫亡子尚幼孀姑未几死忌者迫他适遂自缢卧内诏赐建坊　　周氏女按凤阳府志周氏女父为狗屠女幼许潘明年十七未嫁明夭女愿奔丧不果伺母炊自缢　　何氏二女
按凤阳府志何氏二女长名春景少名进喜并祭户何雄养女雄逼为娼二女联臂投淮数日逆流双浮水面颜色如生巡按具题奉旨建祠春秋致祭　　严禄妻许氏按凤阳府志许氏诸生严禄妻正德七年为流贼所执不屈投水死　　张妙莲
按凤阳府志张妙莲张判簿女通经史适诸生李希儒流贼陷邑张惧污携子投河死抚军上其事诏旌表　　韩钦妻王氏
按凤阳府志王氏韩钦妻夫亡事姑正德七年寇至姑使之避泣曰姑在我何忍偷生未几为寇所胁投水死　　王妇胡氏
按凤阳府志胡氏王蔡媳蔡灌园城北子亡胡年二十余其姑欲嫁之乃自沉于河众救归母家异日姑为季娶妇召还氏谓姑曰妇有夫服不祥应暂避去遂阖户陈食夫灵前易服自缢死　　张氏
按凤阳府志张氏父应朋夫不才逼妻投人为奴氏遂自缢死　　吴氏女
按凤阳府志吴氏女父济正德七年寇屠其家执女去不肯行哭且骂曰我一家被害留我何为宁死不受污跃入水中死　　俞氏女
按凤阳府志俞氏女父潭正德间女年十七流寇犯境被执抗颜峻拒义不受辱贼以兵惧之骂曰我良家女岂汝狗盗偶耶贼怒丛刺之至死骂不绝口州守为立祠本镇后改建于龙窝郡守为之记　　王绶妻徐氏
</div>
    <div class="pagination">
<a href="闺媛典闺烈部_page15.html">上一页</a><span>...</span><a href="闺媛典闺烈部_page11.html">11</a><a href="闺媛典闺烈部_page12.html">12</a><a href="闺媛典闺烈部_page13.html">13</a><a href="闺媛典闺烈部_page14.html">14</a><a href="闺媛典闺烈部_page15.html">15</a><span class="current-page">16</span><a href="闺媛典闺烈部_page17.html">17</a><a href="闺媛典闺烈部_page18.html">18</a><a href="闺媛典闺烈部_page19.html">19</a><a href="闺媛典闺烈部_page20.html">20</a><a href="闺媛典闺烈部_page21.html">21</a><span>...</span><a href="闺媛典闺烈部_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
