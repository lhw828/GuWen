<!DOCTYPE html>
<html>
<head>
    <meta charset="UTF-8">
    <title>闺媛典闺烈部 - 第 73 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺烈部 - 第 73 页/共 84 页</h1>
    <div class="content">　　按福建通志林氏女父林国鼎莆田人女甫笄　　贼至逼之女佯诺强随贼行至数里逢一井作　　结衣带状即投井死　　吴仲举妻郑氏
　　按福建通志郑氏仙游吴仲举妻举久病氏纺　　绩供药饵举每叹息愿早死郑曰是何言哉倘　　不测誓以身殉举亡遂自经死　　郑伯绍妻陈玉姐
　　按福建通志陈玉姐闽县人家贫丧父与母相　　依母赘光德里郑伯绍为婿甫一载伯绍溺阳　　岐江死氏日走哭江滨觅夫尸夕仍织席给母　　如是者四旬尸弗获遂自缢年十九　　张德瑗
陈
氏附

　　按福建通志张德瑗永福张上椿女移居会城　　许嫁闽县倪广年顺治丙申寇警避地甘蔗洲　　寇迫与嫂陈氏并投水死年十九　　何福卿
　　按福建通志何福卿福清何长&#女受聘于黄　　元恺恺亡闻讣欲奔丧因父远客继母谕以未　　请命于父非礼阻之不果行女自是屏膏沐绝　　笑语媒妪以富人子密来求婚女觉遂闭户投　　缳继母救之苏泣曰女不即死者欲待父归永　　诀也今已矣竟搤喉而死　　马妇林氏
　　按福建通志林氏长乐马思理孙妇也夫客死　　粤中氏闻讣将自杀妯娌以二岁儿为劝不顾　　自缢死及殓儿尚伏母胸觅乳　　鬻香人妻王氏
　　按福建通志王氏长乐人适鬻香人某徙居闽　　县夫死家极贫独与姑共卧起经数日姑寐密　　爇香拜姑床前自缢死里人为敛钱代殓合葬　　焉年十九　　陈文妻许氏
　　按福建通志许氏闽安镇营卒陈文妻闽县人　　也文坠岩死氏觅尸岩下舁归葬同部人遽通　　媒欲娶之氏佯许曰服成后而嫁至期舆来氏　　痛哭入室不出视之已缢死　　林士章妻柯旺使
　　按福建通志柯旺使永福诸生柯有启女归福　　清孝廉林懋勉子士章章遘疾将死氏密制锦　　囊付士章曰郎佩此地下待妾于五日之后士　　章受而瞑目焉既殓毕裂布为两魂帛以绵联　　之并置于座至期沐浴缟素登堂祭奠夫灵随　　拜姑及夫伯叔依次成礼从容投缳死时年二　　十　　郭贤锦妻翁好宋
　　按福建通志翁好宋福清翁燕夫女郭贤锦妻　　锦亡氏誓以死殉或劝守节氏曰守难而死易　　今妇年少故为其易者且已与郭郎订矣及锦　　丧毕于是月晦日自经死年二十有二　　陈起璋妻林璧官
　　按福建通志林璧官福清明经林缵孙女陈起　　璋妻起璋病笃气将绝张目视氏氏一哭吞声　　上楼璋尚张目视楼上母怪而登楼则氏已投　　缳死矣璋见氏先死逾时目乃瞑年二十四　　李某妻张氏　　按福建通志张氏李某妻夫亡殉节乡里钦之　　张愚继室陈安官　　按福建通志陈安官闽县人四川长寿丞陈文　　女也年十六归张愚为继室愚诗酒豪狂陈　　每乘间以养生劝后随夫徙永阳夫病亡陈恸　　几绝积六日不食夜三鼓衣白衣向灵前泣拜　　抚棺三呼自缢死　　严夏妹
林
氏附

　　按福建通志严夏妹福清林家仆妇也顺治间　　夫死自缢又瑟江翁家仆妇林氏夫亡饮毒死　　施二媪　　按福建通志施二媪长乐谢家仆妇夫亡默然　　不语入室支户自经死　　张引引
　　按福建通志张引引候官张大光婢大光没众　　谋鬻婢婢哭告有身众疑其诈议成婢缟素伏　　大光柩哭极哀自刭血流满地急延医视曰喉　　尚在无大伤婢以指穿喉断竟死　　翁石卿妻陈氏
　　按福建通志陈氏候官人龙岩翁石卿妻石卿　　与庶母相依鬻枕为业得疾卧三岁而死氏持　　丧绝食旬余不死越两月当祭痛哭向庶姑辞　　诀自缢　　林景高妻何端仪
　　按福建通志何端仪福清人林景高妻高以迁　　海寓会城寻病笃还县氏亲汤药密治周身衣　　履及亡不哭殓已告姑及兄与诀为夫立嗣毕　　遂入内寝自缢死　　陈舜亦妻王氏
　　按福建通志王氏闽县贩鱼人王国经女长乐　　陈舜亦妻舜亦业攻银病笃氏刲臂三寸肉作　　羹以疗不愈死氏告其叔翁用炳欲从死用炳　　迎其父母共止之氏坚不肯遂听之择期盥栉　　易衣稽颡舜亦柩前又易衣拜父母及用炳里　　人为树彩棚陈鼓吹于闾氏升棚南向拜引颈　　投缳从容自尽端拱蔽面颜色不变年二十三　　欧廷琰妻林氏　　按福建通志林氏永宁卫人归欧廷琰顺治丁　　亥土贼入据卫城林氏率二女赴水死里中女　　从死者十余人数日尸浮皆相抱纠结不可解　　邓某妾扈氏　　按福建通志扈氏北平人年十七归邓某为妾　　妻奇妒闭氏幽室数年邓殁氏哀号欲绝乃出　　之奠柩前自经死衣带间有诗云征尘万里伴　　夫君冷落深闺哭不闻薄命蛾眉终见妒一缣　　传送到燕云又云飞燕伯劳此日分断肠无计　　黯消魂愿从野蝶依青草双宿双飞在墓门　　黄安观妻许氏　　按福建通志许氏名高娘黄安观妻同安人夫　　殁号恸欲绝及周年父母诳氏归宁欲夺其志　　氏归于夫小祥日伺母出遂沐浴自经死　　张可表妻赖氏　　按福建通志赖氏永安人张可表妻年十八适　　张未几夫亡誓不改适壁间遍书烈女不事二　　夫六字服满闭门自缢死　　蔡应选妻李氏
　　按福建通志李氏名瑞娘南安诸生李觉女适　　诸生蔡应选生一男不育未几应选没氏洁治　　衣服佯为归宁状家人不之防遂投缳死年二　　十有一　　何氏女
　　按福清县志何氏女许聘王三长长亡女请奔　　丧至则抚尸痛哭誓以死殉长母因劝止之女　　勉从留养惟谨及大祥女从容谓长母曰服终　　之日死之期也至期竟雉经死　　陈士硕妻翁氏
　　按福清县志翁氏陈士硕妻嫁未几硕亡氏即　　引刀自裁为家人救夺又嚼铅粉绝粒五日而　　死　　林遇天妻吴氏
　　按福清县志吴氏本卫林遇天妻丁亥寇踞镇　　城遇天逃命出氏偕儿女匿于沟穸被擒逶迤　　行至井边忽抱女投井死　　翁应旗妻林氏
　　按福清县志林氏翁应旗妻夫病谓氏曰我死　　而必归而父氏取帛示之及夫死氏哀泣绝粒　　吞金以刀刲喉复以钗刺俱为家人救不死卒　　闭户取帛自缢年二十有二　　陈民望妻吴氏
　　按福清县志吴氏诸生陈民望妻会寇围城氏　　私蓄一小刀自随忽遇兵惧辱自刎死　　谢瑗妻林氏
女宜
宋附

　　按福清县志林氏谢瑗妻瑗从师赣州没于阵　　氏闻讣欲死女宜宋泣劝而止丁亥岁氏携女　　依其弟宗平戊子初夏寇掠境氏偕女俱投井　　死　　毛翼祯妻陈氏
　　按福清县志陈氏毛翼祯妻丁亥寇警其夫殁　　于阵及舁尸归鼻口污血氏舐之殡毕不食七　　日死　　张可裕妻谢氏
　　按福清县志谢氏张可裕妻寇乱夫遇害尸弃　　于路氏尽出所藏服饰为夫殡葬毕投缳死　　林德妻周氏　　按福清县志周氏林德妻夫病氏方妊三月　　夫死即绝粒与父诀别父曰汝腹中安卜非男　　盍少留为林氏计氏曰死易立孤难儿不能为　　其难况男女尚不可知遂投缳死　　庄士琅妻严氏
　　按福清县志严氏庄士琅妻琅被寇害遗腹生　　男及周而殇氏仰天泣曰吾历辛苦不即死为　　此孤今既死已矣遂自缢年三十　　郭有执妻林氏
　　按福清县志林氏郭有执妻夫死子甫周岁氏　　为夫治丧如礼抚遗孤孀居一十六载而子亡　　氏长号曰予前未死者以子故也今曷望乎乃　　与伯叔诸妯娌娣姒告诀从容投缳死　　张士升妻翁氏
　　按福清县志翁氏张士升妻升贾姑苏病亡耗　　至氏遥奠哭甚哀及夫丧至乃沐浴更衣投缳　　死　　郭带河妻刘氏
　　按福清县志刘氏郭带河妻河病亡氏哀哭仆　　地呕血倾盆绝食七日抚棺大恸而绝年二十　　张可清妻曾氏　　按福清县志曾氏张可清妻夫亡引刀自刎流　　血数升死夫柩傍年二十一　　陈鸣珂妻高氏
妇庄
氏附

　　按福清县志高氏贡生高拱女陈鸣珂妻年二　　十三子于奎甫三岁夫亡氏痛哭欲死其父勉　　以立孤乃止于奎长娶贡士庄重女仅三年而　　奎又夭姑媳哀恸营葬毕为其前后三世立祭　　产于祠永祔血食乃择死日至期姑媳并梳栉　　焚香展拜相对自缢死　　翁应玑妾叶氏
　　按福清县志叶氏粤东番禺人瑟江翁应玑妾　　翁客粤娶之生二男一女顺治己丑大兵入粤　　玑及男女各自逃生氏恐出户受辱自经死越　　三日玑免于难奔归儿女无一存惟氏悬尸在　　梁颜色不改玑抱尸而哭有二健儿过而伤之　　助葬而去旬余玑之市儿女认父而哭兵怜皆　　还使带归后女配博罗诸生余大鹗二子回闽　　依嫡母陈抚养　　吴毓琮妻官瑶玉
　　按福清县志官瑶玉三山明经官懋功女顺治　　间归玉塘吴毓琮夫亡玉伏尸哭曰丈夫如此　　无以妾为也殡毕遂引刀自刎为亲者救夺不　　得死破磁刲喉几断又不得死乃以金钗折吞　　之复裂素自缢手弱不胜又不得死遂绝粒十　　八日乃死年二十有四　　杨日遇妻吴毓础
　　按福清县志吴毓础玉塘人诸生吴临玑女归　　明经杨元倓子日遇夫死属纩毕即扃户自缢　　众排闼救之翁姑父母宽譬百端皆不答祇洒　　泪而已家人防之密不得死乃阳为不死者状　　饮食自若时当暑夜暴热与姑同宿为其姑扇　　姑安寝潜起自缢姑急起觅火炉悉淋以水　　比得火而气已绝时顺治庚寅巡按御史王应　　元请旌　　何所献妻林氏
　　按福清县志林氏东瀚人顺治间适时和里龙　　田靖江长史何英才仲孙所献献死尚未殓林　　即自缢　　翁&#妻俞秀官
　　按福清县志俞秀官平北里诸生俞长祚女瑟　　江翁&#妻顺治间夫游学秦川客亡讣至俞举　　刀自刎仆地顷之而苏曰造次未及肃拜翁姑　　乃命盆水濯去血污探喉抽筋丝丝洗涤观者　　毛竦遂整衣出拜翁姑起入室至鸡鸣仍割其　　喉血尽气绝至午复苏恚而泣曰何一死之难　　若是乃裂帛自缢力弱不继俞母至呼母曰助　　儿半臂使儿早见翁郎也乃绝　　高彦宠妻李宋
　　按福清县志李宋平北里人年十八归瑶江　　高彦宠顺治辛丑海寇突至犯境氏被系缧至　　白鹤贼迫之登舟跃入波心而死白鹤距瑶江　　五里许尸不随潮倒流至所居江头家人获之　　尚抱幼女在怀容颜不改观者皆叹异年二十　　有四　　何师稷妻郑氏
　　按福清县志郑氏何师稷妻稷亡郑绝粒十八　　日不死遂雉经年二十七　　方捷武妻余氏
　　按福清县志余氏诸生余际亨女年十七归方　　捷武成婚仅五月而武病亡氏即自缢于床祖　　姑救苏复以小刀割其喉卧床不食死　　林大升妻郑氏
　　按福清县志郑氏诸生林大升妻丙申东南有　　海警檄骑千余入援征索无已大升代父受辱　　归而尽燔所读书留字衣带与父诀曰日后士　　祸当不止此潜入积翠亭自经死氏视夫殓毕　　至文庙哭拜訴其夫冤死状伏地不起扼吭而　　绝　　何德坦妻林氏
　　按福清县志林氏何德坦妻寇乱氏与夫踉跄　　逃避及白水湖贼追且至告其夫曰君速行勿　　为妾所累乃抱石沈湖而死　　林百驎妻黄氏
　　按福清县志黄氏林百驎妻驎溺死氏抚膺痛　　哭为夫殡殓毕引刀自刎血流数升气绝复苏　　乃取铁筋刺入喉伤处搅断喉根而死年二十　　有三　　李道先妻陈氏
　　按福清县志陈氏李道先妻夫病求速死氏许　　以身从夫妇提携而出至大井傍以绳共束其　　腰相抱投井死　　严孟兰妻林氏
　　按福清县志林氏孝廉林时应长女适孝廉严　　宗望长子孟兰兰得疾林割身肉和药以进及　　死号恸欲绝取碎金吞之呕血数升而死时年　　二十　　姚文琼妻刘氏
　　按福清县志刘氏姚文琼妻琼鬻香为活道过　　薛港海寇至索装无所得截其首而去舁尸归　　氏舐其夫血吞之缝布为首缀于颈以殓请伯　　氏次子为嗣尽鬻衣饰葬夫清明奠墓所哀恸　　异常归屑铜咽之竟死时年十九　　郭绍唐妻陈氏
　　按福清县志陈氏郭绍唐妻生子肇斌方三岁　　而唐没氏抚子成立值内迁子病亡氏葬子于　　邑南回至白水湖赴水死　　高畅夫妻林氏
　　按福清县志林氏高畅夫妻年三十无子庚子　　秋海寇劫高族火延宗祊畅夫大喊杀贼贼众　　反攻之为所杀贼退氏抱夫首泣告宗老曰夫　　为祖宗杀贼死祖宗亦怜之愿宗老为夫穴氏　　从夫地下当相为厉鬼卫宗祊也遂投缳而死　　翁长羲妻郑氏　　按福清县志郑氏诸生翁文炳子长羲妻夫病　　亡抱尸大哭曰君迟我时翁肄业三山闻讣驰　　还次日服成氏以头触柱血溅数尺绝饮食日　　夜捶胸哭失声胸赤坟起如是十三日遂扃户　　投缳而死　　张祈之妻叶氏
　　按福清县志叶氏孝廉张可仰子诸生祈之妻　　己亥春于归随夫翁之建宁县广文任所一年　　夫病刲股和莲实汤以进夫死检服饰以遗姊　　弟又封识书物寄诸母弟乃泣拜翁姑曰自去　　春于归随夫间关千里实图承欢菽水今所天　　既丧无地可容不敢视息苟活行且诀矣拜毕　　遂就苫次寝不食阅三十日而死年二十有一　　周子映妻林氏　　按福清县志林氏廷元林朝龙女周子映妻庚　　子腊海逆变作氏被掳入舟中乃密嘱同难者　　曰吾且死幸为吾语兄弟好视吾八龄稚儿吾　　死后吾尸随归里耳语毕投水死阅三月得其　　尸于海嶕肤发不坏衣履如故及舁至家临殓　　鼻尚涕流见者大异　　魏氏女
　　按福清县志魏氏女受聘于尤溪黄金理未嫁　　而理没女年十六闻讣易缟素别父母抵黄门　　至理殡所抚棺&#踊袖出祭文以奠一恸而绝　　顷之复苏及夜引理旌帛结颈悬棂上身傍于　　榻拱手端然而死顺治十六年巡按御史成性　　具题奉旨旌表
　　吴氏女
　　按福清县志吴氏女受聘于施延哲将请期而　　哲病亡讣至女哀请奔丧拜哲父母于门内更　　素衣往拜施郎墓及返夜自缢救苏随嚼兰根　　食断肠草水浆不入口者十三日临死家人具　闺烈部列传六十一
皇清十一
　　苏娘
　　按仙游县志苏娘本县儒学教谕郑燠女燠甲　　午公车北上乙未城陷女被执不辱被杀于龙　　门下身无完肤燠归以闻有司共旌表　　罗子珣妻郑氏
　　按仙游县志郑氏邑庠生罗子珣妻金沙郑士　　章女年十七归珣敬戒无违珣死无子氏年二　　十七诀以十日为期期至族党俱生奠之氏拜　　慰翁姑辞妯娌礼诸族党从容就死事闻于官　　旌表　　苏元远妻陈氏
　　按仙游县志陈氏苏元远妻郡庠生蜚声女夫　　亡姑老孀居克尽妇道乙未城破投井死　　黄冲甫妻张氏　　按仙游县志张氏黄冲甫妻同夫避难邑中城　　破夫妇俱被执氏骂不绝口死之　　陈日京妻吴氏
　　按仙游县志吴氏儒士陈日京妻万善里碧潭　　吴复初女赋性端敏足不出庭户京舌耕为活　　四壁萧然二亲俱垂白氏昼夜勤女红以助饘　　粥积锱铢以备老族邻推为孝妇乙未城陷服　　药而死　　林茂烈妻陈氏
　　按仙游县志陈氏善人林茂烈妻功建里陈台　　衡女归林敬执妇道姑施氏病笃刲股愈之乙　　未城陷被执不屈劫之以刃神色不变遂死焉　　陈龙光妻林氏　　按仙游县志林氏福州教授陈龙光妻端庄静　　一内德咸备顺治十一年腊月城被围困乙未　　元旦氏焚香告天拜祖曰城保无失邑之福家　　之幸万一不然必死无辱及城陷投井死　　李瑄妻郑氏　　按仙游县志郑氏李瑄妻折桂里庠生郑引瓒　　女性好洁年十八归瑄饮食器用必自具人皆　　以为矫情乙未城被围氏密藏剃刀二柄誓必　　死城陷遂引刀刺喉婢夺之不及遂死　　郑国翰妻曾氏
　　按仙游县志曾氏儒士郑国翰妻翰慈孝里留　　宅人曾孝廉崧之妹有母教颇识字乙未城破　　氏携幼子剡避难砺壁寨中路被掳氏厉声骂　　曰吾儒家妇义不从贼遂与子俱死　　张锺毅妻易氏
　　按德化县志易氏张锺毅妻丁亥之乱山贼入　　寨欲掳锺毅害之氏匿其夫于仓以身当之贼　　系氏欲与俱去绐以饮食入室语人曰妇人可　　为贼系乎遂缢死　　柯仲之妻殷氏
　　按安溪县志殷氏儒士柯仲之妻嫁未逾年仲　　殁越七日殷自缢姑泣救之邑乱有材官朱姓　　者强委禽殷乃蓬跣衰服号痛于县庭县令徐　　腾鲸悯其贞取橐金偿解之越数日氏自经死　　年二十有一　　龙溪李氏
　　按漳州府志李氏龙溪人顺治三年大兵初入　　漳郡与夫逃难相失为乱兵所获载之马上过　　南河投桥下而死不知其夫名　　黄义妻郭氏
　　按漳州府志郭氏龙溪人顺治十八年强寇夜　　劫氏与夫黄义俱被掳至中途氏绐贼曰有我　　在絷我夫何益不如释我夫可备银赎我也贼　　然其说释义还氏度夫去远遂不行贼急驱之　　曰逆贼我岂从汝耶贼怒遂杀之　　朱传妻林氏
　　按漳州府志林氏龙溪人年十八适朱传未有　　所出传卒于台湾讣至林方归宁是夜即欲赴　　水死母觉救之明日奔回家招夫魂而奠之妯　　娌知其欲死也防之密林乃佯为举止如常忽　　一日沐浴更衣闭户投缳而死　　魏士睿妻翁氏
　　按漳州府志翁氏龙溪魏士睿妻年二十六睿　　死氏日夜悲哭阅二十有八日梳洗毕诣灵前　　拜哭随入卧内自经死　　邹延年妻许氏
　　按漳州府志许氏龙溪邹延年妻邹卒氏悲泣　　不胜遂自刎死　　郑泽妻庄氏
　　按漳州府志庄氏南靖人郑泽妻年十九夫亡　　有遗腹誓守孤既而生女日夜痛哭旬日不食　　而死　　郑昙妻李氏
　　按漳州府志李氏龙溪人郑昙妻昙死大祥日　　恸哭绝食越七日而死　　柯上迪妻郭氏
　　按漳州府志郭氏龙溪举人郭渐鸿女适礼部　　主事柯愿子上迪迪病氏亲汤药不懈及亡自　　缢家人救之未几缢死　　欧谅妻刘氏
　　按漳州府志刘氏龙溪儒家女也欧谅妻谅家　　甚贫佣耕自活刘既归即携绠自汲备历艰苦　　会岁屡祲谅贷戍卒一金为市贩无以偿被系　　刘脱衣免之谅日为人担负受直以劳死刘负　　土为夫筑坟既毕泣谓姑曰儿不能复为妇矣　　有仲叔在善视之遂自经于冢下里人陈常夏　　闻而悲之为之传　　薛燕妻洪氏
　　按漳州府志洪氏漳浦人年十八归薛燕执翁　　丧哀毁如礼夫病剧洪谓其母曰上无舅姑下　　无子女有从夫死而已母一日携菜干相饷洪　　泣曰儿与婿俱不食矣安用此未几燕死洪遂　　自缢县令旌其闾　　李忍妻苏氏
　　按漳州府志苏氏海澄人李忍妻归李期年忍　　得暴疾将死命苏曰余家贫无子若勉事后人　　苏哽咽不能对数日忍亡苏令匠大其棺将殓　　举刀自刺姑夺之不死复自缢又救之其母私　　谓曰死故夫易新夫俗固常尔苏曰是固狗彘　　而人形者也儿不能与若辈并因绐其母曰儿　　有舅姑在不得死母还遂自缢　　陈宜妻林姜
　　按漳州府志林姜海澄陈宜妻善事舅姑家贫　　纺绩以助夫养夫病笃与之诀林曰君先行当　　相从耳夫没哀毁卒哭投缳死有司咸造庐拜　　奠　　曾合妻郑碧娘
　　按漳州府志郑碧娘海澄人年十六适士人曾　　合方十月而夫亡氏哭甚哀取其环瑱&#发及　　绮罗华丽之物悉投之火朔望哭奠家人莫不　　知其志及小祥祭毕闭户投缳死　　许良惇妻沈氏
　　按漳州府志沈氏诏安人父胜为广东提督以　　女适标员许贞侄良惇惇海澄人也氏为妇方　　八月而惇死遂服毒家人救之防甚密氏乃佯　　自解一日忽自缢复救苏不食七日而死　　曾美妻郑氏　　按漳州府志郑氏海澄人年十七归曾美甫数　　月而美亡氏痛哭昏绝者数姑怜之特为宽解　　而氏日毁瘠十月初冬寒风飒至氏瞿然曰吾　　去年以是月来初不意尔今吾夫幸有兄以终　　父母余年他无所累恐九原无侣旦暮入地下　　共度此岁寒耳月之十日昨岁归曾之日也氏　　炙鸡酹酒哭尽哀夜定阖户俄而房中格格有　　声排户视之已缢死矣　　庄介夫妻谢氏
　　按漳州府志谢氏南靖庄介夫妻介夫善吹箫　　夫妇相得甚欢未有所出偶于月下打鱼蛇啮　　其指明日遂死殓时谢砍额叩棺流血为家人　　所持越十余日具礼服出拜翁姑求夫兄之子　　为嗣许之至夕家人寝毕解带自经死　　丘万妻蒋氏
　　按漳州府志蒋氏南靖丘万妻夫死哀痛不已　　时往夫墓哭其叔劝之归宁答曰上无公姑下　　又无子予焉得归既卒哭自缢死　　郑坚妻王护
　　按漳州府志王护龙岩人适南靖郑坚事翁姑　　以孝称坚病笃护衣不解带久之夫亡闭户自　　经死　　严姜
　　按漳州府志严姜诸生以训女长泰人年十一　　忽吟曰蒲苇纫如丝盘石难转移父怪而问故　　答曰梦中得之父亡归于王未几王得脏病又　　有终风之暴氏曲意事之未尝少拂王死氏号　　哭几绝者数强起为梳沐毕殓尽哀七日自缢　　死无子年二十有二呜呼蒲苇如丝盘石难移　　命也夫　　张兆亨妻林氏
　　按漳州府志林氏龙岩张兆亨妻亨患疯三年　　氏服事无倦容一日亨痛剧投井中林从之水　　浅皆不死邻人拯而出之逾月亨亡父令林改　　适曰儿不能也葬讫投缳而死　　陈友妻廖氏
　　按漳州府志廖氏陈友妻家贫不给事姑以孝　　闻当　国初兵兴之际谓夫曰乱离景况掳掠不堪君慎　　扶持老母勿以妾为念倘有不测惟死而已值　　官兵讨贼湖西氏恐见掠遂投水死越三日颜　　色如生夫感其义终身不娶　　游晏妻郑氏
　　按漳州府志郑氏镇海游晏妻也晏素贫贱朝　　夕不能自给氏以女红资薪水一日晏病革谓　　氏曰家贫子幼守节实难且汝年少我死可亟　　嫁氏泣曰妾为游家妇当作游家鬼岂有生同　　衾而死不同穴者耶遂更衣严妆自缢夫前有　　司旌表　　李乐只妻谢二娘
　　按海澄县志谢二娘庠生李乐只妻石塘谢瑛　　瑶女既归乐只常夜绩佐读夫病祷以身代夫　　亡谢年二十三不食几死期年归与父母诀曰　　愿从李生地下父母告其舅姑防之怡然曰无　　是也伺间忽自缢颜色如生顺治七年县令旌　　之邑文学许滨咏谢烈妇诗曰经年血泪秋霜　　冷千古贞魂夜月高宿草荒丘埋不得鸳鸯从　　此逐蓬蒿　　曹元瑜妻范氏
　　按宁洋县志范氏盖洋人性坚贞无巾帼气年　　二十归庠生曹元瑜顺治戊子兵乱氏被掳度　　不能脱及暮恐为贼污弃所抱子自经死颜色　　如生　　曹暲妻廖氏
　　按宁洋县志廖氏庠生曹暲妻年十七适暲其　　姑亦廖姓孀居守暲性甚严暲生一子名应瑞　　方襁褓暲又早亡姑媳孀居躬勤纺绩以抚藐　　孤至中叶姑耄家益贫糊口无策氏志益励荼　　苦备尝种植不辞胼胝姑不忍其焦劳劝之他　　适不从后数年姑谢世瑞稍长与瑞谋卜地葬　　姑及瑞亦有室廖氏之心少慰顺治初山寇作　　乱氏母子被掳寇将杀瑞氏哭抱瑞颈同遇害　　邓成藩妻苏氏　　按宁洋县志苏氏学正邓成藩妻藩未仕时草　　寇乱苏氏被掳于百级岭之山岩誓不受辱分　　必死涕泣祝天投万石岩岩之半有藤棘绊系　　恍惚之间得履实地顷刻还家众皆异之后生　　四子一子林为楚雄府推官诰封宜人　　罗一鹤妻阴氏
　　按宁化县志阴氏教授罗一鹤继室幼好读列　　女传年十八归鹤而鹤已逾艾夫妻相敬如宾　　及鹤亡绝粒半月而死御史表其门　　雷月孙妻伊好姑
　　按宁化县志伊好姑雷月孙妻也年十九美仪　　容顺治三年九月汀州新下大帅李成栋率万　　骑自建宁入宁化居民窜伏伊扶姑匿乌路峡　　深山土窖中三日无食姑馁甚强为姑举火适　　兵移营隔溪鱼龙村遥见烟从山谷起蹑之遂　　获焉姑泣曰去此非汝罪当忍之伊不答逮入　　舟理鬓肃衿了无怨色从容谓卒曰身既属汝　　复何系为卒欣为释缚自袒而刺舟至中流奋　　身跃入白浪中卒度不可得以槊刀刺之越二　　日尸见刃锐洞腹　　赖恩海妻雷媚
　　按宁化县志雷氏名媚年十七归赖恩海事舅　　姑接妯娌具得欢心海性不检以博塞荡产家　　徒壁立媚忍饥寒未尝向母家索升斗以彰海　　过一日泣谓海曰君儒家子当厚自磨濯今落　　拓如此妾纵耐糟糠如君狼狈何海感其言始　　发愤力学遂籍诸生顾豪宕成习每征逐酒食　　数窘急媚黾勉织作给之历十载无怨辞而海　　亦染瘵媚既不孕欲择嗣咸无愿为海后者海　　既死媚绝而苏者再虽强起治丧惨淡有求死　　之色既而告其兄雷骏鸣曰兄能告赖族择一　　嗣以续亡者妹当忍死剃墓草耳久之媚知赖　　氏无立嗣意遂哭诉柩前自经死族戚贤而哀　　之使与海合葬于祖墓傍俾得祔食焉　　罗养妻丁素娥
　　按宁化县志丁素娥官坊罗养妻也事舅姑以　　淑令闻顺治癸巳正月二十五日流寇突经其　　乡罗族男妇悉累系就道独娥以艳逸不加絷　　胁之偕行娥宅前临大溪有桥俯溪甚峻娥抱　　二岁女行至中桥忽跃入深溪中贼愕眙无如　　何但群驻而噪呼曰好妇女那得轰烈如许啧　　啧惋叹而去贼退求尸得之桥下深潭曲躬趺　　坐手牢据地乃并女葬于桥之宅傍行者指其　　墓莫不泣下　　丘澍妻谢陵娘
</div>
    <div class="pagination">
<a href="闺媛典闺烈部_page72.html">上一页</a><span>...</span><a href="闺媛典闺烈部_page68.html">68</a><a href="闺媛典闺烈部_page69.html">69</a><a href="闺媛典闺烈部_page70.html">70</a><a href="闺媛典闺烈部_page71.html">71</a><a href="闺媛典闺烈部_page72.html">72</a><span class="current-page">73</span><a href="闺媛典闺烈部_page74.html">74</a><a href="闺媛典闺烈部_page75.html">75</a><a href="闺媛典闺烈部_page76.html">76</a><a href="闺媛典闺烈部_page77.html">77</a><a href="闺媛典闺烈部_page78.html">78</a><span>...</span><a href="闺媛典闺烈部_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
