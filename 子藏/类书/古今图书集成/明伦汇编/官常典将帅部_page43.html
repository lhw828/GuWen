<!DOCTYPE html>
<html>
 <head>
  <meta charset="utf-8"/>
  <title>
   官常典将帅部 - 第 43 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典将帅部 - 第 43 页/共 48 页
  </h1>
  <div class="content">
   按元史本传艾貌拔都康里氏初从雪不台那演征钦察攻河西城收西关破河南继从定宗略地阿奴皆有功又从四太子南伐命充怯怜口阿荅赤孛可孙又从兵渡江攻鄂以疾卒于军　　镇海
按元史本传镇海怯烈台氏初以军伍长从太祖同饮班朱尼河水与诸王百官大会兀难河上太祖尊号曰成吉思皇帝岁庚午从太祖征乃蛮有功赐良马一壬申从攻曲出诸国赐珍珠旗佩金虎符为阇里必从攻塔塔儿钦察唐兀只温契丹女直河西诸国所俘生口万计悉以上献赐御用服器白金等物命屯田于阿鲁欢立镇海城戍守之壬申从太祖谋定汉地师次隆兴与金将忽察虎战矢中臆间裹疮而出者复数四军声为之大振既破燕太祖命于城中环射四箭凡箭所至园池邸舍之处悉以赐之寻拜中书右丞相己丑太宗即位扈从至西京攻河中河南均州癸巳攻蔡州以功赐恩州一千户先是收天下童男童女及工匠置局弘州既而得西域织金绮纹工三百余户及汴京织毛褐工三百户皆分隶弘州命镇海世掌焉定宗即位以镇海为先朝旧臣仍拜中书右丞相薨年八十四子十人　　田雄
按元史本传雄字毅英北京人也幼孤能树立以骁勇善骑射知名金末署军都统岁辛未太祖军至北京雄率众出降太祖以雄隶太师国王木华黎麾下从征兴中广宁诸郡定府州县二十有九平锦州张鲸兄弟之乱从攻柏乡邢相辛巳从攻鄜坊绥葭诸州有功木华黎承制受雄隰吉州刺史兼镇戎军节度使行都元帅府事平汾西霍山诸栅壬午以木华黎命授河中帅听石天应节制太宗时从攻西和兴元诸州又从攻夔万诸州论功尤最赐金符授行军千户召为御前先锋顷之使攻破桢州雷家堡奉旨招纳河南降附得户十三万七千有奇民皆按堵而别部将校纵兵掳掠民惶惧悔降雄力为救护至出己财与之民得免于害癸巳授镇抚陕西总管京兆等路事时关中苦于兵革郡县萧然雄披荆棘立官府开陈祸福招徕四山堡寨之未降者获其人皆慰遣之由是来附者日众雄乃教民力田京兆大治事闻赐金符定宗时入觐于和林以疾卒年五十八后追封西秦王子八人大明袭职　　昔里钤部
按元史本传钤部唐兀人昔里氏钤部亦云甘卜音相近而互用也太祖时西夏既臣服大军西征复怀贰心帝闻之旋师致讨命钤部同忽都铁穆儿招谕沙州州将伪降以牛酒犒师而设伏兵以待之首帅至伏发马踬钤部以所乘马与首帅使奔自乘所踬马而殿后击败之他日帝闻曰卿临死地而易马与人何也钤部对曰小臣阵死不足重轻首帅乃陛下器使宿将不可失也帝以为忠进兵围肃州守者乃钤部之兄惧城破害及其家先以为请帝怒城久不下有旨尽屠之惟听钤部求其亲族家人于死所于是得免死者百有六户归其田业岁乙未定宗宪宗皆以亲王与速卜带征西域明年启行钤部亦在中又明年至宽田吉思海钤部从诸王拔都征斡罗斯至也里朁城大战七日拔之己亥冬十有一月至阿速灭怯思城负固久不下明年春正月钤部率敢死士十人蹑云梯先登俘十一人大呼曰城破矣众蚁附而上遂拔之赐西马西锦锡名拔都明年班师授钤部千户赐只孙为四时宴服寻迁断事官丙午定宗即位进秩大名路达鲁花赤宪宗以卜只儿来莅行台命钤部同署既又别锡虎符出监大名己未世祖南征供给军饷未尝乏绝以疾舆归卒于家年六十九子爱鲁　　洪福源
按元史本传福源其先中国人唐遣才子八人往教高丽洪其一也子孙世贵于三韩名所居曰唐城父大宣以都领镇麟州福源为神骑都领因家焉岁丙子金源契丹九万余众窜入高丽丁丑九月夺江东城池据之戊寅冬十二月太祖命哈赤吉扎剌将兵追讨大宣迎降与哈赤吉等共击之降其元帅赵忠壬午冬十月又遣着古与等十二人窥觇纳款虚实还遇害辛卯秋九月太宗命将撒里塔讨之福源率先附州县之民与撒里塔并力攻未附者又与阿儿秃等进至王京高丽王乃遣其弟怀安公请降遂置王京及州县达鲁花赤七十二人以镇之师还壬辰夏六月高丽复叛杀所置达鲁花赤悉驱国人入江华岛福源招集北界四十余城遗民以待秋八月太宗复遣撒里塔将兵来讨福源尽率所部合攻之至王京处仁城撒里塔中流矢卒其副帖哥引兵还惟福源留屯癸巳冬十月高丽悉众来攻西京屠其民劫大宣以东福源遂尽以所招集北界之众来归处于辽阳沈阳之间帝嘉其忠甲午夏五月特赐金符为管领归附高丽军民长官仍令招讨本国未附人民又降旨谕高丽之民有执王及元构难之人来朝者与洪福源同于东京居之优加恩礼擢用若大兵既加拒者死降者生其降民令福源统之乙未帝命唐古拔都儿与福源进讨攻拔龙冈咸从二县凤海洞三州山城及慈州又拔金山归信昌朔州己亥春二月入朝赐以铠甲弓矢及金织文段金银器金鞍勒等乙巳定宗命阿母罕将兵与福源共拔威州平卤城辛亥宪宗即位改授虎符仍为前后归附高丽军民长官癸丑从诸王耶虎攻禾山东州春州三角山杨根天龙等城拔之甲寅与札剌台合兵攻光州安城忠州元凤珍原甲向玉果等城又拔之戊午福源遣其子茶丘从札剌台军会高丽族子王綧入质阴欲并统本国归顺人民谮福源于帝遂见杀年五十三后赠嘉议大夫沈阳侯谥忠宪子七人俊奇君祥最知名　　捏古剌
按元史本传捏古剌在宪宗朝与也里牙阿速三十人来归后从征钓鱼山讨李皆有功　　阿儿思兰
按元史本传阿儿思兰阿速氏初宪宗以兵围阿儿思兰之城阿儿思兰偕其子阿散真迎谒军门帝赐手诏命专领阿速人且留其军之半余悉还之俾镇其境内以阿散真置左右道遇阇儿哥叛军阿散真力战死之帝遣使裹尸还葬之阿儿思兰言于帝曰臣长子死不能为国效力今以次子捏古来献之陛下愿用之捏古来至帝命从兀良哈台征哈剌章有功兀良哈台赏以白金名马从伐宋中流矢而死子忽儿都荅　　哈八儿秃
按元史本传哈八儿秃薛亦氏宪宗时从攻钓鱼山有功还又从亲王塔察儿北征充千户所都镇抚从千户脱伦伐宋没于阵　　张荣实
按元史本传荣实霸州保定县人父进金季封北平公守信安城壬辰岁率所部兵民降太宗命为征行万户甲午征河南与金将国用安战徐州死焉荣实始以质子入宿卫继授金符充征行水军千户丁酉改雄州保定新城长官庚子复命统领水军甲辰从大将察罕军至淮上遇宋将吕文德与战俘五十余人赏银碗战马从攻江陵略襄阳宋以舟师横截汉水兵不得度荣实战却之获人百余战船数十艘察罕以闻赐锦袍及银十五斤破宋军于大湖赏银百两乙未从世祖南征驻阳罗渡宋兵十万舟二千迎战横截江水帝以荣实习于水命居前列遂取轻舟率麾下水校鏖战北岸获宋大船二十俘二百溺死不可胜计斩宋将吕文信中统元年帝即位录其勋劳授金虎符水军万户仍以其子颜代为霸州七处管民万户三年李叛荣实从史天泽讨平之赏金及银二百五十两马一匹命镇胶西至元五年从丞相阿朮攻襄阳败夏贵擒张顺又攻樊城俘其二将赏银百两及弓矢鞍勒十一年增领新军从丞相伯颜南征荣实以所部军先进诸将飞渡鄂汉皆降论功授昭毅大将军从阿里海牙攻岳州降宋将高世杰破沙洋新市降江陵以功加昭武大将军偕元帅宋都台征江西隆兴擒宋将密佑抚州降十三年授同知江西道宣慰使司事未旬日升镇国上将军福建道宣慰使进兵广东破降韶州十四年改江东宣慰使行省参知政事帝以广东余党未附命与右丞塔出抚定之十五年入觐帝赐酒慰劳授湖北道宣慰使诸路水军万户是年以疾卒年六十一　　脱力世官按元史本传脱力世官畏吾人也祖八思忽都探花爱忽赤国初领畏吾阿剌温灭乞里八思四部以兵从攻四川殁于军父帖哥朮探花爱忽赤宪宗命长渴密里及曲先诸宗藩之地浑都海阿蓝荅儿叛执帖哥朮械系之帖哥朮破械脱走入觐世祖赐金符袭父职命率所部兵就征之以功赐衣服弓矢鞍勒又命从诸王奥鲁赤讨建都平之升昭勇大将军罗罗斯副都元帅同知宣慰司事至西蕃境上蕃酋必剌充遮道不得进帖哥朮战却之道遂通事闻赐金虎符赏白金及衣二袭卒于官脱力世官袭职为武德将军罗罗斯副都元帅同知宣慰司事其所部有产金户叛服不常脱力世官往讨平之定昌路总管谷纳叛与其千户阿夷谋率众渡不思鲁河脱力世官引兵战擒阿夷杀之德平路落来民又叛脱力世官又讨平之亦奚不薛地未附民多立寨依险自保诏云南行省调罗罗斯蒙古军四百人罗罗章六百人属脱力世官从左丞爱鲁往讨之脱力世官先至拔其寨爱鲁命率兵攻罗羽抵落穿夺其关获马牛羊以给士卒又命与万户兀都蛮攻怯儿地其酋长阿失据山寨不下脱力世官先登破之爱鲁遂命脱力世官总左手四翼兵讨平亦奚不薛又有蛮子童者立寨于纳土原山行省复命脱力世官以蒙古爨僰军与行省参政阿合八失攻之子童穷蹙遂降进兼管军副万户蛮细狗折兴等及威龙州判官阿遮皆凭险为乱脱力世官夜入据其寨贼散走遣兵搜山谷获阿遮于深菁斩之籍其民五百余户为农脱力世官入觐授三珠虎符加怀远大将军罗罗斯宣慰使兼管军万户既还治括户口立赋税以给屯戍昌州苏巴翠等作乱脱力世官以云南王命讨降之徙其众于昌州平川镇守千户任世禄以所部二千人乘间遁去屯威龙州脱力世官先据其要路厄之世禄降未几入觐卒于京师　　重喜
按元史本传重喜束吕&amp;#氏祖塔不已儿事太宗为招讨使征信安河南授金虎符改征行万户卒父脱察剌袭职岁己未从南征破十字寨时重喜从行战亦屡捷左足中流矢勇气益倍世祖亲劳之曰汝年幼能为朕宣力如是深可嘉尚父卒重喜袭职中统三年从征李有功四年命领兵镇莒州至元十二年奉旨筑十字路城备守御重喜常率兵游击四年从抄不花征泗州时蔡千户为宋兵所围重喜奋战救之五年入觐帝嘉其功赐白金金鞍弓矢修正阳城十一年宋兵围正阳从大军战败之十二年从下涟海诸城又败宋将李提辖遂驻兵瓜洲十三年夏六月宋都统姜才率师来攻迎战却之秋七月从大军袭击宋将李庭芝于泰州进昭勇大将军婺州路总管府达鲁花赤卒子庆孙袭　　旦只儿
按元史本传旦只儿蒙古荅荅带人至元七年从征蜀败宋兵于马湖江斩首百余级九年从征建都蛮十一年从攻嘉定败宋兵于夹江又从攻下泸叙诸州进围重庆败宋将张万泸州叛诸军将攻泸旦只儿先将其众据红米湾与宋兵战败之进至安乐山复败宋军斩首五百余级获战舰四宋兵邀漕舟于安乐山击走之遂破其石盘寨十四年春抵泸州夺其战舰五艘还至安乐山复与宋兵战杀数十人从诸军拔泸州张万举兵欲向合州旦只儿以锐卒千人邀击于龙坎斩首百余级万引却赐银符授管军千户从征斡端至甘州赐金符升总管十九年从诸王合班元帅忙古带军至斡端与叛王元卢等战胜之二十年诸王八巴叛以兵来攻旦只儿独破其五百余众拔亡卒二千余人以出进副万户还戍长宁军宋好止寨以兵来袭旦只儿击走之斩首百余级生获三十余人二十六年赐金虎符授信武将军平阳等路万户府达鲁花赤卒子建都不花袭　　脱欢
按元史本传脱欢札剌儿台氏祖菊者父脱端为万户从皇子阔出忽都秃略汴宋雎宿等州岁癸丑镇蔡州脱端卒子不花袭不花卒弟阿蓝荅儿袭阿蓝荅儿卒弟长寿袭并为千户守蔡长寿卒脱欢袭加武略将军佩金符从丞相阿朮攻阳逻堡累有战功渡江攻鄂汉诸州下之会宋军于丁家洲脱欢突入夺战舰数艘攻建康太平等郡下之宋都统姜才攻杨子桥堡脱欢率精兵出堡东逆之斩杀几尽俄而宋军复集堡北遂奋击走追至扬州杀伤甚众会万户昔里罕入朝道滁州为宋兵所遮击败宋兵出昔里罕从攻扬州至泥湖遇宋军夺三十余艘遂进兵苏州与宋军战擒柳奉使至元十三年右丞相遣脱欢援高邮军未至二十里会宋将率兵来漕高邮粟与战擒之有顷宋高邮都统复率二万人至击败之十四年春授怀远大将军太平路总管府达鲁花赤会只里瓦带寇北边帝命脱欢往讨之战左臂中流矢二帝慰劳之赐铠甲弓矢鞍勒钞千五伯缗十五年春从亲王斡鲁忽台丞相孛罗西征有功加定远大将军福州路总管府达鲁花赤平闽盗改武昌路卒　　失里伯
按元史本传失里伯蒙古人祖怯古里秃从太祖经略西夏有功又隶诸王朮赤台领宝儿赤与金人战殁于阵父莫剌合嗣从征阿蓝荅儿亦有功世祖赐以白金五十两失里伯世其职由枢密院断事官为河南行中书省断事官至元七年佩金虎符引水军四万攻襄阳八年七月宋将范文虎来援失里伯败其军进围樊城先登战于鹿门与诸军擒其将张贵十年迁昭勇大将军为耽罗国招讨使奉旨入见上都改管军万户领襄阳诸路新军从丞相伯颜等渡江破独松关下长兴取湖州行安抚司事十四年授湖州总管进镇国上将军淮西道宣慰使十八年卒　　孛兰奚按元史本传孛兰奚雍吉烈氏世居应昌祖忙哥以后族备太祖宿卫父律实状貌魁伟有谋善骑射太宗尝问以军旅之事应对称旨即命为千户寻以为齐王府司马后从睿宗伐金有功诏还宿卫以疾卒孛兰奚英迈有父风幼孤能自刻厉如成人暇日习弓马夜则读书其母尝训之曰汝父忠勇绝人天不假年汝能自立则汝父殁无憾矣孛兰奚由是感激期以成父之志从军有功袭父官为齐王司马世祖亲征乃颜以齐王兵从兵始交孛兰奚跃马陷阵斩其旗所向披靡世祖遥望见壮之有顷乃颜兵遁走孛兰奚驰归以捷闻世祖大悦劳之曰无尔父矣赐黄金五十两金织文二匹授宣威将军信州路达鲁花赤时江南初附布宣上意与民更始期年郡中大治部使者以闻帝奖叹久之即遣使赐以上尊俄以疾卒年三十三赠河间路达鲁花赤追封范阳郡侯　　暗伯
按元史本传暗伯唐兀人祖僧吉陀迎太祖于不伦荅儿哈纳之地太祖嘉其效顺命为秃鲁哈必阇赤兼怯里马赤父秃儿赤袭职事宪宗累官至文州礼店元帅府达鲁花赤暗伯弱冠入宿卫性严重刚果有大志尝亲迎于炖煌阻兵不得归乃客居于于阗宗王阿鲁忽之所世祖遣薛彻干等使阿鲁忽以通好阿鲁忽留使者数年弗遣暗伯悉以己马驼厚赆之令逃去薛彻干等得脱归具以白世祖世祖称叹久之既而命元帅不花帖木儿等征于阗暗伯乘间至行营见薛彻干于帐中薛彻干曰公之忠义已上闻矣不花帖木儿遂承制命暗伯权充枢密院客省使俄有旨护送暗伯妻子来京师未几宗王乃颜叛世祖亲征暗伯在行间屡捷命为克流速不鲁合不周兀等处万户又诸王哈鲁驸马&amp;#绵荅儿等叛暗伯率所部兵战于克流速石巴秃之地身中七创所乘马亦中二矢自旦至晡鏖战愈力刺秃绵荅儿杀之生擒哈鲁以献世祖嘉其功命长唐兀卫兼佥枢密院事凡分立诸色五卫军职袭替屯戍之法多所更定历同佥副枢同知至知枢密院事以疾终于位赠推忠保节功臣资善大夫甘肃等处行中书省右丞上护军宁夏郡公谥忠　　也速儿
按元史本传也速儿康里人父爱伯伯牙兀太祖时率众来归初以五十户从军南征力战而死也速儿世其官从丞相伯颜经略襄樊攻百丈山鹳子滩功居最及襄樊围合即被甲先登赏银钞百两明年破复州杀其将以功升百户主帅言赏不足酬其劳世祖赐金符加为千户督五路招讨至元十六年改金虎符管军总管江南平录功进怀远大将军管军万户领江淮战舰数百艘东征日本全军而还有旨特赐养老一百户衣服弓矢鞍辔有加二十二年移镇泰州时籍民丁为兵得万人以也速儿为钦察亲军指挥使统之大德三年以疾卒　　昔都儿
按元史本传昔都儿钦察氏父秃孙隶蒙古军籍中统二年从丞相伯颜讨李叛以功授百户至元十年告老以昔都儿代之十一年昔都儿从大军南征攻取襄阳唐邓申钧许等州累功授忠显校尉管军总把赐银符将其父军十四年从诸王伯木儿追击折儿凹台岳不思儿等于黑城哈剌火林之地平之十七年赐金符升武略将军侍卫军百户时亡宋犹有未附城邑昔都儿言于省愿自举兵下之省从其请诸城闻风而附二十四年赐虎符进宣武将军汉洞右江万户府达鲁花赤是年秋七月领洞军从镇南王征交趾冬十月至其境驻兵万劫左丞阿八命进兵拔其一字城射交人夺其战舰七明年春正月大兵进逼伪兴道王居与交人战于塔儿山奋戈撞击之右臂中毒矢流血盈掬洒血奋战射死交人二十余仍督诸军乘胜继进大败之遂入其都城四月战于韩村堡擒其将黄泽是夜二鼓交人突至谋劫营官军坚壁以待敌失计诘旦鸣鼓出营交人却追杀甚众还营立木珊增逻卒交人不敢犯五月镇南王引兵还以昔都儿为前军行次陷泥关战数十合交人却遂还迎镇南王于女儿关交人四万余截其要道时我军乏食且疲于战将佐相顾失色昔都儿率勇士奋戈冲击之交人却二十余里遂得全师而还镇南王闵其劳命枢密臣奏升其秩二十六年赐虎符授广威将军炮手军匠万户府达鲁花赤大德二年卒子也先帖木儿袭　　忽都
按元史本传忽都蒙古兀罗带氏父孛罕事太祖备宿卫至太宗时为镇西行省领蒙古汉军从攻河中潼关河南与拜只思扎忽歹阿思兰攻秦巩及仁和诸堡又与拜只思守京兆岁乙未授左手万户从都元帅荅海钳卜出征卒军中宪宗命忽都将其军从都元帅大荅攻巴州又从都元帅纽璘渡马湖江破宋叙州兵于老君山下中统元年宋将以舟师二千犯成都新津忽都逆击败之斩首百五十级至元元年授蒙古汉军总管二年从都元帅百家奴败宋将贵夏于怀安五年卒　　唆都
按元史本传唆都扎剌儿氏骁勇善战入宿卫从征花马国有功李叛山东从诸王哈必赤平之还言于朝曰郡县恶少年多从间道鬻马于宋境乞免其罪籍为兵从之得兵三千人以千人隶唆都为千户命守蔡州至元五年阿木等兵围襄阳命唆都出巡逻夺宋金刚台寨筲基窝青涧寨大洪山归州洞诸隘尝猝遇宋兵千余持羁勒欲窃马唆都战败之斩首三百级六年宋将范文虎率舟师驻灌子滩丞相史天泽命唆都拒却之升总管分东平卒八百隶之九年攻樊城唆都先登城遂破襄阳降再与卒五千赐弓矢袭衣金鞍白金等物入见升郢复等处招讨使十一年移戍郢州之高港败宋师斩首三百级获裨校九人从大军济江鄂汉降十二年建康降参政塔出命唆都入城招集改建康安抚使攻平江嘉兴皆下之帅舟师会伯颜于皋亭山宋平诏伯颜以宋主入朝留参政董文炳守临安令其自择可副者文炳请留唆都从之时衢婺诸州皆复起兵文炳谓唆都曰严州不守临安必危公往镇之至严方十日衢婺徽连兵来攻唆都战却之获章知府等二十二人复婺州败宋将陈路钤于梅岭下斩首三千级又复龙游县攻衢州衢守备甚严唆都亲率诸军鼓噪登城拔之宋丞相留梦炎降攻处州斩首七百级又攻建宁府松溪县怀安县皆下之十四年升福建道宣慰使行征南元帅府事听参政塔出节制塔出令唆都取道泉州泛海会于广州之富场将行信州守臣来求援曰元帅不来信不可守今邵武方聚兵观衅元帅旦往邵武兵夕至矣唆都告于众曰若邵武不下则腹背受敌岂独信不可守乎乃遣周万户等往招降之唆都趋建宁遇宋兵于崇安军容甚盛令其子百家奴及杨庭璧等数队夹击之范万户以三百人伏祝公桥移剌荅以四百人伏北门外庭璧陷阵深入宋兵败走伏兵起邀击之斩首千余级宋丞相文天祥南剑州都督张清合兵将袭建宁唆都夜设伏败之转战至南剑败张清夺其城至福州王积翁以城降攻兴化军知军陈瓒乞降复闭城拒守唆都临城谕之矢石雨下乃造云梯炮石攻破其城巷战终日斩首三万余级获瓒支解以徇至漳州漳州亦拒守先遣百家奴往会塔出留攻之斩首数千级知府何清降攻潮州知府马发不降唆都恐失富场之期乃舍之而去十五年至广州塔出令还攻潮发城守益备唆都塞堑填濠造云梯鹅车日夜急攻发潜遣人焚之二十余日不能下唆都令于众曰有能先登者拜爵已崔者增秩总管兀良哈耳先登诸将继之战至夕宋兵溃潮州平进参知政事行省福州征入见帝以江南既定将有事于海外升左丞行省泉州招谕南夷诸国十八年改右丞行省占城十九年率战船千艘出广州浮海伐占城占城迎战兵号二十万唆都率敢死士击之斩首并溺死者五万余人又败之于大浪湖斩首六万级占城降唆都造木为城辟田以耕伐乌里越里诸小夷皆下之积谷十五万以给军二十一年镇南王脱欢征交趾诏唆都帅师来会败交趾兵于清化府夺义安关降其臣彰宪昭显脱欢命唆都屯天长以就食与大营相距二百余里俄有旨班师脱欢引兵还唆都不知也交趾使人告之弗信及至大营则空矣交趾遮之于干满江唆都战死事闻赠荣禄大夫谥襄愍子百家奴　　李恒按元史本传恒字德卿其先姓于弥氏唐末赐姓李世为西夏国主太祖经略河西有守兀纳刺城者夏主之子也城陷不屈而死子惟忠方七岁求从父死主将异之执以献宗王合撒儿王留养之及嗣王移相哥立惟忠从经略中原有功淄川王分地以惟忠为达鲁花赤佩金符惟忠生恒恒生有异质王妃抚之犹己子中统三年命恒为尚书断事官恒以让其兄李反涟海恒从其父弃家入告变怒系恒阖门狱中诛得出世祖嘉其功授淄莱路奥鲁总管佩金符并偿其所失家赀至元七年改宣武将军益都淄莱新军万户从伐宋襄阳守将吕文焕时出拒敌殿帅范文虎复援之恒率本军筑堡万山扼城西绝其陆路文焕等又以渔舟渡汉水窥伺军形恒设伏败之水路亦绝遂进攻樊城十年春恒以精兵渡汉自南面先登樊城破襄阳亦降捷闻帝赐以宝刀迁明威将军佩金虎符十一年丞相伯颜大会师襄阳进至郢州宋以舟师截汉水伯颜由唐港入汉舍郢而进攻沙洋新城留恒为后拒败其追兵至阳罗堡宋制置夏贵遣其子松来逆战恒先陷阵额中流矢伯颜止之恒战益力卒射松杀之诸军渡江恒与宋兵战自寅至申夏贵败走鄂州汉阳俱下以功迁宣威将军赐白金五百两遂从伯颜东下十二年春宋将高世杰复窥汉沔乃遣恒还守鄂州时豪民聚众侵江陵行省命恒往讨之恒敛兵不动但谕使出降得生口十余万悉纵为民仍禁军毋得掳掠馈献充积一无所受十二年从右丞阿里海牙至洞庭擒高世杰下岳州进攻沙市拔之宋制置高达以江陵降留恒镇守传檄归峡辰沅靖澧常德诸州皆下未几徙镇常德以扼湖南之冲俄有诏分三道出师以恒为左副都元帅从都元帅逊都台出江西九月开府于江州师次建昌县擒都统熊飞遂围隆兴转运使刘盘请降恒察其诈密为之备盘果以锐兵突至恒击败之杀获殆尽盘乃降下抚瑞建昌临江军中有得宋相文天祥与建昌故吏民书恒焚之人心乃安进攻吉州知州周天骥降遂定赣南安广东经略徐直谅奉蜡书纳其所部十四郡前江西制置黄万石亦以邵武降隆兴帅府诬富民与敌连已诛百三十家恒还审其非罪尽释之宋丞相陈宜中及其大将张世杰立益王&amp;#于闽中郡县豪杰争起兵应之恒遣将破吴浚兵于南丰世杰遣都统张文虎与浚合兵十万期必复建昌恒复遣将败之兜港浚走从文天祥于瑞金又破之天祥走汀州遣镇抚孔遵追之并破赵孟瀯军取汀州元帅府罢授昭勇大将军同知江西宣慰司事加镇国上将军迁福建宣慰使改江西宣慰使天祥复取汀州兵出兴国县连破诸邑围赣州尤急或言天祥坟墓在吉州者若遣兵发之则必下矣恒曰王师讨不服耳岂有发人坟墓之理乃分兵援赣自率精兵潜至兴国天祥走追至空坑获其妻女擒招讨使赵时赏已下二十余人降其众二十万有旨令与右丞阿里罕左丞董文炳合兵追益王众议所向皆谓宜趋福建恒曰不可若诸军俱在福建彼必窜广东则梅岭江西非我有矣宜从广东夹攻之众以为然兵至梅岭果与宋兵遇出其不意败之乃遁走碙州十四年拜参知政事行省江西十五年益王殂其枢密张世杰陆秀夫等复立卫王昺守广东诸郡诏以恒为蒙古汉军都元帅经略之恒进兵取英德府清远县败其制置凌震运使王道夫遂入广州世杰等移屯崖山时都元帅张弘范舟师未至恒按兵不动分遣诸将略定梅循诸州凌震等复抵广州恒击败之皆弃舟走赴水死夺其船三百艘擒将吏宋迈以下二百余人又破其余军于茭塘越十六年二月弘范至自漳州直指崖山恒率所部赴之张世杰集海舰千余艘贯以巨索为栅以自固恒遣断其汲路其势日迫谕降不可乃阵于船尾由北面逆行捣其栅索绝世杰犹战死自朝至晡弘范督南面诸军合击大败之陆秀夫先沉妻子于海乃抱卫王赴海死从死者十余万人获其金玺后宫及文武之臣其大将翟国秀凌震等皆解甲降焚溺之余尚得八百余艘是日黑气如雾有乘舟南遁者恒以为卫王追至高化询之降人始知卫王已死遁者乃世杰也世杰继亦溺死于海陵港岭海悉平功成入觐帝赏劳甚厚将士预赐宴者二百余人十七年拜资善大夫中书左丞行省荆湖掠民为奴婢者禁之常德澧辰沅靖五郡之饥者赈之猎户之籍于官者奏请一千户之外悉放散之十九年乞解军职乃命其长子同知江西宣慰司事散木袭为本军万户占城之役恒奉旨给其粮饷器械海舰百艘久留瘴乡冒疾而还俄有诏命恒从皇子镇南王征交趾结筏渡海夺天长府交趾遂空其国航海而遁恒封其宫庭府库追袭于海洋败之得船二百艘几获其世子会盛夏军中疾作霖潦暴涨浸灌营地议者谓交趾且降请班师恒弗能夺遂还蛮兵追败后军王乃改命恒殿后且战且行毒矢贯恒膝一卒负恒而趋至思州毒发卒年五十后赠银青荣禄大夫平章政事谥武愍再赠推忠靖远功臣太保仪同三司追封滕国公子散木　　拜延八都鲁
按元史本传拜延八都鲁蒙古扎剌台氏幼事太祖赐名八都鲁岁乙未太宗命领扎剌军一千六百人与塔海甘卜同征关西有功癸丑宪宗命与阿脱总帅汪世显创立利州城甲寅领兵紫金山破宋军鹿角寨夺其军饷器械丁巳从都元帅纽璘城成都及领兵围云顶山下其城帝亲征元帅纽璘既进兵涉马湖江留拜延八都鲁镇成都降属县诸城得其民悉抚安之赐黄金五十两衣九袭诸王哈丹乃欢脱脱等征大理还命拜延八都鲁领兵迎之道过新津寨与宋潘都统遇战败之杀获甚众中统二年元帅纽璘上其功授蒙古奥鲁官子外貌台孙兀浑察至元六年拜延八都鲁告老兀浑察代其军　　秃满荅儿
按元史耶律秃花传秃满荅儿者百家奴之弟忽林带之兄也常留中宿卫后百家奴解兵柄为他官乃授成都管军万户代将其军至元十一年从忽敦攻嘉定修平康寨以守之十二年从汪田哥攻九顶山破之杀都统一人嘉定降从忽敦徇下泸叙诸城围重庆守合江口又以舟师塞龙门濠遏其援兵十三年泸州叛从汪田哥攻之重庆遣兵援泸邀击破之获七十人泸坚守不下秃满荅儿夜率兵攻夺水城以进黎明先登入泸城克之斩其将王世昌李都统复从不花围重庆守将张&amp;#搏战败之城下重庆降赐虎符授夔路招讨使迁四川东道宣慰使仍兼夔路招讨改同佥四川等处行枢密院事迁四川等处行中书省左丞尚书省立改行尚书省左丞进右丞卒　　也速台儿
按元史艾貌传艾貌子也速台儿从讨阿蓝荅浑都海征李伐宋累功授管军总把至元十四年从攻福建兴化招古田等处民五千余户以功升武略将军千户赐金符又招手号新军二千五百余人升宣武将军总管赐虎符有旨征日本也速台儿愿效力赐以弓矢进怀远大将军万户二十年授泰州万户府达鲁花赤二十三年迁昭勇大将军钦察亲军都指挥使二十四年从征乃颜有功明年卒后赠金吾卫上将军追封成武郡公谥显敏　　阿塔赤
按元史杭忽思传阿塔赤从宪宗征西川军于钓鱼山与宋兵战有功帝亲饮以酒赏以白金阿里不哥叛从也里可征之至宁夏与阿蓝荅儿浑都海战率先赴敌矢中其腹不惧世祖闻而嘉之赏以白金召入宿卫中统二年扈驾亲征阿里不哥追至失木里秃之地以功复赏白金三年从征李平之至元五年奉旨同不荅台领兵南征攻破金刚台六年从攻安庆府战有功七年从下五河口十一年从下松江诸郡戍镇巢民不堪命宋降将洪福以计乘醉而杀之世祖悯其死赐其家白金五百两钞三千五百贯并镇巢降民一千五百三十九户且命其子百荅儿袭千户　　巩信
按元史巩彦晖传彦晖长子信袭授银符易州等处管军总把中统三年从征李至元四年从元帅阿朮南征九年从攻樊城先登夺其土城焚西南角楼杀敌军十人擒五人宋将矮张以舟兵来援自高头堡战&amp;#八十余里抵襄阳城下夺战舰二获其裨将二人军八人十一年从丞相伯颜攻沙阳堡率勇士五十人火焚其寨敌军大乱遂破之是年从渡江与宋兵战俘生口十一夺战舰二继又领军由陆进直抵鄂城下杀宋兵数十人擒江路分一人以归十二年战丁家洲杀宋兵七十余人夺战舰二江南平以功升武略将军管军千户镇太平州十六年以疾辞子思明袭　　霸突鲁
按元史木华黎传霸突鲁从世祖征伐为先锋元帅累立战功世祖在潜邸从容语霸突鲁曰今天下稍定我欲劝主上驻跸回鹘以休兵息民何如对曰幽燕之地龙蟠虎踞形势雄伟南控江淮北连朔漠且天子必居中以受四方朝觐大王果欲经营天下驻跸之所非燕不可世祖怃然曰非卿言我几失之己未秋命霸突鲁率诸军由蔡伐宋且移檄谕宋沿边诸将遂与世祖兵合而南五战皆捷遂渡大江傅于鄂会宪宗崩于蜀阿里不哥构乱和林世祖北还留霸突鲁总军务以待命世祖至开平即位还定都于燕尝曰朕居此以临天下霸突鲁之力也师还中统二年卒于军大德八年追赠推诚宣力翊卫功臣太师开府仪同三司上柱国东平王谥武靖夫人帖木伦昭睿顺圣皇后同母兄也子四人长安童次定童次霸都虎台他姬子曰和童袭国王安童别有传　将帅部名臣列传八十二
　　元四
　　刘恩
按元史本传恩字仁甫洺之洺水人后徙威州父辛归国署贝州长恩幼知读书勇而有谋以材武隶军籍累功为百户俄迁管军总管佩银符太傅府经历从入蜀数有战功宋刘整将兵守泸州中统三年都元帅纽璘遣恩谕整降以功易赐金符至元三年宋将以战船五百艘载甲士三万人夹江上游先以一万人云顶山欲取汉州恩率千人渡江与战杀其将二人士卒三千余人溺死者不可胜计授成都路管军副万户六年从平章赛典赤攻嘉定过九顶山与宋军遇生擒其部将十八人械送京师赏甚厚九年从皇子西平王行省也速带儿征建都恩将游兵为先锋师次其地一日三战皆捷建都兵夜来犯围恩御之死者千余人时师久驻食且尽恩画策招谕沿江诸蛮得粮三万石牛羊二万头士气益振建都因山为城山有七巅恩夺其五断其汲道建都穷蹙乃降入朝升管军万户戍眉州十二年昝万寿以嘉定降恩移戍嘉定安西王遣使召恩至六盘山问曰江南已平四川未下奈何恩曰若以重臣之不徇私者奉诏督责之则半年可下矣王即遣恩与府僚木儿赤乘传以闻帝以为然命丞相不花等行枢密院于西川授恩同佥院事十五年重庆降守将张万走夔府以兵固守不花遣恩招之万以城降旬月之间得其大小州邑六十四十六年入朝赏有加授四川西道宣慰使改副都元帅率蒙古汉军万人征斡端进都元帅宣慰使如故赐宿烈孙皮衣一锦衣一及弓刀诸物师次甘州奉诏留屯田得粟二万余石十八年命恩进兵斡端海都将玉论亦撒率兵万人迎战游骑先至恩设伏以待大败之海都又遣八把率众三万来侵恩以众寡不敌成师而还二十二年佥行枢密院事卒　　抹兀荅儿
按元史肖乃台传抹兀荅儿岁戊戌从国王忽林赤行省于襄阳略地两淮己未从渡江攻鄂州以功赏银五十两中统元年追阿兰荅儿浑都海预有战功二年从北征败阿里不哥于失木秃之地三年又与李战有功国王忽林赤上其功奉旨赏银五十两授提举本投下诸色匠户达鲁花赤卒　　兀鲁台
按元史肖乃台传兀鲁台中统三年从石高山奉旨拘集探马赤军授本军千户至元八年授武略将军佩银符十年攻樊城有功换金符武德将军十一年渡江有功赏银三百两改武节将军十二年四月军至建安卒于军子脱落合察儿袭职　　脱落合察儿
按元史肖乃台传兀鲁台子脱落合察儿从参政阿剌罕攻独松关有功升宣武将军寻命管领侍卫军枢密院录其渡江以来累次战功十八年升怀远大将军二十年江南行省命讨武宁叛贼董琦平之改授虎符江州万户府达鲁花赤二十四年移镇潮州值贼张文惠罗半天等啸聚江西行枢密院檄讨之领兵破贼寨斩贼首罗大老李尊长等获其伪银印三卒于军　　李彀
按元史李守贤传守贤子彀嗣岁丁酉从太师塔海绀卜征蜀汉有功明年攻碉门又明年征万州会战于瞿塘获战舰千余艘辛丑朝行在所授河东道行军万户兼总管己巳进兵攻成都由广元出葭萌度木瓜坡蜀之余孽团聚为梗闻彀至潜为伏以待彀谍知之令众衔枚疾进出其不意贼兵败走长驱至成都破之壬子袭嘉定戊午秋宪宗南伐己未入梁州师次江上造舟为梁以通援兵且断宋人往来之路会江涨梁中绝宋将率舟师万艘逆战彀以一旅先犯之诸军继进遂破之明日帝召谓诸将曰汝辈平日自负鸷勇及临敌不能为朕立尺寸功独李彀身犯矢石摧锋陷阵视敌蔑如言勇者如彀乃可耳赐白金二百五十两中统三年改河东路总管佩金虎符移京兆路加昭勇大将军未几转洺磁路至元七年正月卒年四十九　　王文干
按元史王珍传珍子文干善骑射袭为行军万户己未从世祖攻鄂州先登中流矢赐以良马金帛李叛从哈必赤讨平之哈必赤论功语以官赏文干对曰增秩则荣及一身赐金则恩逮麾下乃以白金二千两器皿百事杂彩数百缣赏之文干悉颁之军中中统三年制父兄弟子并仕同涂者罢其弟子文干弟文礼为千户文干自陈愿解己官而留文礼诏从之改同知大名路总管府事累迁河东山西道提刑按察副使近臣言其鄂州之功升签东川行枢密院事历全州卫辉东平总管改江东建康道提刑按察使卒于官年五十八发其箧中钱仅七缗贫不能归葬人以此称之　　重喜
按元史塔不己儿传塔不己儿子脱察剌袭职岁己未率兵度江破十字寨命其子重喜从行重喜率先引弓射中敌兵又多杀获既而与敌兵战于洋隘口夺战舰一流矢中左足勇气愈倍时世祖驻跸洋隘口北亲劳之曰汝年幼能宣力如是深可嘉尚然继今尤当勉之及脱察剌卒以重喜袭职中统三年从征李有功四年以兵镇莒州至元二年奉旨初筑十字路城以备守御重喜率兵南巡为游击军四年从抄不花出征至泗州北古城时蔡千户为敌兵所围重喜奋战救而出之五年入觐帝嘉其功赐白金纳失失段及金鞍弓矢等十年修正阳城明年宋兵围正阳从战败之十二年从下连海诸城俄奉旨率五千人从出征道过衡阳店与宋将李提辖等战大败之杀掠几尽遂驻兵瓜洲十三年夏六月宋都统姜才领诸军来围城堡败之秋七月从兵袭击李庭芝等于泰州十四年进昭勇大将军婺州路总管府达鲁花赤佩已降虎符未几卒子庆孙袭职　　刘思敬
按元史刘斌传斌子思敬赐名哈八儿都袭父职为征行千户世祖南征从董文炳攻台山寨先登中流矢伤甚帝亲劳赐酒易金符中统二年授武卫军千户从讨李赐银六十锭四年授济南武卫军总管捕盗有功又赐银千两至元三年授怀远大将军侍卫亲军左翼副都指挥使四年命筑京城八年授广威将军西川副统军佩金虎符九年宋嘉定守臣昝万寿乘虚攻成都哈八儿都邀击败之战于青城宋兵大败夺所俘二千人还十二年转同签行枢密院事复攻嘉定取之泸叙忠涪诸部及巴县筹胜龟云石笋等寨十九族及西南夷五十六部悉来降十三年围重庆败宋将张万得其舟百余六月泸州复叛哈八儿都妻子没焉乃率兵讨擒其将任庆攻破盘山寨俘九千余户又获其将刘雄及王世昌等夜入东门巷战杀王安抚等遂克泸州复攻重庆其将赵牛子降禽守臣张珏十六年蜀平拜中奉大夫四川行省参知政事行省罢改四川北道宣慰使十七年授正奉大夫江西行省参知政事治吉赣盗民赖以安二十年卒年五十三赠推忠宣力果毅功臣平章政事柱国封滨国公谥忠肃　　贺祉
按元史本传祉益都人父进尝平涟水有功为元帅左监军守淄州改千户守胶州祉初以质子入宿卫至元六年袭父职为千户仍守胶州七年宋兵攻胶州祉固守战退之十年领舟师五百艘为先锋攻五河口城军还殿后时宋兵以巨索横截淮水号混江龙祉用大刀断之却其救兵清河城遂降攻高邮宝应战淮安城下尸填壕中丞相伯颜以其功上闻授武节将军攻泗州获战船五百艘还从右丞别乞里迷失入朝帝赐以弓矢锦衣鞍勒加宣武将军镇新城绝淮安宝应粮道降之得战船六百艘及器械上于行枢密院遂命领宝应军民事十四年特赐金虎符怀远大将军二十年建宁路黄华反以所领军捕之有功二十四年以征交趾请行湖广行省檄令守辎重屯思明州军还至建康卒　　乞儿
按元史石抹狗狗传狗狗子常山袭为千户常山卒子乞儿袭领本万户诸翼军马从都元帅纽璘攻重庆泸叙诸城数有战功时忽都叛于临洮乞儿等以蒙古汉军从往讨之至元二年从都元帅按敦移镇潼川四年九月从攻蓬溪寨死焉　　狗狗
按元史石抹狗狗传石抹狗狗子乞儿乞儿子狗狗袭狗狗少从征伐以壮勇称八年从佥省严忠范以兵围重庆攻朝阳寨先登九年宋将昝万寿率众袭成都狗狗以蒙古军二千击败之十六年朝廷录其前后功赐金虎符授宣武将军管军总管戍遂宁十七年进明威将军管军副万户亦奚不薛蛮叛从招讨使药剌海讨平之行省也速带儿讨都掌乌蒙蚁子诸蛮战于鸭楼关狗狗最有功二十一年以蒙古军八百从征散&amp;#蛮战于菜园坪渗水溪皆败之壁守石寨月余散&amp;#降大盘诸蛮亦降二十四年迁怀远大将军夔路万户移戍重庆二十六年卒子安童袭　　楚鼎
按元史本传鼎安丰蒙城人父仕金为镇国上将军寿春府防御使金亡归宋命守宿州岁己亥以州降阿朮鲁命守之宋兵来攻宿州城破死之宋人囚鼎于镇江会赦免至元十二年师渡江鼎从知太平州孟之缙降行省遣鼎谕宁国府守将孙世贤下之承制授鼎管军总管制下加怀远大将军领兵镇宁国平建平南湖广德诸盗鼎与权万户孛罗台护送徽州招抚使李铨男汉英归徽州谕铨下其城十三年汉英与李世达叛旌德太平两县附之鼎与兀忽纳进兵用徽人郑安之策按兵而入兵不血刃而乱定十五年鼎始受符印十八年东征日本鼎率千余人从左丞范文虎渡海大风忽至舟坏鼎挟破舟板漂流三昼夜至一山会文虎船因得达高丽之金州合浦海屯驻散兵亦漂泛来集遂领之以归　　樊楫按元史本传楫冠州人初为军吏从参政阿里海牙下鄂江陵有功以行省命为都事宋平从入朝改员外郎从定广西升郎中从攻&amp;#山进参议行中书省事同知湖南宣慰司事二十一年擢佥荆湖占城行中书省事从阿里海牙征交趾无功而还二十四年复征交趾进行中书省参知政事时三道进兵皇子镇南王与右丞程鹏飞分二道一入永平一入女儿关楫与参政乌马儿将舟师入海与贼舟遇安邦口楫击之斩首四千余级及生擒百余人获船百余艘兵仗无算遂至万劫山合镇南王兵十二月进攻交趾陈日烜弃城走敢喃堡二十五年正月王攻敢喃堡破之日烜走入海中交人皆匿其粟而&amp;#张文虎馈饷不至二月天暑食且尽于是王命班师楫与乌马儿将舟师还为贼邀遮白藤江潮下楫舟胶贼舟大集矢下如雨力战自卯至酉楫被创投水中贼钩执毒杀之至顺元年赠推忠宣力效节功臣资德大夫江浙行省右丞上党郡公谥忠定　　信苴日
按元史本传信苴日僰人也姓段氏其先世为大理国王后累为权臣高氏所废岁癸丑当宪宗朝世祖奉命南征诛其臣高祥以段兴智主国事乙卯兴智与其季父信苴福入觐诏赐金符使归国丙辰献地图请悉平诸部并条奏治民立赋之法宪宗大喜赐兴智名摩诃罗嵯命悉主诸蛮白爨等部以信苴福领其军兴智遂委国任其弟信苴日自与信苴福率僰爨军二万为前锋导大将兀良合台讨平诸郡之未附者攻降交趾入朝兴智在道上卒中统二年信苴日入觐世祖复赐虎符诏领大理善阐威楚统失会川建昌腾越等城自各万户以下皆受其节制至元元年舍利畏结威楚统失善阐及三十七部诸爨各杀守将以叛善阐屯守官不能御遣使告急信苴日率众进讨大败之于威楚宝满裔复遣孛罗攻贼于统失城又大破之遂定统失其秋舍利畏又以众十万谋攻大理诏都元帅也先与信苴日讨之师至安宁遇舍利畏击破走之遂复善阐降威楚定新兴进攻石城肥腻皆下之爨部平三年信苴日入觐录功赐金银衣服鞍勒兵器十一年赛典赤为云南行省平章政事更定诸路名号以信苴日为大理总管未几舍利畏复叛信苴日遣石买等诡为商旅执贽住见挺矛撞杀之及其党一人枭首于市行省以闻复赐金一锭及金织纹衣于是置郡县署守令行赋役施政化与中州等十三年缅国拥象骑数万掠金齿南甸欲袭大理行省遣信苴日与万户忽都领骑兵千人御之信苴日以功授大理蒙化等处宣抚使十八年信苴日与其子阿庆复入觐帝嘉其忠勤进大理威楚金齿等处宣慰使都元帅留阿庆宿卫东宫及陛辞复拜为云南诸路行中书省参知政事十九年诏同右丞拜荅儿迎云南征缅之师行至金齿以疾卒信苴日治大理凡二十三年子阿庆袭爵　　张惠按元史本传惠字廷杰成都新繁人宋尚书右仆射商英之裔孙也其先徙居青河后徙蜀岁丙申惠年十四兵入蜀被俘至杭海居数年尽通诸国语丞相蒙速速爱而荐之入侍世祖藩邸以谨敏称赐名兀鲁忽讷特世祖即位授燕京宣慰副使为政宽简奏免分数钱罢硝&amp;#局俄迁侍中至元元年冬迁参知政事行省山东以银赎俘囚三百余家为民其不能归者使为僧建寺居之李之乱山东民被军士掳掠者甚众惠至大括军中悉纵之又奏选良吏去冗官以苏民瘼迁制国用司副使会改制国用司为尚书省拜参知政事迁中书左丞进右丞伯颜帅师伐宋十二年夏诏惠主其馈饷凡江淮钱谷皆领之十三年春宋降伯颜命惠与参知政事阿剌罕等入城按阅府库版籍收其太庙及景灵宫礼乐器物册宝郊天仪仗籍江南民为工匠凡三十万户惠选有艺业者仅十余万户余悉奏还为民伯颜以宋主北还俾惠居守惠不待命辄启府库封钥伯颜以闻诏左丞相阿朮平章政事阿塔海诘之征还京师二十年拜荣禄大夫平章政事行省扬州二十二年入朝复命以平章政事行省杭州至无锡卒年六十二惠所至有能声及老颇以沉浮取讥子遵诲　　王昔剌
按元史本传昔剌保定人初事世祖以其有勇略遂赐名昔剌拔都从攻钓鱼山及阿里不哥累功赐金符授武卫亲军千户中统三年从征李于济南屡捷四年春元帅阿朮驻兵河南遣昔剌将蒙古汉军复立宿州至元六年赐虎符升海州万户引兵攻盐林山寨多所俘获十年授东川行枢院同佥十五年征夔府有功十六年徙镇万州卒于军　　塔思
按元史木华黎传木华黎子孛鲁孛鲁子塔思一名查剌温幼与常儿异英才大略绰有祖风木华黎常曰成吾志必此儿也及长每语必先忠孝曰大丈夫受天子厚恩当效死行阵间以图报称安能委靡苟且目前以隳先世勋业哉年十八袭爵遂至云中庚寅秋九月叛将武仙围潞州太宗命塔思救之仙闻之退军十余里大兵未至塔思率十余骑觇贼形势仙恐有伏不敢犯塔思曰日暮矣待明旦击之是夜五鼓金将移剌蒲瓦来袭我师与战不利退守沁南贼还攻潞州城陷主将任存死之冬十月帝亲征遣万户因只吉台与塔思复取潞州仙夜遁邀击之斩首七千余级以任存侄代领其众十一月帝攻凤翔命塔思守潼关以备金兵河中自石天应死复为金有辛卯帝亲攻拔之金元帅完颜火燎遁塔思追斩之壬辰春睿宗与金兵相拒于汝汉间金步骑二十万帝命塔思与亲王按赤台口温不花合军先进渡河以为声援至三峰山与睿宗兵合金兵成列将战会大雪分兵四出塔思冒矢石先挫其锋诸军继进大败金兵擒移刺蒲瓦完颜合达单骑走钧州追斩之遂拔钧州三月帝北还诏塔思与忽都虎统兵略定河南诸郡皆降惟汴京归德蔡州未下塔思遣使请曰臣之祖父佐兴大业累着勋伐臣袭世爵曾无寸效去岁复失利上党罪当万死愿分攻汴城一隅以报陛下帝壮其言命卜之不利乃止癸巳秋九月从定宗于潜邸东征擒金咸平宣抚完颜万奴于辽东万奴自乙亥岁率众保东海至是平之甲午秋七月朝行在所时诸王大会帝顾塔思曰先皇帝肇开大业垂四十年今中原西夏高丽回鹘诸国皆已臣附唯东南一隅尚阻声教朕欲躬行天讨卿等以为何如群臣未对塔思对曰臣家累世受恩图报万一正在今日臣虽驽钝愿仗天威扫清淮浙何劳大驾亲临不测之地哉帝悦曰塔思虽年少英风美绩简在朕心终能成我家大事矣赐黄金甲玻璃带及良弓二十命与王子曲出总军南征乙未冬拔枣阳曲出别徇襄邓塔思引兵攻郢郢濒汉江城坚兵精且多战舰塔思命造木筏遣汶上达鲁花赤刘拔都儿将死士五百乘筏进击引骑兵沿岸迎射大破之溺死者过半余皆走郢壁坚不能下俘生口马牛数万而还丙申冬十月复出邓州遂至蕲黄蕲州遣使献金帛牛马犒师请曰宋小国也进贡大朝有年矣惟王以生灵为念乃舍之遂进拔符镇六安县焦家寨丁酉秋九月由八柳渡河入汴京守臣刘甫置酒大庆殿塔思曰此故金主所居我人臣也不可处此遂宴于甫家冬十月复与口温不花攻光州主将黄舜卿降口温不花别略黄州塔思攻大苏山斩首数千级获生口牛马以千数戊戌春正月至安庆府官民皆遁于江东至北峡关宋汪统制率兵三千降迁之尉氏三月朝行在所秋九月帝宴群臣于行宫塔思大醉帝语侍臣曰塔思神已逝矣其能久乎冬十二月还云中己亥春三月薨年二十八子硕笃儿幼弟速浑察袭　　张玉
按元史张荣实传荣实子玉袭父职为怀远大将军诸路水军万户十六年讨吉安叛贼有功入朝赐金织文衣弓矢佩刀加辅国上将军都元帅兼水军万户镇黄州继奉旨与元帅唐兀台改立蕲黄等路都元帅府仍管领本道镇守军马二十年广东盗起遏绝占城粮运二十一年玉率兵讨平之从参知政事也的迷失入朝赐金织文衣鞍勒弓刀会元帅罢命玉充保定水军上万户二十二年鄱阳湖贼起诏徙水军万户府于南康二十四年从参知政事乌马儿征交趾累战有功二十五年师还安南以兵迎战大战连日水涸舟不能行玉死焉子辅袭　　洪俊奇
按元史洪福源传俊奇小字茶丘福源第二子也幼从军以骁勇受知世祖尝以小字呼之中统二年秋茶丘雪父冤世祖闵之诏谕之曰汝父方加宠用误絓刑章故于已废之中庸沛维新之泽可就带元降虎符袭父职管领归附高丽军民总管至元六年高丽权臣林衍叛冬十一月诏以其军三千从国王头辇哥讨平之迁江华岛所有臣民复归王京十二月帝命茶丘率兵往凤州等处立屯田总管府八年二月入朝赐钞百&amp;#林衍余党裴仲孙等立高丽王亲属承化侯为王引三别抄军据&amp;#岛以叛五月茶丘奉旨偕经略使欣都进兵讨之破其军杀承化侯其党金通精率余众走&amp;#罗帝遣侍卫亲军千户王岑与茶丘议征取之策茶丘表陈通精之党多在王京可使招之招而不从击之未晚从之俄奉旨往罗州道监造战船且招降&amp;#罗茶丘得通精之侄金永等七人俾招之通精不从留金永余尽杀之十年诏茶丘与欣都率兵渡海击破&amp;#罗获通精杀之悉免其胁从者高丽始平十一年又命监造战船经营日本国事三月授昭勇大将军安抚使高丽军民总管如故己卯命茶丘提点高丽农事八月授东征右副都元帅与都元帅忽敦等领舟师二万渡海征日本拔对马一岐宜蛮等岛十四年正月授镇国上将军东征都元帅镇高丽二月率蒙古高丽女直汉军从丞相伯颜北征叛臣只鲁瓦歹等四月至脱剌河猝与贼遇茶丘突阵无前伯颜以其勇闻赐白金五十两金鞍勒弓矢十七年授龙虎卫上将军征东行省右丞十八年与右丞欣都将舟师四万由高丽金州合浦以进时右丞范文虎等将兵十万由庆元定海等处渡海期至日本一岐平户等岛合兵登岸兵未交秋八月风坏舟而还十九年十月命茶丘于平滦黑埚儿监造战船七百艘以图后举二十一年十一月复授征东行省右丞二十三年命往江浙等处遣汉人复业二十四年乃颜叛车驾亲征赐以翎根甲宝刀命率高丽女直汉军扈从猝遇乃颜骑兵万余时茶丘兵不满三千众有惧色茶丘夜令军中多裂裳帛为旗帜断马尾为旄掩&amp;#林木张设疑兵乃颜兵大惊以为官兵大至遂降帝闻之厚加旌赏凯还授辽阳等处行尚书省右丞二十七年以疾辞叛王哈丹等窜入高丽侵挠其国西京距辽阳二千里皆骚动中书省特起茶丘镇辽左帝遣阇里台孛罗儿赐以金字圆符命茶丘以便宜行事二十八年以疾卒年四十八子四人长曰万　　黑马
按元史刘伯林传伯林子黑马名嶷字孟方始生时家有白马产黑驹故以为小字后遂以小字行骁勇有志略年几弱冠随父征伐大小数百战出入行阵略无惧色尝独行遇金兵围本部十三人即奋剑入围手杀金兵数人十三人皆得脱岁壬午袭父职为万户佩虎符兼都元帅癸未从国王木华黎攻凤翔不克回屯绛州又从孛罗攻西夏唐兀甲申从按真那衍攻破东平大名乙酉金降将武仙据真定以叛从孛罗讨之破真定武仙遁去金将忽察虎以兵四十万复取山后诸州黑马逆战隘胡岭大破之斩忽察虎岁己丑太宗即位始立三万户以黑马为首重喜史天泽次之授金虎符充管把平阳宣德等路管军万户仍佥太傅府事总管汉军从征回回河西诸国及破凤翔西河沔州诸城堡庚寅睿宗入自大散关假道于宋以伐金命黑马先由兴元金房东下至三峰山遇金大将合达与战大破之掳合达斩首数万级乘胜攻破香山寨及钧州赐西锦良马貂鼠衣以旌其功会增立七万户仍以黑马为首重喜史天泽严实等次之癸巳从破南京赐绣衣玉带甲午从破蔡州灭金乙未同都元帅荅海绀卜征西川辛丑改授都总管万户统西京河东陕西诸军万户夹谷忙古歹田雄等并听节制入觐帝慰劳之赐银鼠皮三百为直孙衣寻命巡抚天下察民利病应州郭志全反胁从诖误者五百余人有司议尽戮之黑马止诛其为首者数人余悉从轻典癸丑从宪宗至六盘山商州与宋接境数为所侵命黑马守之宋人敛兵不敢犯丁巳入觐请立成都以图全蜀帝从之成都既立就命管领新旧军民小大诸务赐号也可秃立中统元年廉希宪商挺宣抚川陕时密力火者握重兵居成都希宪与挺虑其为变以黑马有胆智使乘驿矫诏竟诛之其子诉于朝世祖谕之曰兹朕命也其勿复言三年命兼成都路军民经略使泸州被围黑马已属疾犹亲督转输不辍左右谏其少休黑马曰国事方急以此死无憾遂卒年六十三累赠太傅封秦国公谥忠惠子十二人元振元礼显　　张荣
按元史本传荣字世辉济南历城人状貌奇伟尝从军为流矢贯眦拔之不出令人以足扺其额而拔之神色自若金季山东群盗蜂起荣率乡民据济南黉堂岭众稍盛遂略章丘邹平济阳长山辛市蒲台新城及淄州之地而有之兵至则清野入山岁丙戌东平顺天皆内属荣遂举其兵与地纳款于按亦台那衍引见太祖问以孤军数载独抗王师之故对曰山东地广人稠悉为帝有臣若但有倚恃亦不款服太祖壮之拊其背曰真赛因八都儿也授金紫光禄大夫山东行尚书省兼兵马都元帅知济南府事时贸易用银民争发墓劫取荣下令禁绝庚寅朝廷集诸侯议取汴荣请先六军以清跸道帝嘉之赐衣三袭诏位诸侯上辛卯军至河上荣率死士宵济守者溃诘旦敌兵整阵至荣驰之望风披靡夺战船五十艘麾抵北岸济师众军继进乘胜破张盘二山寨俘获万余大将阿朮鲁恐生变欲尽杀之荣力争而止癸巳汴梁下从阿朮鲁为先锋攻睢阳议欲杀浮卤烹其油以灌城又力止之既而城下荣单骑入城抚其民甲午攻沛沛拒守稍严其将唆蛾夜来捣营荣觉之唆蛾返走率将士追杀之乘胜急攻城破就攻徐州守将国用安引兵突出荣逆击之亦破其城用安赴水死乙未拔邳州丙申从诸王阔端破宋枣阳仇城等三县时河南民北徙至济南荣下令民间分屋与地居之俾得树畜且课其殿最旷野辟为乐土是岁中书考绩为天下第一李据益都私馈以马蹄金荣曰身既许国何可擅交邻境却之年六十一乞致仕后十九年世祖即位封济南公致仕卒年八十三子七人长邦杰袭爵　　六十八
按元史贾塔剌浑传塔剌浑子抄儿袭卒子冀驴袭卒弟六十八袭至元五年诸军围襄樊九年六十八帅所部戍骆驼岭一字城立炮樊城南不发以怠敌心俄帅锐卒突出攻城西破之十一年诸军南征渡江明年加宣武将军宋常州守臣姚坚守不下六十八发炮摧其城壁以纳诸军宋援兵突至力战却之常州既克帅府令总新附炮手军临安降加怀远大将军从诸军追宋二王至海下三十余城十四年加昭勇大将军十五年领南军精锐者入卫加辅国上将军十八年论功授奉国上将军管领炮手军都元帅二十年罢都元帅更授炮手军匠万户佩三珠虎符二十六年卒　　别里虎
按元史塔察儿传塔察儿子别里虎嗣为火儿赤宪宗即位岁壬子袭父职总管四万户蒙古汉军攻宋两淮悉定边地戊午会师围宋襄阳逼樊城力战死之　　宋都
按元史塔察儿传塔察儿次子宋都至元七年赐金虎符袭蒙古军万户八年悉兵再攻襄阳围樊城进战鄂岳汉阳江陵归峡诸州皆有功十二年加昭毅大将军受诏为隆兴出征都元帅与李恒等长驱而宋人莫当其锋战胜攻取望风迎降尽平江西十二城又徇岭南广东宋亡还师未及论功卒　　苫彻拔都儿
按元史本传苫彻拔都儿钦察人初事太宗掌牧马从攻凤翔战潼关皆有功后从大将速不台攻汴京金人列木栅于河南苫彻拔都儿率死士往拔之赐良马十匹师还金将高都尉率众邀于中路苫彻拔都儿迎击斩其首以归赐白金五十两币四匹从攻蔡州前锋荅荅儿与金将战金将捽其须苫彻拔都儿进斫金将乃得脱蔡州破金守将佩虎符立城上苫彻拔都儿以铁椎击杀之取虎符以献帝嘉其能命从皇子攻枣阳继从宗王口温不花攻光州一日五战光州下赐黄金五十两白金酒器一事马三十匹百户爱不怯赤自以临阵不勇乞苫彻拔都儿自代遂升百户从攻滁州与宋兵大战至暮宋兵败走西山苫彻拔都儿与千户忽孙追杀之岁己未世祖伐宋募能先绝江者苫彻拔都儿首应命率众逼南岸诏苫彻拔都儿与脱欢领兵百人同宋使谕鄂州使降抵城下鄂守将杀使者以军来袭苫彻拔都儿与之遇奋击大破之复赐黄金五十两中统三年授蔡州蒙古汉军万户冬宋人犯西平苫彻拔都儿逐北逾淮获其生口甚众至元二年秋由安庆入庐州闻宋兵至亟设伏于竹林击杀之四年秋九月元帅阿朮军襄阳安阳滩宋兵据渡口苫彻拔都儿击破其众五年从阿朮围襄阳击夺宋将夏贵米舟阿朮入汉江以其有战功俾与扎剌儿引军南略获八十人十年八月略地淮东十一年遣招鄂州十二年遣招滁州诛王安抚改武略将军管军千户五月伏兵大江北岸击宋军败走之十三年复略地淮东获其总管二人以献迁滁州总管府达鲁花赤宋都统姜才率军取粮高邮苫彻拔都儿从史万户夺其马及粮橐二万淮东平入朝十四年从讨叛人只里瓦丁于怀剌合都改宣武将军滁州路总管府达鲁花赤十七年率其子脱欢孙麻兀入见奏曰臣老矣幸主上怜之帝命以脱欢为宣武将军管军总管佩金符麻兀为滁州路总管府达鲁花赤其后脱欢以征倭功授明威将军滁州万户府达鲁花赤升昭勇大将军征行军万户府达鲁花赤佩三珠虎符又以征瓜哇功升昭毅大将军镇守无为滁州万户府达鲁花赤次子锁住袭其职　　张柔
按元史本传柔字德刚易州定兴人世力农柔少慷慨尚气节善骑射以豪侠称金贞佑间河北盗起柔聚族党保西山东流寨选壮士结队伍以自卫盗不敢犯郡人张信假柔声势纳流人女为妻柔鞭信百而还其女信憾之谋结党害柔未几信有罪当诛柔救之得免于是骁勇之士多慕义从之中都经略使苗道润承制授柔定兴令累迁青州防御使道润表其才加昭毅大将军遥领永宁军节度使兼雄州管内观察使权元帅左都监行元帅府事继而道润为其副贾瑀所杀瑀遣使以好辞来告曰吾得除道润者以君不助兵故也柔怒叱使者曰瑀杀吾所事吾食瑀肉且未足快意反以此言相戏耶遂移檄道润部曲会易州军市川誓众为之复雠众皆感泣适道润麾下何伯祥得道润所佩金虎符以献因推柔行经略使事事闻加骠骑将军中都留守兼大兴府尹本路经略使行元帅事戊寅国兵出紫荆口柔率所部逆战于狼牙岭马蹶被执遂以众降太祖还其旧职得以便宜行事柔招集部曲下雄易安保诸州攻破贾瑀于孔山诛瑀剖其心祭道润瑀党郭收亦降尽有其众徙治满城金真定帅武仙会兵数万来攻柔以兵数百出奇迎战大破之乘胜攻完州下之获州佐甄同同慷慨就戮柔义而释之且升为守使将部曲以从己卯仙复来攻败走之进拔郎山祈阳曲阳诸城寨闻之皆降既而中山叛柔引兵围之与仙将葛铁枪战于新乐流矢中柔颔折其二齿拔矢以战斩首数千级擒&amp;#城令刘成遂拔中山仙复会兵攻满城柔登城拒战复为流矢所中仙兵大呼曰中张柔矣柔不为动开门突战皆败走略地至鼓城单骑入城喻以祸福城遂降又败仙于祈阳进攻深泽宁晋安平克之分遣别将攻下平棘&amp;#城无极栾城诸县辟地千余里由是深冀以北镇定以东三十余城缘山反侧鹿儿野狸等寨相继降附一月之间与仙遇者凡十有七每战辄胜方献捷于行在所行次宣德而易州军叛逐其守卢应妻子据西山马头寨柔闻之即弃辎重还出奇计破其寨而诛叛者归其妻子加荣禄大夫河北东西等路都元帅号拔都鲁置官属将士迁授有差燕帅孱赤台数凌柔柔不为下乃谮柔于中都行台曰张柔骁勇无敌向被执而降今委以兵柄战胜攻取威震河朔失今不图后必难制常欲杀我我不敢南也行台召柔幽之土室孱赤台施帐寝其上环以甲骑明日将杀之孱赤台一夕死柔乃得免金经略使固安王子昌善战知名与信安张进连兵阻水为固远近惮之柔出其不意率兵径渡生擒以还乙酉真定武仙杀其帅史天倪其弟天泽使来求援柔遣骁将乔惟忠等率千余骑赴之与仙战败之遂分遣惟忠宋演略彰德徇齐鲁聂福坚略青魏山东玺书授柔行军千户保州等处都元帅丙戌遣将以兵从国王孛鲁攻李全于益都降之丁亥移镇保州保自兵火之余荒废者十五年盗出没其间柔为之画市井定民居置官廨引泉入城疏沟渠以泻卑湿通商惠工遂致殷富迁庙学于城东南增其旧制壬辰从睿宗伐金语其众曰吾用兵杀人多矣宁无冤者自今以往非与敌战誓不杀也围汴京柔军于城西北金兵屡出拒战柔单骑陷阵出入数四金人莫能支金主自黄陵冈渡河次沤麻冈欲取卫州柔以兵合击金主败走睢阳其臣崔立以汴京降柔于金帛一无所取独入史馆取金实录并秘府图书访求耆德及燕赵故族十余家卫送北归遂围睢阳金主走汝南汝南恃柴潭为阻会宋孟珙以兵粮来会珙决其南潭水涸金人惧启南门求死战柔以步卒二十余突其阵促聂福坚先登擒二校以归又遣张信据其内隍诸军齐进金主自杀汝南既破下令屠城一小校缚十人以待一人貌独异柔问之状元王鹗也解其缚宾礼之入朝太宗历数其战功班诸帅上赐金虎符升军民万户乙未从皇子阔出拔枣阳继从大帅太赤攻徐邳丁酉诏屯兵曹武以逼宋道出九里关柔欲率所部径往或言关甚险宋必设伏不若与大军俱进不听与二十骑直前据关方解甲而食宋兵出两山间围数重骑皆失色柔单骑驰突溃围大军继至遂达曹武悉下缘山诸堡攻洪山寨破之遂营山下柔率众出略地他处宋兵乘虚来袭柔还与之遇自旦至暮凡十余战大败宋师斩其将校十有三人遂会诸军取光州又进趣黄州破三山寨至大湖中得战舰沿江接战壁于黄州西北隅有乘舟出者柔曰此侦伺我隙者也夜必袭吾不备乃分军为三以待之二鼓时宋师果至柔遮击之俘数百人溺死者不可计攻其东门矢石雨注军少却柔率死士十余奋戈大呼所向仆踣执俘而还宋师惧请和乃还军大帅察罕攻滁州柔以二百骑往时庐泗盱眙安丰间宋屯戍相望斥堠甚严或劝柔勿行不听且战且前凡二十余战比至滁察罕以滁久不拔欲解去柔请决战从之既阵宋骁将出挑战柔佯却宋将骄柔驰及之檛击坠地宋将执柔辔曳入其阵飞石中柔鼻两军哄柔得还裹疮复战夜遣巩彦辉劫其营焚城东南隅柔锐卒五十七人先登拔之己亥以本官节制河南诸翼兵马征行事河南三十余城皆属焉庚子诏柔等八万户伐宋辛丑升保州为顺天府赐御衣数袭名马二尚厩马百柔率师自五河口济淮略和州诸城师还分遣部下将千人屯田于襄城察罕奏柔总诸军镇杞初河决于汴西南入陈留分而为三杞居其中潬宋兵恃舟楫之利驻亳泗犯汴洛以扰河南柔乃即故杞之东西中三山夹河顺杀水势筑连城结浮梁为进战退耕之计敌不敢至会诸军攻破寿州柔欲留兵守之察罕不从又败宋师于泗州还杞上帐下吏夹谷显祖得罪亡走上变诬柔执柔以北大臣多以阖门保柔者卒辨其诬显祖伏诛辛亥宪宗即位换授金虎符仍军民万户甲寅移镇亳州环亳皆水非舟楫不达柔甃城壁为桥梁属汴堤以通商贾之利复建孔子庙设校官弟子员入奏帝悦赐衣一袭翎根甲一金符九银符十九颁将校之有功者己未分裨将张果王仲仁从宪宗征蜀王安国胡进田伯荣宋演从宗王塔察儿攻荆山柔从世祖攻鄂世祖由大胜关柔由虎头关与宋兵遇于沙窝柔子弘彦击破之进与守关兵战败之世祖自阳罗渡江促柔会兵攻鄂百余日不能下世祖谕之曰吾犹猎者不能擒圈中豕野猎以供汝食汝可破圈而取之柔乃令何伯祥作鹅车洞掘其城别遣勇士先登攻其西南陬屡破之会宪宗凶问至宋亦行成世祖北还命柔统领蒙古汉军以俟后命城白鹿矶为久驻计中统元年世祖即位诏班师阿里不哥反世祖北征诏柔入卫至庐胊河有诏止之分其兵三千五百卫京师以子弘庆为质二年以金实录献诸朝且请致仕封安肃公命第八子弘略袭职至元三年加荣禄大夫判行工部事城大都四年进封蔡国公五年六月卒年七十九赠推忠宣力翊运功臣太师开府仪同三司上柱国谥武康延佑五年加封汝南王谥忠武子十有一人弘略弘范最显弘范自有传　　史权
按元史史天倪传天倪子权字伯衡勇而有谋初以权万户从天泽南征岁壬子天泽以万户改河南经略使乃以权代其任甲寅屯军邓州败宋将高达于樊城己未世祖自将伐宋权出迎于淮西世祖渡江次鄂州而宪宗崩世祖北还乃命权总兵镇江北岸之武矶山中统元年降诏奖谕赐金虎符授真定河间滨棣邢洺卫辉等州路并木烈&amp;#军兼屯田州城民户沿边镇守诸军总管万户其所属千户万户悉听号令至元六年召至阙下问以征南之策对曰襄阳乃江陵之藩蔽樊城乃襄阳之外郛我军若先攻樊城则襄阳不能支梧不战自降矣然后驻兵嘉定耀武淮泗事必有济帝善其计七年宋兵侵边权引兵趋荆子口大破之帝赐白金五百两权悉以分劳士卒宋将夏贵以船万艘载壮士欲夺江面权进攻破之帝赐以衣币弓矢鞍勒既而转粮于随贵复引兵扼我前路权战破之赐白金七百两制授河南等路宣抚使未上赐金虎符充江汉大都督总制军马总管屯田万户会天泽言一门不可兼掌兵民之柄乃授权镇国上将军真定等路总管兼府尹徙东平又徙河间卒　　史枢
按元史史天倪传枢字子明父天安字全甫秉直仲子也岁癸酉从秉直降太师木华黎以其兄天倪为万户而质天安军中丁丑从讨锦州叛人张致平之己卯从略地关右生擒鄜州骁将张资禄号张铁枪者乙酉武仙杀天倪于真定天安率众来会天泽并力攻仙败走之以功授行北京元帅府事抚治真定庚寅宋聚兵邢之西山声言为仙援遣其徒赵和行间城中诬军副李甲刘清尝输款为内应守将械两人送府大帅趣命戮之天安揣知其诈请自鞫之果得其情遂斩和以徇壬辰从伐金师还讨剧盗梁满苏杰等悉平之甲午宣权真定等路万户赐金符丙午入觐赐黄金五十两白狐裘一牝马百乙卯卒枢年二十余以勋臣子知中山府有治绩甲寅初籍新军天泽以长兄二子各有官位而仲兄之子未仕乃奏枢为征行万户配以真定彰德卫州怀孟新军戍唐邓乙卯败宋舟师于汉水之鸳鸯滩赐金虎符戊午宪宗伐宋入自蜀从天泽诣行在朝帝于大散关帝劳之曰卿久镇东方兹复远来勤亦至矣枢对曰臣之祖父受国厚恩今陛下亲御六师暴露万里之外臣独不能出死力以报万分之一邪帝壮其言命为前锋立宋剑州侨治于苦竹崖前阻绝涧深数百尺恃险而不备帝使枢侦之枢率健卒数十缒而下得其所以致师处以闻帝趣枢急取之宋人惧乃降翼日大宴帝顾皇后命饮枢酒且谕新附渠帅曰我国家自开创以来未有皇后赐臣下酒者特以枢父子世笃忠贞故宠以殊礼有能尽瘁事国者礼亦如之己未从天泽击败宋将吕文德于嘉陵江追至重庆而还赐黄金五十两白金二百两锦一匹世祖即位改赐金虎符中统二年从天泽扈驾北征三年李叛据济南复从天泽往讨之城西南有大涧亘历山枢一军独当其险夹涧而城&amp;#木栅于涧中淫雨暴涨木栅尽坏枢曰贼乘吾隙俟夜必出命作苇炬数百置城上逮三鼓贼果至飞炬掷之风怒火烈弓弩齐发贼众大溃自相蹂躏死者不可胜计未几就擒至元四年宋兵围开达诸州以枢为左壁总帅佩虎符凡河南山东怀孟平阳太原京兆延安等军悉统之宋兵闻之解去六年高丽人金通精据珍岛以叛讨之岁余不下七年进枢昭勇大将军凤州经略使枢至谓诸将佐曰贼势方张未易力胜况炎暑海气蒸郁弓力弛弱猝不可用宜分军为三多张旗帜以疑之吾与诸君潜师捣其巢穴破之必矣与战大破之其地悉平十二年复以万户从丞相伯颜伐宋赐锦衣一宝鞍一弓一矢百甲十注马十二匹仍给天泽帐下士十人以从宋平署安吉州安抚使时新附之初民所在依险阻自保枢以威信招怀之复业为民者以千万计十四年移疾还十九年起为东京路总管辞不赴二十三年拜中奉大夫山东东西道宣慰使治济南后又治益都二十四年卒年六十七　　刘元振
按元史刘伯林传元振字仲举伯林子黑马长子也随父入蜀立成都会商邓间有警命黑马往镇商邓以元振摄万户时年方二十既莅事号令严明赏罚不妄麾下宿将皆敬服之宪宗伐宋驻跸钓鱼山以元振与纽璘为先锋中统元年世祖即位廉希宪商挺奏以为成都经略使总管万户宋泸州守将刘整密送款求降黑马遣元振往受之诸将皆曰刘整无故而降不可信也元振曰宋权臣当国赏罚无章有功者往往以计除之是以将士离心且整本非南人而居泸南重地事势与李全何异整此举无可疑者遂行黑马戒之曰刘整宋之名将泸乃蜀之冲要今整遽以泸降情伪不可知汝无为一身虑事成则为国家之利不成则当效死乃其分也元振至泸整开门出迎元振众而先下马与整相见示以不疑明日请入城元振释戎服从数骑与整联辔而入饮燕至醉整心服焉献金六千两男女五百人元振以金分赐将士而归还其男女宋泸州主帅俞兴率兵围泸州昼夜急攻自正月至五月城几陷左右劝元振曰事势如此宜思变通整本非吾人与俱死无益也元振曰人以诚归我既受其降岂可以急而弃之且泸之得失关国家利害吾有死而已食将尽杀所乘马犒将士募善游者蜡书至成都求援又权造金银牌分赏有功未几援兵至元振与整出城合击兴兵大败之斩其都统一人兴败走捷闻且自陈擅造金银牌罪帝嘉其通于权变赐锦衣一袭白金五百两入朝又赐黄金五十两弓矢鞍辔黑马卒元振居丧起授成都军民经略使至元七年时议以勋旧之家事权太重宜稍裁抑遂降为成都副万户十一年命兼潼川路副招讨使十二年卒年五十一子纬数从父行军元振卒纬袭职佩虎符为万户守潼川创立遂宁诸处山寨从围钓鱼山数战有功攻合州授潼川路副招讨迁副都元帅复授管军万户迁同知四川西道宣慰司事入朝进四川西道宣慰使拜陕西行省参知政事卒　　刘元礼
按元史刘伯林传元礼黑马第五子也性浑厚有谋常从父在军中岁甲寅授金符为京兆路奥鲁万户中统四年迁兴元成都等路兵马左副元帅至元元年迁潼川路汉军都元帅二年九月宋制置夏贵率军五万犯潼川元礼所领纔数千众寡不敌诸将登城望贵军有惧色元礼曰料敌制胜在智不在力乃出战屡破之复大战蓬溪自寅至未胜负不决激厉将士曰此去城百里为敌所乘则城不可得入潼川非国家有矣丈夫当以死战取功名时不可失也即持长刃大呼突入阵所向披靡将士咸奋无一不当百大败贵兵斩首万余级生擒千余人捷奏赐锦衣二袭白金三锭名马一匹金鞍辔弓矢召入朝命复还潼川立蓬溪寨元礼又奏嘉定去成都三百六十里其间旧有眉州城可修复之屯兵以扼嘉定往来之路世祖从之四年命平章赵宝臣往视可否或以为眉州荒废已久立之无关利害徒费财力元礼力争之宝臣是其言遂兴役七日而毕宋人骇其速元礼镇守眉州五年召入朝乞解官养母从之九年起授怀远大将军延安路总管卒
　将帅部名臣列传八十三
　元五
　　兀良合台
按元史速不台传速不台子兀良合台初事太祖时宪宗为皇孙尚幼以兀良合台世为功臣家使护育之宪宗在潜邸遂分掌宿卫岁乙巳领兵从定宗征女真国破万奴于辽东继从诸王拔都征钦察兀鲁思阿孛烈儿诸部丙午又从拔都讨孛烈儿乃捏迷思部平之己酉定宗崩拔都与宗室大臣议立宪宗事久未决四月诸王大会定宗皇后问所宜立皆惶惑莫敢对兀良合台对曰此议已先定矣不可复变拔都曰兀良合台言是也议遂定宪宗即位之明年世祖以皇弟总兵讨西南夷乌蛮白蛮鬼蛮诸国以兀良合台总督军事其鬼蛮即赤秃哥国也癸丑秋大军自旦当岭入云南境摩二部酋长唆火脱因塔里马来迎降遂至金沙江兀良合台分兵入察罕章盖白蛮也所在寨栅以次攻下之独阿塔剌所居半空和寨依山枕江牢不可拔使人觇之言当先绝其汲道兀良合台率精锐立炮攻之阿塔剌遣人来拒兀良合台遣其子阿朮迎击之寨兵退走遂并其弟阿叔城俱拔之进师取龙首关翊世祖入大理国城甲寅秋复分兵取附都善阐转攻合剌章水城屠之合剌章盖乌蛮也前次罗部府大酋高升集诸部兵拒战大破之于洟可浪山下遂进至乌蛮所都押赤城城际滇池三面皆水既险且坚选骁勇以炮摧其北门纵火攻之皆不克乃大震鼓钲进而作作而止使不知所为如是者七日伺其困乏夜五鼓遣其子阿朮潜师跃入乱斫之遂大溃至昆泽擒其国王段智兴及其渠帅马合剌昔以献余众依阻山谷者分命裨将也里脱伯押真掩其右合台护尉掩其左约三日卷而内向及围合与阿朮引善射者二百骑期以三日四面进击兀良合台陷阵鏖战又攻纤寨拔之至干德哥城兀良合台病委军事于阿朮环城立炮以草填堑众军始集阿朮已率所部搏战城上城遂破乙卯攻不花合因阿合阿因等城阿朮先登取其三城又攻赤秃哥山寨阿朮缘岭而战遂拔之乘胜击破鲁&amp;#国塔浑城又取忽兰城鲁鲁&amp;#国大惧请降阿伯国有兵四万不降阿朮攻之入其城举国请降复攻阿鲁山寨进攻阿鲁城克之乃搜捕未降者遇赤秃哥军于合打台山追赴临崖尽杀之自出师至此凡二年平大理五城八府四郡洎乌白等蛮三十七部兵威所加无不款附丙辰征白蛮国波丽国阿朮生擒其骁将献俘阙下诏以便宜取道与铁哥带儿兵合遂出乌蒙趍泸江&amp;#秃剌蛮三城却宋将张都统兵三万夺其船二百艘于马湖江斩获不可胜计遂通道于嘉定重庆抵合州济蜀江与铁哥带儿会丁巳以云南平遣使献捷于朝且请依汉故事以西南夷悉为郡县从之赐其军银五千两彩币二万四千匹授银印加大元帅还镇大理遂经六盘山至临洮府与大营合月余复西征乌蛮秋九月遣使招降交趾不报冬十月进兵压境其国主陈日煚隔江列象骑步卒甚盛兀良合台分军为三队济江彻彻都从下流先济大师居中驸马怀都与阿朮在后仍授彻彻都方略曰汝军既济勿与之战彼必来逆我驸马随断其后汝伺便夺其船蛮若溃走至江无船必为我擒矣师既登岸即纵与战彻彻都违命蛮虽大败得驾舟逸去兀良合台怒曰先锋违我节度军有常刑彻彻都惧饮药死兀良合台入交趾为久驻计军令严肃秋毫无犯越七日日煚请内附于是置酒大飨军士还军柙赤城戊午引兵入宋境其地炎瘴军士皆病遇敌少却亡军士四人阿朮还战擒其卒十二人其援复至阿朮以三十骑阿马秃继以五十骑击走之时兀良合台亦病将旋师阿朮战马五十匹夜为秃剌蛮所掠入告兀良合台曰吾马尽为盗掠去将何以行即分军搜访知有三寨藏马山颠阿朮亲率将士攀崖而上破其诸寨生擒贼酋尽得前后所盗马千七百匹乃屠柙赤城宪宗遣使谕旨约明年正月会军长沙乃率四王骑兵三千蛮僰万人破横山寨辟老苍关徇宋内地宋陈兵六万以俟遣阿朮与四王潜自间道冲其中坚大败之尽杀其众乘胜击逐蹴贵州蹂象州入静江府连破辰沅二州直抵潭州城下潭州出兵二十万断我归路兀良合台遣阿朮与大纳玉龙帖木儿军其前而自与四王军其后夹击破之兵自入敌境转&amp;#千里未尝败北大小十三战杀宋兵四十余万擒其将大小三人其州又遣兵来攻追至门濠淹溺殆尽乃不敢复出壁城下月余时世祖已渡江驻鄂州遣也里蒙古领兵二千人来援且加劳问遂自鄂州之浒黄洲北渡与大军合庚申世祖即位夏四月兀良合台至上都后十二年卒年七十二子阿朮自有传　　董文蔚按元史董俊传文蔚字彦华俊之次子也重厚寡言不事嬉戏立志勤苦读书忘倦及长善骑射膂力绝人事母至孝接人谦恭凡所与交贵贱长幼待之无异至于一揖必正容端体俯首几至于地徐徐起拱人所难能兄文炳为&amp;#城令厉精于政家务悉委之凡供给祭祀宾客之事无不尽心辛丑起民兵南征文炳命文蔚率十有七人私整鞍马衣甲自为一队与众军渡淮甲寅世祖收大理还驻六盘山文炳以文蔚孝谨公勤可委以事解所佩金符以让帝嘉赏之授&amp;#城等处行军千户南镇邓州与荆襄接境沿边城壁未筑是年冬十一月修光化乙卯立毗阳丙辰筑枣阳文蔚悉总之治板干具锸储糇粮运木石程其工力时其饥饱药其疾病见执役者常以善言抚之弗事威猛众咸感曰他将领役鞭棰怒辱不恤困苦今董侯慈惠若此我曹安忍负之各尽力成之丁巳攻襄樊城南据汉江北阻湖水卒不得渡文蔚夜领兵士于湖水狭隘之处伐木拔根立于水实以薪草为桥梁顷之即成至晓师悉渡围已合城中大惊异之文蔚复统拔都军以当前行夺其外城论功居最己未宪宗伐宋入川蜀文蔚奉诏将邓之选兵西上由斜历剑阁而剑阆诸州平地不能守置州事于山师行大获云顶长宁苦竹诸寨长驱而前至钓鱼山崖壁巉峭惟一径可登恃险阻未即降帝命攻之文蔚以次往攻乃激厉将士挟云梯冒飞石履崎岖以登直抵其寨苦战顷之兵士被伤乃还帝亲见之加以赏中统二年世祖置武卫军文蔚以邓兵入为千户帝北狩留屯上都三年李反据济南文蔚以麾下军围其南面春秋力战城破诛奏功还至元五年七月十七日以疾卒于上都之炭山弟文忠时为枢密佥院乞护丧南还帝甚悯之泰定中赠明威将军佥右卫使司事上骑都尉陇西郡伯　　高&amp;#儿按元史本传高&amp;#儿女直人事太祖从征西域复从阔出太子察罕那演连岁出征累有功授金符总管管领山前十路匠军岁己未宪宗悯其老命其子元长袭其职从世祖渡江攻鄂还镇随州至元二年移镇季阳五年从元帅阿朮修立白河口新城鹿门山等处城堡围襄樊七年充季阳军马总管十年从攻樊城先登十一年从渡江鼓战舰上流与宋人战杀三百余人夺其船及铠仗以功赐虎符升宣武将军进兵丁家洲与宋臣孙虎臣等大战杀五百余人夺其船及铠仗无算败夏贵于焦湖从征常州先登又攻杭州宋平护送宋太后至京师以功进怀远大将军万户二十一年领军二千从太子脱欢征交趾追袭交趾世子于大海口夺其战舰以还二十三年升安远大将军季阳万户府万户是年夏复以兵追袭交趾世子于海之三口与敌军合战中毒矢而死子灭里干　　张立
按元史本传立泰安长清人初隶严实麾下略江淮有功署为百户岁戊午宪宗征蜀征诸道兵立从行次大获山宋人阻山为城带江为池恃以自固立统锐卒攻陷外堡夺战船百余艘复从攻钓鱼山有功赐金帛中统初从世祖北征还授管军总把赐银符进侍卫军镇抚换金符改侍卫军千户寻迁左卫亲军副都指挥使赐金虎符十四年春率步卒十人转粟赴和林道出应昌会酋帅畔将谋不轨以射士三千踵其后欲乘间夺其资粮立觉其有异急命环车为栅以备之贼众已合矢如雨下初立之发上都也每车载二板以备不虞至是建板于车矢不能入骑卒稍前即以戈撞之强弩继发贼不得近相持连日乃解去是岁增置前后卫兵进明威将军后卫亲军都指挥使赐双珠虎符加昭勇大将军以老乞退子珪袭珪卒子伯潜袭　　岳存
按元史本传存字彦诚大名冠氏人初归东平严实承制授存武德将军帅府都总领保冠氏会金从宜郑倜复据大名距冠氏仅三十里遣兵来攻倜不得志复自将万人合围其势甚张存率死士百余突出西门勇气十倍金人退走存追之越境乃还岁己丑从严实及武仙战于彰德西败之迁明威将军行冠氏主簿明年存率骑兵二百步卒三百自彰德北还至开州南与金将张开遇开众万余存军依大林戒其军曰彼众我寡不可轻动当听吾鼓声为节乃命骑士居前步卒次之与敌相去仅二十步一鼓作气无不一当百开众大溃追二十余里不损一卒而还破河南攻淮汉无役不与辛丑升本县丞庚戌移治楚丘数年有惠政乙卯告老退休田里中统三年以疾卒年六十九　　史天泽
按元史本传天泽字甫秉直季子也身长八尺音如洪钟善骑射勇力绝人从其兄天倪帅真定乙酉天倪遣护送其母归北京既而天倪为武仙所害府僚王缙王守道追及天泽于燕曰变起仓猝部曲散走多在近郊公能回辔南行不招自至矣天泽毅然曰兄弟之雠义所当复虽死不避况未必死邪即倾赀装易甲仗南还行次满城得士马甚众天泽摄行军事遣监军李伯佑诣国王孛鲁言状且乞济师天泽时为帐前军总领孛鲁承制命绍兄职为都元帅俾笑乃将蒙古军三千人援之合势进攻卢奴仙骁将葛铁枪者拥众万人来拒战天泽迎击之身先士卒勇气百倍贼退沮派河乘夜而遁天泽追及之生擒葛铁枪余众悉溃获其兵甲辎重军威大振遂下中山略无极拔赵州进军野头会天泽兄天安亦提兵来赴击仙败之仙奔双门遂复真定未几宋大名总管彭义斌阴与仙合欲取真定天泽同笑乃扼诸赞皇仙不得进义斌势蹙焚山自守天泽遣锐卒五十摧锋而入自以铁骑继其后缚义斌斩之未几仙复令谍者结死士于城中大历寺为内应夜斩关而入据其城天泽引步卒数十逾城东出至&amp;#城求援于董俊俊授以锐卒数百夜赴真定而笑乃兵亦至捕叛者三百余人仙从数骑走保西山抱犊寨笑乃怒忿民之从贼驱万余人将杀之天泽曰彼皆吾民但为贼所胁耳杀之何罪力争得释乃缮城壁立楼橹为不可犯之计招集流散存恤困穷以抱犊诸寨仙之巢穴不即剪覆终遗后患急攻下之仙乃遁去继又取蚁尖马武等寨而相卫亦降己丑太宗即位议立三万户分统汉兵天泽适入觐命为真定河间大名东平济南五路万户庚寅冬武仙复屯兵于卫天泽合诸军围之金将完颜合达以众十万来援战不利诸将皆北天泽独以千人绕出其后败一都尉军与大军合攻之仙逸去遂复卫州壬辰春太宗由白波渡河诏天泽以兵由孟津会河南至则睿宗已破合达军于三峰山乃命略地京东招降太康柘县瓦冈睢州追斩金将完颜庆山奴于阳邑夏帝北还留睿宗总兵围汴癸巳春金主突围而出令完颜白撒自黄龙冈来袭新卫天泽率轻骑驰赴之比至围已合天泽奋戈突至城下呼守者曰汝等勉力援兵且至复跃出其众皆披靡遂与大军夹击之白撒等败走蒲城天泽尾其后白撒等兵尚八万俘斩殆尽金主以单舸东走归德天泽追至归德与诸军会新卫达鲁花赤撒吉思不花欲薄城背水而营天泽曰此岂驻兵之地乎彼若来犯则进退失据矣不听会天泽以事之汴北还撒吉思不花全军皆没金主迁蔡帝命元帅&amp;#盏率大军围之天泽当其北面结&amp;#潜渡汝水血战连日甲午春正月蔡破金主自经死天泽还真定时政烦赋重贷钱于西北贾人以代输累倍其息谓之羊羔利民不能给天泽奏请官为偿一本息而止继以岁饥假贷充贡赋积银至一万三千锭天泽倾家赀率族属官吏代偿之又请以中户为军上下户为民着为定籍境内以宁金亡移军伐宋乙未从皇子曲出攻枣阳天泽先登拔之及攻襄阳宋兵以舟数千陈于峭石滩天泽挟一舟载死士直前捣之覆溺者万计丁酉从宗王口温不花围光州天泽先破其外城攻子城又破之师次复州宋兵以舟三千锁湖面为栅天泽曰栅破则复自溃亲执桴鼓督勇士四十人攻其栅不逾时栅破复人惧请降进攻寿春天泽独当一面宋兵夜出斫营天泽手击杀数人麾下兵继至悉驱其兵入淮水死乘胜而南所向辄克壬子入觐宪宗赐卫州五城为分邑世祖时在藩邸极知汉地不治河南尤甚请以天泽为经略使至则兴利除害政无不举诛郡邑长贰之尤贪横者二人境内大治阿蓝荅儿钩较诸路财赋锻炼罗织无所不至天泽以勋旧独见优容天泽曰我为经略使今不我责而罪余人我何安乎由是得释者甚众戊午秋从宪宗伐宋由西蜀以入己未夏驻合州之钓鱼山军中大疫咸议班师宋将吕文德以艨艟千余溯嘉陵江而上北军迎战不利帝命天泽御之乃分军为两翼跨江注射亲率舟师顺流纵击三战三捷夺其战舰百余艘追至重庆而还中统元年世祖即位首召天泽问以治国安民之道即具疏以对大略谓朝廷当先立省部以正纪纲设监司以督诸路霈恩泽以安反侧退贪残以任贤能颁俸秩以养廉禁贿赂以防奸庶能上下丕应内外休息帝嘉纳之继命往鄂渚撤江上军还授河南等路宣抚使俄兼江淮诸翼军马经略使二年夏五月拜中书右丞相天泽既秉政凡前所言治国安民之术无不次第举行又定省规十条以正庶务宪宗初年括户余百万至是诸色占役者大半天泽悉奏罢之秋九月扈从世祖亲征阿里不哥次昔木土之地诏丞相线真将右军天泽将左军合势蹙之阿里不哥败走三年春李阴结宋人以益都叛遂据济南诏亲王哈必赤总兵讨之凶势甚盛继命天泽往天泽闻入济南笑曰豕突入苙无能为也至则进说于哈必赤曰多谲而兵精不宜力角当以岁月毙之乃深沟高垒绝其奔轶凡四月城中食尽军溃出降生擒斩于军门诛同恶者数十人余悉纵归明日引军东行未至益都城中人已开门迎降初天泽将行帝临轩授诏责以专征俾诸将皆听节度天泽未尝以诏示人及还帝慰劳之悉归功于诸将其慎密谦退如此天泽在宪宗时尝奏臣始摄先兄天倪军民之职天倪有二子一子管民政一子掌兵权臣复入叨寄遇一门之内处三要职分所当辞臣可退休矣帝曰卿奕世忠勤有劳于国一门三职何愧何嫌竟不许至是言者或谓李之变由诸侯权太重天泽遂奏兵民之权不可并于一门行之请自臣家始于是史氏子侄即日解兵符者十七人至元元年加光禄大夫右丞相如故三年皇太子燕王领中书省兼判枢密院事以天泽为辅国上将军枢密副使四年复授光禄大夫改中书左丞相六年帝以宋未附议攻襄阳诏天泽与驸马忽剌出往经画之赐白金百锭楮币万缗至则相要害立城堡以绝其声援为必取之计七年以疾还燕八年进开府仪同三司平章军国重事仍敕右丞相安童谕旨曰两省院台或一月一旬遇大事卿可商量小事不烦卿也十年春与平章阿朮等进攻樊城拔之襄阳降十一年诏天泽与丞相伯颜总大军自襄阳水陆并进天泽至郢州遇疾还襄阳帝遣侍臣赐以葡萄酒且谕之曰卿自朕祖宗以来躬擐甲胄跋履山川宣力多矣又卿首事南伐异日功成皆卿力也勿以小疾阻行为忧可且北归善自调护还至真定帝又遣其子杠与尚医驰视赐以药饵天泽因附奏曰臣大限有终死不足惜但愿天兵渡江慎勿杀掠语不及他以十二年二月七日薨年七十四讣闻帝震悼遣近臣赙以白金二千五百两赠太尉谥忠武后累赠太师进封镇阳王立庙天泽平居未尝自矜其能及临大节论大事毅然以天下之重自任年四十始折节读书尤熟于资治通鉴立论多出人意表拜相之日门庭悄然或劝以权自张天泽举唐韦澳告周墀之语曰愿相公无权爵禄刑赏天子之柄何以权为因以谢之言者惭服当金末名士流寓失所悉为治其生理而宾礼之后多致显达破归德释李大节不杀而送至真定署为参谋卫为食邑命王昌龄治之旧人多不平而莫能间其知人之明用人之专如此是以出入将相五十年上不疑而下无怨人以比于郭子仪曹彬云　　纽璘
按元史本传纽璘珊竹带人祖孛罗带为太祖宿卫从太宗平金戍河南父太荅儿佐宪宗征阿速钦察等国有功拜都元帅岁壬子率陕西西海巩昌诸军攻宋入蜀癸丑与总帅汪田哥立利州甲寅攻碉门黎雅等城乙卯入重庆获都统制张实是岁卒纽璘伟貌长身勇力绝人且多谋略常从父军中丁巳岁宪宗命将兵万人略地自利州下白水过大获山出梁山军直抵夔门戊午还钓鱼山引军欲会都元帅阿荅胡等于成都宋制置使蒲择之遣安抚刘整都统制段元鉴等率众据遂宁江箭滩渡以断东路纽璘军至不能渡自旦至暮大战斩首二千七百余级遂长驱至成都帝闻赐金帛劳之蒲择之命杨大渊等守剑门及灵泉山自将四川兵取成都会阿荅胡死诸王阿卜干与诸将脱林带等谋曰今宋兵日逼闻我帅死必悉众来攻其锋不可当我军去朝廷远待上命建大帅然后御敌恐无及已不若推纽璘为长以号令诸将出彼不意敌可必破众然之遂推纽璘为长纽璘率诸将大破宋军于灵泉山乘胜追擒韩勇斩之蒲择之兵溃进围云顶山城扼宋军归路其主将仓卒失计遂以其众降城中食尽亦杀其守将以降成都彭汉怀&amp;#等州悉平威茂诸蕃亦来附纽璘奉金银竹箭银鞘刀遣速哥入献帝赐黄金五十两即军中真拜都元帅时纽璘军止二万以五千命拜延八都鲁等守成都自将万五千人从马湖趍重庆冬帝进军至大获山纽璘率步骑号五万战船二百艘发成都遣张威以五百人为前锋水陆并进谋锁重庆江以绝吴蜀之路缚桥资州之口以济师千户暗都剌率舟师而下纽璘将步骑而南旌旗辎重百里不绝鼓噪渡泸放舟而东蒲择之以兵分道要遮遇辄败之纽璘至涪造浮桥驻军桥南北以杜宋援兵闻大军多疟疠遣人进牛犬豕各万头明年春朝行在所还讨思播二州获其将一人宋将吕文焕攻涪浮桥时新立成都士马不耐其水土多病死纽璘忧之密旨督战不得已出师大败文焕军获其将二人斩之遂班师文焕以兵袭其后纽璘战却之中统元年世祖即位纽璘入朝赐虎符及黄金五十两白金二千五百两马二匹纽璘遣梁载立招降黎雅碉门岩州偏林关诸蛮得汉番二万余户未几诏速哥分西川兵及陕西诸军属纽璘镇秦巩唐兀之地三年宋将刘整以泸州降吕文焕围之诏以兵往援文焕败走遂徙泸州民于成都潼川四年为刘整所谮征至上都验问无状诏释之还至昌平卒子也速答儿　　王善
按元史本传善字子善真定&amp;#城人父增监本县酒务以孝行称善姿仪雄伟其音若钟多智略尤精骑射金贞佑播迁田畴荒芜人无所得食善求食以奉母乙亥群盗蜂起众推善为长善约束有法备御有方盗不能犯擢本县主簿戊寅权中山府治中时武仙镇真定阴蓄异志忌善威名密令知府李济府判郭安图之己卯秋济安张宴伏兵召善计事善觉即还治众仓卒得八十人慷慨与盟人争自奋遂诛济安乃谕其党曰造衅者李郭耳余无所问善夜卧北城上戒麾下曰勿以我累汝家当取吾首献帅府众曰公何为出此言我辈惟有效死而已遂率众来归授金符同知中山府事是年冬以兵三百攻武仙仙遣将率精锐二千拒战善擒斩之仙走获鹿委其佐段琛城守复战拔之入据其城军势大振自中山以南降州郡四十二庚辰迁中山真定等路招讨使寻加右副元帅骠骑大将军屯&amp;#城壬午升&amp;#城为匡国军以善行帅府事癸未进金吾卫大将军左副元帅仙穷迫请降诏命复旧镇善奏仙狼子野心终必反复请修城隍备之未几仙果叛率众来攻火及西门善出战却之仙使其部下宋元俘老幼四千人南奔善追夺之俾复故业仙自是不敢复入真定其部曲多来降丙戌以功赐金虎符仍行帅府事壬辰从征河南至郑州州将马伯坚素闻善名登陴大呼曰&amp;#城王元帅在军中否愿以城降之善直前免胄与语伯坚果率众出降善令军中秋毫无犯民皆按堵愿从善北渡者以万计授之土田以安集之丙申兼河北西路兵马副都总管辛丑授知中山府事属县新乐地居冲要迎送供给倍于他县皆取于民善均其劳逸所征或未给辄出家赀代输民德之又放家僮五百人为民咸怀其恩癸卯卒年六十一皇庆元年赠银青荣禄大夫司徒追封冀国公谥武靖子庆渊为行军千户征淮南死次庆端　　王玉
按元史本传玉赵州宁晋人长身骈胁多力金季为万户镇赵州太师国王木华黎下中原玉率众来附领本部军从攻邢洺磁三州济南诸郡号长汉万户从攻泽潞诸州独潞州坚壁不下玉力战流矢中左目竟拔其城又破平阳下太原汾代等州师还署元帅府监军以赵州四十寨隶焉先是金将武仙既降复叛杀元帅史天倪宋将彭义斌在大名阴与仙合玉从笑乃带史天泽攻败武仙生擒义斌驻军宁晋东里寨仙遣人诰命诱玉妻妻拒曰妾岂可使夫怀二心于国家耶仙围之数匝杀其子宁寿玉闻之领数骑突其围斩获数百人而还仙遣人追之不敢进皆曰王将军胆气骁雄我辈非敌也仙乃尽发玉先世二十七冢弃骸满道玉从史天泽诸将击仙于赵州仙粮绝走双门寨围之会大风仙独脱走斩其将四十三人真定遂平加定远将军权真定五路万户假赵州庆源军节度副使有民负西域贾人银倍其母不能偿玉出银五千两代偿之又出家奴二百余口为良民中统元年二月卒年七十子忱　　赵&amp;#
按元史本传&amp;#云中蔚州人父昆仕金为帅府评事兄珪以万户守飞狐城岁庚午昆卒珪辇其母如蠡州留&amp;#于飞狐&amp;#自幼不羁闲习武事癸酉太祖南伐先锋至飞狐城中不知所为&amp;#诣县曰大兵压境不降何待众从之丁丑太师国王木华黎驻兵桓州署为百户从攻蠡州金兵闭城拒守国王裨将石抹也先战死王怒将屠其城&amp;#泣曰母与兄在城中乞以一身赎一城之命哀恳切至国王义而许之从攻相州抵其门死士突出&amp;#直前击之流矢中鼻侧镞出脑后拔矢再战七日破其城论功授冀州行军都元帅佩金虎符&amp;#让其兄珪朝廷从之改授&amp;#军民总管稍迁易州达鲁花赤佩金符太宗下河南&amp;#自易州驰驿输矢二十余万至行在帝大喜命权中都省事癸巳赵扬据兴州叛&amp;#进军平之迁中山真定二路达鲁花赤中统元年诏立十道宣慰司以&amp;#为顺天宣慰使至元元年转淄莱路总管六年改太原路总管十二年升燕南道提刑按察使十四年迁河南道十六年致仕明年卒年八十皇庆元年赠仪同三司太保上柱国追封定国公谥襄穆子秉温　　谒只里按元史本传谒只里女直人也大父昔宝味也不干登金进士第金亡归太宗谒只里幼&amp;#悟能记诵及长以孝友闻事世祖潜邸得备宿卫中统初命参议陕西行枢密院事以商挺佐之比行入奏曰关陕要地军务非轻阿脱仰剌国之先臣陛下方委任之伏虑临时议论不协必误大计傥有异同臣请得以上闻帝可其奏赐宴而遣之未几改行省断事官复入宿卫李平朝议选宿卫之士监汉军谒只里佩虎符监军于毗阳至元七年命为监战以所领诸军围襄阳筑一字堡以张军势一时名将唆都刘国杰李庭等皆隶麾下攻樊城率其军先登破之所受赏赐悉分将士十一年从丞相伯颜次郢州将数骑而出与宋兵遇有部卒坠马为其所得谒只里单骑横戈直入其军取之以还因杀获四人时粮储不继诸将以为忧谒只里乃西攻江陵龙湾堡取其粟万石众赖以济元兵东下宋将夏贵迎战于访逻洑伯颜未至众欲少俟之谒只里曰兵贵神速机不可失宜及其未定而击之遂直前冲贵军获战船百余贵败走伯颜上其功加定远大将军十二年攻常州谒只里造云梯绳桥以登遂克之奉省檄徇安吉诸州皆下十三年宋降伯颜命谒只里监守其宫号令严肃秋毫无犯入朝录功迁昭勇大将军未几拜镇国上将军浙东宣慰使镇守绍兴十九年卒年四十二子亦老温袭　　郑鼎
按元史本传鼎泽州阳城人幼孤能自立读书晓大义不妄言笑既长勇力过人尤善骑射初为泽潞辽沁千户岁甲午从塔海绀卜征蜀攻二里散关屡立战功还屯秦中未几宋将余侍郎烧绝栈道以兵围兴元鼎率众修复之破宋兵解兴元之围乙巳迁阳城县军民长官庚戌从宪宗征大理国自六盘山经临洮下西蕃诸城抵雪山山径盘屈舍骑徒步尝背负宪宗以行敌据扼险要鼎奋身力战敌败北帝壮之赐马三匹至金沙河波涛汹涌帝临水傍危石立马观之鼎谏曰此非圣躬所宜亲扶下马帝嘉之俄围大理昼夜急攻城陷擒其主大理平师还命鼎居后道经吐蕃全军而归辛亥入朝帝问以时务鼎敷对详明帝嘉纳之赐名曰也可拔都己未赐白金千两从世祖南伐攻大胜关破之继破台山寨禽其守者胡知县乘胜独进前陷泥淖遇伏兵突出葭苇间鼎奋击连杀三人余众遁去帝急召鼎还使者以闻帝曰为将当慎重不可恃勇轻进遂分卫士三百人以备不虞且戒之曰自今非奉朕命毋得轻与敌接秋九月帝驻跸江浒命诸将南渡先达彼岸者举烽火为应鼎首夺南岸众军毕渡进围鄂州战益力别攻兴国军遇宋兵五千力战破之擒其将桑太尉责以懦怯不忠所事斩之中统元年以功迁平阳太原两路万户阿蓝荅儿浑都海之乱鼎分率本道兵讨之二年诏鼎统征西等军戍雁门关隘迁河东南北两路宣抚使三年改授平阳太原宣慰使至元三年迁平阳路总管是岁大旱鼎下车而雨平阳地狭人众常乏食鼎乃导汾水溉民田千余顷开潞河鹏黄岭道以来上党之粟修学校厉风俗建横涧故桥以便行旅民德之七年改佥书西蜀四川行尚书省事将兵巡东川过嘉定遇蜀兵与战江中擒其将李越悉获战船八年五月改军前行尚书省事十一年从伐宋十二年镇黄州夏四月改授淮西宣慰使十三年加昭毅大将军赐白金五百两十四年改湖北道宣慰使移镇鄂州夏五月蕲黄二州叛鼎将兵讨之战于樊口舟覆溺死年六十有三十七年董文忠等奏郑也可拔都遇害其叛人家属物产宜悉与其子纳怀帝从之赠中书右丞谥忠毅后加赠宣忠保节功臣平章政事柱国追封潞国公谥忠肃　　郑温
按元史本传温真定灵寿人初从中书粘合南合南征有功为合必赤千户从丞相史天泽为新军万户镇抚宪宗征西川温四月不解甲天泽以温见具言其功帝曰朕所亲见也赐名也可拔都赏以鞍勒还至阆州奉旨分军守逻青居钓鱼等山天泽命温统四千人警逻钓鱼山中统元年佩金虎符为总管三年李叛诏温以军还讨至济南大军围其城贼将杨拔都等乘夜破营温力战至黎明贼退诸王哈必赤丞相史天泽厚赏之七月城破命温率兵三千往定益都以功复受上赏命为侍卫亲军总管至元六年进怀远大将军右卫副都指挥使九年诏温统蒙古汉人女真高丽诸部军万人渡海征&amp;#罗平之十二年升右卫亲军都指挥使率三卫军万人从攻岳州江州沙市潭州皆有功平章阿里海涯赏银十锭十四年入朝迁昭勇大将军枢密院判官十八年改辅国上将军江淮行省参知政事杭民饥出米二十万石粜之俄赐以常州官田三十顷二十二年召还二十三年升江浙左丞命以新附汉军万五千于淮安云山泉塘立屯田二十八年卒年八十一　　石抹按只
按元史本传按只契丹人世居太原父大家奴率汉军五百人归太祖岁戊午按只代领其军从都元帅纽璘攻成都时宋兵聚于虚泉按只以所部兵与战大败之杀其将韩都统又从都元帅按敦攻泸州按只以战舰七十艘至马湖江宋军先以五百艘控扼江渡按只击败之时宋兵于沿江撤桥据守按只相地形造浮桥师至无留行宋欲挠其役兵出辄败自马湖以达合江涪江清江凡立浮桥二十余所及四川平浮桥之功居多己未宋以巨舰载甲士数万屯清河浮桥相距七十日水暴涨浮桥坏西岸军多漂溺按只军东岸急撤浮桥聚舟岸下士卒得不死又援出别部军五百余人先锋奔察火鲁赤以闻宪宗遣使慰谕赏赐甚厚叙州守将横截江津军不得渡按只聚军中牛皮作浑脱及皮船乘之与战破其军夺其渡口为浮桥以济师中统三年授河中府船桥水手军总管佩金符以立浮桥功也至元四年从行省也速带儿攻泸州按只以水军与宋将陈都统张总制战于马湖江按只身被二创战愈力败之六年正月也速带儿领兵趋泸州遣按只以舟运其器械粮食由水道进宋兵复扼马湖江按只击败之生获四十人夺其船五艘复以水军一千运粮于眉简二州军中赖之九年从征建都蛮岁余不下按只先登其城力战遂降之军还道病卒行省承制以其子不老代领其军　　王荣祖
按元史王珣传荣祖字敬先珣长子也性沉厚语音如钟勇力绝人珣初附于木华黎以荣祖为质稍见任用珣卒袭荣禄大夫崇义军节度使义州管内观察使从嗣国王孛鲁入朝帝闻其勇选力士三人迭与之搏皆应手而倒欲留置宿卫会金平章政事葛不哥行省于辽东咸平路宣抚使蒲鲜万奴僭号于开元遂命荣祖还副撒里台进讨之拔益州宣城等十余城葛不哥走死金帅郭琛完颜曳鲁马赵尊李高奴等犹据石城复攻拔之曳鲁马战死遵与高奴出降掳生口千余撒里台欲散于麾下荣祖屡请皆放为民方城未下时荣祖遣部卒贾实穴其城城崩被压众谓已死弗顾也荣祖曰士忘身死国安忍弃去发石取之犹生一军感激乐为效死有言义人怀反侧者撒里台将屠之荣祖驰驿奏辨事乃止己丑授北京等路征行万户换金虎符伐高丽围其王京高丽王力屈遣其兄淮安公奉表纳贡进讨万奴擒之赵祁以兴州叛从诸王按只台平之祁党犹剽掠景蓟间复从大将唐兀台讨之将行荣祖曰承诏讨逆人耳岂可戮及无辜宜惟抗我者诛大将然之由是免死者众再从征高丽破十余城高丽遣子綧入质帝赐锦衣旌其功又从诸王也忽略地三韩降天龙诸堡皆禁暴掠民悦服之破五里山城请于主将全其民遂下瓮子城竹林寨苦苫数岛帝嘉其功赐以金币官其子兴千户仍赏其部曲移镇高丽平壤帝遣使谕之曰彼小国负险自守釜中之鱼非久自死缓急可否卿当熟思荣祖乃募民屯戍辟地千里尽得诸岛屿城垒高丽遣其世子倎出降遂以倎入朝中统元年夏诏荣祖诣阙帝抚慰之曰卿父子勤劳于国诚节如一进沿边招讨使兼北京等路征行万户赐宝鞍弓矢还镇以病卒年六十五子十三人显者六人　　叶仙鼐
按元史本传仙鼐畏吾人父土坚海牙以才武从太祖太宗平金及西夏俱有功仙鼐幼事世祖于潜藩从征土蕃云南常为前驱岁己未伐宋至鄂州先登夺其外城中统元年从征阿里不哥与其党遇大呼驰击之其众骇溃赏白金貂裘明年讨李以功赏白金五百两授西道都元帅金虎符土蕃宣慰使仙鼐素熟夷情随地厄塞设屯镇抚之恩威兼着顽犷皆悦服赐金币钞及玉束带为宣慰使历二十四年迁云南行省平章政事寻改江西行省平章政事巨盗锺明亭积年为害仙鼐讨擒之至元三十一年成宗即位召还赐玉带改陕西行省平章政事谢事归陇右十年卒赠协恭保节功臣太保仪同三司上柱国巩国公谥敏忠子完泽　　按竺迩
按元史本传按竺迩雍古氏其先居云中塞上父公为金群牧使岁辛未驱所牧马来归太祖终其官按竺迩幼鞠于外祖朮要甲家讹言为赵家因姓赵氏年十四隶皇子察合台部尝从大猎射获数麋有二虎突出射之皆死由是以善射名皇子深器爱之甲戌太祖西征寻思干阿里麻里等国以功为千户丁亥从征积石州先登拔其城围河州斩首四十级破临洮攻德顺斩首百余级攻巩昌驻兵秦州太宗即位尊察合台为皇兄以按竺迩为元帅戊子镇删丹州自炖煌置驿抵玉关通西域从定关陇辛卯从围凤翔按竺迩分兵攻西南隅城上礨石乱下选死士先登拔其城斩金将刘兴哥分兵攻西和州宋将强俊领众数万坚壁清野以老我师按竺迩率死士骂城下挑战俊怒悉众出阵按竺迩佯走俊追之因以奇兵夺其城伏兵要其归转战数十里斩首数千级擒俊余众退保仇池进击拔之从拔平凉庆阳邠原宁皆降泾州复叛杀守将郭元恕众议屠之按竺迩但诛首恶师还原州降民弃老幼夜亡走众曰此必反也宜诛之以警其余按竺迩曰此辈惧吾驱之北徙耳遣人谕之曰汝等若走以军法治罪父母妻子并诛矣汝归保无他明年草青具牛酒迎师于此州民皆复归豪民陈苟集数千人潜新寨诸洞众议以火攻之按竺迩曰招谕不出攻之未晚遂偕数骑抵寨纵马解弓矢召苟遥语折矢与为誓苟即相呼罗拜谢更生之恩皆降金人守潼关攻之战于扇车回不克睿宗分兵由山南入金境按竺迩为先锋趣散关宋人已烧绝栈道复由两当县出鱼关军沔州宋制置使桂如渊守兴元按竺迩假道于如渊曰宋雠金久矣何不从我兵锋一洗国耻今欲假道南郑由金洋达唐邓会大兵以灭金岂独为吾之利亦宋之利也如渊度我军压境势不徒还遂遣人导我师由武休关东抵邓州西破小关金人大骇谓我军自天而下其平章完颜合达枢密使移剌蒲阿帅十七都尉兵数十万相拒于邓我师不与战直趣钧州与亲王按赤台等兵合阵三峰山下会天大雪金兵成列按竺迩先率所部精兵迎击于前诸军乘之金师败绩癸巳金主奔蔡十二月从围蔡甲午金亡初金将郭斌自凤翔突围出保金兰定会四州至是命按竺迩往取之围斌于会州食尽将走败之子城门兵入城巷战死伤甚众斌手剑驱其妻子聚一室焚之已而自投火中有女奴自火中抱儿出泣授人曰将军尽忠忍使绝嗣此其儿也幸哀而收之言毕复赴火死按竺迩闻之恻然命保其孤遂定四州金将汪世显守巩州皇子阔端围之未下遣按竺迩等往招之世显率众来降皇兄嘉其材勇赏甚厚赐名拔都拜征行大元帅丙申大军伐蜀皇子出大散关分兵令宗王穆直等出阴平郡期会于成都按竺迩领炮手兵为先锋破宕昌残阶州攻文州守将刘禄数月不下谍知城中无井乃夺其汲道率勇士梯城先登杀守陴者数十人遂拔其城禄死之因招徕吐蕃酋长勘&amp;#孟迦等十族皆赐以银符略定龙州遂与大散军合进克成都师还而成都复叛丁酉按竺迩言于宗王曰陇州县方平人心犹贰西汉阳当陇蜀之冲宋及吐蕃利于入寇宜得良将以镇之宗王曰安反侧制寇贼此上策也然无以易汝遂分蒙古千户五人隶麾下以往按竺迩命侯和尚南戍沔州之石门朮鲁西戍阶州之雨水谨斥堠严巡逻西南诸州不敢犯之戊戌从元帅塔海率诸翼兵伐蜀克隆庆己亥攻重庆庚子围万州宋人将舟师数百艘溯流迎战按竺迩顺流率劲兵乘巨筏浮草舟于其间弓弩两射宋人不能敌败诸夔门辛丑伐西川破二十余城成都守将田显开北门以纳师宋制置使陈隆之出奔追获之缚至汉州令诱降守将王夔夔不降进兵攻之夔夜驱火牛突围出奔遂斩隆之壬寅会大军破遂宁泸叙等州癸亥破资州庚戌按竺迩安辑泾邠二州宋制置使余玠攻兴元文州降将王德新乘隙自阶州叛执扈牛二镇将领众千余走江油宪宗召按竺迩还旧镇按竺迩遣将直捣江油夺扈牛以归中统元年世祖即位亲王有异谋者其将阿蓝荅儿浑都海图据关陇时按竺迩以老委军于其子帝遣宗王哈丹哈必赤阿曷马西讨按竺迩曰今内难方殷浸乱关陇岂臣子安卧之时耶吾虽老尚能破贼遂引兵出删丹之耀碑谷从阿葛马与之合战会大风昼晦战至晡大败之斩馘无算按竺迩与总帅汪良臣获阿蓝荅儿浑都海等捷闻帝锡玺书褒美赐弓矢锦衣四年卒年六十九延佑元年赠推忠佐运功臣太保仪同三司上柱国封秦国公谥武宣子十人彻理国宝最知名　　不老
按元史石抹按只传按只子不老从攻嘉定以巨舰七十艘载勇士数千人据其上流于府江红崖滩造浮桥以渡十二年嘉定降宋将鲜于都统率众遁不老追至大佛滩尽毙之行院汪田哥攻取紫云泸叙等城不老功最多及诸军围重庆不老先以战舰三百艘列阵于观滩绝其走路十三年领随翼军五百人会招讨药剌海竖栅于白水江岸以为备不老乘夜袭宋军直抵重庆城下攻千斯门宋军惊溃溺死者众生擒三十余人获其旗帜甲仗以献宋涪州守将率舟师来援不老击败之于广阳坝生获六十余人夺其船十艘十四年从攻泸州不老勒所部兵攻神臂门蚁附以登斩首五十级明日复战破之十五年复攻重庆太平门不老先登杀其守陴卒数十人宋都统赵安以城降总管黄亮乘舟遁不老追擒之及其兵士五十人夺战舰五十艘十六年命袭父职为怀远大将军船桥军马总管更赐金虎符兼夔路守镇副万户十八年大小盘诸峒蛮叛命领诸翼蒙古汉军三千余人戍施州既而蛮酋向贵誓用等降其余峒蛮之未服者悉平遂以为保宁等处万户　　国宝按元史按竺迩传按竺迩子彻里袭职以病废卒弟国宝一名黑梓少击剑学书倜傥好义有谋略父为元帅军务悉以委之故所至多捷从攻重庆降宋都统张实并掠合州以归中统元年从攻阿蓝荅儿有功阿蓝荅儿叛将火都据吐蕃之点西岭国宝摄帅事讨之众欲速战国宝曰此穷寇也宜少缓以计破之遂以精兵袭其后火都欲西走国宝据险要之挑战则敛兵自固相持两月潜兵出其不意擒杀之捷闻赐弓矢金绮初按竺迩之告老制命彻理袭征行元帅彻理以病不视事国宝乃谓诸弟曰昔我先人耀兵西陲大功既集关陇虽宁而西戎未靖此吾辈立功之秋也乃遣谢鼎与弟国能持金帛说降吐蕃酋长勘&amp;#孟迦从国宝入觐国宝奏曰文州山川险厄控庸蜀拒吐蕃宜城文州屯兵镇之从之授国宝三品印为蒙古汉军元帅兼文州吐蕃万户府达鲁花赤与勘&amp;#孟迦皆赐金符时扶州诸羌未附国宝宣上威德于是呵哩禅波哩揭诸酋长皆归款从国宝入觐国宝图山川形势以献诏授呵哩禅波哩揭为万户赐金虎符诸酋长为千户皆赐金符赐国宝金币国宝治文州有善政至元四年卒延佑元年赠推诚佐理功臣光禄大夫平章政事柱国封梁国公谥忠定子世荣世延　　元臣
按元史移剌捏儿传捏儿子买奴买奴子元臣别名哈剌哈孙年十六入宿卫应对进止有度世祖谓丞相和鲁火孙曰此勋臣子非凡器也以为怯薛必阇赤袭千户将其父军从伐宋攻淮西戍清口取瓜洲下通泰累有功至元十二年从丞相伯颜平宋进阶武义将军中卫亲军总管佩金虎符十四年只儿瓦台叛围应昌府时皇女鲁国公主在围中元臣以所部军驰击只儿瓦台败走追至鱼儿泺擒之公主赐甚厚奏请暂留元臣镇应昌以安反侧居一岁召至京师迁明威将军后卫亲军副都指挥使还镇应昌又三岁召还加昭勇大将军十九年帝以所籍入权臣家妇赐之元臣辞曰臣家世清素不敢自污帝嘉叹不已二十二年进昭毅大将军同佥江淮行枢密院事行院罢归高州帝亲征乃颜元臣率家僮五十人见行在所愿效前驱八年移佥湖广行枢密院时溪洞施容等州蛮獠作乱元臣亲入其境喻以祸福贼首鲁万丑降三十年卒于官赠安远功臣龙虎卫上将军同知枢密院事追封兴国公谥忠靖子迪嗣　　扎忽带
按元史忽都传忽都子扎忽带时在宿卫弟忽都荅立袭其职忽都荅立卒扎忽带嗣为千户从行枢密院围重庆重庆守张&amp;#遣劲兵数千出挑战扎忽带力战大破之回军围泸州未下行枢密院遣入朝计事授宣武将军管军总管复还攻泸登城与泸兵搏战而死子阿都赤嗣
　将帅部名臣列传八十四
　　元六
　　王国昌
按元史本传国昌胶州高密人初为胶州千户中统元年入觐世祖察其能迁左武卫亲军千户佩金符召问军旅之事国昌奏对甚悉帝嘉之赐白金锦袍至元五年人有上书言高丽境内黑山海道至宋境为近帝命国昌往视之泛海千余里风涛汹涌从者恐劝还国昌神色自若徐曰奉天子威命未毕事而遽返可乎遂至黑山乃还帝延见慰劳而东夷皆内属惟日本不受正朔帝知隋时曾与中国通遣使谕以威德令国昌率兵护送道经高丽时高丽有叛臣据珍岛城帝因命国昌与经略使卯突史枢等攻拔之八年复遣使入日本乃命国昌屯于高丽之义安郡以为援冬十月卒于军子通嗣　　探马赤
按元史本传探马赤秃立不带人从诸王没赤征蜀后以兵从塔海绀卜火鲁赤纽璘诸大帅岁戊午纽璘攻涪州还至马湖江宋兵连舰绝江不得进探马赤率精兵二千击之夺其舟以济又于横江嘉定宣化三县造浮桥以达成都纽璘以为能命将千人从万户昔力荅略地碉门黎雅土蕃昔力荅死行院帖赤以探马赤为万户领其军中统四年授蒙古汉军万户至元九年从行省也速带儿征建都独以锐卒千五百人与建都兵战于梅子岭大败之夜驰与速哥会直捣其营斩首数十级生擒百余人获其辎重以归复益兵三千人与左丞曲立吉思乘胜进击建都势蹙请降又从行院汪田哥忽敦等攻嘉定重庆泸叙诸州以功兼崇庆府达鲁花赤十九年卒子拜延袭　　麦里
按元史本传麦里彻兀台氏祖雪里坚那颜从太祖与王罕战同饮班真河水以功授千户领彻里台部征讨诸国卒于河西父麦吉袭职从太宗定中原以疾卒麦里袭职从定宗略定钦察阿速斡鲁思诸国从宪宗伐宋有功世祖即位诸王霍忽叛掠河西诸城麦里以为帝初即位而王为首乱此不可长与其弟桑忽荅儿率所部击之一月八战夺其所掠扎剌亦儿脱脱怜诸部民以还已而桑忽荅儿为霍忽所杀帝闻而怜之遣使者以银钞羊马迎致麦里赐号曰荅剌罕寻卒子秃忽鲁　　张晋亨
按元史本传晋亨字进卿冀州南宫人也其兄同知安武军节度使事领枣强令颢以冀州数道之众附严实于青崖后从实来归进颢安武军节度使西征战没岁戊寅太师国王木华黎承制署晋亨袭颢爵晋亨涉猎书史小心畏慎临事周密实器之以女妻焉实征泽潞偏将李信晁海相继降于宋晋亨跋涉险阻昼夜行仅免于难实遣子忠贞入质命晋亨与俱丁亥从国王孛罗征益都以功迁昭毅大将军领恩州刺史兼行台马步军都总领再迁镇国大将军实征淮楚河南晋亨毕从甲午从实入觐命为东平路行军千户围安庆其守将走邀击之斩首百级俘获无算攻光之定城俘其将士十有五人略信阳执复州将金之才攻六安拔之大小数十战策功居多实卒其子忠济奏晋亨权知东平府事东平贡赋率倍他道迎送供亿簿书狱讼日不暇给历七年吏畏而民安之辛亥宪宗即位从忠济入觐时包银制行朝议户赋银六两诸道长吏有辄请试行于民者晋亨面责之曰诸君职在亲民民之利病且不知乎今天颜咫尺知而不言罪也承命而归事不克济罪当何如且五方土产各异随其产为赋则民便而易足必责输银虽破民之产有不能办者大臣以闻明日召见如其言以对帝是之乃得蠲户额三之一仍听民输他物遂为定制欲赐晋亨金虎符辞曰虎符国之名器长一道者所佩臣隶忠济麾下复佩虎符非制也臣不敢受帝益喜改赐玺书金符恩州管民万户中统三年李叛晋亨从严忠范战于遥墙泺胜之改本道奥鲁万户四年授金虎符分将本道兵充万户戍宿州首言汴堤南北沃壤闲旷宜屯田以资军食乃分兵列营以时种艺选千夫长督劝之事成期年皆获其利至元八年改怀远大将军淄莱路总管寻兼军事十一年诏伐宋晋亨在选中闻命就道曰此报效之秋也分道由安庆渡江丞相伯颜留之戍镇江兼与民政壹以镇静为务战焦山瓜洲皆有功十三年卒于官　　张好古
按元史张晋亨传晋亨子好古字信甫少读书善属文器识宏远勇而有谋父晋亨权知东平府事严忠济承制以好古权其父军戍宿州戊午奏真授行军千户攻樊城身中流矢战不少却主将旌其功赏银百两略扬循泰兴海门而还击邵伯埭拔之从大军攻鄂中统元年迁宿州忠济命兼恩州刺史访民瘼革吏弊立为条约未几移戍蕲州李叛据济南宋人攻蕲好古率兵迎击力不敌死之时晋亨在济南军中闻之哭曰吾儿死得其所矣弟好义袭下江淮有功　　张禧
按元史本传禧东安州人父仁义金末徙家益都及太宗下山东仁义乃走信安时燕蓟已下独信安犹为金守其主将知仁义勇而有谋用之左右国兵围信安仁义率敢死士三百开门出战围解以功署军马总管守信安逾十年度不能支乃与主将举城内附率其部曲从宗王合丑平定河南授管军元帅后攻归德飞矢入口折其二齿镞出项后卒赐爵县侯禧年十六从大将阿朮鲁南攻徐州归德复从元帅察罕攻寿春安丰庐滁黄泗诸州皆有功禧素峭直为主将所忌诬以他罪欲置之法时王鹗侍世祖于潜邸禧密往依之鹗请左丞阔阔荐禧与其子弘纲俱入见岁己未从世祖南伐济江与宋兵始接战即擒其一将进攻鄂州诸军穴城以入宋树栅为夹城于内入战者辄不利乃命以厚赏募敢死士禧与子弘纲俱应募由城东南入战将至城下帝悯其父子俱入险地遣阿里海牙谕禧父子止一人进战禧所执枪中弩矢而折取弘纲枪以入破城东南角有逗遛不进者十余人立城下弘纲复夺其枪入转战良久禧身中十八矢一矢镞贯腹闷绝复苏曰得血竭饮之血出可生世祖亟命取血竭遣人往疗之疮既愈复从大将纳剌忽与宋兵战于京口李家洲皆捷世祖即位赐金符授新军千户三年从征李时宋乘叛遣夏贵袭取蕲县宿州等城禧移兵攻之贵走尽复诸城至元元年升唐邓等州卢氏保甲丁壮军总管宋侵均州总管李玉山败走帝命禧代之三年与宋将吕文焕战于高头赤山乘胜复均州四年改水军总管益其军二千五百令习水战五年从攻襄樊六年七月夏贵率兵援襄阳禧从元帅阿朮战却之八年江水暴溢宋遣范文虎以战舰千余艘来援元帅阿朮命禧率轻舟夜衔枚入其阵中插苇以识水之深浅及还阿朮即命禧率四翼水军进战宋兵溃追至浅水夺战舰七十余艘九年攻樊城焚其串楼败宋将张贵于鹿门山十年行省集诸将问破襄阳之策禧言襄樊夹汉江而城敌人横铁锁置木橛于水中今断锁毁橛以绝其援则樊城必下樊城下则襄阳可图矣行省用其计乃破樊城而襄阳继降帝遣使录诸将功授宣武将军水军万户佩金虎符丞相伯颜因命禧为水军先锋十二年败宋将孙虎臣于丁家洲寻移屯黄池以断宋救兵九月从阿朮与宋都统姜才战有功加信武将军十三年从下温台福建十四年加怀远大将军江阴路达鲁花赤水军万户十六年入朝进昭勇大将军招讨使十七年加镇国上将军都元帅时朝廷议征日本禧请行即日拜行中书省平章政事与右丞范文虎左丞李庭同率舟师泛海东征至日本禧即舍舟筑垒平湖岛约束战舰各相去五十步止泊以避风涛触击八月飓风大作文虎庭战舰悉坏禧所部独完文虎等议还禧曰士卒溺死者半其脱死者皆壮士也曷若乘其无回顾心因粮于敌以进战文虎等不从曰还朝问罪我辈当之公不与也禧乃分船与之时平湖岛屯兵四千乏舟禧曰我安忍弃之遂悉弃舟中所有马七十匹以济其还至京师文虎等皆获罪禧独免　　赵阿哥潘
按元史本传阿哥潘土播思乌思臧掇族氏始附宋赐姓赵氏世居临洮祖巴命富甲诸羌父阿哥昌貌甚伟有力兼人金贞佑中以军功至熙河节度使金亡保莲花山以其众来归皇子阔端之镇西土也承制以阿哥昌为垒州安抚使时兵兴城无居人至则招逃亡立城垒课耕桑以安辑之年八十卒于官阿哥潘事亲以孝闻从伐蜀与宋都统制曹友闻屡战胜负略相当以破大安功最授同知临洮府事斩朝天关乘嘉陵江至阆州获蜀船三百艘攻利州生得其刘太尉战败宋师于潼川宋制置使刘雄飞进攻青居山阿哥潘击之宵溃四川大震进逼成都略嘉定平峨嵋太平寨擒其将陈侍郎田太尉余众悉降大小五十余战皆先陷阵皇子赐以金甲银器岁壬子世祖以皇弟南征大理道出临洮见而奇之命摄元帅城益昌时宋兵屯两川堡栅相望矢石交击历五年而城始完宪宗出蜀以阿哥潘为选锋攻西安下之赐金符授临洮府元帅帝驻钓鱼山合州守将王坚夜来斫营阿哥潘率壮士逆战手杀数十百人坚遂引去明日陛见帝喜曰有臣如此朕复何忧赐黄金五十两名曰拔都中统建元诏还镇临洮岁饥发私廪以赈贫乏给民农种粟二千余石无菁子百石人赖不饥郡当孔道传置旁午有司敝于供给阿哥潘以私马百匹充驿骑羊千口代民输帝闻而嘉之诏京兆行省酬其直阿哥潘曰我岂以私惠而邀公赏耶卒不受以军事赴青居山道为宋兵所邀遂死于敌阿哥潘好畜良马常千蹄岁择其上骥五驷贡于朝子孙遵之不替先是勋臣子孙为祖父请谥者帝每靳之至是&amp;#大臣以美谥谥之谥曰桓勇　　张泰亨按元史本传泰亨堂邑县人父山为管军百户泰亨袭职从攻宋钓鱼山及樊城征女儿阿塔有功中统二年授银符侍卫军总把三年从围李有功至元四年赐金符升京东归德等处新军千户从征西川有功授元帅府镇抚六年改省都镇抚七年从攻襄阳矢中右臂十年从攻樊城十二年进武略将军管军总管寻进明威将军从攻潭州矢中鼻拔矢奋战却敌兵十三年赐虎符进阶武德从征广西破静江府十四年还军潭州金疮发卒子继祖袭　　忽剌出
按元史本传忽剌出蒙古氏曾祖阿察儿事太祖为博儿赤祖赤脱儿从太宗征钦察康里回回等国有功为涿州达鲁花赤卒伯父哈兰朮袭职佩金符以功稍迁益都路蒙古万户殁于军忽剌出袭哈兰朮职初授昭勇大将军至元十二年攻宋六安军行省命领诸军战舰遇宋军败之有旨褒赏军次安庆忽剌出及参政董文炳领山东诸军与宋孙虎臣等战于丁家洲大败之俘其将校三十七军五千船四十战于朱金沙又败之七月及宋人战于焦山江中时丞相阿朮督战忽剌出与董文炳冒矢石沿流鏖战八十里身被数伤裹创殊死战宋张殿帅攻吕城忽剌出与万户怀都生擒之从下常州略地苏湖秀州至长桥大败宋军大军至临安伯颜命忽剌出守浙江亭及北门败扬州军于扬子桥又败真州军追李庭芝至通州海口尽降淮东诸州江南平加昭毅大将军寻迁湖州路达鲁花赤十四年进镇国上将军淮东宣慰使奉旨屯守上都改嘉议大夫行台御史中丞升资善大夫福建行省左丞迁江淮行省除右丞拜荣禄大夫江浙行省平章政事以疾卒　　阿剌罕
按元史本传阿剌罕札剌儿氏祖拨彻事太祖为火而赤又为博而赤攻城掠地数有战功太宗即位仍以其职从征陇北陕西身先战士死焉父也柳干幼隶皇子岳里吉为卫士长岁乙未从皇子阔出忽都秃南征累功授万户迁天下马步禁军都元帅及大将察罕卒也柳干领其职拜诸翼军马都元帅统大军攻淮东西诸郡戊午战死扬州阿剌罕袭为诸翼蒙古军马都元帅己未从世祖渡江至鄂而还世祖即位从至末黎伯颜孛剌宗王阿里不哥称兵内向阿剌罕以所部军击破阿监带儿浑都海之兵于昔门秃追至河西以功赐金五十两中统三年李叛据济南大军讨之阿剌罕与战于老仓口败之伏诛授都元帅赐金虎符银印四年春改上万户从都元帅阿朮伐宋九月师次襄阳西安阳滩逆战宋兵败之五年大军围襄樊阿剌罕守南面百丈山漫河滩兵累交宋不能师十年春樊城破襄阳降十一年秋丞相伯颜与阿朮会师襄阳遣阿剌罕率诸翼军攻郢复诸州十月夺郢州南门堡丞相伯颜阿朮亲率骑兵行视汉阳城壁欲取汉口渡江宋人以精兵扼汉口乃遣阿剌罕帅蒙古骑兵倍道兼行击破沙芜堡遂入江取鄂州阿剌罕同断事官杨仁风东略寿昌得米四十万斛遂统左翼军顺流东下沿江州郡悉降乃抚辑其人民十二年六月加昭毅大将军蒙古汉军上万户屯驻建康丞相伯颜受诏赴阙以阿剌罕留治省事拜中奉大夫参知政事丞相伯颜还军中分军为三道并进阿剌罕由西道趍溧水溧阳攻破银树东坝至护牙山庆丰圬败宋军斩首七千级又擒其将祝亮并裨校七十二人斩首三千级又与宋兵战斩首七千级逐其援兵退走数十里又败其都统等三人斩首三千级破建平县杀其守吏进攻广德军独松关先是宋广德守张濡杀国信使廉希贤严忠范等于独松关及阿剌罕军次吉安州上柏镇濡率兵来拒战大败之斩首二千级生擒其副将冯翼戮于军前濡遁走追斩之十二年春宋以国降诏阿剌罕同左丞董文炳率高兴等攻浙东温台衢婺处明越及闽中诸郡降其运使提刑等五百人追袭宋嗣秀王赵与檡至安福县与檡以军三万来拒战阿剌罕身先士卒率高兴撒里蛮等渡江鏖战四十余里斩其步帅观察使李世达生擒与檡及其将吏百八十人悉斩之获其铜印五军资器仗无算泉州蒲寿庚降江南平以参知政事佩金虎符行江东宣慰使十四年入觐进资善大夫行中书省左丞俄迁右丞仍宣慰江东十八年召拜光禄大夫中书左丞相行中书省事统蒙古军四十万征日本行次庆元卒于军中子拜降袭　　阿荅赤
按元史本传阿荅赤阿速氏父昂和思宪宗时佩虎符为万户阿荅赤扈从宪宗南征与敌兵战于剑州以功赏白银阿里不哥叛从也儿怯等征之有功世祖中统三年从征李身二十余战累功授金符千户丞相伯颜平章阿朮之平江南也阿荅赤皆在行中着战功殁于阵帝怜之特赐钞七十锭白金五百两为葬具仍赐镇巢之民一千五百三十九户命其子伯荅儿袭职　　郭侃
按元史郭宝玉传宝玉子德海德海子侃字仲和幼为丞相史天泽所器重留于家而教养之弱冠为百户鸷勇有谋略壬辰金将伯撒复取卫州侃拒之破其兵四万于新卫州遂渡河袭金主至归德败其兵于阏伯台即从速不台攻汴西门金元帅崔立降以功授总把从天泽屯太康复以下德安功为千户壬子送兵仗至和林改抄马那颜从宗王旭烈兀西征癸丑至木乃兮其国堑道置毒水中侃破其兵五万下一百二十八城斩其将忽都荅而兀朱算滩算滩华言王也丙辰至乞都卜其城在檐寒山上悬梯上下守以精兵悍卒乃筑夹城围之莫能克侃架炮攻之守将卜者纳失儿开门降旭烈兀遣侃往说兀鲁兀乃算滩来降其父阿力据西城侃攻破之走据东城复攻破杀之丁巳正月至兀里儿城伏兵下令闻钲声则起敌兵果来伏发尽杀之海牙算滩降又西至阿剌汀破其游兵三万禡拶荅而算滩降至乞石迷部忽里算滩降西戎大国也地方八千里父子相传四十二世胜兵数千万侃兵至破其兵七万屠西城又破其东城东城殿宇皆构以沉檀木举火焚之香闻百里得七十二弦琵琶五尺珊瑚灯檠两城间有大河侃预造浮梁以防其遁城破合里法算滩登舟睹河有浮梁扼之乃自缚诣军门降其将纣荅儿遁去侃追之至暮诸军欲顿舍侃不听又行十余里乃止夜暴雨先所欲舍处水深数尺明日获纣荅儿斩之拔三百余城又西行三千里至大房其将住石致书请降左右以住石之请为信然易之不为备侃曰欺敌者亡军机多诈若中彼计耻莫大焉乃严备以待住石果来邀我师侃与战大败之巴儿算滩降下其城一百八十五又西行四十里至密昔儿会日暮已休复驱兵起留数病卒西行十余里顿军下令军中衔枚转箭敌不知也潜兵夜来袭杀病卒可乃算滩大惊曰东天将军神人也遂降戊午旭烈兀命侃西渡海收富浪侃喻以祸福兀都算滩曰吾昨所梦神人乃将军也即来降师还西南至石罗子敌人来拒侃直出掠阵一鼓败之换斯干阿荅毕算滩降至宾铁侃以奇兵掩击大败之加叶算滩降己未破兀林游兵四万阿必丁算滩大惧来降得城一百二十西南至乞里弯忽都马丁算滩来降西域平侃以捷告至钓鱼山会宪宗崩乃还邓开屯田立保障世祖即位侃上疏陈建国号筑都城立省台兴学校等二十五事及平宋之策其略曰宋据东南以吴越为家其要地则荆襄而已今日之计当先取襄阳既克襄阳彼扬庐诸城弹丸地耳置之勿顾而直趋临安疾雷不及掩耳江淮巴蜀不攻自平后皆如其策中统二年擢江汉大都督府理问官二年二月益都李及徐州总管李杲哥俱反宋夏贵复来犯边史天泽荐侃召入见世祖问计所出曰群盗窃发犹柙中虎内无资粮外无救援筑城环之坐待其困计日可擒也帝然之赐尚衣弓矢驰至徐斩杲哥夏贵焚庐舍徙军民南去侃追贵过宿迁县夺军民万余人而还赐金符为徐邳二州总管杲哥之弟驴马复与夏贵以兵三万来扰边境侃出战斩首千余级夺战舰二百至元二年有言当解史天泽兵权者天泽遂迁他官侃亦调同知滕州三年侃上言宋人羁留我使宜兴师问罪淮北可立屯田三百六十所每屯置牛三百六十具计一屯所出足供军旅一日之需四年徙高唐令兼治夏津武城等五县五年邑人吴乞儿济南道士胡王反讨平之七年改白马令僧臧罗汉与彰德赵当驴反又平之帝以侃习于军务擢为万户从军下襄阳由阳罗上流渡江江南平迁知宁海州居一年卒侃行军有纪律野爨露宿虽风雨不入民舍所至兴学课农吏民畏服子秉仁秉义　　何伯祥
按元史本传伯祥易州易县人幼从军于金从张柔来归太祖定河朔惟保定王子昌信安张进坚守不下子昌金骁将也柔命伯祥取之兵逼其城子昌出走追及之伯祥执枪驰马子昌反射之中手而贯枪伯祥拔矢弃枪策马直前徒手搏之擒子昌进闻之亦遁去伯祥遂攻西山诸寨悉平之后攻汴梁拔洛阳围归德破蔡州论功居多授易州等处军民总管丁酉从主帅察罕伐宋伯祥拔三十余栅获战舰千余艘又破芭蕉望乡大洪张家等寨俘获甚众器械山积察罕以其功闻赐锦衣金甲壬子诸军入宋境察罕自他道遽还诸军仓皇失措伯祥曰此必为敌所遏不若出其不意而遂深入其地彼不我测乃可出也遂率兵突战直抵司空寨疏布营垒陵高伐木为攻取势既夜命为五营营火十炬伏精锐于营侧险要之地天将明令士卒速行而鸣鼓其后宋兵果来追伏发惊骇溃去追击大破之转战百余里他军不能归者皆赖以出帝闻之赐金二百两世祖南伐伯祥参预军事多所献纳卒于军赠仪同三司太保上柱国追封易国公谥武昌子玮　　四家奴
按元史薛塔剌海传四家奴父军胜宪宗八年从世祖攻钓鱼山苦竹崖大林平青居山破重庆马湖天水赐以白金鞍马等物中统三年李叛济南又以&amp;#破其城至元五年从围襄阳三月卒丞相阿朮欲以千户刘添喜摄帅府事子四家奴年方十六请从军自效帝壮而许之八年始袭父爵十年冬十二月襄樊未下四家奴立炮攻之明年正月襄阳守吕文焕降继从丞相伯颜南伐十月至郢州先登师既渡江四家奴自郑州下沿海诸城堡至建康十二年授武节将军六月与宋将夏贵战于峪溪口夺其船二百余艘十一月屠常州十二月取苏州十三年攻镇巢七月围扬州守臣李庭芝弃城走追获之九月进阶怀远将军将兵平浙东诸郡从征福建滦江与宋兵力战破之获战舰千余艘十六年进阶镇国将军镇扬州二十二年改为万户　　爱鲁
按元史昔里钤部传昔里钤部子爱鲁袭为大名路达鲁花赤至元五年从征云南金齿诸部蛮兵万人绝缥甸道击之斩首千余级诸部震服六年再入定其租赋平火不麻等二十四寨得七驯象以还七年改中庆路达鲁花赤兼管爨僰军十年平章赛典赤行省云南令爱鲁疆理永昌增田为多十一年阅中庆版籍得隐户万余以四千户即其地屯田十三年诏开乌蒙道帅师至玉连等州所过城寨未附者尽击下之水陆皆置驿传由是大为赛典赤信任十四年忙部也可不薛叛以兵二千讨平之迁广南西道左右两江宣抚使兼招讨使十六年迁云南诸路宣慰使副都元帅十七年复立云南行省拜参知政事十八年乌蒙罗佐山白水江蛮杀万户阿忽以叛复讨平之十九年召诣阙进左丞也可不薛复叛诏与西川都元帅也速荅儿湖南行省脱里察会师进讨禽也可不薛送京师仁普诸酋长皆降得户四千诸王相吾儿帅诸将征缅爱鲁供馈饷无乏绝二十二年乌蒙阿谋杀宣抚使以叛与右丞拜荅儿往征之拜荅儿以爱鲁习知其山川道里令诸军悉听指授分道进击生擒阿蒙以归二十四年进右丞朝廷立尚书省复改行尚书右丞镇南王征交趾诏爱鲁将兵六千人从之自罗罗至交趾境交趾将昭文王以兵四万守木兀门爱鲁与战破之擒其将黎石何英比三月大小一十八战乃至其王城与诸军会战又二十余合功为多二十五年感瘴疠卒赠平章政事谥毅敏子教化中书平章政事请于朝赠其祖昔里钤部太师谥贞献加赠爱鲁太师追封魏国公改谥忠节　　塔出
按元史本传塔出布兀剌子也幼孤长善骑射至元元年入侍世祖占对多称旨赐以宝货衣物四年给以察罕食邑赋税之半又还其所俘逋户三十七年降金虎符授昭勇大将军山东统军使镇莒密胶沂郯邳宿即墨等城设方略谨斥候宋人不敢北向九年诏更统军司为行枢密院改佥枢密院事数将兵攻下濒淮堡栅略地涟海获人畜万计宋人蒋德胜来降塔出表言宜加赏赉以劝来者于是赐黄金五十两白金倍之十年改佥淮西等处行枢密院事城正阳以扼淮海诸州兵宋陈奕率安丰庐寿等州兵数挠其役塔出选精锐日十数战奕遁去卒城正阳宋人复造战舰于六安欲攻正阳塔出询知之率骑兵焚其舰馈饷久不继出兵据险潜取安丰麦以饷军宋兵壁横河口塔出将奇兵大破之十一年朝议淮上诸郡宋之北藩城坚兵精攻之不可猝下徒老我师宜先渡江剪其根本留兵淮甸绝其救援则长江可乘虚而渡也于是以塔出为镇国上将军淮西行省参知政事帅师攻安丰庐寿等州俘生口万余来献赐葡萄酒二壶仍以曹州官园为第宅给城南闲田为牧地宋夏贵帅舟师十万围正阳决淮水灌城几陷帝遣塔出往救之道出颍州遇宋兵攻颍戍卒仅数百人盛暑塔出即发公库弓矢驱市人出战预度颍之北关攻易破乃急徙民入城伏兵以待是夜宋人果焚北关火光属天塔出率众从暗中射之矢下如雨宋军退走至沙河大破之溺死者不可胜计明日长驱直走正阳时方霖雨突围入城遂坚壁不出俄复开霁与右丞阿塔海分帅锐师以出渡淮至中流皆殊死战宋军大溃追数十里斩首数千级夺战舰五百余艘遂解正阳之围塔出乃上奏方事之殷宜明赏罚俾将士有所惩劝帝纳其言颁赏有差秋八月淮西行省复为行院塔出引兵渡淮屯庐扬间十二年从丞相伯颜以舟师与宋军战宋军大溃其臣贾似道奔扬州遂分兵四出克池州取太平顺流东下至建康丹徒江阴常州皆望风迎降时扬州未附谍告扬州人将夜袭丹徒守将乞援塔出设伏以待扬州军果夜至塔出扼西津邀击之杀获溺死者甚众入朝帝赐玉带旌其功授淮东左副都元帅仍佩金虎符十三年加通奉大夫参知政事领淮西行中书省事时沿淮诸州新附塔出禁侵掠抚疮痍练士卒备奸宄境内帖然俄迁江西都元帅征广东塔出宣布恩信所至溪峒纳款广东遂平十四年加赐双虎符为江西宣慰司宋益王&amp;#广王昺走保岭海复改江西宣慰使为行中书省迁治赣州授塔出资政大夫中书左丞行中书省事十五年以二王事入议帝命张弘范李恒总兵进讨塔出留后以供军费初江西甫定帝命隳其城塔出即表言豫章诸郡皆濒江为城霖潦泛溢无城必至垫溺隳之不便帝从之降附之初有谋畔者既败获矣塔出谓同僚曰抚治乖方之所致也中间岂无诖误止诛其渠魁尽释余党瑞州张公明诉左丞吕师夔谋为不轨塔出廉知其诬曰狂夫欲胁求货耳若以曚昧言遽闻之朝廷则大狱兹兴连及无辜且师夔既居相职讵肯为狂妄之事若迟疑不决恐彼惊疑反生异谋乃斩公明而后闻帝是之十七年入觐赐劳有加复命行省于江西寻以疾卒于京师时年三十七妻明理氏以贞节称旌其门闾二子长宰牙袭爵　　木花里
按元史察罕传察罕子木花里事宪宗直宿卫从攻钓鱼山以功授四斡耳朵怯怜口千户赐金币及黄金马鞍勒世祖即位赐金五十两珠二串至元四年攻宋自江陵略地回至安阳滩宋兵扼其归路木花里奋击败之都元帅阿朮坠马宋军追及之木花里挟之上马鏖战退宋兵由是得免特赐银二百五十两佩金虎符为蒙古军万户复攻襄樊有功卒于军赠推诚宣力功臣荣禄大夫平章政事柱国追封梁国公谥武毅　　查剌
按元史石抹阿辛传阿辛子查剌仍以御史大夫领黑军初其父阿辛所将军皆猛士衣黑为号故曰黑军岁己卯诏黑军分屯真定同安太原平阳隰吉岢岚间顷之南征以黑军为前列与南兵遇于河查剌大呼驰之陷其阵渡河再战尽殪之所遇城邑争先款附长驱捣汴州入自仁和门收图籍振旅而还论功黑军为最及从国王军征万奴围南京城坚如立铁查剌命偏将先警其东北亲奋长槊大呼登西南角摧其飞橹手斩陴卒数十人大军乘之遂克南京诘旦木华解锦衣赏之累授真定路达鲁花赤卒于柳城子库禄满袭职从攻襄樊与从弟度剌立云梯冲其堞度刺死焉中统三年库禄满从征李先登飞矢中额而卒　　忒木台儿
按元史唵木海传唵木海子忒木台儿以从战功授金符袭炮手总管至元十年修立正阳东西二城置炮二百余座与宋人战却之十三年从丞相伯颜伐宋驻军临安之皋亭山同忙古歹等八人率甲三百入宋宫取传国宝宋太后请解兵延见内殿期明日奉宝乞降至期果遣贾余庆等奉宝至军前以功授行省断事官复令其子忽都荅儿袭炮手总管十四年进昭勇大将军炮手万户佩元降虎符镇平江之常熟有叛民拥众自号太尉者行省会诸军讨之与忽都荅儿父子自为一军奋戈陷阵斩贼酋戴太尉擒朱太尉帝嘉其功十五年兼平江路达鲁花赤寻迁徽州湖州卒忽都荅儿后升炮手万户改授达鲁花赤卒　　张君佐
按元史张荣传荣子奴婢奴婢子君佐袭佩虎符炮水手元帅戍蔡州五年都元帅阿朮命将炮手兵攻襄阳至元八年调守襄阳一字城&amp;#&amp;#岭攻南门牛角堡破之攻樊城亲立炮摧其角楼樊城破十年襄阳降参政阿鲁海牙以宋降将吕文焕入朝奉旨召蒙古汉人万户凡二十人陛见各以功受赐帝亲谕之令还镇十一年从军下汉江至沙洋丞相伯颜命率炮手军攻其北面火炮焚城中民舍几尽遂破之赐以良马金鞍金段又以火炮攻阳逻堡破之十二年从大军与宋将孙虎臣战于丁家洲复从丞相阿朮攻扬州是年冬又从诸军破常州十三年升怀远大将军仍炮水手元帅秋君佐屯军真扬间绝宋粮道宋制置李庭芝都统姜才弃城走扬州平以君佐为安庆府安抚司军民达鲁花赤十四年春安庆野人原及司空山天堂贼将攻安庆君佐密察知之时城中军仅数百人君佐命搤贼出没要道贼不敢入乃寇黄州行省命君佐率众复黄州因以为黄州达鲁花赤十五年加镇国上将军仍炮水手元帅十九年命率新附汉军万人修胶西闸坝以通漕运二十一年兼海道运粮事是年卒　　怀都
按元史本传怀都斡鲁纳台氏祖父阿朮鲁与太祖同饮黑河水屡从征讨赐银印总大军伐辽东女直诸部复帅师讨西夏大战于合剌合察儿擒夏主太祖命尽赐以夏主遗物继总军南伐攻拔信安下宿泗等州诸王塔察儿以阿朮鲁年老俾其子不花袭职中统二年不花卒子幼兄子怀都继领其职中统三年春李叛诏怀都从亲王哈必赤讨之围济南夏四月夜出兵四面冲突求出怀都直前奋击斩百余级俘二百余人夺兵仗数百退走入城怀都昼夜勒兵与战秋七月破济南诛哈必赤第其功居最诏赐金虎符领蒙古汉军攻海州略淮南庐州至元三年充邳州监战万户四年领山东路统军司从主帅南征至襄阳西渡汉江宋遣水军绝归路怀都选士卒浮水杀宋军夺战舰二十余艘斩首千余级六年军次淮南天长至五河口与宋兵战败之七年诏守鹿门山白河口一字城九年春怀都请攻樊之古城堡堡高七层怀都夜勒士卒亲冒矢石攻夺之斩宋将韩拨发擒蔡路钤襄阳既降帅师屯蔡息出巡淮安还城正阳略地安丰获生口无算十一年夏宋将夏贵来攻正阳怀都领步卒薄淮西岸至横河口逆战退之九月略地安庆十二年北渡至栅江堡值宋军三千余怀都与战败之复南渡江驻兵镇江谍报宋平江军出常州怀都领兵千人至无锡与宋兵遇大战歼其众秋七月行省檄怀都领军护焦山江岸仍往扬州湾头立木城以兵守之九月权枢密院事复守镇江宋殿帅张彦安抚刘师勇攻吕城怀都与万户忽剌出帖木儿追战至常州夺舟百余艘擒张殿帅范总管冬十月从右丞阿塔海攻常州宋朱都统自苏州赴援怀都提兵至横林店与之遇奋击大破之十一月取苏州徇秀州仍抚治临安迤东新附军民十三年秋同元帅撒里蛮帖木儿张弘范徇温州福建所至州郡迎降十四年授镇国上将军浙东宣慰使讨台庆叛者战于黄奢岭又战于温州白塔屯寨转战至于漳泉兴化平之十六年召至阙下赐玉带弓矢授行省参知政事至处州以疾卒子八忽台儿　　汪德臣
按元史汪世显传世显子德臣赐名田哥字舜辅年十四侍太子游猎矢无虚发袭爵巩昌等二十四路便宜都总帅从征蜀将前军出忠涪所向克获进攻运山率麾下先所乘马中飞石死步战拔外城宋将余玠攻汉中德臣驰赴之玠闻遁去宪宗素闻其名及入觐所陈悉嘉纳赐印符命城沔州沔据嘉陵要路德臣缮治室庐部署官属数日而集进攻嘉定敌潜军夜出德臣迎战杀百人还至左绵云顶宋军乘夜斫营觉之杀千人生擒百人进次隆庆宋军仍夜出与力战尽杀之及马漕沟遇伏兵与战获其统制罗廷鹗又诏德臣城益昌诸戍皆听节制世祖以皇弟有事西南德臣入见乞免益昌赋税及徭役漕粮屯田为长久计并从之即命置行部于巩立漕司于沔通贩鬻给馈饷奏乞以兄忠臣摄府事使己得专事益昌益昌为蜀喉襟蜀人惮其威名诸郡环视莫敢出斗甲寅春旱嘉陵漕舟水涩议者欲弃去德臣曰国家以蜀事托我有死而已奈何弃之尽杀所乘马飨士袭嘉川得粮二千余石云顶吕远将兵五千邀战即阵擒之复得粮五千石既而鱼关金牛水陆运偕至屯田麦亦登食用遂给夏获宋提辖崔忠郑再立纵令持檄谕苦竹守将南清以城降所俘城中民悉归之东南戍卒数百有去志德臣揣知之给券纵去皆泣谢未几山寨相继输款宋将余晦遣都统甘闰以兵数万城紫金山德臣即选精卒衔枚夜进大破之闰仅以身免南清北觐其下杀清妻子以叛蜀将焦远领兵饷之德臣击败远尽获所饷资粮冬蜀兵二万复至又败之获粮百余艘鱼关至沔水迂回为渡百有八至是悉为桥梁戊午岁帝亲征次汉中德臣朝行在所初诸路军成都猝为宋人所围德臣遣将赴之约曰先破敌者奏领此城围遂解诏候江南事定如约以城与之帝幸益昌驻北山谓德臣曰来者言汝立利州之功今见汝身甚小而胆甚大不知敌曾薄汝城否德臣对曰赖陛下洪福未尝一来帝曰彼惮卿威名耳赐金带且俾立石纪功嘉陵白水交会势汹急帝问船几何可济德臣曰大军百万非可淹延当别为方略即命系舟为梁一夕而成如履坦途帝顾谓诸王曰汪德臣言不虚发赐白金三十斤仍命刻石纪功苦竹既逆命至是攻之岩壁峭绝或请建天桥帝以问德臣曰臣知先登陷阵而已建桥非所知也既而桥果无功乃率将士鱼贯而进帝望见叹曰人言其胆勇岂虚誉耶宋将赵仲武纳款而杨礼犹拒战奋击尽杀之德臣微疾帝劳之曰汝疾皆为我家饮以葡萄酒解玉带赐之曰饮我酒服我带疾其有瘳乎德臣泣谢宋龙州守将王德新遣所亲愿效顺以郡民为祈奏如其请进攻长宁拔之斩守将王佐帝东下德臣为先锋抵大获山夺水门宋将杨大渊遣子乞活数万人命引至帝前为请旦日大渊率众降已而运山青居大梁皆降攻钓鱼山守臣王坚负险五月不下德臣单骑至城下大呼曰王坚我来活汝一城军民宜早降语未既几为飞石所中遂感疾帝遣使问劳俾还益昌奏曰陛下尊为天子犹冒寒暑服劳于外臣待罪行伍死其分也又遣丞相兀真赐汤剂卒不起年三十有六中统三年追封陇西公谥忠烈子六人　　汪良臣
按元史汪世显传世显子良臣年十六七即从兄德臣出征每战辄当前锋以功擢裨帅兼便宜都府参议癸丑岁以德臣荐为巩昌帅领所部兵屯田白水蜀边寨不敢复出钞略宪宗亲征军至六盘良臣还巩昌供亿所须事集而民不扰诏权便宜总帅府事良臣奏愿与兄德臣效力定四川帝曰行军馈饷所系不轻汝任其责自可立功良臣既奉命治桥梁平道路营舟车水陆无壅储积充轫有旨赐黄金弓矢旌其能世祖即位阿蓝台儿浑都海逆命劫六盘府厍西垂骚动诏良臣讨之兵至山丹置营按兵不战者凡二月俄大举至耀碑谷两军相当良臣慷慨誓诸将曰今日之事系国安危胜则富贵可保败则身戮家亡苟能用命纵死行间不失忠孝之名众闻踊跃而前会大风扬沙昼晦良臣手刃数十人贼势沮众军乘胜捣之贼大溃获阿蓝台儿浑都海杀之西鄙辑宁捷闻赐金虎符权便宜都总帅中统二年火里叛复讨平之入觐赐燕屡称其功良臣拜谢曰臣奉诸王成算何功之有世祖嘉其能让复赐金鞍甲胄弓矢转同签巩昌路便宜都总帅宋将昝万寿帅战船二百溯江而上欲掩青居良臣伏甲数十艘其后身先逆战万寿败走伏发几获之三年授阆蓬广安顺庆等路征南都元帅良臣以钓鱼山险绝不可攻奏请就近地筑城曰武胜以扼其往来四年春良臣攻重庆命元帅康土秃先驱与宋将朱&amp;#孙兵交良臣塞其归路引兵横击之断敌兵为二敌败走趋城不得入尽杀之至元六年授东川副统军八年兄子惟正请于朝谓良臣久劳戎行乞身代之九年复授良臣昭勇大将军巩昌等二十四处便宜都总帅兼本路诸军奥鲁总管明年召入帝曰成都被兵久须卿安集之授镇国上将军枢密副使西川行枢密院事蜀人安之十一年进攻嘉定昝万寿坚守不出良臣度有伏兵大搜山谷果得而杀之进垒薄城万寿悉军出战大破之伏尸蔽江万寿乞降良臣奏免其死居民按堵良臣统兵顺流而下紫云泸叙相继款附还围重庆十三年宋涪州安抚杨立帅兵救重庆者再良臣皆败走之宋安抚张&amp;#遣将乘虚袭据泸州良臣还军平之复攻重庆十五年春张&amp;#遣众鏖战良臣奋击大破之身中四矢明日督战益急&amp;#所部赵安开门纳降&amp;#潜遁良臣禁俘掠发粟赈饥民大悦四川悉平捷闻世祖喜甚召良臣入觐授资善大夫中书左丞行四川中书省事赐白貂裘良臣陈治蜀十五事世祖嘉纳良臣至成都以蜀疮痍之余极意循抚行省罢改授安西王相不赴十八年夏疾卒年五十一赠仪同三司谥忠惠加赠推诚保德宣力功臣仪同三司陕西等处行中书省平章政事柱国追封梁国公子七人　　赵匣剌
按元史本传匣剌者始以父任为千户佩金符中统三年守东川四年宋夏贵以兵侵虎啸山寨元帅钦察遣匣剌率兵往御之贵败走追至新明县斩首三十余级宋刘雄飞以兵犯青居山旧府匣剌与战于都尉坝败之斩首十余级钦察攻钓鱼山遣匣剌以兵千五百人略地至南坝击败宋军生获军士五十七人老幼三百四十人从攻大良平宋昝万寿运粮至渠江之鹅滩匣剌邀击之斩首五十余级宋兵大败匣剌亦被三创矢镞中左肩不出钦察惜其骁勇取死囚二人刲其肩视骨节浅深知可出即为凿其创拔镞出之匣剌神色不为动至元三年为东川路先锋使四年元帅拜答攻开州至万宝山遣匣剌以兵五百人击宋军生获四十人五年兼管京兆延安两路新军戍东安虎啸山两城宋杨立以兵护粮送大良平匣剌察知之遂率所部兵与立战于三重山斩首百五十级擒获四十余人立败走弃其粮千余石因尽夺其甲仗旗帜而还六年行院遣匣剌攻钓鱼山之沙市焚其敌楼从左丞曲力吉思等入朝诏赏白金五十两细甲一注九年统军合剌攻钓鱼山时匣剌为先锋领兵千人略地至葛树坪与宋兵遇生获二十余人斩首四十级十年三月复从行院合答攻钓鱼山之沙市匣剌乘夜蚁附而登杀其守兵烧其积聚生获二十余人以归又击败宋将张&amp;#兵于武胜军行院新拔礼义山寨命匣剌守之十二年率舟师会攻钓鱼山战数有功进围重庆宋将赵安勒兵出战匣剌迎击之夜至二鼓敌众大溃行院以其功上闻未报而疾作乃遣往泸州治疾至之夕泸州复叛匣剌舆疾出战遂为其所获与从者二十人皆死之子世显　　相兀速
&lt;/div&gt;
    &lt;div class="pagination"&gt;
&lt;a href="官常典将帅部_page42.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典将帅部_page38.html"&gt;38&lt;/a&gt;&lt;a href="官常典将帅部_page39.html"&gt;39&lt;/a&gt;&lt;a href="官常典将帅部_page40.html"&gt;40&lt;/a&gt;&lt;a href="官常典将帅部_page41.html"&gt;41&lt;/a&gt;&lt;a href="官常典将帅部_page42.html"&gt;42&lt;/a&gt;&lt;span class="current-page"&gt;43&lt;/span&gt;&lt;a href="官常典将帅部_page44.html"&gt;44&lt;/a&gt;&lt;a href="官常典将帅部_page45.html"&gt;45&lt;/a&gt;&lt;a href="官常典将帅部_page46.html"&gt;46&lt;/a&gt;&lt;a href="官常典将帅部_page47.html"&gt;47&lt;/a&gt;&lt;a href="官常典将帅部_page48.html"&gt;48&lt;/a&gt;&lt;a href="官常典将帅部_page44.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
