<!DOCTYPE html>
<html>
 <head>
  <meta charset="utf-8"/>
  <title>
   官常典公辅部 - 第 19 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典公辅部 - 第 19 页/共 19 页
  </h1>
  <div class="content">
   朱
注
周公虽遭疑谤然所以处之不失其常故诗人　美之狼跋其胡载疐其尾公孙硕肤赤舄几几
兴
也

狼疐其尾载跋其胡公孙硕肤德音不
兴
也

　　汉惠帝时百姓歌
萧何为法较若画一曹参代之守而勿失载其清静日以宁一　　冬节后至丞相第诣世子车中作
　　　　　　　　　　　　　　　梁沈约廉公失权势门馆有虚盈贵贱犹如此况在曲池平高车尘未灭珠履余故声宾阶绿钱满客位紫苔生谁当九原上郁郁望佳城　　上越国公杨素　　　　　　隋陈子良君侯称上宰命世挺才英本超骐骥足复蕴风云情摅藻掞锦绮育德润瑶琼已踵四知举非无三杰名济世同舟&amp;#匡政本阿衡雍容入青璅肃穆侍丹楹桂宫擅鸣佩槐路独飞缨高门罗虎戟绮阁丽雕甍金&amp;#酌湛湛歌扇掩盈盈匈奴轶燕蓟烽火照幽并天子命薄伐受脤事专征七德播雄略十万骋行兵雁行蔽虏甸鱼贯出长城交河方饮马瀚海盛扬旌拔剑倚天外象犀辉日精弯弧穿伏石挥戈斩大鲸鼓朝作气刁斗夜偏鸣六郡多壮士三边岂足平岭云朝合阵山月夜临营边尘暗马色芳树动笳声关云未尽散塞雾常自生川长蔓草绿峰迥杂花明小人愧王氏雕文惭马卿滥此叨书记何以谢过荣高山徒仰止终是恨才轻　　左丞相说右丞相璟太子少傅干曜同日上官　　命宴东堂赐诗　　　　　　　唐元宗　苏晋序云惟圣宝贤以齐皇极有若左丞相燕国　公右丞相广平公太子少傅安阳侯皆生人硕德　皇国元老道着廊庙绩宣华戎由是懋其成功锡　以元圭咨日于朔择时于秋俾对命王庭受职公　府见群属揖庶寮礼官辨章掌舍陈次瞽工备乐　侑饔献蒸六卿拜下以成仪三事自天而来贺秩　秩宾筵晖晖旅&amp;#玉纬垂文南风和雅颂之奏金　浆降醴云天光饫酌之宜宰德贵和尽庄敬具瞻　之范群情尚洽预周旋宴语之欢方将一心天工　戮力帝载寝黑山之柝包青海之戈云雨贤才水　火菽粟日咏鱼藻岁陈由庚颐殷赵之年留鲁阳　之景爰命在宴乃赓载歌赤帝收三杰黄轩举二臣由来丞相重分掌国之钧我有握中璧双飞席上珍子房推道要仲子讶风神复辍台衡老将为调护人鸳鸾同拜日车骑拥行尘乐聚南宫宴觞连北斗醇俾余成百揆垂拱问彝伦　　奉和圣制　　　　　　　　　宇文融申甫生周日宣慈举舜年何如偶昌运比德迈前贤宠护元良密荣瞻端揆迁职优三事老位极百僚先北极回宸幄南宫接御筵飞文瑶札降赐酒玉杯传谬列台衡重俱承雨露偏誓将同竭力相与&amp;#尘涓　　与右相璟太子少傅干曜同日上官宴都堂上　　赐诗臣说奉和　　　　　　　　张说大块镕群品经生偶圣时俱承三事命虚忝百僚师右揆谋华硕前星傅重资连骞求旧礼滥玷乐贤诗赐釜同荣拜摐金宴宰司菊花吹御酒兰叶捧天辞宝历休明盛颓年晷漏衰少留青史笔未敢赤松期　　五君咏五首有
序
　　　　　前人
　纪事云说谪岳州常郁郁不乐时宰以说机辨才　略互相排摈苏颋方大用说与其父善说因为　五君咏以贻颋诫其使曰当候忌日近暮送之是　日近暮吊客至多说先公僚旧颋览诗呜咽流涕　翌日对上大陈说忠正謇谔人望所属不宜沦滞　遐方上因降玺书劳问俄迁荆州长史因加甄叙齐公生人表迥天闻鹤唳清论早揣摩元心晚超诣入相庙廊静出军沙漠霁见深吕禄忧举后陈平计甘心除君恶足以报先帝魏齐
公元忠

许公信国桢克美具瞻情百事资朝问三章广世程处高心不有临节自为名朱户传新戟青松拱旧茔凄凉丞相府余庆在元成苏
许公

李公实神敏才华乃天授睦亲何用心处贵不忘旧故事遵台阁新诗冠宇宙在人忠所奉恶我诚将宥南浦去莫归嗟嗟蔑孙秀李赵
公峤

代公举鹏翼悬飞摩海雾志康天地屯适与云雷遇兴丧一言决安危万心注大勋书王府舛命沦江路势倾北夏门哀靡东平树郭代
公元振

耿公山岳秀才杰心亦妙鸷鸟峻标立哀玉扣清调协赞休明启恩华日月照何意瑶台云风吹落江侥湘流下浔阳洒泪一投吊赵耿
公彦昭

　　奉和御制璟与张说源干曜同日上官命宴都　　堂赐诗应制　　　　　　　　　宋璟丞相邦之重非贤谅不居老臣慵且惫何德以当诸厚秩先为忝崇班复此除太常陈礼乐中掖降簪裾圣酒山河天文象纬舒&amp;#恩怀宠锡陈力省空虚郭隗惭无骏冯暖愧有鱼不知周勃者荣幸定何如　　奉和前题　　　　　　　　　　萧嵩审官思共理多士属惟唐历选台庭旧来熙帝业昌入朝师百辟论道协三光垂拱咨元老亲贤辅少阳登庸崇礼送宠德耀宸章御酒飞觞洽仙闱雅乐张荷恩思有报陈力愧无良愿罄公忠节同心奉我皇　　汉阳献李相公　　　　　　　刘长卿退身高卧楚城幽独掩闲门汉水头春草雨中行径没暮山江上卷帘愁几人犹忆孙弘阁百口同乘范蠡舟早晚却还丞相印十年空被白云留　　荆门上张丞相　　　　　　　孟浩然共理分荆国招贤愧楚材召南风更阐丞相阁还开觏止欣眉睫沈沦拔草莱坐登徐孺榻频接李膺杯始慰蝉呜柳俄看雪间梅四时年钥尽千里客程催日下瞻归翼沙边厌曝鳃伫闻宣室召星象列三台　　赠张相镐时逃难在
宿松山中
李白
神器难窃弄天狼窥紫宸六龙迁白日四海暗胡尘昊穹降元宰君子方经纶然养浩气欻起持大钧秀骨象山岳英谋合鬼神佐汉解鸿门兴唐为后身拥旄秉金钺伐鼓乘朱轮虎将如雷电总戎向东巡诸侯拜马首猛士骑鲸鳞泽被鱼鸟悦令行草木春逢圣不失时建功及良辰丑虏安足纪可贻帼与巾倒泻溟海珠尽为入幕珍冯异献赤伏邓生倏来臻庶同昆阳举再睹汉仪新昔为管将鲍中奔吴隔秦一生欲报主百代期荣亲其事竟不就哀哉难重陈卧病宿松山苍茫空四邻风云激壮志枯槁惊常伦闻君自天来目张气益振亚夫得剧孟七国空无人扪虱对桓公愿得论悲辛大块方噫气何辞鼓青苹斯言傥不合归老汉江滨　　古乐府飞龙曲留上陈左相　　　高适德以精灵降时应梦寐求苍生谢安石天子富平侯樽俎资高论岩廊挹大猷相门连户牖卿族嗣弓裘豁达云开霁清明月映秋能为吉甫颂善用子房筹阶砌思攀陟门阑尚阻修高山不易仰大匠本难投迹与松乔合心缘启沃留公才山吏部书癖杜荆州幸沭千年圣何辞一尉休折腰知宠辱回首见沈浮天地庄生马江湖范蠡舟逍遥堪自乐浩荡信无忧去此从黄绶归欤任白头风尘与霄汉瞻望日悠悠　　留上李右相　　　　　　　　　前人风俗登淳古君臣挹大庭深沈谋九德密勿契千龄独立调元气虚心豁窅冥本枝连帝系长策冠生灵傅说明殷道萧何律汉刑钧衡持国柄柱石总贤经隐轸江山藻氛氲鼎鼎铭兴中皆白雪身外即丹青江海呼穷鸟诗书问聚萤吹嘘成羽翼提握动芳馨倚伏悲还笑栖迟醉复醒恩荣初就列含育忝宵形有窃丘山惠无时枕席宁壮心瞻落景生事感浮萍莫以才难用终期善易听未为门下客徒谢少微星　　上韦左相二十韵　　　　　　　杜甫凤历轩辕纪龙飞四十春八荒开寿域一气转洪钧霖雨思贤佐丹青忆老臣应图求骏马惊代得麒麟沙汰江河浊调和鼎鼐新韦贤初相汉范叔已归秦盛业今如此传经固绝伦豫章深出地沧海阔无津北斗司喉舌东方领缙绅持衡留藻鉴听履上星辰独步才超古余波德照邻聪明过管辂尺牍倒陈遵岂是池中物由来席上珍庙堂知至理风俗尽还淳才杰俱登用愚蒙但隐沦长卿多病久子夏索居频回首驱流俗生涯似众人巫咸不可问邹鲁莫容身感激时将晚苍茫兴有神为公歌此曲涕泪在衣巾　　奉送王相公赴幽州　　　　　　韩翃黄阁开帷幄丹墀侍冕旒位高汤左相权总汉诸侯不改周南化仍分赵北忧双旌过易水千骑入幽州塞草连天暮边声动地秋无因随远道结束佩吴钩　　扬州选蒙相公赏判雪后呈上　　崔峒自得山公许休&amp;#海上田渐看长史传欲弃钓鱼船穷巷殷忧日芜城雨雪天此时瞻相府心事比旌悬　　沙堤行呈裴相公　　　　　　　王建长安大道沙为堤早风无尘晚无泥宫中玉漏下三刻朱衣导骑丞相来路傍高楼息歌吹千车不行行者避街官闾吏相传呼宫前十里惟空衢白麻诏下移相印新堤未成旧堤尽　　上刘侍中　　　　　　　　　杨巨源命代生申甫承家翊禹汤庙谋膺间气师律动清霜钟鼎勋庸大山河诫誓长英姿凌虎视逸步压龙骧道协钧力恩回日月光一言弘社稷九命备珪璋政洽军逾肃仁敷物已康朱门重棨戟丹诏半缣缃位总兴龙野师临涿鹿乡射雕天更碧吹角塞仍黄深入平夷落横行辟汉疆功垂贞石远名映色丝香断碛瞻貔虎临池识凤凰舞腰凝绮榭歌响拂雕梁杯净传鹦鹉裘鲜照骕骦吟诗白羽扇校猎绿沈枪风景佳人地烟沙壮士场幕中邀谢鉴麾下得周郎珠影含空彻琼枝映座芳王浑知武子陈实奖元方富贵春无限欢娱夜未央管弦随玉帐樽俎奉金章俗理宁因劝边城讵假防军容雄朔漠公望冠岩廊分野邻孤岛京坻溢万箱曙华分碣石秋色入渔阳城远迷元兔川明辨白狼忠贤多感激今古共苍茫堤拥红蕖艳桥分翠柳行轩车纷自至亭馆郁相当珍簟回烦暑曾轩引早凉听琴知思静说剑觉神扬佳景燕台上清辉郑驿傍鼓鼙喧北里珪玉映东&amp;#敢衒由之瑟甘循赐也墙官微思假路战胜忝升堂欲奋三年翼频回一夕肠消忧期酒圣乘兴任诗狂海内栽桃李天涯荷稻粱升沈门下意谁道在苍苍　　晋公破贼回重拜台司以诗示幕中宾客愈奉　　和　　　　　　　　　　　　　韩愈南伐旋师太华东天书夜到册元功将军旧压三司贵相国新兼五等崇鸳鹭欲归仙仗里熊罴还入禁营中长惭典午非材职得就闲官即至公　　太液池送黄淮辞政　　　　　明宣宗天香早折仙桂枝笔花五彩开凤池蓬莱之仙真奎壁近侍九重天咫尺永乐圣人临御初鞠躬稽首陈嘉谟仁皇监国文华殿左右谋猷共群彦朕承大宝君万方相与共理资贤良倾心写情任旧老而卿引疾先还乡五历星霜复相见霜须萧萧秋满面是时朝旭光升紫殿明相对清言良慰情留之累月未尽意归心又欲东南征太液清泠涵碧藻杨柳芙蓉相映好凫鹥鸂弄清波紫雾红云拂琼岛芳殽在俎酒在壶工歌鹿鸣续白驹君臣大义士所重心虽廷阙身江湖雁荡峰高高不极中有谢公旧游迹采芝&amp;#苓可长年应在天南忆天北　　忠勤楼诸老夜直予时守省作诗二章寄之　　　　　　　　　　　　　　　汪广洋西掖延秋爽高楼倚太清玉绳当座转银汉近人明上相思经济诸公任老成不知前席夜曾话及苍生太祖是时为江南行省左丞相故有上相之称

耿耿众星白漫漫长夜寒万方犹事武一榻岂容安零露沾琴席高梧下井阑永怀何以托诗罢动猗兰　　送商素庵归淳安　　　　　　程敏政昭代衣冠第一人三元声价重麒麟苍生自昔瞻伊傅圣主方今赖甫申环佩恳辞金殿晓图书缓载玉堂春到家应是秋凉后笑倚桐江看白云　　前题　　　　　　　　　　　李东阳两朝三事屡登崇冠佩巍然长者风霖雨帝思商傅说科名人比宋沂公光华咫尺瞻依地礼义从容进退中归看锦袍环玉带白头林下几人同　　少保商先生寿七十　　　　　　前人白头归老荷君恩一代勋名众所尊自古年华稀七&amp;#本朝科甲重三元海中仙子长生箓洛下先生独乐园怪见台光映东壁郎官又侍紫微垣　　张相公寿诗　　　　　　　　唐顺之帷中运策九州清共说留侯在汉京赐第近连平乐观入朝新给羽林兵儒生东阁承颜色酋长西蕃识姓名却望上台多气象年年长傍紫宸明
　公辅部纪事一
史记李斯传秦王并天下为皇帝以斯为丞相夷郡县城销其兵刃示不复用使秦无尺土之封不立子弟为王功臣为诸侯者使后无战攻之患始皇三十四年置酒咸阳宫博士仆射周青臣等颂称始皇威德齐人淳于越进谏曰臣闻殷周之王千余岁封子弟功臣自为支辅今陛下有海内而子弟为匹夫卒有田常六卿之患臣无辅弼何以相救哉事不师古而能长久者非所闻也今臣青等又面谀以重陛下过非忠臣也始皇下其议丞相丞相缪其说绌其辞乃上书曰古者天下散乱莫能相一是以诸侯并作语皆道古以害今饰虚言以乱实人善其所私学以非上所建立今陛下并有天下辩黑白而定一尊而私学乃相与非法教之制闻令下即各以其私学议之入则心非出则巷议非主以为名异趣以为高率群下以造谤如此不禁则主势降乎上党与成乎下禁之便臣请诸有文学诗书百家语者蠲除去之令到满三十日弗去黥为城旦所不去者医药卜筮种树之书若有欲学者以吏为师始皇可其议收去诗书百家之语以愚百姓使天下无以古非今明法度定律令皆以始皇起同文书治离宫别馆周遍天下明年又巡狩外攘四裔斯皆有力焉汉书公孙弘传元朔中弘代薛泽为丞相先是汉常以列侯为丞相唯弘无爵上于是下诏曰朕嘉先圣之道开广门路宣招四方之士盖古者任贤而序位量能以授官劳大者厥禄厚德盛者获爵尊故武功以显重而文德以行褒其以高城之平津乡户六百五十封丞相弘为平津侯其后以为故事至丞相自弘始也时上方兴功业屡举贤良弘自见为举首起徒步数年至宰相封侯于是起客馆开东合以延贤人与参谋议弘身食一肉脱粟饭故人宾客仰衣食奉禄皆以给之家无所余然其性意忌外宽内深诸常与弘有隙无近远虽阳与善后竟报其过杀主父偃徙董仲舒胶西皆弘力也后淮南衡山谋反治党与方急病甚自以为无功而封侯居宰相位宜佐明主镇抚国家使人由臣子之道今诸侯有畔逆之计此大臣奉职不称也恐病死无以塞责乃上书归侯乞骸骨避贤者路因赐告牛酒杂帛居数月有瘳视事凡为丞相御史六岁年八十终丞相位公孙贺传初贺引拜为丞相不受印绶顿首涕泣曰臣本边鄙以鞍马骑射为官材诚不任宰相上与左右见贺悲哀感动下泣曰扶起丞相贺不肯起上乃起去贺不得已拜出左右问其故贺曰主贤明臣不足以称恐负重责从是殆矣刘屈牦传屈牦武帝庶兄中山靖王子也不知其始所以进征和二年春诏以涿郡太守屈牦为左丞相分丞相长史为两府以待天下远方之选以澎户二千二百封左丞相为澎侯蔡义传义为丞相年八十余短小无须眉貌似老妪行步俯偻常两吏扶夹乃能行时大将军霍光秉政议者或言光置宰相不选贤苟用可颛制者光闻之谓侍中左右及官属曰以为人主师当为宰相何谓云云此语不可使天下闻也萧望之传丞相丙吉年老上重焉望之奏言百姓或乏困盗贼未止二千石多材下不任职三公非其人则三光为之不明今首岁十日月少光咎在臣等上以望之意轻丞相乃下侍中建章卫尉金安上光禄勋杨恽御史中丞王忠并诘问望之望之免冠置对天子繇是不说后丞相司直繁延寿奏侍中谒者良使承制诏望之望之再拜已良与望之言望之不起因故下手而谓御史曰良礼不备故事丞相病明日御史大夫辄问病朝奏事会庭中差居丞相后丞相谢大夫少进揖今丞相数病望之不问病会庭中与丞相钧礼时议事不合意望之曰侯年宁能父我邪知御史有令不得擅使望之多使守史自给车马之杜陵护视家事少史冠法冠为妻先引又使卖买私所附益凡十万三千案望之大臣通经术居九卿之右本朝所仰至不奉法自修踞慢不逊让受所监臧二百五十以上请逮捕系治上于是策望之曰有司奏君责使者礼遇丞相亡礼廉声不闻敖慢不逊亡以扶政帅先百僚君不深思陷于兹秽朕不忍致君于理使光禄勋恽策诏左迁君为太子太傅授印其上故印使者便道之官君其秉道明孝正直是与帅意亡靡有后言望之既左迁而黄霸代为御史大夫数月间丙吉薨霸为丞相霸薨于定国复代焉望之遂见废不得相为太傅以论语礼服授皇太子朱博传初汉兴袭秦官置丞相御史大夫太尉至武帝罢太尉始置大司马以冠军将军之号非有印绶官属也及成帝时何武为九卿建言古者民朴事约国之辅佐必得贤圣然犹则天三光备三公官各有分职今末俗文弊政事烦多宰相之材不能及古而丞相独兼三公之事所以久废而不治也宜建三公官定卿大夫之任分职授政以考功效其后上以问师安昌侯张禹禹以为然时曲阳侯王根为大司马骠骑将军而何武为御史大夫于是上赐曲阳侯根大司马印绶置官属罢骠骑将军官以御史大夫何武为大司空封列侯皆增奉如丞相以备三公官焉议者多以为古今异制汉自天子之号下至佐史皆不同于古而独改三公职事难分明无益于治乱是时御史府吏舍百余区井水皆竭又其府中列柏树常有野乌数千栖宿其上晨去暮来号曰朝夕乌乌去不来者数月长老异之后二岁余朱博为大司空奏言帝王之道不必相袭各繇时务高皇帝以圣德受命建立鸿业置御史大夫位次丞相典正法度以职相参总领百官上下相监临历载二百年天下安宁今更为大司空与丞相同位未获嘉佑故事选郡国守相高第为中二千石选中二千石为御史大夫任职者为丞相位次有序所以尊圣德重国相也今中二千石未更御史大夫而为丞相权轻非所以重国政也臣愚以为大司空官可罢复置御史大夫遵奉旧制臣愿尽力以御史大夫为百僚率哀帝从之乃更拜博为御史大夫会大司马喜免以阳安侯丁明为大司马卫将军置官属大司马冠号如故事后四岁哀帝遂改丞相为大司徒复置大司空大司马焉初哀帝祖母定陶太后欲求称尊号太后从弟高武侯傅喜为大司马与丞相孔光大司空师丹共持正议孔乡侯傅晏亦太后从弟谄谀欲顺指博新征用为京兆尹与交结谋成尊号以广孝道繇是师丹先免博代为大司空数燕见奏封事言丞相光志在自守不能忧国大司马喜至尊至亲阿党大臣无益政治上遂罢喜遣就国免光为庶人以博代光为丞相封阳乡侯食邑二千户博上书让曰故事封丞相不满千户而独臣过制诚惭惧愿还千户上许焉董贤传哀帝以贤代丁明为大司马卫将军册曰朕承天序惟稽古建尔于公以为汉辅往悉尔心统辟元戎折冲绥远匡正庶事允执其中天下之众受制于朕以将为命以兵为威可不慎欤是时贤年二十二明年匈奴单于来朝宴见群臣在前单于怪贤年少以问译上令译报曰大司马年少以大贤居位单于乃起拜贺汉得贤臣后汉书章帝本纪永平十八年八月即皇帝位诏曰朕以眇身托于王侯之上统理万机惧失厥中兢兢业业未知所济深惟守文之主必建师傅之官诗不云乎不愆不忘率由旧章行太尉事节乡侯&amp;#三世在位为国元老司空融典职六年勤劳不怠其以&amp;#为太傅融为太尉并录尚书事三事大夫莫肯夙夜小雅之所伤也予违汝弼汝无面从股肱之正义也群后百僚勉思厥职各贡忠诚以辅不逮申敕四方称朕意焉和帝本纪章和二年二月即皇帝位皇太后诏曰先帝以明圣奉承祖宗至德要道天下清静庶事咸宁今皇帝以幼年茕茕在疚朕且佐助听政外有大国贤王并为藩屏内有公卿大夫统理本朝恭己受成夫何忧哉然守文之际必有内辅以参听断侍中宪朕之元兄行能兼备忠孝尤笃先帝所器亲受遗诏当以旧典辅斯职焉宪固执谦让节不可夺今供养两宫宿卫左右厥事已重亦不可复劳以政事故太尉邓彪元功之族三让弥高海内归仁为群贤首先帝褒表欲以崇化今彪聪明康强可谓老成黄矣其以彪为太傅赐爵关内侯录尚书事百官总己以听朕庶几得专心内位于戏群公其勉率百僚各修厥职爱养元元绥以中和称朕意焉陈元传元以才高著名辟司空李通府时大司农江冯上言宜令司隶校尉督察三公事下三府元上疏曰臣闻师臣者帝宾臣者霸故武王以太公为师齐桓以夷吾为仲父孔子曰百官总己听于冢宰近则高帝优相国之礼太宗假宰辅之权及亡新王莽遭汉中衰专操国柄以偷天下况巳自喻不信群臣夺公辅之任损宰相之威以刺举为明侥讦为直至乃陪仆告其君长子弟变其父兄罔密法峻大臣无所措手足然不能禁董忠之谋身为世戮故人君患在自骄不患骄臣失在自任不在任人是以文王有日吴之劳周公执吐握之恭不闻其崇刺举务督察也方今四方尚扰天下未一百姓观听咸张耳目陛下宜修文武之圣典袭祖宗之遗德劳心下士屈节待贤诚不宜使有司察公辅之名帝从之宣下其议陈忠传忠为尚书仆射时三府任轻机事专委尚书而灾眚变咎辄切免公台忠以为非国旧体上疏谏曰臣闻君使臣以礼臣事君以忠故三公称曰冢宰王者待以殊敬在舆为下御坐为起入则参对而议政事出则监察而董是非汉典旧事丞相所请靡有不听今之三公虽当其名而无其实选举诛赏一由尚书尚书见任重于三公陵迟以来其渐久矣臣忠心常独不安是故临事战惧不敢穴见有所兴造又不敢希意同僚以谬平典而谤讟日闻罪足万死近以地震策免司空陈褒今者灾异复欲切让三公昔孝成皇帝以妖星守心移咎丞相使贲丽纳说方进方进自引卒不蒙上天之福徒乖宋景之诚故知是非之分较然有归矣又尚书决事多违故典罪法无例诋欺为先文惨言丑有乖章宪宜贵求其意割而勿听上顺国典下防威福置方圆于规矩审轻重于衡石诚国家之典万世之法也忠意常在褒崇大臣待下以礼其九卿有疾使者临问加赐钱布皆忠所建奏贾复传复为人刚毅方直多大节既还私第阖门养威重朱佑等荐复宜为宰相帝方以吏事责三公故功臣并不用是时列侯唯高密固始胶东三侯与公卿参议国家大事恩遇甚厚王梁传梁从帝平河北拜野王令及即位议选大司空而赤伏符曰王梁主卫作元武帝以野王卫之所徙元武水神之名司空水土之官也于是擢拜梁为大司空封武强侯周章传章字次叔南阳随人也初仕郡为功曹时大将军窦宪免封冠军侯就国章从太守行春到冠军太守犹欲谒之章进谏曰今日公行春岂可越仪私交且宪椒房之亲埶倾王室而退就藩国祸福难量明府剖符大臣千里重任举止进退其可轻乎太守不听遂便升车章前拔佩刀绝马鞅于是乃止及宪被诛公卿以下多以交关得罪太守幸免以此重章永初元年冬代尹勤为司空崔实传实从兄烈有重名于北州历位郡守九卿灵帝时开鸿都门榜卖官爵公卿州郡下至黄绶各有差其富者则先入钱贫者到官而后倍输或因常侍阿保别自通达是时段颎樊陵张温等虽有功勋名誉然皆先输货财而后登公位烈时因傅母入钱五百万得为司徒及拜日天子临轩百僚毕会帝顾谓亲幸者曰悔不小靳可至千万程夫人于傍应曰崔公冀州名士岂肯买官赖我得是反不知姝邪烈于是声誉衰减久之不自安从容问其子钧曰吾居三公于议者何如钧曰大人少有英称历位卿守论者不谓不当为三公而今登其位天下失望烈曰何为然也钧曰论者嫌其铜臭烈怒举杖击之钧时为虎贲中郎将服武弁戴鹖尾狼狈而走烈骂曰死卒父挝而走孝乎钧曰舜之事父小杖则受大杖则走非不孝也烈惭而止董卓传灵帝拜卓并州牧卓驻兵河东以观时变及帝崩大将军何进司隶校尉袁绍谋诛阉宦而太后不许乃私呼卓将兵入朝以胁太后卓得召即时就道并上书曰中常侍张让等窃幸承宠浊乱海内臣闻扬汤止沸莫若去薪溃虽痛胜于内食昔赵鞅兴晋阳之甲以逐君侧之恶人今臣辄鸣钟鼓如洛阳请收让等以清奸秽卓未至而何进败虎贲中郎将袁术乃烧南宫欲讨宦官而中常侍段珪等劫少帝及陈留王夜走小平津卓远见火起引兵急进未明到城西闻少帝在北芒因往奉迎帝见卓将兵卒至恐怖涕泣卓与言不能辞对与陈留王语遂及祸乱之事卓以王为贤且为董太后所养卓自以与太后同族有废立意初卓之入也步骑不过三千自嫌兵少恐不为远近所服率四五日辄夜潜出军近营明旦乃大陈旌鼓而还以为西兵复至洛中无知者寻而何进及弟苗先所领部曲皆归于卓卓又使吕布杀执金吾丁原而并其众卓兵士大盛乃讽朝廷策免司空刘弘而自代之因集议废立百僚大会卓乃奋首而言曰大者天地其次君臣所以为政皇帝暗弱不可以奉宗庙为天下主今欲依伊尹霍光故事更立陈留王如何公卿以下莫敢对卓又抗言曰昔霍光定策延年按剑有敢沮大议皆以军法从之坐者霍动尚书卢植独曰昔太甲既立不明昌邑罪过千余故有废立之事今上富于春秋行无失德非前事之比也卓大怒罢坐明日复集群僚于崇德前殿遂&amp;#太后策废少帝曰皇帝在丧无人子之心威仪不类人君今废为弘农王乃立陈留王是为献帝又议太后蹙迫永乐太后至令忧死逆妇姑之礼无孝顺之节迁于永安宫遂以弒崩卓迁太尉领前将军事加节传斧钺虎贲更封郿侯卓乃与司徒黄琬司空杨彪俱带鈇锧诣阙上书追理陈蕃窦武及诸党人以从人望于是悉复蕃等爵位擢用子孙寻进卓为相国入朝不趋剑履上殿封母为池阳君置丞令注
献帝记曰卓既为太师复欲称尚父以问蔡邕邕曰昔武王受命太公为师辅佐周室以伐无道是以天下尊之称为尚父今公之功德诚为巍巍宜须关东悉定车驾东还然后议之乃止京师地震卓又问邕邕对曰地动阴盛大臣逾制之所致也公乘青盖车远近以为非宜卓从之更乘金华皂盖车也三国志魏太祖本纪注世语曰旧制三公领兵入见皆交戟叉颈而前初公将讨张绣入觐天子时始复此制公自此不复朝见锺繇传魏国初建繇为大理迁相国文帝在东宫赐繇五熟釜为之铭曰于赫有魏作汉藩辅厥相惟锺实干心膂靖恭夙夜匪遑安处百寮师师楷兹度矩数年坐西曹掾魏讽谋反策罢就第文帝即王位复为大理及践祚改为廷尉进封崇高乡侯迁太尉转封平阳乡侯时司徒华歆司空王朗并先世名臣文帝罢朝谓左右曰此三公者乃一代之伟人也后世殆难继矣明帝即位进封定陵侯增邑五百并前千八百户迁太傅繇有膝疾拜起不便时华歆亦以高年疾病朝见皆使载舆车虎贲舁上殿就坐是后三公有疾遂以为故事华歆传黄初中诏公卿举独行君子歆举管宁帝以安车征之明帝即位进封博平侯增邑三百户并前千三百户转拜太尉歆称病乞退让位于宁帝不许临当大会乃遣散骑常侍缪袭奉诏喻指曰朕新莅庶事一日万几惧听断之不明赖有德之臣左右朕躬而君屡以疾辞位夫量主择君不居其朝委荣弃禄不究其位古人固有之矣顾以为周公伊尹则不然洁身徇节常人为之不望之于君君其力疾就会以惠予一人将立席杌筵命百官总己以须君到朕然后御坐又诏袭须歆必起乃还歆不得已乃起高柔传柔为廷尉魏初三公无事又希与朝政柔上疏曰天地以四时成功元首以辅弼兴治成汤仗阿衡之佐文武凭旦望之力逮至汉初萧曹之俦并以元勋代作心膂此皆明王圣主任臣于上贤相良辅股肱于下也今公辅之臣皆国之栋梁民所具瞻而置之三事不使知政遂各偃息养高鲜有进纳诚非朝廷崇用大臣之义大臣献可替否之谓也古者刑政有疑辄议于槐棘之下自今之后朝有疑议及刑狱大事宜数以咨访三公三公朝朔望之日又可特延入讲论得失博尽事情庶有裨起天听弘益大化帝嘉纳焉王朗传黄初中鹈鹕集灵芝池诏公卿举独行君子朗荐光禄大夫杨彪且称疾让位于彪帝乃为彪置吏卒位次三公诏曰朕求贤于君而未得君乃翻然称疾非徒不得贤更开失贤之路增玉铉之倾无乃居其室出其言不善见违于君子乎君其勿有后辞朗乃起吴志诸葛恪传权不豫而太子少乃征恪以大将军领太子太傅中书令孙弘领少傅权疾困召恪弘及太常滕引将军吕侍中孙峻属以后事翼日权薨弘素与恪不平惧为恪所治秘权死问欲矫诏除恪峻以告恪恪请弘咨事于坐中诛之乃发丧制服与弟公安督融书曰今月十六日乙未大行皇帝委弃万国群下大小莫不伤悼至吾父子兄弟并受殊恩非徒凡庸之隶是以悲恸肝心圯裂皇太子以丁酉践尊号哀喜交并不知所措吾身受顾命辅相幼主窃自揆度才非博陆而受姬公负图之托惧忝丞相辅汉之效恐损先帝委付之明是以忧惭惶惶所虑万端且民恶其上动见瞻观何时易哉今以顽钝之姿处保傅之位艰多智寡任重谋浅谁为唇齿近汉之世燕盖交遘有上官之变以身值此何敢怡豫耶又弟所在与贼犬牙相错当于今时整顿军具率厉将士警备过常念出万死无顾一生以报朝廷无忝尔先又诸将备守各有境界犹恐贼虏闻讳恣睢寇窃边邑诸曹已别下约敕所部督将不得妄委所戍径来奔赴虽怀怆怛不忍之心公义夺私伯禽服戎若苟违戾非徒小故以亲正疏古人明戒也恪更拜太傅于是罢视听息校官原逋责除关税事崇恩泽众莫不悦恪每出入百姓延颈思见其状搜神后记平原华歆字子鱼为诸生时常宿人门外主人妇夜产有顷两吏来诣其门便相向辟易欲退却相谓曰公在此因踟&amp;#良久一吏曰籍当定奈何独住乃前向子鱼拜相将入出并行共语曰当与几岁一人云当与三岁天明子鱼去后欲验其事至三岁故往视儿消息果三岁已死乃自喜曰我固当公后果为太尉宋书江夏王义恭传元嘉二十一年进太尉领司徒义恭既小心恭慎且戒义康之失虽为总录奉行文书而已故太祖安之相府年给钱二千万它物倍此而义恭性奢用常不足太祖又别给钱年千万二十年领国子祭酒时有献五百里马者以赐义恭齐书褚渊传渊美仪貌善容止俯仰进退咸有风则每朝会百僚远国使莫不延首目送之宋明帝尝叹曰褚渊迟行缓步便持此得宰相矣唐书崔湜传湜初在襄州与谯王数相问遗王败湜当死赖刘幽求张说获免及为宰相陷幽求岭表密讽广州都督周利贞杀之不克又与太平公主逐张说其猜毒诡险殆天性虽虿虺不若也与弟液澄从兄&amp;#并以文翰居要官每宴私自比东晋王谢尝曰吾一门入仕历官未尝不为第一丈夫当先据要路以制人岂能嘿嘿受制于人哉故进趣不已至于败湜执政时年三十八尝暮出端门缓辔赋诗张说见之叹曰文与位固可致其年不可及也韦巨源传中宗神龙初巨源以吏部尚书同中书门下三品时要官缺执政以次用其亲巨源秉笔当除十人杨再思得其一试问余授皆诸宰相近属再思喟然曰吾等诚负天下巨源曰时当尔耳是时虽贤有德终莫得进士大夫莫不解体会安石为中书令避亲罢政事寻迁侍中舒国公韦后与叙昆弟附属籍三思封户在贝州属大水刺史宋璟议免其租巨源以为蚕桑可输由是河朔人多流徙者景龙二年韦后自言衣笥有五色云巨源倡其伪劝中宗宣布天下帝从其言因是大赦巨源见帝昏惑乃与宗楚客郑愔赵延禧等推处祥妖阴导韦氏行武后故事俄迁尚书左仆射仍知政事帝方南郊巨源请后为亚献而自为终献及临淄王平诸韦家人请避之巨源曰吾大臣无容见难不赴出都街乱兵杀之崔琳传元宗每命相皆先书其名一日书琳等名覆以金瓶会太子入帝谓曰此宰相名若自意之谁乎即中且赐酒太子曰非崔琳卢从愿乎帝曰然赐太子酒时两人有宰相望帝欲相之数矣以族大恐附离者众卒不用齐澣传宋璟为相它日问曰吾不敢冀房杜比尔日诸公云何澣曰不如璟请故答曰前时近郊户三百以为困今不百户是以知之前定录补永徽中卢齐卿暴死及苏说见舅李某为冥司判官有吏押案曰宇文融合为宰相舅曰文融岂堪作宰相吏曰天符已下日数多少由判官舅判一百日及拜相百日而罢大唐新语景龙末朝纲失叙风教既替公卿大臣初拜命者例许献食号为烧尾时苏拜仆射独不献食后因侍燕宗晋卿谓曰拜仆射竟不烧尾岂不&amp;#乎中宗默然奏曰臣闻宰相主调阴阳代天理物今粒食涌贵百姓不足臣见宿卫兵至有三日不得食者臣愚不称职所以不敢烧尾耳晋卿无以对中宗暴崩秘不发丧韦庶人亲总庶政召宰相韦巨源等一十一人入禁中会议遗诏令韦庶人辅少主知政事授相王太尉参谋辅政宗楚客谓韦温曰今皇太后临朝宜停相王辅政且太后于诸王居嫂叔之地难为仪注是诏理全不可苏独正色拒之谓楚客等曰遗诏是先帝意安可更改楚客温等大怒遂削相王辅政语乃宣行之续前定录明皇初登极梦二龙&amp;#符自红雾中来上大隶姚崇宋璟四字挂之两大树上蜿蜒而去梦回上召申王圆兆王进曰两木相也二人各为天遣龙致于树即姚崇宋璟当为辅相兆矣上叹异之太尉卫公为并州从事到职未旬月忽有王山人者诣门请谒公与之及第乃曰某善按年也公初未之奇因清虚正寝备几案纸笔香水而已因令垂帘静伺之生与公皆坐于帘下顷之王生曰可验矣纸上书八字甚大且有楷法曰位极人臣寿六十四生遽请归竟亦不知所去及会昌朝三行策至一品薨于海南果符王生所按之年明皇十七事元宗初即位礼貌大臣宾礼故老注意于姚崇宋璟引见便殿皆为之兴起去辄临轩以送其他宰臣优宠莫及至李林甫以宗室近属上所拔用恩意甚厚而礼遇渐轻姚崇为相尝于上前请序进郎吏上顾视殿宇不顾崇再三言之冀上少酬而卒不对崇益恐趋出高力士奏曰陛下初承鸿业即当面言可否而崇言之陛下不视臣恐宰臣必大惧上曰朕既任崇为相政事之大者当日奏朕与共决之如郎署吏秩甚卑独不能决而重烦吾耶崇至中书方悸不自安会力士宣事因为言上意崇且解且喜朝廷闻者皆以上有人君大度得任相之道焉魏知古起家诸吏为姚崇引用及同升也崇颇轻之无何请知古摄吏部尚书宋璟门下过官知古心衔之思有以中之者时崇二子分曹洛邑会知古至恃其家君颇招致请托知古归悉以闻上他日上召崇从容谓曰卿子才乎皆何官也崇揣知上意因奏曰臣有三子两人皆分司东郡矣其为人欲而寡慎是必以事干知古然臣未及问之耳上始以丞相子重言之欲微动崇而意崇私其子或为之隐及闻崇所奏大喜且曰卿安从知之崇曰知古微时是臣之所荐以至荣达臣之子愚谓知古见德必容其非故必干之上于是明崇不私其子之过而薄知古之负崇也上欲斥之崇为之请曰臣有子无状挠陛下法陛下原之臣幸大矣而由臣逐知古海内臣庶必以陛下为私臣矣非所以补元化也上久乃许之翌日以知古为工部尚书罢知政事源干曜以奏事称旨上悦之于是骤拔用历户部侍郎京兆尹以至宰相异日上独与力士语曰尔知吾拔用干曜之速乎力士曰不知也上曰吾以其容貌言语类萧志忠故用之力士曰志忠不尝负陛下乎陛下何念之深也上曰志忠晚乃谬误耳其初立朝得不为贤相乎上之爱才宥过闻者无不叹萧嵩为相引韩休为同列及休相稍与不协嵩因乞骸骨上慰嵩曰朕未厌卿卿何庸去嵩俯伏曰臣待罪相府爵位已极陛下未厌臣臣得以乞身如陛下厌臣臣首领之不保又安得自遂因陨涕上为之改容曰卿言切矣朕思之未决卿第归至夕当有处无使至旦宜如常朝谒也及日暮命力士诏嵩曰朕惜卿欲固留卿而君臣始终贵全大义辅国家美事也余除卿右丞相是日荆州始进甘子上以素罗包二枚以赐之本事诗开元末宰相李适之&amp;#直坦夷时誉甚美李林甫恶之排诬罢免朝客来虽知无罪谒问甚稀适之意愤日饮醇酣且为诗曰避贤初罢相乐圣且衔杯为问门前客今朝几个来林甫愈怒终遂不免张曲江与李林甫同列元宗以文学精识深器之林甫嫉之若雠曲江度其巧谲虑终不免为海燕诗以致意曰海燕何微乘春亦暂来岂知泥滓溅祇见玉堂开绣户时双入华轩日几回无心与物竞鹰隼莫相猜亦终退斥开元天宝遗事姚元崇为宰相忧国如家爱民如子未尝私于喜怒惟以忠孝为意四方之民皆画元崇之真神事焉求之有福全唐诗话牛僧孺元和三年宣政殿试贤良方正能直言极谏科一十人登科其后僧孺李宗闵王起贾餗四人皆相次拜相先是白居易在翰林为考校官后僧孺罢相出镇扬州居易在洛中有诗云北阙至东京风光十六程坐移丞相合春入广陵城红&amp;#拥双节白须无一茎万人开路看百吏立班迎阃外君弥重鐏前我亦荣何须身自得将相是门生前定录补苗帝师困于名场一年似得复落第策蹇驴出都门贳酒一壶藉草坐饮有老父坐其傍因揖叙以余杯饮老父曰郎君宁要知前事否耶苗曰某应举已久有一第乎曰大有事但更问曰某困于穷受一郡宁可及乎曰更问上曰廉察乎曰更向上苗公乘酒猛问曰特相乎老父曰真者即不得假者即得苗都以为怪诞揖之而去后果为将相及天子升遐摄位三日摭异记自太和乙卯岁后上不乐事稍闻则必有叹息之音会幸三殿东亭因见横廊架巨轴于其上上谓程修己曰斯开元东封图也因命内巨轴悬于东庑下上举白玉如意指张说辈数人叹曰使吾得其中一人来则吾可见开元矣由是惋惜之意见于颜色遂命进美酎尽爵促步辇归寝殿开成永诸录中叙上语李右相曰吾思天下事难理则进饮醲酎以自醉解因话录裴先德&amp;#在中书有故人官亦不卑自远相访裴公给恤优厚从容款洽在其第无所不为乘间求京府判司裴公曰公诚佳士但此官与公不相当不敢以故人之私而隳朝廷纲纪他日有瞎眼宰相怜公者不妨却得某必不可其执守如此唐国史补裴相&amp;#尝应宏词崔枢考不中第及为相擢枢为礼部侍郎笑而谓曰此报德也枢惶恐欲坠阶又笑曰此言戏耳全唐诗话马植罢安南都护及除黔南殊不得意维舟峡中古寺前有长堤夜月明甚见白衣缓步堤上吟曰截竹为筒作笛吹凤凰池上凤凰飞劳君更向黔南去即是镕万类时邀问则失之矣后自黔南召入为大理迁刑部判监铁拜相植字存之为李德裕所抑颇怨望宣宗立白敏中当国凡德裕所不善悉不次用也故植遂相魏公铉元略之子也为儿时随父访韩宣公滉滉指架上鹰令&amp;#焉吟曰天边心胆架头身欲拟飞腾未有因万里碧霄终一去不知谁是解绦人滉曰此儿可谓前程万里也宝历三年登第久居廊庙三拥节麾宣宗尝谓侍臣曰崔铉真贵人裴休真措大初李石镇江陵辟为戎倅一旦告去既入京华俄升翰苑造朝凡三岁石未离荆渚崔既秉钧衡石驰笺贺之曰铉早拜光尘叩承眷与深蒙异分屡接清言幸曾辱于厚恩俯见循于末契去载分麾南楚拜节西秦思贤方咏于嘉鱼栖止实惭于威凤宾筵初启曾陪樽俎之欢将幕永移已在陶镕之下光生邻蔀喜溢辕门岂惟九土获安斯亦一方多幸乃掌记李骘之词也续前定录宣宗将命相必采中外人情合为相三两人姓名捻之置香案上以&amp;#覆之宰相阙必添香探丸以命草麻上窃于李景让竟探名不着东观奏记河东节度使刘瑑在内署日上深器异大中十一年上手诏追之令乘递赴阙初无知者瑑奏发太原人方信之既至拜户部侍郎判度支十二月十七日次对上以御案历日付瑑令于下旬择一吉日瑑不谕旨上曰但择一拜官日即得瑑跪奏二十五日甚佳上曰此日命卿为相秘无知者高湜自集贤校理为蒋系凤翔从事湜即瑑旧寮也二十四日辞瑑于宣平里私第湜曰窃度旬日必副具瞻之望瑑笑曰来日具瞻何旬日也湜惊不敢发诘旦果爰立矣始以此事泄于湜既入相深有升平之望与慎由议政于上前慎由曰惟当甄别品流上酬万一瑑曰王夷甫当晋衰之末崇尚浮虚祖述流品终致中原板荡晋室沦夷今当盛明之朝不能循名责实使百吏各称其职而上酬陛下臣未知致理之日慎由不能对因此恩泽浸衰罢为东川节度云仙杂记卢梦人赠句曰若问登庸日庭椿不染风初不解其言后数年拜相庭下古椿一株虽狂风骤雨不湿不摇北梦琐言唐僖宗再幸梁洋朱玫立襄王宰相萧遘裴澈郑匡图等同奉之洎破伪主而僖皇反正裴郑等皆罹大辟始其兵卫四围矛槊森然裴相犹戏曰天子之墙数仞也萧遘相就河中赐毒握之在手自以主上旧恩希贬降久而毒烂其手竟饮之而终唐相国刘公瞻其先人讳景本连州人少为汉南郑司徒掌笺札因题商山驿侧泉石荣阳奇之勉以进修俾前驿换麻衣执贽之后致解荐擢进士第历台省瞻相孤贫有艺虽登科第不预急流任大理评事日饘粥不给尝于安国寺相识僧处谒&amp;#留所业文数轴置在僧几致仕刘军容游寺见此文卷甚奇之怜其贫窭厚有济恤又知其连州人朝无强援谓僧曰某虽闲废能为此人致宰相尔后授河中少尹幕寮有贵族浮薄者蔑视之一旦有命征入蒲尹张筵而祖之浮薄幕客呼相国为尹公曰归朝作何官职相国对曰得路即作宰相此郎大笑之在席亦有异其言者自是以水部员外知制诰相次入翰林以至大拜祥异记李揆未相之前忽见一大虾蟆占之曰虾蟆天使吉兆也未几果拜相五代史王松传晋出帝北迁萧翰立许王从益于京师以松为左丞相汉高祖入洛先遣人驰诏东京百官尝授伪命者皆焚之使勿自疑由是御史台悉敛百官伪敕焚之松以手指其胸引郭子仪自诮以语人曰此乃二十四考中书令也闻者笑之裴皞传桑维翰巳作相尝过皞皞不迎不送人或问之皞曰我见桑公于中书庶寮也桑公见我于私第门生也何送迎之有人以为当北梦琐言明宗入篡安重诲用事取谋于孔循旧相豆卢革韦说出官孔循不欲以河朔人入相极荐崔协而任圜力争之云崔协者少识文字时人呼为无字碑有李琪者学际天人奕代轩冕论才校艺可敌时辈百人谗夫巧沮忌害其能必舍李琪而相崔协如弃苏合之丸取蛣蜣之转也重诲笑而止然以孔循故终相之帝曰冯书记先帝判官与物无竞可以相矣由是道与协并命而舍李琪识者惜之辽史太祖本纪太祖四年秋七月戊子朔以后兄萧敌鲁为北府宰相后族为相自此始神册六年春正月丙午以皇弟苏为南府宰相迭里为惕隐南府宰相自诸弟构乱府之名族多罹其祸故其位久虚以锄得部辖得里只里古摄之府中数请择任宗室上以旧制不可辄变请不已乃告于宗庙而后授之宗室为南府宰相自此始
　公辅部纪事二
宋史窦仪传仪再入翰林为学士干德二年范质等三相并罢越三日始命赵普平章事制书既下太祖问翰林学士曰质等已罢普敕何官当署承旨陶&amp;#时任尚书乃建议相位不可以久虚今尚书乃南省六官之长可以署敕仪曰&amp;#所陈非承平之制皇弟开封尹同平章事即宰相之任太祖曰仪言是也即命太宗署敕赐之俄加礼部尚书时御史台议欲以左右仆射合为表首太常礼院以东宫三师为表首仪援典故以仆射合为表首者六而谓三师无所据朝议是之石守信传太祖欲使符彦卿管军赵普屡谏以为彦卿名位已盛不可复委以兵权太祖不从宣已出普复怀之太祖迎谓之曰岂非符彦卿事耶对曰非也因奏他事既罢乃出彦卿宣进之太祖曰果然宣何以复在卿所普曰臣托以处分之语有侏者复留之惟陛下深思利害勿复悔太祖曰卿苦疑彦卿何也朕待彦卿厚彦卿岂负朕也普对曰陛下何以能负周世宗太祖默然事遂中止王沔传沔字楚望齐州人太平兴国初举进士端拱初改户部侍郎参知政事淳化初宰相赵普出守西洛吕蒙正以宽简自任政事多决于沔沔与张齐贤同掌枢务颇不&amp;#齐贤出知代州沔遂为副使参预政事陈恕好苛察亦尝与沔忤淳化二年齐贤洎恕参知政事沔不自安虑僚属有以中书旧事告齐贤等会左司谏王禹偁上言自今宰相及枢密使不得于本厅见客许于都堂延接沔喜即奏行之直史馆谢泌以为如此是疑大臣以私也疏驳之太宗追还前诏沔暨恕因是罢守本官翌日蒙正亦罢沔见上涕泣不愿离左右未几须鬓皆白会省吏事发连中书因有奏毁者上语毁者曰吕蒙正有大臣体王沔甚明敏毁者惭而止宗室列传昭成太子元僖初名德明太平兴国七年出合授检校太保同平章事封广平郡王与兄卫王德崇同日受封八年进封陈王改名元佑诏自今宰相班宜在亲王上宰相宋琪李昉请遵旧制不允宋琪等恳请久之上曰宰相之任实总百揆与郡司礼绝藩邸之设止奉朝请而已元佐等尚幼欲其知谦逊之道卿等无固让也谢泌传泌为左正言使岭南采访淳化二年久旱复上言时政得失时王禹偁上言请自今庶官候谒宰相并须朝罢于政事堂枢密使预坐接见将以杜私请诏从之泌上言曰伏睹明诏不许宰相枢密使见宾客是疑大臣以私世书曰任贤勿贰去邪勿疑张说谓姚元崇曰外则&amp;#而接物内则谨以事君此真大臣之体今天下至广万机至繁陛下以聪明寄于辅臣自非接下何以悉知外事若令都堂候见则庶官请见咨事略无解衣之暇今陛下囊括宇宙总览英豪朝廷无巧言之士方面无姑息之臣奈何疑执政为衰世之事乎王禹偁昧于大体妄有陈述太宗览奏即追还前诏仍以泌所上表送史馆赵积传积天圣八年擢枢密副使迁吏部侍郎时权出宫掖积厚结刘美人家婢以故致位政府命未出人驰告积积问曰东头西头盖意在中书也闻者皆以为笑韩缜传缜字玉汝迁待制知瀛州熙宁七年辽使萧禧来议代北地界召缜馆客遂报聘命持图牒致辽主不克见而还知开封府禧再至复馆之诏乘驿诣河东与禧分画以分水岭为界复命赐袭衣金带为枢密都丞旨迁龙图直学士元丰五年官制行易大中大夫同知枢密进知院事哲宗立拜尚书右仆射兼中书侍郎首相蔡确与章惇谋诬东朝及确为山陵使缜暴其奸状由是东朝及外廷悉知之确使还欲以其属高遵惠张琎韩宗文为美官宣仁后以访缜缜曰遵惠为太后从父琎者中书郎璪之弟宗文臣侄也今擢用非次则是君臣各私其亲何以示天下乃止元佑元年御史中丞刘摰谏官孙觉苏辙王觌论缜才鄙望轻在先朝为奉使割地六百里以遗契丹边人怨之切骨不可使居相位章数十上罢为观文殿学士张璪传璪初名琥字邃明滁州全椒人泊之孙也未冠登第历凤翔法曹缙云令王安石引璪同编修条例授集贤校理知谏院直舍人院杨绘刘摰论助役安石使璪为文诰之辞曾布请为之由是忤安石意神宗欲命璪知制诰安石荐用布以璪同修起居注坐奏事不实解三职已而复之以集贤殿修撰知蔡州复知谏院兼侍御史知杂事郑侠事起璪媚吕惠卿劾冯京与侠交通有迹深其辞致京等于罪判司农寺出知河阳元丰初入权度支副使遂知制诰知谏院判国子监荐蔡卞可为直讲苏轼下台狱璪与李定杂治谋傅致轼于死卒不免为翰林学士详定官制四年拜参知政事改中书侍郎哲宗立谏官御史合攻之谓璪奸邪便善窥主意随势所在而依附之往往以危机陷人深交舒亶数起大狱天下共知其为大奸小人而在高位德之贼也疏入皆不报最后刘摰言璪初奉安石旋附惠卿随王珪党章惇蔡确数人之性不同而能探情变节左右从顺各得其欢心今过恶既章不可不速去如是逾岁乃以资政殿学士知郑州张栻传栻权起居郎知合门事张说除签书枢密院事栻夜草疏极谏其不可旦诣朝堂质责宰相虞允文曰宦官执政自京黼始近习执政自相公始允文惭愤不堪栻复奏文武诚不可偏然今欲右武以均二柄而所用乃得如此之人非惟不足以服文吏之心正恐反激武臣之怒孝宗感悟命得中寝然宰相实阴附说明年出栻知袁州申说前命中外喧哗说竟以谪死闻见近录故事执政奏事坐论殿上太祖皇帝即位之明日执政登殿上曰朕目昏持文字近前执政至榻前密遣中使彻其坐执政立奏事自此始也太祖初罢范鲁公三相而独拜赵韩王乃置参知政事二员为之副以薛文惠公居正吕文穆公余庆为之执政官自此始不宣制不知印不押班不预奏事但奉行制书而已韩王独相十年后以权太盛恩遇稍替始诏参知政事与宰相更知印押班奏事以分其权遂为故事闻见前录太祖初登极时杜太后尚康宁与上议军国事犹呼赵普为书记常劳抚之曰赵书记且为尽心吾儿未更事也太祖待赵韩王如左右手御史中丞马德骧劾奏普强占市人第宅聚敛财贿上怒叱之曰鼎铛尚有耳汝不闻赵普吾之社稷臣乎命左右曳于庭数匝徐复冠召升殿曰后当改姑赦汝勿令外人闻也太祖即位之初数出微行以侦伺人情或过功臣之家不可测赵普每退朝不敢脱衣冠一日大雪向夜普谓帝不复出矣久之闻叩门声普出帝立风雪中普惶惧迎拜帝曰巳约晋王矣已而太宗至共于普堂中设重裀地坐炽炭烧肉普妻行酒帝以嫂呼之普从容问曰夜久寒甚陛下何以出帝曰吾睡不能着一榻之外皆他人家也故来见卿普曰陛下小天下耶南征北伐今其时也愿闻成算所向帝曰吾欲下太原普默然久之曰非臣所知也帝问其故普曰太原当西北二边使一举而下则二边之患我独当之何不姑留以俟削平诸国则弹丸黑子之地将无所逃帝笑曰吾意正如此特试卿耳遂定下江南之议帝曰王全斌平蜀多杀人吾今思之犹耿耿不可用也普于是荐曹彬为将以潘美副之明日命帅彬与美陛对彬辞才力不逮乞别选能臣美盛言江南可取帝大言谕彬曰所谓大将者能斩出位犯分之副将则不难矣美汗下不敢仰视将行夜召彬入禁中帝亲酌酒彬醉宫人以水沃其面既醒帝抚其背以遣曰会取会取他本无罪只是自家着他不得盖欲以恩德来之也帝一日登明德门指其榜问赵普曰明德之门安用之字普曰语助帝曰之乎者也助得甚事普无言闻见后录赵韩王宅园开国初诏将作营治其经画制作殆侔禁省韩王以太师归是第百日而薨子孙皆家京师罕居之故园池亦以扃钥为常高亭大榭花木之渊岁时独&amp;#养拥彗负畚插其间而已国老谈苑赵普自枢密副使授集贤殿大学士是时范质等皆罢相中书绝曹普授官敕无人署字太祖在资福殿普因入奏其事太祖曰卿但进来朕为卿署字可乎普曰此有所行非帝王所宜亲太祖俄曰卿问陶谷窦仪必有所说普乃召问之仪曰唐文宗时甘露之后中书无宰相然当时册命辅相即不知何人今帝京尹官是中书令此正宰相任也署敕宜矣普入奏遂命太宗署敕焉普在中书每奏牍事有违戾太祖意者固请之于上或拂之于地普缓拾之振尘以献有及再三者理遂而已燕翼贻谋录官制未改之前凡宰执官自为一班独出百官之上虽前宰相以宫师致仕者皆不得与宰执官齿干德元年太祖因朝会见太子师侯益等班次在下乃以闰十二月丙子降诏凡一品致仕曾带平章事者朝会缀中书门下班自后礼绝百僚矣笔录沈伦以明经事太祖潜跃中伐蜀凯旋奏事称旨遂有意于大用其后命伦为相赵普执奏以为不可上曰如伦者忠孝谨饬虽守散钱亦可普无以对翌日制下闻见前录贾黄中年七岁以童子举及第公赠之诗曰七岁神童古所难贾家门户有衣冠十人科第排头上五部经书诵舌端见榜不知名字贵登筵未识管弦欢从今稳上青云去万里谁能测羽翰至太平兴国中遂参大政张文定公齐贤少为举子贫甚客河南尹张全义门下饮啖兼数人自言平时未尝饱遇村人作愿斋方饱尝赴斋后时见其家悬一牛皮取煮食之无遗太祖幸西都文定献十策于马前召至行宫赐卫士廊文定就大盘中以手取食帝用柱斧击其首问所言十事文定且食且对略无惧色赐束帛遣之帝归谓太宗曰吾幸西都为汝得一张齐贤宰相也青箱杂记退傅张公光化军人生百日始能啼襁褓中丧其父母少孤贫读书武当山有道士见而异之曰子有道气可随我学仙公不欲道士亦弗强曰不然亦位极人臣公以淳化三年孙何下及第久困选调年几五十始转著作佐郎知邵武县还朝以文质杨公大年比三日至门下连值杨公与同辈打叶子门吏不敢通公亦弗去杨公忽自窗隙目之知非常人延入款语又观所为文以为有宰相器未几荐为御史寻充寿春王友由此附会遂登台辅然公宽厚长者记存故旧尝与邵武姓鱼一僧相善及贵犹不忘为鱼奏紫方袍弟子守仙亦沾锡服晚年致政犹时时遗守仙刺不绝答书皆亲笔书语皆稠迭勤拳其敦笃如此避暑录话张司空齐贤初被遇太宗骤至签书枢密院会北伐契丹代州正当敌冲而杨继业战殁帝忧甚求守之者齐贤自请行既至果大败敌众时母晋国夫人孙氏年八十余尚无恙帝数召至宫中眷礼甚厚如家人朝散郎仲咨其曾孙也常出帝亲礼面赐孙氏一诗示余云往日贫儒母年高寿太平齐贤行孝侍神理甚分明又有一幅云张齐贤拜相不是今生宿世遭逢本性于家孝事君忠婆婆老福见儿荣贵齐贤由守代州遂入相圣言简质不为文饰群臣安得不尽心乎诗诏其家有石刻士大夫罕见之者吕文穆公父龟图与其母不相能并文穆逐出之羁旅于外衣食殆不给龙门山利涉院僧识其为贵人延致寺中为凿山岩为龛居之文穆处其间九年乃出从秋试一举为廷试第一是时太宗初与赵韩王议欲广致天下士以兴文治而志在幽燕试训练将士赋文穆辞既雄丽唱名复见容貌伟然帝曰吾得人矣自是七年为参知政事十二年而相其后诸子即石龛为祠堂名曰肄业富韩公为作记云青箱杂记魏野陜府人亦有诗名寇莱公每加前席野献莱公生日诗云何时生上相明日是中元以莱公七月十四日生故也又有赠莱公诗云有官居鼎鼐无地起楼台而其诗传播漠北故真宗末年尝有北使诣阙询于译者曰那个是无地起楼台底宰相时莱公方居散地真宗即召还授以北门管钥枢相张公升字杲卿阳翟人大中祥符八年蔡齐下及第仕亦晚达皇佑中自润州解官时已六十余语三命僧化成曰运限恰好去未得未几除侍御史知杂事不十年作枢相退归阳翟生计不丰短轻翛然自适乃结庵于嵩阳紫虚谷每旦晨起焚香读华严庵中无长物荻帘纸帐布被革履而已年八十余自撰满江红一首闻者莫不慕其旷达词曰无利无名无荣无辱无烦无恼夜灯前独歌独酌独吟独笑况值群山初雪满又明月交光好便假饶百岁拟如何从他老知富贵谁能保知功业何时了算箪瓢金玉所争多少一瞬光阴何足道但思行乐常不早待春来携酒殢东风眠芳草李昉吕端同践文馆后各登台辅吕公赠李公诗曰忆昔僦居明德坊官资俱是校书郎青衫共直昭文馆白首同登政事堂佐国庙谟君已展避贤荣路我犹妨主恩至重何时报老眼相看泪两行向敏中寇准同以太平兴国五年登科后向秉钧寇以使相知永兴军向作绝句赠寇寇酬之曰玉殿登科四十年当时僚友尽英贤岁寒惟有君兼我白首犹持将相权世传陈执中作相有婿求差遣执中曰官职是国家的非卧房笼箧中物婿安得有之竟不与故仁宗朝谏官累言执中不学无术非宰相器而仁宗注意愈坚其后谏官面论其非曰陛下所以眷执中不替者得非以执中尝于先朝乞立陛下为太子耶且先帝止二子而周王已薨立嗣非陛下而谁执中何足贵仁宗曰非为是但执中不欺朕耳张文定公齐贤洛阳人少时家贫父死无以葬有河南县吏某甲为办棺敛公深德之遂展兄事虽贵不替后赵普密荐齐贤于太宗太宗未用普即具列前事以为陛下若擢齐贤则齐贤他日感恩过于此太宗大悦未几擢齐贤为相齐贤太宗真宗皆以亮直重厚称及晚娶薛氏妇真宗不悦一旦元会上寿齐贤已微醺进止失容坐是谪安州其麻曰仍复酣醟杯觞欹倾冠弁王文穆公钦若临江军人母李氏父仲华尝侍祖郁任官鄂渚而李氏有娠就蓐之夕江水暴溢将坏廨舍亟迁于黄鹤楼始免身生男即公也时隔岸汉阳居人遥望楼际若有光影气象云又公昔岁行圃田道中宿于村舍夜起视天中有赤文成紫微二大字光耀夺目使蜀还褒城路中有人展谒熟视刺字乃唐相裴度告公以默定之语及言公他日富贵兹亦异矣后公每设坛礼神必朱篆二字陈文醮头又辍俸修晋公祠于圃田作记以述其蠁云真宗封岱祠汾虽则继述先志昭答灵贶中外臣民协谋同欲然实由文穆之力赞焉祠章圣礼毕登太山顶偕近臣周览前代碑刻内一碑首云朕钦若昊天真宗顾文穆笑曰元来此事前定只是朕与相文穆不惟被章圣顾遇至于明肃太后亦深眷焉先是知邵武军吴植饷金于文穆而误投沂公之第沂公以闻植坐追停文穆以不知寝不问故植之贬词曰如何匪人渎我元老此可见矣世传文穆遭遇章圣本由一言之寤盖章圣践祚之初天下宿逋数百万计时文穆判三司理欠司一日抗疏请尽蠲放以惠民上遽召诘之曰此若惠民曷为先帝不行公对曰先帝所以不行者欲以遗陛下使结天下人心于是上戚然颔之未几命宰相府召试孝为德本颂授右正言知制诰不数年遂大拜湘山野录天禧中宰臣奏中书枢密院接见宾客然两府慎密之地亦欲咨访天下之良苦早暮接待复滞留机务又分厅言事各有异同欲乞今后中书枢密院每有在外得替到阙及在京主执臣僚如有公事并逐日于巳时已前聚厅见客已分厅即俟次日急速者不在此限非公事不得到中书密院王冀公罢参政真宗朝夕欲见择便殿清近惟资政为优因以公为本殿大学士公奏曰臣虽出于寒贱不能独宿欲乞除一臣僚兼之遂以陈文僖彭年并直一夕公携一巨榼入宿方与陈寒夜闲饮遽中人持钥开宫扉独召公匆匆而入谓陈曰请同院不须相候独酌数杯先寝至行在真宗与公对饮饮罢持禁烛送归繁若列星陈危坐伺之已四更笑曰同院尚未寝乎陈曰恭候司长岂敢先寝喜笑倾倒解袜褫带几不能坦腹自矜曰某江南一寒生遭际真主适主上以巨觥敌饮竟至无算抵掌语笑如僚友之无间已而遂寝迨晓盥栉罢与陈相揖觉夜归数谈颇&amp;#陋自言夜来沉湎殊不记归时之早晚无乃失容于君子乎陈曰无之但殷勤愧谢既别已将&amp;#班同趋出殿门执其手嘱之曰夜来数事止是同院一人闻之文僖归谓子弟曰大臣慎密体当如此龙川别志真宗既疾甚殆不复知事李迪丁谓同作相内臣雷允恭者嬖臣也自刘后以下皆畏事之谓之进用皆允恭之力尝传宣中书欲以林特为枢密使迪不可曰除两府须面奉圣旨翌日争之上前声色俱厉谓辞屈俯首鞠躬而已谓既退迪独留纳札子上皆不能省记而二相皆以郡罢允恭传宣谓家以中书阙人权留谓发遣谓由此入直中书见同列召堂吏喻之索文书阅之来日与诸公同奏事上亦无语众退独留及出道过学士院问院吏今日学士谁直日曰刘学士筠谓呼筠出口传圣旨令谓复相可草麻筠曰命相必面得旨今日必有宣召麻乃可为也谓无如之何它日再奏事复少留退过学士院复问谁直日曰钱学士惟演谓复以圣旨语之惟演即从谓即复相乃逐李公及其党正人为之一空将草李公责辞时宋宣宪知制诰当直请其罪名谓曰春秋无将汉法不道皆其事也宋不得已从之词既成谓犹嫌其不切多所改定其言上前争议曰罹此震惊遂至沉顿谓所定也及谓贬朱崖宋犹掌词命即为之词曰无将之戒深着于鲁经不道之诛难逃于汉法天下快之丁谓既逐李公于衡州遣中使诏赐之不道所以李闻之欲自裁其子柬之救之得免谓因大行贬窜王钦若丁度等皆投之远方时王沂公参知政事不平之曰责太重矣谓熟视久之曰居停主人恐亦未免也沂公踧然而惧因密谋去之续明道杂志世传王魏公当国时玉清宫初缘丁崖州令大具酒食列幕次以饮食游者后游者多诣丁诉玉清饮食官视不谨多薄恶不可食丁至中书言于魏公公不答丁三四言终无所云丁色变问相公何以不答公曰此地不是与人理会馒头夹子处谈苑真皇上仙执政因对奏寇准与南行一郡丁谓至中书云雷州司户王曾参政云适来不闻有此指挥丁云居停主人宜省言语王悚息而已盖王是时僦寇宅而居晏殊言作制诰日误宣入禁中时真宗已不豫出一纸文书视之乃除拜数大臣殊奏云臣是外制不敢越职上颔之召到学士钱惟演殊奏臣恐泄漏乞止宿学士院翌日麻出皆非向所见者深骇之而不敢言也真宗上仙明肃召两府入谕之一时号泣明肃曰有日哭在且听处分议毕王曾作参政当秉笔至云淑妃为皇太妃曾卓笔云适来不闻此语丁崖州曰遗诏可改耶众皆不敢言明肃亦知之始恶丁而嘉王曾之直也澶渊之幸陈尧叟有西蜀之议王钦若赞金陵之行持迟未决遣访寇准准云惟有热血相泼尔浸润者云殊无爱君之心讲和之后兵息民安天意悦豫而钦若激以城下之盟欲报东门之役既弗之许则说以神道设教镇服戎心祥符中所讲礼文悉起于此也丁谓在崖州方奕棋其子哭而入云适闻有中使渡海将至矣谓笑曰此王钦若使人来吓我尔使至谢恩毕乃传宣抚问真宗次澶渊曰敌骑未退天雄军截其后万一陷没则河朔皆敌也何人为朕守魏公曰智将不如福将王钦若福禄未艾宜以为守王公闻命茫然自失遂为酌大白饮之曰上马杯且曰参政勉之回日即为同列王驰入天雄敌骑满野屯塞四门终日危坐越七日敌退召为平章事青箱杂记毕文简公之婿曰皇甫泌少时不羇唯事蒱博时毕公作相累谕不悛欲面奏其事使加贬斥方启口云臣有女婿皇甫泌适值边庭有急报不暇敷陈他日又欲面奏亦如之若是者三值上内逼遽引袖起遥语毕曰卿累言婿皇甫泌得非欲转官耶可与转一资毕公不敢辨唯而退泌即转殿中丞后累典大郡以尚书右丞致仕年八十五卒松轩录王禹偁子嘉佑为馆职寇准曰吾尹京外议云何对曰人言丈人且入相准曰于吾子意何如嘉佑曰以愚观之不若不为相之善也相则誉望损矣自古贤相所以能建功业泽生民者其君臣相得如鱼之有水故言听计从而臣主俱荣今丈人负天下重望有太平之责丈人于明主能若鱼之有水乎准大喜执其手曰元之虽文章冠天下至于深识远虑或不逮吾子也闻见前录帝幸澶渊每使人觇莱公动息或曰寇准昼寝鼻息如雷或曰寇准方命庖人斫鲙帝乃安公既贵因得月俸置堂上有老媪泣曰太夫人捐馆时家贫欲绢一匹作衣衾不可得不及公之今日也公闻之大恸故居家俭素所卧青帷二十年不易或以公孙弘事靳之公笑曰彼诈我诚尚何愧故魏野赠公诗曰有官居鼎鼐无宅起楼台后金使在廷目公曰此无宅相公耶或曰公颇专奢纵非也盖公多典藩于公会宴设则甚盛亦退之所谓甔石之储尝空于私室方丈之食每盛于宾筵余得于公之甥王公丞相所作公墓志公遗事如此厚德录李丞相沆有长者誉一世仆逋宅金数十千忽一夕遁去有女将十岁美姿格自写一券系于带头卖于宅以偿焉丞相大恻之祝夫人曰愿如己子育于室训教妇德俟成求偶嫁之止请夫人亲结缡以主婚然而务在明洁夫人如所诲及笄择一婿亦颇良具奁币归之女范果坚白其二亲后归旧京闻之沦感心骨丞相病夫妇刲股为羹馈之至薨衰绖三年以报三朝圣政录真宗皇帝因元夕御楼观灯见都人熙熙举酒顾宰执曰祖宗创业艰难朕今获睹太平与卿等同庆宰执称贺皆饮釂独李文靖沆终觞不怿明日王文正旦问其所以旦曰上昨日宣劝欢甚公不肯少有将顺何也文靖曰太平二字尝恐谀之臣以之借口干进今人主自用此夸耀臣下则忠鲠何由以进既谓太平则求祥瑞而封禅之说进若必为之则耗帑藏而轻民力万一有患生于意外则何以支吾沆老矣兹事必不亲见参政他日当之矣其后四方奏祥瑞无虚日东封西祀讲求典礼纷然不可遏王公追其言叹曰李文靖真圣人也求文靖画像置于书室中而日拜之予屡见前辈说此询于两家子孙其言皆同笔录文靖李公沆布衣时先正端焕知舒州属因事涉江公实侍行俄而风涛暴作几覆没有大校王其姓善人伦遽白曰此有真相孰敢为害何惧之有是日果利涉无虞众皆神其事及公贵王校尚存焉太尉王公旦祥符中在中书圣眷特厚尝因便坐奏事上语及一省郎姓名旦曰斯人行履才干俱有丰采今方典郡宜与甄擢公及同列亦皆素知其为因共相荐之自是屡加叹赏即令记录俾俟归朝日亟命转运使徐更别议升陟既而代还至阙上复先省记之会外计阙官即与同列拟定名氏约以次日奏补及晚归私第斯人投刺来谒公方议委使辞而不见诘朝入对具道本末请授以转漕之任上默然不许公退而叹骇惕息累日乃知昨暮造请虽不之见已密为伺察者所纠而此人讫真宗世不能用公不欲指其名而每戒同列以私谒之嫌当须谨避庶几免于悔吝闻见近录李和文都尉好士一日召从官呼左右军官妓置会夜午台官论之杨文公以告先文正文正不答退以红笺书小诗以遗和文且以不得预会为恨明日真宗出章疏文正曰臣尝知之亦遗其诗恨不得往也太平无象此其象乎上意遂释庆历中郑天休诸公复会李氏第既退达晓道遇李翰林造朝事遂喧言者论之时吕许公当国亦以太平无事而乃有此为说仁宗意未解许公曰臣观赴会姓名皆举朝贤俊安得许多人代之臣欲召至中书戒励上从之既召诸公无一人至者吴越王子太师雅之女适张氏生子名尧封与尧佐为中表兄弟尧封游学南京遂娶曹氏尧封俊迈从学山东孙明复至其舍执事皆尧封妻女如事亲焉时文异倅南京子彦博彦若并师明复明复遂荐尧封于文氏为门客张文之好始于此矣尧封就举与张文定同保将引试语文定曰中表兄自无锡宰归当往求举资及还尧佐但与钱五百文后尧封举进士第任石州推官卒其女入宫中为婕妤沈氏养女是为温成皇后久之得幸于仁宗贵宠日盛时相乃为访其族氏会尧佐以太常博士知开州还时相因以白上除祠部员外郎府界提点寻继迁擢遂自待制河东转运使拜龙图阁学士知开封府即自刑部员外郎除给事中拜端明殿学士提举在京百司迁三司使未几降制拜节度宣徽群牧景灵四使一日大旱策免宰相潞公自蜀将至阙下贵妃亲视供帐以待其夫人入谢众论喧然时贝州王则叛仁宗北顾妃乃阴喻潞公贝州事明镐将有成绩可请行潞公既行贝州平潞公以功拜宰相群论遂息曹氏后封越国夫人吕文靖罢相孔中丞道辅以直亮自任无所忌避一日台狱事连文靖子即摄付吏及文靖复相凡国事无所建明悉取上旨既累月仁宗曰吕夷简今回作相并不主事文靖遽言臣前日为朝廷不避仇怨身当国事臣方罢去而诸子即坐台狱臣死望朝廷眷顾子孙必无也臣是以不敢当事上俛首曰但勉之文靖再拜遂留身出纸一番皆进退人物上悉可内外迁徙数日间凡数十人皆文靖平日所厚一时桃李之盛本朝无比贤弈天圣中张文节在政府国封岁时入见母后见二侍婢老且陋怪其过自贬约对以丞相不许因敕国封密市二少婢或丞相问但言吾意国封遂买二女奴一日文节归第二婢拜于庭文节询其所自国封具以告从容谓夫人曰令二姬守一老翁甚无谓也他日入见宜以此恳奏遽召宅老呼二婢父兄对之折券并衣着首饰与之俾为嫁赀国老谈苑王旦在中书二十年常日罢归径趋书合阖扉以自息虽家人之亲密者不复接焉常以蝗旱忧愧辞位俄而疾发不食真宗命内饔为肉糜宸翰缄器以赐日常三四旦疾亟聚家人谓曰吾无状久坐台司今且死矣当祝发缁衣以塞吾平昔之志未几而绝家人辈皆欲从其言惟婿苏耆力排而止之旦在中书祥符末大旱一日自中书还第路由潘氏旗亭有狂生号王行者在其上指旦大呼曰百姓困旱焦劳极矣相公端受重禄心得安邪遂以所持经掷旦正中于首左右擒之将送京尹旦遽曰言中吾过彼何罪哉乃命释之东轩笔录真宗初上仙丁晋公王沂公同在中书沂公独入札子乞于山陵已前一切内降文字中外并不得施行又乞今后凡两府行下文字中书须宰臣参政密院枢密使副签书员方许中外承受两宫可其奏晋公闻之愕然自失由是深惮沂公矣真宗崩丁晋公为山陵大礼使宦者雷允恭为山陵都监及开皇堂泉&amp;#坌涌丁私欲庇覆遂更不闻奏擅移数十丈当时以为移在绝地于是朝论大喧是时吕公夷简权知开封府推鞫此狱丁既久失天下之心而众咸目为不轨以至取彼头颅置之郊社云云狱既起丁犹秉政许公雅知丁多智数凡行移推劾文字及追证左右之人一切止罪允恭略无及丁之语狱具欲上闻丁信以为无疑令许公对公至上前方暴其绝地之事谓竟以此投海外许公遂参知政事矣王沂公曾当国屡荐吕许公夷简是时明肃太后听政沂公奏曰臣屡言吕夷简才望可当政柄而两宫终未用臣知太后之意不欲其班在枢密使张旻之上耳且旻亦赤脚健儿岂容妨贤如此太后曰固无此意行且用夷简矣沂公曰两宫既以许臣请即今宣召学士草麻太后从之范文正公仲淹为参知政事建言乞立学校劝农桑责吏课以年任子等事颇与执政不合会有言边鄙未宁者文正乞自往经抚于是以参知政事为河东陕西安抚使时吕许公夷简谢事居圃田文正往候之许公问曰何事遽出也范答以暂往经抚两路事毕即还矣许公曰参政此行正蹈危机岂复再入文正谕其旨果使事未还而以资政殿学士知邠州石林燕语国朝宰相执政未有兼东宫职事者天禧末仁宗初立为皇太子因命宰相丁谓冯拯兼少师少傅枢密使曹利用兼少保而任中正王曾为参知政事钱惟演为枢密副使皆兼宾客以下只日互陪侍讲从之
　公辅部纪事三
归田录丁晋公自保信军节度使知江宁府召为参知政事中书以丁节度使召学士草麻时盛文肃为学士以为参知政事合用舍人草制遂以制除丁甚恨之春渚纪闻王文正为参知政事嫉丁晋公奸邪屡欲开陈以宰执同对未果每闲暇与&amp;#公语色欲言而辄止者数四晋公诘之文正曰弟某当远官而老儿又钟爱兹事颇乱方寸也晋公曰可留身面陈其事得旨吾曹亟奉行尔明日宰执退而文正独留&amp;#公悟悔之不及文正具陈谓奸邪丁自此黜士论莫不快之或有荐莒公兄弟可大用昭陵曰大者可小者每上殿来则廷臣更无一人是者已而莒公果作相而景文竟以翰长卒于位闻见后录仁皇帝问王懿敏素曰大僚中孰可命以相事者懿敏曰下臣其敢言帝曰姑言之懿敏曰唯宦官宫妾不知名姓者可充其选帝怃然有间曰唯富&amp;#耳素下拜曰陛下得人矣既告大庭相富公士大夫皆举笏相贺或密以闻帝益喜曰吾之举贤于梦卜矣东轩笔录嘉佑中禁林诸公皆入两府是时包孝肃公拯为三司使宋景文公守益州二公风力久次最着人望而不见用京师谚语曰拨队为参政成都作副枢亏他包省主闷杀宋尚书明年包亦为枢密副使而宋以翰林学士承旨召景文道长安以诗寄梁丞相略曰梁园赋罢相如至宣室厘残贾谊归盖谓差除两府足方被召也为承旨又作诗曰粉署重来忆旧游蟠桃开尽海山秋宁知不是神仙骨上到鳌峰更上头东坡志林杜正献公为相蔡君谟孙之翰为谏官屡乞出仁宗云卿等审欲得郡当具所欲乞奏来于是蔡除福州之翰安州正献云谏官无故出终非美事乞且仍旧上可之退书圣语时陈恭公为执政不肯书曰吾初不闻正献惧遂焚之由此遂罢相张文懿为社洪令时出城过村寺寺老僧必迎于道邂逅过之亦必出迎文懿怪而诘之僧曰长官来则山神夜梦告某曰相公至矣一日复往而僧不出文懿曰不出何也僧谢曰神不我告也文懿以为诞使僧问其所以夜梦告曰长官误断杀牛事天符已下不复相矣文懿惊骇省之果尝有杀牛事也遂复改正明日再过寺僧复出曰昨夕山神云长官复为相明日当来但减筭耳后文懿三入中书谈苑张邓公吕许公同作宰相一日朝退仁宗独留吕公问曰张士逊久在政府欲与一差遣出去吕公曰士逊出入两朝亦颇宣力仁宗曰恩命如何吕公曰与除静江军节度使检校太傅知许州仁宗曰不亏它否吕公曰圣恩优厚吕公既退张吕亲姻也私焉曰主上独留公必是士逊别有差遣因祈以恩命吕沈吟久之曰使弼使弼张亦欣然慰望是日张公打屏合子内物色过半矣既夕锁院明日早张公令院子尽般合子内物色归家更不趋待漏院只就审官东院待漏既入朝张公惟祗候宣麻吕公惟准拟押麻耳忽有堂吏报吕公云相公知许州吕公大惊于是张公押麻乃吕公除静江军节度使检校太傅知许州也宝元中夏英公以陈恭公不由儒科骤跻大用心不平之恭公亦倾英公英公除集贤有台章恭公启换为枢密使英公知之意愈怏怏是时西北有警英公能结内官又得上心乃撰一策题如策试制科者教仁宗以试两府大臣欲以穷恭公之不学也一日仁宗御资政殿见两府出此题署云付陈执中等两府跽受开读次已见小黄门设矮卓子具笔砚矣英公色欲挥翰其余皆愕然相视未知所为宋郑公徐奏曰陛下所问皆臣等夙应谋谟之事臣等不职陛下责之可也若策试乃朝廷所以待草茅之臣臣备位执政不可下同诸生乞归中书令中书密院各具所见以对仁宗俯首面赤云极是极是既退恭公谓郑公曰适来非公之言几至狼狈郑公曰某为国惜体非为诸君地也中书所对皆出郑公之笔极攻密院之失是时显立仇雠矣人言纷纷英公不自安欲晦其迹又撰一策题故为语言参差或失粘或不对欲如禁中亲制者教仁宗以策试两府两制然间有三两句绝好处人亦识其为英公词也仁宗宽容亦听之一日召两府两制对于迎阳门又出此题付之然英公之迹终不能晦焉丑庄日记宋刘文安公沆擢右正言知制诰陜西用兵沆见执政白事翼日请对极言得失仁宗送其议于中书执政不悦曰须舍人作相自行之沆曰宰相岂有常哉时来则为之公至至和元年拜相石林燕语庆历二年富郑公知谏院吕申公章郇公当国时西事方兴郑公力论宰相当通知枢密院事二公遂皆加判枢密院已而以判为太重改兼枢密院使五年二公罢贾文元陈恭公继相遂罢兼使庆历初吕许公在相位以疾甚求罢仁宗疑其辞疾欲亲视之乃使乘马至殿门坐椅子舆至殿陛命其子公弼掖以登既见信然乃许之前无是礼也续闻见近录庆历中范文正富文忠韩忠献执政议斩边帅范文正力争之至论上前退之殿陛文忠厉声曰六丈无过待作佛文正曰上富春秋公等教上杀人行看剑在吾辈头上矣其后文忠忠献咸以为不及渑水燕谈录庆历中仁宗服药久不视朝一日圣体康复思见执政坐便殿促召二府宰相吕许公闻命移刻方赴召比至中使数促公同列亦赞公速行公愈缓步既见上曰久疾方平喜与公等相见而迟迟其来何也公从容奏曰陛下不豫中外颇忧一旦闻急召近臣臣等若奔驰以进虑人心惊动尔上以为得辅臣之体归田录宋郑公庠初名郊字伯庠与其弟祁自布衣时名动天下号为二宋其为知制诰仁宗骤加奖眷便欲大用有忌其先进者谮之谓其姓符国号名应郊天又曰郊音交也交者替代之名也宋郊其言不祥仁宗遽命改之公怏怏不获已乃改为庠字公序公后更践二府二十余年以司空致仕兼享福寿而终宋丞相庠早以文行负重名于时晚年尤精字学尝手校郭忠恕佩觿三篇宝玩之其在中书堂吏书牒尾以俗体书宋字公见之不肯下笔责堂吏曰吾虽不才尚能见姓书名此不是我姓堂吏惶惧改之乃肯书名儒林公议薛奎参预宰政颇质厚任真明肃太后将行恭谢宗庙之礼自吕夷简而下皆阿顺听命独奎抗议不屈明肃深忌之然众议已定遂备法驾仪卫一同帝者识者颇以为忧及明肃崩殂夷简等皆黜补郡独奎留焉意将可以为相及李迪再居相位&amp;#直言远时务上察其才短未有以济之者时范讽方以言幸乃论非夷简不可奎遂稽于大用以至终身知者惜之苏州府志王绹字唐公郡人建炎初为御史中丞金人入寇具陈攻守之策宰相不能用车驾南渡扈从至镇江从容奏曰陈东以忠谏被诛此其乡里也上即命赒其家官其子东宫初建绹以资政殿学士权太子少傅三年拜参知政事明年罢绍兴三年出知越州及上幸越韩世忠邀击兀朮于扬子江绹议遣兵与世忠夹击之同政者议不合遂求去御书霖雨思贤佐丹青忆老成十字赐之绹为人刚正有守立朝无所阿附及居政府每以禄不及亲自奉甚薄不置第宅晚寓昆山之荐严寺萧然一室服食器用无异寒士天性仁孝赒恤姻族无所不至绍熙七年卒谥文恭前期二日书戊戌字示左右及卒果然平居无他嗜好惟以读书为乐其文温润典雅深于理致有内外制四十卷奏议三十卷进读事实五卷论语解二十卷孝经解五卷群史编八十卷内典略录一百卷（按仁宗时有王绹至英宗时加观文殿学士宋史有传而此王陶在建炎时见宰辅表宋史无　传府志作王绹未知孰是姑录于纪事）
闻见前录韩魏公自枢密副使以资政殿学士知扬州王荆公初及第为佥判每读书至达旦略假寐日已高急上府多不及盥漱魏公见荆公少年疑夜饮放逸一日从容谓荆公曰君少年无废书不可自弃荆公不答退而言曰韩公非知我者魏公后知荆公之贤欲收之门下荆公初不屈如召试馆职不就之类是也故荆公熙宁日录中短魏公为多每曰韩公但形相好尔作画虎图诗诋之至荆公作相行新法魏公言其不便神宗感悟欲罢其法荆公怒甚取魏公章送条例司疏驳颁天下又诬吕申公有言藩镇大臣将兴晋阳之师除君侧之恶自草申公谪词昭着其事因以摇魏公赖神宗之明眷礼魏公终始不替魏公薨帝震悼亲制墓碑恩意甚厚荆公有挽诗云幕府少年今白发伤心无路送灵輀犹不忘魏公少年之语也熙宁二年韩魏公自永兴军移判北京过阙上殿王荆公方用事神宗问曰卿与王安石议论不同何也魏公曰仁宗立先帝为皇嗣时安石有异议与臣不同故也帝以魏公之语问荆公公曰方仁宗欲立先帝为皇子时春秋未高万一有子措先帝于何地臣之论所以与韩琦异也荆公强辩类如此当魏公请册英宗为皇嗣时仁宗曰少俟后宫有就合者公曰后宫生子所立嗣退居旧邸可也盖魏公有所处之矣然荆公终英宗之世屡召不至实自怯也或云蔡襄亦有异议英宗知之襄不自安出知福州治平初英宗即位有疾疾作请光献太后垂帘同听政有入内都知任守忠者奸邪反复间谍两宫时司马温公知谏院吕谏议为侍御史凡十数章请诛之英宗虽悟未施行宰相韩魏公一日出空头敕一道参政欧阳公已签参政赵概难之问欧阳公曰何如欧阳公曰第书之韩公必自有说魏公坐政事堂以头子勾任守忠至立庭下数之曰汝罪当死责蕲州团练副使蕲州安置取空头敕填之差使臣即日押行其意以谓少缓则中变矣神宗初即位中丞王陶言宰相韩魏公不押常朝班为跋扈帝遣近侍以章疏示魏公公奏曰臣非跋扈者陛下遣一小黄门至则缚臣以去矣帝为之动出王陶知陈州神宗即位锐意求治初用吕溱为翰林学士为开封府溱死又用滕甫为翰林学士为御史中丞甫性&amp;#上时遣小黄门持短封御札问事甫夸示于人或有见御札中误用字者乃反谤甫以为扬上之短上怒&amp;#斥之以为逆人李逢亲党不复用时王安石居金陵初除母丧英宗屡召不至安石在仁宗时论立英宗为皇子与韩魏公不合故不敢入朝安石虽高科有文学本远人未为中朝士大夫所服乃深交韩吕二家兄弟韩吕朝廷之巨室也天下之士不出于韩即出于吕韩氏兄弟绛字子华与安石同年高科维字持国学术尤高不出仕用大臣荐入馆吕氏公着字晦叔最贤亦与安石为同年进士子华持国晦叔争扬于朝安石之名始盛安石又结一时名德之士如司马君实辈皆相善先是治平间神宗为颍王持国为翊善每讲论经义神宗称善持国曰非某之说某之友王安石之说至神宗即位乃召安石以至大用杨元素为中丞与刘摰言助役有十害王荆公使张琥作十难以诘之琥辞不为曾布请为之仍诘二人向背好恶之情果何所在元素惶恐请曰臣愚不知助役之利乃尔当伏妄言之罪摰奋曰为人臣岂可压于权势使人主不知利害之实即复条对布所难者以伸前议且曰臣所向者陛下所背者权臣所好者忠直所恶者邪奸臣今获罪谴逐固自其分但助役终为天下患害愿陛下勿忘臣言于是元素出知郑州贽责监临琥亦由此忤荆公意坐事落修注吕惠卿丁父忧去王荆公未知心腹所托可与谋事者曾布时以著作佐郎编敕巧黠善迎合荆公意公悦之数日间相继除中允馆职判司农寺告谢之日抱敕告五六通布为都检正故事白荆公即行时冯当世王禹玉并参政或曰当更白二公布曰丞相已定何问彼为俟敕出令押字耳故唐诇对两府弹荆公文吕惠卿曾布安石心腹王珪元绛安石之仆隶又曰珪奴事安石犹惧不了云神宗天资节俭因得老宫人言祖宗时妃嫔公主月俸至微叹其不可及王安石独曰陛下果能理财虽以天下自奉可也帝始有意主青苗助役之法矣安石之术类如此故吕诲中丞弹章曰外示朴野中怀狡诈庆历三年范文正公作参知政事富文忠公作枢密副使时盗起京西掠商邓均房光化知军弃城走奏至二公同对上前富公乞取知军者行军法范公曰光化无城郭无甲兵知军所以弃城乞薄其罪仁宗可之罢朝至政事堂富公怒甚谓范公曰六丈要作佛耶范公笑曰人何用作佛某之所言有理少定为君言之富公益不乐范公从容曰上春秋鼎盛岂可教之杀人至手滑吾辈首领皆不保矣富公闻之汗下起立以谢曰非某所及也富公素以父事范公云神宗皇帝初召王荆公于金陵一见奇之自知制诰进翰林学士荆公欲变更祖宗法度行新法退故老大臣用新进少年温公以谓不然力争之神宗用荆公为参知政事用温公为枢密副使温公以言不从辞不拜枢密吕公弼因奏事殿上谓帝曰陛下用司马为枢密光以与王安石议论不同力辞今日必来决去就时温公待对立庭下帝指之曰已来矣帝又叹曰汲黯在庭淮南寝谋温公坚求去帝不得已乃除端明殿学士知永兴军到官逾月上章曰臣之不才最出群臣之下先见不如吕诲公直不如范纯仁程颢敢言不如苏轼孔文仲勇决不如范镇诲于安石始参政事之时已言安石为奸邪谓其必败乱天下今观安石汲引亲党盘据要津挤排异己占固权宠尝自以己意阴赞陛下内出手诏以决外庭之事使天下之威福在己而谤议悉归于陛下臣乃自知先见不如诲远矣纯仁与颢皆安石素厚安石拔于庶僚之中超处清要纯仁与颢睹安石所为不敢顾私恩废公议极言其短臣与安石南北异乡取舍异道臣接安石素&amp;#安石待臣素薄徒以屡尝同僚之故私心眷眷不忍轻绝而显言之因循以至今日是臣不负安石而负陛下甚多此其不如纯仁与颢远矣臣承乏两制逮事三朝于国家义则君臣恩犹骨肉睹安石专逞其狂愚使天下生民被荼毒之苦宗庙社稷有累卵之危臣畏懦惜身不早为陛下别白言之轼与文仲皆&amp;#远小臣乃敢不避陛下雷霆之威安石虎狼之怒上书对策指陈其失隳官获谴无所顾虑此臣不如轼与文仲远矣人情谁不贪富贵恋俸禄镇睹安石荧惑陛下以为忠以忠为以是为非以非为是不胜愤懑抗章极言因自乞致仕甘受丑诋杜门家居臣顾惜禄位为妻子计包羞忍耻尚居方镇此臣不如镇远矣臣闻居其位者必忧其事食其禄者必任其患苟或不然是为窃盗臣虽无似尝受教于君子不忍以身为窃盗之行今陛下惟安石之言是信安石以为贤则贤以为愚则愚以为是则是以为非则非附安石者谓之忠良论难安石者谓之谗慝臣之才识固安石之所愚臣之议论固安石之所非今日所言陛下之所谓谗慝者也伏望圣恩裁处其罪若臣罪与范镇同则乞依范镇例致仕若罪重于镇或窜或诛所不敢逃帝必欲用公召知许州令过阙上殿方下诏帝谓监察御史里行程颢曰朕召司马光卿度光来否颢对曰陛下能用其言光必来不能用其言光必不来帝曰未论用其言如光者尝在左右人主自可无过公果辞召命乞西京留司御史台以修资治通鉴后乞提举嵩山崇福宫凡四任历十五年帝取所修资治通鉴命经筵读之所读将尽而进未至则诏促之帝因与左丞蒲宗孟论人才及温公帝曰如司马光未论别事只辞枢密一节朕自即位以来惟见此一人帝之眷礼于公不衰如此特公以新法不罢义不可起元丰官制成帝曰御史大夫非用司马光不可蔡确进曰国是方定愿少俟之至元丰七年秋资治通鉴书成进御时拜公资政殿学士赐带如二府品数者修书官皆迁秩召范祖禹及公子康为馆职时帝初微感疾既安语宰轮曰来春建储以司马光吕公着为师保帝意以谓非二公不可托圣子也至来春三月未及建储而帝升遐石林燕语韩魏公为英宗山陵使是时两宫尝为近侍奸人所间一日侵夜忽有中使持帘帷御封至魏公持之久不发忽自起赴烛焚之使者惊恳曰有事当别论奏安可辄焚御笔公曰此某事非使人之罪也归但以此奏知卒焚之有顷外传有中使再至公亟出迎问故曰得旨追前使人取御封公曰不发焚之矣二使归报慈圣太后叹息曰韩琦终见事远有断元丰官制行王禹玉为左仆射蔡持正为右仆射新省成即都堂礼工郎中员外郎迎于门外仆射拜厅讫升厅各判祥瑞案三道学士两省官贺于厅上中丞尚书以下百官班于庭下东西向仆射降阶就褥位直省官赞揖台吏引中丞出班北向致辞贺复位直省吏赞拜仆射答拜退尚书省燕侍郎给舍以上及中丞学士皆与时有司定仪制以闻禹玉等拜辞神宗以官名始正特行之祖宗时执政私第接宾客有数庶官几不可进自王荆公欲广收人才于是不以品秩高卑皆得进谒然自是不无夤缘干求之私进见者既不敢广坐明言其情往往皆于送客时罗列于庑下以次留身叙陈而退遂以成风执政既日接客至休日则皆杜门不复通阍吏亦以榜揭于门曰假日不见客故事见执政皆着靴不出笏然客次相与揖则皆用笏京师士人因言厅上不说话而庑下说话假日不见客而非假日见客堂上不出笏而客次出笏谓之三拘枢密都承旨与副承旨祖宗皆用士人比僚属事参谋议真宗后天下无事稍稍遂皆用吏人欧公建言请复旧制而不克行熙宁初始用李评为都承旨至今行之初评受命文潞公为枢密使以旧制不为之礼评诉于神宗命史官检详故事以久无士人为之检不获乃诏如合门使见枢密之礼韩康公得解过省殿试皆第三人其后为执政自枢密副使参知政事拜相及再宰四迁皆在熙宁中此前辈所未有也苏子容挽辞云三登庆历三人第四入熙宁四辅中吕宝臣为枢密使神宗欲用晦叔为中丞不以为嫌乃召苏子容就曾鲁公第草制中云惟是一门公卿三朝侍从久欲登于近用尚有避于当途况朕方以至公待人不疑群下岂以兄弟之任事而废朝廷之擢才矧在仁宗之时已革亲嫌之制台端之拜无以易卿着上意也晦叔既辞上命中使押赴台礼上公弼亦辞位不从仁宗既不相潞公而相陈旸叔乃诏旸叔班潞公下潞公辞曰国朝未有枢密使居宰相上者惟曹利用尝先王曾张知白臣忝文臣不敢乱官制力辞久之不听乃班旸叔上已而合门言旧制宰相压亲王亲王压使相今彦博先升之则遇大朝会亲王并入亦尝带压亲王潞公复辞始许班旸叔下宰执每岁有内侍省例赐薪火冰之类将命者曰快行家皆以私钱一千赠之渑水燕谈录治平中夏国泛使至将以十事闻于天子未知其何事也时太常少卿祝谘主馆伴既受命先见枢府已而见丞相韩魏公公曰枢密何语谘曰枢密云若使人言及十事第云受命馆伴不敢辄受边事公笑曰岂有止主饮食不及他语邪公乃徐料十事以授祝曰彼及某事则以某辞辨言某事则以某辞折祝唯而退及宴见使者果及十事凡八事正中公所料祝如所教答之夏人耸服祝常以魏公真贤相非他人可比韩魏公元勋旧德夷夏具瞻熙宁留守北都辽使每过境必先戒其下曰韩丞相在此无得过有呼索辽使与京尹书故事纸尾止押字是时悉书名其为辽人尊畏如此每使至必问侍中安否其后公子忠彦奉使辽主问尝使中国者曰国使类丞相否曰类即命工图之公为丞相每见文字有攻人隐恶者即手自封之未尝使人见元丰七年春文太师既告老奏乞赴阙亲辞天陛庶尽臣子之诚既见即日对御锡宴顾问温渥上酌御盏亲劝数日朝辞上遣中使以手札谕公留清明饬有司令与公备二舟溯汴还洛清明日锡宴玉津园公作诗示同席翼日上用公韵属和亲洒宸翰就第赐公特命三省以上赴琼林苑宴饯复赐御诗送行公留京师一月凡对上者五锡宴者三锡诗者再顾问不名称曰太师宠数优异湘山野录熙宁而来大臣尽学术该贯人主明博议政罢每留之询讲道义日论及近代名臣始终大节时宰相有举冯道者盖言历事四朝不渝其守参政唐公介曰兢慎自全道则有之然历君虽多不闻以大忠致君亦未可谓之完宰相曰借如伊尹三就桀而三就汤非历君之多乎唐公曰有伊尹之心则可况拟人必于其伦以冯道窃比伊尹则臣所未喻也率然进说吐辞为经美哉续湘山野录杜祁公衍在中书奏武臣带军职若四厢都虞候等出领藩郡不惟遣使额重而又供给优厚在祖宗时盖边臣俸给不足用故以此优之俾集边事今四鄙宁肃带此职者皆近戚纨绮欲乞并罢仁宗深然之许为着令条告中外方三日一近姻之要者恳闱掖上不得已忽批一内降某人特与防御使四厢都虞候知南京余人不得援例次日祁公执奏臣近奉圣词玉音未收昨日何忽又降此批仁宗降玉色谕云卿止勉行此一批盖事有无奈何者祁公正色奏曰但道杜衍不肯石林燕诏杜祁公罢相居南京无宅假驿舍居之数年讫公薨卒不还亦不营生事止食其俸而已然闾里吉凶庆吊与亲识之道南京者相与燕劳问遗之礼未尝废公薨夫人相里氏以绝俸不能自给始尽出其箧中所有易房服钱二千公本遗腹子其母后改适河阳人公为前母子不容因逃河阳依其母佣书于济源富人相里氏一见奇之遂妻以女云避暑录话吕许公初荐富韩公使辽晏元献为枢密使富公不以嫌辞晏公不以亲避爱憎议论之际卒无秋毫窥其间者其直道自信不疑诚难能也及使还连除资政殿学士富公始以死辞不拜虽义固当然其志亦有在矣未几晏公为相富公同除枢密副使晏公方力陈求去不肯并立仁宗不可遂同处二府前盖未有此也元丰六年富公疾病矣上书言八事大抵论君子小人为治乱之本神宗语宰辅曰富弼有章疏来章惇曰弼所言何事帝曰言朕左右多小人惇曰可令分析孰为小人帝曰弼三朝老臣岂可令分析左丞王安礼进曰弼之言是也罢朝惇责安礼曰左丞对上之言失矣安礼曰吾辈今日曰诚如圣论明日曰圣学非臣所及安得不谓之小人惇无以对是年五月大星殒于公所居还政堂下空中如甲马声公登天光台焚香再拜知其将终也异哉公既薨司马温公范忠宣吊之公之子绍庭绍京泣曰先公有自封押章疏一通殆遗表也二公曰当不启封以闻苏内翰作公神道碑谓世莫知其所言者是也神宗闻讣震悼出祭文遣中使设祭恩礼甚厚政府方遣一奠而已朝廷故例前宰相以使相致仕者给全俸富公以司徒使相致仕居洛自三公俸一百二十千外皆不受闻见后录英宗初临御韩魏公为相富郑公为枢密相一日韩公进拟数官者策立有劳当迁官富公曰先帝以神器付陛下此辈何功可书韩公有愧色后韩公帅长安为范尧夫言其事曰琦便怕它富相公也挥麈后录司马温公元丰末来京师都人迭足聚观即以相公目之马至于不能行谒时相于私第市人登树骑屋窥瞰人或止之曰吾非望而君所愿识者司马相公之风采耳呵叱不退屋瓦为之碎树枝为之折一时得人之心如此温公在相位韩持国为门下侍郎二公旧交相厚温公避父之讳每呼持国为秉国有武人陈状省中词色颇厉持国叱之曰大臣在此不得无礼温公作皇恐状曰吾曹叨居重位覆餗是虞讵可以大臣自居邪秉国此言失矣非所望也持国愧叹久之龙川别志治平中韩魏公建议于陜西刺义勇凡三丁刺一人每人支买弓箭钱二贯文省共得二十余万人深山穷谷无得脱者人情惊挠而兵纪律&amp;#略终不可用徒费官钱不赀无人敢言其非者司马君实时为谏官极言不便持札子至中书堂魏公曰兵贵先声后实今谅祚方桀骜使闻陕西骤益二十万兵岂不振慑君实曰兵之用先声为无其实也独可以欺之于一日之间耳少缓则敌知其情不可复用矣今吾虽益二十万兵然实不可用不过十日西人知其详不复惧矣魏公不能答复曰君但见庆历间陕西乡兵初刺手背后皆刺面充正兵忧今复尔耳今已降刺榜与民约永不充军戍边矣君实曰朝廷屡失信民间皆忧此事未敢以刺榜为信虽光亦未免疑也魏公曰吾在此君无忧此言之不信君实曰光终不敢奉信但恐相公亦不能自信耳魏公怒曰君何相轻甚也君实曰相公长在此坐可也万一均逸偃藩它人在此因相公见成之兵遣之运粮戍边反掌间事耳魏公默然竟不为止其后不十年义勇运粮戍边率以为常一如君实之言及君实作相议改役法事多不便予兄子瞻与其事持论甚劲君实不能堪子瞻徐曰昔亲见相公言尝与韩魏公言义勇无一言假借之者今日作相而不容某一言岂忘昔日事耶君实虽止实不喜也未几子瞻竟罢役局事渑水燕谈录司马温公居洛十五年天下日望以为相神宗上仙公赴阙临卫士见公皆以手加额曰司马相公也民遮道曰无归洛留相天子活百姓所在数千人观之公惧径归诏除知陈州过阙留拜门下侍郎为左仆射及薨京师民刻画其像家祠一本四方争购之画工有致富者后山谈丛韩魏公屡荐欧阳公而仁宗不用他日复荐之曰韩愈唐之名士天下望以为相而竟不用使愈为之未必有补于唐而谈者至今以为谤欧阳修今之韩愈也而陛下不用臣恐后人如唐谤必及国不特臣辈而已陛下何惜不一试之以晓天下后世也上从之东轩笔录嘉佑中文潞公富郑公为相刘丞相沆王文安公尧臣为参知政事始议立皇嗣而事秘不传虽一英宗亦莫知也元丰中文安子同老上书言先帝之立乃先臣在政府始议也其始终事并藏于家及宣取上惊叹久之是时郑公刘公王公皆已薨独潞公留守西京遽召至阙慰藉恩礼穷极隆厚册拜太尉及还西都上作诗送行有报主不言功之句两府并出饯皆有诗王丞相禹玉诗有功业特高嘉佑末精神如破贝州时盖谓是也王荆公秉政更新天下之务而宿望旧人议论不&amp;#荆公遂选用新进待以不次故一时政事不日皆举而两禁台阁内外要权莫匪新进之士也洎三司论市易而吕参政指为沮法荆公以为然坚乞罢相神宗重违其意自礼部侍郎昭文馆大学士改吏部尚书观文殿大学士知江宁府麻既出吕嘉问张谔持荆公而泣公慰之曰已荐吕惠卿矣二子收泪及惠卿入参政有射羿之意而一时之士见其得君谓可以倾夺荆公矣遂更朋附之既而邓绾邓甫枉状废王安国而李逢之狱又挟李士宁以撼荆公又言熙宁编敕不便乞重编修及令百姓手实供家赋以造簿又欲给田募役以破役法其他事夤缘事故非议前宰相者甚众而朝廷纲纪几于烦紊天下之人复思荆公天子断意再召秉政邓绾惧不安欲弭前迹遂废张若济事反攻惠卿朝廷俾张谔为两浙路察访以验其事谔犹欲掩覆而邓绾复观望意旨荐引匪人于是惠卿自知不安乃条列荆公兄弟之失数事面奏意欲上意有贰上封惠卿所言以示荆公故荆公表有忠不足以取信故事事欲其自明义不足以胜奸故人人与之立敌盖谓是也既而惠卿出亳州绾落御史中丞以本官知虢州张谔落直舍人院降官停任其他去者不一门下之人皆无固志荆公无与共图事者又复请去而再镇金陵故诗有纷纷易变浮云白落落难终老柏青盖谓是也王荆公再为相承党人之后平日肘腋尽去而在事者已不可信可信者又才不足以任事平日惟与其子雱机谋而雱又死知道之难行也于是慨然复求罢去遂以使相再镇金陵未期纳节求闲地久之得会灵观使舍于金陵一日豫国夫人之弟吴生者来省荆公寓止于佛寺行香厅会同天节建道场府僚当会于所谓行香厅太守叶均使人白遣吴生吴生不肯迁洎行香毕大会于其厅而吴生于屏后慢骂不止叶均俯首不听而转运毛抗判官李琮大不平之牒州令取问州遣二皂持牒追吴生吴生奔荆公家以自匿荆公初不知其事也顷二皂至门下云捕人而喧忿于庭荆公偶出见之犹纷纷不已公叱二皂去叶均闻之遂挟二皂而与毛抗李琮皆诣荆公谢以公皂生&amp;#失于戒束荆公唯唯不答而豫国夫人于屏后叱均抗等曰相公罢政门下之人解体者十七八然亦无敢捕吾亲属于庭者汝等乃敢尔耶均等趋出会中使抚问适至而闻争厅事中使回日首以此奏闻于是叶均毛抗李琮皆罢而以吕嘉问为守又除王安上提点江东刑狱俾迁治于所居金陵王荆公当国郭祥正知邵州武冈县实封附递奏书乞以天下之计专听王安石处画凡议论有异于安石者虽大吏亦当屏黜表辞亦甚辨畅上览而异之一日问荆公曰卿识郭祥正否其才似可用荆公曰臣顷在江东尝识之其为人才近纵横言近捭阖而薄于行不知何人引荐而圣聪闻知也上出其章以示荆公公耻为小人所荐因极口陈其不可用而止是时祥正方从章惇辟以军功迁殿中丞及闻荆公上前之语遂以本官致仕李师中平日议论多与荆公违戾及荆公权盛李欲合之乃于舒州作傅岩亭盖以公尝倅舒而始封又在舒也吴孝宗对策方诋熙宁新法既而复为巷议十篇言闾巷之间皆议新法之善写以投荆公公薄其反复尤不礼之唐质肃公介一日自政府归语诸子曰吾备位政府知无不言桃李固未尝为汝辈栽培而荆棘则甚多矣然汝等穷达莫不有命惟自勉而已退傅张邓公士逊晚春乘安轝出南熏缭绕都城游金明抵尝指宜秋而入阍兵捧门牌请官位退傅止书一阕于牌云闲游灵沼送春回关吏何须苦见猜八十衰翁无品秩昔曾三到凤池来杜祁公以宫师致仕于南都时新榜一巍峨者出倅巨藩道由应天太师王资政举正以其少年高科方得意于时尽假以牙兵宝辔旌钺导从呵拥特盛祁公遇于通衢无他路可避乘款段裘帽暗敝二老卒敛马侧立于傍举袖障面新贵人颇恚其立马而避问从者曰谁乎对曰太师相公熙宁中曾孝宽以端明殿学士签书枢密院公事未几以父鲁公忧解去服除判司农寺旧例百官以事至中书即宰相据案百官北向而坐前两府白事即命去案叙宾主东西行坐时谓之掇案及孝宽之至司农也吴正宪公当国不以前两府礼待之每至中书不为掇案自后每有建白止令同判寺太常博士周直儒诣中书孝宽不至矣正宪颇疑之未几除直儒为两浙提刑以张璪判寺璪为翰林学士班在端明之上乃本寺官长也异时白事皆璪诣中书而孝宽亦竟不至于是正宪知其果以掇案为嫌而世亦讥其隘矣熙宁初富郑公弼曾鲁公公亮为相唐质肃公介赵少师抃王荆公安石为参知政事是时荆公方得君锐意新美天下之政自宰执同列无一人议论稍合而台谏章疏攻击者无虚日吕诲范纯仁钱顗钱颢之伦尤极诋訾天下之人皆莫为生事是时郑公以病足鲁公以年老皆去唐质肃屡争上前不能未几疸发于背而死赵少师力不胜但终日叹息遇一事更改即声苦者数十故当时谓中书有生老病死苦言介甫生明仲老彦国病子方死悦道苦也欧阳文忠公自历官至为两府凡有建明于上前其词意坚确持守不变且勇于敢为王荆公尝叹其可任大事及荆公辅政多所更张而同列少与合者是时欧阳公以观文殿学士知蔡州荆公乃进之为宣徽使判太原府许朝觐意在引之执政以同新天下之政而欧阳公惩濮邸之事深畏多言遂力辞恩命继以请老而去荆公深叹惜之曾鲁公公亮自嘉佑秉政至熙宁中尚在中书虽年甚高而精力不衰故台谏无非之者唯李复圭以为不可作诗云老凤池边蹲不去饿鸟台上噤无声未几鲁公亦致仕而去可谈慈圣光献皇后尝梦神人语云太平宰相项安节神宗密求诸朝臣及遍询吏部无有此姓名者久之吴充为上相瘰疖生颈间百药不差一日立朝项上肿如拳后见之告上曰此真项安疖也道山清话裕陵尝问温公外议说陈升之何如温公曰二相皆闽人二执政皆楚人风俗如何得近厚又问王安石如何温公曰天资僻执好胜不晓事其拗强似德州其心术似福州上首肯微笑又尝称吕惠卿美才温公曰惠卿过于安石使江充李训无才何以能动人主司马君实与吕吉甫在讲筵因论变法事至于上前纷拿上曰相与讲是非何至乃尔既罢讲君实气貌愈温粹而吉甫怒气拂膺移时尚不能言人言一个陕西人一个福建子怎生&amp;#合得着懒真子蔡忠怀确持正少年尝梦为执政仍有人告之曰竣汝父作状元时汝为执政也持正觉而笑曰鬼物乃相戏乎吾父老矣方致仕闲居乃云作状元何也后持正果作执政一日侍殿上听唱进士第状元乃黄裳也持正不觉失惊且叹梦之可信也持正父名黄裳乃泉州人清正恬退以故老于铨曹常为建阳令及替囊无建阳一物至今父老能道之最后以赞善大夫为镇安军节度推官镇安陈州也官满贫不能归故忠怀遂为陈州人老学庵笔记林自为太学博士上章相子厚启云伏惟门下相公有猷有为无相无作子厚在漏舍因与执政语及大骂云遮汉敢乱道如此蔡元度曰无相无作虽出佛书然荆公字说尝引之恐亦可用子厚复大骂曰荆公亦不曾奉敕许乱道况林自乎坐皆默然春渚纪闻蔡丞相持正为府界提举日有人梦至一官府堂宇高邃上有具衮冕而坐者四人傍有指谓之曰此宋朝宰相次第所坐也及仰视之末乃持正也既寤了不解至公有新州之命始悟过岭宰相卢寇下至公为四也其侄子云续闻见近录张文定自陈徙宋召入觐既见神宗御崇政殿将引诏明日前殿引及见即召对赐坐啜茶上喻曰卿宿德前殿始御靴袍所以昨日辍崇政引见退而喻合门今后前执政官见日不以班次引前殿着于令张文定与赵清献同除参知政事前此韩公绛除参知政事邵公亢除枢密副使故事执政官以先后入为班次明日立班韩次宰臣曾鲁公邵次韩文定又次之清献居下列上既坐复起屏后召合门令张某次曾某韩某次张某赵某次韩某邵复居下列及对留文定曰早来班次可见朕意卿旧德暂除参知政事为资级尔行且大用方六日而文定以忧去过庭录元佑间伶人丁线见教坊长以谐俳称宰相新拜教坊长副庭参即事打一俳戏之语赐绢五匹盖故事也元佑年吕汲公忠宣拜相日以任重为忧容色愁厉未尝少解丁生及副丁石参谢忠宣丁线见言曰饿杀乐人也相公丁石曰今时和岁丰朝野欢乐尔何饿为线见指忠宣而言曰是他着这几个好打哄&amp;#浪我辈衣食何患忠宣亦为一嗤丁石举人也与刘莘老同里发贡莘老第一丁第四丁亦才子也后失途在教坊中莘老拜相与丁线见同贺莘老莘老以故不欲廷辱之乃引见于书室中再三慰劳丁石丁石曰某忆昔与相公同贡今贵贱相去如此本无面见相公又朝廷故事不敢废诚负惭汗线见因白启相公曰石被相公南巷口头掷下至今赶逐不上刘为大笑云麓漫抄仪制宰臣使相出使到阙百官城外相见赞请对拜前期差知班申如不判请不集字即申三省及报百官元佑元年四月文潞公以致仕官不敢依仪制有旨特许书判字
　公辅部纪事四
齐东野语黄洽事阜陵为台谏执政未尝有大建明或讥其循默淳熙末上将内禅一日退朝留二府赐坐从容谕及倦勤之意诸公交赞公独无语上顾曰卿以为何如对曰皇太子圣德诚克负荷顾李氏不足母天下宜留圣虑上愕然色变公徐奏陛下问臣臣不敢自默然臣既出此语自今不复得觐清光陛下异日思臣之语欲复见臣亦不可得矣退即求去甚力以大资政知潭州后寿皇在重华宫每抚几叹曰悔不用黄洽之言或至泪下挥麈后录曾文肃元符末以定策功爰立作相壹意信任建言改元建中靖国收召元佑诸贤而用之首逐二蔡而元长先已交结中禁胶固久矣虽云去国而眷顾方浓目是屡欲召用而文肃辄尼之一日徽宗忽顾首相韩文定云北方帅藩有阙人处否文定对以大名府未除人少刻批出蔡京除端明殿学士知大名府仍过阙朝见文肃在朝堂一览愕然忽字呼文定云师朴可谓鬼劈口矣翌日白上以为不可上干笑曰朕尝梦见蔡京作宰相卿焉能遏邪数日后台谏王能甫吴材希旨攻文肃上为罢二人文肃自恃以安然元长来意甚锐如蔡泽之欲代范睢也甫次国门除尚书右丞逾月之后文肃拟陈佑甫守南都元长以为佑甫文肃&amp;#家讦之于上前因遂忿争次日入都堂下马则一顶帽之卒喏于庭云钱殿院有状申启视之乃殿中侍御史钱遹论文肃章疏副本文肃即上马径出城外观音院盖承平时执政丐外待罪之地也是晚锁院宣翰林学士郭知章草免文肃相制知章启上未审词意褒贬如何上云当用美词以全体貌诘旦告廷以观文殿学士知润州寻即元长为相时崇宁元年六月也陛辞之际慰藉甚渥云秋晚相见抵未久而诏狱兴矣台谏纳副本始于此蔡京太清楼侍宴记政和二年三月皇帝制诏臣京宥过省愆复官就第就诏以是月八日开后苑晏清楼召臣执中臣候臣偲臣京臣绅臣居厚臣正夫臣蒙臣洵仁臣居中臣洵武臣俅臣贯于崇政殿赐坐命宫臣击鞠乃赴景福殿西序入苑门诏臣京曰此跬步至宣和廊言者所谓金柱玉户者也厚诬宫禁其令子攸掖入观焉东入小花径南度碧芦聚又东入便门至宣和殿止三楹几案台榻漆以黑下宇纯朱上栋绝缘饰缘无文彩东西庑各有殿东曰琼兰西曰凝芳后曰积翠南曰瑶林北曰玉宇后有沼曰环碧两旁有亭曰临漪华渚沼坎有山殿曰云华阁太宁左右蹑道以登中道有亭曰琳霄次曰会春阁下有殿曰玉华玉华之侧有御书殿榜曰三洞琼文之殿旁有种玉绿云轩相峙臣京奏曰宣和殿阁亭沼洁齐清虚雅素若此则言者不根盖不足恤日午谒者引执中已下入女童乐四百靴袍玉带列排场下宫人笼珠翠金玉束带秉扇拂壶巾剑钺执香球拥御&amp;#以次立酒三行上顾谓群臣曰承平无事君臣同乐宜略去苛礼饮食起居当自便无间已而群臣尽醉京又为皇帝幸鸣銮堂记曰宣和九年九月金芝生道德院二十已而皇帝自景龙江泛舟由天波溪至臣鸣銮堂淑妃从臣京朝堂下移班拜妃内侍连叫曰妃答拜臣欲谢内侍掖起膝不得下上曰今岁四幸鸣銮矣臣顿首曰昔人三顾堂臣已六幸千载荣遇鸣銮固卑陋且家素屡空且愿留少顷使得伸尊奉意上曰为卿从容臣退西庑视庖膳上为举筋屡釂欢笑如家人又遣使玛瑙大杯赐酒遂御西合亲手调茶分赐左右妃亦酌酒遣赐道由臣堂视卧内嗟其弊恶步至之所上立门屏侧语臣曰不御袍带不可相见可去冠服臣惶怖曰人臣安敢罪万死上曰既为姻家置君臣礼当叙亲上亲酌手持橄榄以赐时屏内御坐妃嫔在侧咫尺不敢望众哗曰妃也妃顾臣遽起立臣附童贯致礼乃奏乞遗贯寿妃上乃酌酒授贯妃饮竟上酌为妃酬酒上调美味妃剖橙榴折芭蕉分余甘遣臣婢竟余赐曰主上每得四方美味新奇必赐师相无顷刻废忘谕师相知无忘臣难感难谢上又赐酒命贯酌曰可与贯语贯与臣言君臣相与古今无若者臣呜咽嗟惜因语身危非主上几不保如今日大理魏彦纯事是也贯遽以闻上骇曰御郡若此小人犹敢自昨日聂山对谢穷治彦纯已觉其离间故罢山以事关岂以一语罪卿小人以细故织罗耳亟索纸即屏上诏草释彦纯聂山知安州上自命酒使贯陪遂醉诸孙掖出蔡京保和殿曲宴记宣和元年九月十二日皇帝召臣蔡京臣王黼臣燕王俣臣楚王似臣嘉玉臣楷臣嗣臣濮臣王仲理臣童贯臣冯熙载臣蔡攸臣蔡绦臣蔡修宴保和殿由东曲水朝于玉华殿上步西曲水循茶蘼架至大宁阁登层峦凌霄骞凤垂云亭景物满前林木蔽荫遍历奇胜始至保和殿殿三楹楹七十架两夹阁无彩绘饰落成于八月而高竹崇桧已森然蓊&amp;#中楹置御榻东西二间列宝玩与古鼎彝玉器左夹阁曰妙有设古今儒书子史楮墨名画右夹阁曰宣文设道家金柜玉笈之书与神霄诸天隐文上步前行登稽古阁有宣王石鼓历邃古尚古鉴古作古传古秘古诸阁藏祖宗训谟与夏商周尊彝鼎鬲爵斝卣敦盘盂汉晋隋唐书画多不知款识而骇见上亲指示为言其概抵玉林轩过宣和殿列岫轩天真阁凝德殿殿之东崇石峭壁高百尺林壑茂密倍于昔见过翠翘阁诸处赐茶至全真阁上御手注汤击出乳花盈面臣等惶恐前曰陛下略君臣夷等为臣下烹调震惕惶怖岂敢啜之上曰可少休息乃出瑶林殿中赐冯皓传旨留题殿壁谕臣笔墨已具乃题曰琼瑶错乱乃成林桧竹交加午有阴恩许尘凡时纵步不知身在五云深顷之就坐女童作乐坐间赐荔子黄橙金柑相间布列前后命师文浩剖拨分赐酒五行始休许至玉真轩轩在保和西南庑即安妃妆阁命使传旨曰雅宴酒酬添逸兴玉真轩内看安妃诏臣赓补成篇臣即题曰保和新殿丽秋晖诏许尘凡到绮闱方是时人自谓得见妃矣既而但见画像挂西垣臣即以诗谢奏曰玉真轩槛暖如春即见丹青不见人月里嫦娥终有恨鉴中姑射未应真须臾中使召臣至玉华阁上持诗曰因卿有诗况姻家有当见礼臣曰顷缘葭莩以得拜望故敢以诗请上大笑妃素妆无珠玉饰绰约若仙子臣前进再拜叙谢妃答拜臣又拜妃命左右掖起上手持大觥酌酒命妃曰可劝太师臣奏曰礼无不答不审酬酢可否于是持瓶注酒授使以进再坐彻去童女羯鼓御侍奏细乐作兰陵王扬州散酬劝交错臣奏曰陛下乐与人同不间高卑日且暮久勤圣躬人心不安上曰不醉无归更劝迭送酒行无算臣又奏曰乐奏缤纷酒觞交错方事宴饮上及故老若朋友相与杯接殷勤之欢道旧论新故臣何足以当臣请序其事以示后世知今日宴乐非酒食而已夜漏已二鼓五筹众前奏丐罢退十三日臣京序挥麈余话刘跛子者洛阳人知人生死祸福岁一至京师前辈杂说中多记之至宣和犹在蔡元长正炎盛闻其入都在大房中下大房者外方居养福田院之类即令其子绦屏骑从往访之跛子以手挥之勿令前且取一瓦砾用土书一退字更无它语绦归以告于元长元长悟其言而不能用可谈祖宗故事宰相呼相公节度使带开府仪同三司元丰官制前带同中书门下平章事亦呼相公谓使相三公正真相之任呼公相尚书改令厅为公相厅蔡京首以太师为公相其子攸自淮康军节度使除开府仪同三司遂父呼公相子呼相公时传公父子入侍西宴上云相公公相子京对云人主主人翁际遇之盛如此东轩笔录宋郑公庠初为翰林学士仁宗尝对执政称其文学才望可大用者候两府有缺进名是时曾鲁公公亮为馆职在京师传闻上有此言遽过郑公而贺之郑公蹙额曰审有是言免祸幸矣鲁公惘然不测而退明年枢副阙执政进名仁宗熟视久之徐曰召张观执政曰去岁得旨欲用宋庠仁宗曰观是先朝状元合先用也又尝对执政称三司使杨察判开封府王拱辰才望履历将来两府有阙进此二人既而梁庄肃公适罢相两府次迁执政以二人名闻仁宗曰可召程戡执政复以异时上语奏陈仁宗曰若遂用察等是二人之策得行也执政遂不敢言盖梁公之出或云察等所挤上之英鉴皆类此也吕申公累乞致仕仁宗眷倚之重久之不允他日复叩于便坐上度其志不可夺因询之曰卿果退当何人可代申公曰知臣莫若君陛下当自择仁宗坚问之申公遂引陈文惠尧佐曰陛下欲用英俊经纶之臣则臣所不知必欲图任老成镇静百度周知天下之良苦无如陈某者仁宗深然之遂大拜后文惠公极怀荐引之德无以形其德因撰燕词一阕觞相馆使人歌之曰二社良辰千秋庭院翩翩又见新来燕凤凰巢稳许为邻潇湘烟暝来何晚乱入红楼低飞绿岸画梁时拂歌尘散为谁归去为谁来主人恩重朱帘卷申公听歌醉笑曰自恨卷帘人已老文惠应曰莫愁调鼎事无功老于岩廊酝藉不减顷为浙漕有吴江诗平波渺渺烟苍苍菇蒲纔熟杨柳黄扁舟系岸不忍去秋风斜入鲈鱼乡又湖州碧澜堂诗苕溪清浅霅溪斜碧玉光寒照万家谁向月明终夜听洞庭渔笛隔芦花挥麈后录绍兴壬戌罢三太师兵柄时王世忠为枢密使语马帅解潜曰虽云讲和敌性难测不若姑留大军之半于江之北观其衅公其为吾草奏以陈此事解用其指为札子韩上之已而付出秦会之语韩云何不素告我而遽为是耶韩觉秦词色稍异仓卒惶恐即云世忠不识字此乃解潜为之使某上耳秦大怒翼日贬潜单州团练副使南安军安置竟死岭外绍兴壬戌夏显仁皇后自金南归诏遣参知政事王庆曾次翁与后弟韦渊迓于境上时金主亦遣其近臣与内侍凡五辈护后行既次燕山金人惮其暑行后察其意虞有他变称疾请于金少须秋凉进发金人许之因称贷于金之副使得黄金三百两且约至对境倍息以还后既得金营办佛事之余尽以犒从者悉皆欢然途中无间言由此力也既将抵境上金必欲先得所负然后以后归我后遣人喻指于韦渊渊辞曰朝廷遣大臣在焉可征索之遂询于王初王之行也事之纤粟悉授颐指于秦丞相独此偶出不料金人取金甚急王虽所甚厚然心惧秦疑其私相结纳归欲攘其位必贻秦怒坚执不肯偿相持界上者凡三日九重初不知曲折但与先报后渡淮之日既愆期张俊为枢密使请备边忧虑百出人情汹汹谓金已背盟中变矣秦适以疾在告朝廷遂为备边计中外大恐时王以江东转运副使为奉迎提举每行事务从王知事急力为王言之不从乃自裒其随行所有仅及其数以与之金人喜后即日南度疑惧释然而王不预也王归白秦以谓所以然者以未始禀命故不敢专秦以王为畏己果大喜已而后泣诉于上王某大臣不顾国家利害如此万一金生他计于数日间则使我母子不相见矣上震怒欲暴其罪而诛之初楼照仲辉自枢府以母忧去位终制起帅浙东会之欲命谢于金廷至是秦为王营救回护谓宜遣柄臣往谢之于是辍仲辉之行以为报谢使以避上怒逮归上怒稍霁然终恶之秦喻使辞位遂以职名奉祠已而引年安居于四明秦终怜之馈问不绝秦之擅国凡居政府者莫不以微过忤其指例以罪行独王以此情好不替王卒特为开陈赠恤加厚诸子与婿亲戚族人添差浙东者又数人以便其私议者谓秦居政府二十年间终始不贰者独见王一人而已老学庵笔记高宗在徽宗服中用白木御椅子钱大主入觐见之曰此檀香椅子耶张婕妤掩口笑曰禁中用胭脂皂荚多相公已有语更敢用檀香作椅子耶时赵鼎张浚作相也汤丞相封庆国公命下汤公谓此仁宗赐履之国自天圣以来无封者欲请避之或曰何执中尝封庆国公矣汤公曰执中不知引避此何足法哉卒辞之改封岐秦丞相晚岁权尤重常有数卒皂衣持梃立府门外行路过者稍顾视謦咳皆呵止之尝病告一二日执政独对既不敢他语惟盛推秦公勋业而巳明日入堂忽问曰闻昨日奏事甚久执政惶恐曰某惟诵太师先生勋德旷世所无语终即退实无他言秦公嬉笑曰甚荷盖已嗾言事官上章执政甫归合子弹章副本已至矣秦会之初得疾遣前宣州通判李季设醮于天台桐柏观季以善奏章自名行至天姥岭下憩小店中邂逅一士人颇有俊气问季曰公为太师奏章乎曰然士人摇首曰徒劳耳数年间张德远当自枢府再相刘信叔当总大兵捍边若太师不死安有是事耶季不复敢与语即上车去醮之明日而闻秦公卒秦会之问宋朴参政曰某可比古何人朴遽对曰太师过郭子仪不及张子房秦颇骇曰何故对曰郭子仪为宦者发其先墓无如之何今太师能使此辈屏息畏惮过之远矣然终不及子房者子房是去得底勋业太师是去不得底勋业秦拊髀太息曰好遂骤荐用至执政贵耳集秦桧一日瞻高庙天颜不悦奏云何事上劳圣虑答云郊祀匹帛阙五百万支散随奏臣当为陛下任此事忽一日奏云乞禁中赐臣酒四金壶将某日宣赐秦约张韩二将来议事自朝至午未间未得谒入但见中使宣赐御酒来心愈惑且惊移时秦与张韩进并不发一语忽云御前赐酒同饮一杯张韩奉&amp;#战栗不敢饮秦先取酒饮一勺少定缓云主上要与二将各假一千万缗以奉郊祀祭毕后拨赐张韩谨奉令奏知高庙得旨止假五百万缗癸辛杂识淳佑初年乔行简拜平章李宗勉为左相史嵩之督视荆襄就拜右揆既而二公皆去位嵩之独运权癸卯长至雷三学生上书攻之明年徐霖伏阙上书疏其罪是岁仲冬嵩之父弭忠殂于家不即奔丧公论沸腾未几御笔嵩之复起右丞相于是三学生复上书将作监徐元杰少监史季温右史韩祥皆有疏言其不可于是范锺拜左杜范拜右尽逐嵩之之党金渊濮斗南刘晋之郑起潜等当时有为诗诮之者曰嵩之乃父病将殂多少憸人尽献谀元晋甘心持溺器良臣无耻扇风炉起潜秉烛封行李一荐随司出帝都天下好人多史党不知赵鼎有谁扶嵩之之从弟宅之卫王之长子也与之素不咸遂入札声其恶且云先臣弥远晚年有爱妾顾氏为嵩之强取以去乞令庆元府押顾氏还本宅以礼遣嫁仍乞置嵩之于晋朱挺之典及丙午冬终丧御笔使嵩之候服阕日除职与宫观于是台臣章琰李&amp;#英及学校皆有书疏交攻之御笔始有史嵩之特除观文殿大学士许令休致时刘克庄权中书舍人当草制缴奏云照得史嵩之前丞相既非职名又非阶位不知合于何官职下许令休致议者乃以克庄欲阴为嵩之之地章李二台臣因再攻嵩之并克庄劾去之克庄自辨云腊月二十二夜丞相传旨草制次日具稿又次日被论竟莫知为何罪也罢制中有云朕闻在昔求忠臣于孝子之门人谓斯何岂天下有无父之国又云宇宙虽广有粟得而食诸霜露既濡啜泣何嗟及矣又云罪臣犹知之卿勿废省循之义退天之道也朕乐闻止足之言然竟别命词焉未几章琰李昂英与在外差遣赵汝腾首上封事学校又上书乞留二臣并不报且内批云如学校纷纷不已元降免解指挥更不施行于是京庠且上书云云大博李伯玉亦上疏力争李韶亦言上意终不回于是陈韩与皆不能自安屡丐祠李韶作批答云朕临御以来未尝罪一言者今为卿去二台谏以留卿前未有是也人言纷纷非出朕意于是诏亦奉祠而去明年三月忽有京学宾贤斋朱振者独上一书以荐嵩之于是台臣周坦叶大有陈求鲁陈垓备论其无忌惮而罪之嵩之之起复也匠监徐元杰攻之甚力遂除起居舍人国子祭酒仍摄行西掖未几暴亡或以为嵩之毒之而死俾其妻申省以为口鼻折裂血流而腹胀色变青黑两臂皆起黑泡面如斗大其形似鬼欲乞朝廷主盟与之伸&amp;#侍御郑采率台谏共为一疏少司成陈振孙监察官江万里并有疏遂将医官人从厨子置狱令郑采督之竟不得其情止以十数辈断遣而已徐霖上书力诋采不能明此狱之&amp;#不报竟去采奏疏乞留霖亦不报先是侍御史刘汉弼尽扫嵩之之党至此亦以暴疾亡或者亦谓嵩之有力然皆无实迹也朝廷遂各赐田五顷楮币五千贯以旌其直黄涛之试馆职也对策历数史嵩之之恶至是除宗正少卿于对疏乃言元杰止是中暑之证非中毒也于是佥议攻之而元杰之子直谅投匦扣阍力辨此说涛遂被劾云郑清之字德源号青山又号安晚为穆陵之旧学端平初相声誉翕然及淳佑再相已耄及之政事多出其侄孙太原之手公论不与况所汲引如周坦陈垓蔡荣辈皆小人黄自然尝入疏论之既而丰储仓门赵崇隽上书历陈其昏缪贪污之过亦解绶而去未几察官潘凯遂劾之吴燧亦劾其党朝廷遂夺二察言职夕堂董槐亦入疏求去盖潘吴二豸皆董所荐也潘疏有云马天骥竭浙东盐本百万而得迁天骥遂申省辨白清之欲差官核实程元凤以为不可以而留二察不报辛亥冬祈雪得雷电大作而清之薨于位恩数极厚明年傅端林彬之按太原公受贿赂窃取相权凡所以误故相者皆太原之罪乞罢其阁职勤守故相之墓上从之初青山之重来也有作诗讥之云一札未离丹禁地扁舟巳自到江干先生自号为安晚晚节胡为不自安及其薨也又有诗云光范门前雪尺围火云烧盖晚风吹堪嗟淳佑重来日不似端平初相时里巷谁为司马哭番夷肯为孔明悲青山化作黄金坞可惜角巾归去迟金史海陵本纪天德三年正月乙未上出猎宰相以下辞于近郊上驻马戒之曰朕不惜高爵厚禄以任汝等比闻事多留滞岂汝等苟图自安不以民事自念耶自今朕将察其勤惰以为赏罚其各勉之世宗本纪大定二年正月庚午上谓宰相曰进贤退不肖宰相之职也有才能高于己者或惧其分权往往不肯引置同列朕甚不取卿等毋以此为心乙亥如大房山丙子献享山陵礼毕欲猎而还左丞相晏等谏曰边事未宁不宜游幸戊寅还宫因谕晏等曰朕常慕古之帝王虚心受谏卿等有言即言毋缄默以自便壬辰上谓宰执曰朕即位未半年可行之事甚多近日全无敷奏朕深居九重正赖卿等赞襄各思所长以闻朕岂有倦怠甲午上谓宰执曰卿等当参民间利害及时事之可否以时敷奏不可公余辄从自便优游而已闰月甲戌上谓宰臣曰比闻外议言奏事甚难朕于可行者未尝不从自今敷奏勿有所隐朕固乐闻之戊子上谓宰臣曰臣民上书者多&amp;#尚书省详阅而不即具奏天下将谓朕徒受其言而不行也其亟条具以闻八月癸酉上谓宰臣曰百姓上书陈时政其言犹有所补卿等位居机要略无献替可乎夫听断狱讼簿书期会何人不能唐虞之圣犹务兼览博照乃能成治正隆专任独见故取败亡朕早夜孜孜冀闻谠论卿等宜体朕意诏百司官吏凡上书言事或为有司所抑者许进表以闻朕将亲览以观人才优劣十月以左副元帅完颜彀英为平章政事大定四年八月壬申上谓宰臣曰卿每奏皆常事凡治国安民及朝政不便于民者未尝及也大定八年正月乙丑上谓宰臣曰朕治天下方与卿等共之事有不可各当面陈以辅朕之不逮慎毋阿顺取容卿等致位公相正行道扬名之时苟或偷安自便虽为今日之幸后世以为何如群臣皆称万岁大定十年十月辛未上谓宰臣曰朕凡论事有未能深究其利害者卿等宜悉心论列无为面从而退有后言十二月丙寅上谓宰臣曰比体中不佳有妨朝事今观所奏事皆依条格殊无一利国之事若一朝行一事岁计有余则其利博矣朕居深宫岂能悉知外事卿等尤当注意大定十一年正月戊戌尚书省奏汾阳军节度副使牛信昌生日受馈献法当夺官上曰朝廷行事苟不自正何以正天下尚书省枢密院生日节辰馈献不少此而不问小官馈献即加按劾岂正天下之道自是宰执枢密馈献亦宜罢去十月甲寅上谓宰臣曰朕已行之事卿等以为成命不可复更但承顺而已一无执奏且卿等凡有奏何尝不从自今朕旨虽出宜审而行有未便者即奏改之或在下位有言尚书省所行未便亦当从而改之毋拒而不从戊辰上谓宰臣曰衍庆宫图画功臣已命增为二十人如丞相韩企先自本朝兴国以来宪章法度多出其手至于关决大政但与大臣谋议终不使外人知觉汉人宰相前后无比若褒显之亦足示劝慎无遗之大定十六年十二月丙子上谕宰臣曰凡已经奏断事有未当卿等勿谓巳行不为奏闻改正朕以万几之繁岂无一失卿等但言之当更改必无吝也大定十七年六月己卯谓宰臣曰朕年老矣恐因一时喜怒处置有所不当卿等即当执奏毋为面从成朕之失大定二十五年十月丙辰上谓左右曰宰相年老艰于久立可置小榻廊下使少休息十二月甲戌上谓宰臣曰太尉守道论事止务从宽犯罪罢职者多欲复用若惩其首恶后未知畏罪而复用何以示戒大定二十七年十一月甲子上谓宰臣曰卿等老矣殊无可以自代者乎必待朕知而后进乎顾右丞张汝霖曰若右丞者亦右丞相所言也平章政事襄及汝霖对曰臣等苟有所知岂敢不言但无人耳上曰春秋诸国分裂土地褊小皆称有贤卿等不举而已今朕自勉庶几致治他日子孙谁与共治者乎宰臣皆有惭色章宗本纪明昌元年春正月辛酉谕尚书省宰执所以总持国家不得受人馈遗或遇生辰受所献无过万钱若缌大功以上亲及二品以上官不禁承安三年夏四月戊辰朔谕有司宰相遇雨可循殿庑出入斜卯爱实传爱实累官翰林直学士兼左司郎中愤时相非其人尝历数曰平章曰撤固权市恩击丸外百无一能丞相赛不菽麦不分更谓乏材亦不至此人为相参政兼枢密副使赤盏合喜&amp;#暴一马军之材上矣乃令兼将相之权右丞颜盏世鲁居相位已七八年碌碌无补备员而已患难之际倚注此类欲冀中兴难矣于是世鲁罢相赛不乞致仕而白撒合喜不恤也元史成宗本纪至元三十一年冬十月帝谕右丞阿里参政梁德珪曰中书职务卿等皆怀怠心朕在上都令还也的迷沙已没财产任明里不花皆至今未行又不约束吏曹使选人留滞桑哥虽奸邪然僚属惮其威政事无不立决卿等其约束曹属有不事事者笞之仍以朕意谕右丞相完泽文宗本纪至顺元年春二月丁未诏谕中书曰昔在世祖尝以宰相一人总领庶务故治出于一政有所统今燕铁木儿为右丞相伯颜既知枢密院事左丞相其勿复置崔斌传世祖尝命安童举汉人识治体者一人安童举斌入见敷陈时政得失曲中宸虑时世祖锐意图治斌危言谠论直指面斥是非立判无有所讳帝幸上都尝召斌斌下马步从帝命之骑因问为治大体今当何先斌以任相对帝曰汝其为吾举可为相者斌以安童史天泽对帝默然良久斌曰陛下岂以臣猥鄙所举未允公议有所惑欤今近臣咸在乞采舆言陛下裁之帝俞其请斌立马扬言曰有旨问安童为相可否众欢然呼万岁帝悦遂以二人并为相陈祜传祜为山东东西道提刑按察使时中书尚书二省并立世祖厌其烦欲合为一集大臣杂议之祜还朝特命预其议阿合马为尚书平章政事欲奏升中书右丞相安童为太师因罢中书省惧祜有异议许进祜为尚书参知政事以啖之及入议祜极言中书政本祖宗所立不可罢三公古官今徒存其虚位未须设事遂罢阿合马怒其忤己除祜佥中兴等路行尚书省事高鸣传至元五年立御史台以鸣为侍御史天下初定中书枢密事壅滞言者请置督事官各二人鸣曰官得人自无滞政臣职在奉宪愿举察之毋为员外置人也七年议正三省鸣上封事曰臣闻三省设自近古其法由中书出政移门下议不合则有驳正或封还诏书议合则还移中书中书移尚书尚书乃下六部郡国方今天下大于古而事益繁取决一省犹曰有壅况三省乎且多置官者求免失政也但使贤俊萃于一堂连署参决自免失政岂必别官异坐而后无失政乎故曰政贵得人不贵多官不如一省便世祖深然之议遂罢燕公楠传公楠拜江淮行中书省参知政事赴阙会欲易执政大臣以问公楠公楠荐伯颜不灰阇里阔里吉思史弼徐琰赵琪陈天祥等十人又问孰可以为首相对曰天下人望所属莫若安童问其次曰完泽可明日拜完泽为丞相以公楠及不灰为平章政事固辞王寿传寿擢御史台侍御史与台臣奏宰相内统百官外均四海位尊任重不可轻假非人三代以降国之兴衰民之休戚未有不由相臣之贤否也世祖初置中书省以忽鲁不花塔察儿线真安童伯颜等为丞相史天泽刘秉忠廉希宪许衡姚枢等实左右之当时称治比唐贞观之盛迨至阿合马郝祯耿仁卢世荣桑哥忻都等坏法黩货流毒亿兆近者阿忽台伯颜八都马辛阿里等专政煽惑中禁几摇神器君子小人已试之验较然如此臣愿推爱君思治之心邪正互陈成败对举庶几上悟天衷惩其既往知所进退天下之事可从而理也明良记李文正公久在相位忽有狂生遮道献诗曰才名空与斗山齐伴食中书日已西回首湘江春水绿子规啼罢鹧鸪啼文正见之不觉泣下急使人召之已失所在矣琬琰录彭文宪在朝凡大臣为新进所媒孽者必反覆辨析且以爱惜人才之意上达言官以言语微过被谴亦必委曲言其不足深罪赖以全者甚众人称得宰相体彭文宪召入内阁英庙向用大学士贤独见宠信数召对贤退亦谘公公持正论不肯诡随或至失色争议南杨亦服公雅量语人曰彭公真君子也琐缀录天顺中李公文达独见宠任时冢宰王九皋以老成大司马马昂以仪表虽皆为英庙所眷遇而尤赖公维持凡公有所荐举必先谕意于二公至御前筹咨时于文则委诸王公武则委诸马公或自举其人亦必曰臣所知如此还须召某等再审二公亦如公言以是上不致疑下皆信服天顺日录贤自再入阁立意退避必待宣召方趋侍不然只在阁内整理文书封进虽十日不召亦不往上久而觉之且厌石亨辈朝退频入见或因小事私情或无事亦报入见一日上召贤曰先生有文书整理每日当来若其余总兵等官无事亦频来甚不宜令左顺门闾者今后非有宣召不许擅进上意谓贤当来贤亦不自入必有宣召而后入然上意渐加向从凡左右荐人必召贤问其如何贤以为可者即用之不应者即不行但贤惟以正对上亦渐觉见闻录张公位赵公志皋皆与江陵相左由翰林出为州同后俱拜相楚中周御史以诗戏之曰龙楼凤阁九重宫新筑沙堤拜相公我贵我荣君莫羡十年前是两州同分宜在位日集天下堪舆家遍邑中访求吉壤一人独指一地曰葬此子孙尚有拜相者分宜如其言而启之有古墓在焉验其碑乃严氏远祖也春明梦余录崇祯元年辅臣施凤来等以枚卜请上允之吏部会推十员翌日召阁臣与吏科河南道至干清宫前殿上谕辅臣曰内阁公孤大臣倘得其人社稷之福朕不敢自定欲求之天施凤来对曰海内多事望皇上多点数员上颔之命内臣设香案上举香一拜三叩随设小桌置笔砚于香案之左前出红纸十方各书一名为阄入金瓶内上举匙拈之每拈一阄遍示侍臣然后举笔点之再拈如兹共点钱龙锡等六员上复拜叩礼毕还御座侍臣趋入叩头谢来宗道浙江上虞人任礼部尚书杨景辰福建晋江人任吏部侍郎李标北直高邑人原礼部侍郎起自请告钱龙锡南直华亭人刘鸿训山东长山人周道登南直苏州人礼部侍郎起自削夺俱加礼部尚书东阁大学士
　公辅部杂录一
杜阳杂编上纂业之始多以庶务托于钧衡而元载专政益隳国典若非良金重宝趑趄左道则不得出入于朝廷及常衮为相虽贿赂不行而介僻自专少于分别故升降多失其人或同列进拟稍繁则谓之沓伯由是京师语曰常无分别元好钱贤者愚而愚者贤时崔佑甫素公直与众言曰朝廷上下相蒙善恶同致清曹峻府为鼠辈养资岂裨皇化耶由是益为持权者所忌建中初佑甫执政人心方有所归上切于时政而颇倚注于台之臣每命相密召学士草诏及进本上辄多改注即顾谓左右曰朕处渠等极位复以美词褒之所冀为朕戮力同心以成大化既用崔佑甫为相悉以国务委之而佑甫事无巨细悉皆陈谏上曰朕与卿道合天下细事卿宜随便剖奏无乃多疑朕也自是佑甫所行益为公当及杨公南卢杞执政报恩复雠紊乱纲纪朝野为之戢手公南既杀刘晏士庶莫不冤痛之明年公南得罪赐死崖州时人谓刘相公冤报矣唐阙史丞相兰陵公素萧傲清誉俭德时所推伏尝统戎于番禺有酌泉投香之誉以是商贾辐辏至于长安宝货药肆咸丰衍于南方之物由此人情归美僖宗诞圣于壬午龙飞于癸巳皇筭十有二载矣思命耆德佑佐大化乃自奉常卿起为上相时年八十有三居台席数载汲引才俊导畅皇慈俭德既彰浇风少革及薨于位上甚追悼而废常朝者三日册赠之礼有加等焉议者曰高位重禄苟有其分阴灵必助其寿考不然安有过悬车之岁而命相之主始生也太公晚年七十而遇文王今逾钓渭之年一纪则知荣辱之分岂偶然哉卓异记宰相有二亲代国郭元振谨按李邕撰行状云自我有唐受命宰相臣未有二亲存者唯元振而已三代为相河东公张嘉贞子延赏延赏子弘靖按汉书韦平继嗣为丞相者若今之张氏三代无比三拜中书燕国张说按中书故事本云说三拜此命终始无玷自古未有三十二年居相位梁国公房元龄按元龄初与杜如晦为友属隋室丧乱未尝不慨然相顾有匡国济时之心虽徒步风尘未尝自失不得已而调集吏部高孝基有知人之鉴见元龄嗟叹谓裴矩曰仆阅人多矣未见此贤及唐师至渭北元龄即仗策诣于军门秦王一见引为谋主一屈居相位三十二年而终自古未有二十七年佩相印汾阳王郭子仪按子仪至德元年自朔方前节度使加库部尚书同中书门下考二十四自古未有与妻父同时为相杜黄裳韦执谊初黄裳为相时执谊自吏部郎中赐绯紫直及平章事自近古未有与使主同时为相杜佑权德舆牛僧孺李&amp;#按德舆杜公神道碑云早忝宾席晚联台座时牛公自中书侍郎出镇武昌辟&amp;#为书记始授殿中侍御史其后十余年间&amp;#已为户部侍郎平章事时牛公自右仆射再入为相正与同列相庭当代以为盛矣起家二年为丞相张镐按独孤及撰张镐神道碑云一命左拾遗二命右补阙三命侍御史四命谏议大夫五命中书侍郎平章事起家二年秉国钧自古未有与同列子弟为丞相宋璟与苏子颋同时为相按苏颋除紫微侍郎平章事时璟叹曰吾与苏家父子同时为丞相至如宽厚博物仆射亦有之若正直贤明则颋过其父推此为论继代为相有如此颋与其父同秉衡者古无所闻璟初共其父比肩又与其子同列如璟年高德重久居台位又无其比父子皆自扬州再入为相李吉甫子德裕按国朝继世为相者数子唯吉甫德裕皆自扬州节度再入为相则无其匹况吉甫以忠明博达事宪宗德裕以清直无党事武宗今上践祚起而用之与苏父子相望为优劣况颋不再相再相者则德裕之盛为难及也文士为元功六拜正司徒兼侍中中书令晋国公裴度按裴度进士及第宏词登科历中书舍人御史中丞刑部侍郎&amp;#赞宪皇平荡宿寇为盗憎入朝遇劫不能遂拜相前后为小人害其才横议以惑上者多矣故其诗曰灰心缘忍事霜鬓为论兵竟自为蔡州节度使至郾城三师兵不敢逗挠纔四十日擒吴元济以献明年平郓州分青州兖州为三道用韩弘父子田弘正父子两家同时为镇皆掌强兵自古无之大和五年册拜司徒兼侍中其年又拜河阳后二年又拜留守洛阳又拜司徒中书令仍依旧居守一年又拜留守太原一年又拜入辅凡六拜焉唐制以侍中中书令为正相艰难以来以宠用武臣如公事业发身戎功佐主削平巨寇致位上台以台德终始于大位者近古儒生无比也扪虱新话唐史称房杜不言功予谓此乃庸人鄙夫持禄固位者得以借口也为人臣而不言功将何言乎尧之于舜也曰底可绩舜之于禹也曰时乃功舜禹未尝不以功言也稷有播种之功契有敷教之功皋陶之功在于明刑后夔之功在于典乐伊尹以伐夏救民为功周公以制礼作乐为功此数君子未尝不以功言也下至萧曹丙魏皆非无功岂房杜独无可言而得称贤相乎为相与用兵异故子房无智名无勇功者兵以密为机故也今史之称二人也既曰元龄善谋如晦能断矣又曰求其所以致之之迹殆不可见岂谋断非其所致之迹乎若夫世之庸人鄙夫阿意求合日复一日岁复一岁不闻施设将与草木共尽此孔子所谓斗筲之徒何足算者也而猥以借口辅相弥缝藏用不知其谁欺乎东观奏记吏部侍郎孔温业白执政求外任丞相白敏中曰我辈亦须自点检孔吏部不肯居朝矣至理之世丞相畏人也如此上每命相尽出睿旨人无知者一日制诏枢密院兵部侍郎判度支萧邺可同中书门下平章事仰指挥学士院降麻处分枢密使王归长马公儒以邺先判度支再审圣旨未审落下为复仍旧上意贵迎合萧也乃宸翰付学士院户部侍郎判户部事崔慎由可工部尚书平章事落下判户部宸断如此尚书故实今延英殿灵芝殿也谓之小延英苗韩公居相位以足疾步骤微蹇上每于此待之宰相对于小延英自此始也三朝圣政录真宗问王文正曰祖宗时有秘谶云南人不可作宰相此岂立贤无方之义乎文正对曰无方之义信如陛下所言然要之唯贤然后可是时方大用王文穆或以此为言而不知此谶乃验于近世而不在文穆也大唐新语苏颋神龙中给事中并修弘文馆学士转中书舍人时父坏为宰相父子同掌枢密时人荣之属机事填委制诰皆出其手中书令李峤叹曰舍人思如泉涌峤所不及也后为中书侍郎与宋璟同知政事璟刚正多所裁断颋皆顺从其美璟甚悦之尝谓人曰吾与父子前后皆同时为宰相仆射长厚诚为国器献可替否罄尽节臣颋过其父也后罢政事拜礼部尚书而薨及葬日元宗游咸宜宫将举猎闻颋丧出怆然曰苏颋今日葬吾宁忍游娱乎遂中路还宫高宗欲用郭待举岑长倩郭正一魏元同等知政事谓中书令崔知温曰待举等历任尚浅且令参间政事未可即卿等同名称也自是外司四品以下官知政事者以平章为名自待举始也自武德至长安四年已前仆射正是正宰相故太宗谓房元龄等曰公为宰相当大开耳目求访贤哲即其事也神龙初豆卢钦望为仆射不带同中书门下三品不敢参议政事后加知军国事韦安石为仆射东都留守自后仆射不知政事矣旧制宰相臣常于门下省议事谓之政事堂故长孙无忌魏征房元龄等以他官兼政事者皆云知门下省事弘道初裴炎自侍中转中书令执朝政始移政事堂于中书省至今以为故事唐国史补张氏嘉贞生延赏延赏生弘靖国朝已来祖孙三代为相唯此一家弘靖既拜荐韩皋自代韩氏休生滉滉生皋二代为相一为左仆射终不登廊庙高贞公致仕制云以年致政抑有前闻近代寡廉罕由斯道是时杜司徒年七十无意请老裴晋公为舍人以此讥之蒋乂撰宰臣录每拜一相旬月必献一卷故得物议所嗤凡拜相礼绝班行府县载沙填路自私第至于城东街名曰沙堤有服假或百僚问疾有司就私第设幕次排班每元日冬至立仗大官皆备珂伞列烛有至五六百炬者谓之火城宰相火城将至则众火皆扑灭以避之宰相判四方事有堂案处分百司有堂帖不次押名曰花押黄&amp;#既行下有小异同曰帖黄一作押黄宰相相呼为元老或曰堂老两省相呼为阁老尚书丞郎郎中相呼为曹长外郎御史遗补相呼为院长上可兼下下不可兼上唯侍御史相呼为端公南省故事左右仆射上宰相皆送监察御史捧案员外郎奉笔殿中侍御史押门自丞郎御史中丞皆受拜而朝论以为臣下比肩事主仪注太重元和已后悉去旧仪唯乘马入省门如故上讫宰相百僚会食都堂酉阳杂俎西汉帝见丞相谒者赞曰皇帝为丞相起御史大夫见皇帝称谨谢酉阳杂俎续集侍中西汉秩甚卑若今千牛官举中者皆禁中言中严谓天子已被冕服不敢斥故言中也今侍中品秩与汉殊绝犹奏中严外办非也因话录司徒郑贞公每在方镇崇树公家陈设器用无不精备至于宴犒之事未尝刻薄而居常奉身过于俭素中外婚姻无日无之凡是礼物皆经神虑公与其宗叔太子太傅絪俱住招国太傅第在南出自南祖司徒第在北出自北祖时人谓之南郑相北郑相司徒堂兄文宪公前后相德宗谓之大郑相小郑相焉王并州璠自河南尹拜右丞相除目纔到少尹侯继有宴以书邀之王判书后云新命虽闻旧&amp;#尚在遽为招命堪入笑林洛中以为话柄故事少尹与大尹游宴礼隔虽除官亦须候正敕也李氏刊误宓羲氏以龙名官神农氏以火黄帝以云少昊氏以鸟自颛顼已降而名以民事又以五行为官作司徒敬敷五教禹作司空以平水土周则以春夏秋冬配为官名伏以古者命官以天地四气五行云龙为号者皆上&amp;#天时下达人事见圣人垂意未有不急于惠民者也后代不究深旨率尔命官仆射侍中尤为不可秦有侍中仆射其初且非官名唯供奉左右是其职业侍中当西汉掌乘舆服御下至器虎子之类虎子溺器也武帝以孔安国为侍中以其儒者特许掌御唾壶朝廷荣之云侍中本丞相吏也五人来往殿内奏事故曰侍中又仆射者在秦有周青臣孔衍注云仆射小官扶左右者也亦曰主射乃守门之夫在汉为武士在宫门则曰宫门仆射在永巷则曰永巷仆射盖言仆御执射之夫也如今宦&amp;#之首耳皆因权幸渐峻官名开元元年改左右仆射为左右丞相是官号之不正也又则天宠侍御者张昌宗其官号曰控鹤监向使唐德未复则控鹤亦古丞相之名也以是而言皆因权幸渐窃相权我唐分职设官必先旧典苟踵斯弊曷范将来今请遵周故事以司徒司空为正宰相或无勋德元臣则宜暂虚其位兼置中书而不用周制太师太傅太保为三公秦则有太尉司徒司空及安帝以车骑将军邓骘为开府仪同三司谓别开一府得比三公皇唐用开府为散阶令有拜太师太保太尉司徒司空真秩者反以开府仪同三司为阶授受之间莫之商较后代论者曰起自唐得不以乖舛为愧哉若以酬赏勋伐名数实繁秩至三公何须以阶为盛北梦琐言唐自大中至咸通白中令入拜相次毕相諴曹相确罗相劭权使相也继升岩廊崔相慎由曰可以归矣近日中书尽是蕃人盖以毕白曹罗为蕃姓也始蒋相伸登庸李景逊尚书镇西川览报状而叹曰不能伏事斯人也遽托疾离镇有诗曰成都十万户勉若一边毛亦博陵之比也近代吴融侍郎乃赵崇大夫门生即世日天水叹曰本以毕白待之何乖于所望歉其不大拜也光化中朱朴自毛诗博士登庸恃其口辨可以立致太平由藩邸引导闻于昭宗遂有此拜对扬之日列西城时事数条每言臣为陛下致之洎操大柄无以施展自是恩泽日衰中外腾沸内优曰俳优穆刁陵作念经行者至御前曰若是朱相即是非相翌日出官时人曰拔士为相自古有也君子不耻其言之不出耻躬之不逮况唐末丧乱天下阻兵虽负奇才不能谋画而朱公一儒生以区区辩给欲整其乱祇自取辱焉涓镂未申而教乐僮吹筚篥甚为识者所责也唐相国李公福河中有宅庭槐一本抽三枝直过当舍屋脊一枝不及相国同堂昆弟三人曰石曰程皆登宰执唯福一人历镇使相而已近者石晋朝赵令公家庭有&amp;#枣树婆娑异常四远俱见有望气者诣其邻里问人云此家合有登宰辅者里叟曰无之赵令公先德小字相之儿得非此应乎术士曰王气方盛不在身当其子孙尔后中令由太原判官大拜出将入相则前言果效矣凡士之宦达非止一途或以才升或由命遇则盛衰之气亦随人而效之向者槐枣异常岂非王气先集耶不然何荣茂挺特拔耸之是也梁相张策尝为僧返俗应举亚台鄙之或曰刘蔡辈虽僧未为人知翻然贡艺有何不可张策衣冠子弟无故出家不能参禅访道抗迹尘外乃于御帘前进诗希望恩泽如此行止岂掩人口某十度知举十度斥之清河公乃东依梁主而求际会盖为天水拒弃竟为梁相也独异志晋王蒙刘恢并为中书侍郎及宋辅政俱加侍中时人故号为入室之宾也国老谈苑周世宗尝欲以窦仪陶谷并命为宰相以问范质质曰谷有才无行仪执而不通遂寝其事太祖又欲令参知政事赵普惮其刚严奏以薛居正代之终不入中书亦其命也归田录国朝宰相最少年者惟王溥罢相时父母皆在人以为荣今富丞相弼入中书时年五十二太夫人在堂康强后三年太夫人薨有司议赠恤之典云无见任宰相丁忧例是岁三月十七日春宴百司已具前一夕有旨富某母丧在殡特罢宴此事亦前世未有钱思公官兼将相阶勋品皆第一自云平生不足者不得于黄纸书名每以为恨嘉佑二年枢密使田公况罢为尚书右丞观文殿学士兼翰林侍读学士罢枢密使当降麻而止以制除盖往时高若讷罢枢密使所除官职正与田公同亦不降麻遂以为故事真宗时丁晋公谓自平江军节度使除兵部尚书参知政事节度使当降麻而朝议惜之遂止以制除近者陈相执中罢使相除仆射乃降麻籍罢节度使除观文殿大学士又不降麻盖无定制也笔录旧制宰相早朝上殿命坐有军国大事则议之常从容赐茶而退自余号令除拜刑赏废置事无巨细并熟状拟定进入上于禁中亲览批纸尾用御宝可其奏谓之印画降出奉行而已由唐室历五代不改其制抑古所谓坐而论道者欤国初范鲁公质王宫师溥魏相仁溥在相位上虽倾心眷倚而质等自以前朝相且惮太祖英睿具札子面取进止朝退各疏其事所得圣旨臣等同署字以志之如此则尽禀承之方免遗误之失帝从之自是奏御寖多或至旰昃啜茶之礼寻废固无暇于坐论矣于今遂为定式自鲁公始也闻见前录吕晦叔王介甫同为馆职当时阁中皆知名士每评论古今人物治乱众人之论必止于介甫介甫之论又为晦叔止也一日论刘向当汉末言天下事反复不休或以为忠义或以为不达时变议未决介甫来众问之介甫卒对曰刘向强聒人耳众意未满晦叔来又问之则曰同姓之卿欤众乃服故介甫平生待晦叔甚恭尝简晦叔曰居京师二年疵吝积于心每不自胜一诣长者即废然而反夫所谓德人之容使人之意消者于晦叔得之矣以安石之不肖不得久从左右以求于心而稍近于道又曰师友之义实有望于晦叔故介甫作相荐晦叔为中丞晦叔迫于天下公议反言新法不便介甫始不悦谓晦叔有驩兜共工之奸矣王荆公与吕申公素相厚荆公尝曰吕十六不作相天下不太平又曰晦叔作相吾辈可以言仕矣其重之如此荆公荐申公为中丞欲其为助故申公初多用条例司人作台官既而天下苦条例司为民害申公乃言新法不便荆公怒其叛己始有逐申公意矣方其荐申公为中丞其辞以谓有八元八凯之贤未半年所论不同复谓有欢兜共工之奸荆公之喜怒如此初亦未有以罪申公也会神宗语执政吕公着尝言韩琦乞罢青苗钱数为执事者所沮将兴晋阳之甲以除君侧之恶荆公因用此为申公罪除侍读学士知颍州宋次道当制辞荆公使之明着其语陈相晹叔以为不可次道但云敷奏失实援据非宜荆公怒自改之曰比大臣之抗章因便殿之与对辄诬方镇有除恶之谋深骇予闻无事理之实申公素谨密实无此言或云孙觉莘老尝为上言今藩镇大臣如此论列而遭挫折若当唐末五代之际必有兴晋阳之甲以除君侧之恶者矣上已忘其人但记美须误以为申公也熙宁四年申公以提举嵩山崇福宫居洛寓兴教僧舍欲买宅谋于康节先生康节曰择地乎曰不择材乎曰不康节曰公有宅矣未几得地于白狮子巷张文节相宅西随高下为园宅不甚宏壮康节温公申公时相往来申公寡言见康节必从容终日亦不过数言而已一日对康节长叹曰民不堪命矣时荆公用事推行新法者皆新进险薄之士天下骚然申公所叹也康节曰王介甫者远人公与君实引荐至此尚何言公作曰公着之罪也十年春公起知河阳河阳尹贾公昌衡率温公程伯淳饯于福先寺上东院康节以疾不赴明日伯淳语康节曰君实与晦叔席上各辩论出处不己某以诗解之曰二龙闲卧洛波清几岁优游在洛城愿得二公齐出处一时同起为苍生申公镇河阳岁余召拜枢密副使后以资政殿学士知定州又以大学士知扬州哲宗即位拜左丞迁门下侍郎与温公并相元佑如伯淳之诗云伯温以经明行修命官见公于东府公语及康节咨叹久之谓伯温曰科名特入仕之门高下勿以为意立身行道不可不勉伯温起谢焉公三子希哲希积希纯皆师事康节故伯温与之游甚厚三年公辞位拜司空平章军国事次年薨英宗即位之初感疾不能视朝大臣请光献太后垂帘权同听政后辞之不获乃从英宗才康复后已下手书复辟魏公奏台谏有章疏请太后早还政后闻之遽起魏公急令仪鸾司撤帘后犹未转御屏尚见其衣也时富韩公为枢密相怪魏公不关报撤帘事有韩魏公欲致弼于族灭之地之语欧阳公为参政首议追尊濮安懿王富公曰欧阳公读书知礼法所以为此举者忘仁宗累主上欺韩公耳富公因辞执政例迁官疏言甚危三日不报见英宗面奏曰仁宗之立陛下皇太后之功也陛下未报皇太后大功先录臣之小劳非仁宗之意也方仁宗之世宗属与陛下亲相等者尚多必以陛下为子者以陛下孝德彰闻也今皇太后谓臣与胡宿吴奎等曰无夫妇人无所告至不忍闻臣实痛之岂仁宗之所望于陛下者哉以笏指御&amp;#曰非陛下有孝德孰可居此英宗俯躬曰不敢富公求去益坚遂出判河阳自此与魏公欧阳公绝后富公致政居洛每岁生日魏公不论远近必遣使致书币甚恭富公但答以老病无书魏公之礼终不替至薨乃已岂魏公有愧于富公者乎然天下两贤之魏公欧阳公之薨也富公皆不祭吊国史着富公以不预策立英宗与魏公至此祭吊不通非也元佑三年范忠宣公为尚书右射仆有吴处厚者以蔡确题安州车盖亭诗来上以谓谤讪宣仁太后得之怒曰蔡确以吾比武后当重&amp;#吕汲公为左丞不敢言忠宣乞薄确之罪不从初议贬确新州忠宣谓汲公曰此路荆棘已七八十年吾辈开之恐自不免汲公又不敢言忠宣因乞罢政以观文殿大学士知颍昌刘摰罢哲宗与宣仁太后复用忠宣为右相宣仁太后寝疾宰辅入问后留忠宣曰卿父仲淹可谓忠臣在章献太后朝劝后尽母道在仁宗朝劝帝尽子道卿当似之呜呼宣仁后之所以望忠宣者群臣莫及也哲宗亲政吕汲公欲迁殿中侍御史杨畏为谏议大夫忠宣曰天子谏官当用正人杨畏不可用汲公方约畏为助谓忠宣曰岂以杨畏尝言公邪忠宣曰不知也盖上初召忠宣畏尝有言上不行忠宣故不知也忠宜因乞罢政上不许后杨畏首叛汲公凡可以害汲公者无所不至又李清臣首建绍述之议多害正人一日哲宗震怒谓门下侍郎苏辙曰卿安得以秦皇汉武上比先帝苏门下下殿待罪吕汲公等不敢仰视忠宣从容言曰史称武帝雄才大略为汉七制之主盖近世之贤君苏辙果以比先帝非谤也陛下亲政之初进退大臣不当如诃叱奴仆哲宗怒少霁罢朝苏门下举笏以谢忠宣曰公佛地位中人也苏公与忠宣同执政忠宣寡言苏公平昔若有所疑至此方知其贤忠宣屡乞罢政出知陈州章惇用事元佑党祸起忠宣独不预至吕汲公南迁忠宣斋戒上书救汲公惇怒亦谪节度副使永州安置忠宣欣然而往每诸子怨章惇忠宣必怒止之江行赴贬所舟覆扶忠宣出衣尽湿顾诸子曰此岂章惇为之哉至永州公之诸子闻韩维少师谪均州其子告章惇以少师执政日与司马公议论多不合得免行欲以忠宣与司马公议役法不同为言求归白公公曰吾用君实荐以至宰相同朝论事不合即可汝辈以为今日之言不可也有愧而生者不若无愧而死诸子遂止元符末哲宗升遐上皇即位之初钦圣皇太后同听政忠宣公自永州先以光禄卿分司南京邓州居住盖二圣欲用公矣遣中使至永州赐茶药密谕曰皇帝与太皇太后甚知相公在先朝言事忠直今虚位以待相公不知目疾如何用何人医治只为左右有不是当人阻隔相公公顿首谢又曰太后问相公官家即位行事如何天下人何说公曰老臣与远方之人唯知鼓舞圣德又曰天下有不便事但奏来公曰敢不奉诏又曰邓州且去否公曰已出望外如归乡里又曰离阙下日二圣再三言太后在宫中皇帝在藩邸甚知相公是直臣公感泣不已俄进右正议大夫提举嵩山崇福宫继复观文殿大学士中太一宫使召赴阙供职而公病诏书有岂唯尊德尚齿昭示宠优庶几鲠论嘉谋日闻忠告之语公捧诏泣曰上果用我矣目明全失风痹不随恩重命轻死有余责将至畿内上又遣中使赐银合茶药促公入觐仍宣谒见之意公曰老臣昏忘不可勉强中使曰朝廷有优礼公曰老臣命薄虚蒙圣眷又遣中使赐银绢各五百以继道路之费又遣国医诊视所须并出内府一钱不得取于公家候公疾愈乃得归公乞归颍昌养疾上不得已许之每见辅臣问安否乃曰范某得一识面足矣上知公不能起始命相公疾少间令医者在门不许受私谢乃以天宁节所得冠帔请换服色上批其奏曰冠帔可留与骨肉医者之服依所请卿忠言嘉谋宜时有陈奏以副朕眷待耆德求治之意公表谢复告老诏不允比诏至公已薨矣上与太皇太后闻震悼出涕先是公疾革精识不乱诸子侍读口占遗表凡八事命门生李之仪次第之内一事云若宣仁之谤议未明致保佑之忧勤不显皆权臣务快其私愤非泰陵实谓之当然盖忠宣思所以报宣仁后之托也诸子以其所言皆朝廷大事且防后患以公口占画一缴申颖昌府用府印寄军资库公将葬李之仪作行状且论平生立朝行己之大节蔡京用事小人附会言公之子正平等撰造中使至永州传宣圣语以为遗表非公意也正平与李之仪皆下御史狱捶楚甚苦正平之仪欲诬服其传宣中使独不服曰旧制凡传圣语受本于御前请宝印出注籍于内东门遣使受圣语籍中使从其家得永州传宣圣语本有御宝如所言又验内东门受圣语籍亦同又下颍昌府取正平所缴纳遗表八事皆实狱遂解正平犹羁管象州之仪羁管太平州正平之家死于岭外者十余人独正平遇赦得归不出仕终身为选人蔡京者绍圣初为户部尚书欲结后戚向氏坟寺事下开封府正平为开封府县尉往按视其地曰向氏寺地步已足民田不可夺府以其言闻哲宗怒京赎铜二十斤京由此恨正平故欲诬杀之呜呼使忠宣无恙相上皇于初载天下岂复有今日之&amp;#公既病不能朝上皇始命相曰曾布与蔡京云绍圣初哲宗亲政用李清臣为中书侍郎范丞相纯仁与清臣论事不合范公求去帝不许范公坚辞帝不得已除观文殿大学士除颍昌府召章惇为相未至清臣独当中书益觊幸相位复行免役青苗法除诸路常平使者惇至不能容以事中之清臣出知北京建中靖国初上皇即位用韩忠彦为相清臣为门下侍郎忠彦与清臣有连故忠彦惟清臣言是听清臣复用事范右丞纯礼忠彦所荐清臣罢之刘安世吕希纯皆忠彦所重清臣不使入朝外除安世帅定武希纯帅高阳张舜民忠彦荐为谏大夫清臣出之帅真定其所出与外除及不使入朝者皆贤士清臣素所惮不可得而用者忠彦懦甚不能为之主曾布为右相范致虚谏疏云河北三帅连衡恐非社稷之福刘安世吕希纯同日报罢清臣亦为布所陷出知北京伯温尝论绍圣建中靖国之初朝廷邪正治乱未定之际皆为一李清臣以私意幸相位坏之邪说既胜众小人并进清臣自亦不能立于朝矣使清臣在绍圣初同范丞相在建中靖国初同范右丞刘安世吕希纯张舜民以公议正论共济国事则朝廷无后日之祸而清臣亦得相位矣此忠臣义士惜一时治乱之机为之流涕者也神宗既退司马温公一时正人皆引去独用王荆公尽变更祖宗法度用兵言利天下始纷然矣帝一日侍太后同祁王至太皇太后宫时宗祀前数日太皇太后曰天气晴和行礼日亦如此大庆也帝曰然太皇太后曰吾昔闻民间疾苦必以告仁宗尝因赦行之今亦当尔帝曰今无它事太皇太后曰吾闻民间甚苦青苗助役钱宜因赦罢之帝不怿曰以利民非苦之也太皇太后曰王安石诚有才学然怨之者甚众帝欲爱惜保全不若暂出之于外岁余复召用可也帝曰群臣中惟安石能横身为国家当事耳祁王曰太皇太后之言至言也陛下不可不思帝因发怒曰是我败坏天下耶汝自为之祁王泣曰何至是也皆不乐而罢温公尝私记富韩公之语如此而世无知者崇宁中蔡京等修哲宗史以王安石为圣人然亦书慈圣光献后宣仁圣烈后因间见上流涕为言安石变乱天下已而安石罢相岂安石之罪虽其党竟不能文耶抑天欲彰吾本朝母后之贤自不得而删也帝退安石十年不用元丰末帝属疾念可以托圣子者独曰将以司马光吕公着为师傅王安石不预也呜呼圣矣哉神宗元丰四年召北京留守文潞公陪祀南郊会更官制自司徒侍中拜太尉罢侍中为开府仪同三司判河南府陛辞先是故参知政事王尧臣之子国老以至和中潞公与刘沆富韩公王参政尧臣共乞立英宗为皇嗣章草进明其父功帝留之禁中面问潞公公对与国老合乃加潞公两镇节度使官其子宗道为承事郎潞公力辞两镇止受食邑刘沆赠太师中书令兖国公子仅自祠部员外郎为天章阁待制王尧臣赠太师中书令谥文忠子国老自水部员外郎充秘阁校理富公进司徒子绍京除合门祗候富公之客李偲问公曰公治平初进户部尚书屡辞今进司徒一辞而拜何也公曰治平初乃某自辞官今日潞公以下皆迁某岂敢坚辞妨他人也盖潞公与荆公论政事不合出判北京七年不召自此帝眷礼复厚矣闻见后录牛僧孺自伊阙尉试贤良方正深诋时政之失宰相李吉甫忌之泣诉于宪宗以考官为不公罢之考官白乐天也故并为吉甫父子所恶予谓牛李之党基于此嘉佑中苏子由制策上自禁省历言其阙不少避至谓宰相不肖思得娄师德郝处俊而用之宰相魏公亟以国士遇之非但不忌也呜呼贤于李吉甫远矣或问刘器之曰三代以下宰相学术司马文正一人而已曰学术固也如宰相之才可以图回四海者未敢以为第一盖元佑大臣类丰于德而廉于才智也先人亦云司马公所谓惟大人能格君心之非者以御史大夫谏大夫执法殿中劝讲经幄用则前无古人矣先人尝言熙宁元丰间司马文正范忠宣先后为西都留台吾皆从之游至元佑初文正起为宰相忠宣起为枢密使吾见之其话言服用一如在西都时但忠宣颜色甚泽文正清苦无少异吾以此窥忠宣其中岂尚以名位为乐耶庆历中富郑公韩魏公俱少年执政颇务兴作章郇公位丞相终日默然如不能言或问郇公富韩勇于事为何如曰得象每见小儿跳踯戏剧不可诃止俟其抵触墙壁自退耳方锐于跳踯时势难遏也后富韩二公阅历岁月经涉忧患始知天下之事不可妄有纷更而王荆公者年少气盛强项莫敌尽取祖宗典制变乱之二公不可救止而去始叹郇公之言为贤也懒真子韩退之三上宰相书但着月日而无年今按李汉云公生于大历戊申而退之书云今有人生二十八年矣大历三年戊申至贞元十一年乙亥退之时年二十八以宰相年表考之是年宰相乃贾耽卢迈赵憬也但不知退之所上为何人耳且以前乡贡进士上书而文格大与当时不同非贤相不能举也岂耽辈所能识哉仆之故友柴慎微尝云开元太平宰相七人五人出太平公主门下谓岑羲窦怀真萧至忠崔湜陆象先也二人明皇自用谓张说郭元振也且象先贤者也何为预五人之列按象先传太平公主欲相崔湜湜力荐象先于主故遂相之噫象先何为交结崔湜也开元元年七月太平公主既败而宰相出门下者如岑羲等四人皆被诛独象先免使其不幸与四人者皆死岂不痛哉然则士大夫之所处宜以此为戒梦溪笔谈唐中书指挥事谓之堂帖子曾见唐人堂帖宰相佥押格如今之堂札子也予及史馆检讨时议密院札子问宣头所起予按唐故事中书舍人职堂语诏皆写四本一本为底一本为宣比宣谓行出耳未以名书也晚唐枢密使自禁中受旨出付中书即谓之宣中书承受录之于籍谓之宣底今史馆中尚有故宣底二卷如今之圣语簿也梁朝初置崇政院专行密命至后唐庄宗复枢密使使郭崇韬安重诲为之始分领政事不关由中书直行下者谓之宣如中书之&amp;#小事则发头子拟堂帖也至今枢密院用宣及头子本朝枢密院亦用札子但中书札子宰相押字在上次相及参政以次向下枢密札子枢长押字在下副贰以次向上以此为别头子唯给驿马之类用之百官于中书见宰相九卿而下即省吏高声唱一声屈躬趋而入宰相揖及进茶皆抗声赞喝谓之屈揖待制以上见则言请某官更不屈揖临退仍进汤皆于席南横设百官之位升朝则坐京官已下皆立后殿引臣寮则待制已上宣名拜舞庶官但赞拜不宣名不舞蹈中书略贵者亦与之抗也上前则略微者杀礼也东坡志林真宗时或荐梅询可用者上曰李沆尝言其非君子时沆之没盖二十余年矣欧阳文忠公尝问苏子容曰宰相没二十年能使人主追信其言以何道子容言独以无心故耳某因赞其语且言陈执中俗吏尔特至公犹能取信主上况如李公之才识而济之以无心耶元佑三年兴龙节赐宴尚书省论此是日又见王巩云其父仲仪言陈执中罢相仁宗问谁可代卿者执中举吴育上即日召赴阙会干元节侍宴偶醉坐睡忽惊顾拊&amp;#呼其从者上愕然即除西京留台以此观之执中虽俗吏亦可贤也育之不相命矣夫然晚节有心疾亦难大用仁宗非弃材之主也调谑编韩子华玉汝兄弟相继命相未几持国又拜门下侍郎甚有爰立之望其家构堂欲榜曰三相俄持国罢政遂请老东坡闻之曰既不成三相堂可即名二相公庙耳龙川别志李文定与吕文靖同作相李公直而疏吕公巧而密李公尝有所规画吕公觉其非所能及问人曰李门下谁为谋者对曰李无它客其子东之虑事过其父也吕公因谓李公公子东之才可用也当授以事任李公谦不敢当吕公曰进用才能此自夷简事公勿预知即奏除东之西浙提刑李公父子不悟也皆喜受命二公内既不协李公于上前求去上怪问其故李奏曰老疾无堪夷简慢欺具奏所以上召吕而质之时燕王贵盛常为门生某求官二公共议许之既而吕公遂在告李公书奏与之久之忘其实反谓吕独私燕邸吕公以案牍奏上李惭惧待罪遂免去其后王沂公久在外意求复用宋宣献为参知政事甚善吕公为沂公言曰孝先于公事契不浅果许则宜善待之不宜如复古也吕公笑然之宣献曰公已位昭文孝先至于集贤处之可也吕公曰不然吾虽少下之何害遂奏言王曾有意复入上许之吕公复言愿以首相处之上不可许以亚相乃使宣献问其可否沂公无所择既至吕公专决事不少让二公又不协王公复于上前求去上问所以对如李公去意固问之乃曰夷简事多以贿成臣不能尽记王博文自陈州入知开封所入三千缗上惊复召吕公请付有司治之乃以付御史中丞范讽推治无之乃请罪求去盖吕公族子昌龄以不获用为怨时有言武臣王博古尝纳赂吕公者昌龄误以博文告王不审遂奏之上大怒遂以王公知郓州吕公亦以节钺知许州参知政事宋宣献蔡文忠亦皆罢去李公王公虽以疏短去位然天下至今以正人许之珩璜新论丞相封侯自汉公孙弘始也三公封侯自魏崔林始也以异策免三公自东汉马防始也三公在外自张温始也唐自武德以来三公不居宰辅者惟王思礼一人已缃素杂记天子曰黄闼三公曰黄阁给事舍人曰黄扉太守曰黄堂凡天子禁门曰黄闼以中人主之故号曰黄门令秦汉有给事黄门之职事也天子之与三公礼秩相亚故黄其阁以示谦汉旧仪云丞相听事门曰黄阁又王莹传云既为公须开黄阁张敬儿谓其妻嫂曰我拜后府开黄阁是也黄门郎给事于黄闼之内入侍禁中后汉献帝初置侍中给事黄门侍郎员各六人唐郭承嘏尝为给事中矣文宗谓宰臣曰承嘏久在黄扉是也黄堂者太守听事之堂也亦谓之雌堂杜诗为南阳太守请郭丹为功曹&amp;#以丹事编署黄堂以为后法是也或以大拜为身到黄扉余所未喻故杜少陵与严阁老诗云扈圣登黄阁明公独妙年宋子京与王相公云熏琴顺署雌阁偃藩又和公序再入玉堂云七年辞玉署再入佐黄扉与徐舍人云果纡绣扆之知趣上黄扉之试又初到郡斋云姑俟天藏疾雌堂日燕居又谢寄公醪云老依滴曲作蕃阙月例黄堂给宴醪又重修诸亭记云太守牙居惟有黄堂便坐则三公为黄阁给事舍人为黄扉太守为黄堂明矣史记甘罗者甘茂孙也茂既死甘罗年十二事秦相文信侯吕不韦后因说赵有功始皇封为上卿未尝为秦相也世之人见其事秦相吕不韦因相传以为甘罗十二为秦相大误也唐资暇集又谓相秦者是罗祖名茂以史记考之又不然茂得罪于秦王亡秦入齐又使于楚楚王欲置相于秦范蜎以为不可故秦卒相向寿而茂竟不得复入秦卒于魏以此观之则茂亦未尝相秦也杜牧之偶题云甘罗昔作秦丞相其亦不考其实而误为之说也石林诗话京师职事官旧皆无公廨虽宰相执政亦僦舍而居每遇出省或有中批外奏急速文字则省吏&amp;#持于私第呈押既稽缓又多漏泄元丰初始建东西府于右掖门之前每府相对为四位俗谓之八位裕陵幸尚书省回尝特临幸驻辇环视久之时张侍郎文裕以诗庆宰执元参政厚之和云黄阁势连东凤阙紫枢光直右银台盖东府与西阙相近西府正直右掖门崇宁末蔡鲁公罢相始赐第于梁门外大观初再入因不复迁府居自是相继何丞相伯通郑丞相达夫与今王丞相将明皆赐第援鲁公例皆于私第治事而二府往往多虚位或为书局官指射以置局与元丰本意稍异也元丰既行官制准唐故事定宰相上事仪以御史中丞押百官班拜于阶下宰相答拜于阼阶上时王禹玉除左仆射蔡持正右仆射神宗命即尚书省行之二人力辞帝不可曰既以董正治官不得不正其名分于始此国体非为卿设也二人乃受命时元厚之已致仕居吴以诗贺王禹玉有前殿听宣中禁制南宫看集外朝班星辰影落三阶下桃李阴成四海间之句时最为盛事自是相继入相者皆不复再讲此礼信不可常行也
　公辅部杂录二
石林燕语唐以宰相兼昭文馆集贤殿学士结&amp;#皆在官下盖兼职宜然本朝循用其旧而他学士则皆冠于官上此自五代赵凤为之也始后唐置端明殿学士以命凤及冯道后凤迁礼部侍郎因恳宰相任圜升学士于官上盖自示其贵重故本朝观文殿大学士而下皆以为例亦世以职为重故尔若宰相之所贵不待职也枢密使唐书五代史皆不载其创始之因盖在唐本宦者之职唐中世后宦人使名如是者多殆不胜记本不系职官轻重而五代特因唐而名增大之故史官皆不暇详考据续事始云代宗永泰中以中人董秀管枢密因置内枢密使续事始蜀冯鉴所作也曾宣靖公提举修英宗实录成将上故事当迁一官曾公已为左仆射乃预辞于上曰臣官进一等则为司空此三公之职也坐而论道不可以赏劳神宗以为诚遂从其请书上曾独不迁官人以为得体元佑初文潞公为太师吕申公为左仆射皆以高年特赐免拜二公力辞苏子瞻为翰林学士因论八十拜君命此但传命非朝见犹且不免周天子赐齐小白无下拜非不拜谓无降阶然终下拜今二臣既辞宜当从其请遇朝见或传宣免则可为非常之恩仍降允诏当时以为得体玉堂之署四字乃太宗飞白书淳化中以赐苏易简枢密院既专总兵柄宰相非兼领殆不复预闻庆历初因元昊用兵富公为谏官乃请宰相如故事兼院事时吕文靖为相不欲兼富公争之力遂兼枢密使自是相继为相者初授除皆带兼使八年文潞公自参知政事相始不带兼使于是皇佑初宋莒公庞颍公相皆不兼盖元昊已纳款故也范鲁公质王祁公溥皆周朝旧相太祖受禅时质年四十四溥四十二在位俱二年质罢八年薨溥二十年薨雍容禅代之际疑间不生虽二人各有贤德然太祖保全大臣亦前代所未有也质性本卞急好面折人过然以廉介自居未尝营生事四方馈献皆不纳太宗尝论前宰相以质循规矩慎名器持廉节为称溥宽厚喜荐导后进罢相时其父尚无恙犹常执子弟之礼不废贻永尚太宗女乃其子也故事宰相食邑满万户始开国贾文元罢相知北京未满万户以出师佐平贝州功特封安国公其后以武胜军节度使入为祥源观使留京师请还节仁宗特置观文殿大学士宠之观文有大学士自文元始苏子容挽辞所谓大邦开国赏元勋秘殿升班宠旧臣是也皇佑初丁文简公罢参知政事初除观文殿学士以易紫宸之名而已其后加大学士以命贾文元始诏非尝任宰相不除观文殿大学士遂为宰相职名熙宁间韩康公自陕西宣抚使失律以本官罢相是岁明堂恩复观文殿学士而不加大学士自是宰相不以美罢率止除观文殿学士而王子纯以熙河功王乐道以宫僚虽非宰相亦除盖异恩也然皆兼端明殿龙图阁学士国朝状元为相者四人吕文穆公王文正公李文定公宋元宪公文穆登第十二年拜文正二十一年文定二十九年元宪二十七年文正文定皆再入而文穆三入为尤盛初文正行卷见薛简肃公其首篇早梅云如今未说和羹事且向百花头上开简肃读之喜曰足下殆将作状元了做宰相耶国朝三公官未始兼备惟元丰末文潞公守太尉雍王曹王守司空&amp;#郑公曹济阳守司徒皆同一时其后宣和间蔡鲁公为太师王将明为太傅郑达夫为太保方相继两见参知政事班旧与宰臣同行至道中吕正惠公与寇莱公同为参知政事正惠先相恐莱公意不平乃请进与宰臣同行莱公罢复如旧自两汉以来谓中书为政本盖中书省出令而门下省覆之王命之重莫大于此故唐以后以同中书门下平章事为宰相者此也尚书省但受成事而行之耳本朝沿习唐制官制行始用六典别尚书门下中书为三省各以其省长官为宰相则侍中中书尚书令是也既又以秩高不除故以尚书令之贰左右仆射为宰相而左仆射兼门下侍郎以行侍中之职右仆射兼中书侍郎以行中书令之职而别置侍郎以佐之则三省互相兼矣然左右仆射既为宰相则凡命令进拟未有不由之出者而左仆射又为之长则出命令之职自已身行尚何省而覆之乎方其进对执政无不同则所谓门下侍郎者亦预闻之矣故批旨皆曰三省同奉圣旨既已奉之而又审之亦无是理门下省事惟给事中封驳而已未有左仆射与门下侍郎自较已奉之命者则侍中侍郎所谓省审者殆成虚文也元佑间议者以诏令稽留吏员冗多徒为重复因有并废门下省之意后虽不行然事有当奏禀左相必批送中书右相将上而右相有不同往往或持之不上或退送不受左相无如之何侍郎无所用力事权多在中书自景佑中宋莒公为知制诰仁宗眷之厚即除同知枢密院事时王沂公为相以故事未有自知制诰除二府者乃改翰林学士明年遂除参知政事唐参议朝政参议政事参知机务参知政事皆宰相之任也参知政事盖刘洎为相时名唐初宰相未有定名因人而命皆出于临时其后高宗欲用郭待举为参知政事以其资浅故命于中书门下同受进止平章事参知非参佐也盖宰相非一人犹言共知尔而平章乃参佐之名本朝太祖始以赵中令独相久欲拜薛文惠公等为之副而难其名召学士陶谷问下丞相一等有何官谷以唐有参知政事对遂以命之不知此名本自高于平章事轻重失伦后遂沿习莫能改云本朝以科举取士得人为最盛宰相同在第一甲者王文正榜王文忠宋莒公榜曾鲁公王伯庸榜韩魏公文潞公刘辉榜刘莘老章子厚叶祖洽榜蔡鲁公赵正夫惟杨置榜王禹玉韩子华王荆公三人皆又连名前世未有也自熙宁三年畲中榜至今惟焦蹈榜徐择之一人而已他榜亦未有登执政者国初天下始定更崇文士自殿试亲放榜状元往往遂见峻用吕文穆公太平兴国七年登科八年已为参知政事李文正昉乃座主于是为相与文穆同在二府后五年文正罢文穆遂代为相李文定公景德二年登科天禧元年为参知政事后三年为相距登第亦纔十六年登第时寇莱公已为相冯魏公已为参知政事后亦代莱公为相而魏公为枢密使其后王文正公以咸平五年登科大中祥符九年为参知政事干兴元年为相距登第二十一年登第时冯魏公为同知枢密院事王冀公为参知政事亦代魏公为相而冀公方自江宁再入为首相自是无复继者矣祖宗故事宰相去位因除本官稍优则进官一等或易东宫三少惟赵韩王以开国旧臣且相十年故以使相罢盖异恩也自是迄太宗真宗世皆不易旧制天圣初冯魏公以疾辞位始除武胜军节度使宰相建节自魏公始明道末吕申公罢仁宗眷之厚始复加使相盖自韩公以来申公方继之其后王文惠陈文惠罢日相继除遂以为例宰相除使相自申公始景佑末王沂公罢相除资政殿大学士判郓州宰相除职自沂公始至皇佑中贾文元罢除观文殿大学士自是遂以为例盖自非降黜皆建节或使相为优恩加职名为常例迄今不改也国朝宰相致仕从容进退享有高寿其最著者六人张邓公八十六陈文惠八十二富韩公八十一杜祁公八十李文定七十七庞颍公七十六文潞公虽九十二而晚节不终士论惜之张邓公仍自相位得谢尤为可贵吕许公在相位以郊祀特加司空力辞不拜既病归政事仁宗眷之犹厚乃复除司空平章军国重事三五日一造朝有大事及边机许宰执就第咨访前无是比也元佑初晦叔辞位遂用故事以文潞公平章军国重事而晦叔亦拜司空平章事遂践世官尤为盛事南游记旧中书门下班分东西向谓之蛾眉班自王溥始王溥罢相归班可谈三省俱在禁中元丰间移尚书省于大内西切近西角楼人呼为新省崇宁间又移于大内西南其地遂号旧省以建左右班直或云旧省不利宰相自刱省至废蔡确王珪吕公着司马光吕大防刘摰苏颂章惇曾布更九相唯子容居位日浅亦谪罢余不以存没或贬广南或贬散官宰相礼绝庶官都堂自京官以上则坐选人立白事见于私第选人亦坐盖客礼也唯两制以上点茶汤入脚&amp;#子寒月有火炉暑月有扇谓之事事有庶官只点茶谓之事事无趋朝事类诸称三省者谓门下中书尚书省中书拟定门下进画尚书奉行绍兴十五年中书门下并而为一谓之制&amp;#院尚书省施行事以由拳山所造纸每张三文与免户役准此字令写大此却扫编唐之政令虽出于中书门下然宰相治事之地别号曰政事堂犹今都堂也故号令四方其所下书曰堂帖国初犹因此制赵韩王在中书权任颇专故当时以谓堂帖势力重于&amp;#命寻有诏禁止其后中书指挥事凡不降&amp;#者曰札子犹堂帖也至道中冯侍中拯以左正言与太常博士彭惟节并通判广州拯位本在惟节之上及覃恩迁员外郎时寇莱公为参知政事知印以拯为虞部惟节为屯田其后广州又奏仍使冯公系&amp;#惟节之上中书降札子处分升惟节于上仍特免勘罪至是拯封中书札子奏呈且论除授不当并诉免勘之事太宗大怒曰拯既无过非理遭降资免勘虽万里之外争肯不披诉也且前代中书有堂帖指挥公事乃是权臣假此名以威福天下太祖已令削去因何却置札子札子与堂帖乃大同小异耳张洎对曰札子是中书行遣小事文字犹京百司有符牒关刺与此相似别无公式文字可指挥常事帝曰自今但干近上公事须降&amp;#处分其合用札子亦当奏裁方可行遣至元丰官制行始复诏尚书省已被旨事许用札子自后相承不废至今用之体既简易给降不难每除一官逮其受命至有降四五札子者盖初画旨而未给告先以札子命之谓之信札既辞免而不允或允又降一札又或不候受告而俾先次供职又降一札既命其人又必俾其官司知之则又降一札谓之昭札皆宰执亲押欲朝廷之务简难矣然予观近代公卿文集中凡辞免上章止云准东上合门告报则是犹未有信札也今诸路帅司指挥所部亦用札子其体与朝廷略同然下之言上其非状者亦曰札子名同而实异不知其义何也唐史载姚崇为相与张说不协他日朝崇曳踵为有疾状帝召问之因得留语又蒋伸为翰林学士宣宗雅爱信之一日因语合旨三起三留曰他日不复独对卿矣伸不喻未几以本官同平章事以此言之则唐宰相不得独对矣本朝宰执日同进呈公事遇欲有所密启必先语合门使奏知进呈罢乃独留谓之留身此与唐制颇异国朝中书宰相参知政事多不过五员两相则三参三相则两参咸平中吕文穆李文靖向文简三相也王文正王文穆两参也景佑间吕文靖王文正曾两相也宋宣献绶蔡文忠齐盛文肃度三参也至和中文潞公刘丞相沆富文忠三相也王文安尧臣程康穆戡两参也熙宁中曾鲁公陈秀公升之两相也王荆公韩康公唐质肃三参也父子秉政国初至靖康元年凡十二家王惠献化基参知政事子安举正参知政事吕文靖宰相子惠穆公弼枢密使正献公着宰相石元懿枢密使子文定中立参知政事陈给事恕参知政事子恭公宰相韩忠宪亿参知政事子献肃绛宰相持国门下侍郎庄敏缜宰相范文正参知政事子忠宣宰相彝叟尚书右丞曹武惠彬枢密使子武穆玮枢密副使蔡丞相确子懋尚书左丞蔡太师宰相子攸领枢密院事韩忠献宰相子仪公宰相曾宣靖宰相子令绰签书枢密院王侍郎博文同知枢密院子忠简畴枢密副使吕文靖之老也以司徒监修国史兼译经润文使有军国大事与中书门下枢密院同议以闻正献之老也复以司空同平章军国事曾令绰之为签书宣靖犹康宁遂就养东府士林尤以二家为盛事兄弟秉政国初至政和凡七家陈文忠尧叟枢密使弟文惠尧佐宰相三韩已见二吕已见二范已见吴正肃育参知政事弟正宪充宰相蔡太师弟元度卞知枢密院邓观文洵仁尚书右丞弟少保洵武知枢密院祖孙秉政国初至绍兴凡四家梁丞相适孙才甫子美中书侍郎吕正献孙舜徒好问尚书右丞富文忠孙季申直柔同知枢密韩仪公孙似夫肖胄签书枢密叔侄秉政国初至大观凡三家吕文穆蒙正宰相侄文靖已见胡文恭宿侄宗愈尚书右丞林文节希同知枢密侄摅中书侍郎初置观文殿大学士也诏自今非尝历宰相不除着为令宣和七年先公自北门召为上清宝箓宫使忽有此授方引故事退避会北鄙之警有诏复留明年京师解严复召为中书侍郎遂拜相时前告犹寄北京左藏库渊圣遣中使取以赐先公先公复力辞曰臣今忝备宰辅于此告受与不受未有损益然所以终不敢当者盖以除授之日犹未经历其于彝制终有所妨重失此名于天下也傥听臣言使中外闻之知朝廷于祖宗法度无有大小率循惟谨顾不美乎上终不许先公不得已受之谢表略曰知章两命之兼荥足为盛事张说大称之获免有愧前修盖谓是也唐以宰相兼太清宫使本朝祥符间亦以首相领玉清昭应宫使又置景灵宫会灵祥源观使以次相及枢密使次第领之执政为副使侍从为判官天圣初昭应宫灾始罢辅臣宫观等使名政和中诏天下咸建神霄玉清万寿宫复置使宰相使相领之执政为副使侍从为判官判官惟盛章尝以开封尹领之它未尝命而天下郡守皆兼管勾通判兼同管勾虽前二府领州亦如之盖欲重其事也辅臣既罢领宫观使其后惟以使相节度宣徽使为之无所职掌奉朝请而已熙宁间又有以使居外者王荆公以使相领集禧观使居金陵张文定公以宣徽南院使领西太一宫使居睢阳之类皆优礼也元佑间梁左丞焘罢政事除资政殿学士特创同醴泉观使之名以命之梁公言故事无以学士领宫观使者且同使之名前所未有力辞不受然自是前二府往往以学士直为宫观使而同使之名不复除矣故事非宰相不为仆射虽枢密使必尝历宰相乃得之天禧三年南郊亲祠礼毕辅臣咸进官时丁晋公以吏部尚书参政事当迁乃以检校太尉兼本官为枢密使而端揆之尊不可得也神宗即位覃恩时王懿恪拱辰以端明龙图两学士吏部尚书留守北京当迁乃以为太子少保而两学士如故官制行仆射为特进崇宁间许冲元太尉始以中书侍郎为之其后踵之郑太宰邓少保皆以知枢密院为之薛肇明以门下侍郎为之靖康初复祖宗法度时薛独存因改授金紫光禄大夫韩康公王荆公之拜相也王岐公为翰林学士被召命词既授旨神宗因出手札示之曰已除卿参知政事矣国朝以来因命相而遂用草制学士补其处如此者甚多近岁亦时有之世谓之润笔执政元丰官制虽以侍中中书令尚书令为三省长官然未有为之者元佑初既召文潞公还朝以其名位已崇难所以处之者时司马温公已拜左相而右相韩玉汝适去位宣仁后遂欲以潞公为右相谋之温公公曰文某历事累朝年逾八十且其再为相时臣犹为小官今顾居其上不可因请自为右相而请以潞公为左相宣仁复难之于是用吕许公故事以本官同平章军国重事且诏一月两赴经筵六日一入朝因至都堂与执政商量事如遇有军国机要事即不限时并令入预参决其余公事只委仆射以下签书发遣其后吕申公为右相请退甚力宣仁欲坚留之顾怜其老欲以为摄太保同平章军国事手札以问范忠宣忠宣以为摄字从来止施于祠祭非所为官称若别更一字而使每至都堂不限时出东府执政有议事于便门过就之若议事迟久令堂厨具食如此则事皆曲尽称国家尊贤优老之意矣宣仁复手札谓以吕某德望欲使兼一保傅官务要外协人望实益劝讲然其官去保傅甚远欲以为行太保事如何忠宣复对曰谨按国朝典故天禧中宰臣王旦元是太保平章事以病乞退加太尉侍中今公着官是光禄大夫职是右仆射若以仆射加司空则与王旦相近于典故不远若欲有益劝讲则平章事乃是执政自当十日一赴经筵不必带行太保事四字矣于是始定议云国朝宰相枢密使必以侍郎以上为之若官旧尊则守本官官卑则躐迁侍郎官制行初相止除大中大夫崇宁后必超进数官政和以后至有径迁特进者靖康初吴少宰敏初相自中大夫躐迁银青光禄大夫引故事自言于是改大中大夫就职庆历间贾文元为昭文相陈恭公为集贤相会久旱引东汉策免三公故事自言是时吴正肃为参知政事与文元不协数争议上前及此中丞高若讷以为大臣不肃故雨不时若而文元亦自请故与正肃偕罢而恭公进位昭文犹申前请乃降授给事中而辅政如故二参宋元宪自给事中降谏议丁文简自工部侍郎降中书舍人数月而复云国朝参知政事枢密副使必以谏议大夫为之权御史中丞亦然熙宁中始有本官带待制权中丞者官制后初拜执政迁中大夫而中丞不复迁官矣祖宗时凡官仆射及使相以上领州府则称判元符末章仆射罢相以特进守越州止称知盖谪也宣和中余太宰深以少傅节度使守福州复称知靖康初白太宰时中守寿春府李太宰邦彦守邓州始复故事称判建炎中吕仆射颐浩以使相守池守潭守临安皆称知赵丞相鼎官本特进再罢相初以节度使守绍兴后改本官守泉皆称知近岁孟郡王忠厚以使相守镇江亦称知后改婺州会高开府世则亦守温州称判而孟亦改判婺州云旧制宰相官仆射以上&amp;#尾不书姓盖用唐故事也元丰官制仆射为宰相故不计寄禄官之高下皆不书姓云国朝故事叙班以宰相为首亲王次之枢密使又次之干兴初王沂公拜同平章事曹利用以枢密使兼侍中充景灵宫使而沂公充会灵观使遂班利用之下中外深以为失天圣二年王冀公卒沂公迁玉清昭应宫使张文节公知白以平章事兼会灵观使及告谢皆集门庐候合门定班次沂公当居首利用默不言而忿形于色合门久不能决上意不欲特出指挥故但令有司裁定遣内侍监督久之承明殿已坐请班首姓名欲先启奏沂公乃抗声曰但言宰臣王曾以下告谢班次始定熙宁初陈秀公升之拜相时文潞公以司空节度使兼侍中为枢密使神宗以潞公三朝旧老欲优礼之故特诏班秀公上潞公引曹利用事力辞且言臣忝文臣粗知义理不敢乱朝廷尊卑之序会王荆公亦言非是曰宰相之上岂容有他官霍光功烈权势虽盛然犹序宰相下上于是从潞公之请宣和间王黼以太傅秉政蔡攸以太保领枢密院皆以真三公居位未几白李二相拜太少宰遂诏二公班攸之下其后黼罢相复诏二相居攸上犹用故事也故事宰辅领州而中使以事经由必传宣抚问宣和间先公守南都地当东南水陆之冲使传络绎不绝一岁中抚问者至十数故尝有谢表曰天阙梦回必有感恩之泪日边人至常闻念旧之言后因生日府掾张矩臣献诗曰几回天阙梦十走日边人盖用表语也矩臣退傅家好学喜为诗先公为相时欲稍荐用之巳卒矣国朝宰相执政既罢政事虽居藩府恩典皆杀政和中始置宣和殿大学士以蔡攸为之俸赐礼秩悉视见任二府其后踵之者其弟修其子行而孟昌龄王革高伸亦继为之然皆领宫观使或开封府殿中省职事未尝居外及革出镇大名仍旧职以行而恩典悉如在京师其后蔡靖以资政殿学士知燕山府久之亦进是职再任恩数加之虽前宰相亦莫及矣国朝不历真宰相而为相者凡七人钱文僖程文简夏文庄蔡元度蔡居安攸梁才甫子美而邓枢密洵武真以少保领院而不兼节钺前所未有也干德二年以兵部侍郎吕余庆薛居正并本官参知政事先是已命赵普为相欲命居正等为之副而难其名称诏问翰林承旨陶谷下丞相一等者有何官对曰唐有参知政事参知机务故以命之仍令不宣制不押班不知印不升政事堂止令就宣徽使厅上事殿庭别设砖位于宰相后&amp;#尾署&amp;#降宰相数字月俸杂给半之盖帝意未欲居正等名位与普齐也史臣钱若水等曰按唐故事裴寂为右仆射参知政事杜淹为御史大夫参议朝政魏征为秘书监参议朝政萧瑀为特进参议政事刘洎为门下侍郎参知政事刘幽求为中书舍人参知机务然并宰相之任也又高宗尝欲用郭待举等参知政事既而谓崔知温曰待举等历任尚浅未可与卿等同称遂令于中书门下同承受进止平章事以此言之平章事亚于参知政事矣今谷不能远引汉御史大夫亚丞相故事为对翻以参知政事为下丞相一等榖失之矣议者惜之余以谓凡此官称皆唐一切之制非有高下等级着为定令也亦何常之有至唐中叶以后虽左右仆射不兼平章事皆不为宰相则平章之重也久矣故本朝因之既政事自中书门下出则平章事固中书门下之长官也御史台自为风宪之地今一旦以御史大夫&amp;#于中书门下之列独不为紊乱乎如必用汉制者则丞相以下举易其名可也史臣之论亦未为允刘丞相莘老初拜右仆射表略曰命相之难为邦所重惟皇盛世尤慎此官君臣赓歌今百三十载勋业继踵裁五十二人刘公拜相实元佑五年庚午距今绍兴庚申五十年矣继踵为相者又二十有八人通前凡八十人焉政和中杜相充以列卿使辽时新更左右仆射为太宰少宰既至辽馆伴者问南朝新定宰相官名亦有乎杜曰曾读周礼否辽人不悦曰周礼岂不尝读正以周官太宰卿一人则天官之长也小宰中大夫二人其属耳安得相抗而为二宰哉杜无以应及还以失言被黜唐中叶以后宰相兼判度支最为重任国朝开宝五年尝命参知政事薛居正兼提点三司淮南江南诸路水陆转运使吕余庆兼提点三司荆湖广南诸路水陆转运使明年薛拜相仍领转运使事又命平章事沈义伦兼提点剑南转运使盖袭唐之遗制也仁宗朝司马温公为谏官以天下财用不足建请置总计使用辅臣领之以总天下之财绍兴初孟观文庾以参知政事兼总制户部财用然不入&amp;#宣和中三公三孤皆具太师三人蔡京童贯郑伸太傅一人王黼太保二人郑居中蔡攸少师一人梁师成少傅一人余深少保二人邓洵武杨戬余顷见国史&amp;#富韩公传称少时范仲淹一见以王佐期之蔡太师大书其旁曰仲淹之言何足道哉文臣签书枢密院始于石元懿初称枢密直学士签书枢密院事竟以本院学士而签书院事而已至张公齐贤王公沔皆直以谏议大夫为之不复带学士自是不复除至熙宁八年曾公孝宽始复自龙图阁直学士起居舍人枢密都承旨拜枢密直学士签书枢密院事而不迁官不赐球文带未几以忧去位至服阕乃以端明殿学士判司农寺元佑三年赵公瞻自中散大夫户部侍郎六年王公岩叟自左朝奉郎龙图阁待制权知开封府七年刘公奉世自左朝请大夫宝文阁待制权户部尚书皆拜枢密直学士签书枢密院事不迁官赵公明年乃迁中大夫同知枢密院事刘王二公至罢皆除端明殿学士是四公于从班中资品尚浅而躐迁执政故有是命盖不尽以执政之礼畀之而必带枢密直学士者正用石元懿故事也绍圣以还又复除渊圣受禅之初亟擢宫僚耿南仲为执政而西府适无阙员故复自徽猷阁直学士太子詹事拜签书未几复欲命一执政使金而在位者皆不可遣遽以兵部尚书路公允迪为签书而行先是枢密直学士已废不置改为述古殿直学士故二公皆超拜资政殿学士虽签书带职犹用故事而非本意矣自是遂相踵成例凡签书者必带端明资政之职至六曹尚书翰林学士皆执政之亚径迁同知可也然初拜亦必为签书而带学士职疑非是武臣签书枢密院始于杨守一端拱元年自内客省使宣徽北院使为之二年张逊自盐铁使亦以宣徽北院使为之景德三年韩崇训自枢密都承旨四方馆使以检校太傅为之同时马正惠公知节自枢密都承旨东上合门使以检校太保为之天禧三年曹武穆公玮自华州观察使鄜延副总管以宣徽北院使为之明道二年王武恭公德用自步军副指挥使福州观察使以检校太保为之治平三年郭宣徽逵自殿前都虞候容州观察使以检校太保为之建炎三年王渊自向德军节度使御营都统制直以节度使为之童贯之始入枢府也官已为开府仪同三司而但以为权签书枢密院河西北面房公事顷之乃进称权领盖以谓所掌止边防一事且姑使为之而已又数月乃正称领枢密院事自是不复改其后蔡攸以少师居枢府亦称领郑太宰居中以故相居枢府亦称领宣和间凡官品已高而下行职事者皆称领如蔡攸以保和殿大学士领殿中省高俅以开府仪同三司领殿前司王革以保和殿大学士领开封尹之类是也靖康间何丞相栗以资政殿学士李丞相纲以资政殿大学士皆领开封府职事而别置尹初贯之不称知而称领者非尊之也盖犹难使之正居执政之位故创为此名然邓枢密洵武以少保知院而实居其下庆历间吕许公以首相兼判枢密院事论者以为判名太重未几改兼枢密使元丰官制废枢密使不置则知院为长官今领居知上则判院之任也按汉制有领尚书有平尚书领尚书则将军大司马特进为之平尚书则光禄大夫谏大夫之徒皆得为之则领之为重也久矣宇文枢密虚中自资政殿大学士以本职签书枢密院事自陈职名太高于是除去大称而直以学士为之玉堂杂记国初赵普中令为相于厅事坐屏后置二大瓮凡有人投利害文字皆置中满即梴于通衢李沆文靖为相当太平之际凡建议务更张喜激昂者一切不用曰以报国耳呜呼贤相思虑远矣至熙宁初王荆公为相寝食不暇置条例司潜论天下利害贤不肖杂用贤者不合而去不肖者嗜利独留尽变更祖宗法度天下纷然以致今日之乱益知赵中令李文靖得为相之体也老学庵笔记祥符东封命王钦若赵安仁并判兖州二公皆见任执政也庆历初西鄙未定命夏竦判永兴陈执中范雍知永兴一州二守一府三守不知当如何分职事既非长贰文移书判之类必有程式官属胥吏何所禀承史皆不载莫可考也然当时谏官御史不以为非诸公受之亦不力辞岂在其时亦为便于事耶宣和中复幽州以为燕山府蔡靖知府郭药师同知既增同字则为长贰与庆历之制不同蔡太师作相时衣青道衣谓之太师青出入乘&amp;#顶轿子谓之太师轿子蔡太师作相时裹头巾当面偶作一折谓之太师错折样第中&amp;#上下及中一二眼作方眼余作疏棂谓之太师&amp;#蔡京为太师赐印文曰公相之印因自称公相童贯亦官至太师都下人谓之媪相隋唐嘉话云崔日知恨不居八座及为太常卿于厅事后起一楼正与尚书省相望时号崔公望省楼又小说载御史久次不得为郎者道过南宫辄回首望之俗号拗项桥如此之类犹是谤语予读郑畋作学士时金鸾坡上南望诗云玉宸钟韵上空虚画戟祥烟拥帝居极目向南无限地绿烟深处认中书则其意着矣乃知朝士妄想自古已然可付一笑建炎初按景德幸澶州故事置御营使以丞相领之执政则为副使上御朝御营使副先上奏本司事然后三省密院相继奏事其重如此元丰建尚书省于皇城之西铸三省印米芾谓印文背戾不利辅臣故自用印以来凡为相者悉投窜善终者亦追加贬削其免者苏丞相颂一人而已蔡京再领省事遂别铸公相之印其后家安国又谓省居白虎位故不利京又因建明堂迁尚书省于外以避之然京亦窜死二子坐诛其家至今废不知为善而迁省易印以避祸亦愚矣哉宣和末郑伸自检校太师忽落检校为真太师国初以来所无有也史魏公自少保六转而至太师中间近三十年福寿康宁本朝一人而已文潞公自司空四转蔡太师自司空三转秦太师自少保两转而已建炎维扬南渡时虽甚仓猝二府犹张盖撘狨坐而出军民有怀徂击黄相者既至临安二府因言方艰危时臣等当一切贬损今张盖撘坐尚用承平故事欲乞并权省去候事平日依旧诏从之实惩维扬事也今参知政事恩数比门下中书侍郎在尚书左右丞之上其议出于李汉老汉老时为右丞盖暗省转厅可径登揆路也吕丞相元直觉此意排去之然自此遂为定制西溪丛话资政观文二小殿横列禁中宰相出镇带资政殿大学士执政无大字苏易简出被遇独厚迁紫宸之目以称呼不便更用观文因此宰执出镇优遇者则除之云麓漫抄艺祖御笔用南人为相设谏官非吾子孙石刻在东京内中虽人才之出无定处然山东出相山西出将古亦有此语其后王荆公首变法吕惠卿实为谋主章子厚蔡京蔡卞继之卒致大乱圣言可谓如日矣渡江后士大夫不复言仅见于邵氏闻见录及长编汉高祖谓王濞曰汉后五十年东南有乱岂汝耶圣人高见远识固不可以小智测度也紫微诗话崇宁间谈命术者多言叔祖待制子进与曾内翰子开皆宰相命也或有以吉凶占于紫姑神者代书村童即书于纸云待曾吕相方发人皆以二公可必相也然皆不验岂鬼神亦但闻人所说而遂以为然乎叔祖有诗云梦寝西山结草庐逝将临水咏游鱼何人见卵求时夜更着闲言问藐姑桯史秦桧擅权久大诛杀以胁善类末年因赵忠简之子汾以起狱谋尽覆张忠献胡文定诸族棘寺奏牍上矣桧时已病坐格天阁下吏以牍进欲落笔手颤而污亟命易之至再竟不能字其妻王在屏后摇手曰勿劳太师桧犹自力竟仆于几遂伏枕数日而卒狱事大解诸公仅得全初汾就逮自分必死然竟不知加以何罪嘱其家曰此行无全理脱幸有恩言当于馈食中置肉笑靥一以为信毋忘既入狱月余一无所闻日施惨酷求死不可得一日正画置之暗屋仰絣之使视椽榱偶见屋上一窍如钱微有日影须臾稍转射壁上有一反字汾解意亟承异谋遂得小梃惟数晷以待尽忽外致食于橐满其中皆笑靥汾泣曰吾约以一而今乃多如是殆绐我既而狱吏皆求贺即日脱械出则桧声钟给赙矣忠献是时居永亦微闻当路意汾既系昕夕不自安且念为太夫人忧不敢明言忽外间报中都有人至亟出视一男子喘卧檐下殆不能言方吉凶叵测众环睨缩颈忠献素坚定于是亦色动有顷掖之坐稍灌以汤饵而苏犹未出语但数指腰间索之得片纸盖故吏闻桧讣走介星驰至近郊益奔程欲速是以颠蹙顷刻之间堂序欢声如雷王泸溪在夜郎郡守承风旨待以囚隶至不免谴呵适邮同至张燕公堂以召之泸溪怪前此未之有不敢赴邀者继踵不得已趋诣罢燕之明日始闻其事守盖先得之矣故泸溪既得自便之命题诗壁间曰辰州更在武陵西每望长安信息希二十年兴缙绅祸一朝终失相公威外人初说哥奴病远道俄闻逐客归当日弄权谁敢指如今忆得姓依稀盖志喜也同时谢任伯之子景思伋家在天台为郡守刘景所捕既至而改礼王仲言挥麈录详纪之与夜郎守略同是知桧稔恶得毙为善类之福不赀要非幸灾也韩平原在庆元初其弟仰胄为知合门事颇与密议时人谓之大小韩求捷径者争趋之一日内燕优人有为衣冠到选者自叙履历材艺应得美官而留滞铨曹自春徂冬未有所拟方徘徊浩叹又为日者弊帽持扇过其傍遂邀使谈庚申问以得禄之期日者厉声曰君命甚高但于五星局中财帛宫若有所碍目下若欲亨达先见小寒更望成事必见大寒可也优盖以寒为韩侍燕者皆缩颈匿笑余忆庆元己未岁如中都道徽之祁门夜憩客邸见壁间一诗漫味语意乃天族之试南宫者所作其辞曰蹇卫冲风怯晓寒也随举子到长安路人莫作皇亲看姓赵如今不似韩旁有何人细书八字墨迹尚新但云霍氏之祸萌于骖乘而已余谓优语所及亦一骖乘也蒙其指目者反懵然若不少悟何耶野客丛谈禁门曰黄闼公府曰黄阁郡治曰黄堂三公黄阁前史无其义人往往不得其说案礼记士与天子同公侯大夫则异郑元注士贱与君同不嫌也朱门洞启当阳之正色三公之与天子礼秩相亚故黄其阁以示谦盖是汉制张超与陈公笺拜黄阁将有日是也此见沈约宋志而卫宏汉仪亦谓丞相厅事曰黄阁或者不晓谓三公近于君故谓黄阁然名为黄阁初非用黄又考南史何尚之与婢共洗黄阁益信黄阁非虚名也郡治之黄堂由春申君在郡涂雌黄以厌火灾遂为黄堂故事外臣下室庐鲜有谓黄者然服饰犹未之禁往往臣下亦通用之自唐高祖武德初用隋制天子常服黄袍遂禁士庶不得服而服黄有禁自此始至明皇天宝间因韦绦奏御案&amp;#褥望去紫用黄制而臣下一切不得用黄矣敕旧用白纸唐高宗上元间以施行之制既为永式白纸多&amp;#遂改用黄除拜将相制书用黄麻纸其或学士制不自中书出故独用白麻纸所以有黄麻白麻之异也诏晋时多用青纸见楚王伦太子遹等传故刘禹锡诗曰优诏发青纸表亦用黄纸观前燕录载岷山公黄纸上表北史邢卲为人作表自买黄纸写送之因知古者上下所书之纸不拘如此李肇翰林志曰凡赐予征召宣索处分曰诏用白藤纸抚军旅曰书用黄麻纸书道观荐告词文用青藤纸谓之青词凡诸陵荐告上表用白麻纸石林燕语曰唐中书制诏有四画纸而施行者曰发曰敕用黄麻纸承旨而行者曰敕牒用黄藤纸赦书用绢黄纸或云取其不&amp;#也东齐杂记治平间以馆中书多&amp;#更以黄纸写又知易白以黄者往往以避&amp;#之故非专为君命而然北朝多以三公官加公字为除赠曰司空公司徒公太尉公是也而赠之者尤多如高允之徒赠司空公王衍之徒赠太尉公又加贺拔以昔除司空公及薨赠太尉公之类不一示尊崇之义尔余观汉孔庙碑有曰吴雄为司徒公知是之称不为无自矣渑水燕谈录司马文正公以高才全德大得中外之望故公之退十有余年而天下之人日冀其复用熙宁末余夜宿青州北溜河马铺晨起行见村民百人欢呼踊跃自北而南余惊问之皆曰传司马为宰相矣余以为虽出于野人妄传亦其情之所素欲也故子瞻为公独乐园诗曰先生独何事四海望陶冶儿童诵君实走卒知司马盖纪实也挥麈前录前宰相为枢密使者宋元宪富郑公文潞公陈秀公宣和二年郑华原以故相领院事绍兴七年秦师垣亦以前揆拜枢密使未几复登庸近岁张魏公亦然李邦直许冲元曾令绰韩师朴为二府后皆再入为尚书然不久复柄用惟令绰竟止八座国朝范鲁公质王文献溥魏宣懿仁浦秉钧史馆昭文集贤三相俱全太宗初即位薛文惠居正沈恭惠伦卢大戎多逊真宗咸平二年李文靖沆向文敏中吕文穆蒙正仁宗至和二年刘文忠沆文潞公彦博富韩公弼元佑初司马温公为左仆射文潞公平章军国重事吕正献平章军国事皆三相也至三年温公薨文吕二公在位而吕汲公大防范忠宣纯仁为左右仆射殆四相然不久也本朝宰相兼公师者范鲁公王文献赵韩王薛文惠王文贞丁晋公冯文懿王文公吕文靖韩忠献曾宣靖富韩公文潞公吕正献蔡师垣秦师垣陈鲁公而已余皆罢政后方拜近日惟张魏公自外以少傅再拜右揆本朝三入相者赵韩王吕文穆文靖张邓公文潞公蔡元长虽四入而不克有终国朝自外拜相者文潞公韩康公章子厚近年陈康公亦旷典也元符末曾文肃自知枢拜相公弟文昭为翰林&amp;#宿禁中面对喻旨草麻文昭力辞上云弟草兄麻太平美事禁中已检见韩绛故事矣不须辞文昭始拜命盖熙宁初韩康公入相实持国当制国朝以来两家而已金坡遗事载钱希白为文僖草麻虽云仪同钧衡实未尝秉政也是时母氏年九岁偶至东府门外观阅归告文肃云翁翁明日相矣适见快行家宣叔翁入内甚急以是逆料已而果然国朝宰相享耆寿者宋惠安八十张邓公八十六陈文惠八十二富文公八十一杜祁公八十宋元献七十九李文定七十七曾宣靖八十庞颍公七十六苏丞相八十二文潞公虽至九十四而薨贬秩中蔡师垣亦八十晚节拘籍南迁殂于中路不得全有富贵考终本朝名公多厄于六十六韩忠献欧阳文忠王荆公苏翰林而秦师垣复获预其数吕正惠吕文穆亦然本朝宰相登庸年少者常山春明退朝录备见之然无逾近岁范觉民丞相廷告日方三十一但寿止三十七其后张魏公入相亦未四十且太夫人康健罢相之后迁谪居外几二十年后虽入竟不拜元宰国朝身为宰相寿考康宁再见其子入政府者惟曾宣靖一人而已吕文穆相太宗犹子文靖参真宗政事相仁宗文靖子惠穆为英宗副枢为神宗枢使次子正献为神宗知枢相哲宗正献孙舜徒为太上皇右丞相继执七朝政真盛事也本朝一家为宰执者吕氏最盛既列于前矣父子兄弟者韩忠宪亿子康公绛黄门维庄敏缜范文正仲淹子忠宣纯仁左辖纯礼石元懿熙载子文定中立吕参政余庆弟正惠端陈参政恕子恭公执中曹武惠彬子武穆玮任安惠中师弟康懿中正张参政洎孙左辖璪王惠献化基子安简举正陈文忠尧叟弟文惠尧佐王文献溥孙康靖贻永章文献得象从孙壮恪楶丞相惇王枢密博文子忠简畴吴正肃育弟正惠充曾宣靖公亮子枢密孝宽韩魏公琦子文定忠彦曾孙枢密肖胄胡文恭宿&amp;#左丞宗愈张荣僖耆曾孙忠文叔夜梁懿肃适孙中书子美蔡忠怀确子枢密懋林文节希从子中书摅蔡太师京子枢密攸邓枢密洵武弟左辖洵仁近日如钱参政端礼之于文僖史签书才从子丞相浩亦一家而洪右相适枢密遵为伯仲数十年未尝见也王文公安石弟左辖安礼富韩公弼孙知枢直柔本朝居政府在具庆下者王文献卢大戎包孝肃张文孝吴长文吴正肃吕吉父章子厚安厚卿冯彦为曾令绰王彦霖李士美王将明蔡居安林彦振王元忠本朝状元登庸者吕文穆李文定王文正宋元宪故诗人有云皇朝四十三龙首身到黄扉止四人王文安览之不悦后数十年李士美何文缜亦以廷魁至鼎席官制行置左右丞二府中班最下无有爰立者元佑中苏子容丞相自左辖登庸时以为异恩崇宁初徽宗亟欲相蔡元长遂用此故事时有献诗者曰磊落仪形真汉相阔疏恩礼旧苏公绍兴初吕元直自签书枢密院入相前此所无也两朝史章文宪得象传末云初闽人谣曰南台沙合出宰相至得象相时沙涌可涉政和六年沙复涌已而余丞相深大拜十余年前外舅方公务德帅福唐南台沙忽再涌已而朱汉章叶子昂相继登庸　公辅部杂录三
&lt;/div&gt;
    &lt;div class="pagination"&gt;
&lt;a href="官常典公辅部_page18.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典公辅部_page14.html"&gt;14&lt;/a&gt;&lt;a href="官常典公辅部_page15.html"&gt;15&lt;/a&gt;&lt;a href="官常典公辅部_page16.html"&gt;16&lt;/a&gt;&lt;a href="官常典公辅部_page17.html"&gt;17&lt;/a&gt;&lt;a href="官常典公辅部_page18.html"&gt;18&lt;/a&gt;&lt;span class="current-page"&gt;19&lt;/span&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
