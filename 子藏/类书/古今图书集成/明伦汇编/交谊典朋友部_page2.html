<!DOCTYPE html>
<html>
<head>
    <meta charset="UTF-8">
    <title>交谊典朋友部 - 第 2 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>交谊典朋友部 - 第 2 页/共 5 页</h1>
    <div class="content">方法也经营道艺同齐于术同术则同方也但　合志同方据所怀志意营道同术据所习道艺并　立谓同仕朋友久不相见闻流谤之言欲谮毁之　己则不信也其行所本必方正所立必存义朋友　所为与己同则进而从之不与己同则退而避之集
说
蓝田吕氏曰所以任举其交友者则好恶忧乐　与之同也然尽交友之分则理义必与之同君子　之道或出或处或默或语二人同心其利断金同　心之言其臭如兰凡所谓同者理也义也出于人　心之所同然贤者能存而勿丧之故不患乎不同　也合志同方则志同好矣营道同术则学同道矣　并立则乐相下不厌好同则同体矣久不相见闻　流言不信学同则信其行矣其行本方立者立行　本其志之所同方也行同则学同矣义同而进不　同而退同斯义以进退也进退同则同好矣交友　之分至于无一不同者学一于理而不惑也　严　陵方氏曰并立则乐以其无忌心相下不厌以其　有孙志久不相见闻流言不信以其久要不忘而　相信之笃本方者以方为本也道同则进而与之　交不同则退而与之辨夫道不同不相为谋而况　交友乎子贡问友子曰忠告而善道之不可则止　毋自辱焉以是而已　马氏曰方者道之所也志　在于道唯合志故同方术者所资以适道唯营道　故同术营道方将入于道故以术言之也　山阴　陆氏曰同方言同所向同术言同所由易曰方其　义也盖义未有不因方而立者　晏氏曰合志同　方言趋向者同也营道同术言修为者同也方言　趋向之地术言修为之业语曰士志于道是志必　在于道也道不外于志也故始焉合志而趋向者　不殊则终焉营道而修为者一致矣有朋自远方　来不亦乐乎故并立则乐以能问于不能昔者吾　友尝从事于斯矣故相下不厌流言止于知者如　曰曾参杀人若颜回者岂信之哉故曰闻流言不　信机在内故欲其圆而能应行在外故欲其方而　有守执规司春者主乎仁执矩司秋者主乎义故　曰其行本方立义易曰义以方外是也相视而笑　莫逆于心然后足以为友故义同而进不同而退　也同方同术者讲习之友并立相下者相成之友　不信流言义同而进者同德之友故曰其交友有　如此者按孔疏以本方立义为句而
宋儒以义字属下句兹并存之

孔子家语
　　颜回
颜回问朋友之际如何孔子曰君子之于朋友也心必有非焉而弗能谓吾不知其仁人也不忘久德不思久怨仁矣夫荀子
　　大略
匹夫者不可以不慎取友友者所以相有也道不同何以相友也均薪施火火就燥平地注水水流湿夫类之相从也如此之着也以友观人焉所疑取友求善人不可不慎是德之基也诗曰无将大车维尘冥冥言无与小人处也汉班固白虎通
　　三纲六纪
朋友者何谓也朋者党也友者有也礼记曰同门曰朋同志曰友朋友之交近则谤其言远则不相讪一人有善其心好之一人有恶其心痛之货则通而不计共忧患而相救生不属死不托故论语曰子路云愿车马衣轻裘与朋友共敝之又曰朋友无所归生于我乎馆死于我乎殡朋友之道亲存不得行者二不得许友以其身不得专通财之恩友饥则白之于父兄父兄许之乃称父兄与之不听即止故曰友饥为之减大寒为之不重裘故论语曰有父兄在如之何其闻斯行之也徐干中论
　　贵验
小人尚明君子尚至言至言也非贤友则无取之故君子必求贤友也诗曰伐木丁丁鸟鸣嘤嘤出自幽谷迁于乔木言朋友之义务在切直以升于善道者也故君子不友不如己者非羞彼而大我也不如己者须己而植者也然则扶人不暇将谁相我哉吾之偾也亦无日矣故偾极则纵多友邪则己僻也是以君子慎取友也孔子曰居而得贤友福之次也夫贤者言足听貌足象行足法加乎善奖人之美而好摄人之过其不隐也如影其不讳也如响故我之惮之若严君在堂而神明处室矣虽欲为不善其敢乎故求益者之居游也必近所畏而远所易诗云无弃尔辅员于尔辐屡顾尔仆不输尔载亲贤求助之谓也小学
　　广明伦
横渠先生曰今之朋友择其善柔以相与拍肩执袂以为契合一言不合怒气相加朋友之际欲其相下不倦故于朋友之间主其敬者日相亲与得效最速注
善柔谓善为柔媚气合谓意气相合相下谓彼　此相让效即忠告善道之益也朱子语类
　　力行
问朋友之义自天子至于庶人皆须友以成而安卿只说以类聚莫未该朋友之义否曰此亦只说本来自是如此自天子至于庶人未有不须友以成乃是后来事说朋友功效如此人自与人同类相求牛羊亦各以类相从朋友乃彝伦之一今人不知有朋友之义者只缘但知有四个要紧而不知朋友亦不可阙朋友之于人伦所关至重
问与朋友交后知其不善欲绝则伤恩不与之绝则又似匿怨而友其人曰此非匿怨之谓也心有怨于人而外与之交则为匿怨若朋友之不善情意自是当疏但疏之以渐若无大故则不必峻绝之所谓亲者毋失其为亲故者毋失其为故者也性理会通
　　人伦
君臣朋友之际其合不正未有久而不离者故贤者顺理而安行智者知几而固守人之大伦其别有五自昔圣贤皆以为天之所叙而非人之所能为也然以今考之则惟父子兄弟为天属而以人合者居其三焉是则若有可疑者然夫妇者天属之所由以续者也君臣者天属之所赖以全者也朋友者天属之所赖以正者也是则所以纪纲人道建立人极不可一日而偏废虽或以人而合其实皆天理之自然有不得不合者此其所以为天之所叙而非人之所能为者也然是三者之于人或能具其形矣而不能保其生或能保其生矣而不能存其理必欲君臣父子兄弟夫妇之间交尽其道而无悖焉非有朋友以责其善辅其仁其孰能使之然哉故朋友之于人伦其势若轻而所系为甚重其分若□而所关为至亲其名若小而所职为甚大此古之圣人修道立教所以必重乎此而不敢忽焉者也然自世教不明君臣父子兄弟夫妇之间既皆莫有尽其道者而朋友之伦废阙为尤甚世之君子虽或深病其然未必深知其所以然也予尝思之父子也兄弟也天属之亲也非其乖戾之极固不能轻以相弃而夫妇君臣之际又有杂出于物情事势而不能自已者以故虽或不尽其道犹得以相牵联比合而不至于尽坏至于朋友则其亲不足以相维其情不足以相固其势不足以相摄而为之者初未尝知其理之所从职之所任其重有如此也且其于君臣父子兄弟夫妇之间犹或未尝求尽其道则固无所藉于责善辅仁之益此其所以恩□而义薄轻合而易离亦无□其相视漠然如行路之人也夫人伦有五而其理则一朋友者又所藉以维持是理而不使悖焉者也由夫四者之不求尽道而朋友以无用废然则朋友之道尽废而责善辅仁之职不举彼夫四者又安得独立而久存哉勉斋黄氏曰朋友者人类之中志同而道合者也故曰天叙有典岂人力也哉君臣父子夫妇长幼一失其序则天典不立矣朋友道绝则此四者虽欲各居其分不可得也善而莫予告也过而莫予规也观感废而怠心生讲习疏而实理晦则五常百行颠倒错谬而不可胜救矣然则朋友者列于人伦而又所以纪纲人伦者也所可重者若此而世莫之重焉可不为之屡叹也耶广平游氏曰孟子之论尚友也以一乡之善士为未足而求之一国以一国之善士为未足而求之天下以天下之善士为未足而求之古人无友不如己者尚友之道也求得贤者尚而友之则闻其所不闻见其所不见而德日起矣此仲尼所以期子夏之日进也朱子曰朋友之交责善所以尽吾诚取善所以益吾德非以相为赐也然各尽其道而无所苟焉则丽泽之益自有不能已者勉斋黄氏曰斯道之显晦系于人物之盛衰盖义理以讲习而明德性以相观而善孑然独立而无与为侣则学问废而识见浅绳约弛而怠慢生古之人所以重朋来之乐者岂不以此与鲁斋许氏曰凡取友必须趋向正当切磋琢磨有益于己者若乃邪僻卑污与夫柔佞不情相诱为非者谨勿近之明西域利玛窦友论
　　杂论交友
利玛窦曰吾友非他即我之半乃第二我也故当视友如己焉友之与我虽有二身二身之内其心一而已
相须相佑为结友之由
孝子继父之所交友如承受父之产业矣
时当平居无事难指友之真伪临难之顷则友之情显焉盖事急之际友之真者益近密伪者益□散矣有为之君子无异仇必有善友交友之先宜察交友之后宜信
虽智者亦谬计已友贵乎实矣
　愚人妄自侈口友似有而还无智者抑或谬计友　无多而实少友之馈友而望报非馈也与市易者等耳
友与仇如乐与□皆以和否辨之耳故友以和为本焉以和微业长大以争大业消败　乐以导和□则失和友相和则如乐仇不和则如　□在患时吾惟喜看友之面然或患或幸何时友无有益忧时减忧欣时增欣仇之恶以残仇深于友之爱以恩友岂不验世之弱于善强于恶哉人事情莫测友谊难凭今日之友后或变而成仇今日之仇亦或变而为友可不敬慎乎徒试之于吾幸际其友不可侍也
　脉以左手验耳左手不幸际也
既死之友吾念之无忧盖在时我有之如可失及既亡念之如犹在焉各人不能全尽各事故上帝命之交友以彼此胥助若使除其道于世者人类必散坏也可以与竭露发予心始为知己之友也
德志相似其友始固
　友也双又耳彼又我我又彼
正友不常顺友亦不常逆友有理者顺之无理者逆之故直言独为友之责矣交友如医疾然医者诚爱病者必恶其病也彼以救病之故伤其体苦其口医者不忍病者之身友者宜忍友之恶乎谏之谏之何恤其耳之逆何畏其额之蹙友之誉及仇之讪并不可尽信焉
友者于友处处时时一而已诚无近远内外面背异言异情也友人无所善我与仇人无所害等焉
友者过誉之害较仇者过訾之害尤大焉
　友人誉我我或因而自矜仇人訾我我或因而加　谨视财势友人者其财势亡即退而离焉谓此不见其初友之所以然则友之情遂涣矣友之定于我之不定事试之可见矣
尔为吾之真友则爱我以情不爱我以物也
交友使独知利己不复顾益其友是商贾之人耳不可谓友也　小人交友如放帐惟计利几何
友之物皆与共
交友之贵贱在所交之意耳特据德相友者今世得几双乎友之所宜相宥有限
　友或有罪惟小可容友如犯义必大乃弃
友之乐多于义不可久友也
忍友之恶便以他恶为己恶焉
我所能为不必望友代为之
友者古之尊名今出之以售比之于货惜哉
友于昆伦迩故友相呼谓兄而善于兄弟为友友之益世也大乎财焉无人爱财为财而有爱友特为友耳今也友既没言而谄谀者为佞则惟存仇人以我闻真语矣设令我或被害于友非但恨己害乃滋恨其害自友发矣多有密友便无密友也
如我恒幸无祸岂识友之真否哉
友之道甚广阔虽至下品之人以盗为事亦必以结友为党方能行其事焉视友如己者则遐者迩弱者强患者幸病者愈何必多言耶死者犹生也我有二友相讼于前我不欲为之判恐一以我为仇也我有二仇相讼于前我可犹为之判必一以我为友也信于仇者犹不可失况于友者哉信于友不足言矣友之职至于义而止焉如友寡也予寡有喜亦寡有忧焉
故友为美友不可弃之也无故以新易旧不久即悔既友每事可同议定然先须议定友友于亲惟此长焉亲能无相爱亲友者否盖亲无爱亲亲伦犹在除爱乎友其友理焉存乎独有友之业能起
友友之友仇友之仇为厚友也
　吾友必仁则知爱人知恶人故我据之
不扶友之急则临急无助者
俗友者同而乐多于悦别而留忧义友者聚而悦多于乐散而无愧我能防备他人友者安防之乎聊疑友即大犯友之道矣上帝给人双耳双目双手双足欲两友相助方为事有成矣　友字古篆作爻即两手也可有而不可无朋字古　篆作羽即两羽也鸟备之方能飞古贤者视朋友　岂不如是耶天下无友则无乐也
以诈待友初若可以笼人久而诈露反为友厌薄矣以诚待友初惟自尽其心久而诚孚益为友敬服矣我先贫贱而后富贵则旧交不可弃而新者或以势利相依我先富贵而后贫贱则旧交不可恃而新者或以道义相合友先贫贱而后富贵我当察其情恐我欲亲友而友或□我也友先富贵而后贫贱我当加其敬恐友防我□而我遂自处于□也夫时何时乎顺语生友直言生怨
视其人之友如林则知其德之盛视其人之友落落如晨星则知其德之薄君子之交友难小人之交友易难合者难散易合者易散也平时交好一旦临小利害遂为仇敌由其交之未出于正也交既正则利可分害可共矣我荣时请而方来患时不请而自来夫友哉
世间之物多各而无用同而始有益也人岂独不如此耶良友相交之味失之后愈可知觉矣
居染廛而狎染人近染色难免无污秽其身矣交友恶人恒听视其丑事必习而浼本心焉吾偶候遇贤友虽仅一抵掌而别未尝少无裨补以洽吾为善之志也交友之旨无他在彼善长于我则我效习之我善之于彼则我教化之是学而即教教而即学两者互资矣如彼善不足以效习彼不善不可以变动何殊尽日相与游谑而徒费阴影乎哉　无益之友乃伦时之盗偷时之损甚于偷财财可　复积时则否使或人未笃信斯道且修德尚危出好入丑心战未决于以剖释其疑安培其德而救其将坠计莫过于交善友盖吾所数闻所数睹渐透于膺豁然开悟诚若活法劝责吾于善也严哉君子严哉君子时虽言语未及怒色未加亦有德威以沮不善之为与尔不得用我为友而均为妩媚者友者相褒之礼易施也夫相忍友乃难矣然大都友之皆感称己之誉而忘忍己者之德何欤一显我长一显我短故耳人人不相爱则耦不为友
临当用之时俄识其非友也愍矣
务来新友戒无喧旧者
友也为贫之财为弱之力为病之药焉
国家可无财库而不可无友也
仇之馈不如友之棒也
世无友如天无日如身无目矣
友者既久寻之既少得之既难存之或离于眼即念之于心焉知友之益凡出门会人必图致交一新友然后回家矣谀谄友非友乃偷者偷其名而僭之耳
吾福社所致友必吾灾祸避之
友既结成则戒一相断友情情一断可以姑相着而难复全矣玉器有所恶于观易散也而寡有用耶医士之意以苦药瘳人病谄友之向以甘言长人愆不能友己何以友人智者欲离浮友且渐而违之非速而绝之
欲以众人交友则繁焉余竟无冤仇则足已
彼非友信尔尔不得而欺之欺之至恶之之效也永德永友之美饵矣凡物无不以时久为人所厌惟德弥久弥感人情也德在仇人犹可爱况在友者欤历山王大西城
古总王
值事急躬入大阵时有弼臣止之曰
事险若斯陛下安以免身乎王曰汝免我于诈友且显仇也自乃能防之历山王亦喜交友贤士名为善诺先使人奉之以数万金善诺怖而曰王贶吾以兹意吾何人耶使者曰否也王知夫子为至廉是奉之耳曰然则当容我为廉已矣而麾之不受史断之曰王者欲买士之友而士者毋卖之历山王未德总值时无国库凡获财厚颁给与人也有敌国富盛惟事务库讥之曰足下之库在于何处曰在于友心也昔年有善待友而丰惠之将尽本家产也傍人或问之曰财物毕于友何留于己乎对曰惠友之味也　别传对曰留惠友之冀也意傀异而均美古有二人同行一极富一极贫或曰二人为友至密矣窦法德古者
名贤
闻之曰既然何一为富者一为贫者
哉
　言友之物皆与共也
昔有人求其友以非义事而不见与之曰苟尔不与我所求何复用尔友乎彼曰苟尔求我以非义事何复用尔友乎西土之一先王曾交友一士而腆养之于都中以其为智贤者日旷弗见陈谏即辞之曰朕乃人也不能无过汝莫见之则非智士也见而非谏则非贤友也先王勿见谏过且如此使值近时文饰过者当何如是的亚是北
方国名
俗独多得友者称之谓富也
客力所
西国
王名
以匹夫得大国有贤人问得国之所行
大旨答曰惠我友报我仇贤曰不如惠友而用恩俾仇为友也墨卧皮
古闻
上者
折开大石榴或人问之夫子何物愿获
如其子之多耶曰忠友也
按友论乃西域
文注辞多费解

薛文清读书录
　　交友
程子曰始比不以道隙于终者多矣故结交贵乎谨始朱子曰观其始合之不正知终之有敝盖人之相交始合以不正欲其无隙于终者难矣故交在谨始以势利交者安得不终离人之邪正必谨于所习习与正人居则正习与不正人居则不正此前贤之至论万世之明戒韩文公交友忠而不返于退面可以为百世之师矣不相知者虽终日同处亦不知也友正直者日益友邪柔者日损
导友善不纳则当止宜体此言
不以利交则无咎
　□

　朋友部艺文一
</div>
    <div class="pagination">
<a href="交谊典朋友部.html">上一页</a><a href="交谊典朋友部.html">1</a><span class="current-page">2</span><a href="交谊典朋友部_page3.html">3</a><a href="交谊典朋友部_page4.html">4</a><a href="交谊典朋友部_page5.html">5</a><a href="交谊典朋友部_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
