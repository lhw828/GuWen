<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 3 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 3 页/共 899 页</h1>
    <div class="content">　蒙姓部汇考
郑樵通志
　　以地为氏
蒙氏风俗通东蒙主以蒙山为氏秦有将军蒙骜生武武生恬皆仕秦望出安定宋蒙传祥符元年登科又有蒙汲台州人蒙着封州人　臣谨按蒙山在沂州费县西北八十里又有东蒙　在费西北七十五里在蒙山之东主其山之祀者　子孙因山为氏廖用贤尚友录
　　蒙姓
蒙安定宫音


　蒙姓部艺文
　　番禺蒙氏谱序　　　　　　　明宋濂太学生番禺蒙安以其谱图请曰安之先齐人秦时恬毅兄弟俱仕被信任后皆死扶苏之难其子孙散处天下甚众然千余载未有大显着动人耳目者番禺之蒙始于有宋讳甄者自北方来知廉州遂家番禺之海阳里至安八叶矣在宋世有禄仕自元得国始无仕者今阅三世而安复以儒生贡太学为弟子员窃惧不能承其绪尝考次八叶字名枝裔为谱使后人知所自愿先生序之以昭吾先余告之曰姓氏固人之所甚重也然其着于时者不以其受氏之贵而显亦不以有人称之而传在乎孙子之贤耳论受氏之贵则莫贵于王侯之裔而今世载之简策以为甲族者非必皆姚姒子嬴燕齐氏也苟以人称之而显则左丘明太史迁班固之所书其苗裔未必俱显于今也今天下之人语道德必曰孔孟颜闵周程邵朱氏论政事必曰伊傅管晏萧曹房杜韩富氏语文章则其人名氏彰着尤多三者皆由其身善自振拔而然未尝恃于其先假之于人也蒙氏自恬毅始显恬毅虽贤然其所为未能皆当于人心而卒死于乱邦其名犹且传而不废况有过于恬毅者乎方恬毅被祸时呼天地神明而自列其意岂自虞不遂泯灭哉而太史氏悼其忠悲其志尚不忍废而着之史传况夫道德之士仁声义闻足以厉俗而化人者何患其无传乎安温而有文慎而达礼可谓有学道之质矣前之三者苟知所勉焉未有不至者也况于恬毅乎其名诚显于当世而着于方册后之人必曰此番禺之蒙氏也蒙氏之后人必曰此吾蒙氏之闻人也番禺之人必曰此昭吾邑者也若是则非惟可以显其先且可以显其乡邑矣何患谱之无传乎又何以余言为乎安曰此足以序斯谱矣请书之以告族人使知勉焉

　公姓部汇考
郑樵通志
　　以爵为氏
公氏姬姓左传鲁昭公子公衍公为之后汉有主爵都尉公俭　臣谨按公衍公为即公子衍公子为去子而言公　则公为爵矣昭公失国故其子孙以爵为氏廖用贤尚友录　　公姓
公括阳羽音


　公姓部列传
　　周
　　公衍
按左传昭公二十九年公赐公衍羔裘使献龙辅于齐侯遂入羔裘齐侯喜与之阳谷公衍公为之生也其母偕出公衍先生公为之母曰相与偕出请相与偕告三日公为生其母先以告公为为兄公私喜于阳谷而思于鲁曰务人为此祸也且后生而为兄其诬也久矣乃黜之而以公衍为大子（按公衍公为鲁昭公之子姓姬
　非姓公也通志谓公氏以爵为氏乃公衍公为之后故列传以此二人为首）　　公为
按左传昭公二十五年公若献弓于公为且与之出射于外而谋去季氏公为告公果公贲公果公贲使侍人僚柤告公公寝将以戈击之乃走注
公为昭公
子务人果贲皆公为弟
　　公南
按左传定公十年初叔孙成子欲立武叔公若藐固谏曰不可成子立之而卒公南使贼射之不能杀注
公南叔孙家臣武叔之党
　　公华　公宾　公林
按史记孔子世家季康子逐公华公宾公林以币迎孔子孔子归鲁　　公&#哀
按史记仲尼弟子列传公&#哀字季次孔子曰天下无行多为家臣仕于都唯季次未尝仕注
孔子家语
云鲁人
按公&#公夏公坚或作复
姓据万姓统谱入此

　　公夏首
按史记仲尼弟子列传公夏首字乘
注
郑元曰鲁人
　　公坚定
按史记仲尼弟子列传公坚定字子中
注
郑元曰鲁
人或曰晋人
　　公阳
按万姓统谱阳楚大夫
　　秦
　　公杲
按万姓统谱杲项羽将
　　汉
　　公俭
按郑樵通志汉有主爵都尉公俭
　　公綦稠
按万姓统谱綦稠乌桓校尉
　　宋
　　公傅
按万姓统谱傅晋江人绍兴三十三年进士
　　公颖
按万姓统谱颖崇宁州人任广东转运使
　　元
　　公子敬
按开封府志子敬天历二年任新郑令首建学校修举废坠惠以抚下民甚德之　　公立元
按蒙阴县志立元元进士
　　明
　　公守敬
按蒙阴县志守敬父名海元万户生四子守道守信守权守敬洪武初以军户戍辽东例年四十许子代还至期海三子皆不去守敬慨然独抱十月儿兟往至金州阻海险同行咸嚄唶守敬以兟付葛姓者负回寄养伯家痛哭东去竟代父还兟年十五闻父在辽终日啼哭不食随渡海寻亲抵辽守敬不识也验项后一疤乃相抱大哭当事者以状闻将守敬父子并发回籍后兟被征任广宗丞一年移疾归仅有二驴载其书籍妻子皆徒步闻者太息　　公兟
按蒙阴县志兟以孝行征任北直隶广宗县丞子评孙忠俱以孝友敦睦世其家实启公氏发祥之基者　　公恕按蒙阴县志恕任河南固始县丞以子勉仁贵封御史　　公勉仁
按蒙阴县志勉仁号西埠弘治庚戌进士授行人升江西道监察御史太仆寺少卿正德初忤宦官刘瑾左迁四川参议剿蜀寇有功累升都御史巡抚大同选将练卒勤修烽垒在边十年无警以丁内艰归起抚治郧阳推佐留枢未任卒着有东山集行世　　公景仁按蒙阴县志景仁跻奎父赠员外郎
　　公增仁
按蒙阴县志增仁志真父封知县
　　公志真
按蒙阴县志志真任山西广灵知县
　　公志继
按蒙阴县志志继都御史勉仁长子任训导
　　公志纠
按蒙阴县志志纠任湖广溆浦县丞分产让弟人称孝友　　公志绪
按蒙阴县志志绪都御史勉仁子任知州终衡府长史　　公跻奎
按蒙阴县志跻奎原名志厚广宗丞孝子兟之四世孙嘉靖乙未进士以工部郎出守潞安不畏强御宗藩慑服进湖广副使备兵辰沅讨镇筸叛苗有功调广西值东兰州土官反攻田州督府战不胜檄跻奎往设方略授千户丁俊不数日歼其魁东兰平有五子一载兴济知县一鸣南陵丞一扬工部郎中一跃岷州卫经历一翔京卫千户并有闻于时着有中岩诗草行世　　公一载
按蒙阴县志一载副使跻奎长子任北直隶兴济县知县博学工书　　公一鸣
按蒙阴县志一鸣宪副跻奎次子少聪颖有至性勤学能文以兄弟俱出仕宦一鸣独留侍副宪公家门贵盛而谦抑特甚蒙人士皆以为楷式宪副公卒始出为南陵丞寻移疾归以蒙素无志每采葺故实为蒙志考杜洽旧志多取裁焉　　公一扬
按蒙阴县志一扬嘉靖己未科进士跻奎第三子授大理寺评事迁河南裕州知州仕至工部郎中着有间音集行世　　公一柟
按蒙阴县志一楠县丞志纠第五子任南直隶溧阳主簿迁河南县丞不赴告归品行端方着中山诗集行世　　公一跃
按蒙阴县志一跃副使跻奎第四子有孝行任山西广昌县丞升陕西岷州卫经历卒于官　　公家祚
按蒙阴县志家祚副使跻奎孙任即墨县训导　　公家卿按蒙阴县志家卿郎中一扬子
　　公家臣
按蒙阴县志家臣号东塘宪副跻奎之孙兴济令一载之子隆庆辛未进士选庶吉士授编修丙子充会典纂修官校阅世宗实录成赐金币以论夺情事忤江陵意吴中行赵用贤之杖谪也家臣遣子鼐送之潞河江陵益恚当大察与兰溪赵志皋新建张位并谪初除泽州判官量移广平司李迁南京户部主事卒于滁州后以子贵赠礼部侍郎　　公家邻
按蒙阴县志家邻万历乙酉科举人副使跻奎孙贡生一载次子任河南虞城县知县居乡以清谨着闻着有蒙山集行世　　公衡
按蒙阴县志衡知县家邻长子例监
　　公准
按蒙阴县志准例监
　　公鼐
按蒙阴县志鼐字孝与家臣长子万历辛丑进士选翰林院庶吉士除编修累官礼部侍郎协理詹事府事鼐博学多闻诗文好引征故实一时无尚当神庙中叶群小植援天启之初流蔓未已鼐以宫端入朝晓畅旧事抗疏列白指陈其所以群小恶其害己尽力排击引疾以去不得大用时论惜之崇祯朝赠礼部尚书谥文介　　公鼒
按蒙阴县志鼒字敬与家臣仲子中万历丁酉乡举少与兄宗伯公齐名博学工书文学雄赡雅以经济自负久困公车驰骋艺苑晚年待诏金门沈沦冷署着有小东园集三十卷及千金裘行世子襄亦工诗文有潜园诗集　　公端
按蒙阴县志端文介公鼐次子任光禄寺署丞　　公甸按蒙阴县志甸字陟明文介公幼子崇祯庚辰蒙大饥甸捐赀施赈饥民全活者甚众辛巳山东巡抚王公弼总兵刘泽清统兵三万追剿巨寇李青山至蒙阴时军饷告艰甸出粟千石犒师仕至南京户部郎中　　公秉文
按蒙阴县志秉文鼐长孙徐州防守副总兵光国子由太仆寺丞历仕至刑部郎中清贫高雅不愧家风　　公显文按蒙阴县志显文任鸿胪寺序班端子
　　公登策
按蒙阴县志登策任陕西华州同知升山西按察司经历方介整肃博学能诗　　公怀器
按蒙阴县志怀器贡生
</div>
    <div class="pagination">
<a href="氏族典卷诸姓部_page2.html">上一页</a><a href="氏族典卷诸姓部.html">1</a><a href="氏族典卷诸姓部_page2.html">2</a><span class="current-page">3</span><a href="氏族典卷诸姓部_page4.html">4</a><a href="氏族典卷诸姓部_page5.html">5</a><a href="氏族典卷诸姓部_page6.html">6</a><a href="氏族典卷诸姓部_page7.html">7</a><a href="氏族典卷诸姓部_page8.html">8</a><span>...</span><a href="氏族典卷诸姓部_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
