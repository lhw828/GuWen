<!DOCTYPE html>
<html>
<head>
    <meta charset="UTF-8">
    <title>闺媛典闺藻部 - 第 2 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺藻部 - 第 2 页/共 7 页</h1>
    <div class="content">按云溪友议薛媛濠梁人南楚材妻楚材旅游陈颍岁久颍守慕其仪范将欲以子妻之楚材家故有妻以受颍牧之眷深忽不思义而辄已诺之遂遣家仆归取琴书等似无返旧之心也或谓求道青城访僧衡岳不亲名宦惟务元虚其妻薛媛善书画妙属文知楚材不念糟糠之情别倚丝萝之托对镜自图其形并诗四韵以寄之楚材得妻真及诗怀恧遽有隽不疑之让夫妇遂偕老焉里语曰当时妇弃夫今日夫离妇若不逞丹青空房应独守薛媛写真寄夫诗曰欲下丹青笔先拈宝镜端已惊颜索寞渐觉鬓雕残泪眼描将易愁肠写出难恐君浑忘却时展画图看　　严灌夫妻慎氏
按云溪友议慎氏者毗陵庆亭儒家之女也三史严灌夫因游彼遂结□好同载归蕲春经十余秋无子嗣灌夫乃拾其过而出之令归二浙慎氏慨然登舟亲戚临流相送乃为诗以诀灌夫灌夫览诗毕凄感遂为夫妇如初其诗曰当时心事已相关雨散云飞一饷间便是孤帆从此去不堪重过望夫山云溪子曰曹叔妻叙东征之赋刘伶室作诫酒之辞以女子之所能实其罕矣　　窦梁宾
按全唐诗窦梁宾夷门人卢东表侍儿也表及第作诗云晓初罢眼初□小玉惊人踏破□手把红笺书一纸上头名字有郎君又雨中看牡丹诗云东风未放晓泥干红叶花开不奈寒待得天晴花已老不如携手雨中看　　侯继图妻任氏
按全唐诗任氏蜀尚书侯继图妻继图读书大慈寺忽桐叶飘坠上有诗云拭翠敛蛾眉为□心中事搦管下庭除书成相思字此字不书石此字不书纸书在秋叶上愿逐秋风起天下有心人尽解相思死天下负心人不识相思字有心与负心不知落何地后数年图卜婚任氏方知桐叶句乃任氏在左绵书也　　薛元暧妻林氏按全唐诗林氏济南人隰城丞薛元暧妻元暧早卒林博涉五经有母仪令德训其子彦辅彦国彦伟彦云及侄摠播并登进士第衣冠荣之有送彦辅左贬诗云他日初投杼勤王在饮冰有辞期不罚积毁竟相仍谪宦今何在衔冤犹未胜天涯分越僥驿骑速毗陵肠断腹非苦书传写岂能泪添江水远心剧海云蒸明月珠难识甘泉赋可称但将忠报主何惧点青蝇　　王霞卿
按女仙图王霞卿者蓝田人才华清赡节行尢高进士郑殷彝旅于会稽寓唐安寺楼见粉壁间有题云琅琊王氏霞卿光启三年阳春二月登于是阁临轩轸恨睹物增悲虽观焕烂之华但比凄凉之色时有轻绡捧砚小玉看题其诗曰春来引步强寻游恨睹烟霄簇寺楼举目尽为停待景双眉不觉自如钩郑子依韵继之曰题诗仙子此曾游应是寻春别凤楼赖得从来未相识免教锦帐对银钩霞卿乃故邑宰韩嵩自京师挈之任所嵩缘遇暴寇死郑子往谒之霞卿以疾辞不见只令总角婢子轻绡持诗以赠之诗曰君是烟霄折桂身圣朝方切诏良臣正堪西上投知已何必迟留见妇人郑得诗抱惭而去　　裴羽仙
按诗话裴羽仙裴悦之妻也悦征匈奴不归妻思慕悲切作诗寄征衣云深闺乍冷开香匣玉筋微微湿红颊一阵金风杀柳条浓烟半夜成黄叶重重白练如霜雪独下寒阶转凄切祇知抱杵捣秋砧不觉高楼已无月时听寒鸦自呼唤纱只有灯相伴几转齐纨又懒裁离鸾空逐金刀断细想仪形执刀尺回刀剪破澄江色愁把金针信手缝惆怅无人试宽窄时时举袖匀残泪红笺谩有千行字书中不尽心中事一半殷勤托边使　　王驾妻陈玉兰
按诗话陈玉兰王驾之妻也驾戍边玉兰制衣并
　闺藻部列传三
　　南唐
　　昭惠后周氏
按十国春秋南唐后主昭惠后周氏小字娥皇司徒宗之女十九岁归皇宫通书史善歌舞尤工琵琶尝为寿元宗前元宗叹其工以烧槽琵琶赐之盖元宗宝惜之器也后尝雪夜酣燕举杯请后主起舞后主曰汝能创为新声则可矣后即命笺缀谱喉无停音笔无停思俄顷谱成所谓邀醉舞破也又有恨来迟破亦后所制故唐盛时霓裳羽衣最为大曲乱离之后绝不复传后得残谱以琵琶奏之于是开元天宝之遗音复传于世未几后疾革亲取元宗所赐琵琶及平时约臂玉环为后主别越三日殂于瑶光殿之西室时年三十有九　　韩续姬
按全唐诗南唐仆射韩续请韩熙载撰父神道碑奉一歌妓润笔文成但叙谱系品续姬乞改窜熙载还其所赠姬因题诗泥金双带而去诗云风柳摇摇无定枝阳台云雨梦中归他年蓬岛音尘绝留取尊前旧舞衣　　后周
　　梁意娘
按梁意娘本传五季周时潇湘梁公女名意娘与李生有姑表李往来甚熟因中秋玩月与意娘潜通恋恋不去久之事露舅怒逐之繇是阻隔三霜时遇秋日意娘寄歌曰落花落叶落纷纷终日思君不见君肠欲断兮肠欲断泪珠痕上更添痕我有一寸心无人对君说愿风吹散云诉与天边月携琴上高楼楼高月华满相思弹未终泪滴冰弦断人道湘江深未抵相思半江深终有底相思无边岸君在湘江头妾在湘江尾相思不相见共饮湘江水梦魂飞不到所欠惟一死入我相思门知我相思苦长相思兮长相忆短相思兮无尽极早知如此绊人心悔不当初莫相识李生得歌悲咽因托人进公曰令爱才华贤甥文藻天生佳偶幸未议婚不若妻之以塞外议公乃许焉按意娘宋诗以为妓也今琴曲
有湘妃怨其文即所寄李生歌

　　辽
　　邢简妻陈氏
按辽史列女传邢简妻陈氏营州人父陉五代时累官司徒陈氏甫笄涉通经义凡览诗赋辄能诵尤好吟咏时以女秀才名之年二十归于简有六子陈氏亲教以经后二子抱朴抱质皆以贤位宰相统和十三年卒睿智皇后闻之嗟悼赠鲁国夫人　　耶律氏
按辽史列女传耶律氏太师适鲁之妹小字常哥幼爽秀有成人风及长操行修洁自誓不嫁能诗文不苟作读通历见前人得失历能品藻咸雍间作文以述时政其略曰君以民为体民以君为心人主当任忠贤人臣当去比周则政化平阴阳顺欲怀远则崇恩尚德欲强国则轻徭薄赋四端五典为治教之本六府三事实生民之命淫侈可以为戒勤俭可以为师错枉则人不敢诈显忠则人不敢欺勿泥空门崇饰土木勿事边鄙妄废金帛满当思溢安必虑危刑罚当罪则民劝善不宝远物则贤者至建万世盘石之业制诸部强横之心欲率下则先正身欲治远则始朝廷上称善时枢密耶律乙辛爱其才屡求诗常哥遗以回文乙辛知其讽己衔之太康三年皇太子坐事乙辛诬以罪按无迹获免会见适鲁谪镇州常哥与俱尝布衣蔬食人问曰何自苦如此对曰皇储无罪遭废我辈岂可美食安寝及太子被害不胜哀痛年七十卒于家　　宋
　　孟蜀后主妃花□夫人
按十国春秋孟蜀后主慧妃徐氏青城人幼有才色父国璋纳于后主后主嬖之拜贵妃别号花□夫人又升号慧妃常与后主登楼以龙脑末涂白扇扇坠地为人所得蜀人争效其制名曰雪香扇后主与避暑摩诃池上为作小词以美之国中传诵徐氏长于诗咏仿王建作宫词百首时人多称之国亡入宋按□围山丛谈花□夫人蜀王建妾也后号小徐妃者大徐妃生王衍而小徐妃其女弟王衍时二徐坐游燕污乱亡其国庄宗平蜀后二徐随王衍归中国半途遭害焉及孟氏再有蜀传至昶则又有一花□夫人作宫词者是也国朝降下西蜀而花□夫人又随昶归中国昶至且十日召花□夫人入宫而昶遂死昌陵后亦惑之尝造毒屡为患不能遂太宗在晋邸时数谏昌陵而未克去一日从上猎苑中花□夫人在侧晋邸方调弓矢引满拟走兽忽向射花□夫人一箭而死所传多伪不知蜀有两花□夫人皆亡国且杀其身按三家宫词蜀主王建纳徐耕二女姊为淑妃妹为贵妃俱善为诗有藻思妹生衍衍即位册贵妃为顺圣太后淑妃为翊圣太妃或即以顺圣为花□夫人如诗话所称小徐妃者是也及唐庄宗平蜀后孟知祥再有蜀传孟昶青城女费氏能属文尤长于诗事昶得幸赐号花□夫人然则花□夫人果有二耶陶宗仪以孟昶纳徐匡璋女拜为贵妃别号花□夫人而以费氏为误盖未详王建之有徐妃孟昶之有费妃也意蜀主有前后之异而世传夫人为蜀主妃不及考其为王为孟为徐为费为顺圣为花□耶今宫词百首实孟昶妃费氏作不闻小徐妃云宋太祖平蜀花□夫人以俘见问其所作口占一绝云君王城上竖降旗妾在深宫那得知十四万人齐解甲宁无一个是男儿杨用修云宫词之外尤工乐府蜀亡入汴书葭萌驿壁云初离蜀道心将碎离恨绵绵春日如年马上时时闻杜鹃书未毕为军骑催行后人续之云三千宫女如花貌妾最婵娟此去朝天只恐君王宠爱偏花□见宋祖犹作更无一个是男儿之句焉有随昶行而书此败节之语乎真狗尾续貂矣按后山诗话费氏蜀之青城人以才色入蜀宫后主嬖之号花□夫人效王建作宫词百首国亡入宋太祖召使陈诗诵其国亡诗云君王城上竖降旗妾在深宫那得知十四万人齐解甲更无一个是男儿按中山诗话孟蜀花□夫人号能诗而世不传王平父因治废书得一轴八九十首而存者三十余篇按江行杂录王平甫云花□宫词三十二首今考王简续成初集记纔二十八首尽笔于此庶真赝了然五云楼阁凤城间花木长新日月闲三十六宫连内苑太平天子坐昆山会真广殿约宫墙楼阁相扶接太阳静甃玉阶横水岸御炉香燕扑龙床龙池九曲远相通杨柳丝牵两岸风长似江南好春景画船来去碧波中东内斜将紫禁通龙池凤苑夹城中晓钟声断严妆罢院院纱海日红殿名新立号重光岛上池台尽放张但是一人行幸处黄金阁内锁牙床安排诸院接行廊水鉴周回十里强青锦地衣红绣毯尽铺龙脑郁金香夹城门与内门通朝罢巡游到苑中每日中官祗候处满堤红艳立春风厨船进食簇时新侍坐无非列近臣日午殿头宣索鲙隔花催唤打鱼人立春日进内园花红□轻轻嫩浅霞跪到玉阶犹带露一时宣赐与宫娃三面宫城近夹墙苑中池水白茫茫亦从狮子门前入旋见亭台绕岸旁离宫别院绕宫城金板轻敲合凤笙夜夜月明花树底傍池长有按歌声御制新翻曲子成六宫纔唱未知名尽将觱栗来抄谱先按君王玉笛声旋移红树□青苔宣使龙池再凿开展得绿波宽似海水心楼殿胜蓬莱太虚高阁凌波殿背倚城墙面浸池诸院各分娘子位羊车到处不教知修仪承宠往龙池扫地焚香日午时等候大家来院里看教鹦鹉念宫诗才人出入每相随笔砚将来绕曲池常向彩笺书大字忽防御制写新诗六宫官职总新除宫女安排入画图二十四司分六局御前频见错相呼春风一面晚妆成偷折花枝傍水行却被内监遥见故将红豆打黄莺梨园弟子簇池头小乐携来候燕游旋把银笙先按拍海棠花下合梁州殿前排燕赏花开宫女侵晨探几回斜望花开遥举袖传声先唤近臣来小球场近曲池头宣唤勋臣试打球先向画廊排御幄管弦声动立浮油供奉头筹不敢争上棚专唤近臣名内人酌酒纔宣赐马上齐呼万岁声殿前宫女总纤腰初学乘骑怯又娇上得马来纔欲走几回抛鞚抱鞍桥自教宫娥学打球玉鞍初跨柳腰柔上棚知是官家认遍遍长赢第一筹翔鸾阁外夕阳天树影花光水接连望见内家来去处水门斜过罨楼船内人追逐采莲时惊起沙鸥两岸飞兰棹把来齐拍水并船相斗湿罗衣新秋女伴各相逢罨画船飞别浦中旋折荷花伴歌舞夕阳斜照满衣红月头支给买花钱满殿宫娥尽数千遇着唱名都不应含羞急过御床前世所传百首盖拟作也按能改斋漫录伪蜀主孟昶纳徐匡璋女拜贵妃号花□夫人意花不足拟其色似花□翾轻也又升号慧妃以号如其性也王师下蜀太祖命别护送途中作词自解曰初离蜀道心将碎离恨绵绵春日如烟马上时时闻杜鹃三千宫女皆芳树妾最婵娟此去朝天只恐君王宠爱偏陈无已以夫人姓费误也　　宋绶母按宋史宋绶传绶外祖杨徽之无子家藏书悉与绶绶母知书每躬自训教以故博通经史百家文章为一时所尚绶迁兵部尚书参知政事时母尚在　　蒨桃按侍儿小名录拾遗寇莱公有妾曰蒨桃公因会赠歌姬以束绫蒨桃作二诗呈公曰一曲清歌一束绫美人犹自意嫌轻不知织女寒窗下几度抛梭织得成风劲衣单手屡呵幽窗轧轧度寒梭腊天日短不盈尺何似妖姬一曲歌公和云将相功名终若何不堪急景似奔梭人间万事何须问且向樽前听艳歌　　卢氏按墨客挥犀蜀路泥溪驿天圣中有女郎卢者随父往汉州作县令替归题于驿舍之壁其序略云登山临水不废讴吟是羽移商聊舒羁思因成凤栖梧曲一阕聊书于壁后之君子览者毋以妇人窃弄翰墨为罪词曰蜀道青天烟霭翳帝里繁华迢递何时至回望锦川挥粉泪凤钗斜□乌云腻钿带双垂金缕细玉佩玎珰露滴寒如水从此鸾妆添远意画眉学得遥山翠　　张愈妻蒲氏
按宋史隐逸张愈传愈字少愚益州郫人隽伟有大志游学四方屡举不第隐于家文彦博治蜀为置青城山白云溪杜光庭故居以处之喜奕棋乐山水遇有兴虽数千里辄尽室往杜门著书未就卒妻蒲氏名芝贤而有文为之诔曰高视往古哲士实殷施及秦汉余烈氛氲挺生英杰卓尔逸群孰谓今世亦有其人其人伊何白云隐君尝曰丈夫趋世不偶仕非其志禄不可苟营营末途非吾所守吾生有涯少实多艰穷亦自固困亦不颠不贵人爵知命乐天脱簪散发眠云听泉有峰千仞有溪数曲广成遗趾吴兴高躅疏石通径依林架屋麋鹿同群昼游夜息岭月破云秋霖洒竹清意何穷真心自得放言遗虑何荣何辱孟春感疾闭户不出岂期遂往英标永隔抒词哽噎挥涕汍澜人谁无死惜乎才贤已矣吾人呜呼哀哉　　唐氏
按凤阳府志唐氏女子能书者梅圣俞有观泗州唐氏书诗曰唐氏能书十载闻谁知精绝向红裙百金竞买蒲葵扇不必更求王右军　　陈安国妻谢希孟
按闽书陈安国妻谢希孟伯景妹也伯景母通经子女皆自教希孟与兄并工诗赋所著诗百余篇欧阳文忠称其隐约深厚守礼不放有古幽闲淑女之风　　曹禋妻周氏按蓼花洲闲录熙宁末洛中有人耕于凤凰山获石碣方广二尺余乃妇人撰夫志铭云君姓曹氏名禋字礼夫世为洛阳人三十岁两举不第卒于长安道中朝廷卿大夫乡闾故老闻之莫不哀其孝友睦□笃行能文何其夭之如是耶唯儿闻之独不然乃慰其母曰家有南亩足以养其亲室有遗文足以教其子凡累乎阴阳之间者生死数不可逃夫何悲喜之有哉丙子年三月十八日卒以其年十月十五日葬于凰凤山之原予姓周氏君妻也归君室八载矣生子一人尚幼以其恩义之不可忘故作铭焉铭曰其生也天其死也天苟达此理哀哉何言其生也浮其死也休终何为哉慰母之忧　　延安夫人
按阳关三迭延安夫人有词行于世其暂止乐昌馆寄姊妹蝶恋花云泪搵征衣脂粉暖四迭阳关唱了千千遍人道山长山又断萧萧风雨闻孤馆惜别伤离方寸乱忘了临行酒盏深和浅若有音书凭过雁东莱不似蓬莱远　（
按延安夫人墨庄漫录以为曾子宣内子苏氏而老学庵笔记及词话则又以魏夫人为曾子宣妻　未知孰是并存之）
　　魏夫人
按词话魏夫人曾子宣内子与朱淑真为词友有春恨江神子寄夫云别郎容易见郎难几多般懒临鸾憔悴容仪陡觉缕衣宽门外红梅将谢也谁信道不曾看晓妆楼上望长安怯轻寒莫凭栏嫌怕东风吹恨上眉端为报归期须及早休误妾一春闲　　吴安持妻王氏
按冷斋夜话舒王女吴安持之妻蓬莱县君工诗多佳句有诗寄舒王曰西风吹入小纱秋色应怜我忆家极目江山千里恨依然和泪看黄花舒王以楞严经新释付之有和诗曰青灯一点映纱好读楞严莫忆家能了诸缘如幻梦世间唯有妙莲花按墨庄漫录王荆公女适吴丞相之子封长安县君能诗尝见亲族妇女有服者带白罗系头子者因戏为诗云香罗如雪缕新裁惹住乌云不放回还似远山秋水际夜来吹散一枝梅其姑丞相鱼轩李氏侍从徐宥之女也亦能文有诗云絮如柳陌三春雨花落梨园一笛风百尺玉楼帘半卷夜深人在水晶宫皆妇人有才思者　　张祺妻史琰
按徐闳中黄庭坚绿菜赞跋山谷老人绿菜赞刻石于芦山县庙不记岁□典型俨存赞末有史君炎玉之句读者多所未喻盖指言眉阳望族史氏女名琰者琰字炎玉髫丱资颖嗜学苹蘩□纩一不经意志业专确博古善绩文张士仪讳誾少卿出守眉阳闻其才且贤纳为□嗣子履讳祺之妇炎玉之归子履性素冲淡不事铅饰服澣濯之衣日游心于编简翰墨平生临览之胜燕笑之适与子履诗词酬唱格调闲雅久而盈箧手自叙次目曰和鸣集善用秃笔字体庄劲少卿爱重之殊不责以中馈之职厥后少卿幼子讳祉擢进士第调眉之青神尉是时山谷老人谪居湆城溯流见介卿诵亲亲之好盖少卿之室江南黄按察廉之女弟于山谷姑辈也炎玉配子履实其亲表因腾书致绿菜为信山谷珍其品以赞谢之有曰班我旨蓄维女博士史君炎玉犹古文校书之褒云芦山杨与权讳巽先生年垂八十炎玉宅相也大观间以行艺为郡学正每休沐以甥礼侍见相与穷日论文且评课试近题渊源端绪不减道韫解围之辩传播诸生咸推仰焉与权谓其才美秀尝见许于文章宗匠恐浸久湮沉无闻详其本末属闳中记叙载石勉从其请（附绿菜赞蔡之下彼江一曲有茹生之可以为蔌蛙蠙之衣采采盈匊吉蠲洗泽不混沙砾芼以辛咸宜酒宜餗在吴则紫在蜀则绿其臭味同远故不录谁其发之班我旨蓄维女博士史君炎玉）
　　赵令畤妻王氏
按聂奉先续本事诗赵令畤字德璘善词王氏幼聪慧父为择配未偶壮年不嫁作咏怀诗曰白藕作花风已秋不堪残睡更回头晚云带雨归飞急去作西一枕愁赵鳏居见书遂求婚焉乃二十八字媒也　　唐暨潜妻陈氏按墨庄漫录唐暨潜亨质肃公犹子余母之舅也早退隐居襄阳着春秋政典以周官定臧否邹志完为序娶陈氏蜀人令德纯茂尤工文章大观中先君为郡学官代还时以诗送别余母一云念别每惊魂流年多病身惟我延陵子情真意更亲分携无泪尽望远起愁新老眼将何暖音书不厌频二云雪意乱江云江梅渐放春雁归人去后愁与岁华新荣路君方振园居我岂贫惟余忧我念相忆莫沾巾　　李格非妻女
按宋史文苑李格非传格非字文叔济南人妻王氏拱辰孙女亦善文女清照诗文尢有称于时嫁赵挺之子明诚自号易安居士按清波杂志赵明诚待制妻易安李夫人尝和张文潜洛溪中兴颂碑长篇二以妇人而厕众作非思有深致者能之乎五十年功如电扫华清花柳咸阳草五坊供奉斗鸡儿酒肉堆中不知老胡兵忽自天上来逆胡亦自奸雄才勤政楼前走胡马珠翠踏尽香尘埃何为出战辄披靡传致荔枝多马死尧功舜德本如天安用区区纪文字着碑铭德真陋哉乃令神鬼磨山崖子仪光弼不自猜天心悔祸人心开夏月鉴当深戒简策汗青今具在君不见当时张说最多机虽生已被姚崇卖君不见惊人废兴传天宝中兴碑上今生草不知负国有奸雄但说成功尊国老谁令妃子天上来虢秦韩国皆天才苑桑羯鼓玉方响春风不敢生尘埃姓名谁复知安史健儿猛将安眠死去天尺五抱瓮峰峰头凿出开元字时移势去真可哀奸人心丑深如崖西蜀万里尚能反南内一闭何时开可怜孝德如天大反使将军称好在呜呼奴辈乃不能道辅国用事张后尊乃能念春荠长安作斤卖顷见易安族人言明诚在建康日易安每值天大雪即顶笠披蓑循城远览以寻诗得句必邀其夫赓和明诚每苦之也易安父文叔元佑馆职按琅嬛记赵明诚幼时其父将为择妇明诚昼寝梦诵一书觉来惟忆三句云言与司合安上已脱芝芙草拔以告其父其父为解曰汝待得能文词妇也言与司合是词字安上已脱是女字芝芙草拔是之夫二字非谓汝为词女之夫乎后李翁以女女之即易安也果有文章易安结褵未久明诚即负笈远游易安殊不忍别觅锦帕书一剪梅词以送之词曰红藕香残玉簟秋轻解罗裳独上兰舟云中谁寄锦书来雁字回时月满楼花自飘零水自流一种相思两处闲愁此情无计可消除纔下眉头却上心头易安以重阳醉花阴词函致明诚明诚叹赏自愧弗逮务欲胜之一切谢客忘食忘寝者三日夜得五十阕杂易安作以示友人陆德夫德夫玩之再三曰只三句绝佳明诚诘之答曰莫道不消魂帘卷西风人似黄花瘦政易安作也按贵耳集易安居士李氏赵明诚之妻金石录亦笔削其间南渡以来常怀京洛旧事晚年赋元宵永遇乐词云落日镕金暮云合璧已自工致至于染柳烟轻吹梅笛怨春意知几许气象更好后迭云于今憔悴风鬟霜鬓怕见夜间出去皆以寻常语度入音律炼句精巧则易平淡入调者难其秋词声声慢云寻寻觅觅冷冷清清凄凄惨惨戚戚此乃公孙大娘舞剑器手本朝非无能词之士未曾有一下十四迭字者用文选诸赋格后又云梧桐更兼细雨到黄昏点点滴滴又迭字俱无斧凿痕更有一奇字云守定儿独自怎生得黑黑字不许第二人押妇人中有此文笔殆间气也文粹拾遗李易安贺人孪生启中有云无午未二时之分有伯仲两楷之侣既系臂而系足实难弟而难兄玉刻双璋锦挑对褓注曰任文二子孪生德卿生于午道卿生于未张伯楷仲楷兄弟形状无二白汲兄弟母不能辨以五色彩绳一系于臂一系于足　　紫竹按琅嬛记紫竹大观中有方乔者乐至人也与女子紫竹甚相得竹赠以生查子词云晨莺不住啼故唤愁人起无力晓妆慵闲弄荷钱水欲呼女伴来斗草花阴里娇极不成狂更向屏山倚又云思郎无见期独坐离情惨门户约花关花落轻风飐生怕是黄昏庭竹和烟黯敛翠恨无涯强把兰缸点紫竹工词善于调谑恒谓天下无其偶自得方乔目为重宝尺牍之间往往呼之时紫竹有南番桃花片重数钱色如桃花而明莹如榴肉市之得百金因戏以菩萨蛮词寄方乔曰与郎眷恋何时了爱郎不异珍和宝一宝百金偿算来何用郎戏郎郎莫恨珍宝何须论若要买郎心凭他万万金乔为之抚掌方长夏乔读书于种梅馆怀思紫竹至于忘食一日紫竹忽遗以书其大略云欲结朱绳应须素节泣珠成泪久比鲛人流火为期聊同织女春风鸳帐里不妨雁语惊寒暮雨雀屏中一任鸡声唱晓乔答之词亦多玮丽柬尾附以玉楼春词曰绿阴扑地莺声近柳絮如绵烟草榇双鬟玉面碧人一纸银钩青鸟信佳期远卜清秋夜桐树梢头明月挂天公若解此情深今岁何须三月夏紫竹投誓书于乔因寄踏莎行一阕云笔锐金针墨浓螺黛盟言写就囊儿袋玉屏一缕兽炉烟兰房深处深深拜芳意无穷花笺难载帘前细祝风吹带两情愿得似堤边一江渌水年年在紫竹既爽秋期方乔憾惋蹉跎时景忽复青阳乔以尺牍故相讥调紫竹为菩萨蛮词杂以戏语以解之曰约郎共会西厢下娇羞竟负从前话不道一暌违佳期难再期郎君知我愧故把书相诋寄语不须慌见时须打郎乔复以词戏答云秋风即拟同衾枕春归依旧成孤寝爽约不思量翻言要打郎鸳鸯如共耍玉手何辞打若再负佳期还应我打伊紫竹约方乔于望云门暂会因于墙阴之下闲履苍苔鞋底尽湿而方不至俄闻人语遂归绣闼独倚画屏不胜怅恨作踏莎行一阕寄方云醉柳迷莺懒风熨草约郎蹔会闲门道粉墙阴下待郎来藓痕印得鞋痕小花日移阴帘香失袅望郎不到心如捣避人愁入倚屏山断魂还向墙阴绕紫竹与方乔久别而想象难真因觅银光纸序其悲愁眷恋之意复缀以卜算子词云绣阁锁重门携手终非易墙外凭他花影摇那得疑郎至合眼想郎君别久难相似昨夜如何绣枕边梦见分明是紫竹爱缀词一日手李后主集其父元伯问曰后主词中何处最佳答曰问君能有几多愁恰似一江春水向东流元伯默然及是遂以女妻乔　　黄友妻陈氏
按温州府志陈氏黄友妻平阳人读书知诗事舅姑尽妇道常送夫通判澶州作贺新郎词以勉之友至澶州与郭药师血战破裂唇齿夺路诣京师后战死　　聂胜琼按青楼记聂胜琼宋时名妓也资性慧黠李之问诣京师见而悦之遂与结好及将行胜琼饯别于莲花楼别旬日复作鹧鸪天词寄之云玉惨花愁出凤城莲花楼下柳青青清尊一曲阳关调别个人人第五程寻好梦梦难成况谁知我此时情枕前泪与□前雨隔个儿滴到明李以置箧中抵家为其妻所得问之具以实告妻爱其词遂出装赀为夫娶归琼至损其妆饰委曲奉事主母终身和好无间隙焉　　李少云按彦周诗话有李氏女者字少云本士族夫死无子弃家着道士服往来江淮间仆顷年见之金陵其诗有云几多柳絮风翻雪无数桃花水浸霞殊无脂泽气又喜炼丹砂仆亦得其方大抵类魏伯阳法而又铢两加精详者也尝语仆曰我命薄政恐不能成此药耳后二年再见之其瘦骨立盖丹未成而少云已病仆问曰子丹成欲仙乎惟甚瘦则鹤背能胜也笑曰忍相戏耶病中作梅花诗云素艳明寒雪清香任晓风可怜浑似我零落此山中寻卒后检方书见丹法及此诗录之　　韩玉父
按名媛诗归韩玉父宋南渡时女子也其题漠口铺诗自序云妾本秦人先大父尝仕于朝因乱遂家钱塘幼时易安处士教以学诗及笄父母以妻上舍林子建去年林得官归闽妾倾藏囊以助行林许秋冬遣骑迎妾久之杳然不免携女奴自钱塘而之三山比至林已官旰江矣因而复回延平由顺昌假道武昭而去叹客旅之可厌笑人事之多乖因理发漠口铺漫题数语于壁诗云南行逾万山复入武阳路黎明与鸡兴理发漠口铺旰江在何所极目烟水暮生平良自珍羞为浪子妇知君非秋胡强颜且西去　　郑文妻孙氏按词话孙夫人秀州郑文妻也郑为太学上舍久寓行都孙寄以忆秦娥云花深深一钩罗袜行花阴行花阴闲将柳带试结同心耳边消息空沉沉画眉楼土愁登临愁登临海棠开后望到如今此词为同舍所见传播一时酒楼妓馆无不歌之　　祝矶妻徐氏
按苏州府志徐氏郡人通判寿之女祝矶妻敏慧能诗孙觌以为不类妇人女子其笔墨畦径多出于杜甫而清平冲淡萧然出尘其赋尢工有闺秀集二卷传于世雅山尝侍夫人坐有言太素脉类妖妄者夫人徐曰医和视晋侯之疾而曰良臣将死天命不佑非太素脉乎其学识明辩类如此　　黄公铢母
按游宦纪闻黄公铢字子厚富沙浦城人与朱文公为交友长于诗刘潜夫宰建阳刻其谷城集于县斋黄之母笔力甚高世南尝见黄亲录词稿今载于此云先妣冲虚居士少聪明颖异绝人于书史无所不读一过辄成诵年三十先君捐弃即抱贞节以自终平生作为文章诗词甚富晚遭回禄□无余仅存数篇皆脍炙在人者因访求得之适予与景绍主簿有好且屡见索敬书以赠绍兴三年中春二十有四日景绍则太参郑公昭先也其滴滴金词云月光飞入林前屋风策策度庭竹夜半江城击柝动寒梢栖宿等闲老去年华促祇有江梅伴幽独梦绕夷门旧家山恨惊回难续又菩萨蛮云阑干六曲天围碧松风亭下梅初白腊尽见春回寒梢花又开曲琼闲不卷沉燎看星转凝□小裴回云间征雁来少年游云雨晴云敛烟花淡荡遥山凝碧驱车问征路赏春风南陌正雨后梨花幽艳白悔□□过了寒食归家渐春暮探酴□消息又季温老友归樵阳人来闲书因以为寄云秋寂寞秋风夜雨伤离索伤离索老怀无奈泪珠零落故人一去无期约尺书忽寄西飞鹤故人何在水村山郭又醉思仙云晚霞红看山迷暮霭烟暗孤松动翩翩风袂轻若惊鸿心似镜鬓如云弄清影月明中谩悲凉岁冉冉蕣华渐改衰容前事销凝久十年光景□□念云轩一梦回首春空彩凤远玉箫寒夜悄悄无穷叹黄尘久埋香玉断肠挥泪东风　　崔球妻
按诗话崔球久居太学梦归见其妻秉烛写诗相寄后得来诗恍惚梦中之句梦之夕乃妻作诗时也诗云数日相望极须知志气迷梦魂不怕险飞过大江西　　刘鼎臣妻
按古杭杂记婺州刘鼎臣赴省试临行其妻作鹧鸪天词云金屋无人夜剪缯宝钗翻过齿痕轻临行执手殷勤送衬取萧郎两鬓青听嘱咐好看成千金不抵此时情明年宴罢琼林晚酒面微红相映明　　易祓妻按古杭杂记易祓字彦章潭州人以优校为前廊久不归其妻作一剪梅词云染泪修书寄彦章贪做前廊忘却回廊功成名遂不还乡石作心肠铁作心肠红日三竿懒画妆虚度韶光瘦损容光未知何日得成双羞对鸳鸯懒对鸯鸳　　朱淑真
按诗话朱淑真钱塘人幼警慧善读书早失父母嫁市井民家其夫□恶可厌淑真抑郁不得志作诗多忧怨之思题圆子云轻圆绝胜鸡头肉滑腻偏宜蟹眼汤纵有风流无处说已输汤饼试何郎盖自伤其非偶也宛陵魏端礼辑其诗词名曰断肠集　　苏小娟

　闺藻部列传四
　　元
　　赵孟俯妻管道升
词话松雪夫人管仲姬生泖西小蒸至今其路尚名管道工诗善画竹亦能小词尝题渔父图云人生贵极是王侯浮利浮名不自由争得似一扁舟弄月吟风归去休松雪和云渺渺烟波一叶舟西风木落五湖秋盟鸥鹭傲王侯管甚鲈鱼不上钩按松江府志管夫人名道升字仲姬泖西小蒸人赵孟俯妻封吴兴郡夫人天姿开朗德容俱备翰墨词章不学而能尝手书金刚经至数十卷以施名山天子命夫人书千字文敕玉工磨玉轴送秘书监装池收藏又尝画墨竹及设色竹图以进蒙赐内府上尊酒谒兴圣宫皇太后命坐赐食恩意优渥受知两宫卒年五十八　　虞汲妻杨氏
按崇仁县志杨氏四川仁寿县人宋国子祭酒文仲女元翰林编修虞汲妻文仲守漳州偕汲与杨氏于任所子集甫三岁知读书岭外无刻本杨能默记四书及春秋左传欧苏文稿口以授集比还长沙得刻本集已尽通大义至家崇仁汲遣集与弟盘从草芦先生游杨辄谕以当师其学行故二公以二难着人称杨母云　　李叙妻姚氏
按太平府志姚氏赠将仕郎太平教授李叙妻幼通经史教子习翼成名儒集贤直学士吴澄铭其墓　　沈生妻张氏按松阳县志张氏名玉娘字若琼父授以孝经女训过目成诵家多积书玉娘窃玩益深所作文词不下汉之班姬自号一贞居士父母择配沈生生从父宦游病羸不起玉娘年二十四矢志守节临帷哀恸恨不同生忽夜梦沈生驾辇相迎即披衣起坐谓侍儿曰吾事定矣未逾月竟不食而殒父母痛之与生□葬于附郭枫林玉娘旧玩能言鹦鹉及侍儿翠红俱悲鸣死并以殉葬名其冢曰鹦鹉玉娘遗稿曰兰雪或至京师学士虞伯生欧阳元读其诗至山之高月出小月之小何皎皎我有所思在远道一日不见兮忧心悄悄抚几叹曰可与国风草虫并称岂妇人女子之所能及耶　　傅汝砺妻孙蕙兰
按辍耕录新喻傅汝砺若金尝序其妻遗稿云故妻孙氏蕙兰早失父母父周卿先生以孝经论语及凡女诫之书教之诗固未之学也因其弟受唐诗家法于庭取而读之得其音格辄能为近体五七言语皆闲雅可诵非苟学所能至者然不多为又恒毁其稿家人或窃收之令勿毁则曰偶适情耳女子当治织组紃以致其孝敬辞翰非所事也既卒家人哭而称之因出其稿得五言七首七言十一首五七言未成章者廿六句特为编集成帙题曰绿遗□序而藏之五言诗曰里人初起前柳正娇卷帘冲落絮开镜见垂条坐对分金线行防拂翠翘流莺空巧语倦听不须调右
一
小阁烹香茗□帘下玉钩灯光翻
出鼎钗影倒沉瓯婢奉消春困亲尝散暮愁吟诗因坐久月转晚妆楼右
二
灯前催晓妆把酒向高堂但愿
梅花月年年映寿觞
右
三
采阁闭朝寒妆成拟问安忽
闻春雪下唤婢卷帘看
右
四
粲粲梅花树盈盈似玉人
甘心对冰雪不爱艳阳春
右
五
小小春罗扇团团秋月
生蟠桃花树里绣得董成
右
六
自拂眉黛何曾惯
得愁若教如翠柳便恐不禁秋
右
七
七言诗曰楼前杨
柳发青枝楼下春寒病起时独坐小无气力隔帘风乱海棠丝右
一
绿□寂寞掩残春绣得罗衣懒上身
昨日翠帷新病起满帘飞絮正愁人
右
二
小妹方纔习
孝经可怜娇怯性偏灵自寻女诫前读嗔道家人不与听右
三
几点梅花发小盆冰肌玉骨伴黄昏隔
久坐怜清影闲划金钗记月痕
右
四
绣被寒多未欲眠
梨花枝上听春鹃明朝又是清明节愁见人家买纸钱右
五
春雨随风湿粉墙园花滴滴断人肠愁红怨白知多少流过长沟水亦香右
六
春风昨夜碧桃开正想
瑶池月满台欲折一枝寄王母青鸾飞去几时来右七

空□日晚雨纔干小婢相随倚画栏金钗误挂绯桃落罗袖愁依翠竹寒右
八
小今夕绣针闲坐对银蟾
整翠鬟凡世何曾到天上月宫依旧似人间
右
</div>
    <div class="pagination">
<a href="闺媛典闺藻部.html">上一页</a><a href="闺媛典闺藻部.html">1</a><span class="current-page">2</span><a href="闺媛典闺藻部_page3.html">3</a><a href="闺媛典闺藻部_page4.html">4</a><a href="闺媛典闺藻部_page5.html">5</a><a href="闺媛典闺藻部_page6.html">6</a><a href="闺媛典闺藻部_page7.html">7</a><a href="闺媛典闺藻部_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
