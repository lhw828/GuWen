<!DOCTYPE html>
<html>
 <head>
  <meta charset="utf-8"/>
  <title>
   宫闱典宦寺部 - 第 8 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宫闱典宦寺部 - 第 8 页/共 11 页
  </h1>
  <div class="content">
   提督太监一员佥书数员专造竹叶清等各样酒并糟瓜干茄豆豉等物　　牲口房
提督太监一员佥书数员收养异兽珍禽有虎城羊房　　弹子房
掌房一员佥书数员端备弹弓所用泥弹大小轻重有等第以黄布作袋盛之　　刻漏房
官十数员不隶灵台端管每日时刻昼则文华殿内每一时至即令直殿监官入宫换牌每夜攒点后至天明则隆宗门外报刻水之第一声而答应长随接报第二声如某时初一至初四某时正一至正四之类为接班起早之候也　　更鼓房
凡有罪内官谪司其事挨年久者一员予牌帽总之平巾乌木牌者数人佐之余者日二牌曰定水牌子其余则净军每夜五名轮流上元武门楼打更每夜自起更三点起至五更三点止按数目用藤条击鼓用檀木榔头击点点者铜铸之大云板也例只一更一人上楼不许携灯晴夜尚可唯风雨晦冥苦不可言如有差误即责处之　　甜食房
掌房内官一员协同内官数十员经手习学造办丝窝虎眼等糖栽松饼减煠等样一切甜食于内官监取讨戗金盒装盛进安御前兼备钦赐阁臣等项　　作即洗
帛厂二

掌作内官一员协同内官数十员经手习学织造各色兜罗绒各色五毒等花素勒甲板及内官长随小火者牌繐唯兜罗绒织法传自西域外无敢私织者甜食房并此厂皆属御用监辖最寒苦可悯　　甲字库职掌银朱乌梅靛花黄丹绿矾紫草明矾光粉黑铅水胶槐花蓝靛五倍子阔白三梭布绵布苎布红花水银硼砂藤黄茜草姜黄密陀僧磠砂白芨栀子百药煎之类皆浙江等省岁供纳之以备御用等监奏准讨取　　乙字库
职掌奏本纸乐榜纸中夹等纸各省解到胖袄以备各奏准领取　　丙字库
每岁浙江办纳本色丝绵合罗丝串五丝荒丝以备各项奏讨而山东河南顺天等府岁纳绵花绒则内官之冬衣军士之布花皆取备于此　　丁字库
每岁浙江等处办纳生漆桐油红黄熟铜白□□黄蜡锡牛筋黄牛皮麂皮铁线鱼胶白圆藤生铁熟建铁等件以备御用监内官监等处奏准支给　　戊字库职掌河南等处解到盔甲弓箭刀及废铁以备奏准支给　　承运库
职掌浙江四川湖广等省黄白生绢以便奏讨钦赏外国并内官冬衣乐舞生净衣等项取用　　广盈库
职掌黄红等色平罗熟绢元青等色杭纱及青细绵布以备奏讨　　广惠库
职掌彩织帕梳笼抿刷钱贯钞锭之类以便取讨　　广积库职掌盆净焰硝熟硫黄听盔甲厂等处成造火药凡京营春秋操演咸取给于此　　赃罚库
职掌没官衣服等件或作价抵俸给官巳上总谓之曰十库有掌库一员贴库数员佥书数十员不等然十库自戊之后不全用十干者己者巳也止也是以不得不改用别名也　　南海子
总督太监一员关防一颗提督太监四员管理佥书掌司监工数十员分东西南北四围每面方四十里总二十四铺各有看守墙铺牌子净军若干人东安门外有菜厂一处是其在京之外署也职掌寿鹿獐兔菜蔬西瓜果子凡收选内官于礼部大堂同钦差司礼监监官选中时由部之后门到此厂过一宿次日早晨点入东华门赴内官监细选无违□方给乌木牌候收毕请旨定日差司礼监印或秉笔于万岁山前拨散　　林衡署　蕃毓署　嘉蔬署　良牧署
提督太监一员各有掌印官一员佥书数员或一二十员职掌进宫川芎杂果杂菜□黄鹅黄鸭卵小□等项　　盔甲厂
即鞍
辔局

建署于都城内之东南隅掌厂太监一员贴厂佥书数十员辖匠头九十名小匠若干名专管营造铁盔甲铳炮弓矢火药之类　　御药房
提督太监正副二员分两班余曰近侍二三十员未进宫未穿红者曰学医官人三四十员职掌上用药饵与太医院相表里凡选一次官人进内必拨年少者三四十人或五六十人选医官教习读药性赋医要集览及素问脉诀等书　　御茶房
秩视御药房分两班有牌子四员常行近侍三四十员职司茶酒瓜果凡圣驾出朝经筵讲筵御用茶及宫中三时进膳圣驾七箸中宫七箸系其职掌尚膳监拨长随以供汲水□扛洪武五年定宦官禁令又置内正司专纠内官不法者按大政纪六月丙子定宦官禁令
按春明梦余录内官禁令凡内使于宫城内相骂詈先发而理屈者杖五十后发而理直者不坐其不服本官钤束而抵骂者杖六十内使骂奉御者杖六十骂门官并监官者杖七十内使等于宫城□殴先□而理屈者杖七十殴伤者加一等后应理直而无伤者笞五十其不服本官钤束而殴之者杖八十殴伤加等殴奉御者杖八十殴门官监官杖一百伤者加一等其内使有心怀恶逆出不道之言者凌迟处死有知情而蔽之者同罪知其事而不首者斩首者赏银三百两按续文献通考是年令礼部议考纠劾内官之法置内正司司正司副各一人正从七品专纠内官失仪不法者寻改为典礼司又改典礼为纠察司洪武六年更仓监为内府仓置监令监丞改内府库为承运库设大使俱属宦者又置各王府承奉按续文献通考洪武六年六月己酉更仓监为内府仓以内仓监令为大使监丞为副使内府库为承运库仍设大使副使皆以内官为之乙卯以内官金丽渊为秦府承奉李清为承奉副刘寿吴祥刘旺潘亨为晋燕楚靖江府承奉副洪武八年置宝钞库设大使副使以内官为之按续文献通考洪武八年二月壬申以内府钞库为宝钞库秩正七品设大使副使各一人以内官为之洪武十年以内官监与政即日斥还诏谕群臣按大政纪洪武十年五月庚子上因内官监言及政事即日斥遣还乡命终身不齿且谕群臣曰自古贤明之君凡有谋而断之于己未闻近习嬖幸之人得与谋者况阍寺之人朝夕在人君左右出入起居之际声音笑貌日接乎耳目其小善小信皆足以固结君心而便嬖逢迎其常态也苟一为所惑而不之省将必假威福窃权势以干预政事及其久也遂至于不可抑由是而阶乱者多矣朕常以是为监戒故立法寺人不过传奉洒扫不许干预政事今此宦者虽侍服日久不可姑息决然去之所以惩将来也群臣顿首称谢洪武十七年重戒□内官毋预外事诸司毋与内监文移往来按大政纪洪武十七年七月丁酉戒□内官毋预外事凡诸司毋与内监文移往来上谓侍臣曰为政必先谨内外之防绝党比之私庶得朝廷清明纪纲振肃前代人君不鉴于此宦寺与外臣交通觇视动静夤缘为奸假窃威权以乱国家其为害非细故也间有奋发欲去之者势不得行反受其祸延及善类汉唐之事深可叹也夫仁者治于未乱智者见于未形朕为此禁所以戒未然耳洪武年定亲王府内官之制
按明会典洪武间定亲王府内官十员承奉司承奉正正六品副从六品典宝所典宝正正六品副从六品典膳所典膳正正六品副从六品典服所典服正正六品副从六品各门官门正正六品副从六品内使十名司冠司衣司佩司履各一名司乐司弓矢各二名惠宗建文三年十二月丙寅诏禁内臣出使侵陵吏民按大政纪云云
成祖永乐元年九月始以内臣奉使外国十月谕宦寺不许畜养□牲按续文献通考永乐元年九月遣内官李兴等□劳暹罗国王昭禄群膺哆啰谛剌并赐王文绮帛及铜钱麝香诸物与其贡使偕行按大政纪永乐元年十月丙午谕六科给事中自今宦寺复有于皇城内畜养□牲者必罪不宥上又谕曰宦寺服食所需皆朝廷给之岂得复有私营近有于皇城内畜养□牲糜费食米今四方蝗旱之后民尚艰食朕日夜为忧此□坐享膏粱不识生民艰难而暴殄天物不恤论其一日养牲之费当饥民一家之食朕已禁戢之矣尔等识之永乐　年始以内臣镇守各边
按明会典镇守内臣自永乐初出镇辽东开原及山西等处自后各边以次添设而镇守之下又有分守守备监枪诸内臣永乐三年始以内官封王及将兵
按续文献通考永乐三年七月内使王琮同给事中毕进封故真腊国王长子参烈昭平牙为王是年三月命太监郑和等率兵二万七千人行赏赐西洋古里满剌诸国永乐五年置上林苑监左右丞以内臣及文职兼为之按续文献通考永乐五年三月辛巳复改上林署为上林苑监秩正五品有左右副丞典簿之属凡设十署秩正七品俱以内臣及文职相兼为之永乐二十二年定自宫者罪
按明会典永乐二十二年令凡自宫者以不孝论军犯罪及本管头总小旗民犯罪及有司里老仁宗洪熙元年正月始以内官守备南京三月谕刑部禁止自宫并加人宫刑者按续文献通考洪熙元年正月丁未命内官监太监郑和领下番军备南京在内与太监王景弘朱卜花唐观保协同管事遇外有事同襄城伯李隆驸马都尉沐昕计议而行按大政纪洪熙元年三月丁亥谕刑部尚书金纯等自今严切禁止自宫并加人宫刑者必不贷谕曰自宫以求用者惟图一时富贵而绝其祖父母不顾古人求忠臣于孝子彼于父母尚不顾岂有诚心事君朕决意不用此等人然其不孝之罪须惩治宣宗宣德元年命内官内使传旨诸司皆须覆奏按大政纪宣德元年七月命六科给事中凡内官内使传旨诸司皆须覆奏时中官奉旨传之六科辄令径行诸司上闻之即下法司治因谕给事中曰尔官近侍职在记注凡朕一言一令或令内使传出者尔当备录覆奏再得旨而后可行庶几关防欺蔽不然必有诈伪者尔等自今恪谨乃职不许依阿随附宣德二年定自宫者罪诏谕礼部按明会典宣德二年令凡自净身者军还原伍民还原籍不许投入王府及官员势要之家隐藏躲避差役若再犯者本犯及隐藏之家俱处死该管总小旗里老邻人知而不举一体治罪按大政纪宣德二年七月谕礼部尚书胡禁止自宫违者发充军上曰昔皇考在位禁止自宫之人谓其毁伤父母遗体最是不孝凡有此等皆发充军朕遵承先志亦尝援例发遣比者小人复犯孔子曰示之以好恶而民知禁卿宜出榜遍谕天下使之遵守英宗正统四年始以太监督军按续文献通考正统四年遣太监吴诚吉详监督诸军讨麓川宣慰司任发败绩正统九年令孀居郡县主君拨老成内使看守门户按明会典正统九年令各王府如有孀居郡县主君亲王量拨老成内使看守门户正统十二年定再擅净身并私收者罪
按明会典正统十二年令凡自首在官阉者送南海子种菜其隐瞒不首及再擅净身并私收使用者事发全家发辽东充军景帝景泰三年始以内官坐营
按续文献通考景泰三年总督少保尚书于谦总兵武清侯石亨等议选精兵十五万分为十营太监阮让都督杨俊提督四营太监陈瑄卢永都督郭震冯宗各提督三营俱听谦亨及太监刘永诚曹吉祥节制英宗天顺二年定净身罪
按明会典天顺二年令净身者拿问边远充军天顺八年又以内官分坐十二营按续文献通考天顺八年命太监周中于奋武营右少监王亨耀武营太监唐顺练武营右少监林贵奉显武营太监张温敢勇营右少监赵永果勇营奉御郑达效勇营右少监米童鼓勇营左副使高廉立威营奉御王璇伸威营右副使张璘扬威营奉御张绅振威营监神枪仍听太监刘永诚节制宪宗成化六年诏各王府及两京公侯驸马伯家凡有净身人即送京毋隐按大政纪成化六年二月晋府悼昭王嫡长子奇湒奏乞存留先王时私自净身二人在府任使旨下王擅留净身人教授不行谏阻本当逮问姑宥之所司即以其人送京因诏各王府及两京公侯驸马伯家凡有净身人即送京毋隐违者罪之成化十三年正月初置西厂命司礼监太监汪直提督官校刺事五月以大学士商辂等言罢西厂六月复西厂仍旧刺事按大政纪成化十三年正月初置西厂命司礼监太监汪直提督官校刺事自去年九月李子龙伏诛上锐意欲知外事以直年小便黠乃命选锦衣官校百余人另置厂于灵济宫前号西厂以别东厂也纵之出入分命各校广刺督责大政小事方言俚谚悉采以闻五月大学士商辂等疏权竖汪直十罪时直横恣大肆罗织屡起大狱内外恐惧辂草疏直十罪倡内阁万安刘珝刘吉上言近日伺察太繁法令太急刑网太密人心汹汹各怀疑畏承平之世岂容有此盖缘陛下委听断于汪直一人而汪直转寄耳目于群小群小之中如韦瑛者自言亲承密旨得专与夺同恶相济如王英者肆无忌惮伤害良善陛下若谓防微杜渐不得不然则前数年间何以怗然无事往者曹钦之反皆由逯杲生事有以激之可为明鉴伏愿收回伺察之人诛逐奸邪之辈不然此风日长国之安危未可知矣上怒曰用一内臣焉得系天下安危命司礼监怀恩覃昌黄高至阁谓辂等曰朝廷用汪直缉访奸弊尔等遽如此说是谁先主意辂正色曰朝臣无大小有罪皆请旨收问渠敢擅抄执三品以上京官大同宣府北门锁钥一日不可缺人守者渠一日械系数人南京祖宗根本重地留守大臣渠敢擅自收捕诸近侍渠敢擅自换易此人不黜国家安乎危乎此辂等同心一意为朝廷除害无有后先恩曰不然圣意疑此奏未必四人同下笔必有先之者安曰汪直挟势害人人人要说谁独为先珝曰珝等奉侍皇上于青宫迄今巳二十年幸而朝廷清明四方无事今忽汪直为害远近不安何忍坐视吉曰汪直之罪纵使吉等不言必有言之者今既奏入贬黜谪罚皆所不避于是恩降辞色徐曰朝廷命恩等问具奏之由今皆执论如此当具实回话倘上召问幸勿变前言辂等曰变者天殛之恩等去辂举手加额曰三公肯为朝廷任事如此辂复何忧已而怀恩传旨曰卿等所言良是汪直坏事朕实不知今便革去西厂散遣官校卿等各安心办事辂等皆顿首谢诏罢西厂召太监怀恩数汪直罪而责之退还本监谪韦瑛戍宣府边卫差操散诸旗校六月御史王亿奏复西厂言汪直所行不独可为今日法且可为万世法下所司行之命权竖汪直复坐西厂仍旧刺事成化九年又定私自净身罪按明会典成化九年令私自净身希求进用者本身处死全家发烟瘴地面充军成化十五年定净身人潜住及再来京师者罪按明会典成化十五年令净身人巡城御史锦衣卫官督同五城兵马逐回原籍若该城内外容留潜住者并火甲邻佑人等一体究治本身枷号一个月满日决杖一百押回如再来京师家下父兄人等俱治罪成化二十年治违例为人净身者罪
按大政纪成化二十年五月山东黄县民李安逃居京师大兴县陈留村村民田政等四人各有子年十岁皆倩安阉以求进其欲自求进者安辄为阉之事觉刑部论安等皆当置之法因据近例自阉者本身处死全家充军以其狱上请诏违例为人净身李安情实残忍重杖一百发辽东铁岭卫充军田政等四人减死发遵化厂炒铁三年其子俱发本县严督户长收管成化二十二年令各王府私收太监发回原籍不许容隐按明会典成化二十二年令各王府非奉朝廷明文擅私收太监者发回原籍收管不许投托容隐孝宗弘治元年定净身点闸不在者罪又吏部尚书王恕疏谏内官滥升按明会典弘治元年令锦衣卫拘审净身人送顺天府递回原籍官司五日一点闸不在者即杖并户头追回见官不许容纵按大政纪弘治元年正月吏部尚书王恕言陛下初登宝位迸逐剌麻番僧法王佛子国师革罢传奉冗员追回滥赏庄田蟒衣等项中外诵之今未久而升一起内官人数颇多将见前数事不数年复如旧矣可不慎欤不报弘治四年礼部尚书耿裕上疏禁自宫从之
按大政纪弘治四年三月畿内多自宫以求进者纷然行路礼部尚书上疏请治其罪一时虽不能尽绝然自是禁例甚严无敢再犯者弘治五年申私自净身者罪又吏部尚书王恕力止内监乞恩按明会典弘治五年令私自净身者本身并下手之人处斩全家发边远充军两邻及歇家不举者同罪有司里老容隐者一体治罪按大政纪弘治五年四月太监李广以城垣工完乞恩量加内官监官匠尚礼等俸级吏部尚书王恕力论不可止之弘治九年奏准给赐各王府内官内使
按明会典弘治九年奏准各王府缺少内官内使司礼监择其老成读书者具奏照缺给赐以后有缺奏除其郡王府每府给与内使二名专管宫闱事务及关防门禁弘治十三年奏准先年净身人私自来京者罪按明会典弘治十三年奏准先年净身人曾经发遣若不候朝廷收取官司明文起送私自来京图谋进用者问发边卫充军弘治十八年五月武宗即位定设守门内官及各处镇守内臣按明会典凡守门内官弘治十八年题准砖城四门照旧其余各门只以四名为则不许增添按大政纪弘治十八年十月上初即位旧东宫内使马永成谷大用刘瑾张永魏彬罗祥丘聚张兴日夕近侍与上同卧起宴游谋议时称为八党内刘瑾通文墨熟世故而性刚狼尤甚恶文臣专权屡于上前言弘治间朝权俱为司礼监及内阁所掌金银尽入其手朝廷不过虚名而已上信之新差者尽数收回于是内官欲出分守者随地方大小借贷银两进贡方得差出到任肆意诛求无忌甚至取于官库莫敢不从者武宗正德元年令再有私自净身者照例问罪以太监管神机各营又以刘瑾掌司礼监事按明会典正德元年令直隶顺天等府山东河南等布政司地方再有私自净身者照例本身并下手之人处死全家发边远充军其先巳净身者立籍点闸不使私自逃至京师扰害官府按续文献通考正德元年春正月太监陈宽传旨神机营中军二司内官监太监刘瑾管五千营御用监太监张永管神机营并显武营神机营右掖御马监徐智调中军头司管奋武营而以司设监太监马永诚代智御马监太监王润代瑾五月以御马监太监魏彬管神机营中军头司并奋武营按大政纪正德元年正月工部尚书曾鉴奏奉诏书裁革军容鞍辔二局添设管事内官上不从令司礼监查正统天顺事例来看南科给事中汪循疏言曾鉴题革内官盖奉行诏书也陛下不蒙裁减反令查正统天顺事例夫内官掌宫禁服御之需未尝干预朝廷之政其载皇明祖训昭昭可查也陛下舍此不查而查正统天顺年例则误矣自夫添设中官宠信太过致有王振售奸吉祥不轨圣跸蒙尘几危社稷此可以为鉴而不可以为法也五月内旨收南海子净身人一千二百入内十月命太监刘瑾掌司礼监事兼提督团营丘聚提督东厂上即位之初内臣马永成及刘瑾等八人以青宫旧恩日导上弓马鹰犬歌舞角抵为乐旧内臣段敏黄伟端慎斥不用户部尚书韩文每朝退对属言辄泣下郎中李梦旸曰公为国大臣义同休戚徒泣何益文曰奈何梦旸曰公诚及此时率诸大臣殊死争阁老以诸大臣争持之更易为力或可济也文毅然改容曰是也汝为我草疏即事弗济吾年足死矣梦旸具疏草文读而删之曰是不可文文恐上不省不可多多恐览弗竟疏具遂合九卿诸大臣上曰人主以辨奸为明人臣以犯颜为忠臣等伏睹近来朝政日非视朝渐晚仰窥圣容日渐清□皆太监马永成谷大用张永罗祥魏彬刘瑾丘聚等置造巧伪淫荡上心或击球走马或放鹰逐犬或俳优剧错陈于前或导万乘之尊与外人交易狎昵媟无复礼体日游不足夜以继之劳耗精神亏损至德遂使天道失序地气靡宁雷异星变桃李秋花考厥候占咸非吉兆切缘此等细人惟知蛊惑君上以行私而不知皇天眷命祖宗大业皆在陛下一身今大婚虽毕储嗣未建万一游宴损神起居失节虽将此辈虀粉葅醢何补于事乞将马永成等拿送法司明正典刑以潜销祸乱之萌先是科道交章请除群奸上命司礼监至内阁传谕已悟当痛加修改所劾太监马永成等姑示涵容刘健李东阳谢迁上言此数人者蛊惑诱引罪大恶极得罪祖宗非皇上所得而赦再疏乞诛永成上不允于是健等以去就决之各上疏求退初阁议持言官章不下诸阉业已窘相对涕泣会诸大臣疏又入于是上遣司礼监八人齐诣阁议一日而遣者三健等卒持不下内司礼监太监王岳者亦东宫旧臣恶侪辈所为独是阁议明日召韩文等诸大臣至左顺门太监李荣手诸大臣疏传上谕曰诸先生言良是无非爱君忧国之心但各奴侪事上久不忍即置之法幸少宽之待上自处耳众皆错愕莫对惟韩文述群小导非之罪荣曰疏备矣上非不知今第欲宽之耳是日诸阉益窘业自求安置南京而阁议犹持不从时王岳与司礼太监范亨徐智亦助文等密奏于上言外朝多官论劾不可不从上不得巳允之待明发诏捕刘瑾等下狱瑾等趋至上前环跪伏哭以首触地诉岳等交通外臣欲害奴辈上为之动瑾因进曰狗马鹰犬何损于万几今左班官敢哗而无忌者司礼监无人也有则惟上所欲而人不敢言矣上怒立命瑾等分据要地各遣官校巡察正德二年定违例私自净身人罪又以太监分镇边关隘口增提督团营按明会典正德二年令违例私自净身人着锦衣卫五城兵马着落各该地方尽数逐去如有潜躲在京者拿住杀了按续文献通考正德二年太监李荣传旨边关隘口等处切近京师旧设守备内官仍旧添补蓟州黄崖口等营以都知监左少监屈让台头营以都知监右少监王鉴永平太平寨青山营以司设监左少监万钊遵化滦阳等关以印绶监右少监刘睿刘家口营以都知监右少监丞高永蓟州□鱼口等处以印绶监右少监李准峨眉山等营以御马监左少监冯旺黄花镇以都知监左监丞张鼎天城兼管神铳以御马监左监丞张仁淮安卫等处以都知监右少监孟山各守备万全左卫等处以都知监右少监毕安分守盖自是诸边无余地矣又增提督团营太监苗达张永军伴各百人坐营坐司太监黎安等各三十五人又增五军神机三千等营太监马永成魏彬刘瑾谷大用军伴各百人坐司内官刘佶等各三十人正德三年不许各王府私收内使又以太监坐营复西厂改惜薪司设内办事厂俱以太监领之按明会典正德三年令各王府内使不系钦拨者不准乞恩保升按续文献通考正德三年太监李荣传旨御马监官勇士旗军系禁兵重务其令太监谷大用提督太监杨春坐勇士营李堂坐四卫军营是年复立西厂寻改惜薪司以外薪厂为之以太监谷大用领焉其年添设内办事厂于荣府旧仓地以司礼太监刘瑾领之兼察两厂及内诸司事正德四年议准承奉内使不许额外滥保
按明会典正德四年议准王府承奉等官并郡王内使俱有定额不许额外滥保及擅立内典膳职名希图保升违者罪坐营求之人正德五年四月以太监张永总督军务统兵讨置鐇八月刘瑾坐不轨伏诛以二难平加恩张永等世袭又以太监魏彬掌司礼监事按大政纪正德五年四月命泾阳伯神英充总兵官以太监张永总督军务统率京营兵三万讨置鐇八月太监张永回京献俘刘瑾谋不轨伏诛籍其家大学士李东阳奏旬月之间二难交作悉底平定皆太监张永等之功封张永兄张富为泰安伯弟张容为安定伯魏彬弟魏英为镇安伯马永成弟马山为平凉伯谷大用弟谷大□为永清伯封义子朱德为永寿伯给诰券世袭命太监魏彬掌司礼监事时刘瑾虽诛而政权仍在内彬既掌司礼监决大政而马永成等又奏有旨朝廷大事须彬等同议瑾诛虽有旨云凡瑾所行乱政事件各衙门逐一查革改正又云若干人众都不查究于是逆瑾流毒尚在而彬永成等浊乱朝纲赏罚乖宜山东河南北直隶江西四川诸处盗贼肆起而天下不胜烦扰矣正德九年令私自净身者照见行事例问罪
按明会典正德九年令今后再有私自净身者除小幼无知者本身免死充军其余俱照见行事例本身并主使下手之人处斩全家发边远充军里老邻佑及本管官不行举察者各从重治罪正德十二年定内臣赐葬等第
按明会典凡内臣病故乞葬正德十二年奏准务查本官历年深浅有无勤劳应该造坟或盖享堂碑亭者定与等第照例奏请不许一概妄行比乞正德十六年诏严私净身人罪
按明会典正德十六年诏私自净身人在京潜住希图收用着缉事衙门巡城御史访拿究问今后敢有私自净身者本身并下手之人处斩全家发烟瘴地面充军两邻及歇家不举察者治罪世宗嘉靖元年六月禁阉人弟侄授锦衣官从彭泽奏也着令勿得陈乞以挠国事按大政纪云云
嘉靖八年奏准净身男子分别老壮供役又以张璁言尽革镇守内臣按明会典嘉靖八年奏准凡海子食粮净身男子分别老壮造册礼部备查各处王府并将军中尉数目将年壮者斟酌多寡派去各府供役不堪选用者给与印信文票发回原籍官司收恤免其本身差役按大政纪嘉靖八年十二月张璁既得君因念天下镇守阉人剥虐小民祸入骨髓人心所共愤者乃建议裁革帝从之于是百年之患为之顿除远迩鼓舞若更生云嘉靖十四年以科臣言尽革各仓内臣
按续文献通考嘉靖十四年正月科臣管怀理言各仓内臣初蒙厘革中外称便自李宣用而诸仓渐复孚敬奏革镇守弊本尽拔偶未及此而王奉李慎谋督京仓窃柄残民乞革之户部梁材覆言我朝酌古定制监局供事于内府部布治于外体统截然宣德正统始用内臣止一二人耳正德中滥收多阉民不堪命京通等仓督收有部臣巡视有台臣纲举目张万世无弊内臣诚为冗官及临淮徐德诸内臣尽宜革回从之嘉靖十七年令裁革镇守内臣
按明会典嘉靖十七年令镇守内臣原不系太祖定制次第裁革十八年尽数取回于是边政肃清军民称便穆宗隆庆元年令军门内官不许科索官军财物二月加恩各内臣予荫世袭按明会典隆庆元年议准守门内官止许专司启闭关防镇钥但有仍前违例点闸暗开骗局科索官军财物者许官军亲诉科道即时参究若各该官军启闭非时或地方失事各门官止许具本题知不许挟私妄参按续文献通考隆庆元年二月上加恩内臣岁加司礼监太监黄锦禄米二十四石荫弟侄一人锦衣卫指挥佥事王本冯保各弟侄一人锦衣卫正千户胡明乔朗曹宪各弟侄一人锦衣卫百户从龙太监梁钿李芳岁加禄米三十六石荫弟侄一人锦衣卫指挥同知张仲举翟廷玉陈钿陶金吕用崔玉高相杨义张恩各荫弟侄一人锦衣卫正千户宋朝用张润杨添爵冯明夏云严用李佑各荫弟侄一人锦衣卫副千户张廷周保王荣李忠李銮赵朝郭阳李惠赵忠陈忠李禄各荫弟侄一人锦衣卫百户于锐刘用各荫弟侄一人锦衣卫所镇抚俱世袭隆庆二年复以太监督织造于苏杭
按续文献通考隆庆二年正月命太监李佑督织造于苏杭部臣言初奉明诏取回督造内臣中外传颂圣德诏墨未干制使复出殊骇观听乞罢佑勿遣第令所司如式以进上曰有成命矣趣予佑□科臣复奏乞如部议不听神宗万历十年题准承奉等官俱照次序迁转又议准奏讨内使按明会典万历十年题准王府承奉等官额设一正一副俱照次序迁转承奉正副员缺该典宝正副挨补典宝正副员缺该典膳正副挨补典膳正副员缺该典服正副挨补典服正副员缺该门官挨补门官员缺该内使升补不容一概滥请其各处无名内使私自净身人等有托故擅入王府因而拨置害人贻累宗室者抚按官严加禁治若各王府收用私自净身之人及有违例保升者听礼部查参并将长史等官究治又议准亲王内使如司冠司衣司佩司履司乐司弓矢之属总数不过十名若果原额缺人具实奏讨司礼监择其老成读书者量拨四名世子及郡王原未经拨给者各量拨二名其将军中尉不许违例滥请至于内使冠带限以到府年分亲王内使须历十年之上郡王内使须历十二年之上方许具奏请给年浅者不得朦胧奏讨其净身男子平巾查系礼部分拨者方与题请若各王府私收者不准万历十一年奏准小民私割者严加禁约四五子以上报官阉割者听候收补之日选用按明会典万历十一年奏准小民犯禁私割致伤和气者都察院行五城御史及通行各省直抚按衙门严加禁约自今五年以后民间有四五子以上愿以一子报官阉割者听有司造册送部候收补之日选用如有私割者照例重治邻佑不举者一并治罪不宥万历二十九年司礼监传旨大颁内臣赏赐又分遣内官各处矿税按续文献通考万历二十九年八月司礼监传奉圣旨干清宫司礼监太监田义孙隆陈矩成敬管事沈金崔文升刘进孙成周臣张祥牌子马进田诏刘进忠杨科各升二级岁加禄米十二石赵朝岁赏禄米十二石御药房提督内官监太监王永赏银五两纻丝一表里近侍御马监太监孙顺岁加禄米十二石暖阁内答应御马监太监董杲闵梅李进谷朝何朝邵进内官监太监侯金尚衣监左监丞李吉祥各赏银五两纻丝一表里御马监太监刘统尚膳监太监刘震赵升内官监太监鹿成御马监太监黄荣司设监太监赵楷俱着内府骑马御马监太监王勋苏朝俱赏玉带小轿牌子尚膳监太监王臣御用监太监武祥都赏玉带近侍尚膳监太监任进殷着本监佥押尚膳监太监张友于忠张全左尤魏受赵忠尚衣监太监王升陈忠费德黄春芳内官监太监陈宪杨顺温成王坤张恩司设监太监赵相张玉王惠御马监太监陈进徐志诸明各赏银五两纻丝一表里内官监左少监卢润升太监奉御蒋升升御用监右监丞管柜子尚膳监太监王奉李守宁都赏蟒衣人数司房内官监太监韦仁赏银五两纻丝一表里尚衣监左监丞任时御用监左监丞殷良弼俱升右少监尚膳监右监丞白吉祥升左监丞奉御李宗仁升御用监右监丞小火者杨进朝赏牙牌带管司房御马监太监袁福赏银五两纻丝一表里御用监太监黄佩赏飞鱼尚衣监左少监罗俊升太监尚膳监左监丞刘进忠周尚德刘忠李进朝俱升左少监又司礼监传奉圣旨各处矿税天津等处督征广安店租御用监右少监马堂升左少监广东抽税兼管珠池内官监太监李凤赏蟒衣福建开矿兼抽税御马监右少监高采升左少监云南开矿兼抽税尚膳监太监杨荣赏斗牛辽东等处开矿征收税课马市方物尚膳监右少监高淮升左少监管理通湾广和店租带管芦沟桥抽税名马御马监太监张煜赏斗牛江西湖口征收船税御马监左监丞李道升右少监总理两淮盐法御用监太监鲁保赏斗牛仪真等处抽税御马监左少监暨禄升太监浙江抽税兼开矿刘成升少监四川矿税御马监太监丘乘云赏银五两纻丝一表里陜西抽税名马御马监右少监梁永升左少监山西太原府等处抽税兼采木尚衣监右监丞孙朝升左监丞广西等处水路通御并土产货物税课及开采矿税御马监右少监沈永寿升左少监南京征收房租带管池州等处开采南京守备司礼监太监邢隆刘朝用各岁加禄米十二石外有王虎张忠赏银五两纻丝一表里胡滨季敬每升右少监俱在近侍例内又司礼监副苏松织造太监孙隆进到秋运龙袍漆器织造的好奉旨岁加禄米十二石又传奉上旨司礼监太监孙隆着在内坐凳熹宗天启七年正月给内臣关防
按明通纪天启七年正月以徐文辅总督太仓银库节慎库崔文升总督漕运疏通河道查核京通等仓李明提督漕运疏通河道宦者
四星图
　　图考
按星经宦官四星在帝座西南侍帝之傍入尾十二度按晋书天文志西北四星曰势势腐刑人也
按隋书天文志宦者四星在帝座西南侍主刑余之人也星微则吉明则凶非其常宦者有忧按宋史天文志势四星在太阳守西北一曰在玑星北势腐刑人也主助宣王命内常侍官也以不明为吉明则阉人擅权
　宦寺部总论一
榖梁传
　阍□吴子余祭
阍□吴子余祭阍门者也寺人也不称名姓阍不得齐于人不称其君阍不得君其君也礼君不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍□吴子余祭仇之也
疏
释曰禀二仪之气须五常之性备然后为人阍　者亏形绝嗣无阴阳之会故不复齐于人以主门　晨昏开闭谓之阍以是奄竖之属故又谓之寺人　也不狎敌不迩怨者言为人君之道外不得狎敌　内不得近怨何者吴遏以狎敌蒙祸余祭以迩怨　害身故不可狎敌近怨也贱人非所贵谓卑贱之　人无高德者不可卒贵贵人非所刑谓刑不上大　夫故不可刑之刑人非所近谓刑罪之人不可信　近之今吴子以奄人为阍是近之也举至贱而加　之吴子近刑人也谓经书阍□吴子余祭者讥其　近刑人也册府元龟
　　内臣部总序
古者圣人作事创制仰则天象故宫室之度规于太紫将相之位法乎文昌洎甘石所纪则缠次攸别名品斯着宦者四星实在帝座之侧先王取象肇建厥官所以给事左右出入宫掖典司纠禁宣传命令凡中壸之庶务禁庭之众职服位之别囿游之掌靡不领焉然太古之世湮灭罔绝夏商之际简册散逸典职之制其详阙矣周监二代文物大备建邦之训备于六典天官冢宰之属有宫正掌王宫之戒令纠禁上士二人中士四人下士八人宫伯掌王宫之士庶子凡在板者中士二人下士四人皆有府史胥徒为之给役又酒人浆人人醢人酰人□人之职分掌五齐三酒六饮四四豆五齐七菹巾□之事以奉宗庙天子皆以内臣参之又有宫人掌王之六寝之修中士四人下士八人内宰掌书版图之法以治王内之政令下大夫二人上士四人中士八人亦皆有府史胥徒之属又有内小臣掌王后之命正其服位上士四人有史徒焉阍人之职掌守王宫中门及囿游之禁门四人寺人掌王之内人及女宫之戒正内五人内竖掌内外之通令倍寺人之数内司服一人掌王后之六服缝人二人掌王宫之缝线平王东迁诸侯力政霸者间起多僭王制□宋齐楚鲁卫诸国皆有寺人司宫巷伯太子内师大阍内竖之名见于载籍而官号之次即无闻焉战国之际赵有宦者令之职秦并天下并建官号少府之属有中书谒者黄门钩盾尚方御府永巷内者宦者七官令丞诸仆射署长中黄门皆属焉其詹事之属又有中长秋私府永巷宫厩祠祀食官令长丞诸官皆属焉又有将行为皇后卿及中常侍之职汉因秦制置中常侍银珰左貂给事殿省诸署之号悉仍其旧及高后称制以张卿为大谒者景帝中六年更将行为大长秋武帝大初元年更永巷为掖庭置八丞宦者增置七丞钩盾增置五丞两尉武帝好游宴后庭或出豫离馆请奏机事多以中人主之其中书谒者遂典尚书奏事成帝建始四年更中书谒者令为中学音令鸿嘉三年又省皇后詹事官并属大长秋又加置太仆一人掌太后舆马通谓之皇后卿皆随太后宫为官号在正卿上然西京已来宫府之职犹复参用他士世祖中兴悉任宦者名器之数多所增益少府属官有中常侍无员掌侍从左右从入内宫赞导内众事黄门令主省中诸宦者小黄门无员掌侍左右受尚书事上在内宫关通中外及中宫以下众事丞从丞各一人黄门画室玉堂署长各一人丙署长七人中黄门冗从仆射一人主中黄门冗从居则宿卫守门户行则骑从夹乘舆车中黄门无员掌给事禁中掖庭令一人掌贵人采女事左右各一人暴室丞一人主中妇人疾病就治及鞫罪之事永巷令一人典官奴婢侍使丞一人御府令一人典官婢作中衣服及补浣之属丞一人织室丞一人祠祀令一人典中诸小祠祀丞一人钩盾令一人典诸近池苑囿游观之处丞一人永安丞一人掌北宫东北永安宫苑中丞一人主苑中离宫果丞一人主果园鸿池丞一人南园丞一人湖熟监一人濯龙监一人直里监一人中藏府令一人掌中币帛金银诸货物丞一人内者令一人掌中布张诸衣服左右丞各一人尚方令一人掌上手工作御刀剑诸好器物丞一人其诸僮役即有员吏从宫符诏驺仆射家巫从官录事之名分隶诸署又有大长秋一人职掌奉宣中宫命令凡给赐宗亲当谒见者关通之中宫出则从丞一人中宫仆一人主驭中宫谒者令一人中宫谒者三人主报中宫尚书五人主中文书中宫私府令一人主中藏币帛丞一人中宫黄门冗从仆射一人丞一人复道丞一人主中合道中宫药长一人明帝永平中始定置常侍员四人小黄门员十人和帝永元十四年以功封郑众为鄛乡侯中人封侯自此始也殇帝延平之间委用渐大而其员稍增增中常侍至有十人小黄门二十人改以金珰右貂兼领卿署之职自后孙程立顺帝曹腾建桓帝续以五侯合谋梁冀受戮并赐封爵侯者益众永寿三年初以小黄门为守宫令置冗从仆射又置显阳苑丞灵帝熹平四年改平准为中准使中人为令列于内署自是诸署悉以中人为令丞光和六年始置圃囿署以中人为令中平五年初置西园八校尉以小黄门蹇硕为上军校尉诸校尉皆属之魏文下令限中人不过诸署令为着令藏之属有内侍黄门令中常侍奉车都尉之职吴唯有宦者之名晋受魏禅多循旧式光禄勋之属有守宫黄门掖庭清商华林园暴室等令宋齐因之梁有大长秋主诸宦者以司宫闱统黄门中署奚官暴室华林等署陈氏之世遵用无改元魏之族起于云朔从徙代土终都雒邑厥初草创官名未具太和定令职制渐备内官之品则有中常侍中尹中黄门令内者令中谒者大夫中黄门中谒者仆射中黄门冗从仆射中谒者小黄门谒者寺人阍人及大长秋等职列于阶品并置内氏长四人掌顾问拾遗应对北齐有中侍中省掌出入门合中侍中二人中常侍中给事中各四人中尚药典御史及丞中谒者仆射各二人中尚食局典御丞各二人监四人内谒者局统丞各一人又有长秋等掌诸宫阍卿中尹各一人丞二人亦有功曹五官主簿录事员皆其吏属其所领中黄门掖庭晋阳宫中山宫园池中宫仆奚官等署令丞及暴室局丞中黄门又别有冗从仆射及博士四人掖庭晋阳中山等署别有宫教博士二人中山署又别有曲豆局丞园池署别有乘黄局都尉细马车都尉幸府部丞奚官署别有染局丞然自元魏以来中人多授台省官及加封爵至高齐武成之间有至仪同食干者其后以至任参宰相豫掌国政后周六官之建有司内上士巷伯中士等官隋革周制始置内侍省内省内常侍各二人内给事四人内谒者监六人内侍伯二人内谒省十二人寺人六人伺非八人领尚食掖庭宫闱奚官内仆内府等及尚食置典御史丞各二人余各置令丞二人宫卫内仆加置丞各一人掖庭别置宫教博士二人炀帝大业三年改内侍省为长秋监改内常侍为内承奉员二人改内给事为内承直员四人罢内谒者官又署内仆署所领唯掖庭宫闱奚官三署而已后复置内谒者员唐室之建多因隋制有增益而有司之计吏属咸备垂为着令故用详纪内侍省内省四人内常侍六人内给事八人主事二人令史八人书令史十六人内谒者监六人内谒者十二人内典引十八人内寺伯二人寺人六人亭长六人掌故八人掖庭局令二人丞三人书令史四人书吏八人计吏二人宫教博士二人监作四人典事十人掌故四人宫闱局令二人丞二人书令史三人书吏六人内阍人二十人掌扇十六人内给使无常员掌故四人奚官局令二人丞二人书令史三人书吏六人典事四人掌故四人内仆局令二人丞二人书令史二人书吏四人驾士一百四十人典事八人掌故八人内府局令二人丞二人书令史四人书吏四人典事六人掌故四人太宗贞观中定制内侍等不置三品官内侍为长官阶四品高宗龙朔二年改内侍省为内侍监咸亨初复旧而定员之外复有品官给使之名武后称制差增员位光宅元年改内侍省为宫台中宗神龙初复旧号是时中官三千余人超授七品已上员外官者凡千余人然衣朱紫者尚寡明皇尊重宫闱中官稍称旨者即授三品将军门施棨至于持节讨伐奉使宣传内主书院殿头供奉监军入蕃教坊武德主当率以中人司之其监军之权过于节使品官黄衣已上三千余人衣朱紫者不下千数又有内坊单身给事无品之人开元二十七年以太子内坊隶内侍省为局肃宗至德中始置观军容宣慰处置使以统行营诸军代宗朝复有天下观军容宣慰处置使永泰二年始以中人掌枢密用事德宗贞元四年增内给事二人内谒者监内寺伯各四员十二年立左右神策护军中尉二员中护军二员时天下军镇节度诸使皆以内臣一人监之谓之监军使十五年又增内给事二员二十年增掖庭局令四员宪宗元和中始置枢密使二人后有左右三军辟仗使十五年内省所管高品品官白身共四千六百一十八人内一千六百九十六人高品诸司诸使并内养诸司判官等穆宗长庆中始命中人监阵文宗时又有供奉官僖宗干符中以中人为排阵使广明中置左右观军容使盖唐室中叶之后诸司诸使多以中人主之又有枢密承旨之名朱梁革命并废众职后唐庄宗即位稍复本朝内省旧官时有内侍五百人复以中人居枢密使副使宣徽内客省等使之任增置内勾之目以主天下钱谷诏诸道悉遣中人赴阙至者仅千人皆委之事务复有内供奉之职明宗天成中废诸道监军并内勾司自后枢密使专用士人晋汉以来宣徽院有内班之名周循其旧而使阙官号原其亲侍帷幄掌事局禁环拱天极是为近臣其有宣翊佐之绩着讨伐之效彰干蛊之业擅荐能之美规谏以救时政忠亮以罄臣节内禀贤明之行动昭渊穆之职罔不克享荣禄终全令名至有靡遵伦矩弗念兢厉朋比相附奢纵逾度贪昧无纪诬罔造端始构厉阶终罹罪罟自贻之戚幸免盖希其有出总兵旅外监阃政实分心膂之任以参师律之要至于被宠奖之数以申褒劝蒙谴让之典以惩违失皆用论次垂之劝诫　　恩宠
夫宦人之在王朝其来旧矣故天文着象则居皇位之侧周礼设职乃掌女宫之戒逮乎汉氏而降侍卫黄闼宣传密命布列殿省分□职任则有定谋策以扶宸极豫盟誓以讨凶慝积宿卫之劳守谨敏之节小心自处勤事匪懈故有苴茅分虎以奠侯封银珰左貂并处崇秩开里第之赐累千金之赏宠及宗系恩加既往斯可以奖专良之行成亲信之美自非纪意有守初终克固者亦何称之哉　　贤行
夫居宫掖之职亲日月之光宣达是司出纳惟允而乃谦虚繇性仁恕成风清约自居谨厚有裕斯固君子之所尚识者之攸宗者也历代已还良史所述事行所异斯可观焉　　荐贤
古者稽象纬建官名爰设内臣用谨宫戒秦汉仍袭亲任以隆傅近帷幄之中受宣机密之命其有竭节干用勤心纳忠夙怀永图克蕴明识推择髦俊以扬于王庭荐述勋贤用熙乎帝载致国富良士野无遗材经济大翊亮鸿业所以能上应四星之象者其在是乎　　忠直
夫策名委质守节无二便蕃左右尽规竭力皆忠之属也周官寺人之职盖所以给事宫掖周旋禁闼出纳王命为之密侍所以亲信者焉而有天资直谅者居然异□事君尽礼抗直无挠或托讽以补过或尽言而竭诚以至保持正人申其冤滞辅翼储贰制其动摇或以成荡寇之功或以立去恶之效伏节死难无所顾避史所记皆可称述焉　　才识
语曰之才之美又曰多学而识若乃位居丹禁职重内庭性识通明学术优异或精于明法或审于音律或知星而察变或制艺以济时信为道不群故希世而可贵者也　　将兵
夫近侍之臣虽宣于命令统帅之任实寄于腹心当经略之未靖惟才能之斯委观其汉氏中微元魏多事逮兹唐室荐罹寇难县挺灾金革不息乃有禀忠厚之性怀将领之材或付之禁卫之师或委之征伐之任或监示于方面或扈从于乘舆或能震耀天威恢张师律克施拱极之效聿成靖乱之勋论而次之垂诸简册俾后之观者庶知前王之权略矣　　监军古称兵者凶器战者危事盖不得已而用之也观夫唐制始自肃宗□用内臣典制军政或莅戎于征讨或护兵于镇守申严有翼则往无不济爱克厥威则功或罔成虽委以腹心诚无外顾而贞其师律或爽嘉信利害之相兼否臧之不一也　　立功
功名之立君子之所尚也故载之令甲藏于盟府以垂乎不朽者焉乃有列职禁闼祗事帝右忠而能力勇且知方或应变矢谟克平于大憝或从行执锐屡摧乎劲敌或竭诚而济难或悉力以荡寇用能立事当世流芳策书论而次之固亦以劝事君者之忠荩尔　　干事
内臣之职载于周官见于左氏秦汉而下乃有性质忠厚智识开敏或居出纳之任或厘中外之务而能力心王室恪居官次夙夜匪懈风雨不已提纲而众目皆治投刃而盘根必解职修而事举功成而名著易曰贞固足以干事其斯之谓矣　　翊佐
夫垂统继世荷三灵之眷协力谏议资中人之助自炎汉甫定外戚擅权积成奸威几易皇胄赖其忠言响应群疑冰释辅正神器翊登天极降及于后益济其美首公竭节扶危成安昭诸信书厥有丕绩者焉　　规谏夫迩臣尽规不专在于守和而已繇东京以来乃有列宫省之任在皇位之侧处乎近习便审左右而植性忠厚饬躬方雅详知前训通晓吏事辩邪正之攸趣明理乱之所急繇是奋励悃幅敷陈当否斥奸佞之首叙政治之失防禁非辟保全良俊建谠议以兴国赞经典以爱人或形于奏书辞义可举或备于进对亮直不回斯足以参乎密侍而资乎访问者也　　朋党夫亲丹扆游黄阁上应躔次下闻谋议其来久矣自两汉之季五代已往或值王道浸衰朝纲靡振本以宫闱之职遂参枢衡之任共相树置递为表里乃有擢自行伍膺节制之权拔于寒微践公台之贵吹嘘所至羽翼斯生故无益于为邦但有紊于政治观夫贤愚之用舍乃知时运之污隆耳　　恣横
周礼建寺人之官掌女宫之戒自兹厥后命数寖隆宣帷幄之勤豫台省之务其有任居要近性异专良忘兢慎之规昧真素之理专与夺之柄总营卫之威谢任恩亲光宠支附非复掖庭黄闼之职正内永巷之任亦有忌刻不顾崇侈滋丰独坐之谤以兴钩党之诬斯起招衅罹患盖自取焉　　谴责
周官寺人列职于正内汉制常侍分任于黄闼自兹厥后名数寖扰或兼总于官常亦间领于兵政若奉命之不谨暨行己之违方官谤既兴吏议攸属自贻谴累用干刑书采诸简编咸用论次　　贪货
夫天象着明四星侍于皇位周官作则五人典于正内沿袭既多登用亦广增金珰右貂之贵豫紫闱清禁之谋有匪其人不称是职因缘权宠寖恣骄贪前史必书不无其迹后人斯览足戒其非　　诬构
皇居上体乎环极迩臣内法乎四星由古以还典掌有序两汉而下宠任弥渥或参居重职或分干诸局惟忠信所以絜矩惟谨厚可以守官在视听而必公实聪明之攸赖而有履用弗率爱恶相攻萌邪僻之端恣骄吝之气罔惩私忿寖成厚诬素业用隳鄙志是逞消铄媒孽枝叶生于谋议朋比缔构机□浚于城府触类而长何可胜言虞典曰朕堲谗说殄行其来远矣通志
　　宦官总论
臣谨按心平者然后可以语道气和者然后可以论人论人之道不可偏徇仰观诸天则帝坐之旁有宦者之星远稽诸古则周官之书有寺人之职而先儒之论直欲无宦者可乎人之邪正色色有之言宦寺之中而无正人乎司马迁班固不立宦者传特取数人在佞幸篇如此是绝人为善之路也且巷伯之辞着于风雅勃鞮之忠载于春秋缪贤之贤能荐相如韩谈之勇能刃赵高西都则张泽安刘之功参乎平勃东京则栾巴按节之义间乎陈窦历世班班皆有其人惜乎史家略之不得而记云
　宦寺部总论二
大学衍义
　　内臣忠谨之福
春秋左氏传僖公二十四年晋文公既入吕郄畏逼将焚公宫而弒晋侯寺人披请见公使让之且辞焉曰蒲城之役君命一宿女即至其后余从狄君以田渭滨女为惠公来求杀余命女三宿女中宿至虽有君命何其速也夫袪犹在女其行乎对曰臣谓君之入也其知之若犹未也又将及难君命无二古之制也除君之恶唯力是视蒲人狄人余何有焉今君即位其无蒲狄乎齐桓公置射钩而使管仲相君若易之何辱命焉行者甚众岂惟刑臣公见之以难告三月晋侯潜会秦伯于王城己丑晦公宫火瑕甥郄芮不获公乃如河上秦伯诱而杀之　臣按披可谓知君臣之义矣方献惠时重耳为公　子在外公使伐焉若披有二心于重耳岂得为忠　丁公为项羽将而私汉王终以被戮汉景帝为太　子而召卫绾绾不往以此见褒披惟知此义是以　事献惠时知有献惠而不知有文公及文公既入　即吾君也有难而不以告又岂得为忠乎文公见　之遂免于难观其言曰君命无二古之制也除君　之恶唯力是视非贤而能之乎此不惟内臣所当　法凡为人臣皆所当法也汉元帝时史游为黄门令勤心纳忠有所补益　臣按汉艺文志游有所着急就篇行于世方是时　石显以中人管执枢机肆为奸慝而游乃勤心纳　忠有所裨益可谓贤矣显虽叨权窃宠卒不免窜　流以死千载之下读其传者犹唾詈之而游于侍　从之暇优游翰墨着为小学之书有补世用身保　宠禄名垂方来岂不美哉岂不美哉顺帝时中常侍良贺清俭退厚位至大长秋阳嘉中诏公卿举武猛贺独无所荐帝问其故对曰臣生自草茅长于宫掖既无知人之明又未尝交接士类昔卫鞅因景监以见有识知其不终今得臣举者匪荣伊辱固辞之　臣按晋文公得原难其守问于寺人勃鞮以赵　衰夫衰贤者也举而得贤则勃鞮亦贤也后之议　者犹以为讥盖中臣之职承侍左右从容纳忠可　也而荐引人才则非其职矣良贺能以景监荐商　鞅为非自谓得臣举者匪荣伊辱贤矣哉后之中　臣盖有援引小人使预机政相与表里以成其奸　者皆贺之罪人也吕强少以宦官为小黄门再迁中常侍为人清忠奉公灵帝时例封宦者以强为都乡侯强辞让恳恻固不敢当帝乃听之因上疏陈事曰诸侯上象四七下裂茅土高祖重约非功臣不侯所以重天爵明劝戒也中常侍曹节王甫张让等并为列侯宦官佑薄品卑人贱谗谄媚主佞邪侥宠疾□忠良而陛下不悟妄授茅土开国承家小人是用阴阳乖刺罔不由兹又后宫彩女数千衣食之费日数百金民有饥色而莫之恤宫女无用填积后庭岂无忧怨又今外戚四姓贵幸之家及中官公族无功德者造起馆舍凡有万数楼阁连接丹青素垩雕刻之费不可单言丧葬逾制奢丽过礼竞相放效谷梁传曰财尽则怨力尽则怼师旷曰梁柱衣绣民无褐衣池有弃酒士有渴死厩马秣粟民有饥色此之谓也又前召议郎蔡邕对问于金商门邕不敢怀道迷国切言极对陛下不密其言至令宣露群邪膏唇拭舌竞欲咀嚼造作飞条陛下曲受诽谤致邕刑罪室家徙放老幼流离岂不负忠臣哉今群臣以邕为戒上畏不测之难下惧剑客之害臣知朝廷不复闻忠言矣太尉段颎武勇冠世习于边事而为司隶校尉杨球所诬一身既毙妻子远播天下惆怅功臣失望宜征邕更授任反颎家属则忠正路开众怨以弭矣帝知其忠而不能用时帝多□私藏收天下之珍每郡国贡献先输中署强上疏谏不省黄巾贼起帝问所宜施行强欲先诛左右贪浊者大赦党人料简刺史二千石能否帝纳之乃先赦党人诸常侍人人求退又各自征还家亲子弟在州郡者中常侍赵忠等遂共构强云与党人共议朝廷数读霍光传帝不悦使中黄门持兵召强强怒曰吾死乱起矣丈夫欲尽忠国家岂能对狱吏乎遂自杀　臣按吕强虽处内侍之官而有直臣之节使当时　处以大长秋之任必能振起纲维肃清宫省使同　类者相观而化皆为忠良而所事之主适皆昏庸　凡所开陈一不之用乃以谗诬交缔陷之刑网观　其慷慨就死略无惴惧之意可谓烈丈夫矣或谓　强之所职非谏争也而乃譊譊不已毋乃侵官乎　是不然古者官师相规工执艺事以谏工犹可谏　况内侍乎巷伯刺谗之诗亦寺人所作也特不当　招权挠政然后为侵官尔强虽坐直言以死而千　载之下仰其芬烈视彼同时诸貂珰辈卖弄威福　取快一时终不免于大僇者凤凰鸱鸮相去远矣唐刘贞亮本俱氏名文珍冒所养父改焉性忠强识义理顺宗立淹痼弗能朝惟李忠言牛美人侍美人以帝旨付忠言忠言授之王叔文叔文与柳宗元等裁定然后下中书忠言素懦谨每见叔文与论事无敢异同唯贞亮乃与之争又恶朋党炽结因与中人刘光琦薛文珍等同劝帝立广陵王为太子监国帝纳其奏贞亮召学士卫次公郑絪等至金銮殿草定制诏太子已立尽逐叔文党委政大臣议者美其忠宪宗之立贞亮为有功然终身无所宠假　臣按刘贞亮之忠不减吕强至其排去奸邪之党　请立英明之嗣有功于唐之社稷又非强所及矣　自昔人臣凡与援立者莫不以定策元勋自诡怙　权侥宠虽以霍光之贤有不免焉贞亮内臣也既　居近密又着勋劳而乃退然自处委政庙堂无秋　毫侵紊岂不贤哉帝之立贞亮有功而终身无所　宠假宪宗岂少恩者耶霍氏之诛正以宠过而骄　之故宪宗于贞亮无所假者乃所以全之欤君臣　之道于是乎两得之矣马存亮元和时知内侍省事进左神策中尉军所籍凡十余万存亮料柬尢精伍无罢士部无冗员敬宗初染署工张韶与卜者苏元明善元明曰吾尝为子卜当御殿食我与焉吾闻上昼夜猎出入无度可图也韶每输染材入宫卫士弗呵也乃阴结诸工百余人匿兵车中若输材者入右银台门约昏夜为变有诘其载者韶谓谋觉杀其人出兵大呼成列时帝击球清思殿惊将幸右神策或曰贼入宫不知众寡道远可虞不如入左军近且速从之初帝尝宠右军中尉梁守谦每游幸两军角胜帝多欲右胜而左军以为望至是存亮出迎捧帝足泣负而入以五百骑往迎二太后比至而贼已斩关入清思殿仗士拒之不胜存亮遣左神策大将军康艺全右神策大将军康志睦等率骑兵讨贼射韶及元明皆死迟明尽捕乱党左右军清宫车驾还群臣诣延明门见天子存亮于一时功最高乃推委权势求淮南监军太和中中尉王守澄诬宰相宋申锡谋立漳王凑上甚怒守澄欲即遣二百骑屠申锡家存亮固争曰如此则京城自乱矣宜召他相议其事守澄乃止后致仕存亮逮事德宗更六朝资端畏善训士唐世中人以忠谨称者唯存亮西门季元严遵美三人而已　唐史臣曰楚郧公辛不敢雠君而忘父冤昭愍之　世两军宠遇有厚薄而卒用存亮夷难功莫及者　自古忠臣出于疏弃不用盖多矣存亮岂通记书　道理之人邪何其识君臣大义明甚不尸大劳畏　权处外又愈贤矣　臣按存亮以一身扞人主之难可谓忠矣又以一　言全宋申锡阖门之命不几于仁乎呜呼贤哉严遵美历左军容使尝叹曰北司供奉官以胯衫给事今执笏过矣枢密使无听事唯三楹舍藏书而已今堂状帖黄决事此杨复恭夺宰相权之过也盖疾时中官肆横云后从昭帝迁凤翔求致仕后征为两军中尉遵美曰一军尚不可为况两军乎固辞不起隐青城山年八十余卒　臣按严遵美之为人知分义明去就盖贤者也方　其时为枢密使为中尉者鲜不以怙权宠致覆败　独遵美抗冥鸿之志投簪绂隐山林以寿考终非　贤而能之乎臣是以表而出之　以上论内臣忠谨之福臣按欧阳修作五代史记　叙后唐张承业本末谓其事甚伟反复称道之迹　其本末如修言不谬顾其时与事有不可为后法　者故略之　　内臣预政之祸
春秋左氏传僖二年齐寺人貂始漏师于多鱼　杜预曰寺人内奄官竖貂也齐桓多嬖宠内则如　夫人者六人外则幸竖貂易牙等终以此乱国传　言貂于此始擅贵宠漏泄桓公军事为齐乱张本　臣按内臣之预军政自此始方其时管仲相桓公　霸诸侯功烈赫然而祸乱之本已潜伏于闺闼中　曾莫之察故圣人作易以勿用取女为戒其有旨　哉秦赵高者生而隐宫始皇闻其强力通于狱法拜中车府令使教胡亥决狱胡亥幸之高有罪始皇使蒙毅治之毅坐高法当死始皇以高敏于事赦之复其官二世即位赵高说以严法刻刑令有罪者相坐诛灭大臣及宗室更为法律务益刻深汉宦官传序曰易曰天垂象圣人则之宦者四星在皇位之侧故周礼置官亦备其数阍者守中门之禁寺人掌王宫之戒其来尚矣汉袭秦制置中常侍官然亦用士人以参其选皆银珰左貂给事殿省及高后称制乃以张卿为大谒者出入卧内受宣诏命文帝时有赵谈北宫伯子颇见亲幸至武帝数宴后庭或潜游离馆故请奏机事多以宦人主之中兴之初宦官悉用阉人不复杂调他士永平中始置员中常侍四人小黄门十人和帝即阼幼弱而窦宪兄弟专总权威内外臣僚莫由亲接所与居者惟阉宦而已故郑众得专谋禁中终除大憝遂享分土之封超登宫卿之位于是中官始盛焉委用渐大而其员稍增中常侍至有十人小黄门二十人改以金珰右貂兼领卿署之职邓后以女主临政不得不委用刑人寄之国命手握王爵口含天宪非复掖庭永巷之职闺牖房闼之任也其后孙程定立顺之功曹腾参建桓之策续以五侯合谋梁冀受钺迹因公正恩固主心故中外服从上下屏气举动回山海呼吸变霜露阿旨曲求则光宠三族直情忤旨则惨夷五宗汉之纲纪大乱矣若夫高冠长剑纡朱怀金者布满宫闱苴茅分虎南面臣人者盖以十数皆剥割萌竞恣奢欲同敝相济故其徒有繁败国蠹政不可单书所以海内嗟毒志士穷栖寇剧缘间摇乱区夏因复大考钩党转相诬染凡称善士莫不离被灾毒窦武何进位崇戚近乘九服之嚣怨协群英之势力而以疑留不断至于殄败斯亦运之极乎虽袁绍龚行芟夷无余然以暴易乱亦何云及自曹腾说梁冀竟立□弱魏武因之遂迁龟鼎所谓君以此始必以此终信乎其然矣和帝永元中窦宪兄弟专权帝以朝臣上下莫不附宪独中常侍郑众不事豪党遂与定议诛宪郑众迁大长秋帝策勋班赏每辞多受少帝由是贤之尝与议论政事宦官用权自此始矣　臣按此东汉内臣预政之始众之为人虽贤于其　徒然开端作俑终为汉世大患岂非孝和之罪哉安帝永初元年太尉徐防以灾异寇贼策免司空尹勤以雨水漂流策免　仲长统昌言曰光武愠数世之失权忿强臣之窃　命矫枉过正虽置三公事归台阁三公之职备员　而已政有不治犹加谴责而权移外戚之家宠被　近习之儒亲其党类用其私人内充京师外布列　郡颠倒贤愚贸易迁举疲驽守境贪残牧民怨气　并作阴阳失和此戚宦之臣所致然也反策让三　公至于死免可谓噭号泣血者矣昔文帝之邓通　可谓宠爱而犹展申屠嘉之志见任如此何患于　左右小臣哉近世戚宦请托不行立能陷人于不　测之祸恶可得而弹正哉二年太尉杨震数论中常侍樊丰等罪为所谮罢为庶人饮鸩卒　臣按是时宦官能谮杀大臣其权又盛于永元矣安帝崩阎太后临朝欲久专国政迎北乡侯懿为嗣济阴王以废黜不得上殿亲临悲号不食未几北乡侯病笃中常侍孙程谓济阴王谒长者长兴渠曰王以嫡统本无失德先帝用谗遂至废黜若北乡侯不起相与共断江京阎显事无不成者渠然之北乡侯薨显白太后秘不发丧而更征诸王子闭宫门屯兵自守程等聚谋迎济阴王即位收阎显等诛之封孙程等皆为列侯程食邑万户是为十九侯　臣按宦官至是以立君之功封侯者十九人则其　权又盛于永初矣顺帝阳嘉二年夏六月丁丑洛阳宣德亭地折长八十五丈帝引公卿所举敦朴之士使之对策及特问以当世之敝为政所宜李固对曰诏书所以禁侍中尚书中臣子弟不得为吏察孝廉者以秉威权容请托故也而中常侍在日月之侧声势振天下子弟禄任曾无限极虽外托谦默不干州郡而谄伪之徒望风进举今可为设常禁同之中臣又宜罢退宦官去其权重裁置常侍二人方直有德者省事左右小黄门五人才智闲雅者给事殿中如此则论事厌塞升平可致也上览众对以李固为第一诸常侍叩头谢罪朝廷肃然以固为议郎宦官疾之作为飞章以陷其罪事从中下久乃得释出为洛令固弃官归汉中四年春二月初听中官得以养子袭爵初帝之复位宦官之力也由是有宠参与政事御史张纲上书曰窃寻文明二帝德化尤盛中官常侍不过两人近幸赏赐裁满数金惜费重民故家给人足而顷者以来无功小人皆有官爵非爱民重器承天顺道者也书奏不省　臣按宦官权宠至此愈盛李固言之而获□张纲　言之而不省其渐将有不可制者矣桓帝延熹元年帝召小黄门史唐衡中常侍单超小黄门史左悺中常侍徐璜黄门令具瑗等五人共定议诛梁冀诏赏诛冀之功封单超徐璜具瑗左悺唐衡皆为侯超食二万户璜等各万余户世谓之五侯仍以悺衡为中常侍自是权势专归宦官矣五侯尤贪纵倾动内外时灾异数见白马令李云露布上言移副三府曰梁冀虽持权专擅虐流天下今以罪行诛犹召家臣搤杀之耳而猥封谋臣万户以上高祖闻之得无见非西北列将得无解体孔子曰帝者谛也今官位错乱小人谄进财货公行政化日损尺一拜用不经御省是帝欲不谛乎帝得奏震怒下有司逮云诏尚书都护剑送黄门北寺狱使中常侍管霸与御史廷尉杂考之时弘农五官掾杜众伤云以忠谏获罪上书愿与云同日死帝愈怒遂并下廷尉皆死狱中于是嬖宠益横　臣按桓帝因宦侍而杀直臣又并杀其论救者于　是亡国之兆见矣三年尚书朱穆疾宦官恣横上疏曰按汉故事中常侍参选士人建武以后乃悉用宦者自延平以来浸益贵盛假貂珰之饰处常伯之任天朝政事一更其手权倾海内宠贵无极子弟亲戚并荷荣任放滥莫能禁御穷破天下空竭小民愚臣以为可悉罢省遵复往初更选海内清淳之士明达国体者以补其处即兆庶黎萌蒙被圣化矣帝不纳后穆因进见复口陈曰臣闻汉家旧典置侍中中常侍各一人省尚书事黄门侍郎一人传发书奏皆用姓族自和熹太后以女主称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿德与参政事帝怒不应穆伏不肯起左右传出良久乃趋而去自此中官数因事称诏诋毁之穆素刚不得意居无几愤懑发疽卒　臣按桓帝宠宦孺而抑忠良李云杜众以此死于　前朱穆又以是死于后亡国之政日促矣初帝为蠡吾侯受学于甘陵周福及即位擢福为尚书时同郡河南尹房植有名当朝乡人为之谣曰天下规矩房伯武因师获印周仲进二家宾客互相讥揣遂各树朋徒渐成尤隙由是甘陵有南北部党人之议自此始矣汝南太守宗资以范滂为功曹南阳太守成□以岑晊为功曹皆委心听任使之裒善纠违肃清朝府滂尤刚劲疾恶如雠滂甥李颂素无行中常侍唐衡以属资资用为吏滂寝而不召郡中中人莫不怨之宛有富贾张泛者与后宫有亲又善雕镂玩好之物颇以赂遗中官以此得显位用势纵横晊劝□收捕泛等既而遇赦□竟诛之小黄门赵津贪横放恣为一县巨患太原太守刘使郡吏王允讨捕亦于赦后杀之于是中常侍侯览使张泛妻上书讼冤宦官因缘谮诉□帝大怒征□皆下狱有司承旨奏□等罪当弃巿太傅陈蕃等共请□等罪帝不悦有司劾奏之蕃乃独上疏曰寇贼在外四支之疾内政不理心腹之患前梁氏五侯毒□海内天启圣意收而戮之天下之议冀当小平明鉴未远覆车如昨而近习之权复相扇结小黄门赵津大滑张泛等肆行贪虐奸媚左右前太原太守刘南阳太守成□纠而戮之虽言赦后不当诛杀原其诚心在乎去恶而小人道长营惑圣听遂使天威为之发怒必加刑□已为过甚况乃重罚令伏欧刀乎昔丞相申屠嘉召责邓通雒阳令董宣折辱公主而文帝从而请之光武加以重赏未闻二臣有专命之诛而今左右群竖恶伤党类妄相交构致此刑谴闻臣是言当复□诉陛下深宜割塞近习豫政之源引纳尚书朝省之士简练清高斥黜佞邪如是天和于上地洽于下休祯符瑞岂远乎哉帝不纳宦官由此疾蕃弥甚□竟死狱中□素刚直有经术知名当时故天下惜之河内张成善风角推占当赦教子杀人司隶李膺督促收捕既而逢宥获免膺愈怀忿疾竟案杀之成素以方伎交通宦官帝亦颇信其占宦官教成子弟牢修上书告膺等养太学游士交结诸郡生徒更相驱驰共为部党诽讪朝廷疑乱风俗于是天子震怒班下郡国逮捕党人布告天下使同忿疾案经三府太尉陈蕃郄之曰今所案者皆海内人誉忧国忠公之臣此等犹将十世宥也岂有罪名不章而致收掠者乎不肯平署帝愈怒遂下膺等于黄门北寺狱其辞所连及太仆杜密御史中丞陈翔及陈实范滂之徒二百余人或逃遁不获皆悬金购募使者四出相望陈蕃复上书极谏帝讳其言切托以蕃辟召非人策免之永康元年陈蕃既免朝臣震栗莫敢复为党人言者贾彪曰吾不西行大祸不解乃入雒阳说城门校尉窦武上疏曰陛下即位以来未闻善政常侍黄门竞行谲诈妄爵非人伏寻西京佞臣执政终丧天下今不虑前事之失复寻覆车之轨臣恐二世之难必将复及赵高之变不朝则夕近者奸臣牢修造设党议遂收前司隶校尉李膺等逮考及数百人旷年拘录事无效验臣惟膺等建忠抗节志经王室此诚陛下稷伊吕之佐而虚为奸臣贼子之所诬枉天下寒心海内失望惟陛下留神澄省时见理出以厌人鬼喁喁之心如此咎征可消天应可待书奏因以病上还城门校尉槐里侯印绶霍谞亦为表请帝意稍解使中常侍王甫就狱讯党人范滂等皆三木囊头暴于阶下甫以次辨诘曰卿等更相拔举迭为唇齿其意如何滂曰仲尼之言见善如不及见恶如探汤滂欲使善善同其清恶恶同其污谓王政之所愿闻不悟更以为党古之修善自求多福今之修善身陷大戮身死之日愿埋滂于首阳山侧上不负皇天下不愧夷齐甫愍然为之改容乃得并解桎梏李膺等又多引宦官子弟宦官惧请帝以天时宜赦六月庚申赦天下改元党人二百余人皆归田里书名三府禁锢终身　臣按党议之兴本由成□杀张泛刘杀赵津尔　奸豪骄恣为民蟊贼二千石举职奉法按而诛之　亦何罪之有桓帝以嬖近之谮暴兴大狱举天下　善士一网而空之使非宦官自为身谋力请宜赦　则二百余人者皆为东巿之鬼矣然则帝非宥党　人乃宥宦官也然犹书名三府禁锢终身自古大　无道之世所未有也灵帝建宁元年以城门校尉窦武为大将军前太尉陈蕃为太傅与武及司徒胡广参录尚书事己亥解渎亭侯宏至即皇帝位初窦太后之立也陈蕃有力焉及临朝政无大小皆委于蕃蕃与窦武同心戮力以奖王室征天下名贤李膺杜密尹勋刘瑜等皆列于朝廷与共参政事于是天下之士莫不延颈想望太平而帝乳母赵娆及诸女尚书旦夕在太后侧中常侍曹节王甫等共相朋结谄事太后太后信之故出诏命有所封拜蕃武疾之尝共会朝堂蕃私谓武曰曹节王甫等自先帝时操弄国权浊乱海内今不诛之后必难图武深然之蕃大喜武于是引同志尚书令尹勋等共定计策会日有食之蕃谓武可因此斥罢宦官以塞天变武乃白太后曰故事黄门常侍但当给事省内门户近署财物耳今乃使与政事任重权子弟布列专为贪暴天下匈匈正以此故宜悉诛废以清朝廷太后曰汉元以来故事世有宦官但当诛其有罪者岂可尽废时中常侍管霸颇有才略专制省内武先白收霸及中常侍苏康等皆坐死武复白诛曹节等太后犹豫未忍宦官反诬蕃武奏白太后废帝为大逆乃夜召所亲歃血共盟谋诛武等蕃武皆死迁太后于南宫于是群小得志士大夫皆丧气　臣按宦官之恶至是极矣然蕃武欲尽戮之毋乃　已甚乎太后以为但当去其有罪者斯言是也使　蕃等因管霸既死之余亟如太后指择其罪之尤　者戮一二人自余或逐之外服或许之自新重整　权纲勿使内臣预朝政则宫省穆然无事矣不此　之为而欲肆其屠剪使逆孺得反其锋而用之岂　天不祚汉乎何蕃武之贤而为谋弗臧也呜呼悲　夫初李膺等虽废锢天下士大夫皆高尚其道而秽污朝廷希之唯恐不及更共相标榜为之称号以窦武陈蕃刘淑为三君君者言一世之所宗也李膺杜密等为八俊俊者言人之英也又有八顾八及八厨之目及陈窦用事复举拔膺等陈窦诛膺等复废宦官疾恶膺等每下诏书辄申党人之禁侯览怨张俭尤甚览乡人朱并素佞为俭所弃承览意指上书告俭与同乡二十四人共为部党图危社稷而俭为之魁诏刊章捕俭等大长秋曹节因此讽有司奏诸钩党者故司空虞放及李膺杜密朱荀翌翟超刘儒范滂等请下州郡考治是时上年十四问节等曰何以为钩党对曰钩党者即党人也上曰党人何用为恶而欲诛之耶对曰欲为不轨上曰不轨欲如何对曰图危社稷上乃可其奏或谓李膺曰可去矣对曰事不辞难罪不逃刑臣之节也吾年巳六十死生有命去将安之乃诣诏狱考死门生故吏并被禁锢范滂诣狱其母与之诀曰汝今得与李杜齐名死亦何恨滂跪受教再拜而辞顾其子曰吾欲使汝为恶恶不可为使汝为善则我不为恶行路闻之莫不流涕凡党人死者百余人妻子皆徙边天下豪杰及诸学有行义者宦官一切指为党人有怨隙者因相陷害睚□之忿滥入党中州郡承旨或有未尝交关亦罹祸毒其死徙废禁者又六七百人郭泰闻党人之死私为恸曰诗云人之云亡邦国殄瘁汉室灭矣但未知瞻乌爰止于谁之屋耳　臣按易之否小人道长君子道消圣人以为上下　不交而天下无邦无邦亡国之谓也今党人之死　者皆忠良志义之士而灵帝所与共国者不过十　数奸幸之人虽欲不亡不可得已郭泰之恸不亦　宜乎六年巨鹿张角反以中常侍封谞徐奉等为内应中平元年帝召群臣会议北地太守皇甫嵩以为宜解党禁上问计于中常侍吕强对曰党锢久积人情怨愤若不赦宥轻与张角合谋为变滋大悔之无救帝惧而从之遂赦天下党人还诸徙者是时中常侍赵忠张让等皆列侯贵宠帝言张常侍是我公赵常侍是我母由是宦官无所惮畏并起第宅拟则宫室上尝欲登永安侯台宦官恐望见其居处乃使中大夫尚但谏曰天子不当登高登高则百姓虚散上自是不敢复升台榭及封谞徐奉事发上诘责诸常侍曰汝曹常言党人欲为不轨皆令禁锢或有伏诛者今党人更为国用汝曹反与张角通为可斩未皆叩头曰此王甫侯览所为也于是诸常侍人人求退各自征还宗亲子弟在州郡者赵忠夏惮等遂共谮吕强自杀郎中张钧上书曰窃惟张角所以能与兵作乱万民所以乐附之者其源皆由十常侍多放父兄子弟婚亲宾客典据州郡辜榷财利侵掠百姓百姓之冤无所告诉故聚为盗贼宜斩十常侍县头南郊以谢百姓遣使者布告天下可不须师旅而大寇自消帝以钧章示诸常侍皆免冠徒跣顿首乞自致雒阳诏狱并出家财以助军费有诏皆冠履视事如故帝怒钧曰此真狂子也十常侍固当有一人善者不御史承旨遂诬奏钧学黄巾道收掠死狱中　臣按灵帝平时以阍寺为父母以忠贤为仇雠故　虽知中常侍之与贼通而不能诛知党人之为国　用而不能湔祓任之也惛乱之君无足讥者特以　为将来之监云灵帝崩皇子协立何太后临朝改元光熹大将军何进秉朝政袁绍劝进悉诛宦官太后未从进用绍计多召四方猛将及诸豪杰使并引兵向京城以□太后时并州牧董卓亦在召中侍御史郑泰谏曰董卓强忍志欲无厌若借之朝命授以大事将恣凶欲必危朝廷尚书卢植亦言不宜召卓进皆不从卓闻召即时就道进谋积日颇泄中官惧而思变张让率其党数十人持兵伏省户下诈以太后诏召进入于是斩进绍引兵阙下捕赵忠等斩之遂闭北宫门勒兵捕诸宦者无少长杀之凡二千余人或有无须而误死者张让等困迫将帝步出谷门夜至小平津公卿无得从者唯尚书郎卢植河南中部掾闵贡夜至河上贡厉声质责让等且曰今不速死吾将杀汝因手剑斩数人让等惶怖投河死　臣按东汉宦官之祸起于郑众等之有功夫人臣　而有功夫岂不善而祸之起顾由此何哉盖妇寺　之职均在中闱婉淑谨妇之善者也柔顺忠笃　寺之善者也妇不贵于有能则寺亦岂贵于有功　哉有功则宠宠则骄骄则横虽欲无祸得乎故安　顺桓灵之世寺人之宠日甚宠盛则为害愈深为　害深则被祸愈酷至于陈蕃窦武图之而不胜汉　以益乱袁绍图之而胜汉遂以亡曹节王甫赵忠　张让之徒最其魁杰无一能全其首领者然则宠　而骄骄而横是乃殒身丧元之招也曷若史游良　贺之徒优游终始无所疵吝之为得邪吁来者其　尚鉴诸唐宦者传序太宗诏内侍省不立三品官以内侍为之长阶第四不任以事惟门合守御廷内扫除禀食而已武后时稍增其人至中宗黄衣乃二千员七品以上员外置千员然衣朱紫者尚少元宗承平财用富足志大事奢不爱惜赏赐爵位开元天宝中宫嫔大率至四万宦官黄衣以上三千员衣朱紫千余人其称旨者辄拜三品将军列于门其在殿头供奉委任华重持节传命光焰殷殷动四方所至郡县奔走献遗至万计监军持权节度反出其下于是甲舍名园上腴之田为中人所占者半京畿矣肃代庸弱倚为扞卫故辅国以尚父显元振以援立奋朝恩以军容重然犹未得常主兵也德宗惩艾泚贼故以左右神策天威等军委宦者主之置护军中尉中护军分提禁兵是以威柄下迁政在宦人举手伸缩便有轻重至慓士奇材则养以为子巨镇强藩则争出我门小人之情猥险无顾藉又日夕侍天子狎则无威习则不疑故昏君蔽于所昵英主祸生所忽元宗以迁崩宪敬以□殒文以忧愤至昭而天下亡矣祸始开元极于天佑凶愎参会党类歼灭王室从而溃丧譬犹灼火攻蠹蠹尽木焚讵不哀哉迹其残气不刚柔情易迁则无上怖则生怨借之权则专为祸则迫而近缓相攻急相一此小人常势也　范祖禹曰自古国家之败未有不由子孙更变祖　宗之旧也刱业之君其得之也难故其防患也深　其虑之也远故其立法也密后世虽有聪明才智　之君高出群臣之表然未若祖宗更事之多也夫　中人之不可假以威权盖近而易以为奸也明皇　不戒履霜之渐而轻变太宗之制崇宠宦者增多　其员自是以后浸干国政其源一启末流不可复　塞唐室之祸基于开元书曰监于先王成宪其永　无愆为人后嗣可不念之哉高力士者元宗在藩力士倾心附结先天中以诛萧岑等功为右监门卫将军知内侍省事于是四方奏请皆先省后进小事即专决虽洗沐未尝出眠息殿帷中侥幸者愿一见如天人然帝曰力士当上我寝乃安当是时宇文融李林甫盖嘉运韦坚杨慎矜王杨国忠安禄山安思顺高仙芝等虽以才宠进然皆厚结力士故能踵至将相自余承风附会不可计皆得所欲肃宗在东宫兄事力士他王公主呼为翁戚里诸家尊曰帝或不名而呼将军帝幸蜀力士从帝进齐国公从上皇徙西内居十日为李辅国所诬除籍长流巫州初太子瑛废武惠妃方嬖李林甫等皆属寿王帝以肃宗长意未决居忽忽不食力士曰大家不食亦膳羞不具耶帝曰尔我家老揣我何为而然力士曰嗣君未定耶推长而立孰敢争帝曰尔言是也储位遂定天宝中边将争立功帝尝曰朕春秋高朝廷细务付宰相蕃夷不龚付诸将宁不暇耶对曰臣间至阁门见奏事者言云南数丧师又北兵悍且强陛下何以制之臣恐祸成不可禁其指盖谓禄山帝曰卿勿言朕将图之十三年秋大雨帝顾左右无人即曰天方灾卿宜言之力士曰自陛下以权假宰相法令不行阴阳失度天下事庸可复安臣之钳口其时也帝不答明年禄山反力士善揣时事势候相上下虽亲昵至当覆败不肯为救力故生平无显显大过议者颇恨宇文融以来权利相贼阶天下之祸虽有补益弗相除去　范祖禹曰明皇不监石显之事而宠任力士至使　省决章奏以万机之重委之阍寺失君道矣其后　李林甫杨国忠皆因力士以进迹其祸乱所从来　者渐矣传曰存亡在所任人君可不详其细哉　臣按唐世中人预国政自明皇任高力士始中人　预军政自明皇用杨思勉讨安南蛮始遂为后世　无穷之患惜哉李辅国以阉奴为闲厩小儿肃宗为太子得侍东宫陈元礼等诛杨国忠辅国豫谋又劝太子分中军趋朔方收河陇兵图兴复太子至灵武愈亲近劝遂即位系天下心擢家令判元帅府行军司马肃宗稍稍任以股膂事凡四方章奏军符禁宝一委之辅国能随事龊龊谨密取人主亲信而内深贼未敢肆不啖荤时为浮屠诡行人以为柔良不忌也帝还京师拜殿中监宰相群臣欲不时见天子皆因辅国以请乃得可常止银台门决事置察事听儿数十人吏虽有秋毫过无不得得辄推讯州县狱讼三司制劾有所捕逮流降皆私判臆处因称制□然未始闻上也诏书下辅国署已乃施行群臣无敢议出则介士三百人为卫贵幸至不敢斥官呼五郎李揆当国以子姓事之号五父李岘辅攻叩头言且乱国于是诏□不繇中书出者岘必审覆辅国不悦时太上皇居兴庆宫妄言于帝因迁上皇于西内辅国以功迁兵部尚书既得志又求宰相讽裴冕等使荐己帝密摘萧华使谕止冕张皇后疾其颛权帝寝疾太子监国后召太子将诛辅国及程元振太子不从后更召越王兖王图之元振告辅国即伏兵捕二王囚之而杀后于他殿代宗立辅国以定策功愈跋扈至谓帝曰大家第坐宫中外事听奴处决帝矍然欲剪除而惮其握兵因尊为尚父事无大小率关白群臣出入皆先诣辅国辅国颇自安又册司空兼中书令未几以彭体盈代为闲厩群牧苑内营田五坊等使药子昂代判元帅行军司马赐大第于外又诏进封博陆郡王自辅国徙太上皇天下疾之帝在东宫积不平既嗣位不欲显戮遣使者夜刺杀之抵其首混中殊右臂告泰陵然犹秘其事刻木代首以葬　范祖禹曰李辅国本非龙马家皂隶之流肃宗尊　宠而任之委之以政授之以兵明皇以忧崩己以　骇没张后二王以戮死上不保其父中不保其身　下不保其妻子此近小人之祸也可不戒哉　臣按辅国有弥天之罪肃宗不能诛固可耻矣代　宗诛之而不显其僇亦不能无憾焉夫以一阉尹　之流而宠之以宰相尊之以尚父自有中人以来　末之有也其为可丑不亦甚哉夫明皇始坏太宗　之法以重中人而已之幽郁殂谢乃出于中人之　手为明皇者固可戒矣辅国颛恣两朝卒不免于　肢体殊分投首□混之惨其亦何利耶臣故书之　以为人君迩奸者之戒又以为小人稔恶者之戒程元振少以宦人直内侍省张皇后谋立越王元振见太子发其奸与李辅国助讨难立太子是为代宗拜右监门卫将军知内侍省事判元帅行军司马再迁骠骑大将军尽总禁兵不逾岁权震天下在辅国右凶决又过之军中呼十郎裴冕与元振忤贬施州来瑱守襄汉有功元振尝诿属不应诬杀瑱素恶李光弼数媒蝎以疑之瑱等上将冕光弼元勋既诛斥方帅繇是携解广德初吐蕃党项内侵诏集天下兵无一士奔命者卤寇便桥帝苍黄出居陕京师陷于是大常博士翰林待诏柳伉上疏曰边裔以数万众犯关度陇历秦渭掠邠泾不血刃而入京师谋臣不奋一言武士不力一战提卒叫呼劫宫闱焚陵寝此将帅叛陛下也自朝义之灭陛下以为智力所能故疏元功委近习日引月长以成大祸群臣在廷无一犯颜回虑者此公卿叛陛下也陛下始出都百姓填然夺府库相杀戮此三辅叛陛下也自十月朔召诸道兵尽四十日无只轮入关者此四方叛陛下也陛下视今日病何繇至此乎天下之心乃恨陛下远贤良任宦竖离间将相而几于亡必欲存宗庙社稷独斩元振首驰告天下悉出内使□诸州陛下持神策兵付大臣然后削尊号下诏引咎率德励行屏嫔妃任将相如此而兵不至人不感请赤臣族以谢疏闻帝顾公议不与乃下诏尽削元振官爵放归田里帝还元振衣妇衣私入京师图不轨御史劾按长流溱州行至江陵死　臣按代宗非英主也然能杀李辅国以摅二帝之　愤逐程元振以纾四方与诸将之怨其□肃宗之　姑息盖少愈焉方二人之怙宠也自谓无能孰何　之者及兵权既夺官职既削孤雏腐鼠坐待诛斥　亦何能为以此观之奸夫憸人苟非人主借以声　光未有能自跋扈者也既长其焰然后从而扑灭　之所伤多矣曷若制之于初俾臣主两全之为得　哉鱼朝恩者给事黄门至德初知内侍省事干元二年命郭子仪等九节度讨安庆绪肃宗以子仪光弼皆元勋难相统属故不置元帅但以朝恩为观军容宣慰处置使观军容之名自此始明年九节度之师六十万溃于相州　范祖禹曰夙沙卫殿齐师殖绰郭最曰子殿齐师　齐之辱也夫以诸侯之师使阉人殿之犹以为辱　况天子之师而使宦者为之主帅乎是辱天下之　众也且庆绪穷卤郭李不世出之将使朝恩节制　之犹不免于败则庸人可知矣肃宗初复两宫举　六十万之众弃之其不亡亦幸哉代宗避吐蕃东幸卫兵离散朝恩悉军迎华阴乘舆六师乃振帝德之更号天下观军容处置使专领神策军赏赐不涯朝恩资小人恃功岸忽无所惮是时郭子仪有定天下功居人臣第一朝恩心媢之乘相州败丑为诋谮肃宗不纳其语然犹罢子仪兵留京师代宗立与程元振一口加毁帝未及寤子仪忧甚俄而吐蕃陷京师卒用其力王室再安朝恩内惭乃劝帝徙洛阳欲远夷狄为近臣所折乃止朝恩好引轻浮后生处门下讲五经大义作文章谓才兼文武侥伺误宠永泰中诏判国子监会释菜执易升坐言鼎有覆餗象以侵宰相王缙怒元载怡然朝恩曰怒者常情笑者不可测也载□之未发朝恩有赐墅观沼澄爽表为佛祠为章敬太后荐福即后谥以名祠许之于是用度侈浩乃坏曲江华清诸宫馆及将相故第收其材佐兴作费无虑万亿既数毁郭子仪不见听乃遣盗发其先冢子仪诡辞自解以安众疑神策都虞候刘希暹魁健能骑射最为朝恩昵信希暹讽朝恩置狱北军阴纵恶少年横捕富人付吏考讯因中以法录赀产入之军皆诬服冤死故市人号入地牢朝廷裁决朝恩或不预者辄怒曰天下事有不由我乎帝闻不喜养息令徽尚幼为内给使服绿与同列争忿归白朝恩明日见帝曰臣之子位下愿得金紫在班列上帝未答有司已奉紫服于前令徽称谢帝笑曰小儿章服大称滋不悦元载用散骑常侍崔昭判京兆厚以财结其党皇甫温周皓温方屯陕而皓射生将自是朝恩隐谋奥语悉为帝知希暹觉帝指密白朝恩朝恩稍惧然见帝接遇未衰故自安而潜计不轨帝遂倚载决除之后因寒食宴禁中缢杀之还尸其家　臣按朝恩之跋扈亦代宗奖成之也既而图之布　置张设如待敌国仅能胜之此可以为戒不可以　为法也窦文场霍仙鸣者始并□东宫事德宗未有名自鱼朝恩死宦人不复典兵帝以禁卫尽委白志贞志贞多纳富人金补军止收其庸而身不在军及泾师乱帝召近卫无一人至者惟文场等率宦官及亲王左右从至奉天帝逐志贞并左右军付文场主之帝自山南还两军复完而帝忌宿将难制故诏文场仙鸣分总之废天威军入左右神策是时窦霍权振朝廷诸方节度大将多出其军台省要官走门下丐援引者足相蹑藩镇赠遗累日巨万略士妻女无所惮久之置护军中尉中护军各二员诏文场为左神策护军中尉仙鸣为右中尉护军自文场等始　臣按宦官常主兵柄自德宗之时开其端又自明　皇肃代始四君者皆太宗之罪人与宪宗时吐突承璀为神策左军中尉王承宗反以承璀为行营招讨处置等使以讨之翰林学士白居易上奏以为国家征伐当责成将帅近岁始以中使为监军自古及今未有征天下之兵专令中使统领者也今神策军既不置行营节度使即承璀乃制将也又充诸军招讨处置使即承璀乃都统也臣恐四方闻之必轻朝廷四夷闻之必笑中国陛下忍令后代相传云以中官为制将都统自陛下始乎上不听后果无功还给事中段平仲等乞斩之上罢承璀中尉降为军器使中外相贺　臣按以宦官掌征伐此明皇肃代之大失也宪宗　中兴亦踵其覆辙后世子孙谓宪宗之英武犹以　中人为制帅我其可违其后杨复恭田令孜皆主　军律趣唐于亡由祖宗贻谋之失也宪宗末年左军中尉吐突承璀谋立澧王恽为太子上不许及上寝疾承璀谋尚未息上服金丹多躁怒左右宦官往往获罪有死者人人自危正月暴崩于中和殿时人皆言内常侍陈弘志□逆其党类讳之不敢讨贼但云药发外人莫能明也中尉梁守谦与诸宦官共立太子杀承璀　臣按唐世宦官弒君立君自此始宪宗英主也不　知春秋书阍弒吴子余祭之义而昵近刑人以殒　其身其失一又不知顾命吕伋等逆子钊之事而　使嗣子之立出宦者之手其失二以是观之人主　其可以不学哉敬宗即位游戏无度狎昵群小喜击球好手搏禁军及诸道争献力士昼夜不离侧性复褊急力士或恃恩不逊辄配流籍没宦官小过动遭捶挞皆怨且惧十二月上夜猎还宫与宦官刘克明及击球军将苏佐明等饮酒上酒酣入室更衣殿上烛忽灭苏佐明等弒上于室内刘克明矫称上旨以绛王悟权勾当军国事克明等欲易置内侍之执权者于是枢密使王守澄中尉魏从简定议以卫兵迎江王涵入宫发左右神策飞龙兵追讨贼党尽斩之江王立是为文宗　臣按唐世宦官弒君立君于是再见矣
自元和之末宦官益横建置天子在其掌握威权出人主之右人莫敢言文宗太和二年上亲策制举人贤良方正刘蕡对策极言其祸其略曰陛下宜先忧者宫闱将变社稷将危天下将倾海内将乱又曰陛下将杜篡弒之渐则居正位而近正人远刀锯之贱亲骨鲠之直辅相得以专其任庶职得以守其官奈何以近五六人总天下大政祸稔萧墙奸生帷幄臣恐曹节侯览复生于今日又曰忠贤无腹心之寄阍寺恃废立之权陷先君不得正其终致陛下不得正其始又曰陛下何不塞阴邪之路屏狎之臣制侵陵迫□之心复门户扫除之役戒其所宜戒忧其所宜忧既不能治于前当治于后既不能正其始当正其终又曰陛下诚能揭国权以归相持兵柄以归将则心无不达行无不孚矣又曰法宜画一官宜正名今分外官中官之员立南司北司之局或犯禁于南则亡命于北或正刑于外则破律于中法出多门人无所措又曰今夏官不知兵籍止于奉朝请六军不主兵事止于养勋阶军容合中官之政戎律附内臣之职首一戴武弁疾文吏如仇雠足一蹈军门视农夫如草芥张武夫之威上以制君父假天子之命下以御英豪有藏奸观衅之心无伏节死难之义又曰臣非不知言发而祸应计行而身戮盖痛社稷之危哀生人之困岂忍姑息时忌窃陛下一命之宠哉贤良方正裴休等二十三人中第皆除官考官左散骑常侍冯宿等见蕡策皆叹服而畏宦官不敢取诏下物论嚣然称屈谏官御史欲论奏执政抑之　胡寅曰蕡对策时执政大臣裴度韦处厚也二公　累朝旧德因蕡有言置之高第请开延英召会公　卿给舍谏官御史并贵常侍五六人陈太宗故事　及近代之失咨访厥中公议既合此五六人者必　有自善之谋纳兵之请因而处之以礼则不出中　吴大计定矣乃避远小嫌失于事会其所系岂小　哉蕡所陈但欲复之于门户扫除非有章剃禽狝　之意事必可行惜乎裴韦读之不详思之不精也四年上患宦官强盛宪宗敬宗□逆之党犹有在左右者中尉王守澄尤专横招权纳贿上不能制尝密与翰林学士宋申锡言之申锡请渐除其逼上以申锡沈厚忠谨可倚以事擢尚书右丞同平章事五年上与申锡谋诛宦官申锡引吏部侍郎王璠为京兆尹以密旨谕之璠泄其谋郑注王守澄知之阴为之备上弟漳王凑贤有人望注令神策都虞候豆卢着诬告申锡谋立漳王守澄奏之上大怒遣中使召宰相至延英示以守澄所奏相顾愕眙上命守澄捕豆卢着所告晏敬则王师文等于禁中鞫之师文亡命三月申锡罢为右庶子自宰相大臣无敢显言其冤者独京兆尹崔管大理卿王正雅连上疏请出内狱付外廷核实由是狱稍缓晏敬则等诬服上悉召师保以下及台省府寺大臣面询之左常侍崔元亮等复请对于延英乞以狱事付外覆按上屡遣之出不退乃复召宰相入牛僧孺亦言申锡殆不至此郑注恐覆按诈觉乃劝请止行贬黜宋申锡开州司马凑巢县公　臣按文宗可谓不明矣方与宰相谋以去宦官宦　官未去乃用其谗以贬宰相盖挟撼而诬之其情　有不难察者文宗乃一不之察人君不明可与忠　谋也哉初宋申锡得罪宦官益横上外虽包容内不能堪翰林侍讲学士李训太仆卿郑注既得幸揣知上意训因进讲数以微言动上上见其才辩意训可与谋大事且以训注皆因王守澄以进冀宦官之不疑遂密以诚告之训注遂以诛宦官为己任二人相挟朝夕计议所言于上无不从声势烜赫注多在禁中或时休沐宾客填门赂遗山积外人但知训注倚宦官擅作威福不知其与上有密谋也上之立也右领军将军仇士良有功王守澄抑之由是有隙训注为上谋进擢士良以分守澄之权五月以士良为左神策中尉训注为上画太平之策以为当先除宦官上以为信然宠任日隆八月以郑注为工部尚书充翰林侍讲学士宪宗之崩也人皆言宦官陈弘志所为时弘志为山南东道监军李训为上谋召之至清泥驿封杖杀之郑注求为凤翔节度使李训虽因注得进及势位俱盛心颇忌注谋欲中外协势以诛宦官故出注于凤翔其实俟既诛宦官并图注也王守澄为左右神策观军容使兼十二卫统军训注为上谋以虚名尊守澄实夺之权也己巳以舒元舆李训同平章事仍命训三二日一入翰林讲易义训起流人期年致位宰相天子倾意任之天下事皆决于训自中尉枢密近卫诸将见训皆震慑迎拜叩首冬十月训注密言于上请除王守澄遣中使李好古就第赐鸩杀之于是元和之逆党略尽矣十二月以大理卿郭行余为邠宁节度使以户部尚书判度支王璠为河东节度使以京兆尹罗立言权知府事以太府卿韩约为左金吾卫大将军始郑注与李训谋至镇选壮士数百皆持白棓怀其斧以为亲兵是月王守澄葬于浐水注奏请入护葬事因以亲兵自随仍奏令内臣中尉以下尽集浐水送葬注因阖门令亲兵斧之使无遗类约既定训与其党谋如此事成则注专有其功不若使行余璠以赴镇为名多寡壮士为部曲并用金吾台府吏卒先期诛宦者行余璠立言约及中丞李孝本皆训素所厚也故列置要地独与是数人者与舒元舆谋之余人不知也壬戌上御紫宸殿百官班定韩约奏左金吾听事后石榴夜有甘露宰相率百官称贺训元舆劝上亲往观之以承天贶上许之百官退班于含元殿日加辰上乘软舆出紫宸门升含元殿先命宰相及两省官诣左仗视之良久而还训奏臣与众人验之殆非真甘露上顾左右中尉仇士良鱼志弘率诸宦者往视之宦者既去训遽召郭行余王璠曰来受□旨璠股栗不敢前独行余拜殿下时二人部曲数百皆执兵立丹凤门外训已先使人召之令入受□独东兵入邠宁兵竟不至仇士良等至左仗视甘露韩约变色流汗士良怪之曰将军何为如是俄风吹幕起见执兵者甚众又闻兵仗声士良等惊骇走出门者欲闭之士良叱之关不得上士良等奔诣上告变训见之遽呼金吾卫士曰来上殿卫乘舆者人赏钱百缗宦者曰事急矣请陛下还宫即举软舆迎上扶升舆决后殿罘罳疾趋北出训攀舆呼曰臣奏事未竟陛下不可入宫金吾兵已登殿罗立言帅京兆逻卒二百余李孝本帅御史台从人二百余皆登殿纵击宦官流血呼冤死伤者十余人乘舆入宣政门训攀舆呼益急上咤之宦官郗志荣奋拳殴其胸偃于地乘舆既入门随阖宦官皆呼万岁百官骇愕散出训知事不济脱从吏绿衫衣之走马而出士良等知上预其谋怨愤出不逊语上惭惧不复言士良等命左右神策副使刘泰伦魏仲卿各帅禁兵五百人露刃出阁门逢人辄杀李训奔凤翔未至为人所禽斩其首以来王涯王璠罗立言郭行余贾餗舒元舆李孝本皆斩独柳下亲属无问亲□皆死孩无遗时数日之间杀生除拜皆决于两中尉上不豫知士良使人赍密□授凤翔监军斩注灭其家士良等各进阶迁官有差自是天下事皆决于北司宰相行文书而已开成元年上自甘露之变意忽忽不乐两军球鞠之会计减六七虽宴享音伎杂沓盈庭未尝解颜闲居或徘徊眺望或独语叹息四年十一月上疾少间坐思政殿召当直学士周墀赐之酒因问曰朕可方前代何主对曰陛下尧舜之主也上曰朕岂敢比尧舜所以问卿者何如周赧汉献耳墀惊曰彼亡国之主岂可比圣德上曰赧献受制于强诸侯今朕受制于家奴以此言之朕殆不如因泣下沾襟墀伏地流涕自是不复视朝始士良弘志愤文宗与李训谋屡欲废帝崔慎由为翰林学士宿直夜堂上谓慎由曰上不豫已久自即位政令多荒阙皇太后有制更立嗣君学士当作诏慎由惊曰上高明之德在天下安可轻议虽死不承命士良等默然久之启后户引至小殿帝在焉士良等历阶数帝过失帝俯首既而士良指帝曰不为学士不得更坐此乃送慎由出戒曰毋泄祸及尔宗慎由志其事藏箱枕间时人莫知将没以授其子引故引恶中官终讨除之盖祸原于士良弘志云　臣按唐世宦官之祸至太和中已成沈痼之疾而　训注又以毒药发之祇足以速祸亡而已事至于　此明皇德宗安得不任其咎僖宗之为晋王也小马坊使田令孜有宠及即位使知枢密遂擢为中尉上时年十四专事游戏政事一委令孜呼为阿父令孜颇读书多巧数招权纳贿除官及赐绯紫皆不关白于上上与内园小儿狎昵赏赐乐工伎儿所费动以万计府藏空竭令孜说上籍两市商旅宝货悉输内库有陈诉者付京兆杖杀之宰相以下钳口莫能言是年冤句人黄巢反聚众为盗攻州县横行山东民之困为重敛者争归之广明元年春二月左拾遗侯昌业以盗贼满关东而上不亲政事专务游戏赏赐无度田令孜专权无上天文变异社稷将危上疏极谏上大怒召昌业至内侍省赐死黄巢入长安上幸兴元
中和元年春正月车驾至成都上日夕专与宦官同处议天下事待外臣殊□薄左拾遗孟昭图上疏曰夫天下者高祖太宗之天下非北司之天下天子者四海九州之天子非北司之天子北司未必尽可信南司未必尽无用岂天子与宰相了无关涉朝臣皆若路人如此恐收复之期尚劳宸虑尸禄之士得以宴安令孜屏不奏矫诏贬昭图嘉州司户遣人沉于蟆颐津闻者气塞而不敢言　臣按是时巨盗方据国都而僖宗□远大臣惟宦　者与处谏官言之职也而侯昌业既死于前孟昭　图复死于后虽欲不亡岂可得乎昭宗在藩邸素疾宦官及即位杨复恭恃援立功所为多不法上意不平政事多谋于宰相孔纬等劝上举大中故事抑宦者权复恭总宿卫兵专制朝政诸假子皆为节度使刺史又养宦官子六百人皆为监军天下权势皆归其门其养子李顺节既宠贵与复恭争权尽以复恭阴事告上上乃出复恭为凤翔监军复恭愠怼不肯行称疾求致仕以复恭为上将军致仕或告复恭与假子守信谋反上御安喜门陈兵自卫命李顺节等将兵攻其第不能克复恭挈其族走兴元与杨守亮等同举兵拒朝廷后为华州韩史兵所获献阙下斩于独柳李茂贞献复恭遗守亮书诉致仕之由云吾于荆榛中立寿王纔得尊位废定策国老有如此负心门生天子　臣按复恭以援立之功恣为不法至其畔也举数　镇之兵以攻之仅而能克以家奴之贱敢于拒捍　如敌国然自视为定策国老而目天子曰负心门　生自古中人之横未有其匹者然卒不能免独柳　之诛岂不足为后人之戒哉昭宗光化二年以吏部尚书崔引同平章事充清海节度使司空门下侍郎同平章事王抟明达有度量时称良相上素疾宦官枢密使宋道弼景务修专横崔引日与上谋去宦官宦官知之由是南北司益相憎疾各结藩镇为援以相倾夺抟恐其致乱从容言于上曰人君当务明大体无所偏私宦官擅权之弊谁不知之顾其势未可猝除宜候多难渐平以道消息愿陛下言勿轻泄致速奸变引闻之谮抟于上曰王抟奸邪已为道弼辈外应上疑之及引罢相意抟排己愈恨之及出镇广州遗朱全忠书具道抟语令全忠表论之全忠上言引不可离辅弼之地抟与□使相表里同危社稷表连上不已上虽察其情迫于全忠不得已复召引为司空门下侍郎同平章事抟罢为工部侍郎以道弼监荆南军务修监青州军又贬抟溪州刺史又贬崖州司户道弼长流欢州务修长流爱州皆赐自尽于是引专制朝政势震中外宦官皆侧目不胜其愤初崔引与上密谋尽诛宦官及道弼务修死宦官益惧上自华州还忽忽不乐多纵酒喜怒不常左右尤自危于是左军中尉刘季述右军中尉王仲先枢密使王彦范薛齐偓等阴相与谋曰主上轻佻多变诈难奉事专听任南司吾辈终罹其祸不若奉太子立之尊主上为太上皇引岐华兵为援控制诸藩谁能害我哉上猎苑中因置酒夜醉归手杀黄门侍女数人明旦日加辰巳宫门不开季述帅禁军千人破门而入访问具得其状出谓引曰主上所为如是岂可理天下废昏立明自古有之引畏死不敢违季述召百官陈兵殿庭作引等姓名状请太子监国以示之使署名引及百官不得已皆署之宦官扶上与后同辇嫔御侍从纔十余人适少阳院季述以银挝画地数上曰某时某事汝不从我言其罪一也如此数十不止乃手钥其门镕铁锢之使人将兵围守上动静辄白季述穴墙以通饮食上求钱帛俱不得求纸笔亦不与时大寒嫔御公主无衣衾号哭闻于外季述等矫诏令太子嗣位季述等欲诛崔引而惮全忠但解其度支盐铁转运而已引密致书全忠使兴兵图反正有盐州雄毅军使孙德昭为左神策指挥使自刘季述等废上常愤惋不平崔引闻之遣判官石戬与之游德昭每酒酣必泣戬知其诚乃密以引意说之德昭谢曰苟相公有命不敢爱死戬以白引引割衣带手书以授之德昭复结右军清远都将董彦弼周承诲谋以除夜伏兵安福门外以俟之天复元年春正月朔王仲先入朝至安福门孙德昭擒斩之诣少阳院叩门呼曰逆贼已诛请陛下出劳将士上与后毁扉而出崔引迎上御长乐门楼帅百官称贺周承诲擒刘季述王彦范继至方诘责已为乱梃所毙薛齐偓赴井死出而斩之灭四人之族并诛其党二十余人以孙德昭同平章事充静海节度使赐姓名李继昭崔引进位司徒上宠待引益厚以周承诲为岭南西道节度使赐姓名李继诲董彦弼为宁远节度使赐姓李□同平章事与李继昭俱留宿卫十日乃出还家赏赐倾府库时人谓之三使相丙午□近年宰臣延英奏事枢密使侍侧争论纷然既出又称上旨未允复有改易挠权乱政自今□依大中旧制候宰臣奏事毕方得升殿承受公事崔引以宦官典兵终为肘腋之患欲以外兵制之讽茂贞留兵三千于京师充宿卫以茂贞假子继筠将之左谏议大夫韩偓以为不可引不从时上悉以军国事委翟引每奏事上与之从容或至然烛宦官畏之侧目事无大小皆咨引而后行引志欲尽除之翰林学士韩偓屡谏曰事禁太甚此辈亦不可全无恐其党迫切更生他变引不从引请上尽诛宦官但以宫人掌内诸司事宦官属耳颇闻之枢密使韩全诲等涕泣求哀于上上乃令引有事封疏以闻勿口奏宦官求美女知书者数人内之宫中阴令诇察其事尽得引密谋上不之觉也全诲等大惧每宴聚流涕相诀别日夜谋所以去引之术时朱全忠李茂贞各有挟天子令诸侯之意全忠欲上幸东都茂贞欲上幸凤翔引知谋泄事急遗朱全忠书称被密诏令全忠以兵迎车驾全忠得书遽归大梁发兵韩全诲等惧诛谋以兵制上乃与李继昭李继诲李彦弼李继筠深相结继筠独不肯从冬十月全忠大举兵发大梁韩全诲闻全忠将至令李继诲等勒兵上幸凤翔全诲等令上入阁召百官追寝正月丙午□书如咸通以来近例是日开延英全诲等即侍侧同议政事朱全忠至河中表请车驾幸东都韩全诲等陈兵殿前言于上曰全忠以大兵逼京师欲天子幸洛阳求传禅臣等请奉陛下幸凤翔收兵拒之上不许李彦弼已于御院纵火是日冬至上独坐思政殿庭无群臣旁无侍者不得巳与皇后妃嫔诸王百余人皆上马恸哭声不绝出门回顾禁中火巳赫然朱全忠至凤翔军于城东上屡诏全忠还镇全忠乃拜表奉辞崔引裴枢罢二年四月崔引自华州诣河中泣诉于朱全忠恐李茂贞天子幸蜀宜以时奉迎势不可缓于是全忠再举兵至凤翔李茂贞坚壁不出全忠以谲计诱致之于是茂贞悉众攻全忠营全忠纵兵击之又遣数百骑据其城门凤翔军进退失据自蹈藉杀伤殆尽茂贞自是丧气始议与全忠连和谋诛宦官以自赎遗全忠书曰祸乱之兴皆由全诲仆迎驾至此以备他盗公既志匡社稷请公迎扈还宫仆以弊甲雕兵从公陈力全忠复书曰仆举兵至此正以乘舆播迁公能协力固所愿也丁酉上召李茂贞等食议与朱全忠和上曰十六宅诸王以下冻馁死者日有数人在内诸王及公主妃嫔一日食粥一日食汤饼今亦竭矣卿等意何如皆不对上曰速当和解耳三年春正月李茂贞独见上中尉韩全诲等皆不得对茂贞请诛全诲等与朱全忠和解奉车驾还京上喜即遣内养帅凤翔卒四十人收全诲等斩之遣使囊全诲等二十余人首以示全忠曰向来胁留车驾惧罪离间不欲协和皆此曹也今朕与李茂贞决意诛之卿可晓谕诸军以豁众愤时凤翔所诛宦官七十二人朱全忠又密令京兆搜捕致仕不从行者诛九十人及还长安全忠崔引同对引奏国初承平之时宦官不典兵豫政天宝以来宦官浸盛贞元之末以羽林卫为左右神策军以便卫从始令宦官主之以二千人为定制自是参掌机密夺百司权上下弥缝共为不法大则扇摇藩镇倾危国家小则卖官鬻狱蠹害朝政王室衰乱职此之由不剪其根祸终不已请悉罢内诸司使其事务尽归之省寺诸道监军俱召还阙下上从之是日全忠以兵驱宦官第五可范以下数百人于内侍省尽杀之冤号之声彻于内外其出使外方者诏所在收捕诛之止留黄衣幼弱者三十人以备洒扫自是宣传诏命皆令宫人出入其两军内外八镇兵悉属六军以引兼判六军十二卫事　司马光曰宦者用权为国家患其来久矣盖以出　入宫禁人主自幼及长与之亲狎非如三公六卿　进见有时可严惮也其间复有性识儇利言语辩　给善伺候颜色承迎志趣受命则无违忤之患使　令则有称惬之效自非上智之主烛知物情虑患　深远侍奉之外不任以事则近者日亲远者日□　甘言悲辞之请有时而从浸润肤受之诉有时而　听于是黜陟刑赏之政潜移于近习而不自知如　饮醇酒嗜其味而忘其醉也黜陟赏罚之柄移而　国家不危乱者未之有也东汉之衰宦官最名骄　横然皆假人主之权依凭城社浊乱天下未有能　胁天子如制婴儿废置在手东西出其意使天　子畏之若乘虎狼而挟□虺如唐世者也所以然　者非他汉不握兵唐握兵故也夫寺人之官自三　王之世载于诗礼所以谨闺闼之禁通内外之言　安可无也顾人主不当与之谋议政事进退士大　夫使有威福足以动人耳果或有罪小则刑之大　则诛之无所宽赦如此虽使之专权孰敢哉岂可　不察臧否不择是非欲草剃而禽狝之能无乱乎　是以袁绍行之于前而董卓弱汉崔昌遐袭之于　后而朱氏篡唐虽快一时之忿而国随以亡是犹　恶衣之垢而焚之患木之蠹而伐之其为害岂不　益多哉孔子曰人而不仁疾之已甚乱也斯之谓　矣　欧阳修曰自古宦者乱人之国其源深于女祸女　色而已宦者之害非一端也盖其用事也近而习　其为心也专以忍能以小善中人之意小信固人　之心使人主心信而亲之待其已信然后惧以祸　福而把持之虽有忠臣硕士列于朝廷而人主以　为去己□远不若起居饮食前后左右之亲为可　恃也故前后左右者日益亲则忠臣硕士日益□　而人主之势日益孤势孤则惧祸之心日益切而　把持者日益牢安危出其喜怒祸患伏于帷闼则　向之所谓可恃者乃所以为患也患已深而觉之　欲与□远之臣图左右之亲近缓之则养祸而益　深急之则挟人主以为质虽有圣智不能与谋谋　之而不可为为之而不可成至其盛则俱伤而两　败故其大者亡国其次亡身而使奸豪得借以为　资而起至快其种类尽杀以快天下之心而后已　此前史所载宦者之祸常如此者非一世也夫为　人主者非欲养祸于内而□忠臣硕士于外盖其　渐积而势使之然也夫女色之惑不幸而不悟则　祸斯及矣使其一悟猝而去之可也宦者之为祸　虽欲悔悟而势有不得而去也唐昭宗之事是矣　故曰深于女祸者谓此也可不戒哉　臣按汉唐之宦侍其忠谨自持者未尝不获福其　骄恣预政者未尝不罹祸人主而知此则能全其　国国全则家亦全矣内臣而知此则能全其身身　全则国亦全矣故具着之云日知录
　　阍人寺人
阍人寺人属于冢宰则内廷无乱政之人九嫔世妇属于冢宰则后宫无盛色之事太宰之于王不唯佐之治国而亦诲之齐家者也自汉以来唯诸葛孔明为知此义故其上表后主谓宫中府中俱为一体而宫中之事事无大小悉以咨攸之袆允三人于是后主欲采择以充后宫而终执不听宦人黄皓终允之世位不过黄门丞可以为行周礼之效矣后之人君以为此吾家事而为之大臣者亦以为天子之家事人臣不敢执而问也其家之不正而何国之能理乎魏杨阜为少府上疏欲省宫人乃召御府吏问后宫人数吏曰禁密不得宣露阜怒杖吏一百数之曰国家不与九卿为密反与小吏为密乎然后知阍寺嫔御之系于天官周公所以为后世虑至深远也汉承秦制有少府之官中书谒者黄门钩盾尚方御府永巷内者宦者八官令丞诸仆射署长中黄门皆属焉然则奄寺之官犹隶于外廷也
　宦寺部列传一
　　周
　　寺人貂
按左传僖公二年齐寺人貂始漏师于多鱼
注
杜预
曰寺人内奄官竖貂也多鱼地名齐桓多嬖宠内则如夫人者六人外则幸竖貂易牙等终以此乱国传言貂于此始擅贵宠漏泄桓公军事者为齐乱张本耳齐侯之夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟少卫姬生惠公郑姬生孝公葛嬴生昭公密姬生懿公宋华子生公子雍公与管仲属孝公于宋襄公以为太子雍巫有宠于卫共姬因寺人貂以荐羞于公亦有宠公许之立武孟管仲卒五公子皆求立僖公十七年冬十月乙亥齐桓公卒易牙入与寺人貂因内宠以杀群吏而立公子无亏孝公奔宋十二月乙亥赴辛巳夜殡　　寺人披
按左传僖公二十四年春二月壬寅公子入于晋师丙午入于曲沃丁未朝于武宫戊申使杀怀公于高梁不书亦不告也吕郄畏逼将焚公宫而弒晋侯寺人披请见公使让之且辞焉曰蒲城之役君命一宿女即至其后余从翟君以田渭滨女为惠公来求杀余命女三宿女中宿至虽有君命何其速也夫袪犹在女其行乎对曰臣谓君之入也其知之矣若犹未也又将及难君命无二古之制也除君之恶惟力是视蒲人翟人余何有焉今君即位其无蒲翟乎齐桓公置射钩而使管仲相君若易之何辱命焉行者甚众岂惟刑臣公见之以难告三月晋侯潜会秦伯于王城己丑晦公宫火瑕甥郄芮不获公乃如河上秦伯诱而杀之　二十五年冬晋侯围原退一舍而原降晋侯问原守于寺人勃鞮对曰昔赵衰以壶□从径馁而弗食故使处原注
杜预曰勃鞮披也
　　夙沙卫
按左传襄公二年春齐侯伐莱莱人使正舆子赂夙沙卫以索马牛皆百匹齐师乃还君子是以知齐灵公之为灵也　十有七年齐人获臧坚齐侯使夙沙卫唁之且曰无死坚稽首曰拜命之辱抑君赐不终姑又使其刑臣礼于士以杙抉其伤而死　十八年秋晋侯伐齐冬十月会于鲁济寻湨梁之言同伐齐齐侯御诸平阴堑防门而守之广里风沙卫曰不能战莫如守险弗听齐侯登巫山以望晋师晋人使司马斥山泽之险虽所不至必□而疏陈之使乘车者左实右伪以□先舆曳柴而从之齐侯见之畏其众也乃脱归丙寅晦齐师夜遁师旷告晋侯曰鸟乌之声乐齐师其遁邢伯告中行伯曰有班马之声齐师其遁叔向告晋侯曰城上有乌齐师其遁十一月丁卯朔入平阴遂从齐师夙沙卫连大车以塞隧而殿殖绰郭最曰子殿国师齐之辱也子姑先乎乃代之殿卫杀马于隘以塞道晋州绰及之射殖绰中肩两矢夹脰曰止将为三军获不止将取其衷顾曰为私誓州绰曰有如日乃弛弓而自后缚之其右具丙亦舍兵而缚郭最皆衿甲面缚　　惠墙伊戾
按左传襄公二十六年初宋芮司徒生女子赤而毛弃诸堤下共姬之妾取以入名之曰弃长而美平公入夕共姬与之食公见弃也而视之尢姬纳诸御嬖生佐恶而婉太子痤美而狠合左师畏而恶之寺人惠墙伊戾为太子内师而无宠秋楚客聘于晋过宋太子知之请野享之公使往伊戾请从之公曰夫不恶女乎对曰小人之事君子也恶之不敢远好之不敢近敬以待命敢有贰心乎纵有共其外莫共其内臣请往也遣之至则欿用牲加书征之而骋告公曰太子将为乱既与楚客盟矣公曰为我子又何求对曰欲速公使视之则信有焉问诸夫人与左师则皆曰固闻之公囚太子太子曰唯佐也能免我召而使请曰日中不来吾知死矣左师闻之聒而与之语过期乃缢而死佐为太子公徐闻其无罪也乃亨伊戾　　寺人柳按左传宋寺人柳有宠太子佐恶之华合比曰我杀之柳闻之乃坎用牲埋书而告公曰合比将纳亡人之族既盟于北郭矣公使视之有焉遂逐华合比合比奔卫于是华亥欲代右师乃与寺人柳比从为之征曰闻之久矣公使代之见于左师左师曰女夫也必亡女丧而宗室于人何有人亦于汝何有诗曰宗子维城毋俾城坏毋独斯畏女其畏哉　昭公十年冬十二月宋平公卒初元公恶寺人柳欲杀之及丧柳炽炭于位将至则去之比葬又有宠　　管苏
按新序楚恭王有疾告令尹曰常侍管苏与我处常忠我以道正我以义吾与处不安也不见不思也虽然吾有得也其功不细必厚爵之令尹曰诺明日王薨令尹即拜管苏为上卿　　景监
按史记商君传公孙鞅闻秦孝公下令国中求贤者将修缪公之业东复侵地乃遂西入秦因孝公宠臣景监以求见孝公孝公既见卫鞅语事良久孝公时时睡弗听罢而孝公怒景监曰子之客妄人耳安足用邪景监以让卫鞅卫鞅曰吾说公以帝道其志不开悟矣后五日复求见鞅鞅复见孝公益愈然而未中旨罢而孝公复让景监景监亦让鞅鞅曰吾说公以王道而未入也请复见鞅鞅复见孝公孝公善之而未用也罢而去孝公谓景监曰汝客善可与语矣鞅曰吾说公以霸道其意欲用之矣诚复见我我知之矣卫鞅复见孝公公与语不自知□之前于席也语数日不厌景监曰子何以中吾君吾君之欢甚也鞅曰吾说君以帝王之道比三代而君曰久远吾不能待且贤君者各及其身显名天下安能邑邑待数十百年以成帝王乎故吾以强国之术说君君大说之耳然亦难以比德于殷周矣　　缪贤
按史记蔺相如传相如者赵人也为赵宦者令缪贤舍人赵惠文王时得楚和氏璧秦昭王闻之使人遗赵王书愿以十五城请易璧赵王与大将军廉颇诸大臣谋欲予秦秦城恐不可得徒见欺欲勿予即患秦兵之来计未定求人可使报秦者未得宦者令缪贤曰臣舍人蔺相如可使王问何以知之对曰臣尝有罪窃计欲亡走燕臣舍人相如止臣曰君何以知燕王臣语曰臣尝从大王与燕王会境上燕王私握臣手曰愿结友以此知之故欲往相如谓臣曰夫赵强而燕弱而君幸于赵王故燕王欲结于君今君乃亡赵走燕燕畏赵其势必不敢留君而束君归赵矣君不如肉袒伏斧质请罪则幸得脱矣臣从其计大王亦幸赦臣臣窃以为其人勇士有智谋宜可使于是王召见　　秦
　　赵高
按史记蒙恬传赵高者诸赵疏远属也赵高昆弟数人皆生隐宫其母被刑僇世世卑贱秦王闻高强力通于狱法举以为中车府令高即私事公子胡亥喻之决狱高有大罪秦王令蒙毅法治之毅不敢阿法当高罪死除其宦籍帝以高之敦于事也赦之复其官爵始皇欲游天下道九原直抵甘泉乃使蒙恬通道自九原抵甘泉□山堙谷千八百里道未就始皇三十七年冬行出游会稽并海上北走琅邪道病使蒙毅还祷山川未反始皇至沙丘崩秘之群臣莫知是时丞相李斯少子胡亥中车府令赵高常从高雅得幸于胡亥欲立之又怨蒙毅法治之而不为已也因有贼心乃与丞相李斯公子胡亥阴谋立胡亥为太子太子已立遣使者以罪赐公子扶苏蒙恬死扶苏已死蒙恬疑而复请之使者以蒙恬属吏更置胡亥以李斯舍人为护军使者还报胡亥已闻扶苏死即欲释蒙恬赵高恐蒙氏复贵而用事怨之毅还至赵高因为胡亥忠计欲以灭蒙氏乃言曰臣闻先帝欲举贤立太子久矣而毅谏曰不可若知贤而愈不立则是不忠而惑主也以臣愚意不若诛之胡亥听而系蒙毅于代前已囚蒙恬于阳周丧至咸阳已葬太子立为二世皇帝而赵高亲近日夜毁恶蒙氏求其罪过举劾之　按二世本纪赵高为郎中令二世乃遵用赵高申法令乃阴与赵高谋曰大臣不服官吏尚强及诸公子必与我争为之奈何高曰臣固愿言而未敢也先帝之大臣皆天下累世名贵人也积功劳世以相传久矣今高素小贱陛下幸称举令在上位管中事大臣鞅鞅特以貌从臣其心实不服今上出不因此时案郡县守尉有罪者诛之上以振威天下下以除去上生平所不可者今时不师文而决于武力愿陛下遂从时毋疑即群臣不及谋明主收举余民贱者贵之贫者富之远者近之则上下集而国安矣二世曰善乃行诛大臣及诸公子以罪过连逮少近官三郎无得立者而六公子戮死于杜二年赵高说二世曰先帝临制天下久故群臣不敢为非进邪说今陛下富于春秋初即位奈何与公卿廷决事事即有误示群臣短也天子称朕固不闻声于是二世常居禁中与高决诸事其后公卿希得朝见盗贼益多三年冬赵高为丞相竟案李斯杀之夏章邯等战数却二世使人让邯邯恐使长史欣请事赵高弗见又弗信欣恐亡去高使人捕追不及欣见邯曰赵高用事于中将军有功亦诛无功亦诛项羽急击秦军掳王离邯等遂以兵降诸侯八月己亥赵高欲为乱恐群臣不听乃先设验持鹿献于二世曰马也二世笑曰丞相误邪谓鹿为马问左右左右或默或言马以阿顺赵高或言鹿者高因阴中诸言鹿者以法后群臣皆畏高高前数言关东盗毋能为也及项羽掳王离等巨鹿下而前章邯等军数却上书请益助燕赵齐楚韩魏皆立为王自关以东大氐尽畔秦吏应诸侯诸侯咸率其众西乡沛公将数万人已屠武关使人私于高高恐二世怒诛及其身乃谢病不朝见二世梦白虎啮其左骖马杀之心不乐怪问占梦卜曰泾水为祟二世乃斋于望夷宫欲祠泾沉四白马使使责让高以盗贼事高惧乃阴与其婿咸阳令阎乐其弟赵成谋曰上不听谏今事急欲归祸于吾宗吾欲易置上更立公子婴子婴仁俭百姓皆载其言使郎中令为内应诈为有大贼令乐召吏发卒追劫乐母置高舍遣乐将吏卒千余人至望夷宫殿门缚卫令仆射曰贼入此何不止卫令曰周庐设卒甚谨安得贼敢入宫乐遂斩卫令直将吏入行射郎宦者大惊或走或格格者辄死死者数十人郎中令与乐俱入射上幄坐帏二世怒召左右左右皆惶扰不斗旁有宦者一人侍不敢去二世入内谓曰公何不早告我乃至于此宦者曰臣不敢言故得全使臣蚤言皆已诛安得至今阎乐前即二世数曰足下骄恣诛杀无道天下共畔足下足下其自为计二世曰丞相可得见否乐曰不可二世曰吾愿得一郡为王弗许又曰愿为万户侯弗许曰愿与妻子为黔首比诸公子阎乐曰臣受命于丞相为天下诛足下足下虽多言臣不敢报麾其兵进二世自杀阎乐归报赵高赵高乃悉召诸大臣公子告以诛二世之状曰秦故王国始皇君天下故称帝今六国复自立秦地益小乃以空名为帝不可宜为王如故便立二世之兄子公子婴为秦王以黔首葬二世杜南宜春苑中令子婴斋当庙见受玉玺斋五日子婴与其子二人谋曰丞相高杀二世望夷宫恐群臣诛之乃佯以义立我我闻赵高乃与楚约灭秦宗室而王关中今使我斋见庙此欲因庙中杀我我称病不行丞相必自来来则杀之高使人请子婴数辈子婴不行高果自往曰宗庙重事王奈何不行子婴遂刺杀高于斋宫三族高家以徇咸阳　按李斯传始皇三十七年十月行出游会稽并海上北抵琅邪丞相斯中车府令赵高兼行符玺令事皆从始皇有二十余子长子扶苏以数直谏上上使监兵上郡蒙恬为将少子胡亥爱请从上许之余子莫从其年七月始皇帝至沙丘病甚令赵高为书赐公子扶苏曰以兵属蒙恬与丧会咸阳而葬书已封未授使者始皇崩书及玺皆在赵高所独子胡亥丞相李斯赵高及幸宦者五六人知始皇崩余群臣皆莫知也李斯以为上在外崩无真太子故秘之置始皇居辒辌车中百官奏事上食如故宦者辄从辒辌车中可诸奏事赵高因留所赐扶苏玺书而谓公子胡亥曰上崩无诏封王诸子而独赐长子书长子至即立为皇帝而子无尺寸之地为之奈何胡亥曰固也吾闻之明君知臣明父知子父捐命不封诸子何可言者赵高曰不然方今天下之权存亡在子与高及丞相耳愿子图之且夫臣人与见臣于人制人与见制于人岂可同日道哉胡亥曰废兄而立弟是不义也不奉父诏而畏死是不孝也能薄而材强因人之功是不能也三者逆德天下不服身殆倾危社稷不血食高曰臣闻汤武杀其主天下称义焉不为不忠卫君杀其父而卫国载其德孔子着之不为不孝夫大行不小谨盛德不辞让乡曲各有宜而百官不同功故顾小而忘大后必有害狐疑犹豫后必有悔断而敢行鬼神避之后有成功愿子遂之胡亥喟然叹曰今大行未发丧礼未终岂宜以此事干丞相哉赵高曰时乎时乎间不及谋赢粮跃马唯恐后时胡亥既然高之言高曰不与丞相谋恐事不能成臣请为子与丞相谋之高乃谓丞相斯曰上崩赐长子书与丧会咸阳而立为嗣书未行今上崩未有知者也所赐长子书及符玺皆在胡亥所定太子在君侯与高之口耳事将何如斯曰安得亡国之言此非人臣所当议也高曰君侯自料能孰与蒙恬功高孰与蒙恬谋远不失孰与蒙恬无怨于天下孰与蒙恬长子旧而信之孰与蒙恬斯曰此五者皆不及蒙恬而君责之何深也高曰高固内宦之厮役也幸得以刀笔之文进入秦宫管事二十余年未尝见秦免罢丞相功臣有封及二世者也卒皆以诛亡皇帝二十余子皆君之所知长子刚毅而武勇信人而奋士即位必用蒙恬为丞相君侯终不怀通侯之印归于乡里明矣高受诏教习胡亥使学以法事数年矣未尝见过失慈仁笃厚轻财重士辩于心而诎于口尽礼敬士秦之诸子未有及此者可以为嗣君计而定之斯曰君其反位斯奉主之诏听天之命何虑之可定也高曰安可危也危可安也安危不定何以贵圣斯曰斯上蔡闾巷布衣也上幸擢为丞相封为通侯子孙皆至尊位重禄者故将以存亡安危属臣也岂可负哉夫忠臣不避死而庶几孝子不勤劳而见危人臣各守其职而已矣君其勿复言将令斯得罪高曰盖闻圣人迁徙无常就变而从时见末而知本观指而睹归物固有之安得常法哉方今天下之权命悬于胡亥高能得志焉且夫从外制中谓之惑从下制上谓之贼故秋霜降者草花落水摇动者万物作此必然之效也君何见之晚斯曰吾闻晋易太子三世不安齐桓兄弟争位身死为戮纣杀亲戚不听谏者国为丘墟遂危社稷三者逆天宗庙不血食斯其犹人哉安足为谋高曰上下合同可以长久中外若一事无表里君听臣之计即长有封侯世世称孤必有乔松之寿孔墨之智今释此而不从祸及子孙足以为寒心善者因祸为福君何处焉斯乃仰天而叹垂泪太息曰嗟乎独遭乱世既以不能死安托命哉于是斯乃听高高乃报胡亥曰臣请奉太子之明命以报丞相丞相斯敢不奉令于是乃相与谋诈为受始皇诏丞相立子胡亥为太子更为书赐长子扶苏曰朕巡天下祷祠名山诸神以延寿命今扶苏与将军蒙恬将师数十万以屯边十有余年矣不能进而前士卒多耗无尺寸之功乃反数上书直言诽谤我所为以不得罢归为太子日夜怨望扶苏为人子不孝其赐□以自裁将军恬与扶苏居外不匡正宜知其谋为人臣不忠其赐死以兵属裨将王离封其书以皇帝玺遣胡亥客奉书赐扶苏于上郡使者至发书扶苏泣入内舍欲自杀蒙恬止扶苏曰陛下居外未立太子使臣将三十万众守边公子为监此天下重任也今一使者来即自杀安知其非诈请复请复请而后死未暮也使者数趣之扶苏为人仁谓蒙恬曰父而赐子死尚安复请即自杀蒙恬不肯死使者即以属吏系于阳周使者还报胡亥斯高大喜至咸阳发丧太子立为二世皇帝以赵高为郎中令常侍中用事二世燕居乃召高与谋事谓曰夫人生居世间也譬犹骋六骥过决隙也吾既已临天下矣欲悉耳目之所好穷心志之所乐以安宗庙而乐万姓长有天下终吾年寿其道可乎高曰此贤主之所能行也而昏乱主之所禁也臣请言之不敢避斧钺之诛愿陛下少留意焉夫沙丘之谋诸公子及大臣皆疑焉而诸公子尽帝兄大臣又先帝之所置也今陛下初立此其属意怏怏皆不服恐为变且蒙恬已死蒙毅将兵居外臣战战栗栗唯恐不终且陛下安得为此乐乎二世曰为之奈何赵高曰严法而刻刑令有罪者相坐诛至收族灭大臣而远骨肉贫者富之贱者贵之尽除去先帝之故臣更置陛下之所亲信者近之此则阴德归陛下害除而奸谋塞群臣莫不被润泽蒙厚德陛下则高枕肆志宠乐矣计莫出于此二世然高之言乃更为法律于是群臣诸公子有罪辄下高令鞠治之杀大臣蒙毅等公子十二人僇死咸阳市十公主矺死于杜财物入于县官相连坐者不可胜数公子高欲奔恐收族乃上书曰先帝无恙时臣入则赐食出则乘舆御府之衣臣得赐之中□之宝马臣得赐之臣当从死而不能为人子不孝为人臣不忠不忠者无名以立于世臣请从死愿葬郦山之足唯上幸哀怜之书上胡亥大悦召赵高而示之曰此可谓急乎赵高曰人臣当忧死而不暇何变之得谋胡亥可其书赐钱十万以葬法令诛罚日益刻深群臣人人自危欲畔者众又作阿房之宫治直驰道赋敛愈重戍徭无已于是楚戍卒陈胜吴广等乃作乱起于山东杰俊相立自置为侯王叛秦兵至鸿门而却初赵高为郎中令所杀及报私怨众多恐大臣入朝奏事毁恶之乃说二世曰天子所以贵者但以闻声群臣莫得见其面故号曰朕且陛下富于春秋未必尽通诸事今坐朝廷谴举有不当者则见短于大臣非所以示神明于天下也且陛下深拱禁中与臣及侍中习法者待事事来有以揆之如此则大臣不敢奏疑事天下称圣主矣二世用其计乃不坐朝廷见大臣居禁中赵高常侍中用事事皆决于赵高高闻李斯以为言乃见丞相曰关东群盗多今上急发繇治阿房宫聚狗马无用之物臣欲谏为位贱此真君侯之事君何不谏李斯曰固也吾欲言之久矣今时上不坐朝廷上居深宫吾有所言者不可传也欲见无闲赵高谓曰君诚能谏请为君候上闲语君于是赵高待二世方燕乐妇女居前使人告丞相上方闲可奏事丞相至宫门上谒如此者三二世怒曰吾尝多闲日丞相不来吾方燕私丞相辄来请事丞相岂少我哉且固我哉赵高因曰如此殆矣夫沙丘之谋丞相与焉今陛下已立为帝而丞相贵不益此其意亦望裂地而王矣且陛下不问臣臣不敢言丞相长男李由为三川守楚盗陈胜等皆丞相傍县之子以故楚盗公行过三川城守不肯击高闻其文书相往来未得其审故未敢以闻且丞相居外权重于陛下二世以为然欲案丞相恐其不审乃使人案验三川守与盗通状李斯闻之是时二世在甘泉方作觳抵优俳之观李斯不得见因上书言赵高之短曰臣闻之臣疑其君无不危国妾疑其夫无不危家今有大臣于陛下擅利擅害与陛下无异此甚不便昔者司城子罕相宋身行刑罚以威行之□年遂劫其君田常为简公臣爵列无敌于国私家之富与公家均布惠施德下得百姓上得群臣阴取齐国杀宰予于庭即弒简公于朝遂有齐国此天下所明知也今高有邪佚之志危反之行如子罕相宋也私家之富若田氏之于齐也兼行田常子罕之逆道而劫陛下之威信其志若韩□为韩安相也陛下不图臣恐其为变也二世曰何哉夫高故宦人也然不为安肆志不以危易心洁行修善自使至此以忠得进以信守位朕实贤之而君疑之何也且朕少失先人无所识知不习治民而君又老恐与天下绝矣朕非属赵君当谁任哉且赵君为人精廉强力下知人情上能适朕君其勿疑李斯曰不然夫高故贱人也无识于理贪欲无厌求利不止列势次主求欲无穷臣故曰殆二世已前信赵高恐李斯杀之乃私告赵高高曰丞相所患者独高高已死丞相即欲为田常所为于是二世曰其以李斯属郎中令赵高案治李斯李斯拘执束缚居囹圄中仰天而叹曰嗟乎悲夫不道之君何可为计哉昔者桀杀关龙逢纣杀王子比干吴王夫差杀伍子胥此三臣者岂不忠哉然而不免于死身死而所忠者非也今吾智不及三子而二世之无道过于桀纣夫差吾以忠死宜矣且二世之治岂不乱哉日者夷其兄弟而自立也杀忠臣而贵贱人作为阿房之宫赋敛天下吾非不谏也而不吾听也凡古圣王饮食有节车器有数宫室有度出令造事加费而无益于民利者禁故能长久治安今行逆于昆弟不顾其咎侵杀忠臣不思其殃大为宫室厚赋天下不爱其费三者已行天下不听今反者已有天下之半矣而心尚未寤也而以赵高为佐吾必见寇至咸阳麋鹿游于朝也于是二世乃使高案丞相狱治罪责斯与子由谋反状皆收捕宗族宾客赵高治斯榜掠千余不胜痛自诬服斯所以不死者自负其辩有功实无反心幸得上书自陈幸二世之寤而赦之李斯乃从狱中上书曰臣为丞相治民三十余年矣逮秦地之狭隘先王之时秦地不过千里兵数十万臣尽薄材谨奉法令阴行谋臣资之金玉使游说诸侯阴修甲兵饰政教官斗士尊功臣盛其爵禄故终以胁韩弱魏破燕赵夷齐楚卒兼六国掳其王立秦为天子罪一矣地非不广又北逐胡貉南定百越以见秦之强罪二矣尊大臣盛其爵位以固其亲罪三矣立社稷修宗庙以明主之贤罪四矣更□画平斗斛度量文章布之天下以树秦之名罪五矣治驰道兴游观以见主之得意罪六矣缓刑罚薄赋敛以遂主得众之心万民戴主死而不忘罪七矣若斯之为臣者罪足以死固久矣上幸尽其能力乃得至今愿陛下察之书上赵高使吏弃去不奏曰囚安得上书赵高使其客十余辈诈为御史谒者侍中更往覆讯斯斯更以其实对辄使人复榜之后二世使人验斯斯以为如前终不敢更言辞服奏当上二世喜曰微赵君几为丞相所卖及二世所使案三川之守至则项梁已击杀之使者来会丞相下吏赵高皆妄为反辞二世二年七月具斯五刑论腰斩咸阳市斯出狱与其中子俱执顾谓其中子曰吾欲与若复牵黄犬俱出上蔡东门逐狡兔岂可得乎遂父子相哭而夷三族李斯已死二世拜赵高为中丞相事无大小辄决于高高自知权重乃献鹿谓之马二世问左右此乃鹿也左右皆曰马也二世惊自以为惑乃召太卜令卦之太卜曰陛下春秋郊祀奉宗庙鬼神斋戒不明故至于此可依盛德而明斋戒于是乃入上林斋戒日游弋猎有行人入上林中二世自射杀之赵高教其女婿咸阳令阎乐劾不知何人贼杀人移上林高乃谏二世曰天子无故贼杀不辜人此上帝之禁也鬼神不享天且降殃当远避宫以禳之二世乃出居望夷之宫留三日赵高诈诏卫士令士皆素服持兵内乡入告二世曰山东群盗兵大至二世上观而见之恐惧高即因劫令自杀引玺而偑之左右百官莫从上殿殿欲坏者三高自知天弗与群臣弗许乃召始皇弟绶之玺子婴即位患之乃称疾不听事与宦官韩谈及其子谋杀高高上谒请病因召入令韩谈刺杀之夷其三族　　汉
　　中行说
按史记匈奴传孝文皇帝遣宗室女公主为单于阏氏使宦者燕人中行说傅公主说不欲行汉强使之说曰必我行也为汉患者中行说既至因降单于单于甚亲幸之初匈奴好汉缯絮食物中行说曰匈奴人众不能当汉之一郡然所以强者以衣食异无仰于汉也今单于变俗好汉物汉物不过什二则匈奴尽归于汉矣其得汉缯絮以驰草棘中衣□皆裂敝以示不如旃裘之完善也得汉食物皆去之以示不如湩酪之便美也于是说教单于左右疏记以计课其人众畜物汉遗单于书牍以尺一寸辞曰皇帝敬问匈奴大单于无恙所遗物及言语云云中行说令单于遗汉书以尺二寸牍及印封皆令广大长倨傲其辞曰天地所生日月所置匈奴大单于敬问汉皇帝无恙所以遗物言语亦云云汉使或言曰匈奴俗贱老中行说穷汉使曰而汉俗屯戍从军当发者其老亲岂有不自脱温厚肥美以赍送饮食行戍乎汉使曰然中行说曰匈奴明以战攻为事其老弱不能斗故以其肥美饮食壮健者盖以自为守卫如此父子各得久相保何以言匈奴轻老也汉使曰匈奴父子乃同穹庐而卧父死妻其后母兄弟死尽取其妻妻之无冠带之饰阙庭之礼中行说曰匈奴之俗人食畜肉饮其汁衣其皮畜食草饮水随时转移故其急则人习骑射宽则人乐无事其约束轻易行也君臣简易一国之政犹一身也父子兄弟死取其妻妻之恶种姓之失也故匈奴虽乱必立宗种今中国虽详不取其父兄之妻亲属益□则相杀至乃易姓皆从此类且礼义之敝上下交怨望而室屋之极生力必屈夫力耕桑以求衣食筑城郭以自备故其民急则不习战功缓则罢于作业嗟土室之人顾无多辞令喋喋而占占冠固何当自是之后汉使欲辩论者中行说辄曰汉使无多言顾汉所输匈奴缯絮米□令其量中必善美而已矣何以为言乎且所给备善则已不备苦恶则候秋孰以骑驰蹂而稼穑耳日夜教单于候利害处　　许广汉
  </div>
  <div class="pagination">
   <a href="宫闱典宦寺部_page7.html">
    上一页
   </a>
   <span>
    ...
   </span>
   <a href="宫闱典宦寺部_page3.html">
    3
   </a>
   <a href="宫闱典宦寺部_page4.html">
    4
   </a>
   <a href="宫闱典宦寺部_page5.html">
    5
   </a>
   <a href="宫闱典宦寺部_page6.html">
    6
   </a>
   <a href="宫闱典宦寺部_page7.html">
    7
   </a>
   <span class="current-page">
    8
   </span>
   <a href="宫闱典宦寺部_page9.html">
    9
   </a>
   <a href="宫闱典宦寺部_page10.html">
    10
   </a>
   <a href="宫闱典宦寺部_page11.html">
    11
   </a>
   <a href="宫闱典宦寺部_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
