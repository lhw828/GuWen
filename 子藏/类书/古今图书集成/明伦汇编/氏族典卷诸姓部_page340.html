<!DOCTYPE html>
<html>
 <head>
  <meta charset="utf-8"/>
  <title>
   氏族典卷诸姓部 - 第 340 页/共 899 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   氏族典卷诸姓部 - 第 340 页/共 899 页
  </h1>
  <div class="content">
   按五代史王处直传处直客李应之于陉邑阑得小儿刘云郎与处直处直养以为子更名曰都以为节度副使处直有孽子郁奔晋处直许召为嗣都闻之不悦执处直杀之明宗立恶都为人都遂反明宗遣指挥使王晏球讨之都大败闭城不复出诸将有欲出降者都伺察严密杀戮无虚日天成四年二月城破都与家属皆自焚死　　王弘贽
按五代史王弘贽传弘贽不知其世家何人也唐明宗时为卫州刺史潞王从珂反于凤翔愍帝惧夜以百余骑出奔至卫州东遇晋高祖将朝于京师下马恸哭高祖曰卫州刺史王弘贽宿将也且多知时事请就图之即驰骑见弘贽弘贽曰大木将颠非一绳所维今万乘之主以百骑出奔将相大臣无一人从者则人心去就可知也虽欲兴复其可得乎高祖因尽杀帝从兵独留帝于驿而去弘贽奉帝居于州廨弘贽有子峦为殿直废帝入立遣峦持鸩与弘贽弘贽使酒家献之愍帝饮而遂崩弘贽后事晋为凤翔行军司马以光禄卿致仕卒　　王仁裕
按五代史王仁裕传仁裕字德辇天水人也少不知书惟以狗马弹射为乐年二十五始就学而为人&amp;#秀以文辞知名秦帅辟为秦州节度判官秦州入于蜀仁裕因事蜀为中书舍人翰林学士唐庄宗平蜀仁裕事唐复为秦州节度判官王思同镇兴元辟为从事思同留守西京以为判官废帝举兵凤翔思同战败废帝得仁裕闻其名不杀置之军中自废帝起事至其入立驰檄诸镇诏书诰命皆仁裕为之久之以都官郎中充翰林学士晋高祖入立罢职为郎中历司封左司郎中谏议大夫汉高祖时为翰林学士承旨累迁户部尚书罢为兵部尚书太子少保显德三年卒年七十七赠太子少师　　王延
按五代史王延传延字世美郑州长丰人也少好学尝以赋谒梁相李琪琪为之称誉荐为即墨县令冯道作相与延故人召拜左补阙迁水部员外郎知制诰拜中书舍人权知贡举累迁刑部尚书以太子少保致仕卒年七十三延为人重然诺与其弟规相友爱五代之际称其家法焉　　王舆
按十国春秋吴王舆镇东大将军绾之弟也初为小校从周本攻危全讽临战本视贼水栅部分诸将指旁山头一小营谓舆曰尔往为我取彼舆唯唯不即往本曰尔惮往邪舆曰公必不以舆为不武请得此栅攻之舍而趋彼何为本大喜曰尔亦知此为必争之地邪乃命之舆乘轻舟袭破其前锋遂排栅入诸军继进贼大溃积功迁至诸军都虞候睿帝时甚见倚任久乃出为光州刺史先是兄绾子传拯为海州都指挥使叛附唐闻舆在光州遣使通问舆执其使以闻因求罢郡进控鹤都虞候已为左宣威统军历镇海节度留后金吾卫大将军南唐禅代舆从睿帝至润州移镇鄂州中主时加同平章事保大二年卒年七十四　　王稔
按十国春秋吴王稔庐州人也中和三年太祖为庐州刺史闻州人王勖贤召欲用之固辞问其子弟曰子潜好学慎密可任以事弟子稔有气节可为将太祖因召潜置门下而以稔为骑将后积功累官滁州刺史顺义三年有言锺泰章在寿州侵市官马者睿帝命稔巡霍丘代泰章为寿州团练使俄迁节度使未几自寿州罢归扬都为统军一日坐听事与客语忽有小赤蛇自屋坠地向稔而蟠稔令以器覆之良久发视惟一蝙蝠飞去是年加同平章事咸以为其应也　　王令谋
按十国春秋吴王令谋故徐知诰客也初为升州判官已而改扬府左司马转内枢使干贞中徐知询握兵金陵与知诰相猜忌知诰颇患之令谋说知诰曰公辅政日久挟天子以令境内谁敢不从知询年少恩信未洽于人无能为也未几迁同平章事太和三年进左仆射兼门下侍郎与宋齐丘同平章事六年拜司徒已又领忠武军节度使天佑三年令谋如金陵劝知诰受禅辞不受九月癸丑卒令谋素柔猾鲜志操老病无齿或劝其致仕令谋曰齐王大事未毕吾何敢自安疾亟屡上书劝进是岁十月禅代令谋竟先死不能偿其志　　王振
按十国春秋吴王振仕高祖兄弟为史官熟典故博通事迹所著太祖等本纪及讨论诸将战功皆详核而不诬切实而不靡世称良史材　　后晋
　　王周
按五代史王周传周魏州人也少以勇力从军事唐庄宗明宗为裨校以功拜刺史晋天福中历贝州泾州节度使泾州张彦泽为政苛虐民多流亡周乃更为宽恕问民疾苦去其苛弊二十余事民皆复归历迁武胜保义义武成德四镇皆有善政杜重威降契丹契丹兵过镇州周出降契丹以为武胜军节度使汉高祖入立徙镇武宁卒赠中书令　　王清
按五代史王清传清字去瑕洺州曲周人也初事唐为宁卫指挥使后事晋为奉国都虞候安从进叛襄州从高行周攻破之开运二年冬从杜重威战阳城清以力战为步军之最加检校司徒是冬重威军中渡桥南契丹军其北以精骑&amp;#西山出晋军后断饷道清与宋彦筠俱前战败之夺其桥是时重威已有二志犹豫不肯进彦筠亦退走清曰吾独死于此矣因力战而死汉高祖立赠太傅　　王权
按五代史王权传权字秀山太原人也唐左仆射起之曾孙父荛官至右司郎中权举进士为右补阙唐亡事梁为职方员外郎知制诰翰林学士累迁御史中丞唐庄宗灭梁贬权随州司马起为右庶子累迁户部尚书晋高祖时为兵部尚书是时高祖以父事契丹权当奉使叹曰我虽不才安能稽颡于穹庐乎因辞不行坐是停任逾年以太子少傅致仕卒年七十八赠左仆射　　王廷引
按五代史王处直传处存子邺邺子廷引与庄宗连外姻为人骁勇明宗时历贝忻密澶隰州刺史范延光反于邺晋高祖以廷引为行营中军使破延光有功拜彰德军节度使初处直为都所囚幼子威北走契丹契丹谓晋高祖曰吾欲使威袭其先人爵土如何高祖曰请送威归中国渐进之契丹怒曰尔自诸侯为天子岂有渐乎高祖闻之遽徙廷引镇义武曰此亦王氏之后也后徙镇海而卒　　王仲昭
按蓬莱县志仲昭六世同居天福四年旌表其门　　王曦按五代史闽世家延羲审知少子也既立更名曦遣使朝贡于晋改元永隆曦自昶世倔强难制昶相王倓每抑折之曦亦惮倓不敢有所发曦立倓已死命发冢戮其尸曦弟延政为建州节度使封富沙王自曦立不&amp;#数举兵相攻曦由此恶其宗室多以事诛之曦性既淫虐而妻李氏悍而酗酒贤妃尚氏有色而宠连重遇弒昶惧为国人所讨与朱文进连姻以自固曦心疑之常以语诮重遇等重遇等流涕自辨李氏妒尚妃之宠欲图曦而立其子亚澄乃使人谓重遇等曰上心不平于二公奈何重遇等惧六年三月曦出游醉归重进等遣壮士拉于马上而杀之谥曰景宗　　王延政
按五代史闽世家廷政审知子也曦立为淫虐延政数贻书谏之曦怒遣杜建崇监其军廷政逐之曦乃举兵攻延政为延政所败延政乃以建州建国称殷改元天德明年连重遇已杀曦以黄绍颇守泉州程赟守漳州许文缜守汀州泉州人杀绍颇立王继勋为刺史漳州闻之亦杀赟迎王继成为刺史皆王氏之诸子也文缜惧以汀州降于延政延政已得三州福州裨将林仁翰又杀重遇谋迎延政都福州是时南唐李景闻闽乱发兵攻之延政遣其从子继昌守福州而南唐兵方急攻延政福州将李仁达乃擒继昌杀之送款于李景景兵攻破建州迁延政之族于金陵封鄱阳王是岁景保大四年也　　王继图
按十国春秋闽王继图惠宗从子也永隆中官同平章事判六军诸卫封琅琊王居数月迁威武节度使兼中书令改号长乐王明年进封闽王　　王继柔
按十国春秋闽王继柔景宗从子也景宗尝宴群后于九龙殿继柔不胜杯勺私减其酒景宗怒并赞酒客将俱斩之　　王继隆
按十国春秋闽王继隆亦景宗从子一日以醉失礼为景宗所杀国人冤之　　王继业
按十国春秋闽王延宗子继业嗣守汀州亦以治绩闻连重遇之乱继业迫康宗于梧桐岭康宗投弓谓之曰卿臣节安在继业曰君无君德臣安得有臣节新君叔父也旧君昆子也孰亲孰&amp;#遂弒康宗于&amp;#庄永隆初改泉州刺史已而为行营都统将兵救建州吴越兵遁还明年建州以书招之或告继业与杨沂丰潜通富沙王会继业还福州赐死郊外并杀其子于泉州　　王继勋
按十国春秋闽王继勋延美之仲子也留从效复泉州持州印诣其第请主军府事时天德帝已称殷国即命继勋为侍中领泉州刺史明年继勋纳款于唐会李弘义为唐威武节度使继勋致书修好弘义以泉州故&amp;#威武军怒其抗礼遣弟弘通治兵相攻是时从效为都指挥使蓄异志阳以言怵继勋曰弘通兵势甚盛士卒以使君赏罚不当莫肯力战使君宜避位自省乃废继勋归私第代领其事随勒兵击弘通破之表闻于唐唐召继勋归金陵　　王继昌
按十国春秋闽王继昌天德帝从子也天德帝建殷国以继昌为门下侍郎同平章事未几改殷为闽以福州为南都以继昌镇其地督南都内外诸军事继昌暗弱嗜酒不恤军士李仁达作乱与戍将吴成义同死于府舍　　王继成
按十国春秋闽王继成天德帝从子也朱文进灭王氏继成与继勋二人以&amp;#远获全及留从效以泉州奉继勋漳州将程谟亦杀刺史程文纬立继成权州事继成纳款于唐久之唐徙继成和州刺史遂终于其官　　王忠顺
按十国春秋闽董思安与王忠顺友善朱文进既弒景宗署其党黄绍颇为泉州刺史思安因与忠顺及泉州军将留从效合谋复王氏遂杀绍颇迎天德帝从子继勋主军府事会南唐兵攻建州急思安与忠顺将兵赴难战数不利或说二人当以去就计思安曰吾辈世为王氏臣今危而叛去天下其谁容我麾下感其言无有叛者城陷忠顺力战死思安全军归泉州后南唐以为漳州刺史忠顺晋江人　　王栖霞
按十国春秋南唐王栖霞一名敬真字元隐生于齐鲁七岁以神童及第天佑时避乱南渡从道士聂师道传道法已又居茅山从邓启遐受大洞经诀烈祖辅吴召至金陵馆于元真观升元初加金印紫绶赐号元博大师表请还山诏不允又加号真素先生时烈祖饵史守冲丹药颇躁急暴怒一日问栖霞曰何道可致太平对曰王者治心治身乃治家国今陛下尚未能去饥嗔饱喜何论太平元敬皇后自帘中闻之叹为至言栖霞常建醮上章烈祖命筑坛达之辞曰国用方乏何暇及此俟焚章不化当徐请耳凡烈祖所赐予悉不受保大元年四月卒年六十二赙钱二十万奉冠剑归葬雷平山徐铉撰碑　　王保义
按十国春秋荆南王保义江陵人武信王署行军司马与司空熏梁震同为宾客多所裨益文献王时襄州安从进叛晋结援于王王外为拒绝而阴实与之相通及从进来乞师王知大小之势不敌遂阳责以大义且以祸福谕焉从进不寤于是诬王有异志保义力劝王白其状愿举兵助晋以释晋主之疑识者韪之累官武泰军留后改平江军节度使子贞范惠范延范　　王贞范
按十国春秋荆南王贞范平江节度使保义之子也事文献王为推官累官少监素精于春秋有驳正杜预左传注数百条　　王惠范
按十国春秋荆南王惠范亦保义子也善修饰喜读书以门荫为文学迁观察推官文献王妻以女且以惠范本将家子命掌幕中内外军政惠范豪迈不羁颇以簿书符牒为俗务入告王辞之自是以王为不知己凡军府大事皆不参预但以金帛购古书图画日披玩为志焉　　王翷
按十国春秋南汉王翷大有末积官至右仆射兼西院御史高祖疾笃时以越王弘昌贤欲逾次立之谋于翷翷为高祖画策谓当出秦王镇邕州晋王镇容州因立越王为太子此万全计也秦王乃殇帝晋王即中宗也已而萧益力止之事遂不行中宗时进左仆射干和三年追翷废长立少之罪出为英州刺史寻赐死于道　　后汉
　　王章
按五代史王章传章魏州南乐人也为州孔目官张令昭逐节度使刘延皓章事令昭令昭败章妇翁白文珂与副招讨李周善乃以章托周周匿章褚中以橐驼负之洛阳藏周第唐灭章乃出为河阳粮料使汉高祖即位拜三司使检校太尉高祖崩隐帝即位加太尉同中书门下平章事是时汉方新造承契丹之后京师空乏而关西三叛作周太祖用兵西方章供馈军旅未尝乏绝然征利剥下民甚苦之尤不喜文士百官俸廪皆取供军之余不堪者命有司高估其价估定又增谓之&amp;#估章犹意不能满往往复增之民有犯盐矾酒曲者无多少皆抵死吏缘为奸民莫堪命已而与史弘肇等同日见杀　　王松
按五代史王松传松父徽为唐僖宗宰相松举进士后唐时历刑部郎中唐末从事方镇晋高祖镇太原辟松节度判官即位拜右谏议大夫累拜工部尚书出帝北迁萧翰立许王从益于京师以松为左丞相汉高祖入洛先遣人驰诏东京百官尝授伪命者皆焚之使勿自疑松以手指其&amp;#引郭子仪语曰此乃二十四考中书令也闻者笑之后松子仁宝为李守贞河中支使守贞反松以子故上书自陈高祖怜之但使解职而已松有田城东岁时往来京师以疾卒　　王守恩按五代史王建立传建立子守恩以荫补稍迁诸卫将军契丹灭晋昭义节度使张从恩以守恩权巡检使以守潞州而从恩入见契丹守恩以潞州降汉汉以守恩为昭义军节度使徙镇静难西京留守加同中书门下平章事守恩性贪鄙人甚苦之时周太祖以枢密使将白文珂等军西平三叛还过洛阳命白文珂代守恩为留守守恩罢去奉朝请于京师后隐帝杀史弘肇等召群臣上殿慰谕之守恩对曰陛下始睡觉矣闻者皆缩颈显德中为左金吾卫上将军以卒　　王赟
按十国春秋楚王赟都指挥环之子也累官岳州刺史恭孝王引兵攻废王希广废王命赟为都部署战棹指挥使大破朗兵于仆射河明年朗兵至岳州赟坚城不战恭孝王呼赟曰公非马氏臣乎不事我欲事异国邪为人臣而怀二心宁不辱其先人赟曰亡父为先王六破淮南兵今大王兄弟不相容窃恐淮南坐收其敝一旦以遗体臣淮南诚辱先人耳愿大王入长沙不伤同气臣其敢不尽节而有二心恭孝王有惭色亟引兵去未几改永州刺史国亡归唐湖南诸将佐皆次第入朝而赟独迁延后至唐中主心不善也毒杀之　　王崇文
按十国春秋南唐王崇文字光福吴功臣绾之子也为人重厚儒雅博综经史以门第婿于义祖出为歙吉二州刺史庐陵民尚气喜讼以先止为怯号难治崇文一以法治之不少贷讼为衰息迁百胜军节度使建州初平以崇文为永安军节度使所在安辑民忘其乱福州之役虽为大将然罪在陈觉辈元宗置崇文勿问顷之移镇庐州入为神武侍御统军复出镇鄂州治亦如初崇文自开国来三十年间出更藩任内典禁兵位兼将相终始富贵而平居裒衣博带与士大夫谭宴风度萧散时人亲重之临武昌日方阅骑士于鞠&amp;#傍古屋数十间崩坏声震数里闻者莫知所为崇文指挥使令事不失常度竟亦不问后主立上疏历陈朝政或谏曰公名位既崇地属勋旧尽言贾怨在古人不免况嗣君新服嫌间易生谓宜少默崇文不为止后主亦赐书褒答加中书令未拜而卒　　王彦俦
按十国春秋南唐王彦俦蔡州上蔡人也少为州军校后唐同光末诸郡多乱彦俦亦乐祸思奋会同列六人来与谋曰天下恟恟能者得富贵我辈不可后人彦俦许诺绐曰今夕吾直府中公等可持兵来吾亦衷甲为内应既夜六人如约至彦俦伏剑尽斩之持其首叩帐门呼刺史曰奸窃发幸伏其罪矣请公亟号令以安众心刺史惊喜出彦俦又斩之乃委罪于六人自领州事唐兵来讨彦俦自计不能守匿妻子于村舍奉父母南奔烈祖辅吴以为都押牙历和州刺史始遣间使迎妻子来归彦俦有政绩善抚境以报最入拜天威统军自以发迹凶乱于是务为小心谨恪烈祖嘉之常升堂拜其父元宗时擢康化军节度使时给事中常梦锡用直谏左迁判官彦俦待之尽礼如在朝延士人称之居数年卒于镇　　王建封
按十国春秋南唐王建封上元人少从军以任侠骁勇知名保大时取建州建封为先锋桥道使焚建州外郛克之闽王延政降何敬洙功最诸将建封忿曰我纵火先登诸军乃能入我功当第一敬洙因推之具以闻诸朝第赏拜信州刺史人皆多敬洙而薄建封未几陈觉冯延鲁魏岑攻福州李弘义围之败吴越援兵福州援绝危蹙且拔矣而觉延鲁岑各欲功在己不相应接偏裨莫肯用命故未克觉奏请建封济师建封率五千人会之破福州版寨入东武门而建封亦与诸将争功遽敛兵先退弘义乘之军复败遂溃而归元宗深&amp;#建封建封内不自安元宗乃召为天威军都虞候付以亲军建封自是泰然恃恩僭侈无复忌惮户部员外郎范冲敏疾魏岑锺谟李德明用事訹建封上书历诋岑等请更用正人元宗遂发怒谓建封握兵柄敢干国政谋进退朝臣渐不可长流池州未至杀之　　王仲连
按十国春秋南唐王仲连北方人也仕烈祖为御史元宗时改左散骑常侍元宗尝谓曰自古及今江北文人不及江南之盛仲连对曰诚如圣谕陛下圣祖元元皇帝降于亳州真源县文宣王生于兖州曲阜县亦不为少矣元宗有愧色仲连后官少府监　　后周　　王峻
按五代史王峻传峻字秀峰相州安阳人也父丰为乐营将峻少以善歌事梁节度使张筠租庸使赵岩见而悦之筠以遗岩梁亡岩族诛峻事三司使张延朗晋灭唐杀延朗时汉高祖从晋起兵因悉以延朗赀产赐之峻因得事汉高祖高祖镇河东峻为客将即位拜客省使累迁宣徽北院使周太祖镇天雄军峻为监军太祖监国拜峻枢密使太祖将兵北出至澶州返军向京师是时太祖已遣冯道迎湘阴公赟于徐州而汉宗室蔡王信在许州峻与王殷谋遣郭崇马铎幽赟而杀信太祖入立拜峻右仆射门下侍郎同中书门下平章事监修国史刘旻攻晋州峻为行营都部署得以便宜从事太祖欲亲征峻谓新即位未宜轻举太祖遽止不行峻军去晋州一舍旻解去峻还从讨慕容彦超为随驾都部署峻自谓佐命之功以天下为己任凡所论请事无大小期于必得或小不如志言色辄不逊太祖每优容之后请用颜衎陈同代李榖范质为相论请不已太祖不能忍幽于别所贬商州司马卒　　王进
按五代史王进传进幽州良乡人也为人勇悍走及奔马少聚徒为盗乡里患之符彦超遣人以赂招置麾下彦超镇安远军军中有变遣进驰奏京师明宗怪其来速嘉其足力以隶宁卫指挥汉高祖为侍卫亲军指挥使以进为军校高祖镇河东因以之从每有急遣进驰至京师往返不过五六日由是愈亲爱之累迁奉国军都指挥使从周太祖起魏迁虎捷右厢都指挥使历汝郑二州防御使彰德军节度使显德初以疾卒赠太师　　王殷
按五代史王殷传殷大名人也少为军卒以军功累迁灵武马步军都指挥使唐废帝时从范延光讨张令昭于魏以功拜祁州刺史晋天福中徙原州刺史殷事母以孝闻欲与人游必先白母母所不可者未尝敢往及为刺史政事有小失母责之殷即取杖授婢仆自笞于母前母亡服丧晋高祖诏殷起复以为宪州刺史殷乞终丧服除出帝以为奉国右厢都指挥使后从汉高祖讨杜重威先登力战矢中其脑镞自口出而不死高祖嘉之以为侍卫步军都指挥使领宁江军节度使契丹犯边汉遣殷以兵屯澶州周太祖入立拜侍卫亲军都指挥使出为天雄军节度使同中书门下平章事仍领亲军自河以北皆受殷节度王峻得罪殷不自安广顺三年秋九月永寿节殷求入为寿太祖止之明年冬殷来朝多以兵从太祖疑殷有异志乃命执之削夺在身官爵长流登州已而杀之徙其家属于登州　　王朴
按五代史王朴传朴字文伯东平人也少举进士为校书郎依汉枢密使杨邠朴见汉兴日浅隐帝年少孱弱任用小人而将相交恶知其必乱乃去邠东归周世宗镇澶州朴为节度掌书记世宗为开封尹拜朴右拾遗为推官世宗即位迁比部郎中献平边策迁左谏议大夫知开封府事岁中迁左散骑常侍充端明殿学士是时世宗新即位锐意征伐慨然有平一天下之志数顾大臣问治道选文学之士使作为君难为臣不易论及平边策朴在选中而当时文士皆不欲上用武惟陶谷窦仪杨昭俭与朴言用兵之策朴谓江淮为可先取世宗雅已知朴及见其议论伟然益以为奇引与讣议天下事无不合遂决意用之显德三年征淮以朴为东京副留守还拜户部侍郎枢密副使迁枢密使四年再征淮以朴留守京师六年春世宗遣朴行视汴口作斗门还过故相李谷第疾作仆于坐上舁归而卒年五十四赠侍中　　王环按五代史王环传环镇州真定人以勇力事孟知祥为御者及知祥僭号于蜀使典卫兵开运之乱秦凤阶成入于蜀孟昶以环为凤州节度使周世宗即位明年遣王景向训攻秦凤州数为环所败昶遣其秦州节度使高处俦以兵援环未至闻堂仓兵败溃归处俦判官赵玭闭城不内处俦遂奔成都玭乃以城降成阶二州相继亦降独环坚守百余日然后克之世宗召见环叹曰三州已降环独坚守吾数以书招之而环不答至于力屈就擒虽不能死亦忠其所事也用之可劝事君者乃拜环右骁卫将军是时周师已征淮即以环佐侯章为攻取贼城水寨副部署明年世宗再征淮使环将水战卒数千自蔡河以入淮环居军中未尝有战功蜀卒与环俱擒者世宗不杀悉以从军后多南奔于景世宗待环益不疑已而景将许文缜边镐等皆被擒世宗悉以为将军与环等列第京师明年又幸淮南又以环从遇疾卒于泗州　　王处回按十国春秋后蜀王处回字亚贤彭城人也性宽厚爱士颇有机略事高祖起家中门副使长兴三年高祖如梓州遘疾时处回侍左右庖人进食必空器而出以安众心已迁为正使高祖称尊号擢枢密使是岁与赵季良李仁罕等同受顾命高祖既晏驾处回秘不发丧夜启义兴门奔告季良季良教处回诣仁罕审其词旨同异方立嗣君会仁罕设备而出处回遂不以实告竟宣遗制命太子柩前即位其临变知大体多此类也后主初立加兼侍中领武泰军节度使广政元年诏兼武信军节度使同平章事四年加检校官罢军使七年复命遥领保宁节镇处回既恃定策勋位隆使相遂专权贪纵卖官鬻狱四方有馈献者率先输处回次及内府子德筠亦倚势骄横多为不法及张业伏诛后主不忍置处回于法处回惶恐辞位黜为武德节度使兼中书令听归私第未几请老以太子太傅致仕十四年夏四月卒　　王归
按十国春秋后蜀王归简州人少聪&amp;#善属文广政中状元及第后不知所终　　王藻
按十国春秋后蜀王藻仕后主为翰林使时安思谦为将多杀士卒以威众后主与藻密谋杀之适边吏有急奏藻不以时闻后主怒因并杀藻　　王贲
按十国春秋后蜀王贲事后主官雅州刺史称为廉吏子着广政时进士及第授隆平主簿有政绩国亡降宋累官殿中侍御史以书法名　　王中孚
按十国春秋后蜀王中孚仕后主为成都主簿雅有才识长于史学李昊监修国史中孚时与双流令崔崇构为直馆已而修前蜀书复与事焉　　王昭远
按十国春秋前蜀王昭远成都人幼孤贫年十三依东郭僧智諲为童子高祖镇西川饭僧于府署昭远持巾履从智諲入高祖爱其惠黠时后主方就学即留昭远给事左右颇见亲狎后主嗣皇帝位以为卷帘使稍迁茶酒库使广政十一年枢密使王处回勒归私第后主以枢密使权重难制乃以昭远为通奏使知枢密院事机务一以委之府库金帛恣其所取不问加领眉州刺史出为永平军节度使不数月昭武李继勋以目疾不能视事议以闲地处之昭远遽以永平让继勋岁余授宁江军节度使李太后尝从容言昭远不可用后主不从未几兼领山南节度使同平章事及入谢求解通奏职遂以左街使张仁贵为副使知枢密以代之宋师入境昭远与赵崇韬帅兵拒战至汉源闻剑门已破遂股栗色战发言失次崇韬布陈将战昭远据胡&amp;#不能起俄崇韬败乃免冑弃甲走投东川匿仓舍为追骑所执送汴京宋太祖诘之曰尔何诱昶结刘钧昭远曰臣愚无知但忠于本国耳太祖释之授左领军卫大将军　　王文秉
按十国春秋南唐王文秉者善小篆字画远过徐铉所书紫阳石磬铭千字文传于世　　王齐翰
按十国春秋南唐王齐翰善绘佛道鬼神金陵陷步卒李贵入佛寺得齐翰所绘罗汉十六幅以出　　王感化按十国春秋南唐王感化建州人善讴歌声韵悠扬清振林木初隶光山乐籍后入金陵系乐部为歌板色保大中绝有宠元宗暑月曲宴相臣严续等于北苑有老牛息大树之阴命乐工咏之感化遽进曰困卧斜阳唯枯草近来问喘更无人续等有惭色元宗尝作浣溪沙二阕手书赐感化菡香销翠叶残与手卷珠帘上玉钩是也后主即位感化以词札上后主感动优赏之　　王珪
按十国春秋南唐王珪事后主为谏议大夫国亡后宋太祖遣使问宦官李托等率众拒战及纵火焚府库事托默然不言珪直责之曰昔在广州机务并尔辈所专火又自内起今天子遣使按问尔复欲推过何人遂唾而批其颊　　王得中
按十国春秋北汉王得中上党人世祖时官枢密直学士奉诏贺辽穆宗述律即位未几还太原干佑七年世祖与周师战王延嗣使司天监李义白世祖云时可战矣得中叩马谏曰南风甚急非北军利也岂助我者邪世祖怒曰老措大无妄沮吾军已而兵果失利世祖乃遣得中送辽将杨衮还因乞师辽穆宗命得中归报许发兵救晋阳会代州将桑珪杀防御使郑处谦得中道经其地珪械得中送于周周世宗赐以带马问契丹兵何时当至得中曰臣受命送杨哀他无所知或谓得中曰契丹许公发兵而公不以实告契丹兵旦暮至公得无危乎得中太息曰吾食刘氏禄有老母在围中若以实告周人必发兵据险而拒之如此家国两亡吾独生何益不若杀身以全家国所得多矣居数日契丹败符彦卿于忻口周世宗责得中欺妄杀之　　王保衡
按十国春秋北汉王保衡仕英武帝为中书舍人直翰林院保衡博学有文名所著晋阳见闻要录若干卷行世　　王景绝
按十国春秋北汉王景绝太原人少客燕地感家世儒者不当用才武进乃南游嵩洛得谭用之为友以文章相砥砺寖以文称天会中还家至境上会睿宗据太原叹曰天下将定以区区一方拒天下兵此危国也遂止上党潞州帅延致莫府景绝自是不复作吏时时购四方书钞之晚年集书数千卷国亡入宋端拱中终于汴京　　王昭济
按十国春秋荆南王昭济故客将也宋师既入江陵继冲命昭济与萧仁楷奉表纳土宋太祖嘉其功署昭济左领军卫将军仁楷亦除供奉官后不知所在　　王崇范按十国春秋荆南王崇范事继冲为支使纳土后遣崇范诣阙贡金器五百两银器五千两锦绮二百段龙脑香十斤锦绣帷幕二百事宋太祖擢崇范节度判官终于其职　　王处士
按十国春秋荆南王处士者不知何许人也文献王时居江陵以善卜名周晋王柴荣之未贵也以布衣与大商颉跌氏货殖荆南一日过处士卜方布卦忽一蓍跃出卓然而立处士大惊曰吾家筮法十余世矣每受高曾遗言凡卜筮自跃而出者其人贵不可言况复卓立不倾得非为天下主乎遽起再拜荣虽阳为诘责而私心甚喜后果承郭氏之后践皇帝位一如处士言　　王延范
按十国春秋荆南王延范形貌奇伟性任侠家富于财好施不倦文献王署为太子舍人后从继冲入宋官大理丞知泰州太平兴国中为广南转运使　　王&amp;#按十国春秋吴越王&amp;#善画尢精牡丹遂为一时丹青之冠不知所终

　王姓部列传十一
　　唐二
　　王仲舒
按唐书王仲舒传仲舒字弘中并州祁人少客江南与梁肃杨凭游有文称贞元中贤良方正高第拜左拾遗德宗欲相裴延龄与阳城交章言不可后入阁帝顾宰相指曰是岂王仲舒邪俄改右补阙迁礼部考功员外郎奏议详雅省中伏其能坐累为连州司户参军再徙荆南节度参谋元和初召为吏部员外郎未几知制诰杨凭得罪斥去无敢过其家仲舒屡存之贬峡州刺史母丧解服除为婺州刺史徙苏州堤松江为路变屋瓦绝火灾穆宗立每言仲舒之文最宜为诰有古风召为中书舍人除江西观察使卒于官　　王子颜
按唐书王难得传难得子子颜少从父征讨检校卫尉卿生庄宪太后元和元年宪宗朝太后南宫赠子颜太师　　王用
按唐书王难得传难得子子颜子颜子用字师柔拜太子詹事封太原郡公掌厩苑累迁检校左散骑常侍兼右金吾大将军谦畏无过卒赠工部尚书　　王清按酉阳杂俎元和初洛阳村王清佣力得钱五镮因买田畔一枯栗树将为薪以求利经宿为邻人盗斫创及腹忽黑蛇举首如臂人语曰我王清本也汝勿斫其人失斤而走及明王清率子薪之复掘其根根下得大瓮二散钱实之王清因是获利十余年巨富遂甃钱成龙形号王清本　　王沛
按唐书王沛传沛许州许昌人少勇决为节度使上官涗所器妻以女署牙门将涗卒它婿田偁胁涗子袭领其军谋杀监军沛知其计密告之支党悉擒德宗嘉美即拜行军司马刘昌裔领节度奏沛为监察御史帝嫌昌裔所请薄拜兼御史中丞李光颜讨吴元济奇沛风概署行营兵马使数破贼有功蔡平加兼大夫复从光颜定淄青及光颜镇邠沛又为都将救盐州败吐蕃以功擢宁州刺史徙陈州李之乱以忠武节度副使率师讨进拜兖海沂密节度使徙忠武太和元年卒赠尚书右仆射　　王遂
按唐书王綝传綝孙孙遂好兴利操下以严累迁邓州刺史太府卿与度支潘孟阳争营田事宪宗怒出为柳州刺史会兵宿淮西亟财赋藉遂干强拜宣歙观察使蔡平东讨李师道召为光禄卿淄青行营粮料使于时析齐为三镇即拜遂沂兖海观察使遂资褊刻杖扑皆逾制裨校王弁谋乱执而杀之　　王潜按唐书王同皎传同皎子繇尚永穆公主生子潜字弘志生三日赐绯衣银鱼幼庄重不喜儿弄以帝外孙补千牛复选尚公主固辞元和中擢累将作监吏或籍名北军&amp;#骄堕不事潜悉奏罢之故不戒而办监无公食而息钱旧皆私有至潜取以具食遂为故事迁左散骑常侍拜泾原节度使宪宗与对大悦曰吾知而善职我自用之潜至镇缮壁垒积粟构高屋偫兵利而严遂引师自原州逾硖石取敌将一人斥烽候筑归化潘原二垒请复城原州度支沮议故原州复陷穆宗即位封琅琊郡公更节度荆南疏吏恶榜之里闾杀尢纵者分射三等课士习之不能者罢故无冗军太和初检校尚书左仆射卒于官赠司空　　王智兴按唐书王智兴传智兴字匡谏怀州温人少骁锐为徐州牙兵事刺史李洧洧弃李纳挈州自归纳怒急攻洧智兴能驶步奉表不数日至京师告急德宗出朔方军五千击纳解去自是为徐特将讨吴元济也李师道谋挠王师数侵徐其将王朝晏方攻沛智兴逆击败之朝晏脱身保沂州进破姚海兵五万于丰北获美妾三人斩以徇朝晏自沂以轻兵袭沛夜战狄丘复破之累迁侍御史元和十三年伐师道贼平进御史中丞长庆初河朔用兵加检校左散骑常侍充武宁军副使属朝廷用崔群为武宁节度智兴还勒兵斩关入杀异己者十余辈然后谒群谢曰此军情也群乃治装去智兴以兵卫送还朝至埇桥掠盐铁院及贡物劫商旅逐濠州刺史侯弘度朝廷甫罢兵不能讨即诏检校工部尚书充本军节度使智兴由是揪索财赂交权幸以贾虚名李同捷以沧德叛智兴请悉师三万赍五月粮讨贼既战降其将十辈遂拔棣州入朝册拜太傅封雁门郡王改忠武河中宣武三节度卒子九人晏平晏宰知名　　王佖
按唐书李晟传佖晟之甥闲骑射晟在师佖无不从以功擢神策将晟视佖与子姓等其给与过之召为左卫上将军元和中拜朔方灵盐节度使佖在镇检下亡术猜忌多杀人召还为右卫将军久之卒　　王弁按唐书王綝传綝孙孙遂拜沂兖海观察使遂资褊刻裨校王弁乃谋乱执而数其罪杀之帝以沂海新定畏青郓亦摇乃拜弁开州刺史至徐州械送京师斩东市　　王承宗
按唐书王武俊传武俊子士真士真死军中推其子承宗为留后始河北三镇自置副大使常处嫡长故承宗以御史大夫为之及总留事宪宗久不报伺其变承宗数上疏自言帝诏京兆尹裴武慰抚承宗奉诏恭甚请上德棣二州遂以检校工部尚书嗣领节度而以薛昌朝为保信军节度使统德棣昌朝嵩子也与承宗故姻家诏未至承宗驰骑劫而归囚之帝怒诏削官爵遣中人吐突承璀讨之承璀军无威略师不振及吴少诚死李绛奏赦承宗专事淮西帝不听承宗遣其属上书谢罪愿得自新乃诏浣雪尽以故地畀之罢诸道兵昌朝归京师承宗自谓计得謷然无顾惮乃绝承宗朝贡令六节度兵进讨明年元济平承宗大恐使牙将石泛奉二子至魏博因田弘正求入侍且请归德棣二州入租赋待天子署吏帝使尚书右丞崔从赐诏书许自新承宗素服待罪及是乃诏复官爵李师道平奉法益谨表所领州录事参军判司县主簿令皆丐王官十五年死军中推其弟承元为留后诏用为义成军节度使　　王朝晏
按唐书王智兴传李师道将王朝晏攻沛智兴逆击败之朝晏脱身保沂州进破姚海兵五万于丰北获美妾三人智兴即斩以徇朝晏自沂以轻兵袭沛夜战狄丘复破之　　王季则
按全唐诗小传季则登元和进士第
　　王初
按全唐诗小传初并州人仲舒之长子也元和末登进士第　　王叡
按全唐诗小传睿元和后诗人自号炙毂子
　　王良会
按全唐诗小传良会宪宗时内侍为西川监军使　　王播按唐书王播传播字明&amp;#其先太原人父恕为扬州仓曹参军遂家焉播贞元中与弟炎起并擢进士而播举贤良方正异等补盩厔尉以善治狱荐为监察御史除驾部员外郎迁工部郎中知御史杂事刺举不阿有能称擢御史中丞岁终改京兆尹进刑部侍郎领诸道盐铁转运使是时天下多故大理议谳科条丛繁播悉置格律商处重轻剖决如流超拜礼部尚书以赀贿结官要中外以为言为剑南西川节度使长庆初召为刑部尚书复领盐铁进中书侍郎同中书门下平章事时权幸竞进播赖其力至宰相专务将迎众望不猒乃出为淮南节度使敬宗即位拜检校司空以王涯代使播失职文宗立就进检校司徒太和元年入朝拜左仆射复辅政累封太原郡公时韦处厚当国以献替自任天子向之播专以钱谷进不甚与事居位四年卒赠太尉谥曰敬　　王炎
按唐书王播传播弟炎有名擢进士终太常博士子铎镣　　王晃
按唐书王涯传涯父晃历左补阙温州刺史
　　王正雅
按唐书王翃传翃子正雅字光谦行谨饬为崔邠所器元和初擢进士累迁监察御史穆宗时京邑多盗贼正雅以万年令威震豪强尹柳公绰言其能累擢汝州刺史入为大理卿太和中卒赠左散骑常侍　　王承元按唐书王承元传承元承宗弟也年十六劝承宗讨李师道承宗少之不用承宗死未发丧大将谋取帅它姓参谋崔燧与诸校计以祖母凉国夫人李命承元嗣承元泣且拜不受诸将牢请承元谢曰诸君不忘王氏以及孺子苟有令其从我乎众曰惟命乃视事密表请帅于朝穆宗诏起居舍人柏耆宣慰授承元检校工部尚书义成军节度使北镇以两河故事胁诱承元不纳诸将皆悔耆至士哭于军承元曰前李师道有诏赦死欲举族西诸将止弗遣他日乃共杀之今君等幸置我无与师道比乃&amp;#拜诸将诸将语塞承元即出家赀尽赐之斩不从命者十辈军乃定入朝昆弟拜刺史者四人位于朝者四十人祖母入见帝命中宫礼异等徙承元鄜坊丹延节度俄徙凤翔封岐国公徙节淄青卒赠司徒　　王廷凑
按唐书王廷凑传廷凑本回纥阿布思之族&amp;#安东都护府曾祖五哥之为李宝臣帐下骁果善斗王武俊养为子故冒姓王世为裨将廷凑生骈胁沈鸷少言田弘正至镇州诏以度支缗钱百万劳军不时致廷凑暴其稽以观众心众果怨由是害弘正穆宗怒以弘正子布为魏博节度使率军进讨仍敕横海昭义河东义武军并力会朱克融囚张弘靖以幽州乱乃合从拒王师当是时帝赐无艺府帑空既集诸道兵调发火驰民不堪其劳廷凑乘间夺转运车六百乘食愈困战&amp;#溃明年魏牙将史宪诚叛田布众溃于南宫帝不得已乃赦廷凑廷凑既原则稍挺与克融宪诚深相结为辅车援李同捷逆命幽魏徐兖兵讨之廷凑稍畏表上景州帝方厌兵赦之悉复官爵久之进兼太子太傅太原郡公太和八年死军中以元逵请命帝听袭节度　　王守澄
按唐书王守澄传守澄者史亡所来元和中监徐州军召还方宪宗喜方士说诏天下求其人宰相皇甫鏄左金吾将军李道古等白见杨仁昼浮屠大通仁昼更姓名曰柳泌大通自言寿百五十岁有不死药天子惑其说泌以金石进帝饵之躁甚数暴怒恚责左右踵得罪禁中累息帝自是不豫十五年罢元会群臣危恐会义成刘悟来朝赐对麟德殿悟出曰上体平矣内外乃安是夜守澄与内常侍陈弘志弒帝于中和殿绿所饵以暴崩告天下乃与梁守谦韦元素等定册立穆宗俄知枢密事文宗嗣位守澄有助力进骠骑大将军帝疾元和逆罪久不讨故以宋申锡为宰相谋因事除之不克更因其党郑注李训乘其罅于是流杨承和于欢州韦元素象州遣中人刘忠谅追杀元素于武昌承和次公安赐死训乃胁守澄以军容使就第使内养赍鸩赐死事秘时无知者赠扬州大都督其弟守涓自徐州监军召还死于中牟　　王璠
按唐书王璠传璠字鲁玉元和初举进士宏辞皆中迁累监察御史仪峻整着称于时以起居舍人副郑覃宣慰镇州长庆末擢职方郎中知制诰时李逢吉秉政特厚璠骤拜御史中丞璠挟所恃颇横恣道直左仆射李绛交骑不避逢吉惮绛正遏其事不奏但罢璠为工部侍郎而绛亦用太子少师分司东都议者不直之初璠按武昭狱意逢吉德己及罢中丞乃失望久之出为河南尹时内厩小儿颇扰民璠杀其尢暴者远近畏伏入为尚书右丞再迁京兆尹郑注奸状始露宰相宋申锡御史中丞宇文鼎密与璠议除之璠反以告王守澄而注由是倾心于璠进左丞判太常卿事出为浙西观察使李训得幸璠于逢吉旧故故荐之复召为左丞拜户部尚书判度支封祁县男李宗闵得罪璠亦其党见注求解乃免训将诛宦人乃授河东节度使已而败璠子遐休直弘文馆所善学士令狐定及刘轲刘軿仲无颇柳喜集其所皆被缚定等自解辩得释遐休诛　　王彦威
按唐书王彦威传彦威其先出太原少孤家无赀自力于学举明经甲科淹识古今典礼未得调求为太常散吏卿知其经生补检讨官彦威采获隋以来下讫唐凡礼沿革皆条次汇分号元和新礼上之有诏拜博士坐祝辞误夺二季俸削一阶后累擢司封郎中弘文馆学士谏议大夫李师道既平其十二州赋法未均诏彦威为勘定两税使还兼史馆修撰下迁河南少尹俄改司农卿李宗闵执政雅善之进拜平卢节度使开成初召为户部侍郎判度支会边兵诉所赐不时缣皆敝恶贬卫尉卿俄检校礼部尚书为忠武节度使徙节宣武封北海县子性强敏善着书颇行于时卒赠尚书右仆射谥曰靖　　王涯
按唐书王涯传涯字广津其先本太原人魏广阳侯冏之裔祖祚父晃涯博学工文擢进士又举宏辞再调蓝田尉久之以左拾遗为翰林学士进起居舍人元和初贬虢州司马徙袁州刺史宪宗思之召知制诰累迁工部侍郎封清源县男帝以其孤进自树立数访逮以私居远或召不时至诏假光宅里官第诸学士莫敢望俄拜中书侍郎同中书门下平章事穆宗立出为剑南东川节度使长庆三年入为御史大夫迁户部尚书盐铁转运使文宗嗣位拜太常卿以吏部尚书代王播复总盐铁政刻急岁中进尚书右仆射俄拜司空始变茶法益其税以济用度下益困而郑注亦议榷茶天子命涯为使心知不可不敢争李训败乃及祸　　王沐
按唐书王涯传涯从弟沐客江南困穷来京师谒涯二岁乃得见许以禄仕难作死　　王孟坚
弟仲翔
　季琰

按唐书王涯传李训败涯诛子孟坚为工部郎中集贤殿学士仲翔太常博士季琰校书郎皆死　　王稷
按唐书王锷传锷子稷历鸿胪少卿锷在藩稷常留京师视势高下轻重以纳赀焉尝请籍坊以广第舍作复垣洞穴实金钱其中锷卒长庆二年用为德州刺史悉金宝媵侍以行节度使李全略利其货因军乱杀稷纳其女为媵开成中沧州节度使刘约奏稷子叔泰生五岁值全略乱为郡人匿养得不死文宗悯焉诏授九品官使奉锷祀　　王茂元
按唐书王栖曜传栖曜子茂元少好学德宗时上书自荐擢试校书郎改太子赞善大夫吕元膺留守东都署防御判官累迁岭南节度使郑注用事迁泾原节度使注败悉出家赀饷两军得不诛封濮阳郡侯卒赠司徒谥曰威　　王晏平
按唐书王智兴传智兴子晏平幼从军以讨李同捷功检校右散骑常侍朔方灵盐节度使父丧擅取马四百归洛阳御史劾之有诏流康州不即行阴求援于河北三镇改永州司户参军　　王源中
按唐书卢景亮传王源中字正蒙擢进士宏辞累迁左补阙是时中官领禁兵数乱法捕台府吏属系军中源中上言台宪者纪纲地府县责成之所设吏有罪宜归有司无令北军乱南衙麾下重于仗内帝纳之累转户部郎中侍郎擢翰林学士进承旨学士源中嗜酒帝召之醉不能见及寤忧其慢不悔不得进也他日又如之遂失帝意以疾自言出为山南西道节度使入拜刑部侍郎未几领天下节度使开成三年卒赠尚书右仆射源中淡名利率身治人约而简当时咨美　　王质
按唐书王质传质字华卿五世祖通为隋大儒质少孤客寿春力耕以养母讲学不&amp;#诸生从授业者甚众年逾四十偃蹇无进取意姻友苦劝以仕乃举进士中甲科繇秘书省正字累佐帅府五迁侍御史繇山南西道节度副使再转谏议大夫宋申锡之得罪质与谏官伏阁文宗开延英召见泣涕陈谏帝稍寤申锡得不死为宦竖所恶出虢州刺史李德裕素器之擢给事中河南尹徙宣歙观察使卒年六十八赠左散骑常侍谥曰定　　王起
按唐书王播传播弟起字举之释褐校书郎补蓝田尉元和末累迁中书舍人数上疏谏穆宗畋游事拜礼部侍郎历河中节度使召授兵部尚书加皇太子侍读文宗好古学是时郑覃以经术进起以敦博显帝数访逮时政开成三年入翰林为侍讲学士武宗立为东都留守召为吏部尚书帝患选士不得才特命起典贡举封魏郡公凡四举士皆知名者人伏其鉴擢山南西道节度使同中书门下平章事宣宗初卒赠太尉谥曰文懿起嗜学非寝食不&amp;#废帝尝以疑事令使者口质起具榜子附使者上凡成十篇号曰写宣它撰集亦多子龟式　　王逢
按唐书王沛传沛子逢从父征伐累功署忠武都知兵马使太和中入为诸卫将军从刘沔石雄破回鹘于天德武宗命讨刘稹为太原道行营将稹平加检校右散骑常侍后亦至忠武节度使　　王晏宰
按唐书王智兴传智兴子晏宰后去晏独名宰&amp;#神策军甘露之变以功兼御史大夫为光州刺史有美政段文昌荐之朝除盐州刺史累迁邠宁庆节度使回鹘平徙忠武军讨刘稹也诏宰以兵出魏博趋磁州当是时何弘敬阴首鼠闻宰至大惧即引军济漳水宰相李德裕建言河阳兵寡以忠武为援既以捍洛则并制魏博遂诏宰统河阳行营进取天井关贼党离沮德裕以宰乘破竹势不遂取泽州以其子晏实守磁为顾望计帝有诏切责宰惧急攻陵川破石会关进攻泽州其将郭谊杀稹降遂节度太原宣宗初入朝厚结权幸求宰相周墀劾之乃还军徙河阳罢为太子少保分司东都进少傅卒　　王博武
按唐书王博武传博武许州人会昌中侍母至广州及沙涌口暴风母溺死博武自投于水岭南节度使卢贞俾吏沉罟获二尸焉乃葬之表其墓曰孝子墓诏为刻石　　王元逵
按唐书王廷凑传廷凑子元逵识礼法岁时贡献如职帝悦诏尚绛王悟女寿安公主其后刘稹叛武宗诏元逵为北面招讨使诏下即日引道拔宣务壁破援军累迁检校司徒同中书门下平章事稹平封太原郡公大中八年死赠太师谥曰忠子绍鼎袭　　王枢按全唐诗小传枢浙西湖州郡判官
　　王甚夷
按全唐诗小传甚夷字无党会昌三年进士第　　王晏实按唐书王智兴传智兴子晏宰晏宰子晏实幼机警智兴自养之故名与诸父齿擢淄州刺史终天雄节度使　　王绍鼎
按唐书王廷凑传廷凑子元逵元逵子绍鼎字嗣先累擢检校尚书左仆射为人淫湎自放病死赠司空子幼未能事宣宗以元逵次子绍懿为留后以嗣　　王严按全唐诗小传严大中时布衣
　　王传
&lt;/div&gt;
    &lt;div class="pagination"&gt;
&lt;a href="氏族典卷诸姓部_page339.html"&gt;上一页&lt;/a&gt;&lt;span&gt;...&lt;/span&gt;&lt;a href="氏族典卷诸姓部_page335.html"&gt;335&lt;/a&gt;&lt;a href="氏族典卷诸姓部_page336.html"&gt;336&lt;/a&gt;&lt;a href="氏族典卷诸姓部_page337.html"&gt;337&lt;/a&gt;&lt;a href="氏族典卷诸姓部_page338.html"&gt;338&lt;/a&gt;&lt;a href="氏族典卷诸姓部_page339.html"&gt;339&lt;/a&gt;&lt;span class="current-page"&gt;340&lt;/span&gt;&lt;a href="氏族典卷诸姓部_page341.html"&gt;341&lt;/a&gt;&lt;a href="氏族典卷诸姓部_page342.html"&gt;342&lt;/a&gt;&lt;a href="氏族典卷诸姓部_page343.html"&gt;343&lt;/a&gt;&lt;a href="氏族典卷诸姓部_page344.html"&gt;344&lt;/a&gt;&lt;a href="氏族典卷诸姓部_page345.html"&gt;345&lt;/a&gt;&lt;span&gt;...&lt;/span&gt;&lt;a href="氏族典卷诸姓部_page341.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
