<!DOCTYPE html>
<html>
<head>
    <meta charset="UTF-8">
    <title>交谊典饯别部 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>交谊典饯别部 - 第 1 页/共 6 页</h1>
    <div class="content">
　饯别部总论
北齐颜氏家训
　　风操篇
别易会难古人所重江南饯送下泣言离有王子侯梁武帝弟出为东郡与武帝别武帝曰我年已老与汝分张心甚恻怆数行泪下侯遂密云赧然而出坐此被责飘飖舟渚一百许日卒不得去北间风俗不屑此事岐路言离欢笑分首然人性自有少涕泪者肠虽欲绝目犹烂然如此之人不可强责宋册府元龟
　　饯别
夫祖离送别必在于有情登山临水实生于远思若乃膺受封之宠持式玉之命成师以出上受而归则有都邑尽倾车盖干乘赋诗以见志赠言以表诚简册已来风流相接其或怀去国之戚有永诀之惧莫有不慷慨悲歌留连燕胥自非达者岂能忘情于此际者哉
　饯别部艺文一
　　感离赋
有
序
　　　　　　魏文帝
　建安十六年上西征余居守老母诸弟皆从不胜　思慕乃作赋曰秋风动兮天气凉居常不快兮中心伤出北园兮仿徨望众墓兮成行柯条憯兮无色绿草变兮萎黄感微霜兮零落随风雨兮飞扬日薄暮兮无悰思不衰兮愈多招延伫兮良久忽踟蹰兮忘家　　离居赋　　　　　　　　　　　同前惟离居之可悲廓独处于空□愁耿耿而不寐历冬夜之悠长惊风厉于闺闼忽增激于中房动帷裳之彼明烛之无光　　离思赋　　　　　　　　　　　曹植　建安十六年大军西讨马超太子留监国植时从　焉意有忆恋遂作离赋云在肇秋之嘉月将曜师而西旗余抱疾以宾从扶衡轸而不怡虑征期之方至伤无阶以告辞念慈君之光惠庶没命而不疑欲毕力于旌旄将何心而远之愿我君之自爱为皇朝而宝己水重深而鱼悦林修茂而鸟喜　　释思赋
有
序
　　　　　　　前人
　家弟出养族父郎中伊予以兄弟之爱心有恋然　作此赋以赠之彼翔友之离别犹求思乎白驹况同生之义绝重背亲而为□乐鸳鸯之同池羡比翼之共林亮根异其何戚痛别干之伤心　　别赋　　　　　　　　　　　晋陆机伊公子之可怀悲永别之局期悼同居之无乐曾不逾乎一期经春秋之寒暑常戚戚而不怡登九层而修观超临远以相思　　感别赋　　　　　　　　　　　傅咸　友人鲁庶叔雅量弘济思心辽远余自与之相长　情相亲爱有如同生其后选太子洗马俄而谬蒙　朝私猥斯职虽惧不称而喜得与此子同班共　事天下之遇未有若此周旋三载鲁生迁尚书郎　虽别不远而情甚怅恨退作兹赋云尔嘉天地之交泰美万物之会通悦朋友之攸摄慕管鲍之遐踪退以文而会友钦公子之清尘信同声之相应意未写而情亲誓稚好之龆□分绸缪而日新兰蕙含芬有时而馨龙骥踠足有时而征干道变化时惟大明峨峨睦友载扬厥声降圣宰之旌招曜羽仪之上京赞唐虞之嘉运超飞跃乎太清佩银璜于帝侧拖紫艾于天庭瞻宸极之眇眇喜吾子之宠荣无荆玉之异观猥齐景于夜光敢有觊于斯举欣与子而并翔天启其愿自忝苹蘩幼则同游长则同班同心厥职其臭如兰庶绩未凝圣朝畴咨显佐纳言先综万几出顺景而为偶入阒然而无依步虚宇以低回想宴笑之余晖意缠绵而弥结泪雨面而沾衣　　叹别赋　　　　　　　　　　梁刘潜在羇旅兮为思每居常而不乐意难偕于骀荡情易邀于陨获愁非招而自来忧试排而不却退求己以自省慨抚襟而太息位不俟于一进发徒彰于二色名有似于务耕学无均于譬织在初归之为庆庶因拙而自收保私庭之宴喜共昆弟而嬉游校小文于摇笔比楷式于临流止每欢于接膝行如喜于同辀忽一去而数千遂离居而别域阻同被于当寐乖共餐于终食唯凭远望以代归负相思其无力　　别赋　　　　　　　　　　　　江淹黯然销魂者唯别而已矣况秦吴兮绝国复燕宋兮千里或春苔兮始生乍秋风兮蹔起是以行子肠断百感凄恻风萧萧而异响云漫漫而奇色舟凝滞于水滨车逶迟于山侧棹容与而讵前马寒鸣而不息掩金觞而谁御横玉柱而沾轼居人愁卧恍若有亡日下壁而沉彩月上轩而飞光见红兰之受露望青楸之罹霜巡层楹而空掩抚锦幕以虚凉知离梦之踯躅意别魂之飞扬故别虽一绪事乃万族至若龙马银鞍朱轩绣轴帐饮东都送客金谷琴羽张兮箫鼓陈燕赵歌兮伤美人珠与玉兮艳暮秋罗与绮兮娇上春惊驷马之素沬耸渊鱼之赤鳞造分手而衔涕咸寂寞而伤神乃有剑客□恩少年报士韩国赵□吴宫燕市割慈忍爱离邦去里沥泣共诀刎血相视驱征马而不顾见行尘之时起方衔感于一剑非买价于泉里金石震而色变骨肉悲而心死或乃边郡未和负羽从军辽水无极雁山参云闺中风暖陌上草熏日出天而耀景露下地而腾文镜朱尘之照烂袭青气之烟熅攀桃李兮不忍别送爱子兮沾罗裙至如一赴绝国讵相见期视乔木兮故里诀北梁兮永辞顾左右兮魄动视亲宾兮泪滋可班荆兮增恨唯樽酒兮叙悲值秋雁兮飞日当白露兮下时怨复怨兮远山曲去复去兮长河湄又若君居淄右妾家河阳同琼佩之晨照共金炉之夕香君结绶兮千里惜瑶草之徒芳□幽宫之琴瑟晦高台之流黄春闺閟此青苔色秋帐含兹明月光夏簟青兮画不暮冬缸凝兮夜何长织锦曲兮泣已尽回文诗兮影独伤傥有华阴上士服食还仙术将妙而犹学道已寂而未传守丹而不顾炼金鼎而方坚驾鹤上汉骖鸾腾天暂游万里少别千年惟世间兮重别谢主人兮依然下有芍药之诗佳人之歌桑中卫女上宫陈娥春草碧色春水绿波送君南浦伤如之何至乃秋露如珠秋月如珪明月白露光阴往来与子之别思心徘徊是以别方不定别理千名有别必怨有怨必盈使人意夺神骇心折骨惊虽渊云之墨妙严乐之笔精金闺之诸彦兰台之群英赋有凌云之称辩有雕龙之声讵能摹暂离之状写永诀之情者乎　　离别赋并
序
　　　　　　　张缵
　太常刘侯前辈宿达余在纨绮之岁固以钦其风　矣及理棹江干揽涕还望采萧之咏不觉成篇彼刘侯之矫矫承世德之清辉挺荆衡之箘□辉江汉之珠玑昔相知于一定逾盛衰乎二纪岂因媒以成亲非弹冠而来仕分自谐于金石情冥符于兰芷忘时辈之后先略相知之年齿及胥遇于云阁又方驾而联曹宵拥衾而暗语昼税鞅以游遨案方前而等食衣共体而同袍犹合欢之蠲忿如来苏之释劳唯吾人之与子兮谅不言其已召在百代而奚殊虽千年而同调宁风波之所移岂流俗之能要非高唱而云拟逢下士而或笑隔愿言于信次尚眷眷而兴怀矧云崖之远诀抱离□而长乖顾龙门而掩涕瞻郢路而何偕在惊禽之屡感迫徂年之长暮眺湘沅之分流遵洞庭之永路山峻高而易隐浦邅回而难泝□啾啾而夜吟鹃骚骚而晓度抚客子兮何心能辞乡兮别故抱荃蕙之遗芳共离披于霜露　　连珠　　　　　　　　　　北周庾信盖闻江黄戎马之侥鄢郢风□之格乍有云而不归或无期而远客是以章华之下必有思子之台云梦之傍应多望夫之石盖闻无怨生离恩情中绝空思出水之莲无复回风之雪是以楼中对酒而绿珠前去帐里悲歌而虞姬永别盖闻迁移白羽流徙房陵离家析里凄恨抚膺是以吴起之去西河潸然出涕荆轲之别燕市悲不自胜盖闻执珪事楚博士留秦晋阳思归之客临淄羇旅之臣是以亲友会同不妨怀抚凄怆山河离异不妨风月关人　　送东海孙尉诗序　　　　　　唐杨□东川孙尉文章动俗符彩射人官裁下士宣大夫之三德运偶上皇作东南之一尉庸才扰扰流俗喧喧谈远近为等差俶中外为优劣殊不知三元合朔九州同轨蓬瀛可访还疑上苑之中日月不占更似灵台之下彼其之子未为后时凡我朋友无劳疑别徒以士之相见人之相知必欲轩盖逢迎朝游夕处亦常□波阻绝风流雨散去矣孙侯远离隔矣但当晨看旅雁君逢系帛之书夕望牵牛余候乘槎之客未能免俗何莫赋诗缀集众篇列之如左　　送徐录事诗序　　　　　　　　前人徐学士风流倩倩容貌堂堂汝南则颜子更生洛下则神人重出书有万览之者实符于郑元州有九游之者颇类于班固怀岐嶓之旧迹想江汉之遗风粤在于永淳元年孟夏四月始以内率府录事出摄苍溪县主簿同彼漆园之庄周聊居贱职异乎安定之梁不惮劳人騑骖而欲行纷纭而戒道是日也鹤鸣于野龙升于天诗成流火之文易占清风之卦圣主以□时同律义在于省方皇储以守器承祧任隆于监国留台务静博望时闲于是久敬之善交平生之故友临御沟而帐饮就离亭而出宿居成别易坐觉悲来平原二客追子高而已远河上诸公饯林宗而有慕两乡风月万里江山修路为下泣之思长天非寄愁之所何以处我戒之必轼何以赠行上路不拜孙子荆倾国之送岂若是乎潘安仁金谷之篇尽于斯矣　　送并州旻上人诗序　　　　　　前人三元日月不能改弦望之期四序炎凉不能移变通之运况乎人生天地岳镇东西良时美景始云蒸而电激临水登山忽风流而雨散道之常也复何言哉是旻上人天骨多奇神情独王法门梁栋岂非龙象之雄晋国英灵即是河汾之宝道尊德贵所以名称并闻尽性穷神所以身心不动遍观天下暂游城阙刘真长之远致雅契高风习凿齿之宏才深期上德芝兰一面暂悦新知垂棘连城将游旧府鸡山法众饯行于素浐之滨麟阁良朋祖送于青门之外是日也河山雨气原野秋阴风□凄而禁□寒草木落而城隍晚云中振锡有如鸿鹄之飞水上乘杯更似神仙之别左右为之魂动金石由其色变恒山岱岳看□鼎于风云帝里神州对长安于白日两乡邈远何当惠远之游千里相思空有关山之望群贤佥议咸可赋诗题其爵里编之简牍　　三月三日于灞水曲饯豫州杜长史别昆季序　　　　　　　　　　　　　　　宋之问上巳佳游近郊春色朱轩映野见东流之祓禊白云在天怆南登之送别杜长史言辞灞浐将适荆河恋旧乡之乔木借故园之芳草鸰原四鸟是日分飞舆泉二龙此时云远绿潭一望青山四极秦人去国乘右辅之修途洛客思归忆东京之曲水请染翰操纸即事形言各赋兰亭之诗咸申葛陂之赠　　送怀州皇甫使君序　　　　　　前人甸服三百里共京都参化良吏二千石与天子分忧覃怀奥区必寄能者皇甫使君累司宠职夙着香名威惠历刺于外台风流载款于京国议者应南宫之象实谓光朝使乎奏西河之能更劳为郡襜帷即路供帐出郊宿雨碧滋浮汉城之气色朝阳红景入太山之草树新丰美酒不换离心函谷重关能摇别恨河内未理暂借寇恂颍川既辑伫归黄霸庙堂侧席群公以尚义相高川陆分途我辈以赠言为贵筵开灞岸路指太行请居人赠王粲之诗去者留阮公之作　　送裴五司法赴都序　　　　　　前人夫有怀必感今昔共之盖理通聚散事均穷达望秦是断肠之所况念故园怀洛多掩涕之人更分良友裴五官业传河宝才诞岳灵彩思有神须眉若画一日不见鄙□都生千里送归风流忽远朝英出饯回北走于郊隅野墅销氛引南山于庭际客饮恨而欢促席含情而景迟目乔树之将华青门恋旧背芳萱之稍吐金谷逢春举杯伊何愿君轸之少驻赋诗于是旌余志之所之敢谓座宾盍宣离唱　　袁侍御席饯永昌独孤少府序　　前人春其暮兮劳志士之幽叹友其行矣结吾徒之远悲岂不以时物华岁好事者赏而不足名流才子相欢者怀而不见河南独孤册风仪松竹词赋云泉清议多南史之才选署半北部之彦袁侍御风霜利器金石宏材执宪称柱下之雄礼士采域中之俊尔乃选辰开宴考地疏筵落花覆沼悬藤扫砌竹林以清气娱宾兰畹以芳心爱客环坐三尺起君子之风祖道百壶酌贤人之酒去留交轸舞咏相喧管召鱼乐杯熏□醉此时奚怨盛集无何是日增悲韶芳亦尽啼鸟送晚遥栖御史之林班马嘶归近送舍人之驿夫登高动咏赠远形言岂鄙怀之庶几乃群公之事业盍请离唱用贵洛阳之纸焉人采一言各题四韵　　秋晚入洛于毕公宅别道王宴序　王勃下官才不旷俗宠不动时充皇王之万姓预乾坤之一物早师周礼偶爱儒宗晚读老庄动谐真性进非干物自□朝市之机退不邀荣谁识王侯之贵散琴樽于北阜喜耕凿于东陂野老披荷暂辞幽涧山人卖药忽至神州惊帝室之威灵伟皇居之壮丽朝游魏阙见轩冕于南宫暮宿灵台闻弦歌于北里交情独放已厌人间野性时违少留都下道王以天孙之重分曲阜之新基毕公以帝室之华拥平阳之旧馆迹尘锺鼎思在江湖居荣命于中朝接风期于下走绿縢朱绂且混以萝裳列榭崇轩坐均于蓬户宾主由其莫辨语默于是同归终太王之乐善备将军之揖客是日也云繁雨骤气爽风驰高秋九月王畿千里高扃向术似元礼之龙门甲第临衢有当时之驿骑英王入座牢醴还陈高士临筵樵苏不爨是非双遣自然天地之间荣贱两忘何必山林之下元谈清论泉石纵横雄笔壮词烟霞照灼既而神驰象外宴洽寰中白露下而南亭虚苍烟生而北林晚鶢鶋始望不及牲牢麋鹿长怀非忘林薮先生负局倦城市之尘埃游子横琴忆江州之杜若况乎迹不皆遂时不再来属宸驾之方旋值群公之毕从洛城风景此会无期戚里笙竽浮欢易尽仰云霞而道意舍尘事而论心夏仲御之浮舟愿乘春水张季鹰之命驾思动秋风策藜杖而非遥敕柴车之有日青溪数曲幽人长往白云万里帝乡难见安贞抱朴已甘心于下走全忠履道是所望于群公倘心迹克谐去留咸遂庙堂多暇返身沧海之隅轩冕所辞回首箕山之路寻赤松而见及泛黄菊以相从虽源水桃花时时失路而幽山桂树往往逢人庶公子之来游幸王孙之毕至茅君待客自有金坛王烈迎宾还开石架惟恐一丘风月侣山水而忘年三径蓬蒿待公卿之来日对光阳之易晚惜云雾之难披群公邺县凫飞入朝廷而不出下走辽川鹤去谢城阙而依然敢抒重襟爰疏短引式命离前之笔希存别后之资凡我故人其辞云尔　　春夜桑泉别少府序　　　　　　前人下官以穷途万里动脂辖以长驱王公以倾饯百壶别芳筵而促兴是以青阳半序明日中宵离亭拥花草之芳别馆积琴歌之思去留欢尽动息悲来惜投分之几何恨知音之忽间他乡握手自伤关塞之春异县分襟意切凄怆之路既而星河渐落□雾仍开高林静而霜鸟飞长路晓而征骖动含情不拜空伫听于南昌挥涕无言请投文于西候因探一字四韵成篇　　还冀州别洛下知己序　　　　　前人东西南北丘也何从寒暑阴阳时哉不与河阳古树无复残花合浦寒□空惊坠叶王生卖药入天子之中都夏统乘舟属群公之大会风□匝地车马如龙钟鼓沸天美人似玉芳筵交映旁侥豹象之胎华馔重开直报蛟龙之髓季鹰之思吴命驾果为秋风伯鸾之适越登山以求渌水辞故友谢时人登鄂□而迂回入邙山而北走何年风月三山沧海之春何处风花一曲青溪之路宾鸿逐暖孤飞万里之中仙鹤随云直去千年之后悲夫光阴难再子卿殷勤于少卿风景不殊赵北相望于洛北鸳鸯雅什俱为赠别之资鹦鹉奇杯共尽忘忧之酒　　秋日楚州郝司户宅遇饯霍使君序
　　　　　　　　　　　　　　　　前人上元二载高秋八月人多汴北地实淮南海气近而苍山阴天光秋而白云晚川途所亘郢路极于崤潼风壤所交荆门洎干吴越凭胜地列雄州城池当要害之冲寮采尽鹓鸾之选昌亭旅食悲下走之穷愁山曲淹留属群公之宴喜披鹤雾陟龙门故人握手新知满目饮崔公之盛德果遇攀轮慕郝氏之高风还逢解榻接衣簪于座右驻旌棨于城隅临风云而解带眄江山以挥涕岩楹左峙俯映元潭野径斜开傍连翠渚青苹布叶乱荷芰而动秋风朱草垂荣杂芝兰而涵晚液舣仙舟于石岸荐绮席于沙场宾友盛而芳□满林塘清而上筵肃琴歌迭起俎豆骈罗烟霞充耳目之玩鱼鸟尽江湖之赏情盘乐极日暮途遥思染翰以凌云愿麾戈以留景嗟乎素交为重觉老幼之同归朱绂傥来岂荣枯之足道且欣风物共悦濠梁齐天地于一指混飞沉于一贯嗟乎此欢难再殷勤北海之人相见何时惆怅南溟之路请扬文笔共记良游人赋一言俱成四韵云尔　　秋日饯别序　　　　　　　　　前人黯然别之销魂悲哉秋之为气人之情也伤如之何极野苍茫白露凉风之八月穷途萧索青山白云之万里奏鸣琴则离□别鹤惊岐路之悲心来胜地则时雨凉风助他乡之旅思琴书人物冀北关西去马归轩云间日下杨学士天璞自然地灵无对二十八宿禀太极之一星六十四爻受乾坤之两卦论其器宇沧海添江汉之波序其文章元圃积烟霞之气几神之外犹是卿云陶铸之余尚同嵇阮接光仪于促席直□明月生天响词辩于中筵但觉清风满座悠哉天地含灵有喜愠之容丘也东西怅望积别离之恨烟霞直视蛇龙去而泉石空文酒求朋贤俊散而琴歌断门生饯别如北海之郡前高士将归似东都之门外研精麝墨运思龙章希存宿昔之资去启相思之咏　　冬日羇游汾阴送韦少府入洛序　前人游汾胜壤楼船高汉帝之词卜洛名都城邑辨周公之迹仰天文而窥日月虽共光华凭地理而考山川即殊南北韦少府玉山四照珠胎一色纵横振锋颖之才吐纳积江湖之量子云笔札拥鸾凤于行间孙楚文词列宫商于调下牵丝一命披林野而随班考绩三年指兰台而赴选移征驾背长亭地隔风烟人离岁月原阙
四字
既同斟桂之欢岐路风尘即断惊蓬之
思下官诗书拓落羽翮摧颓朝廷无立锥之处丘园有括囊之所山中事业暂别渔樵天下栖迟少留城阙忽逢萍水对云雨以无聊倍切穷途抚形骸而何托于时冰霜裂地星象回天朔风动而关塞寒明月下而楼台曙各题一字传之两乡云尔　　感兴奉送王少府序　　　　　　前人八十有遇共太公晚官未迟七岁神童与颜回早死何益仆一代丈夫四海男子衫襟缓带拟贮鸣琴衣袖阔裁用安书卷贫贱无有种富贵不选人高树易来风幽松难见日羽翼未备独居草泽之间翅翮若齐即在云霄之上鸟众多而无辨凤马群杂而不分龙荆山看刖足之夫湘水闻离骚之客人贫材富罔窥卿相之门貌弱骨刚岂入王侯之宅王少府北辞伊阙南登湎山过我贫居饮我清酒一谈经史亚比孔先生再读辞章何如曹子建山岳藏其迹川泽隐其形一旦□风云千年想光景孔夫子何须频删其诗书焉知来者不如今郑康成何须浪注其经史岂觉今之不如古王少府乃可畏后生学问人也各为四韵共写别怀　　越州永兴李明府宅送萧三还齐州序
　　　　　　　　　　　　　　　　前人嗟乎不游天下者安知四海之交不涉河梁者岂识别离之恨松枝薜衣琴□为得意之亲临远登高烟霞是赏心之事有梁孝王之下客仆是河南之南孟尝君之上宾子在北山之北幸属一人作寰中之主翛然四皓为方外之臣俱游万物之间相遇三江之表许元度之清风朗月时慰相思王逸少之修竹茂林屡陪欢宴加以惠而好我携手同行或登吴会而听越吟或下宛曲而观禹穴良谈落落金石丝竹之音辉雅致飘飘松柏风云之气状当此时也尝谓连璧无异乡之别断金有好亲之契生平于张范之年齐物于惠庄之岁三光回薄未殚投分之情四序循环讵尽忘年之道岂期我留子往乐去悲来横咽水而东西绪愁云于南北况乎泣穷途于白首白首非临别之秋嗟岐路于他乡他乡岂送归之地蓐收戒序少昊司辰清风起而城阙寒白露下而江山远徘徊去鹤将别盖而同飞断续来鸿共离舟而俱泛古人道别动便经年今我言离会当何日山巨源之风流令望善佐朝廷嵇叔夜之潦倒粗□甘从草泽行当山中攀桂往往思仁野外纫兰时时佩德人非桃李岂得无言子是箫韶当须振响勉酌伤离之酒具陈感别之词各赋一言俱题六韵　　江宁吴少府宅饯宴序　　　　　前人蒋山南望长江北流伍胥用而三吴盛孙权困而九州裂遗墟旧壤百万里之皇城虎踞龙盘三百年之帝国阙连石塞地实金陵霸气尽而江山空皇风清而市朝改昔时地险尝为建业之雄都今日太平即是江宁之小邑吴生俊采辅佐烹鲜我辈良游方驰去鹢梁伯鸾之远逝自有长谣闵仲叔之遐征欲逢厚礼临别浦枕离亭阵云四面洪涛千里帘帷后辟竹树映而秋烟生栋宇前临波潮惊而翔风动嗣宗高啸绿轸方调文举清谈芳樽自满想衣冠于旧国便值三秋忆风景于新亭俄伤万古情穷兴合乐极悲来怆零雨于中轩动流波于下席嗟乎九江为别帝里隔于云端五岭方逾交州在于天际方严去舳且对途穷玉露下而苍山空他乡悲而故人别请开文囿共泻词源人赋一言俱题四韵　　送李十五序　　　　　　　　　前人夫人生百龄促膝是忘年之契丈夫四海交颐非赠别之资然乃想山川之遽违送归将远惜岁年之不待行乐无时于是辍离骖以少留敞幽亭之多暇山芳袭吹疑居兰室之中水树含香宛似枫江之上御沟新溜近入离弦宾馆余花遥催别酒既而荥波东注灞岸南登浮蚁倾而高宴终飞鸟落而离宫散虽相思为赠终结想于华滋而素赏无暌盖申情于丽藻人为四韵各赋一篇　　送白七序　　　　　　　　　　前人天地所以间南北山川所以别风云阳舒阴惨觉造化之为劳日运星回恨良辰之不定白七官天台杰气地乳奇精当益友之龙头处通侯之燕颔灵珠耀掌是琴酒之文人长剑横腰即风云之烈士属天象掩峻帝道征祥吐胸臆之珠玑作朝廷之鸾凤寰中握手得希代之英灵天下倾心尽当年之意气整秋驾驻春装背横溪之七曲对长亭之十里中情易感下调多愁送君当东陆之前逢我在北风之别嗟乎良友不追神交已远同人者少方见阮籍之眼青知我者稀不学冯唐之首白唯当逊游绝壑旅悲空山幽桂一丛赏古人之明月长松百尺对君子之清风既而花鸟争飞烟霞竞集青山高而望远白云深而路遥贵余以道谁能着后五千言赠子以言空有离前四十韵　　饯宇文明序　　　　　　　　　前人昔者王烈登山林泉动色嵇康入座左右生光岂非仙表足以感神真姿可以错物况我巨山之凛孤出升华之丽清峙群公之好善下官之恶俗接霓裳于胜席陪鹤辔于中轩俱拔阙
二字
之标各杖专门之气
烟霞用足江海情多言泉共秋水同流词峰与夏云争长虽扬庭载酒方趋好事之游而肆乐含毫请命升仙之笔同抽藻思共写离怀　　饯常侍舒公归觐序　　　　　　苏颋右散骑常侍兼国子祭酒崇文馆学士舒公邦之硕儒也富于学深其智秉辟雍之礼讲金华之义者尝有日焉辩大而言若讷位高而志益下造膝则人无异辞匪躬则我有余力仪正可象声希必应此所以孔光密而张辅宠也故进避荣而荣自取退崇让而让得之既而命列幡旗焜煌照于西第徒成俎豆眷恋驰乎东国每洒涕而祈主将候颜以拜亲天子怀公达之旧惜成康之往乃眷中留久而下制是月惟闰乘春载阳服老莱之衣飘组丈二拥终童之传送车数百晨省伟其传呼昼游嘉其饮饯来而喜惧经跃鲤之新泉至则光辉对回龟之旧浦夫志于道者二三子之莫逮善于孝者千万人之所悦未有丹诚注于阙下白首登于堂上门生仰而结辙邦牧趋而负弩岂非训虞受封就宋传业俾鲁师之教者其冯母之荣乎于是丝庭华省之家虎观鸿都之士属鸧鹒鸣矣杨柳依依情摇江上之枫思结河边之草吴州日见楚山云绝莫不捧袂黯然弹毫以赠庶几离言之至知儒行之尊欤　　夏初饯宋三少府之丰城序　　骆宾王黯然消魂者岂非生离之恨欤况帝里天津槐衢分黑龙之水巴陵地道枫江遥白马之门亲友徘徊缔欢言于促膝故人樽酒掩离涕于交颐于时晚吹吟桐疑奏离别之曲轻秋入麦似惊摇落之情白日将颓青山行暮想姑苏之地夕露沾衣望吴会之郊断云飘盖嗟乎岐路是他乡之恨沟水非明日之欢虽玉斗临吴太阿之气可识金陵背楚小山之路行遥盍各赋诗式昭离绪云尔　　秋日饯尹大官往京序　　　　　前人尹大官三冬业畅指兰台而拾青薛六郎四海情深飞桂樽而举白于时兔华东上龙火西流剑影沉波碎楚莲于秋火金辉照岸秀陶菊于寒堤既切送归之情弥轸穷途之感重以青江带地间吴会于星津白云在天望长安于日路人之情也能不悲哉虽道术相忘□神交于灵府而风烟远隔贵申心于翰林请振词锋同开笔海人为四韵用慰九秋云尔　　秋夜送阎五还润州序　　　　　前人阎五官言返维桑修途指金陵之地李六郎交深投漆开筵浮玉斝之樽于时璧彩澄虚漏轻光于云叶珪阴散迥摇碎影于风梧虽桂醑兰缸暂淹留于一夕而青山黄鹤将惆怅于九秋请勒四言俱申五际　　秋日饯陆道士陈文林序　　　　前人陆道士将游西辅康庄指浮气之关陈文林言返东吴修途走落星之浦维舟镜水藉兰叶以开筵绁骑金堤泛榴花而祖道于时赤熛纪节青女司晨霜雁□芦举宾行而候气寒蝉噪柳带凉序以怆情加以山接太行耸羊肠而飞盖河通少海疏马颊以开津登高切送归之情临水感逝川之叹既而嗟别路之难驻惜离樽之易倾虽蒙邑荃蹄已忘言于道术而陟阳风雨贵抒情于咏歌各赋一言俱成四韵庶几别后用畅离忧云尔　　送吉州杜司户审言序　　　　陈子昂嗟夫德则有邻才不必贵昔有耕于岩石而名动京师词感帝王乃位升武骑夫岂不遭昌运哉盖时命不齐奇偶有数当用贤之世贾谊窜于长沙居好文之朝崔骃放于辽海况大圣提象群臣守规杜司户炳灵翰林研机策府有重名于天下而独秀于朝端徐陈应刘不得劘其垒何王沈谢适足靡其旗而载笔下寮三十余载秉不羁之操物莫同尘合绝唱之音人皆寡和群公爱祢衡之俊留在京师天子以桓谭之非谪居外郡苍龙阉茂扁舟入吴告别千秋之庭回棹五湖之曲朝廷相送驻旌盖于城隅之子孤游渺风帆于天际白云自出苍梧渐远帝台半隐坐隔丹霄巴山一望魂断渌水于是邀白日藉青苹追潇湘之游寄洞庭之乐吴歈楚舞右琴左壶将以缓燕客之心慰越人之思杜君乃挟琴起舞抗首高歌哀皓首而未遇恐青春之蹉跎且欲携幽兰结芳桂饮石泉以节味咏商山以卒岁返耕饵朮吾将老焉群公嘉之赋诗以赠凡四十五人具题爵里合绝　　晖上人房饯齐少府使入京序　　前人永淳二年四月孟夏东海齐子官于此州虽黄绶位轻而青云望重故能委邦君而坐啸屈刺史而知名属乎銮驾巡方诸侯纳贡将欲对扬天子命我同行执玉帛而当朝拥騑骖而戒道指途河渭发引岷嵎粤以丙丁之日次于晖公别舍盖言离也尔其岩泉列坐竹树交筵吐清霭于轩栖白云于左右参差池榭乱山水之清音缭绕阶庭杂□崖之异势入禅房而避暑肃风景于中林开水殿而追凉彻氛埃于户外瑶琴合奏翠斝时行谈窈窕于天人极流连于晷刻既而欢乐极良辰征攀白日而不回唱浮云而告别山光黯黯凝绿树之将曛岚气沉沉结苍云而遂晚虽同交未阻风月可留岐路方乖关山成恨嗟乎朝廷子入期富贵于崇朝林岭吾栖学神仙而未毕青霞路绝朱绂途遥言此会之何时愿相逢而谁代永怀千古岂知仁者之交凡我三人盍崇不朽之迹斯文未丧题之此山同疏六韵云尔　　登蓟城西北楼送崔著作入都序　前人仆尝倦游伤别久矣况登楼远国衔酒故人愤外寇之侵边从王师之出塞元戎按甲方割鲜卑之垒天子赐书且有相君之召而崔侯佩剑即谒承明群公负戈方绝大漠燕山北望辽海东浮云台与碣馆天殊亭障共衣冠地隔抚剑何道长谣增叹以身许国我则当仁论道匡君子思报主仲冬寒苦幽朔初平苍茫天兵之气冥灭戍云之色白羽一指可扫丸都赤墀九重行欣燕乐必期我愿斯遂君心共有策勋饮至方同廊庙之欢偃霸櫜弓借尔文儒之首蓟丘故事可以赠言同赋登蓟楼送崔子云尔　　邺公园池饯韦侍郎神都留守序　张说夫良才出乎休运大任归乎令德四海既安乃注意于贤相两都分正实具瞻于师尹鸾台侍郎兼左庶子韦公国之桢干人之表仪矜严有叔子之容持重得杨公之望门通禁省当朝称累代之名管综诸闱帖职尽一时之美顷以五星东聚八月西巡武王既入于镐京君陈当往于洛邑中日晷之盈缩均天宇之会同清庙明堂政理之本也敖仓武库兵食之原也机务所总半天下之军国听讼实繁连海隅之郡县恩有密而处远事有□而授亲腹心遐寄惟贤是属岁临单阏月在长嬴同萧何之居守当阴识之留镇北阙拜辞西堂宴饯大军垂藻承月露之光荣元良赐服被星海之耀润执事以同列之好载壶酒而送行邺公以弥甥之礼扫郊园而留别此地有离洲别屿竹馆荷亭曲沼环合而连注丛山相望而间起幽隐长寂萧条远风通终南之云气下昆明之水鸟尔其驻马青林肆筵碧岸清管四发坐客增悲高台一望游人忘返韦公方祗率嘉命保厘成周树之风声流我王泽然而临觞不乐首路迟迟琐闱夕拜恋未央之宫阙锦服昼游怀杜林之桑梓层城日下高盖云飞天子赋诗已载宠行之史群公盛集须传出宿之文凡若干首合成一卷陆生何幸暂游朝宰之间商也悲然轻述国风之序云尔　　首夏于越亭奉饯韦卿使君公赴婺州序　　　　　　　　　　　　　　　刘长卿今年春王正月皇帝居紫宸正殿择东南诸侯以我公为少光禄自姑苏行春于东阳爱人也顷公之在吴值欃枪构戾南犯斗牛波动沧海尘飞金陵公夷险一心忠勇增气四面皆敌姑苏独静卧甲霜天洗兵寒水竟使浙西士庶不见烟尘公之力也朝廷闻而多之以为姑苏之人已理东阳之人未化是邦也宜哉卿君既明仁风载清出入数藩从容九棘在虞秦而皆智岂滕薛而异名颂声洋洋实此行矣于越便道金华前山梅花过时槐花独在白云芳草尽入诗兴公实秉文律将为词雄逶迤退公知八咏之有继作矣　　金陵与诸贤送权十一昭夷序　　李白斯高柄秦嬴世不二三杰伏草与汉并出莽夷未晖耿邓乃起自古英达未必尽用于当年去就之埋在大运耳我君六叶继圣熙于元风三清垂拱穆然紫极天人其一哉所以青云豪士散在商钓四坐明哲皆清朝旅人吾希风广成荡瀁浮世素受宝诀为三十六帝之外臣即四明逸老贺知章呼余为谪仙人盖实录耳而尝采□女于江华收河东于清溪与天水权昭夷服勤炉火之业久矣之子也冲恬渊静才翰峻发白每一篇一札皆昭夷之所操吁舍我而南若折两翼时岁律寒甚天风苦声云帆涉汉冏若绝电举目四顾霜天峥嵘衔杯叙离而群子赋诗以出饯酒仙翁李白辞　　春于南浦与诸公送陈郎将归衡岳序
　　　　　　　　　　　　　　　　前人仲尼旅人文王明夷苟非其时贤圣低眉况仆之不肖者而迁逐枯槁固其宜耶朝心不开暮发尽白而登高送远使人增愁陈郎将义风凛然英思逸发来下专城之榻去邀才子之诗动清兴于中流横素波而遥去诸公仰望不及联章祖之序□起予辄冠名篇之首作者嗤我乃为抚掌之资乎　　秋夜送孟赞府兄还都序　　　　前人夫士有饰危冠佩长剑扬眉吐诺激昂青云者莫不夸炫意气托交王侯若告之急难乃十失八九我义凡孟子则不然道合而襟期暗亲志乖而肝□楚越鸿骞凤立不循常流孔明披书每观于大略少君读易时作于小人四方贤豪泫然景慕虽长不满七尺而心雄万夫至于酒情中酣天机峻发则谈笑满席风云动人非嵩岳之精何以及此白以弱植早饮香名况亲承光辉恩甚华萼他乡此别谁无恨耶时林风吹霜散下秋草海雁嘶月孤鹤翔云惊魂动骨戛瑟涕流抗手缅迈伤如之何请各赋诗以宠岐路　　饯副大使李藏用移军广陵序　　前人夫功未足以盖世威不可以震主必挟此者持之安归所以彭越醢于前韩信诛于后况权位不及于此虚生危疑而潜包祸心小拒王命是以谋臣将啖以节钺诱而烹之亦由借鸿涛于奔鲸脍生人于哮虎呼吸江海横流百川左萦右拂十有余郡国讨未及谁当其锐我副使李公勇冠三军众无一旅横倚天之剑挥驻日之戈吟啸四顾熊罴两集蒙轮扛鼎之士杖千将而星罗上可以决天云下可以绝地维翕振虎旅赫张王师退如山立进若电逝转战百胜僵尸盈川水膏于沧溟陆血于原野一扫瓦解洗清全吴可谓万里长城横断楚塞不然五岭之北尽饵□豕势盘地蹙不可图也而功大用小天高路遐社稷虽定于刘章封侯未施于李广使慷慨之士长吁青云且移军广陵恭揖后命组练照雪楼船乘风箫鼓沸而三山动旌□扬而九天转良牧出祖列将登筵酣易水之风气振武安之瓦海日夜色云帆中流席阑赋诗以壮三军之士白也笔已老矣序何能为　　送祖评事赴黔府李中丞使幕序　任华自武陵守拥旄分阃有唐已来李公一人而已自非忠义特达有文武才略者曷以致兹公以黔巫之地西控微泸彭濮东接桂林象郡北渐巴峡南驰沧溟盖蛮裔犷俗罕遵声教必藉于幕画而详延祖生岂伊异人即我府主陇西公之嘉客也方将表于金阙而加之铁冠适会有黔中之命相继而至夫天下之宝当与天下共之况黔中桂林兄弟之国又何间然哉俾朝廷知黔中得人与桂林得人何异出饯河浒舜亭峨峨□槛窥鼋鼍之窟酹酒滴鱼龙之背金石丝竹虽有秦声青山白云恨非吾土华承命制序因赠以言不吾子以忠贞为本又当指踪不选地感恩不顾身见贤良则引而荐之勿惮勿疑见仇怨则报之以德勿瑕勿疵吾常以此为终身之宝今以终身之宝赠君以为何如也　　送杜正字暂赴江陵拜觐叔父序　前人吾见骥子龆龀之时爱其神清知其才清今果尔也顷漂沦荆楚既孤且贫求食于谁托身于谁四海茫茫未获所寄及遇我陇西公获所寄矣公以故人之子怜而收之去沟壑而寄乎南山罢转蓬而荫于桃李君子曰陇西公在正字为不孤已今离叔父颇久暂归阮家之巷感知己厚恩寻赴李膺之门华与临别抚其背曰高门积庆无忘乎聿修厥德大名难继宜其自强不息念哉
　饯别部艺文二
　　饯宋司马序　　　　　　　唐张九龄宋司马才通命塞云翼泥盘蔡邕朔方不废琴书之业贾谊宣室欲言鬼神之事既而出宿南浦与鸿雁而同归追饯北梁对江山而不乐是日渚云欲霁林鸟将春惜时物之芳华重情人之自远群公有感中座无欢他日清风自当元度之夕兹辰零雨得无子荆之咏遂相与援翰赋诗赠行　　送谭山人归云阳序　　　　　　元结吾于九疑之下赏爱泉石今几三年能扁舟数千里来游者独云阳谭子谭子文学隐名山野隐身云阳之阿世如君何牧犊爱云阳之宰峻公不出南岳三十年今得云阳一峰下况谭子又在焉彼真可家之者耶子去为吾谋于牧犊近峻公有泉石老树寿藤萦垂水可灌田一夫火可烧种菽粟近泉可有十数间茅舍所诣纔通小船吾则往而家矣此邦舜祠之奇□阳华之殊异潓泉之胜绝见峻公与牧犊尝一二说之松竹满庭水石满堂石鱼负樽凫舫运觞醉送谭子归于云阳漫叟元次山序　　送李白之曹南序　　　　　　独孤及曩子之入秦也上方览子虚之赋喜相如同时由是朝诣公车夕挥宸翰一旦幞被金马蓬累而行出入燕宋与白云为伍然则适来时行也适去时止也彼碌碌者徒见三河之游倦百镒之金尽乃议子于得失亏成之间曾不知才全者无亏成志全者无得失进与退于道德乎何有是日也出车桐门将之于曹仙药满囊道书盈箧异乎庄舄之辞越仲尼之去鲁矣送子何所平台之隅短歌薄酒击筑相和大丈夫各乘风波未始有极哀乐且不足累上士之心况小别乎请偕赋诗以见交态　　送张处士申还旧居序　　　　　前人海水不扬波久矣故昆虫草木得遂本性夔益巢由各安其节天锺静于予而博之以文洞壑无底虚舟任触世皆尚白独守太元顾流俗而不言退将修乎初服吾于是见全人之操矣了知白云上下盖无心自出黄鹤飞去当有时而来他年孤舟冀再会于五湖之口　　送史处士归滏阳别业序　　　　前人初史侯至自帝丘仆方酾酒于蒋氏之馆揖让堂下由东阶升于是一酌而宾礼举再酌而交态接三酌而威仪幡幡深衷毕见醉里投分客中忘形吾固知握手难常嘉会可惜其聚也言不浃日而意气感其散也兴未及尽而离忧至则临觞徙倚孰能不以之黯然穷阴欲腊漳滏冰厚班马连嘶归云无色非诗何以见离群者之志　　送河南王少府还任序　　　　　于卲王公秀出士林香传国誉玉丘增映金声自远故弱冠之后代为文人不三四年而交辟如契岂惟鸿鹄势在千里自是凤雏生而五色今大夫当弄印之贵积苍生之望立程朝端举正天下少府公晨昏之际恋深独立爰是东洛达于上京且因王命得及私觐桥梓之庆实为时荣然则赤县多务不遑久留素琴在御匹马云迈清风霁景随我佳兴又足名也顷台宪出于门阑遂使小子知名敢忘国士之遇心乎爱矣此别何言前郊一叶凉风已半金吹淅沥凄然欲寒兵部员外郎王公以从父之仁敦北阮之好猥顾同舍谓余知音相期都门方以送远才子东矣得无斯文　　秦中奉别前涪城贺拔明府归蜀序
　　　　　　　　　　　　　　　　任华吾尝以忠孝礼义清慎此六者士君子立身从政之道而兼之者稀涪城兼之矣何以知之尝纠余郡又宰吾邑每升其堂以观其政况不以编户遇我而以国士待我情厚交深贯于金石自我不见于兹五年长安相逢如自天落而喜可知也公以时命未遇驾言于归南山□□分我乡之南北秦云日暮类吾徒之聚散况公之仲兄季弟与余为忘年友涪水春风巴山秋月靡游不同久阻山阳之欢又此河梁之别二事交战祇洒我心今紫微郎常公朝廷之词伯而公之旧也君其请赋一诗以大夸西蜀父老矣　　送浑沦先生游南岳序　　　　权德舆予丱岁时遇浑沦于荆溪徒见其山中巾羽衣有元古之貌瞻敬不暇未遑问道倏然一别俄六七年今兹献春相访于练湖之滨药囊葵杖就馆于我参希夷之旨析万物之理皆发于全朴冥于大道非夫人之为道道乌乎在尝以郭氏注庄生之书失于□合万物物无不适然则桀□饕戾无非逐性使后学者懵然不知所奉因自为注解并作三十二篇指要佳言精理特出古人之右矣夫然者睹其容则鄙□无自入闻其言则和易浃于内两忘所得得之至也既而振拂屦杖超然远游浮洞庭涉庐阜然后挥手人世南登衡山将长往而不返耶或蹔游人间而不可得见之耶予风波之人未脱世累得以愚薄自全静每造适今日之别在于忘言　　送郑权尚书序　　　　　　　　韩愈岭之南其州七十其二十二隶岭南节度府其四十余分四府府各置帅然独岭南节度为大府大府始至四府必使其佐启问起居谢守地不得即贺以为礼岁时必遣贺问致水土物大府帅或道过其府府帅必戎服左握刀右属弓矢帕首□迎于郊及既至大府帅先入据馆帅守屏若将趋入拜庭之为者大府与之为让至一至再乃敢改服以宾主见适位执爵皆兴拜不许乃止虔若小侯之事大国有大事谘而后行隶府之州离府远者至三千里悬隔山海使必数月而后能至蛮夷悍轻易怨以变其南州皆岸大海多洲岛飘风一日踔数千里漫澜不见踪迹控御失所依险阻结党仇机毒矢以待将吏撞搪呼号以相和应蜂屯蚁不可爬梳好则人怒则兽故常薄其征入简节条目时有所遗漏不究切之长养以儿子至纷不可治乃草剃而禽狝之尽根株痛断乃止其海外杂国若□浮罗流求毛人夷亶之州林邑扶南真腊于□利之属东南际天地以万数或时候风潮朝贡蛮胡贾人舶交海中若岭南帅得其人则一边尽治不相寇盗贼杀无风鱼之灾水旱疠毒之患外国之货日至珠香象犀□瑁奇物溢于中国不可胜用故选帅常重于他镇非有文武威风知大体可畏信者则不幸往往有事长庆三年四月以工部尚书郑公为刑部尚书兼御史大夫往践其任郑公尝以节度襄阳又帅沧景德棣历河南尹华州刺史皆有功德可称道入朝为金吾将军散骑常侍工部尚书家属百人无数亩之宅僦屋以居可谓贵而能贫为仁者不富之效也及是命朝廷莫不悦将行公卿大夫士苟能诗者咸相率为诗以美朝政以慰公南行之思韵必以来字者所以祝使公成政而来归疾也　　送许使君刺郢州志雍序　　　　前人愈尝以书自通于于公□累数百言其大要也言先达之士得人而托之则道德彰而名闻流后进之士得人而托之则事业显而爵位通下有矜乎能上有矜乎位虽恒相求而不相遇于公不以其言为不可复书曰足下之言皆是也于公身居方伯之尊蓄不世出群之才而能与卑鄙庸陋相应答如影响是非忠乎君而乐乎善以国家之务为己任者乎愈虽不敢私其大恩抑不可不谓之知己恒矜而诵之情已至而事不从小人之所不为也故于使君之行道刺史之事以为于公赠凡天下之事成于自同而败于自异为刺吏者恒私于其民不以实应乎府为观察使者恒急于其赋不以情达乎州由是刺史不安其官观察使不得其政财已竭而敛不休人已穷而赋愈急其不去为盗也亦幸矣诚使刺史不私于其民观察使不急于其赋刺史曰吾州之民天下之民也惠不可以独厚观察使亦曰某州之民天下之民也敛不可以独急如是而政不均令不行者未之有也其前言者于公既已信而行之矣今之言者其有不信乎县之于州犹州之于府也有以事乎上有以临乎下同则成异则败者皆然也非使君之贤其谁能从之愈于使君非燕游一朝之好也故其赠行不以颂而以规　　送杨巨源少尹序　　　　　　　前人昔疏广受二子以年老一朝辞位而去于时公卿设供帐祖道都门外车数百两道路观者多叹息泣下共言其贤汉史既传其事而后世工画者又图其迹至今照人耳目赫赫若前日事国子司业杨君巨源方以能诗训后进一旦以年满七十亦白丞相去归其乡世尝说古今人不相及今杨与二疏其意岂异耶余忝在公卿后遇病不能出不知杨侯去时城门外送者几人车几两马几匹道旁观者亦有叹息而知其为贤与否而太史氏又能张大其事为传继二疏踪迹否不落莫否见今世无工画者画与不画固不论也然吾闻杨侯之去丞相有爱而惜之者白以为其都少尹不绝其禄又为歌诗以送之京师之长于诗者亦属而和之又不知当时二疏之去有是事否古今人同不同未可知也中世士大夫以官为家罢则无所于归杨侯始冠举于其乡歌鹿鸣而来也今之归指其树曰某树吾先人之所种也某水某丘吾童子时所钓游也乡人莫不加敬诫子孙以杨侯不去其乡为法古之所谓乡先生没而可祭于社者其在斯人欤其在斯人欤　　送李础判官正字归湖南序　　　前人贞元中愈从太傅陇西公于汴州李生之尊父以侍御史管汴之盐铁日为酒杀羊享宾客李生则尚与其弟学读书习文辞以举进士为业愈于太傅府年最少故得交李生父子间公薨军乱军司马从事皆死侍御亦被谗为民日南其后五年愈又贬阳山令今愈以都官司员外郎守东都省侍御自衡州刺史为亲王长史亦留此掌其府事生以湖南从事请告来觐于时太傅府之士唯愈与河南司录周君巢独存其外则李氏父子相与为四人离十三年幸而集处得燕而举一觞相属此天也非人力也侍御与周君于今为先辈盛德李生温然为君子有诗八百篇传咏于时唯愈也业不益进行不加修顾唯未死耳往拜侍御谒周君抵李生退未尝不发愧也往时侍御有无尽费于朋友及今则又不忍其三族之寒饥聚而馆之□远毕在禄不足以养李生虽欲不从事于外其势不可得已也重李生之还者皆为诗愈最故故又序云　　答侯继书　　　　　　　　　　前人裴子自城来得足下一书明日又于崔大处得足下陜州所留书玩而复之不能自休寻知足下不得留仆又为考官所辱欲致一书开足下并自舒其所怀含意连辞将发复已卒不能成就其说及得足下二书凡仆之所欲进于左右者足下皆已自得之仆虽欲重累其辞谅无居足下之意外者故绝意不为行自念方当远去潜深伏隩与时世不相闻虽足下之思我无所窥寻其声光故不得不有书为别非复有所感发也仆少好学问五经之外百氏之书未有闻而不求得而不观者然其所志惟在其意义所归至于礼乐之名数阴阳土地星辰方药之书未尝一得其门户虽今之仕进者不要此道然古之人未有不通此而能为大贤君子者仆虽庸愚每读书辄用自愧今幸不为时所用无朝夕役役之劳将试学焉力不足而后止犹将愈于汲汲于时俗之所争既不得而怨天尢人者此吾今之志也惧足下以吾退归因谓我不复能自强不息故因书奉晓冀足下知吾之退未始不为进而众人之进未始不为退也既货马即求船东下二事皆不过后月十日有相问者为我谢焉　　别令狐拾遗书　　　　　　　李商隐子直足下行日已定昨幸得少展写足下去后怃然不怡今早垂致葛衣书辞委曲恻恻无已自昔非有故旧援拔卒然于稠人中相望见其表得所以类君子者一日相从百年见腑肝尔来足下仕益达仆困不动固不能有常合而有常离足下观人与物共此天地耳错行杂居蛰蛰哉不幸天能恣物之生而不能与物慨然量其欲牙齿者恨不得翅羽角者恨不得牙齿此意人与物略同耳有所趋故不能无争有所争故不能不于同中而有各异耳足下观此世其同异如何哉儿冠出门父翁不知其枉直女笄上车夫人不保其贞污于此亲亲不能无异势也亲者尚尔则不亲者恶望其无隙哉故近世交道几丧欲尽足下与仆于天独何禀当此世生而不同此世每一会面一分散至于慨然相执手嚬然相蹙泫然相泣者岂于此世有他事哉惜此世之人率不能如吾之所乐而又甚惧吾之徒孑立寡处而与此世者蹄尾纷然蛆吾之白摈置讥诽袭出不意使后日有希吾者且惩吾困而不能坚其守乃舍吾而之他耳足下知与此世者居常绐于其党何语哉必曰吾恶市道呜呼此辈真手搔鼻皻而喉哕人之灼痕为癞者市道何肯如此辈邪今一大贾坐滞货中人人往须之甲得若干曰其赢若干丙曰吾索之乙得若干曰其赢若干戊曰吾索之既与之则欲其蕃不愿其亡失口舌拜父母出妻子伏腊相见有贽男女嫁娶有问不幸丧死有致馈葬有临送吊哭是何长者大人哉他日甲乙俱入之不欺则又愈得其所欲矣回环出入如此是终身欲其蕃不愿其亡失口舌拜父母益严出妻子益敬伏腊相见贽益厚男女嫁娶问益丰不幸丧死馈赠临送吊哭情益悲是又何长者大人哉唯是于信誓有大欺漫然后骂而绝之击而逐之讫身而勿与通也故一市人率少于大贾而不信者此岂可与世交者等耶今日赤肝脑相怜明日众相唾辱皆自其时之与势耳时之不在势之移去虽百仁义我百忠信我我尚不顾矣岂不顾己而又唾之足下果谓市道何如哉今人娶妇入门母姑必祝之曰善相宜则祝曰蕃息后日生女子贮之幽房密寝四邻不得识兄弟以时见欲其好不顾性命即一日可嫁去是宜择何如男子者属之邪今山东大姓家非能违摘天性而不如此至其羔鹜在门有不问贤不肖健病而但论财货恣求取为事当其为女子时谁不恨及为母妇则亦然彼父子男女天性岂有大于此者耶今尚如此况他舍外人燕生越养而相望相救抵死不相贩卖哉绸而绎之真令人不爱此世而欲狂走远扬耳果不知足下与仆之守是耶非耶首阳之二百岂蕲盟津之八百吾又何悔焉千百年下生人之权不在富贵而在直笔者得有此人足下与仆当有所用意其他复何云云但当誓不羞市道而又不为忘其素恨之母妇耳商隐再拜　　送郑子华之东阳序　　　　　　梁肃郑侯身甚否而意甚泰家愈贫而学愈富言政必及王言性必及道言文必及经而动不逾闲贞不绝俗年出三十其志未光抑有由哉夫风之行也则万窍怒号时之止也不能动纤毳士不用则块尔而已遇则云蒸雨随是牵于时而不由于己郑侯虽有洛阳之才淹中之学其如时止何传曰美恶周必复吾子困于臲卼星几周矣或者其将复乎予材薄体弱曩遇晋陵守独孤公方执文柄为当世律度见视有终日不违之叹公既问服予将绝弦寝门衔悲适觏吾子子即晋陵之出也一见而观其礼再见而同其志志同而忘其言悲叹两集而不知其止迩来盖一纪矣诗人赋繁霜之月予滞于吴子游东阳当逆旅之次送乘桴之士命旨酒登高楼酣歌气振人莫知者夫物不可以终聚必受之以散离会不纪何用文焉既而叙行且以见志　　送薛评事还晋州序　　　　　　符载十八年秋七月余自浔阳来赴丞相府与评事始相值初揖其风貌次聆其嘉话终览其篇咏如游三山入仙洞沈深窈窱稍造异境烟霞草树别有姿状使人淡然无归也夫诗之所主大者存讽刺备劝戒观风俗之美恶细者眄江山采云物导性情之幽滞评事公之什才思凝远高韵孤枝跃出寥廓至于天池云飞鹤出不可附近尚使名声濩落晚岁不偶斯乃执文柄者之咎也薛生何有哉广陵握手秋往汾晋渺渺长路萧辰气清想君马上见落叶听候雁一吟一啸自有遐趣亦足以开游子颜也千里之别勿复恨恨　　送袁校书归秘书省序　　　　　前人国朝以进士擢第为入官者千仞之梯以兰台校书为黄绶者九品之英其有折桂枝坐芸阁非名声衰落体命轗轲不十数岁公卿之府缓步而登之袁生富有春秋挺豪健之姿心气刚明端行美文余始见于海昏抵湓浦西游长安长安士大夫甚多之日者昌黎韩公尹京兆朗之下应乡试浩浩千辈生为甲冠繇是为闻秀才焉天官侍郎以判铨调士生涉高级繇是授雠校之官焉于戏人之生也患词不修诚不立苟进取行己者尽似生也欲逃问望傲富贵其可得乎去年秋有休澣之请来觐于伯兄展礼于亚相棣萼增韡韡之盛宾主得厌厌之乐道光事备青春北归柳出帝里兰芳省署啸侣持觞吟弄风月藉藉当年为乐如何走以嘉礼一来江夏相值于诸侯之馆因得与群彦赋祖行诗实亦从此旋归旧隐偶长松老鹤为度时之适岂复以华鬓为肺肠之虑哉中朝珪组君子太半皆匡庐之旧间阔久矣为余揖其休畅也　　送薛大信归临晋序　　　　　　吕温先师曰益者三友吾能得之岂惟直谅多闻而已可以旁魄天人谈尧舜之道则有吾族兄□可以根本性情语颜夷之行则有太原王师简可以发扬古训论三代之文则有河东薛大信此三君子或道以乐我或行以约我或文以博我遭时则有光遁世则无闷其为益也不亦大乎大信与予最旧始以孝弟余力皆学于广陵之灵岩寺云卷其身讨论数岁常见大信述作必根乎六经取礼之简乐之易诗之比兴书之典刑春秋之褒贬大易之变化错落混合峥嵘特立不离圣域而逸轨绝尘不易雅制而姿万变有若云起日观尽成丹霞峰折灵掌无非峻势皆天光朗映秀气孤拔岂藻饰而削成者哉圣上方欲观人之文润色鸿业秉笔者如三光得天每贺大信有其时矣无何余被乡曲之誉赋于阙下以文乖时体行失俗誉再为有司所黜此时大信亦与计偕知机全高匣刃不试昔赵杀鸣犊仲尼临河而逝予之见黜子亦逡巡事虽不同其所感一也岁八月以岵屺之恋告予于归予思古人出处有赠乃语之曰吾闻贤者志其大者文为道之饰道为文之本专其饰则道丧反其本则文存且使不存又何伤矣彼邦是尧舜之遗俗唐叔之所理必有忠信如君者焉问安之暇可与之处琢磨仁义浸润道德考皇王治乱之迹求圣哲行藏之旨达可以济乎天下穷可以摅其光明无为矻矻笔砚间也行矣大信苟非同志勿失予言　　送友人游蜀序　　　　　　　　前人始吾浥至源之貌若陇底积雪耸寒木于云溪次吾览至源之文若骊龙追走弄明月于泉窟末吾听至源之论若泰山欲雨倒云气于沧溟如其貌可以振肃周行如其文可以光润石渠如其论可以感动宣室而沦荡江海垂二十年则不知天所以生之之意贞元甲乙岁以亲故劝勉来游京师时然后言无辩以动众乐然后笑无欢以接物义然后取无食以宁居慨然悔之决策长往因登紫阁峰而指曰西南青冥色连岷峨吾行何归山尽则住翼日告别于友人太原王元运顾谓予曰高云出岫无时雨之会与风悠扬转远而散若至源者其犹云耶盍亦赠之序予和汝　　送崔二十一之上都序　　　　　陶翰士之相知故不在旧仆一□君词志慷慨情干绝人是欲片心树善君子风义相感笑言卒获时不与而清秋至乐未央而别恨生则临岐怃然把袂如失兰可佩也掇而赠君酒可忘忧酌以酬我且士为当世虚己之运主司推心之时而不能翰飞冲天凌励劲翮非人英也子之往矣吾无间然乃征诗寮以赞行色　远行送将归赋
有
序
　　　　宋陈普
　余寓杭友人杨孔璋告余以先归赋采薇以见赠　读之骎骎乎不滓矣余因九辩首句适与吾今日　之事合遂聊以题吾送别之篇曰远行送将归以　为采薇之答芙蓉江边兮日凄凄暮云无燕兮南雁飞飞憭栗兮远行登山临水兮送将归归兮归兮何所载兮束书凄凉以寂寥屈原骚紫阳易兮此何所有嗟意足而气骄去家而泛江湖兮日月半乎岁周东探禹穴兮登秦望而窥浟浟笑句践宇宙狭兮吊兰亭仓卒为荒丘西涉浙湍兮出三吴而见淮山盘龙踞虎石怒角而撑□兮顾甘困卧而摧颓奔淙舂突乎足下兮兹流何日而安安北渡乌江兮问项籍何儿女独夫而争天下兮蝼蚁而负万石之钟千金万户岂能得汝头兮上帝之孥戮汝两淮一目千里兮耒耜戢戢不知为谁耕坐城中者谁兮得无耳塞而目盲奈汝辙鲋何兮迟我不知几年为汝挽西江历历山川与古今兮嗟心郁结而莫舒宇宙之大诚足以助吾浩然兮其如茕独鳏寡之为鱼悠悠当世之人兮坐厝火而望太虚纷纷争食之徒兮敝衣掍蚁与虱鲍车纠绞乎虫蛆欲于此而售吾说兮若资珍□怀象摘南鬻断发而取赢余欲于此而容吾足兮如衣缝掖表絺绤西之裸国而卜居身既靡所措兮匪采薇其焉往嗟予与子同兮子独归而我犹海之上归理松竹兮收集猿鹤朝诵中庸兮夜读大学余将奔随乎其后兮期共老乎丘壑　　惜别赋
有
序
　　　　　　　陈藻
　渔溪诸友丱角相从或相识乍离乍合今岁偶聚　向时未生或初生者长成而丱角者有逾壮齿矣　二月始集讲论未几槐花将黄次第分散余世事　已懒笔耕亦倦日嗜啜茶饮酒逍遥行坐缔玩溪　山之胜耳安能激厉诸君哉闲撰数辞强名之曰　惜别赋场屋微名举世营营有贵于己在人者轻人疑余兮未贡余已官而改京买臣行歌咄哉小生尔既朱轮孰与原宪终贫兮自得之荣况乎乘坚策肥旌旗拥路于青史兮无声噫天垂月兮山吐云青草死兮地怀根一枯一茂日代乎前皆仁气之絪缊嘻哉诸君世务纷纶来岁之春想无暇留醉翁兮谈天地之醇六经诸子百氏兮概妙道之所存苟惟缀缉编类以得失为悲欣虽同居而白首亦奚由兮愈亲　　别友赋　　　　　　　　　　黄庭坚曩闻义于孙李指尊选以见招惜予行之舒舒曰其夜以为朝予望道于垝垣见万物之富有恨逸驾之绝尘又骖予以四牡喟后车之无策其四方乎索友仰云飞而注弋俯渊靓之沈钩或一能之胜予忘日月之不予谋或登吞舟之鳞或下垂天之翼手予弓而不释恐斯道之或息维卢江之四季三隐约于龙眠维若人之仕蚤怀明月而丽川岁庚午而会梁语闻道之大用吸江汉以为深累丘岳而自重尾击之首应西犯之而东抗弃旗鼓而不逐俨其陈之堂堂伟道学之崇崛增懦夫之激昂观出日于东方虽食焉而不吝无肯綮以自试居自喜于游刃彼覆却之万方期斯言之犹信水浑浑而进舟风剡剡而侵裘恐事亲之不劝则推是之同忧　　送章衡秀才序　　　　　　　刘克庄予观天地人物有可合之势求合乎天下之方圆者在知规矩求合乎天下之轻重者在知权衡天地之道难通也神明难明也万物之理难齐一也圣人尽心而诚焉罔不通罔不明罔有不齐一圣人者天地之合也贤人者求合乎圣人者也然则圣人不世出矣乎曰存则合乎人□则合乎经颜渊氏合乎人孟荀韩扬合乎经其事则同好学以尽心诚心以尽物推物以尽理明理以尽性和性以尽神如是而已章衡子平年弱冠为予县学生家居毗陵祖母既老一日摰书于门告予归宁亲义不可留惜乎章生吾不得以圣人之经为吾子合也孔子没六经之道不明于世诸儒驳杂之说纷纭乖错周环天下借使章生有贤知人之材质焉往而质语吾以是为章生惜汲汲求一官以为父母荥耶则四方有余师其涂甚径其术甚易学将求合于圣人耶则无近名无学无急于奔竞发蒙乎四子言行乎诗书性命乎周易观法乎二礼作事乎春秋富贵合乎是贫贱合乎是死生荣辱合乎是而已也或曰说经者多矣焉从曰乌用彼穿凿也诚至则经合经至则圣人合圣人至则天合矣或曰焉知子是而信之曰质诸经辅以四子何疑而不信哉章生求予言予学徒也不敢以教重章生之材往而无所合始以是为赠　　留别知己序　　　　　　　　向敏中古者无患身不立患道之不彰伟哉达士之格言人伦之妙端也敏中始学于六经旧史氏见砥名励行济时于有道者则临文慨慕景遗范而耿光见窃荣冒进致身于非据者则执卷穷微想前事而太息顷岁尝侍立千先人谓予曰矜功者弗立侥望者弗成无徇俗以强媒苟名而自是三省前训克荷靡忘暨予忝官聿来南夏终朝若厉临事且繁总地千里成赋百万编民刚劲庶务稠杂约乎风土陋豫章之奥壤比其井制越金陵之上邦布术懵从绳之理化民无偃草之谣迅速周天迭换四稔忽奉宸诏俾归阙庭驾言于迈中心郁然同年执友通才巨儒咸贶以序文歌诗送别者多矣其间探味述作希阅词旨大约以践清华居近密名器伟重组绂超峻为进身之望也激扬之意虽知己之虚谈润色之词复文士之恒态岂若出直言以诫之垂有益以喻之使敏中于太平之朝彰其道成其业去邪助正嫉恶扬善移风以变俗悛伪以复古则可矣将逮于窃荣冒进之辈岂可得乎况吾性甚拙揣心愈□尝以居人臣之位握刑赏之柄焕耀当世贲饰后昆者宜乎富于道德饱于忠鲠求其至理尽于至公然后不求名而名自彰也不窃荣而荣自至也设不能量力以再思约己以务进逐本循末争利忘义心为□螫面作狐狸纵峨冠鸣佩左金右玉上依千寻一去九万蹑迹于贤人君子之右者复不愧欤愿言故交勉树令德俟他日将前言以辨释之则知敏中平生之志有在矣　　与李季章书　　　　　　　　　朱熹平生少年日分手易前期及此同衰暮非复别离时勿言一樽酒明日难重持梦中不识路何以慰相思史院同僚饯别灵芝坐间或诵此言季章见谓生平亦甚爱此盍书以见赠予谓如仆乃知此味季章未也胡为亦爱此也既而思之解携之际但有一人衰暮便足令满坐作恶乃知隐侯之犹有所未尽也因并书以寄季章以为如何也　　送人别会　　　　　　　　　文天祥楚节易麾有味林乌之哺湘花舞席隃瞻湖雁之飞感水薤之风规持金蕉而雨别日暮碧云合耿河汉之相忘月明今宵多劳江湖之远梦薄言折寄侥惠麾留　　别知赋　　　　　　　　　　元虞集余忽忽处此之无故兮几偃蹇以自穷逝敛裳以遐征兮抗九霄之云风俯三辰之徘徊兮迟后古以为期何夫子之伥伥兮亦踉跄而在兹吁嗟乎世德之浩浩兮耻谓人以不贤陈佩玉于交逵兮彼徒舆以瑶环设厚颜之郁沈兮孰敢即问乎津涯发疾叫于咽嗌兮众披靡而莫支夫冶倡之狐惑兮岂不足于内揆顾西子之蓬垢兮益返忌兮令姿惟前圣之无闷兮老氏亦贵夫知希顾凉薄之多惩兮犹慷慨而尚辞余固将此而无悔兮念夫子之与我日进余以不及兮又证余以其可余尝究往来之为道兮论因革之为权莫或知其濩落兮子独谓其固然庶久子以自辅兮克有闻以时行忽先我而南骛兮殆若为乎余情乃歌以送之曰长江浑浑兮春多浪波白日耿耿兮击楫为歌天薄我赋兮非以病我吁嗟兮昔之盛者何其多　　怀别赋　　　　　　　　　　吴师道余悲古人之不见兮每抚卷而长叹幸斯文之未湮兮有作者其犹可观行四方而历求兮嗟遇合之良难驱余车于宛陵兮忝卑冗之微官际硕师之戾止兮挟文采之鹓鸾仰门墙之咫尺兮从几杖之盘桓鼓经笥之芳尘兮挹词海之余澜诚内克以自慰兮忘栖栖之鲜欢既往造夫承明之庐兮邈睇乎云端忽幡然其来归兮践良期于岁寒方金匮之绸书兮竞群英之弹冠迩清光以奏伎兮衒奇贾于琅玕何翁季之齐志兮追啸歌于考盘蹇余抱此幽怀兮憎怫郁乎肺肝望白云之悠悠兮昧飞雪之漫漫念不可以此留兮返余舍乎丛兰惜方密而遽暌兮尚勤劝夫加餐俗滔滔而日靡兮慨修名之孰完时动静公则然兮夫岂非小子之所安虽千里其匪遥兮□相照于中丹　　离居赋　　　　　　　　　　　黄溍慨予后古人而生兮恒洁志以好修凭祖先之遗业兮援往烈之余休粤总角以授经兮岁行汨其已周独贸贸吾何故兮庶远悔而为邮揽□哲以我□兮懿前志之为谋非夫人之察予衷兮孰蹭蹬而见收胡闵勉抱兹独兮旷周旋于穷陬廓私处而莫伍兮怆增思以怀愁昔回路之相赠兮竭所获以交投卒并辔以疾驱兮入圣域而弥优彼独何人兮顾予忍耻而蒙羞惟昔者之择从兮极远讨而旁搜众杂沓其既多兮邈异趋之交钩纷诩诩以征逐兮咸胥顾而劝忧曰予行之不可兮矧将勖予以良猷居怏悒其谁语兮弦予歌之幽幽恫惚慌以顾怀兮耿孤倡而无酬哀下土之坌浊兮骇奔飞其呀咻大龟视予以吉卜兮曷去之而遐游广轮曼曼而靡极兮忽又惑其所由非识路为之先道兮惧九折之摧吾辀羌穴豫以狐疑兮怅临岐而夷犹轸中情之恋嫪兮思勃郁而若抽噫遗行之己累兮固吾以为赘疣弗瞑眩之是图兮何厥疾之能瘳坚所秉犹未怠兮悼年岁之易遒谅予怀之既骋兮虽坎壈其敢偷苟非予之所存兮夫又何求结烦言而招要兮遂矢心以绸缪夫有恃以为善兮讵无成而淹留　　别赵子昂序　　　　　　　　　吴澄盈天地之间一气耳人得是气而有形有形斯有声有声斯有言言之精者为文文也者本乎气也人与天地之气通为一气有升降而文随之画易造书以来斯文代有然宋不唐唐不汉汉不春秋战国春秋战国不唐虞三代如老者不可复少天地之气固然必有豪杰之士出于其间养之异学之到足以变化其气其文乃不与世而俱今西汉之文最近古历八代浸敝得唐韩柳氏而古至五代复敝得宋欧阳氏而古嗣欧而兴惟三曾二苏为卓之七子者于圣贤之道未知其何如然皆不为气所变化者也宋迁而南气日以耗而科举又重坏之中人以下沈溺不返上下交际之文往往沽名钓利而作文之日以卑陋也无怪其间有能自拔者则不丝麻不谷粟而毯是衣蚬蛤是食倡优百态山海百怪毕陈迭见其归欲为一世所好而已夫七子之为文也为一世之人所不为亦一世之人所不好志乎古遗乎今自韩以下皆如是噫为人而欲一世之人好吾悲其文为文而使一世之人不好吾悲其人海内为一北观中州文献之遗是行也识吴兴赵君子昂于广陵子昂昔以诸王孙负异材丰度类李太白资质类张敬夫心不挫于物而所养者完其学又知通经为本与余论及书乐识见敻出流俗之表所养所学如此必不变化于气不变化于气而文不古者未之有也子昂亟称四明戴君戴君重庐陵刘君鄱阳李君三君之文余未能悉知果一洗时俗所好而上追七子以合于六经亦可谓豪杰之士也余之汨没岂足进于是哉每与子昂论经究极归一子昂不予弃也南归有日诗以识别　　别友赋　　　　　　　　　　　危素余生楚南之穷邦兮嗟不逮乎古之人执简策以永歌兮视前行之逡巡怅风气之日雕兮众糅杂乎滓秽独凉凉而奚适兮虞诽言之交至能服仁而蹈义兮虽颠沛庸何伤顾操践之或怠兮悲丝染之元黄思骖云螭以高驰兮下览观乎四海带玉璐而佩宝剑兮划长啸乎天之外值美人于丹丘兮云抱朴之来孙朝吸上池之沆瀣兮夕掇元圃之芳荪猎六籍之精华兮悲黄农之不吾待并騑騑之良马兮欲导车轮而言迈有疑义而与析兮且交修予之慝岂私情之昵比兮将以缉乎道德怀夫子之固穷兮虽制义而自安顾甘旨之或缺兮宁孝子之所欢念一门之孤惸兮而衣食之莫具汨奔走于泥涂兮岁冉冉而迟莫辍彭泽之孤棹兮爱东憩乎钱塘抚勾践之故墟兮吊台观之榛荒扬高帆以渡海兮揖群仙于云□凌扶桑而遐瞩兮浴赤曦之昈昈盼梅梁而太息兮企圣贤于诸冯何三千载之寥寥兮大运若是其汗隆繄娭遨之足乐兮伤驰驱之劳勚扇朱光于炎宇兮安得激清风而来至旋轻辀于汝滨兮将同采乎苋藿玩曾峰于翠云兮射麋鹿以为乐乱曰子何为行兮吴越之乡兮韶音之锵锵兮矫首以望虞皇兮邈矣夏禹海茫茫兮哀民生兮曷时而康兮　　感别赋有
序
　　　　　明皇甫汸
　戊申之秋八月初吉季弟水部郎子约以制满还　阙而余羁绁都亭移书告别发函披诵悲不能胜　嗟乎丈夫之生自悬弧矢以来孰不有志于四方　故曰人岂鹿豕也而可常聚乎此光禄之赋惜其　渊云词靡而病于儿女情多盖别不足以兴悲而　情有所感于别则悲可知矣因撰兹赋以代饯云　尔辞曰别方异绪离状殊端在有情而必款岂同气而能堪轺车陈于垧侧舟楫戒于江干或感慨于川逝或行嗟乎路难涕临觞而共抆心执袂而俱酸善哉江生之言曰黯然以销魂值我爱弟遄往帝阍愧双鹄之并举兮矫乘雁而孤骞若夫未营四方聊事一室侍燕庭闱联经几席辨索研坟游玑讨历绎孟氏之有三咏诗人之既翕至其恭承嘉惠窃龙光仲兮叔兮乃以轩而以翥伯也季也复载翱而载翔或彯缨于建礼或结绶于文昌或驰麾于赵魏或沿牒于楚湘乍乖云雨少别关山旌指洛而将赴裘滞秦而未还行行路何极去去情不忍寄芳草于春池揽素毛于秋省夏暑溽而扇违冬飙厉而衾冷顾奚别而非悲抑奚悲而云甚迨夫丁辰荼酷轸患缠绵干覆奄夺慈景俄歼悼金昆之脆质雕玉树于华年同朝露之溘尽展夜壑之已迁繄庆往而吊来亮福倚而祸伏豺狼逞凶蜂虿隐毒构曾参为杀人收张俭而属吏谓死灰其不燃诧凝脂之可畏投清流使合污恶独醒而强醉胡人心之险巇兮亦天道之冥昧赂苟输而在宥兮囊无金之可致邹投珠而遭盼兮和抱璧而蒙冤乏文姬以请驷兮望融弟为急原得与丧其齐塞兮退未遂而触藩肆苍鹰之乱纪兮实桀犬之余孽陨东晋之元风兮黜西州之英烈谁百口其相鸣兮空抚镜而存舌中郎奋于钳徒兮应相起于溺折尚录过于代门兮布扬芬于汉阙将逆施于末路兮终雪耻于前哲斯时也虽具迩其含悁矧驾言以远别遵首路之逶迟兮睇萧晨之凄紧凭江阁之交疏兮见中洲之帆影淮水落而彭城荒燕云飞而冀门近想天上之仙班恍梦中之幻境粲西笑而心摇托南楼而迹惊追二陆于畴昔兮缅两到之徂征置美酒以高会兮列祖燕于华楹征绮罗之妙舞兮被丝竹以新声惧堂中之蜡烬忘户外之骊鸣虽拟迹而同别亦原悲而异情愤世道之黮黯兮请以余为殷监众女嫉兹蛾眉兮均自沈于明艳客方诫乎用光兮嵇弗戢而罹患云赋就而晚疲贾书上而早谴齿何贵而象焚鞹乃于豹变庶养德于木□毋处才于能雁辟涉海而获济兮谙风波之苦辛伤虎口而幸脱兮犹心悸而告人疢已痼而复初兮举药石以具陈羽有落于虚弹兮咎无蹈于震邻纷余季之玉秀兮又袭之以兰芳振逸响于寥汉兮赫掞藻于明光恩被命而优渥兮德润身而弥彰渺岐分于川岳兮瞥星散于参商季昔时兮送余余今日兮送子若迭代于天运匪往复于人事喜何剧而无悲悲何穷而无喜情生文以叙离词因情而敛思肠屡绝于停毫泣欲尽而盈纸愿行者其勉旃惋居者之已矣　　别思赋　　　　　　　　　　何景明君何为兮遵修途以长徂俾予怀之弗怡懭恍惝而罔憩顾左右而若遗莽川陆之回薄迥城阙之逶迤山翳翳而景入林苍苍而鸟稀拂青霜而采松迎夕露而折葵托涓忱于微赠谅予志之可追皎秋日以矢心指岁寒以为期俟行尘之我延临晨风而褰衣　　后别思赋有
序
　　　　　　前人
　伯川将之河西予既为别思赋矣及王舍人文熙　馆为别予以事不得往为之怏然乃舒鄙怀为后　别思赋怀诸彦之雅趣款行客以终宵慨离违之多端接晤语而逍遥时乃御闲馆即别院天冽冽而疾□月霏霏而微霰开重帘之华灯飞逸翰于清燕缔久要而莫渝顾暂暌而益眷瞻芳尘之未遐仰光惠而引领恍予神而奋驰怅予驾之弗骋览岁事之迟暮延轩楹之夕景叶历历以辞秋霜凄凄而凝冷顾征鸿之稍灭恋行云之伫影送夫君以申佩寄一感于兹游悼霖泽之久愆恐江河之不流矧庶役之未蠲固雕弊之所由惩旧途之仆轨济巨川而思舟操吾道而罔屈何令名之不修倾风誉于咫尺日结睇于河洲　　别赋　　　　　　　　　　　陈子龙漫漫长道悠悠我心扬舲极浦总辔荒林与子言别怆然哀吟仰视浮云倏忽难寻我有旨酒慨慷酌斟况秋风兮渡河又落日兮在野叶萧萧而群飞泉淙淙而始泻指寥廓于翔鸿诉悲鸣于去马□徒御之纷驰倾芳樽而不下含别绪兮孔多欲陈辞而难写于是揽袪徙倚执手踟□会当去我顷刻相逾听车声而绝响望襜帏而载徂况怀人之极目愧送子之贱躯掩金镜而罕御理瑶琴而常孤仰明月之迅迈怅重关之崎岖言念古昔谁与为比至若祖道浙江歌骊易水击筑渐哀举杯数起入虎狼兮不复还感乌马兮谁能理信事君兮无二心愤国雠兮惭壮士独临风以欷歔咸攀辕而莫止乃有河桥送客灞上辞人奉使陇外之官汉滨念殷勤于京洛忽散漫于风尘嗟官局之有守欲翰飞而无津陈嘉核于锦幄写繁奏于阳春日行暮而款款车遵道而辚辚又有陷敌避雠远适异国隐渔艇于江南筑高台于塞北望旧里兮天涯遇故人兮相匿逝将别以起舞临交岐而置食托黄鹄而神伤抚琼枝而叹息至若庐江少妇文园小姬恩方胶固义当乖离痛宝玦之既赐出金屋而长辞陈后长门之赋班姬纨扇之诗一朝失职相见无期瞻銮声于咫尺慨音徽之永违更若汉武好武绝域称藩赐美人于朔漠嫁公主于乌孙夏积雪兮天山春无草兮玉门莫不凛乎变色凄然敛魂改红颜兮白发掩青冢兮黄昏思金堂之缥缈念鸳侣之婵媛又若妾居北里君戍交河夜飞白羽朝负雕戈迷鸣沙之异响卷阴风而震波悲传窦女望断秦娥寄文章于缣素托流怨于纤阿闻边锋之未靖悼玉貌之蹉跎至有铜台尚食之伎茂陵荐寝之女宫车晚驾旷然独处惜余香之在幄顾遗容之无所忆绪言于生平怆永诀于终古玉出兮人间鱼灯明兮下土岂若上宫丽质邯郸名倡皎皎牖盈盈道傍解杂佩兮赠君子折芳馨兮心内伤则有烟林花堕平□艹长青骢蹀躞红袖仿徨远与君别天各一方飘飖分袂杳若参商嗟夫别何年而不愁愁何年而能散陋群游于麋鹿壮遐征于羽翰苟两心之不移虽万里而如贯又何必共衾帱以展欢当河梁而长叹哉　　河桥清饯图诗序　　　　　　　陈琛余尝阅古今英伟奇杰之生知天地间有至清之气周流运转无处无之第其积而发之于人也先后迟速异耳周盛时中原之徐淮犹以夷梗见征而吴楚越之在大江以南也入春秋而夷犹未变若吾闽与蜀及岭南百粤则又夷之极远而不数者也迨汉而唐而宋以迄于今则兹数邦人物之盛何如哉岂非天地至清之气磅礡郁积至久而始大发欤余每见武库副郎陶君汝明之清映秀发未尝不畏爱向慕以为贵州永宁之山川亦必有深青浓绿足诱我穷岭极源使不能一日厌者惜去我远不得一目徒按志以想青龙红崖诸峰定川通江诸水而不知其果尔生色作气耶抑犹寥寥淡淡不改其旧耶张君世贵实陶君之乡且戚也其先由南都入贵与陶君同而其人之雅则陶君之所尝啧啧焉加叹赏者也兹以太学生谒选铨曹得丞于广信之永丰将行陶君召工绘图名曰河桥清饯而自为诗以倡诸士大夫之来别者而俾予为序余曰饯必载肉崇酒也而何以清云然图写至清之景诗咏至清之趣而饯之与所饯者又皆至清之人则亦清之甚矣固不必觞露豆雪而始可以言清饯也君行矣借风扬帆乘月鸣橹自北而之南焉凌大江之渺茫以望故乡金陵之佳丽而凡江南诸山若吾武夷之巍然特出者亦皆隐隐在目君能不奋而前攀而登寻幽掇芳以增益其清之所素有者乎自清以出则何官不可为也而况于丞乎何地不可官也而况于永丰乎行见永丰之棠有清阴而人皆相告以勿伐矣岂有君不负丞而丞顾负君也耶　　别知赋　　　　　　　　　　　徐阶　浦南公之将行也某既为文以赠然大要能道公　之贤而于公相知之深与某所以别公之情报公　之意均有未尽者因为赋以申之取韩子所谓别　知者名其篇云繄默默其无语兮黯临风而独悲泪淫淫以潜下兮形神悄其支离将揽辔以言迈兮昏莫识其所之试内反以自求兮纾吾心之所思惟今兹之菀结兮曰我悲之有以纷万类之前陈兮咸仰托于知己骥或升于天闲兮或服盐而垂耳兰或杂于艾萧兮或佩垂之靡靡物无系于美恶兮论亦无恒于臧否知不知其异评兮夫固视其异遇浅九渊以为抑兮卑重霄以为扬幸其实存兮虽贤圣亦云其仿徨嗟我生之昏昧兮滥科名之窃既力小而任重兮遂不支而颠跌念受知之无地兮面骍羞而中热日闭户以省尤兮郁予心之惙惙何美人之卓立兮独有谅于予衷世方弃而弗顾兮炳流盼于双瞳畀颜色于枯槁兮回冱寒之春融朝既煦予以青阳兮夕又披予以惠风仰崇深之被泽兮纾百忧之纠缚慰野心于槛猿兮发清音于笼鹤怅人事之多乖兮天又重予之虐倏相违于中道兮渺孤踪其焉托飞黄骋以遐逝兮材固绝乎蟾蜍鸿鹄翩其高举兮势亦岂能顾夫燕雀之屯如振予袂而不可从兮倚秋宇而踌□目既为之无光兮发复为之萧□望帝阍其何所兮心劳劳以增病夫岂敢怨且尤兮伤予之独负乎明圣眷所知之欲报兮蹇予力之不竞进不可以幸干兮退自安夫时命惟达人之大观兮贱珠玉而轻组缨志相许而相期兮曰姱节与令名矢吾修之伊今兮益自励于永贞璧既涅不可缁兮金亦炼而弥精弄白云以徜徉兮抱明月而偃仰驾仁礼以为舆兮秉诚明以为鞅乐真境之融泄兮穷圣途之修广庶上酬于所知兮浣予怀之惘　　送曹能始还闽中诗序　　　　　谢陛出幽溺职北山致使移文充隐来征南山为捷径是皆方内方外徘徊并有所縻以故匪介匪通进退两无所据能始先生丰神璧立謦咳玑驰技擅雕龙名齐绣虎陈瑚登琏昭回云汉之章漱石枕流癖有烟霞之锢南都法吏西署闲司为政无苛自公多暇燕矶牛首佳丽藉以品题桃渡桐湾繁华属其赏目拂蝇挥麈云低驻以不飞着屐班荆日下舂而忘返爰赋黄华之什使命式将赓歌岵之篇亲闱在望时临七夕节弁三秋风一金飙星双银汉青菇满睫白水盈襟幨帷将菡飞芳葆盖共蒹葭摇翠归心切矣离思凄然伤物候则鸿雁排空爱人风则鹓雏下仞结金兰而贵旧契志合虚舟赠缟带以定新交情投杂佩卷波浮白徜徉元武之湖授简分题联翩朱雀之桁秘书供奉诸子多绝调之诗康乐宣城吾家有惊人之句发石头而梦断望京口以魂销山连铁瓮之城溪接铜官之路吴江吴岫方背楚于金陵越峤越云渐临闽于玉斗湖水霜清而开镜赤城霞起以建标桂落灵隐之秋艹湿姑苏之夕蹔且山阴泛棹终将海上扬帆丹实重开橘柚之天紫房再咽荔枝之露嗟夫自南自北无非岐路之人或去或留总是他乡之子登山临水惟黯然其别乎落叶哀蝉复悲哉此秋也方舟鹢举并驾凫分不堪衰柳撩人聊借轻莲款客清风朗月我则因元度相思献岁发春公其为苍生早出人探一韵各咏一题用表心旌毋稽手笔　　别张常甫序　　　　　　　　王守仁太史张常甫将归省告别于司封王某曰期之别也何以赠我乎某曰处九月矣未尝有言焉期之别又多乎哉常甫曰斯邦奇之过也虽然必有以赠我某曰工文词多论说广探极览以为博也可以为学乎常甫曰知之辨名物考度数释经正史以为密也可以为学乎常甫曰知之整容色修辞气言必信动必果谈说仁义以为行也可以为学乎常甫曰知之曰去是三者而恬淡其心专一其说廓然而虚湛然而定以为静也可以为学乎常甫默然良久曰亦知之某曰然知之古之君子惟有所不知也而后能知之后之君子惟无所不知是以容有不知也夫道有本而学有要是非之辨精矣义利之间微矣斯吾未之能信焉曷亦姑无以为知之也而姑疑之而姑思之乎常甫曰唯吾姑无以为知之而姑疑之而姑思之期而见吾有以复于子　　与吕沃州巡按　　　　　　　唐顺之同心之谊怅然远别以兄之不能忘情于仆亦知仆之不能忘情于兄也江□远送尚有瞻望弗及之感趋而避之岂人情哉顾事体有所不可者仆自两度废罢归来前此巡公如赵舒周诸公皆未尝有一面之识虽同年如徐何陈诸公亦未之敢见岂特狷狭之性以此自守兼亦山泽之分不敢逾越且省事省劳亦病夫之所便至于吾兄则有不然平日于兄既辱道义兄弟之爱而兄之来也又以同心之故拳拳相求仆亦欲如故事引避深觉于情有甚不自安者然初意止谓一见可矣继而再见三见四见焉日不足而继之以夜焉然在兄无私于故人之讥在仆无奔走形势之嫌所恃者平生所自守能自信而已矣好事者不疑其干请被罪者不猜其毁言所恃者平生所自守能自信而已矣所谓惟吾与兄可也夫兄行部之日既已破格相与矣而兄去部之日独不能破格相送哉所谓事体有所不可者何也正恐见之者以为仆之与兄绸缪若此也不知出于故旧必不容已之情而概以为山人所以事上官之常礼则送故者必不可以不迎新新故相仍息肩何日若夫一贤一否则昔人所谓为罪滋大者也欲稍自息机以返初服不得不自兄始之矣近龙溪相过与之盘桓山中数日别去已订他年之约若兄有便还山则奉教之日长在今日且割远别之情以为山人自便之图其亦可也
　饯别部艺文三
诗
　　大雅韩奕
　韩侯初立来朝始受王命而归诗人作此以送之韩侯出祖出宿于屠显父饯之清酒百壶其殽维何炰□鲜鱼其蔌维何维笋及蒲其赠维何乘马路车边豆有且侯氏燕胥　　古骊驹逸诗
　汉书儒林传王式曰客歌骊驹主人歌客毋庸归　骊驹者客欲去歌之也骊驹在门仆夫具存骊驹在路仆夫整驾
　　与苏武诗　　　　　　　　　汉李陵良时不再至离别在须臾屏营衢路侧执手野踟□仰视浮云驰奄忽互相逾风波一失所各在天一隅长当从此别且复立斯须欲因晨风发送子以贱躯　　又携手上河梁游子暮何之徘徊蹊路侧悢悢不能辞行人难久留各言长相思安知非日月弦望自有时努力崇明德皓首以为期　　又
嘉会难再遇三载为千秋临河濯长缨念子怅悠悠远望悲风至对酒不能酬行人怀往路何以慰我愁独有盈觞酒与子结绸缪　　别歌　　　　　　　　　　　　前人　汉书曰昭帝即位数年匈奴与汉和亲汉使求苏　武等单于许武还李陵置酒贺武曰异域之人一　别长绝因起舞而歌泣下数行遂与武决径万里兮度沙漠为君将兮奋匈奴路穷绝兮矢刃摧士众灭兮名已隤老母已死虽欲报恩将安归　　答李陵诗　　　　　　　　　　苏武骨肉缘枝叶结交亦相因四海皆兄弟谁为行路人况我连枝树与子同一身昔为鸳与鸯今为参与辰昔者常相近邈若胡与秦惟念当乖离恩情日以新鹿鸣思野草可以喻嘉宾我有一尊酒欲以赠远人愿子留斟酌叙此平生亲　　又
结发为夫妻恩爱两不疑欢娱在今夕嬿婉及良时征夫怀往路起视夜何其参辰皆已没去去从此辞行役在战场相见未有期握手一长叹泪为生别滋努力爱春华莫忘欢乐时生当复来归死当长相思　　又黄鹄一远别千里顾徘徊胡马失其群思心常依依何况双飞龙羽翼临当乖幸有弦歌曲可以喻中怀请为游子吟泠泠一何悲丝竹厉清音慷慨有余哀长歌正激烈中心怆以摧欲展清商曲念子不得归俯仰内伤心泪下不可挥愿为双黄鹄送子俱远飞　　又烛烛晨明月馥馥秋兰芳芬馨长夜发随风入我堂征夫怀远路游子恋故乡寒冬十二月晨起践严霜俯观江汉流仰视浮云翔良友远别离各在天一方山海隔中州相去悠且长嘉会难再遇欢乐殊未央愿君崇令德随时爱景光　　古诗
行行重行行与君生别离相去万余里各在天一涯道路阻且长会面安可知胡马依北风越鸟巢南枝相去日已远衣带日已缓浮云蔽白日游子不顾返思君令人老岁月忽已晚弃捐勿复道努力加餐饭　　又涉江采芙蓉兰泽多芳草采之欲遗谁所思在远道还顾望旧乡长路漫浩浩同心而离居忧伤以终老　　又庭中有奇树绿叶发华滋攀条折其荣将以遗所思馨香盈怀袖路远莫致之此物何足贵但感别经时　　又孟冬寒气至北风何惨栗愁多知夜长仰观众星列三五明月满四五蟾兔缺客从远方来遗我一书札上言长相思下言久离别置书怀袖中三岁字不灭一心抱区区惧君不识察　　又
客从远方来遗我一端绮相去万余里故人心尚尔文彩双鸯鸳裁为合欢被着以长相思缘以结不解以胶投漆中谁能别离此　　古诗
悲与亲友别气结不能言赠子以自爱道远会见难人生无几时颠沛在其间念子弃我去新心有所欢结志青云上何时复来还　　又
穆穆清风至吹我罗衣裾青袍似春草长条随风舒朝登津梁山褰裳望所思安得抱柱信皎日以为期　　又兰若生春阳涉冬犹盛滋愿言追昔爱情款感四时美人在云端天路隔无期夜光照元阴长叹念所思谁谓我无忧积念发狂痴　　古诗
新树兰蕙葩杂用杜蘅草终朝采其华日暮不盈抱采之欲遗谁所思在远道馨香易销歇繁华会枯槁怅望何所言临风送怀抱　　古诗
步出城东门遥望江南路前日风云中故人从此去我欲渡河水河水深无梁愿为双黄鹄高飞还故乡　　古拟李陵录别诗有鸟西南飞熠熠似苍鹰朝发天北隅暮抵日南陵欲寄一言去托之笺彩缯因风附轻翼以遗心蕴蒸鸟辞路悠长羽翼不能胜意欲从鸟逝驽马不可乘　　又烁烁三星列拳拳月初生寒凉应节至蟋蟀夜悲鸣晨风动乔木枝叶日夜零游子暮思归塞耳不能听远望正萧条百里无人声豺狼鸣后园虎豹步前庭远处天一隅苦困独零丁亲人随风散历历如流星三萍离不结思心独屏营愿得萱草枝以解饥渴情　　又晨风鸣北林熠熠东南飞愿言所相思日暮不垂帷明月照高楼想见余光辉元鸟夜过庭仿□能复飞褰裳路踟蹰仿徨不能归浮云日千里安知我心悲思得琼树枝以解长渴饥　　又
陟彼南山隅送子淇水阳尔行西南游我独东北翔猿鸟顾悲鸣五步一仿徨双凫相背飞相远日已长远望云中路想见来圭璋万里遥相思何益心独伤随时爱景曜愿言莫相忘　　古诗拟苏武答诗
双凫俱北飞一凫独南翔子当留斯馆我当归故乡一别如秦胡会见何讵央怆悢切中怀不觉泪沾裳愿子长努力言笑莫相忘　　古伤歌行
昭昭素明月辉光烛我□忧人不能寐耿耿夜何长微风吹闺闼罗帷自飘扬揽衣曳长带屣履下高堂东西安所之徘徊以仿徨春鸟翻南飞翩翩独翱翔悲声命俦匹哀鸣伤我肠感物怀所思泣涕忽沾裳伫立吐高吟舒愤诉穹苍　　离歌
晨行梓道中梓叶相切磨与君别交中繣如新缣维裂之有余丝吐之无还期　　见挽船士兄弟辞别诗　　　　魏文帝舍我故乡客将适万里道妻子牵衣袂落泪沾怀抱　　送应氏诗　　　　　　　　　　曹植清时难屡得嘉会不可常天地无终极人命若朝霜愿得展燕婉我友之朔方亲昵并集送置酒此河阳中馈岂独薄宾饮不尽觞爱至望苦深岂不愧中肠山川阻且远别促会日长愿为比翼鸟施翮起高翔　　离友诗二首并
序
　　　　　前人
　乡人有夏侯威者少有成人之风余尚其为人与　之昵好王师振旅送余于魏邦心有眷然为之陨　涕乃作离友之诗其辞曰王旅游兮背故乡彼君子兮笃人纲媵余行兮归朔方驰原隰兮寻旧疆车载奔兮马繁骧涉浮济兮泛轻航迄魏都兮息兰房展宴好兮惟乐康　　二
凉风肃兮白露滋木感气兮柔叶辞临渌水兮登重基折秋华兮采灵芝寻永归兮赠所思感离隔兮会无期伊郁悒兮情不怡　　答刘公干诗　　　　　　　　　徐干与子别无几所经未一旬我思一何笃其愁如三春虽路在咫尺难涉如九渊陶陶诸夏别草木昌且繁　　报赵淑丽　　　　　　　　　　应玚朝云不归夕结成阴离群独宿永思长吟有鸟孤栖哀鸣北林嗟我怀矣感物伤心　　别诗　　　　　　　　　　　　前人朝云浮四海日暮归故山行役怀旧土悲思不能言悠悠涉千里未知何时旋　　又
浩浩长河水九折东北流晨夜赴沧海海流亦何悠远适万里道归来未有由临河累太息五内怀伤忧　　杂诗　　　　　　　　　　　　阮瑀临川多悲风秋日苦清凉客子易为戚感此用哀伤揽衣起踯躅上观心与房三星守故次明月未收光□鸣当何时朝晨尚未央还坐长叹息忧忧安可忘　　又我行自凛秋季冬乃来归置酒高堂上友朋集光辉念当复离别涉路险且夷思虑益惆怅泪下沾裳衣　　赠秀才入军十九首　　　　　　嵇康鸳鸯于飞肃肃其羽朝游高原夕宿兰渚邕邕和鸣顾盼俦侣俯仰慷慨优游容与　　二
鸳鸯于飞啸侣命俦朝游高原夕宿中洲交颈振翼容与清流咀嚼兰蕙俯仰优游　　三
泳彼长川言息其浒陟彼高冈言刈其楚嗟我征迈独行踽踽仰彼凯风涕泣如雨　　四
泳彼长川言息其沚陟彼高冈言刈其杞嗟我独征靡瞻靡恃仰彼凯风载坐载起　　五
穆穆惠风扇彼轻尘奕奕素波转此游鳞伊我之劳有怀佳人寤言永思实锺所亲　　六
所亲安在舍我远迈弃此荪芷袭彼萧艾虽曰幽深岂无颠沛言念君子不遐有害　　七
人生寿促天地长久百年之期孰云其寿思欲登仙以济不朽揽辔踟蹰仰顾我友　　八
我友焉之隔兹山冈谁谓河广一苇可航徒恨永离逝彼路长瞻仰弗及徙倚仿徨　　九
良马既闲丽服有晖左揽繁弱右接忘归风驰电逝蹑景追飞凌厉中原顾盼生姿　　十
携我好仇载我轻车南凌长阜北厉清渠仰落惊鸿俯引渊鱼盘于游田其乐只且　　十一
凌高远眄俯仰咨嗟怨彼幽絷邈尔路遐虽有好音谁与清歌虽有妹颜谁与发华仰讯高云俯托轻波乘流远遁抱恨山阿　　十二
轻车迅迈息彼长林春木载荣布叶垂阴习习谷风吹我素琴交交黄鸟顾俦弄音感悟驰情思我所钦心之忧矣永啸长吟　　十三
浩浩洪流带我邦畿萋萋绿林奋荣扬晖鱼龙瀺灂山鸟群飞驾言出游日夕忘归思我良朋如渴如饥愿言不获怆矣其悲　　十四
息徒兰圃秣马华山流磻平□垂纶长川目送归鸿手挥五弦俯仰自得游心太元嘉彼钓叟得鱼忘筌郢人逝矣谁与尽言　　十五
闲夜肃清朗月照轩微风动□组帐高褰旨酒盈樽莫与交欢鸣琴在御谁与鼓弹仰慕同趣其馨若兰佳人不存能不永叹　　十六
乘风高游远登灵丘托好松乔携手俱游朝发太华夕宿神州弹琴咏诗聊以忘忧　　十七
琴诗自乐远游可珍含道独往弃智遗身寂乎无累何求于人长寄灵岳怡志养神　　十八
流俗难悟逐物不还至人远鉴归之自然万物为一四海同宅与彼共之予何所惜生若浮寄暂见忽终世故纷纭弃之八成泽雉虽饥不愿园林安能服御劳形苦心身贵名贱荣辱何在贵得肆志纵心无悔　　十九双鸾匿景曜戢翼太山崖抗首漱朝露晞阳振羽仪长鸣戏云中时下息兰池自谓绝尘埃终始永不亏何意世多艰虞人来我疑云网塞四区高罗正参差奋迅势不便六翮无所施隐姿就长缨卒为时所羁单雄翻孤逝哀吟伤生离徘徊恋俦侣慷慨高山陂鸟尽良弓藏谋极身心危吉凶虽在己世路多崄巇安得反初服抱玉宝六奇逍遥游太清携手长相随　　赠嵇康　　　　　　　　　　郭遐周吾无佐世才时俗不可量归我北山阿逍遥以徜徉同气自相求虎啸谷风凉惟予与嵇生未面分好章古人美倾盖方此何不臧援筝执鸣琴携手游空房栖迟衡门下何愿于姬姜予心好永年年永怀乐康我友不期卒改计适他方岩东咸发日翻然将高翔离别在旦夕惆怅以增伤　　又
风人重离别行道犹迟迟宋玉哀登山临水送将归伊此往昔事言之以增悲叹我与嵇生倏忽将永违俯察渊鱼游仰观鸟飞厉翼太清中徘徊于丹池钦哉得其所令我心独违言别在斯须惄焉如调饥　　又离别自古有人非比目鱼君子不怀土岂得更安居四海皆兄弟何患无彼姝岩穴隐傅说寒谷纳白驹方各以类聚物亦以群殊所在有智贤何忧此不如所贵身名存功烈在简书岁时易过历日月忽其除勖哉乎嵇生敬德在慎躯　　征西官属送于陟阳候作诗　　晋孙楚晨风飘岐路零雨被秋草倾城远追送饯我千里道三命皆有极咄嗟安可保莫大于殇子彭犹为夭吉凶如纠纆忧喜相纷绕天地为我垆万物一何小达人垂大观诫此苦不早乖离即长衢惆怅盈怀抱孰能察其心鉴之以苍昊齐契在今朝守之与偕老　　于王抚军座送客　　　　　　　陶潜秋日凄且厉百卉具已腓爰以履霜节登高饯将归寒气冒山泽游云倏无依洲渚思缅邈风水互乖违瞻夕欲良燕离言聿云悲晨鸟暮来还县车敛余辉逝止判殊路旋驾怅迟迟目送回舟远情随万化遗　　与殷晋安别　　　　　　　　　前人　　　殷先作晋安南府长史掾因居浔阳后作太　　　尉参军移家东下作此以赠游好非久长一遇尽殷勤信宿酬清话益复知为亲去岁家南里薄作少时邻负杖肆游从淹留忘宵晨语默自殊势亦知当乖分未谓事已及兴言在兹春飘飘西来风悠悠东去云山川千里外言笑难为因良才不隐世江湖多贱贫脱有经过便念来存故人　　与庐陵王绍别　　　　　　宋孝武帝连岁矜离心今兹幸良集信宿穷晨暮开颜披所戢未尽欢娱怀已伤岐路及舳舻引江介飞旌背尔邑悄扰徒旅戒团栾流景入迟迟分手念泫泫登路泣　　幸中兴堂饯江夏王诗　　　　　同前送行怅川逝离酌偶岁阴阴云掩欢绪江山起别心　　折杨柳行　　　　　　　　　谢灵运郁郁河边树青青野田草舍我故乡客将适万里道妻妾牵衣袂抆泪沾怀抱还拊幼童子顾托兄与嫂辞诀未及终严驾一何早负笮引文舟饥渴常不饱谁令尔贫贱咨嗟何所道　　邻里相送至方山　　　　　　　前人祗役出皇邑相期憩瓯越解缆及流潮怀旧不能发析析就衰林皎皎明秋月含情易为盈遇物难可歇积疴谢生虑寡欲罕所阙资此永幽栖岂伊年岁别各勉日新志音尘慰寂蔑　　南楼中望所迟客　　　　　　　前人杳杳日西颓漫漫长路迫登楼为谁思临江迟来客与我别所期期在三五夕圆景早已满佳人殊未适即事怨暌感物方凄戚孟夏非长夜晦明如岁隔瑶华未堪折兰苕已屡摘路阻莫赠问云何慰离析搔首访行人引领冀良觌　　登临海峤初发疆中作与从弟惠连可见羊何　　共和之　　　　　　　　　　　前人杪秋寻远山山远行不近与子别山阿含酸赴修畛中流袂就判欲去情不忍顾望脰未悁汀曲舟已隐　　又隐汀绝望舟鹜棹逐惊流欲抑一生欢井奔千里游日落当栖薄系缆临江楼岂惟夕情敛忆尔共淹留　　又淹留昔时欢复增今日叹兹情已分虑况乃协悲端秋泉鸣北涧哀猿响南峦戚戚新别心凄凄久念攒　　又攒念攻别心旦发清溪阴暝投剡中宿明登天姥岑高高入云霓还期那可寻倘遇浮丘公长绝子徽音　　王抚军庾西阳集别时为豫章太守庾被征还　　东　　　　　　　　　　　　　谢瞻祗召旋北京守官及南服方舟析旧知对筵旷明牧举觞矜饮饯指途念出宿来晨无定端别晷有成速颓阳照通津夕阴暧平陆榜人理行舻輶轩命归仆分手东城闉发棹西江隩离会虽相杂逝川岂往复谁谓情可书尽言非尺牍　　豫章行　　　　　　　　　　谢惠连轩帆□遥路薄送瞰遐江舟车理殊缅密友将远从九里乐同二华念分峰集欢岂今发离叹自古锺促生靡缓期迅景无迟踪缁发迫多素憔悴谢华婉娩寡留晷窈窕闭淹龙如何阻行止愤愠结心胸既微达者度欢戚谁能封愿子保淑慎良讯代徽容　　代悲哉行　　　　　　　　　　前人羇人感淑节缘感欲回辙我行讵几时华实骤舒结□实情可悲瞻华意无悦览物怀同志如何复乖别翩翩翔禽罗关关鸣鸟列翔鸣常畴偶所叹独乖绝　　西陵遇风献康乐　　　　　　　前人哲兄感仳别相送越垧林饮饯野亭馆分袂澄湖阴凄凄留子言眷眷浮客心回塘隐舻□远望绝形音　　与孔曲阿别诗　　　　　　　　前人凄凄乘兰秋言饯千里舟涂届云阳邑邑宰有昔游行人虽念路为尔暂淹留　　赠故人马子乔六首　　　　　　鲍照踯躅城上羊攀隅食元草俱共日月辉昏明独何早夕风飘野箨飞尘被长道亲爱难重陈怀忧坐空老　　二寒灰灭更燃夕华晨更鲜春冰虽暂解冬水复还坚佳人舍我去赏爱长绝缘欢至不留日感物□伤年　　三松生陇□上百尺下无枝东南望河尾西北隐□崖野风振山籁朋鸟夜惊离悲凉贯年节□翠恒若斯安得草木心不怨寒暑移　　四
种橘南池上种杏北池中池北既少露池南又多风早寒逼晚岁衰恨满秋容湘滨有灵鸟其字曰鸣鸿一挹矰缴痛长别远无双　　五
皎如川上鹄赫似握中丹宿心谁不欺明白古所难凭楹观皓露洒酒荡忧颜永念平生意穷光不忍还淹留徒攀桂延伫空结兰　　六
双剑将离别先在匣中鸣烟雨交将夕从此遂分形雌沈吴江里雄飞入楚城吴江深无底楚关有崇扃一为天地别岂直限幽明神物终不隔千祀傥还井　　与伍侍郎别　　　　　　　　　前人民生如野鹿知爱不知命饮龁具攒聚翘陆□惊迸伤我慕类心感尔食苹性漫漫鄢郢途渺渺淮海径子无金石质吾有犬马病忧乐安可言离会孰能定钦哉慎所宜砥德乃为盛贫游不可忘久交念敦敬　　赠傅都曹别　　　　　　　　　前人轻鸿戏江潭孤雁集洲沚邂逅两相亲缘念共无已风雨好东西一隔顿万里追忆栖宿时声容满心耳落日川渚寒愁云绕天起短翩不能翔徘徊烟雾里　　和傅大农与僚故别　　　　　　前人绝节无缓响伤雁有哀音非同年岁意谁共别离心伊昔谬通涂冠屣预人林浮江望南岳登潮窥海阴孰谓游居浅慕美久相深萋萋春草秀嘤嘤喜候禽辰物尽明茂尊盛独幽沉之子安所适我方栖旧岑坠欢岂更接明爱邈难寻　　送盛侍郎饯候亭　　　　　　　前人沾霜袭冠带驱驾越城闉北临出塞道南望入乡津高墉宿寒雾平野起秋尘君为坐堂子我乃负羁人欣悲岂等志甘苦诚异身结涕园中草憔悴悲此春　　与荀中书别　　　　　　　　　前人劳舟厌长浪疲□倦行风连翩感孤志契阔伤贱躬亲交笃离爱眷恋置酒终敷文勉征念发藻慰愁容思君吟涉洧抚己谣渡江□无黄鹤翅安得久相从愿遂宿知意不使旧山空　　代东门行　　　　　　　　　　前人伤禽恶弦惊倦客恶离声离声断客情宾御皆涕零涕零心断绝将去复还诀一息不相知何况异乡别遥遥征驾远杳杳白日晚居人掩闺卧行子夜中饭野风吹草木行子心肠断食梅常苦酸衣葛常苦寒丝竹徒满座忧人不解颜长歌欲自慰弥起长恨端　　怀远人　　　　　　　　　　　前人哀乐生有端离会起无因去事难重念恍惚似如神属期眇起远后遇邈无辰驰风扫遥路轻萝含夕尘思君成首疾欲息眉不伸　　吴兴黄浦亭庾中郎别　　　　　前人风起洲渚寒云上日无辉连山眇烟雾长波迥难依旅雁方南过浮客未西归已经江海别复与亲眷违奔景易有穷离袖安可挥欢觞为悲酌歌服成泣衣温念终不渝藻志远存追役人多牵滞顾路惭奋飞昧心附远翰炯言藏佩韦　　送别王宣城　　　　　　　　　前人发郢流楚思涉淇兴卫情既逢青春献复值白苹生广望周千里江郊蔼微明举爵自惆怅歌管为谁清颍阴腾前藻淮阳流昔声树道慕高华属路伫深馨　　后园饯从兄豫章　　　　　南齐王俭兹夕竟何夕念别开曾轩光风转兰蕙流月泛虚园　　别萧谘议　　　　　　　　　　王融徘徊将所爱惜别在河梁衿袖三春隔江山千里长寸心无远近边地有风霜勉哉勤岁暮敬矣事容光山中殊未怿杜若空自芳　　饯谢文学离夜　　　　　　　　前人所知共歌笑谁忍别笑歌离轩思黄鸟分渚爱青莎翻情结远□洒泪与行波春江夜明月还望情如何　　别萧谘议　　　　　　　　　　王延霏云承永夜皓烛骛离轩执酒怆谁与举袖默无言忍兹君为别如此岁方暄年深北岫时鸟思南国园江上愁别日阶下树芳荪　　送远曲　　　　　　　　　　　谢朓北梁辞欢宴南浦送佳人方衢控龙马平路骋朱轮琼筵妙舞绝桂席羽觞陈白云丘陵远山川时未因一为清吹激潺湲伤别巾　　酬王晋安德元　　　　　　　　前人稍稍枝早劲涂涂露晚晞南中荣橘柚宁知鸿雁飞拂雾朝青阁日旰坐彤闱怅望一途阻参差百虑依春草秋更绿公子未西归谁能久京洛缁尘染素衣　　别王丞僧孺　　　　　　　　　前人首夏实清和余春满郊甸花树杂为锦月池皎如练如何当此时别离言与宴留维已郁纡行舟亦遥衍非君不见思所悲思不见　　新亭渚别范零陵云　　　　　　前人洞庭张乐地潇湘帝子游云去苍梧野水还江汉流停骖我怅望辍棹子夷犹广平听方籍茂陵将见求心事俱已矣江上徒离忧　　送江水曹还远馆　　　　　　　前人高馆临荒途清川带长陌上有流思人怀旧望归客塘边草杂红树际花犹白日暮有重城何由尽离席　　送江兵曹檀主簿朱孝廉还上国　前人方舟泛春渚手趋上京安知暮归客讵忆山中情香风蕊上发好鸟叶间鸣挥袂送君已独此夜琴声　　临溪送别　　　　　　　　　　前人怅望南浦时徙倚北梁步叶上凉风初日隐轻霞暮荒城迥易阴秋溪广难渡沫泣岂徒然君子行多露　　答沈右率诸君饯别　　　　　　前人春夜别清樽江潭复为客叹息东流水如何故乡陌重树日芬□芳洲转如积望望荆台下归梦相思夕　　离夜同江丞王常侍作　　　　　前人玉绳隐高树斜汉耿层台离堂华烛尽别幌清琴哀翻潮尚知限客思耿难裁山川不可梦况乃故人杯　　离夜　　　　　　　　　　　王常侍月没高楼晓云起扶桑时烛筵暧无色行住闵相悲当轩已凝念况乃清江湄怀人忽千里谁缓鬓徂丝　　有所思　　　　　　　　　　　刘绘别离安可再而我更重之佳人不相见明月空在帷共御满堂酌独敛向隅眉中心乱如雪宁知有所思　　饯谢文学离夜　　　　　　　　前人汀洲千里芳朝云万里色悠然在天隅之子去安极春潭无与窥秋台谁共陟不见一佳人徒望西归翼　　别诗　　　　　　　　　　　　张融白云山上尽清风松下歇欲识离人悲孤台见明月　　饯谢文学离夜　　　　　　　　虞炎差池燕始飞羃历草初辉离人怅东顾游子怆西归清潮已驾渚溽露复沾衣一乖当春聚方掩故园扉　　饯别　　　　　　　　　　梁简文帝行乐出南皮燕饯临华池箨解篁开节花暗鸟迷枝□阴随影度水色带风移徒命衔杯酒终成悯别离　　送别　　　　　　　　　　　　同前行行异沂海依依别路岐水苔随缆聚岸柳拂舟垂石菌生悬叶江槎流卧枝烛尽悲宵去酒满惜将离　　应令　　　　　　　　　　　　同前蠡浦急兮川路长白云重兮出帝乡平原忽兮远极目江甸阻兮羁心伤树庐岳兮高且峻瞻泒水兮去泱泱远烟生兮含山势风散花兮传馨香临清波兮望石镜瞻鹤岭兮睇仙庄望邦畿兮千里旷悲遥夜兮九回肠顾龙楼兮不可见徒送目兮泪沾裳　　伤离新体　　　　　　　　　　同前伤离复伤离别后情郁纡凄凄隐去棹悯悯怆还途戚戚意不申转顾独沾襟前驱经御宿后骑历河漘胡香翼还幰清笳送后尘落日斜飞盖余晖承画轮柳影长横路槐枝深隐人桂宫夕掩铜龙扉甲馆宵垂云母帏胧胧月色上的的夜萤飞草香袭余袂露洒沾人衣带堞凌城云乱聚排枝度叶鸟争归中浮蚁不能酌琴间玉徽调别鹤别鹤千里别离声弦调轸急心自惊试起登南楼还向华池游前时筱生今欲合近日裁荷尚不抽犹是□杯共赏处今兹对此独生愁登楼望暧暧山川自分态偃师虽北连轘辕已南背远听寂无闻遥瞻目有阂含毫意不迷长叹忆无赖　　遗武陵王诗　　　　　　　　　元帝□首望荆门惊浪且雷奔四鸟嗟长别三声悲夜猿　　春别应令　　　　　　　　　　同前昆明夜月光如练上林朝花色如霰花朝月夜动春心谁忍相思不相见　　其二
试看机上交龙锦还瞻庭里合欢枝映日通风影珠幔飘花拂叶度金池不闻离人当重合唯悲合罢会成离　　其三
门前杨柳乱如丝直置佳人不自持适言新作裂纨诗谁悟今成织素辞　　其四
日暮徙倚渭桥西正见流月与云齐若使月光无近远应照离人今夜啼　　其五
别罢花枝不共攀别后书信不相关欲□行人寄消息依常潮水暝应还　　其六
三月桃花合面脂五月新油好煎泽莫复临时不寄人漫道江中无估客　　别范安成　　　　　　　　　　沈约平生少年日分手易前期及尔同衰暮非复别离时勿言一樽酒明日难重持梦中不识路何以慰相思　　效古　　　　　　　　　　　　前人可怜桂树枝单雄忆故雌岁暮异栖宿春至犹别离山河隔长路路远绝容仪岂云无可匹寸心终不移　　寄丘三公　　　　　　　　　　江淹昔我学冠剑逢君在三川何意风雨激一诀异东西菊秀空应夺兰芳几时坚常恐握手毕黯如光绝天安得明月珠涕寄吴山　　李都尉陵从军　　　　　　　　前人樽酒送征人踟□在亲宴日暮浮云滋握手泪如霰悠悠清川水嘉鲂得所荐而我在万里结友不相见袖中有短书愿寄双飞燕　　谢法曹惠连赠别　　　　　　　前人昨发赤亭渚今宿浦阳汭方作云□异岂伊千里别芳尘未歇席零泪犹在袂停舻望极浦弭棹阻风雪风雪既经时夜永起怀思泛滥北湖游苕亭南楼期点翰咏新赏开□莹所疑摘芳爱气馥拾□怜色滋色滋畏沃若人事亦销铄子衿怨勿往谷风诮轻薄共秉延州信无□仲路诺灵芝望三秀孤筠情所托所托已殷勤祇足搅怀人今行嶀嵊外御思至海滨觌子杳未僝款睇在何辰杂佩虽可赠疏华竟无陈无陈心捐劳旅人岂游遨幸及风雪霁青春满江□解缆候前侣还望方郁陶烟景若离远末响寄琼瑶　　休上人怨别　　　　　　　　　前人西北秋风至楚客心悠哉日暮碧云合佳人殊未来露彩方泛艳月华始徘徊宝书为君掩瑶瑟讵能开相思巫山渚怅望阳云台膏炉绝沈燎绮席生浮埃桂水日千里因之平生怀　　无锡舅相送衔涕别　　　　　　前人心远路已迥意满辞未陈曾风漂别盖北云竦征人杯酒怜岁暮志气非上春若无孤鸟还沥泣何所因　　有所思　　　　　　　　　　　范云如何有所思而无相见时宿昔梦颜色阶庭寻履綦高张更何已引满终自持欲知忧能老为视镜中丝　　别诗　　　　　　　　　　　　前人孤烟起新丰候雁出云中草低金城雾木下玉门风别君河初满思君月屡空折桂衡山北摘兰沅水东兰摘心焉寄桂折意谁通　　送沈记室夜别　　　　　　　　前人桂水澄夜氛楚山清晓云秋风两乡怨秋月千里分寒枝宁共采霜猿行独闻扪萝正忆我折桂方思君　　赠何郎　　　　　　　　　　　丘迟向夕秋风起野马杂尘埃忧至犹如绕讵是故人来檐际落黄叶□前网绿苔遥情不入酒望美信难哉　　送殷何两记室　　　　　　　王僧孺掩袖出南浦驱车送上征飘飘晓云驶瀁瀁旦潮平不肖余何惜无赀尔勿轻倘有还书便一言访死生　　侍宴饯张孝总应令　　　　　庾肩吾层台临回涨耿耿晴烟上欲送分符人翻似河堤望寒云晴积水秋雨蒙重嶂别念动神襟华文切离贶□无寡和曲空陪郢中唱　　送别于建兴苑相逢　　　　　　前人相逢小苑北停车问苑中梅新杂柳故粉白映纶红去影背斜日香衣临上风云流阶渐黑冰开池半通去马船难驻啼乌曲未终眷然从此别车西马复东　　饯张孝总应令　　　　　　　　前人江上早寒生萧条铙管清别筵开帐殿离舟卷幔城前山黄叶起对岸白沙惊临涡同极望窃吹愧才轻　　新林送刘之遴　　　　　　　　前人□转黄山路舟纚白马津送轮时合幰分骖各背尘常山喜临岱陇头悲望秦欲持汉中策还以赠征人　　相送联句　　　　　　　　　　何逊寸阴常可惜别至倍伤神子瞻天际水予望路中尘韦黯
悯悯岐路侧去去平生亲一朝事千里流涕向三春逊

　　二
昔共入门笑今成送别悲君还旧聚处为我一颦眉王江乘
于今还促膝自此客江湄愿子俱停驾看我独解维逊
</div>
    <div class="pagination">
<span class="current-page">1</span><a href="交谊典饯别部_page2.html">2</a><a href="交谊典饯别部_page3.html">3</a><a href="交谊典饯别部_page4.html">4</a><a href="交谊典饯别部_page5.html">5</a><a href="交谊典饯别部_page6.html">6</a><a href="交谊典饯别部_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
