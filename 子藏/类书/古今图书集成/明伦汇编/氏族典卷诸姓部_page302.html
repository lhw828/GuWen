<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 302 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 302 页/共 899 页</h1>
    <div class="content">按荆州府志文昌公安人嘉靖年贡士
　　呙应瑞
按华容县志应瑞嘉靖年贡士任德州训导
　　呙应干
按华容县志应干嘉靖年贡士任泸溪教谕
　　呙本用
按湘阴县志本用岁贡生
　　呙时举
按道州志时举隆庆年贡生任训导
　　呙文兰
按济南府志文兰历城人隆庆年贡生
　　呙邦永
按荆州府志邦永公安人万历戊子举人任知县　　呙重望按荆州府志重望公安人崇祯壬午举人
　　呙继道
按六合县志继道由吏员官至茌平县知县
　　呙仕良
按邵阳县志仕良岁贡生任县丞
　　呙思贤
按邵阳县志思贤岁贡生任宜山县丞


　轲姓部汇考
凌迪知万姓统谱
　　轲姓
轲见姓苑


　苛姓部列传
　　汉
　　苛异
按万姓统谱异见印薮


　罗姓部列传一
　　汉
　　罗怀
按郑樵通志汉有梁相罗怀
　　罗裒
按汉书货殖传成哀间成都罗裒赀至巨万初裒贾京师随身数十百万往来巴蜀数年间致千余万举其半赂定陵侯依其权力赊贷郡国人莫敢负擅盐井之利期年所得自倍遂殖其货　　后汉
　　罗衍
按万姓统谱衍成都人公孙述据蜀衍说述尚书解文卿郑文伯谏归汉为子孙福解郑从之述怒闭二子于簿室二子守志不回遂幽死　　罗蒙
按晋书罗宪传宪父蒙蜀广汉太守
　　罗式
按晋书罗宪传宪兄式&#太守
　　晋
　　罗宪
按晋书罗宪传宪字令则襄阳人仕蜀为太子舍人宣信校尉时黄皓预政众多附之宪独介然皓恚之左迁巴东太守魏之伐蜀宪守永安城知刘禅降率所统临于都亭三日缮甲完聚厉以节义士皆用命及锺会邓艾死吴使步协西征宪大破其军孙休怒又遣陆抗助协宪距守经年会荆州刺史胡烈等救之抗退加陵江将军监巴东军事使持节领武陵太守泰始初入朝六年卒赠使持节安南将军武陵太守追封西鄂侯谥曰烈　　罗尚
按晋书罗宪传宪兄子尚字敬之一名仲少孤依叔父宪太康末为梁州刺史及赵廞反于蜀假尚节为平西将军益州刺史时李特亦起于蜀攻杀赵廞又攻尚于成都尚使兵曹从事任锐伪降因大破之斩李特特子雄僭号都于郫城尚遣将军隗伯攻之不&#俄而尚卒雄遂据有蜀土　　罗袭
按晋书罗宪传宪子袭历给事中陵江将军统其父部曲至广汉太守　　罗彦
按晋书罗含传含曾祖彦临海太守
　　罗绥
按晋书罗含传含父绥荥阳太守
　　罗含
按晋书罗含传含字君章桂阳耒阳人幼孤为叔母朱氏所养少有志尚尝昼卧梦一鸟文彩异常飞入口中因起惊说之朱氏曰鸟有文彩汝后必有文章自此后藻思日新弱冠州三辟不就杨羡为含州引含为主簿后为郡功曹刺史庾亮以为部江夏从事太守谢尚与含为方外之好转州主簿后桓温临州又补征西参军温尝使含诣尚有所检劾含至不问郡事与尚累日酣饮而还转州别驾征为尚书郎温雅重其才又表转征西户曹参军俄迁宜都太守及温封南郡公引为郎中令寻征正员郎累迁散骑常侍侍中仍转廷尉长沙相年老致仕加中散大夫年七十七卒　　罗企生
按晋书罗企生传企生字宗伯豫章人也多才艺初拜佐著作郎以家贫亲老求补临汝令刺史王凝之请为别驾殷仲堪之镇江陵引为功曹累迁武陵太守未之郡而桓元攻仲堪仲堪更以企生为谘议参军仲堪多疑少决企生深忧之谓弟遵生曰殷侯仁而无断事必无成成败天也吾当死生以之仲堪果走文武无送者唯企生从焉路经家门遵生曰作如此分离何可不执手企生回马授手遵生有勇力便牵下之仲堪见企生无脱理策马而去元至荆州人士无不诣者企生独不往而营理仲堪家元大怒遂害之时年三十七先是元以羔裘遗企生母胡氏及企生遇害即日焚裘　　罗友
按尚友录友襄阳人少有志气博学能文会有得郡者桓温集僚佐饯之友后至温问之友曰中路逢鬼揶揄云只见汝送人作郡不见人送汝作郡温表为襄阳太守友初从桓温平蜀按行蜀城阙观宇内外道陌广狭植种果木多少皆默记之后温与简文集共道蜀中事有所遗忘友皆名列曾无遗错友性嗜酒当其所遇不择士庶又好伺人祀往乞余食虽复营署垆肆不以为羞桓温尝责之云君大不逮须食何不就身求友傲然不屑答曰就公乞食今乃可得明日已复无温大笑　　罗可
按尚友录可性度宽弘尝有窃刈其园蔬者适遇见却避草间又有攘杀其鸡者可携壶就之呼其妻孥环坐尽醉而归由是相诫无犯　　梁
　　罗研
按南史邓元起传罗研字深微少有材辨元起平蜀辟为主簿后为信安令鄱阳忠烈王恢临蜀请为别驾齐苟儿之役临汝侯嘲之曰卿蜀人乐祸贪乱一至于此对曰蜀川积弊实非一朝百家为村不过数家有食穷迫之人什有八九束缚之吏旬有二三贪乱乐祸无足多怪若家畜五母之鸡二母之豕&#上有百钱布被甑有数升麦饭虽苏张巧说于前韩白按剑于后将不能使一夫为盗况贪乱乎大通二年为散骑侍郎嗣王范复以为别驾数年卒　　北魏
　　罗结
按魏书罗结传结代人也其先世领部落为国附臣刘显之谋逆也太祖去之结翼卫銮舆从幸贺兰部后以功赐爵屈蛇侯太宗时除持节散骑常侍宁南将军河内镇将世祖初迁侍中外都大官总三十六曹事年一百七岁精爽不衰世祖以其忠&#甚见信待监典后宫出入卧内因除长信卿年一百一十诏听归老赐大宁东川以为居业并为筑城即号曰罗侯城年一百二十岁卒赠宁东将军幽州刺史谥曰贞　　罗斤
按魏书罗结传结子斤太宗时为侍御中散后从世祖讨赫连昌世祖追奔入城昌邀击左右多死斤力战有功世祖嘉之后录勋除散骑常侍侍中四部尚书又加平西将军后平凉州攻城野战多有克捷以功赐爵带方公除长安镇都大将会蠕蠕侵境驰驿征还除柔元镇都大将后以本将军开府为长安镇都大将卒赠本将军雍州刺史谥曰静　　罗敦
按魏书罗结传斤爵带方公卒子敦袭爵有姿貌善举止自太子洗马稍迁散骑常侍库部尚书卒赠安东将军幽州刺史谥曰恭　　罗拔
按魏书罗结传敦弟拔历殿中尚书赐爵济南公高祖时进爵为王除征西将军吏部尚书改封赵郡王后例降为公卒赠宁东将军定州刺史谥曰康　　罗提按魏书罗结传结从子渥渥子提并历通显提从世祖讨赫连昌有功赐昌女为妻　　罗弥
按魏书罗结传结宗人弥善射有膂力世祖时为军将数从征伐有功官至范阳太守卒赠幽州刺史　　罗伊利按魏书罗结传结子斤斤子敦敦子伊利高宗时袭爵除内行长以沉密小心恭勤不怠领御食羽猎诸曹事稍迁散骑常侍仪曹尚书出为安东将军兖州刺史善抚导在州数年边民归之五千余户高祖时蠕蠕来寇诏伊利追击之不及而反后依例降为侯除司农卿光禄大夫卒世宗初赠征北将军燕州刺史谥曰静　　罗道生
按魏书罗结传结子斤斤子拔拔子道生肆州安北府外兵参军卒　　罗云
按魏书罗结传结宗人渥渥子提提子云早有名位显祖时给事中西征&#勒为贼所袭杀　　罗阿奴
按魏书罗结传结子斤斤子敦敦子伊利伊利子阿奴亦忠实寡言有智度以勋臣之子除侍御中散袭爵稍迁中散大夫卒　　罗延
按魏书罗结传结子斤斤子拔拔子道生道生子延天兴中骠骑将军左光禄大夫　　罗盖
按魏书罗结传结宗人渥渥子提提子云云子盖世宗时右将军直阁将军转龙骧将军济州刺史卒赠本将军兖州刺史　　罗杀鬼
按魏书罗结传结子斤斤子敦敦子伊利伊利子阿奴阿奴子杀鬼武泰中骠骑将军南青州刺史　　罗鉴按魏书罗结传结宗人渥渥子提提子云云子盖盖长子鉴累迁冠军将军岐州刺史入除散骑常侍金紫光禄大夫主衣都统卒赠侍中都督冀定瀛三州诸军事尚书右仆射司空公卫将军冀州刺史以孝静外戚故也　　罗衡
按魏书罗结传鉴弟衡累迁天水乐陵二郡太守辅国将军光州刺史　　罗念
按魏书罗结传结宗人弥弥孙念字子怀武定中骠骑将军胶州刺史　　罗道珍
按魏书江悦之传襄阳罗道珍除齐州东平原相有治称卒于镇远将军屯骑校尉　　唐
　　罗艺
按唐书罗艺传艺字子延襄州襄阳人家京兆之云阳父荣隋监门将军艺刚愎不仁勇攻战善用槊大业中以战力补虎贲郎将辽东之役李景以武卫大将军督饷北平诏艺以兵属分部严一然任气尝慢侮景频为景辱天下盗起涿郡号富饶伐辽兵仗多在而仓庤盈羡又临朔宫多珍宝屯师且数万苦盗贼侵掠留守将赵什住贺兰谊晋文衍等不能支艺捍寇数破却之勇常冠军为诸将忌畏艺阴自计因出师威动北边艺自称幽州总管武德二年奉表以地归诏封燕王赐姓豫属籍数与窦建德战多所擒馘秦王击刘黑闼高祖诏艺弟监门将军寿以兵从艺自率众数万破刘什善张君立于徐河黑闼引突厥入寇艺复以兵与皇太子建成会洺州遂请入朝帝厚礼之拜左翊卫大将军领天节军将镇泾州太宗即位进开府仪同三司艺图反诡言阅武兵既集称被密诏入朝军至豳治中赵慈&#出谒遂据州帝命长孙无忌尉迟敬德击之未至慈&#与统军杨岌谋诛艺艺觉执慈&#岌居外即攻之艺败弃妻子从数百骑奔突厥抵宁州骑稍亡左右斩之传首枭于都市寿时为利州都督亦及诛　　罗士信
按唐书罗士信传士信齐州历城人隋大业时长白山贼王薄左才相孟让攻齐郡通守张须&#率兵击贼士信以执衣年十四短而悍请自效击贼潍水上大破贼后须&#为李密所杀士信与裴仁基归密署总管俾统所部讨王世充身被重创见获于世充世充爱其才厚遇之后得密将邴元真等故士信稍稍疏斥士信耻与伍率所部千余人来降高祖拜陕州道行军总管因谋世充贼平授绛州总管封郯国公从秦王击刘黑闼洺水上得一城王君廓戍之贼急攻溃而出王语诸将孰能守此士信曰愿以守乃命之士信已入贼悉众攻方雨雪救军不得进城陷黑闼欲用之不屈而死年二十八谥曰勇　　罗道琮
按唐书罗道琮传道琮蒲州虞乡人慷慨尚节义贞观末上书忤旨徙岭表有同斥者死荆襄门临终泣曰人生有死独委骨异壤邪道琮曰吾若还终不使君独留此瘗路左去岁余遇赦归会霖潦积水失其殡处道琮恸诸野波中忽若湓沸者道琮曰若尸在可再沸祝已水复涌乃得尸负之还乡寻擢明经仕至太学博士为时名儒　　罗通微
按尚友录通微临晋人少时采薪山中遇阎使君采谓曰子骨相巉崱可学长生遂冠褐于五老山学步虚绝粒唐贞观中忽一日谓人曰我归明日大会士庶万人俄雷震地下青龙跃出通微跨之而登　　罗希奭按唐书吉温传李林甫当国阴构大狱除不附己者先引温居门下与钱塘罗希奭为奔走椎锻诏狱林甫死希奭出为始安太守温既谪依希奭以居杨国忠奏遣蒋沇临按希奭擅稽罪人贬海康员外尉俄遣使杀之　　罗思远
按唐书张果传罗思远能自隐帝学不肯尽其术试自隐常余衣带及思远共试则验厚赐金帛然卒不得帝怒裹以压杀之数日有中使者自蜀还逢思远驾而西笑曰上为戏何虐也　　罗&#
按唐书罗&#传&#越州会稽人宝应初诣阙上书授太常寺太祝曹王皋领江西荆襄节度使常署幕府迁累副使召为奉天令擢庐州刺史淮南节度使杜佑上治状赐金紫服再迁京兆尹以老病求解徙太子宾客累封襄阳县男卒谥曰夷　　罗立言
按唐书王璠传罗立言者宣州人贞元末擢进士魏博田弘正表佐其府改阳武令以治剧迁河阴加朝散大夫倨下傲上出具弓矢呵道宴宾客列倡优加大府人皆恶之改度支河阴留后坐平籴非实没万九千缗盐铁使惜其干止奏削兼侍御史繇庐州刺史召为司农少卿以财事郑注亦与李训厚善训以京兆多吏卒擢为少尹知府事以就其谋　　罗让
按唐书罗&#传&#子让字景先以文学早有誉举进士宏辞贤良方正皆高第为咸阳尉父丧几毁灭服除布衣粝饭不应辟署十余年淮南节度使李墉即所居敦请置幕府除监察御史位给事中累迁福建观察使兼御史中丞有仁惠名入为散骑常侍拜江西观察使卒年七十一赠礼部尚书　　罗弘信
按唐书罗弘信传弘信字德孚魏州贵乡人善骑射状貌雄伟为裨将主马牧魏有巫告弘信曰白头老人使谢君君当有是地文死众遂立之诏擢知留后再迁节度使加检校司空同中书门下平章事豫章郡公朱全忠讨黄巢饷粟三万斛马二百匹秦宗权乱复诏弘信以粟二万斛助军未输检校工部尚书雷邺来责粟弘信素&#于牙军擅杀邺全忠以檄谯让弘信不敢报大顺初全忠讨太原李克用遣将赵昌嗣见弘信假粮马又议屯邢洺假道相卫弘信不纳全忠使丁会庞师古葛从周霍存等引万骑度河弘信壁内黄凡五战皆败乃厚币求和累迁检校太师守侍中徙临清郡王光化元年死年六十三赠太师追封北平王谥曰庄肃子绍威袭　　罗隐
按尚友录隐字昭谏钱塘人工诗尢长于咏史有湘南杂&#性傲倪少与桐庐章鲁风齐名为宰相郑畋所重畋女览隐诗讽咏不已畋疑有慕才意隐貌陋一日女窥见之遂绝口不咏钱镠辟为从事节度判官副使尝说镠讨朱温曰纵不成功犹可退保杭越奈何交臂事贼为千古之羞乎所著江南甲乙集等书令狐绹子滈登第隐贺以诗绹谓滈曰吾不喜汝登第喜汝得罗公诗耳　　罗邺
按尚友录隐弟邺诗中虎也光化中韦庄奏词人才士时有遗贤不沾一命于圣朝徒作千年之恨骨如李贺陆龟蒙罗邺方干贾岛温庭筠刘德仁皆有奇才伏望追赐进士及第赠补阙拾遗　　罗&#
按尚友录&#与邺隐齐名号三罗李孝恭籍中红儿有声色&#请之歌不答&#怒拂衣而去诘旦为绝句百篇号比红儿　　罗向
按尚友录向庐州人少贫困常投福泉寺随僧饭二十年间持节归乡书僧房云二十年来此布衣鹿鸣西上虎符归故时宾从追前事到处松杉长旧围野老共遮官路拜沙鸥遥认隼旟飞春风一宿琉璃殿惟有泉声惬素机　　后梁
　　罗绍威
按五代史罗绍威传绍威字端己其先长沙人祖让北迁为魏州贵乡人父弘信为魏博节度使弘信死绍威立绍威好学工书颇知属文聚书数万卷开馆以延四方之士弘信在唐以其先长沙人故封长沙郡王绍威袭父爵长沙绍威新立幽州刘仁恭以兵攻魏绍威求救于梁大败燕军绍威以故德梁助己绍威为人精悍明敏通习吏事为政有威严天佑二年牙校李公佺作乱绍威诛之乃间遣使告梁乞兵欲尽诛牙军梁太祖为遣李思安等攻沧州召兵于魏绍威因悉发魏兵以从独牙军在绍威子廷规娶梁女会梁女卒太祖阴遣客将马嗣勋入魏诈为助葬太祖以兵继其后绍威夜以奴兵数百会嗣勋兵击牙军并其家属尽杀之魏兵从攻沧州者行至历亭闻之皆反魏境大乱数月太祖为悉平之牙军死魏兵悉叛绍威势益孤太祖乃欲夺其地绍威始大悔昭宗东迁洛阳诏诸镇缮理京师绍威营太庙成加拜守侍中进封邺王太祖围沧州未下归过魏疾作卧府中绍威乘间入见曰今四方称兵为梁患者以唐在故也唐家天命已去不如早自取之太祖大喜乃急归太祖即位将都洛阳绍威取魏良材为五凤楼朝元前殿浮河而上立之京师太祖赐以宝带名马太祖每有大事多遣使者问之绍威时亦驰简入白使者相遇道中其事往往相合绍威自以魏久不用兵愿伐木为船自河入洛岁漕谷百万石以供京师太祖益以绍威为尽忠遣将程厚卢凝督其役舟未成而绍威病太祖命其子周翰监府事绍威仕梁累拜太师兼中书令卒年三十四赠尚书令谥曰贞壮　　罗廷规
按五代史罗绍威传绍威子廷规官至司农卿卒廷规娶梁太祖二女一曰安阳公主一曰金华公主　　罗周翰按五代史罗绍威传绍威子周翰袭父位干化二年八月为杨师厚所逐徙为宣义军节度使卒于官年十四周翰娶末帝女寿春公主　　后唐
　　罗周敬
按五代史罗绍威传绍威子周敬为宣义军节度使徙镇忠武为秘书监驸马都尉光禄卿唐庄宗时为左右金吾大将军明宗以为匡国军节度使罢为上将军晋天福二年卒年三十二周敬娶末帝女晋安公主　　宋
　　罗彦
按宋史罗彦传彦并州太原人父全德晋泌州刺史彦得补内殿直少帝在澶州欲命使宣慰大名府时河北契丹骑充斥遂募军中骁勇士十人从行彦备选衔枚夜发往返如期繇是补兴顺指挥使擢护圣指挥使周初迁散员都虞候坐枢密使王浚党出为邓州教练使世宗嗣位召为伴饮指挥使改马步军都军头从向训收秦凤有功迁散指挥都虞候显德末太祖自陈桥入归公署见宰相范质等未及言彦挺剑而前曰我辈无主今日须得天子质等由是降阶听命擢为控鹤左厢都指挥使改内外马军都军头领眉州防御使从平泽潞还命代赵彦徽为侍卫步军都指挥使领武信军节度建隆二年出为彰德军节度干德二年改安国军节度移镇华州开宝二年卒年四十七　　罗济
按十国春秋后蜀罗济华阳人事后主历官宁江军都巡检判官宋师陷夔州夔帅高彦俦以符印授济而死济降宋累迁太常丞子处约有才思尝作黄老先六经论人多重之　　罗承之
按尚友录承之巴州清化人幼雄特好兵略干德中文协率众攻阆巴承之竭赀募兵擒文协太祖召见赐感义军节度使兼知巴州曾孙士尧事其母以孝闻家产尽遗侄之孤者　　罗处约
按宋史罗处约传处约字思纯益州华阳人唐酷吏希奭之裔孙伯祖衮唐末为谏官父济仕蜀为升朝官归朝至太常丞处约登第为临涣主簿再迁大理评事知吴县后召赴阙上自定题以试之以为著作郎直史馆赐绯鱼受诏荆湖路巡抚欲以苛察立名所奏劾甚众官吏多被黜责淳化三年卒时年三十三　　罗居通
按宋史罗居通传居通益州成都人母死庐墓三年有甘露降坟树芝草生其旁开宝四年长吏以闻诏以居通为延长主簿　　罗彧
按长汀县志彧太平兴国三年登进士授大理评事历知惠筠州所至有惠爱澶渊之役彧以太子赞善扈从命与宰相寇准参机务乞归里真宗嘉其劳特除诸路提点使　　罗拯
</div>
    <div class="pagination">
<a href="氏族典卷诸姓部_page301.html">上一页</a><span>...</span><a href="氏族典卷诸姓部_page297.html">297</a><a href="氏族典卷诸姓部_page298.html">298</a><a href="氏族典卷诸姓部_page299.html">299</a><a href="氏族典卷诸姓部_page300.html">300</a><a href="氏族典卷诸姓部_page301.html">301</a><span class="current-page">302</span><a href="氏族典卷诸姓部_page303.html">303</a><a href="氏族典卷诸姓部_page304.html">304</a><a href="氏族典卷诸姓部_page305.html">305</a><a href="氏族典卷诸姓部_page306.html">306</a><a href="氏族典卷诸姓部_page307.html">307</a><span>...</span><a href="氏族典卷诸姓部_page303.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
