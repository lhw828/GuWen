<!DOCTYPE html>
<html>
 <head>
  <meta charset="utf-8"/>
  <title>
   人事典志愿部 - 第 1 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   人事典志愿部 - 第 1 页/共 2 页
  </h1>
  <div class="content">
   志愿部艺文一
　　卜居　　　　　　　　　　　周屈平屈原既放三年不得复见竭智尽忠蔽障于谗心烦意乱不知所从乃往见太卜郑詹尹曰余有所疑愿因先生决之詹尹乃端策拂龟曰君将何以教之屈原曰吾宁悃悃款款朴以忠乎将送往劳来斯无穷乎宁诛鉏草茅以力耕乎将游大人以成名乎宁正言不讳以危身乎将从俗富贵以偷生乎宁超然高举以保真乎将哫訾栗斯喔咿嚅唲以事妇人乎宁廉洁正直以自清乎将突梯滑稽如脂如韦以絜楹乎宁昂昂若千里之驹乎将泛泛若水中之凫与波上下偷以全吾躯乎宁与骐骥抗轭乎将随驽马之迹乎宁与黄鹄比翼乎将与□鹜争食乎此孰吉孰凶何去何从世混浊而不清蝉翼为重千钧为轻黄锺毁弃瓦釜雷鸣谗人高张贤士无名吁嗟嘿嘿兮谁知吾之廉真詹尹乃释策而谢曰夫尺有所短寸有所长物有所不足智有所不明数有所不逮神有所不通用君之心行君主意龟策诚不能知此事　　太元赋　　　　　　　　　　汉扬雄观太易之损益兮览老氏之倚伏省忧喜之共门兮察吉凶之同域皦皦着乎日月兮何俗圣之暗烛岂揭宠以冒灾兮将噬脐之不及若飘风不终朝兮骤雨不终日雷隆隆而辄息兮火犹炽而速灭自夫物有盛衰兮况人事之所极奚贪婪于富贵兮迄丧躬而危族丰盈祸所栖兮名誉怨所集熏以芳而致烧兮膏含肥而见□翠羽媺而殃身兮蚌含珠而擘裂圣作典以济时兮驱蒸民而入甲张仁义以为纲兮怀忠贞以矫俗指尊选以诱世兮疾身没而名灭岂若师由聃兮执元静于中谷纳傿禄于江淮兮揖松乔于华岳升昆仑以散发兮踞弱水以濯足朝发轫于流沙兮夕翱翔乎碣石忽万里而一顿兮过列仙以托宿役青要与承戈兮舞冯夷以作乐听素女之清声兮观宓妃之妙曲茹芝英以御饿兮饮玉醴以解渴排阊阖以窥天庭兮骑骍騩以踟蹰载羡门与俪游兮永览周乎八极乱曰甘饵含毒难数尝兮麟而可羁近犬羊兮鸾凤高翔戾青云兮不挂网罗固足珍兮斯错位极离大戮兮屈子慕清葬鱼腹兮伯姬曜名焚厥身兮孤竹二子饿首山兮断迹属娄何足称兮辟斯数子智若渊兮我异于此执太元兮荡然肆志不拘挛兮　　解嘲　　　　　　　　　　　　前人客嘲扬子曰吾闻上世之士人纲人纪不生则已生则上尊人君下荣父母析人之圭儋人之爵怀人之符分人之禄纡青拖紫朱丹其毂今子幸得遭明盛之世处不讳之朝与群贤同行历金门上玉堂有日矣曾不能画一奇出一策上说人主下谈公卿目如耀星舌如电光壹从壹衡论者莫当顾默然而作太元五千文枝叶扶□独说十余万言深者入黄泉高者出苍天大者含元气纤者入无伦然而位不过侍郎擢纔给事黄门意者元得毋尚白乎何为官之拓落也扬子笑而应之曰客徒欲朱丹吾毂不知一跌将赤吾之族也往者周网解结群鹿争逸离为十二合为六七四分五剖并为战国士无常君国亡定臣得士者富失士者贫矫翼厉翮恣意所存故士或自盛以橐或凿坏以遁是故邹衍以颉亢而取世资孟轲虽连蹇犹为万乘师今大汉左东海右渠搜前番禺后陶涂东南一尉西北一侯徽以纠墨制以锧鈇散以礼乐风以诗书旷以岁月结以倚庐天下之士雷动云合鱼鳞杂袭咸营于八区家家自以为稷契人人自以为咎繇戴縰垂缨而谈者皆拟于阿衡五尺童子羞比晏婴与夷吾当涂者入青云失路者委沟渠旦握权则为卿相夕失势则为匹夫譬若江湖之涯渤澥之岛乘雁集不为之多双凫飞不为之少昔三仁去而殷墟二老归而周炽子胥死而吴亡种蠡存而粤伯五羖入而秦喜乐毅出而燕惧范睢以折折而危穰侯蔡泽以噤吟而笑唐举故当其有事也非萧曹子房平勃樊霍则不能安当其无事也章句之徒相与坐而守之亦亡所患故世乱则圣哲驰骛而不足世治则庸夫高枕而有余夫上世之士或解缚而相或释褐而傅或倚夷门而笑或横江潭而渔或七十说而不遇或立谈间而封侯或枉千乘于陋巷或拥帚篲而先驱是以士颇得信其舌而奋其笔窒隙蹈瑕而无所诎也当今县令不请士郡守不迎师群卿不揖客将相不俯眉言奇者见疑行殊者得辟是以欲谈者卷舌而固声欲行者拟足而投迹向使上世之士处呼今世策非甲科行非孝廉举非方正独可抗疏时道是非高得待诏下触闻罢又安得青紫且吾闻之炎炎者灭隆隆者绝观雷观火为盈为实天收其声地藏其热高明之家鬼瞰其室攫拿者亡默默者存位极者宗危自守者身全是故知元知默守道之极爰清爰静游神之廷惟寂惟寞守德之宅世异事变人道不殊彼我易时未知何如今子乃以鸱鸮而笑凤凰执蝘蜓而嘲龟龙不亦病乎子徒笑我元之尚白吾亦笑子之病甚不遭臾跗与扁鹊也悲夫客曰然则靡元无所成名乎范蔡以下何必元哉扬子曰范雎魏之亡命也折胁拉髂免于徽索翕肩蹈背扶服入橐激卬万乘之主界泾阳抵穰侯而代之当也蔡泽山东之匹夫也顩颐折頞涕唾流沫西揖强秦之相搤其咽而亢其气拊其背而夺其位时也天下已定金革己平都于雒阳娄敬委辂脱挽掉三寸之舌建不拔之策举中国徙之长安适也五帝垂典三王传礼百世不易叔孙通起于枹鼓之间解甲投戈遂作君臣之仪得也甫刑靡敝秦法酷烈圣汉权制而萧何造律宜也故有造萧何律于唐虞之世则悖矣有作叔孙通仪于夏殷之时则惑矣有建娄敬之策于成周之世则缪矣有谈范蔡之说于金张许史之间则狂矣夫萧规曹随留侯画策陈平出奇功若泰山响若阺隤唯其人之赡知哉亦会其时之可为也故为可为于可为之时则从为不可为于不可为之时则凶夫蔺先生收功于章台四皓采荣于南山公孙创业于金马骠骑发迹于祁连司马长卿窃訾于卓氏东方朔割名于细君仆诚不能与此数子者并故默默独守吾太元　　解难　　　　　　　　　　　　前人客难扬子曰凡著书者为众人之所好也美味期乎合口工声调于比耳今吾子乃抗辞幽说闳意眇指独驰骋于有亡之际而陶冶大炉旁薄群生历览者兹年矣而殊不寤亶费精神于此而烦学者于彼譬画者画于无形弦者放于无声殆不可乎扬子曰俞若夫闳言崇议幽微之涂盖难与览者同也昔人有观象于天视度于地察法于人者天丽且弥地普而深昔人之辞乃玉乃金彼岂好为艰难哉势不得已也独不见夫翠虬绛螭之将登呼天必耸身于苍鹰之渊不阶浮云翼疾风虚举而上升则不能撠胶葛腾九闳日月之经不千里则不能烛六合耀八纮泰山之高不嶕峣则不能浡滃云而散歊烝是以宓牺氏之作易也绵络天地经以八卦文王附六爻孔子错其象而彖其辞然后发天地之藏定万物之基典谟之篇雅颂之声不温纯深润则不足以扬鸿烈而章缉熙盖胥靡为宰寂寞为尸大味必淡大音必希大语叫叫大道低回是以声之眇者不可同于众人之耳形之美者不可混于世俗之目辞之衍者不可齐于庸人之听今夫弦者高张急徽追趋逐耆则坐者不期而附矣试为之施咸池榆六茎发箫韶咏九成则莫有和也是故锺期死伯牙绝弦破琴而不肯与众鼓獿人亡则匠石辍斤而不敢妄斫师旷之调钟□知音者之在后也孔子作春秋几君子之前睹也老聃有遗言贵知我者希此非其操与　　遂初赋
有
序
　　　　　　　刘歆
　遂初赋者刘歆所作也歆少通诗书能属文成帝　召为黄门侍郎中垒校尉侍中奉车都尉光禄大　夫歆好左氏春秋欲立于学官时诸儒不听歆乃　移书太常博士责让深切为朝廷大臣非疾求出　补吏为河内太守又以宗室不宜典三河徙五原　太守是时朝政已多失矣歆以论议见排摈志竟　不得之官经历故晋之域感今思古遂作斯赋以　叹往事而寄己意昔遂初之显禄兮遭阊阖之开通跖三台而上征兮入北辰之紫宫侍列宿于钩陈兮拥太常之枢极总六龙于驷房兮奉华盖于帝侧惟太阶之侈阔兮机衡为之难运惧魁杓之前后兮遂隆集于河滨遭阳侯之丰沛兮乘素波以聊戾得元武之嘉兆兮守五原之烽燧二乘驾而既俟仆夫期而在涂驰太行之严防兮入天井之乔关历冈岑以升降兮马龙腾以起摅舞双驷以优游兮济黎侯之旧居心涤荡以慕远兮回高都而北征剧强秦之暴虐兮吊赵括于长平好周文之嘉德兮躬尊贤而下士驾四马而观风兮庆辛甲于长子哀衰周之失权兮数困辱而莫扶执孙蒯于屯留兮救王师于余吾过下虒而叹息兮悲平公之作台背宗周而不恤兮苟偷乐而情怠枝叶落而不省兮公族□其无人曰不悛而愈甚兮政委弃于家门载约屦而正朝服兮降皮弁以为履宝砾石于庙堂兮面隋和而不□始建衰而造乱兮公室繇此遂卑怜后君之寄寓兮唁靖公之铜鞮越侯田而长驱兮释叔向之飞患悦善人之有救兮劳祁奚于太原何叔子之好直兮为群邪之所恶赖祁子之一言兮几不免乎徂落双美不必为偶兮时有羞而不相及虽韫宝而求价兮嗟千载其焉合昔仲尼之淑圣兮竟隘穷乎陈蔡彼屈原之贞专兮卒放沉于湘渊何方直之难容兮柳下黜而三辱蘧瑗抑而再□兮岂材知之不足扬蛾眉而见妒兮固丑女之情也曲木恶直绳兮亦小人之诚也以夫子之博观兮何此道之必然空下时而矔世兮自命己之取患悲积习之生常兮固明智之所别叔群既在皂隶兮六卿兴而为桀荀寅肆而颛恣兮吉射叛而擅兵憎人臣之若兹兮责赵鞅于晋阳轶中国之都邑兮登句注以陵厉历雁门而入云中兮超绝辙而远逝济临沃而遥思兮忽垂意乎边都野萧条以寥廓兮陵谷错以盘纡飘寂寥以荒昒兮沙埃起而杳冥回风育其飘忽兮回飐飐之泠泠薄涸冻之凝滞兮茀溪谷之清凉漂积雪之皑皑兮涉凝露之隆霜扬雹霰之复陆兮慨原泉之凌阴激流澌之漻泪兮窥九渊之潜淋飒凄怆以惨怛兮戚风漻以冽寒兽望浪以穴窜兮鸟□翼之浚浚山萧瑟以□鸣兮树木坏而哇□地坼裂而愤急兮巨石破之□□天烈烈以厉高兮廖以枭牢雁邕邕以迟迟兮野鹳鸣而嘈嘈望亭隧之皦皦兮飞旗帜之翩翩回百里之无家兮路修远之□□于是勒障塞而固守兮奋武灵之精诚摅赵奢之策兮威谋完乎金城外折冲以无虞兮内抚民以永宁既邕容以自得兮唯惕惧于竺寒攸潜温之元室兮涤浊秽于太清反情素于寂寞兮居华体之冥冥玩书琴以条畅兮考性命之变态运四时而览阴阳兮总万物之珍怪虽穷天地之极变兮曾何足乎留意长恬淡以欢娱兮固圣贤之所喜乱曰处幽潜德含圣神兮抱奇内光自得真兮宠幸浮寄奇无常兮寄之去留亦何伤兮大人之度品物齐兮舍位之过忽若遗兮求位得位固其常兮守信保己比老彭兮　　幽通赋　　　　　　　　　后汉班固系高顼之元胄兮氏中叶之炳灵飖凯风而蝉蜕兮雄朔野以扬声皇十纪而鸿渐兮有羽仪于上京巨滔天而泯夏兮考遘愍以行谣终保己而贻则兮里上仁之所庐懿前烈之纯淑兮穷与达其必济咨孤蒙之眇眇兮将圮绝而罔阶岂余身之足殉兮违世丛之可怀靖潜处以永思兮经日月而弥远匪党人之敢拾兮庶斯言之不玷魂□□与神交兮精诚发于宵寐梦登山而迥眺兮觌幽人之仿□揽葛藟而授余兮眷峻谷曰勿坠昒昕寤而仰思兮心犹未察黄神邈而靡质兮仪遗谶以臆对曰乘高而□神兮道遐通而不迷葛□□于樛木兮咏南风以为绥盖惴惴之临深兮乃二雅之所祗既讯尔以吉象兮又申之以炯戒盍孟晋以迨群兮辰倏忽其不再承灵训其虚徐兮伫盘桓而且俟惟天地之无穷兮鲜生民之晦在纷屯邅与蹇连兮何艰多而智寡上圣迕而后拔兮岂群黎之所御昔卫叔之御昆兮昆为寇而丧予管弯弧欲毙雠兮雠作后而成已变化故而相诡兮孰云预其终始雍造怨而先赏兮丁繇惠而被戮栗取吊于逌吉兮王膺庆于所蹙叛回穴其若兹兮北叟颇识其倚伏单治里而外雕兮张修襮而内逼聿中和为庶几兮颜与冉又不得溺招路以从己兮谓孔氏犹未可安慆慆而不萉兮卒陨身乎世祸游圣门而靡救兮虽覆醢其何补固行行其必凶兮免盗乱为赖道形气发于根柢兮柯叶汇而零茂恐魍魉之责影兮羌未得其云巳黎淳耀于高辛兮芈强大于南汜瀛取威于百仪兮姜本支乎三趾既仁得其信然兮仰天路而同轨东邻虐而歼仁兮王合位乎三五戎女烈而丧孝兮伯徂归于龙虎发还师以成命兮重醉行而自耦震鳞漦于夏庭兮匝三正而灭姬巽羽化乎宣宫兮弥五辟而成灾道修长而世短兮敻冥默而不周胥仍物而鬼诹兮乃穷宙而达幽妫巢姜于孺筮兮旦筭祀于契龟宣曹兴败于下梦兮鲁卫名谥于铭谣妣聆呱而劾石兮许相理而鞠条道混成而自然兮术同原而分流神先心以定命兮命随行以消息斡流迁其不济兮故遭罹而赢缩三栾同于一体兮虽移易而不忒洞参差其纷错兮斯众兆之所惑周贾荡而贡愤兮齐死生与祸福抗爽言以矫情兮信畏牺而忌鹏所贵圣人之至论兮顺天性而断谊物有欲而不居兮亦有恶而不避守孔约而不贰兮乃輶德而无累三仁殊于一致兮夷惠舛而齐声木偃息以蕃魏兮申重茧以存荆纪焚躬以卫上兮皓颐志而弗倾侯草木之区别兮苟能实而必荣要没世而不朽兮乃先民之所程观天网之纮覆兮实棐谌而相训谟先圣之大猷兮亦邻德而助信虞韶美而仪凤兮孔忘味于千载素文信而底麟兮汉宾祚于异代精通灵而感物兮神动气而入微养流睇而猿号兮李虎发而石开非精诚其焉通兮苟无实其孰信操末技犹必然兮矧耽躬于道真登孔昊而上下兮纬群龙之所经朝贞观而夕化兮犹谊己而遗形若引彭而偕老兮诉来哲而通情乱曰天造草昧立性命兮复心弘道惟贤圣兮浑元运物流不处兮保身遗名民之表兮舍生取谊亦道用兮忧伤夭物忝莫痛兮皓尔太素曷渝色兮尚越其几沦神域兮　　显志赋
有
序
　　　　　　　冯衍
　冯子以为大人之德不碌碌如玉硌硌如石风兴　云蒸一龙一蛇与道翱翔与时变化夫岂守一节　哉用之则行舍之则藏进退无主屈伸无常故曰　有法无法因时为业有度无度与物趋舍常务道　德之实而不求当世之名阔略杪少之礼荡佚人　间之事正身直行恬然肆志顾尝好俶傥之策时　莫能听用其谋喟然长叹自伤不遭久栖迟于小　官不得舒其所怀抑心折节意凄情悲夫伐冰之　家不利□豚之息委积之臣不操市井之利况历　位食禄二十余年而财产益狭居处益贫惟夫君　子之仕行其道也虑时务者不能兴其德为身求　者不能成其功去而归家复羁旅于州郡身愈据　职家弥穷困卒离饥寒之灾有丧元子之祸先将　军葬渭陵哀帝之崩也营之以为园于是以新丰　之东鸿门之上寿安之中地埶高敞四通广大南　望郦山北属泾渭东瞰河华龙门之阳三晋之路　西顾酆镐周秦之丘宫观之墟通视千里览见旧　都遂定茔焉退而幽居盖忠臣过故墟而歔欷孝　子入旧室而哀叹每念祖考着盛德于前垂鸿烈　于后遭时之祸坟墓芜秽春秋蒸尝昭穆无列年　衰岁暮悼无成功将西田牧肥饶之野殖生产修　孝道营宗庙广祭祀然后阖门讲习道德观览乎　孔老之论庶几乎松乔之福上陇阪陟高冈游精　宇宙流目八纮历观九州山川之体追览上古得　失之风愍道陵迟伤德分崩夫睹其终必原其始　故存其人而咏其道疆理九野经营五山眇然有　思凌云之意乃作赋自厉命其篇曰显志显志者　言光明风化之情昭章元妙之思也其辞曰开岁发春兮百卉含英甲子之朝兮汨吾西征发轫新丰兮徘徊镐京陵飞廉而太息兮登平阳而怀伤悲时俗之险□兮哀好恶之无常弃衡石而意量兮随风波而飞扬纷纶流于权利兮亲雷同而妒异独耿介而慕古兮岂时人之所□沮先圣之成论兮邈名贤之高风忽道德之珍丽兮务富贵之乐耽遵大路而徘徊兮履孔德之窈冥固众夫之所眩兮孰能观于无形行劲直以离尤兮羌前人之所有内自省而不惭兮遂定志而弗改欣吾党之唐虞兮愍吾生之愁勤聊发愤而扬情兮将以荡夫忧心往者不可攀援兮来者不可与期病没世之不称兮愿横逝而无由陟雍畤而消摇兮超略阳而不反念人生之不再兮悲六亲之日远陟九□而临嶭兮听泾渭之波声顾鸿门而歔欷兮哀吾孤之早零何天命之不纯兮信吾罪之所生伤诚善之无辜兮赍此恨而入冥嗟我思之不远兮岂败事之可悔虽九死而不瞑兮恐余殃之有再泪汍澜而雨集兮气滂浡而云披心拂郁而纡结兮意沉抑而内悲瞰太行之嵯峨兮观壶口之峥嵘悼丘墓之芜秽兮恨昭穆之不荣岁忽忽而日迈兮寿冉冉其不与耻功业之无成兮赴原野而穷处昔伊尹之干汤兮七十说而乃信皋陶钓于雷泽兮赖虞舜而后亲无二士之遭遇兮抱忠贞而莫达率妻子而耕耘兮委厥美而不伐韩卢抑而不纵兮骐骥绊而不试独慷慨而远览兮非庸庸之所识卑卫赐之阜货兮高颜回之所慕重祖考之洪烈兮故收功于此路循四时之代谢兮分五土之刑德相林麓之所产兮尝水泉之所殖修神农之本业兮采轩辕之奇策追周弃之遗教兮轶范蠡之绝迹陟陇山以逾望兮眇然览于八荒风波飘其并兴兮情惆怅而增伤览河华之泱漭兮望秦晋之故国愤冯亭之不遂兮愠去疾之遭惑流山岳而周览兮徇碣石与洞庭浮江河而入海兮溯淮济而上征瞻燕齐之旧居兮历宋楚之名都哀群后之不祀兮痛列国之为墟驰中夏而升降兮路纡轸而多艰讲圣哲之通论兮心愊忆而纷纭惟天路之同轨兮或帝王之异政尧舜焕其荡荡兮禹承平而革命并日夜而幽思兮终悇憛而洞疑高阳邈其超远兮世孰可与论兹讯夏启于甘泽兮伤帝典之始倾颂成康之载德兮咏南风之歌声思唐虞之晏晏兮揖稷契与为朋苗裔纷其条畅兮至汤武而勃兴昔三后之纯粹兮每季世而穷祸吊夏桀于南巢兮哭殷纣于牧野诏伊尹于亳郊兮享吕望于酆州功与日月齐光兮名与三王争流杨朱号乎衢路兮墨子泣乎白丝知渐染之易性兮怨造作之弗思美关雎之识微兮愍王道之将崩拔周唐之盛德兮捃桓文之谲功忿战国之遘祸兮憎权臣之擅强黜楚子于南郢兮执赵武于溴梁善忠信之救时兮恶诈谋之妄作聘申叔于陈蔡兮擒荀息于虞虢诛犁鉏之介圣兮讨臧仓之訴知子反于彭城兮爵管仲于夷仪疾兵革之寖滋兮苦攻伐之萌生沉孙武于五湖兮斩白起于长平恶丛巧之乱世兮毒纵横之败俗流苏秦于洹水兮幽张仪于鬼谷澄德化之陵迟兮烈刑罚之峭峻燔商鞅之法术兮烧韩非之说论诮始皇之跋扈兮投李斯于四裔灭先王之法则兮祸寖淫而弘大援前圣以制中兮矫二主之骄奢馌齐女于绛台兮飨椒举于章华摛道德之光耀兮匡衰世之眇风褒宋襄于泓谷兮表季札于延陵摭仁智之英华兮激乱国之末流观郑侨于溱洧兮访晏婴于营丘日曀曀其将暮兮独于邑而烦惑夫何九州之博大兮迷不知路之南北驷素虬而驰骋兮乘翠云而相佯就伯夷而折中兮得务光而愈明款子高于中野兮遇伯成而定虑钦真人之美德兮淹踌躇而弗去意斟愖而不兮俟回风而容与求善卷之所存兮遇许由于负黍轫吾车于箕阳兮秣吾马于颍浒闻至言而晓领兮还吾反乎故宇览天地之幽奥兮统万物之维纲究阴阳之变化兮昭五德之精光跃青龙于沧海兮豢白虎于金山凿岩石而为室兮托高阳以养仙神雀翔于鸿崖兮元武潜于婴冥伏朱楼而四望兮采三秀之华英纂前修之姱节兮曜往昔之光勋披绮季之丽服兮扬屈原之灵芬高吾冠之岌岌兮长吾佩之洋洋饮六醴之清液兮食五芝之茂英揵六枳而为篱兮筑蕙若而为室播兰芷于中庭兮列杜蘅于外术攒射干而杂蘼芜兮构木兰与辛夷光扈扈而炀耀兮纷郁郁而畅美华芳其发越兮时恍惚而莫贵非惜身之轗轲兮怜众美之憔悴游精神于大宅兮抗元妙之常操处清净以养志兮实吾心之所乐山峨峨而造天兮林冥冥而畅茂鸾回翔索其群兮鹿哀鸣而求其友诵古今以散思兮览圣贤以自镇嘉孔丘之知命兮大老聃之贵元德与道其孰宝兮名与身其孰亲陂山谷而间处兮守寂寞而存神夫庄周之钓鱼兮辞卿相之显位于陵子之灌园兮似至人之仿□盖隐约而得道兮羌穷悟而入术离尘垢之窈冥兮配乔松之妙节惟吾志之所庶兮固与俗其不同既俶傥而高引兮愿观其从容　　思元赋　　　　　　　　　　　张衡仰先哲之元训兮虽靡高而弗违匪仁里其焉宅兮匪义迹其焉追潜服膺以永靖兮绵日月而不衰伊中情之信修兮慕古人之贞节竦余身而顺止兮遵绳墨而不跌志抟抟以应悬兮诚心固其如结旌性行以制佩兮佩夜光与琼枝纗幽兰之秋华兮又缀之以江蓠美襞积以酷烈兮允尘邈而难亏既姱丽而鲜双兮非是时之攸珍奋余荣而莫见兮播余香而莫闻幽独守此仄陋兮敢怠遑而舍勤幸二八之□虞兮嘉傅说之生殷尚前良之遗风兮恫后辰而无及何孤行之□□兮孑不群而介立感鸾鹥之特栖兮悲淑人之稀合彼无合其何伤兮患众伪之冒真旦获讟于群弟兮启金縢而乃信览蒸民之多僻兮畏立辟以危身曾烦毒以迷惑兮羌孰可与言己私湛忧而深怀兮思缤纷而不理愿竭力以守义兮虽贫穷而不改执雕虎而试象兮阽焦原而跟止庶斯奉信以周旋兮要既死而后已俗迁渝而事化兮泯规矩之圆方珍萧艾于重笥兮谓蕙芷之不香斥西施而弗御兮絷騕裊以服箱行颇僻而获志兮循法度而离殃惟天地之无穷兮何遭遇之无常不抑操而苟容兮譬临河而无航欲巧笑以干媚兮非余心之所尝袭温恭之黻衣兮被礼义之绣裳辫贞亮以为鞶兮杂技艺以为珩昭彩藻以雕琢兮璜声远而弥长淹栖迟以恣欲兮曜灵忽其西藏恃己知而华予兮鶗鸣而不芳冀一年之三秀兮遒白露之为霜时亹亹而代序兮畴可与乎比伉咨妒嫮之难并兮想依韩以流亡恐渐冉而无成兮留则蔽而不彰心犹豫而狐疑兮即岐趾而胪情文君为我端蓍兮利肥遁以保名历众山以周流兮翼迅风以扬声二女感于崇岳兮或冰折而不营天盖高而为泽兮谁云路之不平□自强而不息兮蹈玉阶之峣峥惧筮氏之长短兮钻东龟以观祯遇九皋之介鸟兮怨素意之不呈游尘外而瞥天兮据冥翳而哀鸣雕鹗竞于贪婪兮我修洁以益荣子有故于元鸟兮归母氏而后宁占既吉而无悔兮元辰而俶装旦余沐于清源兮晞余发于朝阳漱飞泉之沥液兮咀石菌之流英翾鸟举而鱼跃兮将往走乎八荒过少□之穷野兮问三丘于句芒何道真之淳粹兮去秽累而彯轻登蓬莱而容与兮鳌虽抃而不倾留瀛州而采芝兮聊且以乎长生凭归云而遐逝兮夕余宿乎扶桑饮青岑之玉醴兮餐沆瀣以为粻发昔梦于木禾兮谷昆仑之高冈朝吾行于旸谷兮从伯禹乎稽山嘉群神之执玉兮疾防风之食言指长沙以邪径兮存重华乎南邻哀二妃之未从兮翩缤处彼湘滨流目眺夫衡阿兮□有黎之圮坟痛火正之无怀兮托山陂以孤魂愁郁郁以慕远兮越卬州而遨游跻日中于昆吾兮憩炎火之所陶扬芒熛而绛天兮水泫沄而涌涛温风翕其增热兮惄郁悒其难聊顝羁旅而无友兮余安能乎留兹顾金天而叹息兮吾欲往乎西嬉前祝融而使举麾兮纚朱鸟以承旗躔建木于广都兮摭若华而踌躇超轩辕于西海兮跨汪氏之龙鱼闻此国之千岁兮曾焉足以娱余思九土之殊风兮从蓐收而遂徂□神化而蝉蜕兮朋精粹而为徒蹶白门而东驰兮云台行乎中野乱弱水之潺湲兮逗华阴之湍渚号冯夷俾清津兮棹龙舟以济予会帝轩之未归兮怅倘佯而延伫怬河林之蓁蓁兮伟关雎之戒女黄灵詹而访命兮樛天道其焉如曰近信而远疑兮六籍阙而不书神逵昧其难覆兮畴克谋而从诸牛哀病而成虎兮虽逢昆其必噬鳖令殪而尸亡兮取蜀禅而引世死生错其不齐兮虽司命其不窦号行于代路兮后膺祚而繁庑王肆侈于汉庭兮卒衔恤而绝绪尉庞眉而郎潜兮逮三叶而遘武董弱冠而司衮兮设王隧而弗处夫吉凶之相仍兮恒反侧而靡所穆届天以悦牛兮竖乱叔而幽主文断袪而忌伯兮阉谒贼而宁后通人暗于好恶兮岂昏惑之能剖嬴擿谶而戒胡兮备诸外而发内或辇贿而违车兮孕行产而为对慎显于言天兮占水火而妄讯梁叟患支黎丘兮丁厥子而剚刃亲所睼而弗识兮矧幽冥之可信无□挛以涬己兮思百忧以自疹彼天监之孔明兮用棐忱而佑仁汤蠲体以祷祈兮蒙厖褫以拯民景三虑以营国兮荧惑次于他辰魏颗亮以从治兮鬼亢回以毙秦咎繇迈而种德兮树德懋于英六桑末寄夫根生兮卉既雕而已育有无言而不酬兮又何往而不复盍远迹以飞声兮孰谓时之可蓄仰矫首以遥望兮魂惘而无俦逼区中之隘陋兮将北度而宣游行积冰之皑皑兮清泉冱而不流寒风凄而永至兮拂穹岫之骚骚元武缩于壳中兮螣蛇蜿而自纠鱼矜鳞而并凌兮鸟登木而失条坐太阴之屏室兮慨含欷而增愁怨高阳之相寓兮颛顼而宅幽庸织路于四裔兮斯与彼其何瘳望寒门之绝垠兮纵余□乎不周迅猋潚其媵我兮骛翩飘而不禁越谽之洞穴兮漂通川之碄碄经重阴乎寂寞兮愍坟羊之潜深追荒忽于地底兮轶无形而上浮出石密之暗野兮不识蹊之所由速烛龙令执炬兮过钟山而中休瞰瑶溪之赤岸兮吊祖江之见刘聘王母于银台兮羞玉芝以疗饥戴胜慭其既欢兮又诮余之行迟载太华之玉女兮召洛浦之虙妃咸姣丽以蛊媚兮增嫮眼而蛾眉舒訬婧之纤腰兮扬杂错之□徽离朱唇而微笑兮颜的砾以遗光献环琨与琛缡兮申厥好之元黄虽色艳而赂美兮志浩荡而不嘉双材悲于不纳兮并咏诗而清歌歌曰天地絪缊百卉含葩鸣鹤交颈雎鸠相和处子怀春精魂回移如何淑明忘我实多将答赋而不暇兮爰整驾而亟行瞻昆仑之巍巍兮临萦河之洋洋伏灵龟以负坻兮亘螭龙之飞梁登阆风之层城兮构不死而为□屑瑶□以为□兮白水以为浆抨巫咸使占梦兮乃贞吉之元符滋令德于正中兮含嘉秀以为敷既垂颖而顾本兮亦要思乎故居安和静而随时兮姑纯懿之所庐戒庶寮以夙会兮佥供职而并迓丰隆軯其震霆兮列缺其照夜云师以交集兮冻雨沛其洒涂轙雕舆而树葩兮扰应龙以服辂百神森其备从兮屯骑罗而星布振余袂而就车兮修□揭以低昂冠嵒嵒其映盖兮佩綝纚以辉煌仆夫俨其正策兮八乘腾而超骧氛旄溶以天旋兮霓旌飘以飞扬抚軨轵而还睨兮心勺其若汤羡上都之赫戏兮何迷故而不忘左青雕之犍芝兮右素威以司钲前长离使拂羽兮后委水衡乎元冥属箕伯以函风兮澄淟涊而为清曳云旗之离离兮鸣玉鸾之譻譻涉清霄而升遐兮浮蠛蠓而上征纷翼翼以徐戾兮焱回回其扬灵叫帝阍使辟扉兮觌天皇于琼宫聆广乐之九奏兮展泄泄以肜肜考治乱于律均兮意建始而思终惟般逸之无斁兮惧乐往而哀来素女抚弦而余音兮太容吟曰念哉既防溢而靖志兮迨我暇以翱翔出紫宫之肃肃兮集太微之阆阆命王良掌策驷兮逾高阁之将将建罔车之幕幕兮猎青林之芒芒弯威弧之拔刺兮射嶓冢之封狼观壁垒于北落兮伐河鼓之磅硠乘天潢之泛泛兮浮云汉之汤汤倚招摇摄提以低回□流兮察二纪五纬之绸缪遹皇偃蹇夭矫娩以连卷兮杂沓丛□飒以方骧戫汨飂戾沛以罔象兮烂漫丽靡藐以迭逿凌惊雷之□□兮弄狂电之淫裔逾蒙鸿于宕冥兮贯倒景而高厉廓荡荡其无涯兮乃今窥乎天外据开阳而俯□兮临旧乡之暗譪悲离居之劳心兮情悁悁而思归魂眷眷而屡顾兮马倚辀而徘徊虽遨游以偷乐兮岂愁慕之可怀出阊阖兮降天途乘焱忽兮驰虚无云霏霏兮绕余轮风眇眇兮震余旟缤联翩兮纷暗暧倏眩眃兮反常闾收畴昔之逸豫兮卷淫放之遐心修初服之娑娑兮长余佩之参参文章焕以粲烂兮美纷纭以从风御六艺之珍驾兮游道德之平林结典籍而为罟兮驱儒墨而为禽玩阴阳之变化兮咏雅颂之徽音嘉曾氏之归耕兮慕历阪之钦崟恭夙夜而不贰兮固终始之所服夕惕若厉以省兮惧余身之未□苟中情之端直兮莫吾知而不恧默无为以凝志兮与仁义乎逍遥不出户而知天下兮何必历远以劬劳系曰天长地远岁不留俟河之清祇怀忧愿得远渡以自娱上下无常穷六区超逾腾跃绝世俗飘飖神举逞所欲天不可阶仙夫稀柏舟悄悄吝不飞松乔高跱孰能离结精远游使心携回志朅来从元谋获我所求夫何思　　慰志赋　　　　　　　　　　　崔篆嘉昔人之遘辰兮美伊傅之遻时应规矩之淑质兮过班倕而裁之协准矱之贞度兮同断金之元策何天道于盛世兮超千载而垂绩岂修德之极致兮将天祚之攸适愍余生之不造兮丁汉氏之中微氛霓郁以横厉兮羲和忽以潜晖六柄制于家门兮王纲摧以陵迟黎共奋以跋扈兮羿浞狂以恣睢睹慢藏而乘衅兮窃神器之万机思辅弼以偷存兮亦号咷以酬咨嗟三事之我负兮乃迫余以天威岂无熊僚之微介兮悼我生之歼夷庶明哲之末风兮惧大雅之所讥遂翕翼以委命兮受符守乎艮维恨遭闭而不隐兮违石门之高踪扬蛾眉于复关兮犯孔戒之冶容懿氓蚩之悟悔兮慕白驹之所从乃称疾而屡复兮历三祀而见许悠轻举以远遁兮托峻峗以幽处静潜思于至赜兮骋六经之奥府皇载命而绍恤兮乃眷顾乎建武运欃枪以电扫兮清六合之土宇圣德滂以横被兮黎庶恺以鼓舞辟四门以博延兮彼幽牧之我举分画定而计决兮岂云贲乎彼鄙苟遂悬车以絷马兮绝时俗之进取叹暮春之成服兮阖衡门以扫轨聊优游以永日兮守性命以尽齿贵启体之归全兮庶不忝乎先子　　达旨　　　　　　　　　　　　崔骃或说己曰易称备物致用可观而有所合故能扶阳以出顺阴而入春发其华秋收其实有始有极爰登其质今子韫椟六经服膺道术历世而游高谈有日俯钩深于重渊仰探远乎九干穷至赜于幽微测潜隐之无源然下不步卿相之庭上不登王公之门进不党以赞己退不黩于庸人独师友道德合符曩真抱景特立与士不群盖高树靡阴独木不林随时之宜道贵从凡于时太上运天德以君世宪王僚而布官临雍泮以恢儒疏轩冕以崇贤率惇德以厉忠孝扬茂化以砥仁义选利器于良材求镆于明智不以此时攀台阶窥紫闼据高轩望朱阙夫欲千里而咫尺未发蒙窃惑焉故英人乘斯时也犹逸禽之赴深林□蚋之趣大沛胡为嘿嘿而久沉滞也答曰有是言乎子苟欲勉我以世路不知其跌而失吾之度也古者阴阳始分天地初制皇纲无绪帝纪乃设传序历数三代兴灭昔大庭尚矣赫胥罔识淳朴散离人物错乖高辛攸降厥趣各违道无常稽与时张弛失仁为非得义为是君子通变各审所履故士或掩目而渊潜或盥耳而山栖或草耕而仅饱或木茹而长饥或重聘而不来或屡黜而不去或冒□以干进或望色而斯举或以役夫发梦于王公或以渔父见兆于元龟若夫纷繷塞路凶虐播流人有昏垫之□主有畴咨之忧条垂藟蔓上下相求于是乎贤人授手援世之灾跋涉赴俗急斯时也昔尧含戚而皋陶谟高祖叹而子房虑祸不散而曹绛奋结不解而陈平权及其策合道从克乱弭冲乃将镂元圭册显功铭昆吾之冶勒景襄之钟与其有事则褰裳濡足冠挂不顾人溺不拯则非仁也当其无事则躐缨整襟规矩其步德让不修则非忠也是以险则救俗平则守礼举以公心不私其体今圣上之育斯人也朴以皇质雕以唐文六合怡怡比屋为仁壹天下之众异齐品类之万殊参差同量坏冶一陶群生得理庶绩其凝家家有以乐和人人有以自优威械藏而俎豆布六典陈而九刑厝济兹兆庶出于平易之路虽有
　志愿部艺文二
　　与羊希书　　　　　　　　　宋周朗　朗为江夏王义恭太尉参军元嘉二十七年春朝　议当遣义恭出镇彭城为北讨大统朗闻之解职　及义恭出镇府主簿羊希从行与朗书戏之劝令　献奇进策朗报书曰羊生足下岂当适使人进哉何卿才之更茂也宅生结意可复佳耳属华比彩何更工邪视己反复慰亦无已观诸纸上方审卿复逢知己动以何术而能每降恩明岂不为足下欣邪然更忧不知卿死所处耳夫匈奴之不诛有日皇居之亡辱旧矣天下孰不愤心悲肠以忿胡人之患靡衣偷食以望国家之师自智士钳口雄人蓄气不得议图边之事者良淹岁纪今天子以炎轩之德冢辅以姬吕之贤故赫然发怒将以匈奴衅旗恻然动仁欲使余氓被惠及取士之令朝发宰士暮登英豪调兵之诏夕行主公旦升雄俊延贤人者固非一日况复加此焉夫天下之士砥行磨名欲不辱其志气选奇蓄异将进善于所天非但有建国之谋不及安民之论不与至反以孝洁生议于乡曲忠烈起谤于君采身不絓王臣之箓名不厕通人之班颠倒国门湮销丘里者自数十年以往岂一人哉若吾身无他伎而出值明君变官望主岁增恩赏竟不能柔心饰带取重左右校于向士则荣己多料于今职则笑亦广而足下方复广吾以驰志之时求予以安边之术何足下不知言也若以贤未登则今之登贤如此以才应进则吾之非才若是岂可欲以殒海之鬐望鼓鳃于竖鳞之肆坠风之羽觊振翮于轩毳之间其不能俱陪渌水并负青天可无待于明见若乃阙奇谋深智之术无悦主狎俗之能亦不可复稍为卿说但观以上国再毁之臣望府一逐之吏当复是天下才否此皆足下所亲知吾虽疲冗亦尝听君子之余论岂敢忘之凡士之置身有三耳一则云户岫寝栾危桂荣枺芝浮霜剪松沉雪怜肌蓄髓宝气爱魂非但土石侯卿腐鸩梁锦实乃□意天后睨目羽人次则刳心扫智剖命驱生横议于云台之下切辞于宣室之上衍王德而批民患进贞白而鴆奸猜委玉入而齐声礼揭金出而烹勍寇使车轨一风同道共德令功日济而己无迹道日富而君难名致诸侯敛手天子改观其末则餍而出望旃而入结冤两宫之下鼓袖六王之间俯眉□肩言天下之道德瞋目扼腕陈从横于四海理有泰则止而进调觉迕则反而还闲居违官交造顿罢捐慕遗忧夷毁销誉呼以补其气缮爵以辅其生凡此三者皆志士仁人之所行非吾之所能也若吾幸病不及死役不至身蓬藜既满方杜长者之辙榖稼是谘自绝世豪之顾尘生□帷苔积□月又檐中山木时华月深池上海草岁荣日蔓且室间轩左幸有陈书十箧席隅奥右颇得宿酒数壶按弦拭徽仇方校石时复陈局露初奠爵星晚歡然不觉是羲轩后也近春田三顷秋园五畦若此无灾山装可具候振饮之罢俟封勒之毕当敬观邠酆肃寻伊鄗傍眺燕陇邪履辽卫覛我周之轸迹吊他贤之忧天当其少涉未休此欲但当实诡固物好交加或征势而笑其言或观谋而害其意夫杨朱以此犹见嗤于梁人况才减杨子之器物甚魏君之意者哉若如汉宗之言李广此固许天下之有才又知天下之时非也岂若党巷闾里之间忌见贞士之遭遇便谓是臧获庸人之徒耳士固愿呈心于其主露奇于所归卿相末事也若广者何用侯为至乃复有致谒于为乱之日被讪于害正之徒心奇而无由露事直而变为枉岂不痛哉岂不痛哉若是下可谓冠负日月籍践渊海心支身首无不通照今复出入燕河交关姬卫整笏振豪已议于帷筵之上提鞭鸣□复呵于军□之间身超每深恩之所集心动必明主之所亮可不直议正身辅人君之过误明目张胆谋军家之得失操志勇之将荐俊正之士此乃足下之所以报也不尔便擐甲修戈徘徊左右卫君王之身当马首之镝关必固之垒交死进之战使身分而主豫寇灭而兵全此亦报之次也如是则系匈奴于北阙无日矣亡但默默窥宠而坐谓子有心敢书薄意　　怀旧志序　　　　　　　　　梁元帝吾自北守琅台东探禹穴观涛广陵面金汤之设险方舟宛委眺玉笥之干霄临水登山命俦啸侣中年承乏摄牧神州戚里英贤尚冠髦俊荫真长之弱柳观茂弘之舞鹤清酒继进甘果徐行长安郡公为其延誉扶风长者刷其羽毛于是驻伏熊回结驷命邹湛召王祥顾而言曰斯乐难长诚有之矣日月不居零露相半素车白马往矣不追春华秋实怀哉何已独轸魂交情深宿草故备书爵里陈怀旧焉　　言志赋　　　　　　　　　　　同前天文既表人文可观知负扆之未易信握镜之云难差立极而补天验璧合而珠连有庖羲之八索称朱襄之五弦闻夏王之铸鼎重农皇之播田虽车轨之未同亶弥愧于栋隆戮封豕于海内斩长狄于区中怀宿昔之玙璠并来游于兔园悲元瑜之已逝叹灵光之独存想延宾于北阁因置酒于南轩闻莺鸣而怀友听长笛其何言夙有尚于清静叨再入于鄢郢东窥文命之穴南望洪崖之井遂抚运而登庸谬垂旒而卷领虽有愧于前英每求衣于未明召司烜而照夜观执珪而满庭诚虽休以勿休实旨酒之忘忧绝阳阿之妙舞废□驹之善讴彼知止与知足复何营而何欲柱何用于黄金案宁劳于青玉尔乃高步北园用荡嚣烦桂偃蹇而临栋石穹隆而架门对灌木之修耸观激水之飞奔涧不风而自响天无云而画昏闻宾鸿之夜飞想过沛而沾衣况登楼而作赋望淮海而思归　　元览赋　　　　　　　　　　　同前岁次旃蒙月建司空变凌阴之吕扇广莫之风萧子褰帷九水作牧三宫乃盱衡而言曰惟天为大惟尧则之惟地盖厚惟王国之粤我皇之握镜实乃神而乃圣陈六联于八则弘九职于三令运璇枢而御宇执玉衡而齐政大矣广矣无德而称俯齱齵于轩羲谅斗筲于子姒包河图与洛书括龙官乎凤纪超大德于百王高鸿名于万祀惟天纵于副后逾启诵而惟首既伦儒于肃成复断狱于长寿岂止丕庄屈膝将令班郑捧譬衢樽而待酌若悬钟之须扣前逾系象之外声高洙泗之右伊俯己之颛愚谬联萼于天衢筮东门而画野创南国而分墟诏伯宗以为傧诰内史而策书用分兹于茅社从侯服而俾予类金兽以封建非桐珪以锡处尔其湘水之东即我龟蒙魏甘露而分邑吴太平而定中镇麟山之崔嵬傍龙迹其穹窿金城高而相属石燕起而依风岂连鏕于分陕羡追纵于二公彼琅台之作守有彭泗之嘉名殊并海之分地异鱼石之所城经沈子之高墉盖水运之堤封谢礼乐之干橹阅武骑之輣冲轼锦车而前鹜驱鱼轩而继踪无复鸾歌凤舞唯对绿柳青松留吴宫之宿燕响平陵之夜钟飞余辔而西征戍太真之旧营鸣节鼓之金镯屯戎车于石城戮滔天之封豕斩横海之长鲸每辍书而叹息景树德之风声从王役于镜中浮文鹢而载鸿经谢亭而帐饮想彦伯之高风度五城而骋望见三冀之无穷故以飞云苍隼白鳢青桐金吾舍利鸣鹤紫宫眺方岳乎云间望赤□之朱殷想真长之送别怀思旷之还山此桧□而方远彼松舟而未闲倦旅泊于新丘同渭水之不流或千人而并唱乍万人之相钩毁桥由于瑗度凿空资于仲谋睇三茅之灵秘怀九转之仙记紫台石室之文青首银函之字独有披雾之心弥轸凌云之志扪殷碑之怆望挹延州之高让井觱沸而蜿蟺势崎岖而低昂见传巴之度曲开安歌之浩唱想观乐乎朝阳忆纡衣乎夕张回余舲之美风耸余棹乎云阳彼桑梓之必敬况枌榆之旧乡将游目于五湖乃浩览于姑苏临阊门之跨水耸重阙而开都睇太伯之卜祀爰避国于勾吴去西浒之乐政尊东夷之楷模时渡谷水之阳尚想嘉禾之方壮庆亭于吴后雄檇李于越王观泉亭之涌波崖巍巍而峨峨张素盖而萦洲屿驰白马而越江鼓洪涛于万里曾未动于纤罗及戾止乎东瓯登玉笥与铜牛山东武而遥集雁南海而飞浮岩亭亭其似盖气岧岧其若楼登舜桥而延首瞰禹井而淹留御史之□犹在督护之门不修虽滥同于借寇愧人瘼之何求皇览揆余之忠诚诏入谒于承明既摄州于淮海且作尹乎中京慕张生之摘伏挹边延之励精珥金貂而待问鸣玉佩而趋庭兼三河及三辅总九纬乎九经扬王庭之俊选闻褎然于前则时滥假于中台掌邦教之观国乍南宫而荐士且右乡而表德判辟雍之乐语辨金马之儒墨驱安车以骋望壮天居之丽极详夫皇王爰处本无定所尧都平阳舜在冀方元王居亳成周卜洛故知黄旗紫盖域中为天地之所合风雨之所会荫美气之葱葱浮卿云之霭霭耸梁山而成阙萦长淮而似带昔者甘泉晖章平乐未央凌霄飞雨麒麟凤凰九华仁寿百福明光玉阶紫闱雕柱锦墙木兰为栋文杏为梁温台冬燠秋□夏□甲乙之帐庚辛之枋未有祗园之右齐之仁寿用拟舟航长为称首日殿月宫金池珠丛七重迢递千柱玲珑虹桥左跨雁苑南通紫绀之堂临水青莲之台带风及夫皦光未旭更筹曙促犹然阳燧之火尚执骊龙之烛或带桃花之绶乍响元山之玉爰八命而建旟诚非亲而勿居应鸣鞞于龙角覆缇幕于熊车开辕门于淮渚泛艅皇之容与吟紫骝之长歌奏元云之迭鼓开右座而纳文设左广而投武既风起而云飞复摧班而拉虎泛楼船而郁纡忆霸楚之雄图悲骓马之不逝忘逐鹿之长驱岂乌江之天险资赤帝之神符于是途经灌垒水分当利彼吴王之连和延魏后之交质赵将军之建节辛侍中之奉使亮鼎足其何言限修江而为二泊九井而问津盖六服之都会方函谷之设险譬鲁阳之襟带观弃繻之裂帛见高车之辅轪顾濡须之故巘每当食而忘饭斗二虎于江干争两龙于修□既凯捷而来旋遂鸣铙而独返彼铜山之可伤何骄容之无方已筑长洲之苑复实海陵之仓遂称兵而内侮宜朝起而夕亡原西陵以肇基始冲梯于士治载为前茅之首实表勤王之师同薏苡之兴谤成贝锦之深疑良弓藏而高鸟尽入不谦而出不辞游雷中而徜徉遇日吉而辰良祀公瑾以桂酒荐忠肃以椒浆实讨曹之英策盖谋桓之秘方衣披披而屡舞神欣欣而乐康吊刘安于下雉聊载怀于惇史或策杖而龙飞或叱石而羊起将□鸣于天上遂埋魂于蒿里匪仙道之云伪盖为仁其由己经钓台而高迈过鄂渚而西浮变青门之三袭为黄尘之一丘城逶迤而中断阶□□而半留分沙羡而启镇即开蕃于夏州星尚连于翼轸舍兼分于斗牛丽沧浪之水清良信美乎濯缨嗟其钓而非钓复何虑而何营羌有愿而不获拂兰桡而上征冬已谢而春辞聊方舟而水嬉看白沙而似雪望却月而成眉临石渚其如镜玩弱柳其犹丝停赤壁而延伫聊怆望而方思吴水乡之舟□魏陆产之皋貔本吴长而魏短况地利与天时结愤风而炎上燎原火于惊飔灰雾霏而击马箭参差而丽龟成班车之逸气碎当途于鹿麋分洞庭于吴上限东益于巴丘如淄渑之相别似泾渭之分流虽滔滔而直泻终耿耿而横浮想兰香之荐枕怀娥皇之夜游若夫子瑜设险之记阎遨游泳之地既下车而践境早询求于方志晓泊鬻拳之津夕瞻荒谷之寺居柳下而布德坐棠阴而高视班六条于宰邑贤十部于从事每题舆于仲举岂虚名乎叔治藉务隙于登临乃纷吾之本志时复设羽盖扬旌□乘雕玉从贝带浮云起登高唐泛枉渚望涔阳荆棘生于龙门之下狐兔穴于马牧之旁临章华而流盼见旧楚之凄□试极目乎千里何春心之可伤其旧渚宫也夹江带阡布濩井田通达交道高门接连人要水心之□家有给耕之田既追随而得性实燕处而超然若平台之中观阁相通雄梁渡水壮翼临空金堤之路铜鞮之宫阁写凌霄楼布丽谯横走马而为观拟牵牛而作桥尔乃树之榛栗椅桐梓漆三色黄甘千户朱橘桃荫井而成蹊萍浮江而泛实蝉鸣枝而候稻范飞冠而吐蜜复有水底石发山筋地骨书带新抽屏风互发反魂长生灵寿女贞金盐玉豉尧韭舜荣交让之目代谢之名忘忧长乐枇杷鼓筝竹则篔筜绿交战策皮泪沾虞后龙还葛陂便娟防露檀栾夹池聊右书而左琴且继踵于华阴彼门人之问道各家求而有心先铅擿于鱼鲁乃纷定于陶阴识三家之云谬知五门之可寻时仰禀于皇讨巴濮于裨鯈乃棱威于华墨出车槛之云修观月窟之入附睹日勒之来游既虎牙而成号又龙额而为侯仰皇德之洪深疑朱离于侏任见白题之蹋鼓看乌孙之学琴献桂条之良赆奉桃枝之怪琛嗤聚米于马援哂画地于臧旻彼蠢尔之为梗伊凭陵而未静异黄金于黑山非绿林于青岭余喟然以指踪实济宽而持猛负步光之文剑惊汉阳之夕景麾灵琚之左转光玳簪而右篸白云生而阵合红尘起而军暗于是驱骕骦命蹶张回翠盖之金瓜临绛宫之玉堂拟都护之戊己模荆尸之甲裳作齐军之减燕师之卧墙观田畯于虞泽命车右而前驱犹从戎于细柳若驱马于长榆矜猿鸣之抱木伤兔走之依株每愀然而作色方载驰而转轼阅放麑而兴悯对乱鳞而动恻矧高宴于城隅驻五马而踟蹰乃有青琴碧玉绛树绿珠西河王豹东野绵驹兰缸夕然合璧斜天照流风之回雪映出水之初莲非吾心之所悦曾未始而流连滥叨荣于分陕逾一纪之星躔子既生而冠字嗟留滞以回邅罢临边之瑞节观楚黎之卧辙向秋野之苍茫对寒江之幽咽散归云之郁蓊吐长风之飉闻羌笛之哀怨听胡笳之凄切惨余袂兮泪成行攀余辕兮不忍别奉信珪而入朝驱驷马而乘轺既总司于戎旅亦兼饰于丰貂登贙踞而目极忽平原之已超带方逵之九轨接驰道之三条彼重门之击柝冯霞起以建标杂丹楼以藻井间青山于绮寮瞰落星之嵷巃睹火之迢繞郁如蓬莱之临沧海憬如昆仑之出绛霄函夏之所觌江汉之所朝若夫天不爱道地不爱宝宾连紫达华平朱草麒麟五色飞兔双翼集我君圃之旁游我帝梧之侧于斯时也天子郊禘于员丘高玉简于东汉迈金版于西周奏苍璧而服大裘乐有云翘之舞牲非栗之牛设黄琮而礼地望方泽乎神州节会咸池之管冕无繁露之旒观三农乎九谷荐黍稷之穜稑命甸师而清尘诏封人而出宿敬青坛而致虞动翠耜而祈谷时季春之上已临祓禊乎沼沚杏花发于露寒棘实浮于蒙汜爰长久之御节采日精于山趾天策夜而动星钩陈朝而按轨予是时也陪玉轪饰金羁驱騄駬跃翠罴乘倜傥控权奇宝□昭晰彩陆离乍俯马足时仰月支见灵乌之占巽观司南之候离习执鞭而珥笔虽日夕而忘疲奥重明堂地景已乎正阳乃八□而四达开上圆而下方置阴鉴之明水设珪瓒而盈觞谇天官乎冢宰服端委而辨方虔植物之薀藻鄙将飨之牛羊藉鸿私而置传复推毂而怀方溯蛟川于汇泽沿鹄塞于浔阳何蠡川之浩浩而匡岫之苍苍其匡岫也盘纡崷崒□嶙郁嵂峻极于天干霄秀出岑嵚崎嶬乌兔蔽亏岈豁闿背原面野喷飞流于天末鼓雷霆于岩下耸高馆于云中联丛祠于星社雕甍绮阁吁可畏其欲落云雾杳冥萦万岭而俱青照曜山庄岧峣石梁雁门余帐隆安故□镜临江而分影炉衔花而共香若乃羽族徘徊察风应雷鸳鸯感梦干鹊知来露华挟雌而啸侣衔环带垄而含猜孔接影而飖扬鶄交颈而毰毸尔其彭蠡际天用长百川沸渭渝溢潋淡连延大则浩汗滉漾细则浇灌潺湲遇神□之弗爽彼所报之无愆且抟摇以九万乍高□而三千其中则有瀺灂嘉鱼燕羽龙须戴星含石蒲身雉躯乍浮圆镜时泛明珠报荡子之长信送仙人之短书耻观鱼而为乐解舒雁于高缴必冀孔愉之龟当如哙参之鹤忾冲冠而发愤嗟吾人之施薄观进退于我生每笃靖而居贞羞为金谷之富不矫石闾之清每鞠躬而遵节藉王道之既平贵静者人所便予得之于自然非三百之不足惜五十于丰年笑污斜之行潦喜甘雨于石田飞新梅于倡粉拂轻絮于房绵月芝抽而晓落灯花开而夜然菊从风而金散荷带水而珠圆已寤歌于折柳复行吟而采莲课七分与六日推两地于参天夕章程而钩股亦剡注而参连幼坟籍以自娱迄方今而不渝云气芝英之简悬针倒薤之书缄乎蒸栗之帙饰乎酸枣之珠拟河献之留真希淳儒之席珍笑彭之下士聊重义而自欣凿户牖而长望混木雁而兼陈嗟今来而古往方绝笔于获麟　　七契　　　　　　　　　　　　萧统奚斯逸士肥遁弃荣莲峰于焉□迹灌木是用庇形口不悦于五味心不娱于八声鄙巢父之称哲笑苏门之为英鹄盖龙旗初不关意凤吹鼍鼓终不屑情跨四海而擅美迈三古而振名居山林而不返终无虑而无营于是辩博君子词若涌泉言逾却秦之鲁辩超稷下之田欲抑则大鹏垂翅欲抗则尺鷃冲天闻逸士之怀宝乃拂衣而造焉驾两骖之如手乘轻车之若流爰自畿甸径造山周傍瞻虹见俯眺云浮鸣禽聒耳零雾蔽眸唯一壑之为阻无三径之可求于是披榛陟路援萝践崿虽跋涉而不休睹逸士之所托其为居也寂焉而靡所听瞑然而无所瞻三春蔓户八桂攒檐荜门鸟宿圭窦狐潜风来室摇雾下□沾实人迹之罕至逸士于此而独淹君子曰盖闻智士不希狷介仁者莫有迷邦傅说终受殷爵吕望遂启齐封余敬吐诚而毕子能留志而见从乎逸士曰鄙人固陋自潜幽薮必枉话言敬聆金口君子曰若夫夹锺之节春景依迟碧树初□绿草含滋春台之乐信矣熙熙于是百金之士万锺之家招摇隆富征集豪华驾紫骝之马乘青盖之车出自高宇行无狭斜陶嘉月而结交游藉芳辰而宴朋友望宜春以随肩入长杨以携手金盘荐美藉之珍玉杯沉缥清之酒义曰和神事非爽口于是娱乐未终留光将夕飞觞引满奋袖举白投辖安坐欢甚促席以会雕虫之宾加有清谈之客论同炙輠藻若凌云戴凭不能高其说相如不能擅其文无元不析无细不分搦简玉振下笔兰芬乃亦六郡莫拟非直三蜀蔑闻属虞泉气晚朗月潜曜清卮未阑宵景方照奇舞递作名讴斯召约绰妍姿婵嫣宜笑绮縠风吹珠玑星耀齐竽扬参差之响赵瑟奏铿锵之妙兹亦游燕之至娱子能偕此而为乐乎逸士曰轻荡游观非予所□得性行乐从好山南君子曰辅性和神实惟至味非直方今见重乃亦自古攸贵不周之和调肠补胃杂以龙肝玃炙豹舌猩唇刘氏之醢范公之麟鸧出云际鲟来江岷蒲俎芬馥古圣所珍其酒则苍梧九酝中山千日取譬湛露拟之饴蜜百味交驰三雅间出若其珍异则修筵斯溢千品万类不可详悉西母灵桃南楚萍实东陵之瓜北燕之栗湖畔之柿江阴之橘张掖白柰恒阳黄梨河东洗犬陇蜀蹲鸱并怡神甘口穷美极滋加以伊公调和易氏燔爨传车渠之□置青玉之案瑶俎既已丽奇雕盘复为美玩子能与予而享之乎逸士曰甘膬肠腐五味口爽伊人素畜无羡方丈君子曰千里之驹出自余吾伯乐所选伏波所模通肩合相平腹应图激电比速蹑景竞驱腾黄弗敢拟骏赤兔莫与争途异态蹥蜷奇姿猗倚逸足骤反游云移驶形函游华日不暇徙乃饰金羁之昭晰加以玉鞍之辉焕连干丽靡轻苏灿烂逸气既为胜瞩美饰重成壮观蹄蹶红尘膺流绛汗风起龙骧灰声鸟散自古迄今人谁不玩逸士能就予而乘之乎逸士曰游逸轻佻策马争驱粤今乐静岂能感娱君子曰光形饰体莫过解衣冠鵔鸃之长缨若曾云之零霏琅玕珩佩言饰于背飘扬轻裾是用曜躯方空之绶弱纨之蕉暑纔炙而已却风未至而先摇既唯照丽兼以轻锵似朝霞之发彩若夕景之舒光至夫杪秋既谢寒绪中人则轻狐称美丰貂表珍斯乃赤也所以去鲁孟尝所以出秦步光之妙櫑具之华君子武备所用御邪标以珠玉饰以莲花其任则百冶精锐利拟秋霜岂止在身为美服袭称臧固乃龙跃于襄水见气于南昌幽通神化其妙难详将与逸士服之以相徉逸士曰紾絺避暑缊袍御冬鲜丽绮靡未之或从君子曰实有乔桐抽叶青葱结根善地擢干华嵩栖凤曾山之侧藏龙平陵之东拂叆叇之高云鼓捎杀之雄风岧亭万仞实造天中乃使匠石运斤班输琢锤制起元修形逾绿绮与金石而铿锵共丝竹而曼靡托北方之佳人命高楼之杞氏间以巴陇才僮邯郸妙妓骋兽为之辍驰飞禽为之不徙加以荆和之饰照耀柘丝之弦激扬三声吐韵四结流唱辞高熏奏响溢芝房竹来嶰谷律写归昌再鼓而元鹤集九成而仪凤翔初音鱼踊余妙绕梁何止田文慨慷刘靖心伤而已哉中山青曲若折而和扬美目以流眄启玉齿而安歌歌曰阳阿奏兮激楚流望洛水兮有好仇纵轻棹兮泛龙舟将与逸士陟彼华堂憩诸闳馆玉宇明华文阶灿烂璇题昭晰珠帘彪焕身托□瑁之筵目寓琼华之玩且以悦诸和性之乐岂非绮丽之观哉逸士曰居兹四郭宁辨五音靡曼不极君子弗钦虽闻赡辞之锐无会野人之心君子曰白藏肃杀天高野清玉树始落金□初荣幕燕北反沙雁南征实秋收之美节将校猎以娱情使枥无伏马巷靡遗行执戈于芊眠之野弯弧于旷浪之阴养由轻盼则林摧鸷兽蒲且效技则虚下翔禽腾猿蹶其足虓虎不择音掩兔辚鹿既蔑古之乌有填坑满谷亦眇昔之上林至于轻缴纔飞则连鸿解羽微纤始放则并鳞失波岂论元泉之则宁愿将遨之歌弭节言旋禽不可筭周旋眺览足为京观子虽山栖其从此玩逸士曰解网垂仁殷王美则闻声不食孔圣淑音害蠢类而为乐岂君子之用心君子曰盖闻地美养禾君子爱士泽被无垠光照郊鄙蒲轮必邹鲁之儒宗纡青必洛阳之才子大汉愧得人之盛有周惭以宁之美万国若翕从四海同使指刑措弗用囹圄斯虚既讲礼于太学亦论诗于石渠戈有载戢史无绝书铜律应度玉烛调和黄发击壤青衿兴歌元帅奇士庠序鸿生求礼义之汲汲行仁义之明明隆采椽之义却□瑁之荣当朝有仁义之睦边境无烟尘之惊信如四气明并三光厨萐挺茂□蓂吐芳瑞鹿摛素祥熊耀黄灵禽乐囿仪凤栖堂太平之瑞宝鼎乐协之应玉羊丹乌表色玉露呈瀼野丝垂木嘉苗贯桑固以德苞子姒道迈虞唐六合宁泰四宇咸康不烦一戟东瓯膜拜讵劳一卒西域献琛鹿蠡稽颡以悛恶楼兰面缚而革音吾皆去鼻饮之穴弃乌举之深固以泽流无外恩被遐方福比嵩岱道则穹苍岂有闻若斯之化而藏其皮冠哉逸士曰鄙人寡识守节山隅不闻智士之教将自潜以糜躯请伏道而从命愿开志以涤虑　　七召　　　　　　　　　　　　何逊假氏先生负兹劲挺状群飞之丧侣似独行之迷径神忽忽而若忘意冲冲而不定监丹绿其无主闻钟鼓以失听至乃冬霰积庭室靡人声春花满野地无行者圜堵常闭曲突无烟同生刍之有束共死灰之曀然笃论公子闻而崛起虽道术之可忘亦切磋之所耻命徒御以骆驿将有事乎岩中车煜爚而流水马泮涣以追风乃逾汗漫入朦胧至深潭之澳溟有洞室之穹崇居隐磷而出没望嵚岑而下上竹距石以袤通水韵松而含响地不寒而萧瑟月无云而矘朗于是整容投刺屣履排门扬眉就席举袂而言曰若五秀禀其生灵六情通其爱恶憎共集于鄙老嗜同归于美乐今足下群鸟兽以为娱处贫贱而不怍欲宾实于孤介乃贻讥乎陨获至乃死于道边贸贸填于沟壑削松笔以画虎鼓铅刀而刻鹤身既劳而不□事何感而莫惩欲模名于带索岂知命于泥绳何异走长衢而避影煎流水以求冰今欲导足下以卫生之秘术怡神之妙道譬愈我于沉疴若起尸于仙草宁愿闻乎先生曰有为之生已逼无益之虑常劳若见明于凝滞幸求教于肓膏公子曰千门始构百常洞启激渚开渠疏山抗址延袤水陆旷望东西下临江海上属云霓百丈杳冥以飞跨九层郁嵂以阶梯步三休而未半涂中宿而方迷雕墙曲屈以交牙网户周流以重积既阴岑而影响亦叫啸而回易沙板金铺紫柱玉炜煌赩硱磳搏敝图云雾之蔽亏壮神仙之来往璧珰自耀珠缀尝响蜉蝣动而昼喧熠耀飞而夜朗既临下以漻泬亦凭高而泱漭闻疾雷于阶丫弄奔星于帷幌亘以曲堂周以洞房北负连闼南注长廊绮疏交映镂槛相望燕飞莲井日照杏梁阳乌骞其将动云凤矫而欲翔若乃凌沼开源延石崇壤疑昆阆之郁岪侔沧溟之瀇瀁其中则有桂宫柏寝吴台柘馆复道耿介而连云阿阁穹窿而仰汉望□栏之映水见丹鹤之出岸艳草妖色嘉树珍名长生灵寿男华女贞河柳垂叶山榴发英玩奇花之春满摘甘实于夏成此实宫苑之壮丽岂能从我而为荣先生曰多言反道辩口伤实惧贻弊于蔀家且自求乎容□公子曰铜鉼玉井金釜桂薪六彝九鼎百果千珍熊蹯虎掌□跖猩唇潜鱼两味立犀五肉拾卵凤巢剖胎豹腹三脔甘口七葅惬目蒸饼十字汤官五熟海椒鲁豉河盐蜀姜剂水火而和调糅苏蔱以芬芳脯追复而不尽犊稍割而无伤鼋羹流歠蜒酱先尝鲙温湖之美鲋切丙穴之嘉鲂落俎霞散逐刃雪扬轻同曳白似飞霜蔗有盈丈之名桃表兼斤之实杏积魏国之贡菱为巨野所出衡曲黄梨汶垂苍栗陇西白柰湘南朱橘荔枝沙棠蒲萄石蜜瓜称素腕之美枣有细腰之质并抗吻以除烦永咀牙而消疾于是三雅陈席百味开印玉玑星稀兰英缥润既夷志于坎壈亦忘怀于鄙此盖滋旨之极珍岂从余而并进先生曰不贵偷食岂甘醇酒既深悟于腐肠岂自迷于爽口公子曰秦氏独立燕姬绝世如短如长不秾不细信耳目之珍冶乃古今之佳丽妍姿艳逸淑性闲华效施朱于宋里结堕马于梁家折纤腰以微步呈皓腕于轻纱临池正领拂镜看花观堵墙以飒沓倾城国以喧哗墨欲归而抽轸惠将返而回车至乃郑卫繁声抑扬绝调足使风云变动性灵感召击哀响则春台之人怆焉而雪泣起欢情则崩城之妇粲然而微笑嶰谷调凤之管龙门独鹄之柯绿珠绛树宋腊韩娥青春婉娩上客经过开洞房以命赏召才人而合宴举轻幔以徐来隔珠帘而可见□披象簟户垂罗荐听促柱之方遒闻度声之始啭步想象以顿足腕蹁□而拂面托斜视于遗簪寄含情而举扇俄而夕鹜东返落日西悬绮霞映水蛾月生天解鸳鸯之绣被拂蛩蚷之长毡烛中帷而动烂香出帐而微烟愿横衾以自昵脱斜领于君前此乃声色之妖荡将不从我而流连先生曰淫声非笃论之旨丽色乃余情所弃伐国不问仁人此言何从而至公子曰岁晚农收时闲务隙山火已燎野霜初白聊效杀于秋冬将从禽于草泽蜀地五丁齐都二子气动山漂汗挥雨起渥洼流赪护兰泄血蹑飞影于未形奔流星于欲灭革车隐隐毂骑阗阗鼓噪喧而振地烝徒骇而聒天割玉之刀饮石之箭罝罗布其一目罟网周其三面犬号骧螭鹰名奔电暂离已合忽隐仍见赴迥趋危冲林跋援草随足起山从眼转跨蹑溪涧电举陵阪鸟不及飞兽不遑伏既前蹸而后掎亦左排而右蹴跖实骇而自救腾灵乱而相扑视洒血之丹地见飞毛之暗目傍穷劫攲势极搜求文皮坐裂膬尾生抽手羁铁顶足批铜头象折齿而陵遽貊拉幽而夷犹擒高楼之度索走大树之神牛雁闻弦而站堕猿抱木而啾啁笑楚王之云梦耻汉帝之中流此武材之矫猛岂能从我而畋游先生曰驰骋伤仁好杀非勇幸广内之丰乐何禽荒之足重公子曰踆乌始照官槐遽而欲舒顾免纔满庭英纷而就落譬光影于飞浮比生灵于栖托扰扰摩肩辚辚方驾空怵迫于毁誉独殷勤于用舍嗟向有而今无叹后荣而前谢清歌雅舞暂同于梦寐广厦高堂俄成于幻化若夫洗精服食慕道仙游寻玉尘于万里守金于千年三尸可度九转难传飞腾水陆咀　志愿部艺文四
诗

　　迪志诗　　　　　　　　　　　汉傅毅　汉书曰毅永平中于平陵习章句因作迪志诗咨尔庶士迨时斯勖日月逾遭岂云旋复哀我经营膂力靡及在兹弱冠靡所树立于赫我祖显于殷国贰迹阿衡克光其则武丁兴商伊宗皇士爰作股肱万邦是纪奕世载德迄我显考保膺淑懿纂修其道汉之中叶俊乂式序秩彼殷宗光此勋绪伊余小子秽陋靡逮惧我世烈自兹以坠谁能革浊清我濯溉谁能昭暗启我童昧先人有训我讯我诰训我嘉务诲我博学爰率朋友寻此旧则契阔夙夜庶不懈忒秩秩大猷纪纲庶式匪勤匪昭匪一匪测农夫不怠越有黍稷谁能云作考之居息二事败业多疾我力如彼遵衢则罔所极二志靡成聿劳我心如彼兼听则混于音于戏君子无恒自逸徂年如流鲜兹暇日行迈屡税胡能有迄密勿朝夕聿同始卒　步出东西门行
或作
龟虽寿
　魏武帝
神龟虽寿犹有竟时螣蛇乘雾终为土灰老骥伏枥志在千里烈士暮年壮心不已盈缩之期不但在天养恬之福可得永年幸甚至哉歌以咏志　　秋胡行
五解
录二
　　　　　同前
四时更逝去昼夜以成岁四时更逝去昼夜以成岁大人先天而天弗违不戚年往忧世不治存亡有命虑之为蚩歌以言志四时更逝去　　又
戚戚欲何念欢笑意所之戚戚欲何念欢笑意所之壮盛智惠殊不再来爱时进趣将以惠谁泛泛放逸亦同何为歌以言志戚戚欲何念　　短歌行　　　　　　　　　　　同前对酒当歌人生几何譬如朝露去日苦多慨当以慷忧思难忘何以解忧唯有杜康青青子衿悠悠我心但为君故沉吟至今呦呦鹿鸣食野之苹我有嘉宾鼓瑟吹笙明明如月何时可掇忧从中来不可断绝越陌度阡枉用相存契阔谈燕心念旧恩月明星稀乌鹊南飞绕树三匝无枝可依山不厌高水不厌深周公吐哺天下归心　　善哉行　　　　　　　　　　　同前自惜身薄祜夙贱罹孤苦既无三徙教不闻过庭语其穷如抽裂自以思所怙虽怀一介志是时其能与守穷者贫贱惋叹泪如雨泣涕于悲夫乞活要能睹我愿于天穷琅琊倾侧左虽欲竭忠诚欣公归其楚快人由为叹抱情不得叙显行天教人谁知莫不绪我愿何时随此叹亦难处今我将何照于光曜释衔不如雨　　薤露篇　　　　　　　　　　　曹植天地无穷极阴阳转相因人居一世间忽若风吹尘愿得展功勤输力于明君怀此王佐才慷慨独不群鳞介尊神龙走兽宗麒麟虫兽犹知德何况于士人孔氏删诗书王业灿巳分骋我径寸翰流藻垂华芬　　□篇　　　　　　　　　　　前人□游潢潦不知江海流燕雀戏藩柴安识鸿鹄游世士此诚明大德固无俦驾言登五岳然后小陵丘俯观上路人势利惟是谋雠高念皇家远怀柔九州抚剑而雷音猛气纵横浮泛泊徒嗷嗷谁知壮士忧　　矫志诗　　　　　　　　　　　前人芝桂虽芳难以饵烹尸位素餐难以成名磁石引铁于金不连大朝举士愚不闻焉抱璧涂乞无为贵宝履仁遘祸无为贵道鸳雏远害不羞卑栖灵□避难不耻污泥都蔗虽甘杖之必折巧言虽美用之必灭济济唐朝万邦作孚阙
逄蒙虽巧必得良弓圣主虽
知必得英雄螳螂见叹齐士轻战越王轼蛙国以死献道远知骥世伪知贤阙
覆之帱之顺天之矩泽如
凯风惠如时雨口为禁闼舌为发机门机之闿楛矢不追　　言志　　　　　　　　　　　　前人庆云未时兴云龙潜作鱼神鸾失其俦还从燕雀居　　杂诗　　　　　　　　　　　　刘桢职事相填委文墨纷消散驰翰未暇食日昃不知晏沈迷簿领书回回自昏乱释此出西城登高且游观方塘含白水中有凫与雁安得肃肃羽从尔浮波澜　　百一诗　　　　　　　　　　　应璩下流不可处君子慎厥初名高不宿着易用受侵诬前者隳官去有人适我闾田家无所有酌醴焚枯鱼问我何功德三入承明庐所占于此土是谓仁智居文章不经国筐箧无尺书用等称才学往往见叹誉避席跪自陈贱子实空虚宋人遇周客□媿靡所如　　游览　　　　　　　　　　　　陈琳节运时气舒秋风□且清闲居心不娱驾言从友生翱翔戏长流逍遥登高城东望看畴野回顾览园庭嘉木雕录叶芳草纤红荣骋哉日月逝年命将西倾建功不及时钟鼎何所铭收念还房寝慷慨咏坟经庶几及君在立德垂功名　　燕饮歌　　　　　　　　　　司马懿天地开辟日月重光遭逢际会奉辞遐方将扫逋秽还过故乡肃清万里总齐八荒告成归老待罪武阳　　述志诗二首　　　　　　　　　嵇康潜龙育神躯濯鳞戏兰池延颈慕大庭寝足俟皇羲庆云未垂景盘桓朝阳陂悠悠非吾匹畴肯应俗宜殊类难□周鄙议纷流离轗轲丁悔吝雅志不得施耕耨感□越马席激张仪逝将离群侣杖策追洪崖焦鹏振六翮罗者安所羁浮游太清中更求新相知比翼翔云汉饮露餐琼枝多念世间人夙驾咸驱驰冲静得自然荣华安足为　　又
斥鷃擅蒿林仰笑神凤飞坎井蝤蛭宅神龟安所归恨自用身拙任意多永思远实与世殊义誉非所希往事既已谬来者犹可追何为人事间自令心不夷慷慨思古人梦想见容辉愿与知己遇舒愤启其微岩穴多隐逸轻举求吾师晨登箕山巅日夕不知饥元居养营魄千载长自绥　　幽愤诗　　　　　　　　　　　前人　晋书曰东平吕安服康高致康友而善之后安为　兄所枉诉以事系狱辞相证引遂复收康康乃作　幽愤诗嗟余薄祜少遭不造哀茕靡识越在襁褓母兄鞠育有慈无威恃爱肆姐不训不师爰及冠带凭宠自放抗心希古任其所尚托好老庄贱物贵身志在守朴养素全真曰余不敏好善暗人子玉之败屡增惟尘大人含弘藏垢怀耻民之多僻政不由己惟此褊心显明臧否感悟思愆怛若创痏欲寡其过谤议沸腾性不伤物频致怨憎昔□柳惠今愧孙登内负宿心外恧良朋仰慕严郑乐道闲居与世无营神气晏如咨予不淑婴累多虞匪降自天实由顽□理弊患结卒致囹圄对答鄙讯絷此幽阻实耻讼冤时不我与虽曰义直神辱志沮澡身沧浪岂云能补嗈嗈鸣雁奋翼北游顺时而动得意忘忧嗟我愤叹曾莫能俦事与愿违遘兹淹留穷达有命亦又何求古人有言善莫近名奉时恭默咎悔不生万石周慎安亲保荣世务纷纭祇搅予情安乐必诫乃终利贞煌煌灵芝一年三秀予独何为有志不就惩难思复心焉内疚庶勖将来无馨无臭采薇山阿散发岩岫永啸长吟颐性养寿　　咏怀诗三首　　　　　　　　　阮籍天地絪缊元精代序清阳曜灵和风容与明月映天甘露被宇蓊郁高松猗那长楚草虫哀鸣鸧鹒振羽感时兴思企首延伫于赫帝朝伊衡作辅才非允文器非经武适彼沅湘托分渔父优哉游哉爰居爰处　　又月明星稀天高气寒桂旗翠旌佩玉鸣鸾濯缨醴泉被服蕙兰思从二女适彼湘沅灵幽听微谁观玉颜灼灼春华绿叶含丹日月逝矣惜尔华繁　　又
清风肃肃修夜漫漫啸歌伤怀独寐寤言临觞拊膺对食忘餐世无萱草令我哀叹鸣鸟求友谷风刺愆重华登庸帝命凯元鲍子倾盖仲父佐桓回滨嗟虞敢不希颜志存明规匪慕弹冠我心伊何其芳若兰　　咏怀八十二首　　　　　　　　前人夜中不能寐起坐弹鸣琴薄帷鉴明月清风吹我襟孤鸿号外野翔鸟鸣北林徘徊将何见忧思独伤心　　又二妃游江滨逍遥顺风翔交甫怀环佩婉娈有芬芳猗靡情欢爱千载不相忘倾城迷下蔡容好结中肠感激生忧思萱草树兰房膏沐为谁施其雨怨朝阳如何金石交一旦更离伤　　又
嘉树下成蹊东园桃与李秋风吹飞藿零落从此始繁华有憔悴堂上生荆杞驱马舍之去去上西山趾一身不自保何况恋妻子凝霜被野草岁暮亦云已　　又天马出西北由来从东道春秋非有托富贵焉常保清露被皋兰凝霜沾野草朝为美少年夕暮成丑老自非王子晋谁能常美好　　又
平生少年时轻薄好弦歌西游咸阳中赵李相经过娱乐未终极白日忽蹉跎驱马复来归反顾望三河黄金百镒尽资用常苦多北临太行道失路将如何　　又昔闻东陵瓜近在青门外连畛距阡陌子母相钩带五色曜朝日嘉宾四面会膏火自煎熬多财为患害布衣可终身宠禄岂足赖　　又
炎暑惟兹夏三旬将欲移芳树垂绿叶青云自逶迤四时更代谢日月递参差徘徊空堂上忉怛莫我知愿睹卒欢好不见悲别离　　又
灼灼西隤日余光照我衣回风吹四壁寒鸟相因依周周尚衔羽蛩蛩亦念饥如何当路子磬折忘所归岂为夸誉名憔悴使心悲宁与燕雀翔不随黄鹄飞黄鹄游四海中路将安归　　又
步出上东门北望首阳岑下有采薇士上有嘉树林良辰在何许严霜沾衣襟寒风振山冈元云起重阴鸣雁飞南征鶗发哀音素质游商声凄怆伤我心　　又北里多奇舞濮上有微音轻薄闲游子俯仰乍浮沈捷径从狭路僶俯趋荒淫焉见王子乔乘云翔邓林独有延年术可以慰我心　　又
湛湛长江水上有枫树林皋兰被径路青骊逝骎骎遥望令人悲春气感我心三楚多秀士朝云进荒淫朱华振芬芳高蔡相追寻一为黄雀哀泪下谁能禁　　又昔日繁华子安陵与龙阳夭夭桃李花灼灼有辉光悦怿若九春磬折似秋霜流盼发姿媚言笑吐芬芳携手等欢爱宿昔同衣裳愿为双飞鸟比翼共翱翔丹青着明誓永世不相忘　　又
登高临四野北望青山阿松柏翳冈岑飞鸟鸣相过感慨怀辛酸怨毒常苦多李公悲东门苏子狭三河求仁自得仁岂复叹咨嗟　　又
开秋兆□气蟋蟀鸣□帷感物怀殷忧悄悄令心悲多言焉所告繁辞将诉谁微风吹罗袂明月耀清晖晨鸡鸣高树命驾起旋归　　又
昔年十四五志尚好诗书被褐怀珠玉颜闵相与期开轩临四野登高望所思丘墓蔽山冈万代同一时千秋万岁后荣名安所之乃悟羡门子噭噭令自嗤　　又徘徊蓬池上还顾望大梁绿水扬洪波旷野莽茫茫走兽交横驰飞鸟相随翔是时鹑火中日月正相望朔风厉严寒阴气下微霜羁旅无俦匹俯仰怀哀伤小人计其功君子道其常岂惜终憔悴咏言着斯章　　又独坐空堂上谁可与欢者出门临永路不见行车马登高望九州悠悠分旷野孤鸟西北飞离兽东南下日暮思亲友晤言用自写　　又
悬车在西南羲和将欲倾流光耀四海忽忽至夕冥朝为咸池晖蒙汜受其荣岂知穷达士一死不再生视彼桃李花谁能久荧荧君子在何许叹息未合并瞻仰景山松可以慰吾情　　又
西方有佳人皎若白日光被服纤罗衣左右佩双璜修容耀姿美顺风振微芳登高眺所思举袂当朝阳寄颜云霄间挥袖凌虚翔飘飖恍惚中流盼顾我傍悦怿未交接晤言用感伤　　又
杨朱泣岐路墨子悲染丝揖让长离别飘飖难与期岂徒燕婉情存亡诚有之萧索人所悲祸衅不可辞赵女媚中山谦柔愈见欺嗟嗟涂上士何用自保持　　又于心怀寸阴羲阳将欲冥挥袂抚长剑仰观浮云征云间有元鹤抗志扬哀声一飞青天旷世不再鸣岂与鹑鷃游连翩戏中庭　　又
夏后乘灵舆夸父为邓林存亡从变化日月有浮沈凤凰鸣参差伶伦发其音王子好箫管世世相追寻谁言不可见青鸟明我心　　又
东南有射山汾水出其阳六龙服气舆云盖切天纲仙者四五人逍遥晏兰房寝息一纯和呼吸成露霜沐浴丹渊中照耀日月光岂安通灵台游瀁去高翔　　又殷忧令志结怵惕常若惊逍遥未终晏朱华忽西倾蟋蟀在户牖蟪蛄鸣中庭心肠末相好谁云亮我情愿为云间鸟千里一哀鸣三芝延瀛洲远游可长生　　又拔剑临白刃安能相中伤但畏工言子称我三江旁飞泉流玉山悬车栖扶桑日月径千里素风发微霜世路有穷达咨嗟安可长　　又
朝登洪波颠日夕望西山荆棘被原野群鸟飞翩翩鸾鹥时栖宿性命有自然建木谁能近射干复婵娟不见林中葛延蔓相勾连　　又
周郑天下交街术当三河妖冶闲都子焕耀何芬葩元发发朱颜睇眄有光华倾城思一顾遗视来相夸愿为三春游朝阳忽蹉跎盛衰在须臾离别将如何　　又若木耀四海扶桑翳瀛洲日月经天涂明暗不相雠穷达自有常得失又何求岂效路上童携手共遨游阴阳有变化谁云沈不浮朱□跃飞泉夜飞过吴洲俯仰运天地再抚四海流系累名利□驽骏同一辀岂若遗耳目升遐去殷忧　　又
昔予游大梁登于黄华巅共工宅元冥高台造青天幽荒邈悠悠凄怆怀所怜所怜者谁子明察自照妍应龙沈冀州妖女不得眠肆侈凌世俗岂云永厥年　　又驱车出门去意欲远征行征行安所如背弃夸与名夸名不在己但愿适中情单帷蔽皎日高榭隔微声谗邪使交疏浮云令昼冥嬿婉同衣裳一顾倾人城从容在一时繁华不再荣晨朝奄复暮不见所欢形黄鸟东南飞寄言谢友生　　又
驾言发魏都南向望吹台箫管有遗音梁王安在哉战士食糟糠贤者处蒿莱歌舞曲未终秦兵已复来夹林非吾有朱宫生尘埃军败华阳下身竟为土灰　　又朝阳不再盛白日忽西幽去此若俯仰如何似九秋人生若尘露天道邈悠悠齐景升丘山涕泗纷交流孔圣临长川惜逝忽若浮去者余不及来者吾不留愿登太华山上与松子游渔父知世患乘流泛轻舟　　又一日复一夕一夕复一朝颜色改平常精神自损消□中怀汤火变化故相招万事无穷极知谋苦不饶但恐须臾间魂气随风飘终身履薄冰谁知我心焦　　又一日复一朝一昏复一晨容色改平常精神自飘沦临觞多哀楚思我故时人对酒不能言凄怆怀酸辛愿耕东皋阳谁与守其真愁苦在一时高行伤微身曲直何所为龙蛇为我邻　　又
世务何缤纷人道苦不遑壮年以时逝朝露待太阳愿揽羲和辔白日不移光天阶路殊绝云汉邈无梁濯发旸谷滨远游昆岳傍登彼列仙岨采此秋兰芳时路乌足争太极可翱翔　　又
谁言万事逍遥可终生临堂翳华树悠悠念无形仿徨思亲友倏忽复至冥寄言东飞鸟可用慰我情　　又嘉时在今晨零雨洒尘埃临路望所思日夕不复来人情有感慨荡漾焉能排挥涕怀哀伤辛酸谁语哉　　又炎光延万里洪川荡湍濑弯弓挂扶桑长剑倚天外华山成砥砺黄河为裳带视彼庄周子荣枯何足赖捐身弃中野乌鸢作患害岂若雄杰士功名从此大　　又壮士何慷慨志欲威八荒驱车远行役受命念自忘良弓挟乌号明甲有精光临难不顾生身死魂飞扬岂为全躯士□命争战场忠为百世荣义使令名彰垂声谢后世气节故有常　　又
混元生两仪四象运衡玑皦日布炎精素月垂景辉晷度有昭回哀哉人命微飘若风尘逝忽若庆云归修龄适余愿光宠非己威安期步天路松子与世违焉得凌霄翼飘飖登云湄嗟哉尼父志何为居九夷　　又天网弥四野六翮掩不舒随波纷纶客泛泛若浮凫生命无期度朝夕有不虞列仙停修龄养志在冲虚飘飖云日间邈与世路殊荣名非己宝声色焉足娱采药无旋返神仙志不符逼此良可惑令我久踌躇　　又王业须良辅建功俟英雄元凯康哉美多士颂声隆阴阳有舛错日月不常融天时有否泰人事多盈冲园绮遁南岳伯阳隐西戎保身念道真宠耀焉足崇人谁不善始□能□厥终休哉上世事万载垂清风　　又鸿鹄相随飞飞飞适荒裔双翮临长风须臾万里逝朝餐琅玕实夕宿丹山际抗身青云中网罗孰能制岂与乡曲士携手共言誓　　又
俦物终始殊修短各异方琅玕生高山芝英耀朱堂荧荧桃李花成蹊将夭伤焉敢希千术三春表微光自非凌风树憔悴乌有常　　又
幽兰不可佩朱草为谁荣修竹隐山阴射干临增城葛藟延幽谷绵绵瓜瓞生乐极消灵神哀深伤人情竟知忧无益岂若归太清　　又
鷽鸠飞桑榆海鸟运天池岂不识宏大羽翼不相宜招摇安可翔不若栖树枝下集蓬艾间上游园圃篱但尔亦自足用子为追随　　又
生命辰安在忧戚涕沾襟高鸟翔山冈燕雀栖下林青云蔽前庭素琴凄我心崇山有鸣鹤岂可相追寻　　又鸣鸠嬉庭树焦明游浮云焉见孤翔鸟翩翩无匹群死生自然理消散何缤纷　　又
步游三衢傍惆怅念所思岂为今朝见恍惚诚有之泽中生乔松万世未可期高鸟摩天飞凌云共游嬉岂有孤行士垂涕悲故时　　又
清露为凝霜华草成蒿莱谁云君子贤明达安可能乘云招松乔呼吸永矣哉　　又
丹心失恩泽重德丧所宜善言焉可长慈惠未易施不见南飞燕羽翼正差池高子怨新诗三闾悼乖离何为混沌氏倏忽体貌隳　　又
十日出旸谷弭节驰万里经天耀四海倏忽潜蒙汜谁言焱炎久游没何行俟逝者岂长生亦去荆与杞千岁犹崇朝一餐聊自已是非得失间焉足相讥理计利知术穷哀情遽能止　　又
自然有成理生死道无常智巧万端出大要不易方如何夸毗子作色怀骄肠乘轩驱良马凭几向膏粱被服纤罗衣深榭设闲房不见日夕华翩翩飞路傍　　又夸谈快愤懑情慵发烦心西北登不周东南望邓林旷野弥九州崇山抗高岑一餐度万世千岁再浮沈谁云玉石同泪下不可禁　　又
人言愿延年延年欲焉之黄鹄呼子安千秋未可期独坐山□中恻怆怀所思王子一何好猗靡相携持悦怿犹今辰计校在一时置此明朝事日夕将见欺　　又贵贱在天命穷达自有时婉娈佞邪子随利来相欺孤思损惠施但为谗夫嗤鹡鸰鸣云中载飞靡所期焉知倾侧士一旦不可持　　又
惊风振四野回云荫堂隅□帷为谁设几杖为谁扶虽非明君子岂暗桑与榆世有此聋聩芒芒将焉如翩翩从风飞悠悠去故居离麾玉山下遗弃毁与誉　　又危冠切浮云长剑倚天外细故何足虑高度跨一世非子为我御逍遥遁荒裔顾谢西王母吾将从此逝岂与蓬户士弹琴诵言誓　　又
河上有丈人纬萧弃明珠甘彼藜藿食乐是蓬蒿庐岂效缤纷子良马骋轻舆朝生衢路旁夕瘗横术隅欢笑不终晏俯仰复欷歔鉴兹二三者愤懑从此舒　　又儒者通六艺立志不可干违礼不为动非法不肯言渴饮清泉流饥食并一箪岁时无以祀衣服常苦寒屣履咏南风缊袍笑华轩信道守诗书义不受一餐烈烈褒贬辞老氏用长叹　　又
少年学击刺妙伎过曲城英风截云霓超世发奇声挥剑临沙漠饮马九野垧旗帜何翩翩但闻金鼓鸣军旅令人悲烈烈有哀情念我平常时悔恨从此生　　又平昼整衣冠思见客与宾宾客者谁子倏忽若飞尘裳衣佩云气言语究灵神须臾相背弃何时见斯人　　又多虑令志散寂寞使心忧翱翔观陂泽抚剑登轻舟但愿长闲暇后岁复来游　　又
朝出上东门遥望首阳基松柏郁森沉黄鹂相与嬉逍遥九曲间徘徊欲何之念我平居时郁然思妖姬　　又王子十五年游衍伊洛滨朱颜茂春华辩慧怀清真为见浮丘公举手谢时人轻荡易恍惚飘飖弃其身飞飞鸣且翔挥翼且酸辛　　又
塞门不可出海水焉可浮朱明不相见奄昧独无侯持瓜思东陵黄雀诚独羞失势在须臾带剑上吾丘悼彼桑林子涕下自交流假乘汧渭间鞍马去行游　　又洪生资制度被服正有常尊卑设次序事物齐纪纲容饰整颜色磬折执圭璋堂上置元酒室中盛稻粱外厉真素谈户内灭芬芳放口从衷出复说道义方委曲周旋仪恣态愁我肠　　又
北临干昧溪西行游少任遥顾望天津骀荡乐我心绮靡存亡门一游不再寻傥遇晨风鸟飞驾出南林漭瀁瑶光中忽忽肆荒淫休息晏清都超世又谁禁　　又人知结交易交友诚独难险路多疑惑明珠未可干彼求飨太牢我欲并一餐损益生怨毒咄咄复何言　　又有悲则有情无悲亦无思苟非婴网罟何必万里畿翔风拂重霄庆云招所晞灰心寄枯宅曷顾人间姿始得忘我难焉知嘿自遗　　又
木槿荣丘墓煌煌有光色白日颓林中翩翩零路侧蟋蟀吟户牖蟪蛄鸣荆棘蜉蝣玩三朝采采修羽翼衣裳为谁施俯仰自收拭生命几何时慷慨各努力　　又修涂驰轩车长川载轻舟性命岂自然势路有所由高名令志惑重利使心忧亲昵怀反侧骨肉还相雠更希毁珠玉可用登遨游　　又
横术有奇士黄骏服其箱朝起瀛洲野日夕宿明光再抚四海外羽翼自飞扬去置世上事岂足愁我肠一去长离绝千岁复相望　　又
猗欤上世士恬淡志安贫季叶道陵迟驰骛纷垢尘宁子岂不类杨歌谁肯殉栖栖非我偶徨徨非己伦咄嗟荣辱事去来味道真道真信可娱清洁存精神巢由抗高节从此适河滨　　又
梁东有芳草一朝再三荣色容艳姿美光华耀倾城岂为明哲士妖蛊谄媚生轻薄在一时安知百世名路端便娟子但恐日月倾焉见冥灵木悠悠竟无形　　又秋驾安可学东野穷路旁纶深鱼渊潜矰设鸟高翔泛泛□轻舟演漾靡所望吹嘘谁以益江湖相捐忘都冶难为颜修容是我常兹年在松乔恍惚诚未央　　又咄嗟行至老僶俯常苦忧临川羡洪波同始异支流百年何足言但苦怨与雠雠怨者谁子耳目还相羞声色为胡越人情自逼遒招彼元通士去来归羡游　　又昔有神仙士乃处射山阿乘云御飞龙嘘叽琼花可闻不可见慷慨叹咨嗟自伤非畴类愁苦来相加下学而上达忽忽将如何　　又
林中有奇鸟自言是凤凰清朝饮醴泉日夕栖山冈高鸣彻九州延颈望八荒适逢商风起羽翼自摧藏一去昆仑西何时复回翔但恨处非位怆恨使心伤　　又出门望佳人佳人岂在兹三山招松乔万世谁与期存亡有长短慷慨将焉知忽忽朝日隤行行将何之不见季秋草摧折在今时　　又
昔有神仙者羡门及松乔习九阳间升遐叽云霄人生乐长久百年自言辽白日隤隅谷一夕不再朝岂若遗世物登明遂飘飖　　又
墓前荧荧者木槿耀朱华荣好未终朝连□陨其葩岂若西山草琅玗与丹禾垂影临增城余光照九阿宁微少年子日夕难咨嗟
　志愿部总论
书经
　　旅獒
玩物丧志

注
志者心之所之
大
全
王氏十朋曰玩物则以欲而
　胜刚故丧志林氏曰以獒如人意而受之则玩弄　于物溺志于此而不自觉岂不丧志志以道宁

注
己之志以道而宁则不至于妄发
礼记
　　曲礼
志不可满

疏
志不可满者六情□睹在心未见为志凡人各　有志意但不得自满故六韬云器满则倾志满则　覆孔丛子
　　居卫篇
子思谓子上曰有可以为公之尊而富贵人众不与焉者非唯志乎成其志者非唯无欲乎夫锦缋纷华所服不过温体三牲大牢所食不过充腹知以身取节者则知足矣苟知足则不累其志矣
　志愿部纪事
左传襄公二十七年郑伯享赵孟于垂陇子展伯有子西子产子太叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰□第之言不逾阈况在野乎非使人之所得闻也子西赋黍苗之四章赵孟曰寡君在武何能焉子产赋隰桑赵孟曰武请受其卒章子太叔赋野有蔓草赵孟曰吾子之惠也印段赋蟋蟀赵孟曰善哉保家之主也吾有望矣公孙段赋桑扈赵孟曰匪交匪敖福将焉往若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为宾荣其能久乎幸而后亡孔子家语孔子北游于农山子路子贡颜渊侍侧孔子四望喟然而叹曰于斯致思无所不至矣二三子各言尔志吾将择焉子路进曰由愿得白羽若月赤羽若日钟鼓之音上震于天旍旗缤纷下蟠于地由当一队而敌之必也攘地千里搴旗执馘唯由能之使二子者从我焉夫子曰勇哉子贡复进曰赐愿使齐楚合战于漭瀁之野两垒相望尘埃相接挺刃交兵赐着缟衣白冠陈说其间推论利害释国之患唯赐能之使夫二子者从我焉夫子曰辩哉颜回退而不对孔子曰回来汝奚独无愿乎颜回对曰文武之事则二子者既言之矣回何云焉孔子曰虽然各言尔志也小子言之对曰回闻熏莸不同器而藏尧桀不共国而治以其类异也回愿得明王圣主辅相之敷其五教导之以礼乐使民城郭不修沟池不越铸剑戟以为农器放牛马于原薮室家无离旷之思千岁无战斗之患则由无所施其勇而赐无所用其辩矣夫子凛然曰美哉德也子路抗手而对曰夫子何选焉孔子曰不伤财不害民不繁词则颜氏之子有矣韩诗外传孔子游于景山之上子路子贡颜渊从孔子曰君子登高必赋小子愿言者何其愿丘将启汝子路曰由愿奋长戟荡三军乳虎在后雠敌在前蠡跃蛟奋进救两国之患孔子曰勇士哉子贡曰两国构难壮士列阵尘埃涨天赐不持一尺之兵一斗之粮解两国之难用赐者存不用赐者亡孔子曰辩士哉颜回不愿孔子曰回何不愿颜渊曰二子已愿故不敢愿孔子曰不同意各有事焉回其愿丘将启汝颜渊曰愿得小国而相之主以道制臣以德化君臣同心外内相应列国诸侯莫不后义向风壮者趋而进老者扶而至教行乎百姓德施乎四蛮莫不释兵辐辏乎四门天下咸获永宁蝖飞蠕动各乐其性进贤使能各任其事于是君绥于上臣和于下垂拱无为动作中道从容得礼言仁义者赏言战斗者死则由何进而救赐何难之解孔子曰圣士哉大人出小人匿圣者起贤者伏回与执政则由赐焉施其能哉诗曰雨雪瀌瀌见晛聿消颜渊问于孔子曰颜渊贫如富贱如贵无勇而威与士交通终身无患难亦且可乎孔子曰善哉回也夫贫而如富其知足而无欲也贱而如贵其让而有礼也无勇而威其恭敬而不失于人也终身无患难其择言而出之也若回者其至乎虽上古圣人亦如此而已孝经钩命诀孔子曰吾志在春秋行在孝经以春秋属商以孝经属参史记吴起传起卫人也家累千金游仕不遂遂破其家乡党笑之吴起杀其谤己者三十余人而东出卫郭门与其母诀啮臂而盟曰起不为卿相不复入卫汉书高祖本纪高祖常繇咸阳纵观秦皇帝喟然太息曰嗟乎大丈夫当如此矣陈胜传胜字涉阳城人少时尝与人佣耕辍耕之垄上怅然甚久曰苟□贵无相忘佣者笑而应曰若为佣耕何□贵也胜太息曰嗟乎燕雀安知鸿鹄之志哉项籍传籍字羽下相人也初起年二十四其季父梁梁父即楚名将项燕者也家世楚将封于项故姓项氏籍少时学书不成去学剑又不成去梁怒之籍曰书足记姓名而已剑一人敌不足学学万人敌耳于是梁奇其意乃教以兵法籍大喜略知其意又不肯竟梁尝有栎阳逮请蕲狱掾曹咎书抵栎阳狱史司马欣以故事皆已梁尝杀人与籍避仇吴中吴中贤士大夫皆出梁下每有大繇役及丧梁常主办阴以兵法部勒宾客子弟以知其能秦始皇帝东游会稽渡浙江梁与籍观籍曰彼可取而代也梁掩其口曰无妄言族矣梁以此奇籍韩信传信淮阴人也家贫无行不得推择为吏又不能治生为商贾常从人寄食其母死无以葬乃行营高燥地令傍可置万家者陈平传里中社平为宰分肉甚均里父老曰善陈孺子之为宰平曰嗟乎使平得宰天下亦如此肉矣终军传初军从济南当诣博士步入关关吏予军繻军问以此何为吏曰为复传还当以合符军曰大丈夫西游终不复传还弃繻而去军为谒者使行郡国建节东出关关吏识之曰此使者乃前弃繻生也军行郡国所见便宜以闻还奏事上甚说南越与汉和亲乃遣军使南越说其王欲令入朝比内诸侯军自请愿受长缨必羁南越王而致之阙下军遂往说越王越王听许请举国内属天子大悦华阳国志蜀郡城北十里有升仙桥司马相如初入长安题市门曰不乘赤车驷马不过汝下也西京杂记傅介子年十四好学书尝弃觚而叹曰大丈夫当立功绝域何能坐事散儒后卒斩匈奴使者还拜中郎复斩楼兰王首封义阳侯东观汉记初光武适新野闻阴后美心悦之后至长安见执金吾甚盛因叹曰仕宦当作执金吾娶妻当得阴丽华后汉书郭丹传丹买符入函谷关乃慨然叹曰丹不乘使者车终不出关更始二年三公举丹贤能征为谏议大夫持节使归南阳安集受降丹自去家十有二年果乘高车出关如其志焉逄萌传萌家贫给事亭长时尉行过亭萌候迎拜谒既而掷楯叹曰大丈夫安能为人役哉遂去之长安学通春秋经马援传援少有大志诸兄奇之尝受齐诗意不能守章句乃就边郡田牧转游陇汉间尝谓宾客曰丈夫为志穷当益坚老当益壮建武十七年援拜伏波将军南击交趾贼破封新息侯援从容谓官属曰吾从弟少游常哀吾慷慨多大志曰士生一世但取衣食裁足乘下泽车御款段马为郡掾吏守坟墓乡里称善人斯可矣致求盈余但自苦耳当吾在浪泊西里间虏未灭之时下潦上雾毒气重蒸卧念少游平生时语何可得也援击九真贼斩获五千余人峤南悉平军还故人多迎劳之平陵人孟冀名有计谋于坐贺援援谓之曰吾望子有善言反同众人邪昔伏波将军路博德开置七郡裁封数百户今我微劳猥飨大县功薄赏厚何以能长久乎先生奚用相济冀曰愚不及援曰方今匈奴乌桓尚扰北边欲自请击之男儿要当死于边野以马革裹尸还葬耳何能卧□上在儿女子手中邪冀曰谅为烈士当如此矣班超传超永平五年兄固被召诣校书郎超与母随至洛阳家贫常为官佣书以供养久劳苦尝辍业投笔叹曰大丈夫无他志略犹当效傅介子张骞立功异域以取封侯安能久事笔研间乎左右皆笑之超曰小子安知壮士志哉梁统传统安定乌氏人子竦生长京师不乐本土自负其才郁郁不得志尝登高远望叹息言曰大丈夫居世生当封侯死当庙食如其不然闲居可以养志诗书足以自娱州郡之职徒劳人耳冯衍传衍有大志不戚戚于贫贱居常慷慨叹曰衍少事名贤经历显位怀金垂紫揭节奉使不求苟得常有凌云之志三公之贵千金之□不得其愿不概于怀贫而不衰贱而不恨年虽疲曳犹庶几名贤之风修道德于幽冥之路以终身名为后世法张纲传纲传文纪少明经学虽为公子而厉布衣之节举孝廉不就司徒高第辟为御史时顺帝委纵宧官有识危心纲常感激慨然叹曰秽恶满朝不能奋身出命扫国家之难虽生吾不愿也范滂传滂举孝廉光禄四行时冀州饥荒盗贼群起乃以滂为清诏使案察之滂登车揽辔慨然有澄清天下之志陈蕃传蕃字仲举汝南平舆人也祖河东太守蕃年十五尝闲处一室而庭宇芜秽父友同郡薛勤来候之谓蕃曰孺子何不洒扫以待宾客蕃曰大丈夫处世当扫除天下安事一室乎勤知其有清世志甚奇之岑晊传晊有高才郭林宗朱公叔等皆为友李膺王阳称其有干国器虽在闾里慨然有董正天下之志赵典传典兄子温字子柔初为京兆郡丞叹曰大丈夫当雄飞安能雌伏遂弃官去孔融传融拜大中大夫宾客曰盈其门常叹曰坐上客恒满樽中酒不空吾无忧矣仲长统传统常以为凡游帝王者欲以立身扬名耳而名不常存人生易灭优游偃仰可以自娱欲卜居清旷以乐其志论之曰使居有良田广宅背山临流沟池环匝竹木周布场圃筑前果园树后舟车足以代步涉之难使令足以息四体之役养亲有兼珍之膳妻孥无苦身之劳良朋萃止则陈酒肴以娱之嘉时吉日则烹羔豚以奉之蹰躇畦苑游戏平林濯清水追□风钓游鲤弋高鸿风于舞雩之下咏归高堂之上安神闺房思老氏之元虚呼吸精和求至人之髣□与达者数子论道讲书俯仰二仪错综人事弹南风之雅操发清商之妙曲逍遥一世之上睥睨天地之间不受当时之责永保性命之期如是则可以陵霄汉出宇宙之外矣岂羡夫入帝王之门哉又作诗二篇以见其志辞曰飞鸟遗迹蝉蜕□壳螣蛇弃鳞神龙丧角至人能变达士拔俗乘云无辔骋风无足垂露成帏张霄成幄沆瀣当餐九阳代烛恒星艳珠朝霞润玉六合之内恣心所欲人事可遗何为局促大道虽夷见几者寡任意无非适物无可古来绕绕委曲如琐百何为至要在我寄愁天上埋忧地下叛散五经灭弃风雅百家杂碎请用从火抗志山西游心海左元气为舟微风为柂敖翔太清纵意容冶华阳国志先主舍东南角篱上有桑树高五丈余遥望童童如车盖人皆异之或谓当出贵人先主少时与宗中诸儿戏于树下言吾必乘此羽葆盖车叔父子敬谓曰汝勿妄言灭吾门也魏志任城威王彰传太祖课彰读诗书彰谓左右曰丈夫一为卫霍将十万骑驰沙漠驱戎狄立功建号耳何能作博士邪太祖尝问诸子所好使各言其志彰曰好为将太祖曰为将奈何对曰披坚执锐临难不顾为士卒先赏必行罚必信太祖大笑崔琰传注魏略曰娄圭字子伯吴书曰子伯少有猛志常叹息曰男儿居世会当得数万兵千匹骑着后耳侪辈笑之后归曹公遂为所用军国大计常与焉吴志张昭传昭弟子奋年二十造作攻城大攻车为步骘所荐昭不愿曰汝年尚少何为自委于军旅乎奋对曰昔童汪死难子奇治阿奋实不才耳于年不为少也遂领兵为将军连有功□至平州都督封乐乡亭侯晋书王浚传浚字士治弘农湖人也家世二千石浚博涉坟典美姿貌不修名行不为乡曲所称晚乃变节□通亮达恢廓有大志尝起宅开门前路广数十步人或谓之何太过浚曰吾欲使容长戟幡旗众咸笑之浚曰陈胜有言燕雀安知鸿鹄之志王敦传敦每酒后辄咏魏武帝乐府歌曰老骥伏枥志在千里烈士暮年壮心不已以如意打唾壶为节壶边尽缺尹人纬传纬少有大志不营产业每览书传至宰相立勋之际常辍书而叹陶侃传侃为广州剌史在州无事辄朝运百甓于斋外暮运于斋内人问其故答曰吾方致力中原过尔优逸恐不堪事其励志勤力皆此类也王恭传恭起家为著作郎叹曰仕官不为宰相才志何足以骋因以疾辞西戎吐延传吐延身长七尺八寸雄姿魁杰羌虏惮之号曰项羽性俶傥不群尝慷慨谓其下曰大丈夫生不在中国当高光之世与韩彭吴邓并驱中原定天下雌雄使名垂竹帛而潜窜穷山隔在殊俗不闻礼教于上京不得策名于天府生与麋鹿同群死作毡裘之鬼虽偷观日月独不愧于心乎世说毕茂世云一手持蟹螯一手持酒杯拍浮酒池中便足了一生宋书王镇恶传镇恶祖猛苻坚僭号关中猛为将相镇恶年十三而苻氏败亡关中扰乱流寓崤渑之间常寄食渑池人李方家方善遇之谓方曰若遭遇英雄主要取万户侯当厚相报答曰君丞相孙人才如此何患不富贵宗悫传悫字元干南阳人也叔父炳高尚不仕悫年少时炳问其志悫曰愿乘长风破万里浪炳曰汝不□贵即破我家矣南史临川烈武王道规传道规薨长沙景王第二子义庆嗣鲍照常谒义庆未见知欲贡诗言志人止之曰郎位尚卑不可轻忤大王照勃然曰千载上有英才异士沉没而不闻者安可数哉大丈夫岂可遂蕴智能使兰艾不辨终日碌碌与燕雀相随乎于是奏诗义庆奇之王融传融行遇朱雀桁开路人填塞乃捶车壁曰车中乃可无七尺车前岂可乏八驺梁书裴之横传之横之高第十三弟也少好宾游重气侠不事产业之高以其纵诞乃为狭被蔬食以激厉之之横叹曰大丈夫□贵必作百幅被遂与童属数百人于芍陂大营田墅遂致殷积侯景乱之横归元帝除吴兴太守乃作百幅被以成其初志陈书周文育传周弘让善□书写蔡邕劝学及古诗以遗文育文育不之省也调弘让曰谁能学此取富贵但有大槊耳北齐书高昂传昂幼稚时便有壮气长而俶傥胆力过人其父为求严师令加捶挞昂不遵师训专自驰骋每言男儿当横行天下自取□贵谁能端坐读书作老博士也周书李弼传弼六世祖根慕容垂黄门侍郎祖贵丑平州刺史父永大中大夫赠□州刺史弼少有大志属魏室丧乱语所亲曰丈夫生世会须履锋刃平寇难安社稷以取功名安能碌碌依阶资以求荣位乎宇文贵传贵少从师受学尝辍书叹曰男儿当提剑汗马以取公侯何能如先生为博士也隋书来护儿传护儿字崇善江都人也幼而卓诡好立奇节初读诗至击鼓其镗踊跃用兵羔裘豹饰孔武有力舍书而叹曰大丈夫在世当如是会为国灭贼以取功名安能区区久事陇亩群辈惊其言而壮其志唐书李靖传靖通书史尝谓所亲曰丈夫遭遇要当以功名取□贵何至作章句儒来济传初济与高智周郝处俊孙处约客宣城石仲览家仲览衍于财有器识待四人甚厚私相与言志处俊曰愿宰天下济及智周亦然处约曰宰相或不可冀愿为通事舍人足矣后济领吏部处约始以瀛州书佐入调济遽注曰如志遂以处约为通事舍人后皆至公辅云独孤及传及为儿时读孝经父试之曰儿志何语对曰立身行道扬名于后世宗党奇之马璘传璘岐州扶风人少孤流荡无业所年二十读汉马援传至丈夫当死边野以马革裹尸而归慨然曰使吾祖勋业坠于地乎马燧传燧与诸兄学辍策叹曰方天下有事丈夫当以功济四海渠老一儒哉更学兵书战策沈勇多算黄碣传碣初为闽中小将喜学问轩然有志向同列有假其笔者碣怒曰是笔他日断大事不可假后战安南有功高骈表其能为漳州刺史云仙杂记进士张彖力学有大名登第为华阴尉叹曰丈夫有凌云盖世之志拘于下位若立身于矮屋中使人□头不得遂拂衣长往五代史桑维翰传维翰有志于公辅初举进士主司恶其姓以为桑丧同音人有劝其不必举进士可以从他求仕者维翰慨然乃着日出扶桑赋以见志又铸铁砚以示人曰砚弊则改而他仕卒以进士及第宋史潘美传美字仲询大名人父璘以军校戍常山美少倜傥□府中典谒尝与其里人王密曰汉代将终君臣肆虐四海有改卜之兆大丈夫不以此时立功名取富贵碌碌与物共尽可羞也焦继勋传继勋字成绩许州长社人少读书有大志尝谓人曰大丈夫当立功异域取万户侯岂能孜孜事笔墨哉遂弃其业游三晋间为轻侠以饮博为务渑水燕谈录胡旦少有俊才尚气陵物尝与人曰应举不作状元仕宦不作宰相虚生也随计之秋郡守坐中闻雁赋诗曰明年春色里领取一行归人皆壮其言明年果魁天下东轩笔录王沂公曾青州发解及南省程试皆为首冠中山刘子仪为翰林学士戏语之曰状元试三□一生吃着不尽沂公正色答曰曾平生之志不在温饱郭劝传劝尝谓诸子曰颜鲁公云生得五品服章绂任子为斋郎足矣及再为侍谏曰吾起诸生志不过郡守今年七十列侍从可以归矣遂用元日拜章包拯传拯尝曰后世子孙仕宦有犯赃者不得放归本家死不得葬大茔中不从吾志非吾子若孙也马伸传崇宁初范致虚攻程颐为邪说下河南府尽逐学徒伸欲依颐门以学颐固辞之曰时论方异恐贻子累曰使伸得闻道死何憾况未必死乎颐叹其有志商芸小说有客相从各言所志或愿为扬州刺史或愿多赀财或愿骑鹤上升其一人曰腰缠十万贯骑鹤上扬州欲兼三者老学庵笔记张枢密子功绍兴末还朝已近八十其辞免及谢表皆以属予有一表用飞龙在天对老骥伏枥公惶恐语周子充左史托言于予易此二句周叩其故则曰某方丐去恐人以为志在千里也周笑解之曰所谓志在千里者正以老骥已不能行故徒有千里之志耳公虽筋力衰岂无报国之志耶子功亦笑而止盖其谨如此宋史赵汝愚传汝愚早有大志每曰丈夫得汗青一幅纸始不负此生陆九渊传九渊读古书至宇宙二字解者曰四方上下曰宇往来古今曰宙忽大省曰宇宙内事乃己分内事己分内事乃宇宙内事文天祥传天祥自为童子时见学宫所祠乡先生欧阳修杨邦乂胡铨像皆谥忠即欣然慕之曰没不俎豆其间非夫也元史史天倪传天倪天安末举进士不第乃叹曰大丈夫立身独以文乎哉使吾遇荒□夜鸣拥百万之众功名可唾手取也木华黎见而奇之阿里海牙传阿里海牙尝躬耕舍耒叹曰大丈夫当立功朝廷何至效细民事畎亩乎月乃合传月乃合父昔里吉思死国事月乃合时年方十七奋然投冠于地曰吾父死国难吾独不能纾家难乎艺苑卮言刘基与夏煜孙炎辈皆以豪侠诗酒得名一日游西湖望建业五色云起诸君谓庆云拟赋诗刘饮大白慷慨曰此王气也后十年有英主出吾当辅之众皆掩耳寻太祖下金陵刘建帷幄之勋为上佐开茅土其言若契献征录朱荣负奇气年未二十膂力绝人初同父侨寓表伯叶氏家叶闲戏曰男子非士则农商以自立胡为托迹于人而不思所以振厉荣曰人亦发奋有时大丈夫又安知他日不为都督乎闻者甚壮其志无何朝廷下令四方举年少杰特之士以备任使郡以荣应诏擢为府军卫骠骑舍人实洪武九年丙辰也以功封武进伯王珪合肥人慷慨有大志少时为淮西廉访司隶卒见官长仪卫尊崇辄慨然叹曰将相无种在人为耳及元末兵乱募集乡民守庐州自称万户上取和阳珪自庐州来归遂从渡江克太平命珪仍为万户积功升左军都督佥事练子宁与金幼孜友善尝谓之曰子他日必为良臣我必为忠臣太祖太宗时累诏郡县征遗逸或推毂陈亮亮曰昔唐尧在上下有箕颍吾投迹明时游戏泉石吾志慊矣吾岂愿仕哉遂掉头不出作读陈抟传诗以见志谢复尝从父太古翁游文庙问曰俨然而肖像者非圣贤欤夫非尽人之子欤翁奇之稍长授春秋于于竹坡即了大义已叹曰学以谋道滞心文义以干禄吾弗为也于是潜心经史以古人自期陆钶号石楼六岁入家塾请于母曰读书后干得何等事业方为至极母甚喜黄裳无以给业几废书从贾矣顾适市而心贱之喟然太息曰丈夫竟贾人游乎则益市书穷日夜读不休邓元锡生儿□特五龄就塾师黄君学试以骈偶随应云步武有人当道可□桓典马惜阴自我及时须着祖生鞭明词林人物考王尚絅五岁读孝经至立身扬名以显父母乃谓其父曰儿长当如此
　志愿部艺文三
  </div>
  <div class="pagination">
   <span class="current-page">
    1
   </span>
   <a href="人事典志愿部_page2.html">
    2
   </a>
   <a href="人事典志愿部_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
