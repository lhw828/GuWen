<!DOCTYPE html>
<html>
 <head>
  <meta charset="utf-8"/>
  <title>
   闺媛典闺媛总部 - 第 4 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   闺媛典闺媛总部 - 第 4 页/共 17 页
  </h1>
  <div class="content">
   戒奢者必先于节俭夫淡素养性奢靡伐德人率知之而取舍不决焉何也志不能帅气理不足御情是以覆败者多矣传曰俭者圣人之宝也又曰俭德之共也侈恶之大也若夫一缕之帛出女工之勤一粒之食出农夫之劳致之不易而用之不节暴殄天物无所顾惜上率下承靡然一轨孰胜其弊哉夫锦绣华丽不如布帛之温也奇馐美味不如粝粢之饱也且五色坏目五味昏智饮清茹淡祛疾延龄得失损益判然悬绝矣古之贤妃哲后深戒守此故絺绤无斁见美于周诗大练粗疏垂光于汉史敦廉俭之风绝侈丽之质天下从化是以海内殷富闾阎足给焉盖上以导下内以表外故后必敦节以率六宫诸侯之夫人以至士庶之妻皆敦节俭以率其家然后民无冻馁礼义可兴风化可纪矣或有问者曰节俭有礼乎曰礼与其奢也宁俭然有可约者焉有可腆者焉是故处己不可不俭事亲不可不丰　　警戒章第七
妇人之德莫大于端己端己之要莫重于警戒居富贵也而恒惧乎骄盈居贫贱也而恒惧乎败失居安宁也而恒惧乎患难奉□在手若将倾焉择地而旋若将陷焉故一念之微独处之际不可不慎谓无有见能隐于天乎谓无有知不欺于心乎故肃然警惕恒存乎矩度湛然纯一不干于非僻举动之际如对舅姑闺门之间如临师保不惰于冥冥不骄于昭昭行之以诚持之以久显隐不贰由是德宜于家族行通于神明而百福咸臻矣夫念虑有常动必无过思患豫防所以免祸一息不戒灾害攸萃累德终身悔何追矣是故鉴古之失吾则得焉惕励未形吾何尤焉诗曰相在尔室尚不愧于屋漏礼曰戒慎乎其所不睹恐惧乎其所不闻此之谓也　　积善章第八
吉凶灾祥匪由天作善恶之应各以其类善德攸积天降阴骘昔者成周之先世累忠厚继于文武伐暴救民又有圣母贤妃善德内助故上天阴骘福庆攸长我国家世积厚德天命攸集我太祖高皇帝顺天应人除残削暴救民水火孝慈高皇后好生大德助勤于内故上天阴骘奄有天下生民用乂天之阴骘不爽于德昭著明鉴夫享福禄之报者由积善之庆妇人内助于国家岂可以不积善哉古语云积德成王积怨成亡荀子曰积土成山风雨兴焉积水成渊蛟龙生焉积善成德神明自格自后妃至于士庶人之妻其必勉于积善以成内助之美妇人善德柔顺贞静乐乎和平无乖戾也存乎宽洪无忌嫉也敦乎仁慈无残害也执礼秉义无纵越也祇率先训无愆违也不厉人以适己不纵欲以戕物积而不已福禄萃焉嘉祥被于夫子余庆流于后昆可谓贤内助矣易曰积善之家必有余庆书曰作善降之百祥此之谓也　　迁善章第九
人非上智其孰无过过而能知可以为明知而能改可以跂圣小过不改大恶形焉小善能迁大德成焉夫妇人之过无他惰慢也嫉□也邪僻也惰慢则骄孝敬衰焉嫉□则刻灾害兴焉邪僻则佚节义颓焉是数者皆德之弊而身之殃或有一焉必去之如蟊螣远之如蜂虿蜂虿不远则螫身蟊螣不远则伤稼己过不改则累德若夫以恶小而为之无恤则必败以善小而忽之不为则必覆能行小善大善攸基戒于小恶终无大戾故谚有之曰屋漏迁居路纡改涂传曰人孰无过过而能改善莫大焉　　崇圣训章第十
自古国家肇基皆有内助之德垂范后世夏商之初涂山有莘皆明教训之功成周之兴文王后妃克广关雎之化我太祖高皇帝受命而兴孝慈高皇后内助之功至隆至盛盖以明圣之资秉贞仁之德博古今之务艰难之初则同勤开创平治之际则弘基风化表壸范于六宫着母仪于天下验之往哲莫之与京譬之日月天下仰其高明譬之沧海江河趋其浩溥然史传所载什裁一二而微言奥义若南金焉铢两可宝也若谷粟焉一日不可无也贯彻上下包括巨细诚道德之至要而福庆之大本也后妃遵之则可以配至尊奉宗庙化天下衍庆源诸侯大夫之夫人与士庶人之妻遵之则可以内佐君子长保富贵利安家室而垂庆后人矣诗曰太姒嗣徽音则百斯男敬之哉敬之哉　　景贤范章第十一
诗书所载贤妃贞女德懿行备师表后世皆可法也夫女无姆教则婉娩何从不亲书史则往行奚考稽往行质前言模而则之则德行成焉夫明镜可以鉴妍媸权衡可以拟轻重尺度可以测长短往辙可以轨新迹希圣者昌踵弊者亡是故修恭俭莫盛于皇英求诚庄莫隆于太任孝敬莫纯于太姒仪式刑之齐之则圣下之则贤否亦不失于从善夫珠玉非宝淑圣为宝令德不亏室家是宜讨曰高山仰止景行行止其谓是与　　事父母章第十二
孝敬者事亲之本也养非难也敬为难以饮食供奉为孝斯末矣孔子曰孝者人道之至德夫通于神明感于四海孝之至也昔者虞舜善事其亲终身而慕文王善事其亲色忧满容或曰此圣人之孝非妇人之所宜也是不然孝悌天性也岂有间于男女乎事亲者以圣人为至若夫以声音笑貌为乐者不善事其亲者也诚孝爱敬无所违者斯善事其亲者也县衾敛簟节文之末纫箴补缀帅事之微必也恪勤朝夕无怠逆于所命祇敬尤严于杖履旨甘必谨于馂余而况大于此者乎是故不辱其身不违其亲斯事亲之大者也夫自幼而笄既笄而有室家之望焉推事父母之道于舅姑无以复加损矣故仁人之事亲也不以既贵而移其孝不以既富而改其心故曰事亲如事天又曰孝莫大于宁亲可不敬乎诗曰害澣害否归宁父母此后妃之谓也　　事君章第十三
妇人之事君比昵左右难制而易惑难抑而易骄然则有道乎曰有忠诚以为本礼义以为防勤俭以率下慈和以处众诵诗读书不忘规谏寝兴夙夜惟职爱君居处有常服食有节言语有章戒谨谗慝中馈是专外事不涉教令不出远离邪僻威仪是力毋擅宠而怙恩毋干政而挠法擅事则骄怙恩则妒干政则乖挠法则乱谚云汨水淖泥破家妒妻不骄不妒身之福也诗曰乐只君子福履绥之夫受命守分僭黩不生诗曰夙夜在公实命不同是故姜后脱珥载籍攸贤班姬辞辇古今称誉我国家隆盛孝慈高皇后事我太祖高皇帝辅成鸿业居富贵而不骄职内道而益谨兢兢业业不忘夙夜德盖前古垂训万世化行天下诗曰思齐太任文王之母思媚周姜京室之妇此之谓也纵观往古国家兴废未有不由于妇之贤否事君者不可以不慎诗曰夙夜匪懈以事一人苟不能胥匡以道则必自荒厥德若网之无纲众目难举上无所毗下无所法则胥沦之渐矣夫木瘁者内蠹攻之政荒者内嬖蛊之女宠之戒甚于防敌诗曰赫赫宗周褒姒灭之可不鉴哉夫上下之分尊卑之等也夫妇之道阴阳之义也诸侯大夫士庶人之妻能推是道以事其君子则家道鲜有不盛矣　　事舅姑章第十四妇人既嫁致孝于舅姑舅姑者亲同于父母尊拟于天地善事者在致敬致敬则严在致爱致爱则顺专心竭诚毋敢有怠此孝之大节也衣服饮食其次矣故极甘旨之奉而毫发有不尽焉犹未尝养也尽劳勚之力而顷刻有不恭焉犹未尝事也舅姑所爱妇亦爱之舅姑所敬妇亦敬之乐其心顺其志有所行不敢专有所命不敢缓此孝事舅姑之要也昔太任思媚周业基隆长孙尽孝唐祚以固甚哉孝事舅姑之大也夫不得于舅姑不可以事君子而况于动天地通神明集嘉祯乎故自后妃以下至卿大夫及士庶人之妻壹是皆以孝事舅姑为重诗曰夙兴夜寐无忝尔所生　　奉祭祀章第十五
人道重夫昏礼者以其承先祖共祭祀而已故父醮子命之曰往迎尔相承我宗事母送女命之曰往之女家必敬必戒无违夫子国君取夫人辞曰共有敝邑事宗庙社稷分虽不同求助一也盖夫妇视祭所以备外内之官也若夫后妃奉神灵之统为邦家之基蠲洁烝□以佐其事必本之以仁孝将之以诚敬躬蚕桑以为元紞备仪物以共豆笾夙夜在公不以为劳诗曰君妇莫莫为豆孔庶夫相礼罔愆威仪孔时宗庙享之子孙顺之故曰祭者孝之本也苟不尽道而忘孝敬神斯弗享矣神弗享而能保躬裕后者未之有也凡内助于君子者其尚勖之　　母仪章第十六
孔子曰女子者顺男子之教而长其理者也是故无专制之义所以为教不出闺门以训其子者也教之者导之以德美养之以廉逊率之以勤俭本之以慈爱临之以严恪以立其身以成其德慈爱不至于姑息严恪不至于伤恩伤恩则离姑息则纵而教不行矣诗曰载色载笑匪怒伊教夫教之有道矣而在己者亦不可不慎是故女德有常不逾贞信妇德有常不逾孝敬贞信孝敬而人则之诗曰其仪不忒正是四国此之谓也　　睦亲章第十七
仁者无不爱也亲疏内外有本末焉一家之亲近之为兄弟远之为宗族则同乎一源矣若夫娣姒姑姊妹亲之至近者矣宜无所不用其情夫木不荣于干不能以达支火不灼于中不能以照外是以施仁必先睦亲睦亲之务必有内助一源之出本无异情间以异姓乃生乖别书云惇睦九族诗云宜其家人主乎内者体君子之心重源本之义敦頍弁之德广行苇之风仁恕宽厚敷洽惠施不忘小善不记小过录小善则大义明略小过则谗慝息谗慝息则亲爱全亲爱全则恩义备矣□戚之际蔼然和乐由是推之内和而外和一家和而一国和一国和而天下和矣可不重哉　　慈幼章第十八
慈者上之所以抚下也上慈而不懈则下顺而益亲故乔木竦而枝不附焉渊水清而鱼不藏焉甘瓠藟于樛木庶草繁于深泽则子妇顺于慈仁理也若夫待之以不慈而欲责之以孝则下必不安下不安则心离心离则忮忮则不祥莫大焉为人父母者其慈乎其慈乎然有姑息以为慈溺爱以为德是自蔽其下也故慈者非违理之谓也必也尽教训之道乎然亦有不慈者则下不可以不孝必也勇于顺令如伯奇者乎　　逮下章第十九
君子为宗庙之主奉神灵之统宜蕃衍嗣续传序无穷故夫妇之道世祀为大古之哲后贤妃皆推德逮下荐达贞淑不独任己是以茂衍来裔长流庆泽周之太姒有逮下之德故樛木形福履之咏螽斯扬振振之美终能昌大本枝绵固宗社三王之隆莫此为盛故妇人之行贵于宽惠恶于□忌月星并丽岂掩于末光松兰同亩不嫌于并秀自后妃以至士庶人之妻诚能贞静宽和明大孝之端广至仁之意不专一己之欲不蔽众下之美务广君子之泽斯上安下顺和气丞融善庆源源肇于此矣　　待外戚章第二十
知几者见于未明禁微者谨于抑末自昔之待外戚鲜不由始纵而终难制也虽曰外戚之过亦系乎后德之贤否耳汉明德皇后修饰内政患外家以骄肆取败未尝加以封爵唐长孙皇后虑外家以富贵招祸请无属以枢柄故能使之保全其余若吕霍杨氏之流僭逾奢靡气焰熏灼无所顾忌遂致倾覆良由内政偏陂养成祸根非一日矣易曰驯致其道至坚冰也夫欲保全之者择师傅以教之隆之以恩而不使之挠法优之以禄而不使之豫政杜私谒之门绝请求之路谨奢侈之戒长谦逊之风则其患自弭矣若夫恃恩姑息非保全之道恃恩则侈心生焉姑息则祸机蓄焉蓄祸召乱其患无断盈满招辱守正获福慎之哉　　附女教篇
坤道成女厥性阴柔幼而不学长也多尤所学伊何先论女德阃范既端妇顺可则方其成童当立女师出入与俱夙夜必稽勿离亲侧勿出中门勿窥穴隙勿越墙垣男女当远嫌疑早避不亲授受不相游戏食不共案眠不共榻衣不共架栉不共匣勿蓄悍仆勿延优娼勿近尼婆勿结缁黄勿为夜饮勿为暗行勿观淫戏勿习讴吟凡此数者皆为德累一有不谨家法斯溃及其稍长当习女工无作淫巧无敢惰慵或事蚕绩或作衾裳或治葅醢或善酒浆上供祭祀下养父母身不辞劳口不言苦惟女之言贵乎谨默勿为强辩勿恃长舌勿谈人短勿夸己长勿讦人非勿称己良诈不可逞众不可欺巧言乱德利口贻讥惟女之容贵乎和婉坐立恭庄步履详缓头容常直目容常端淑尔威仪正尔衣冠勿为巧饰勿为侈靡冶容诲淫丽服祸己四善既备三从宜知在家从父古语有之供奉食饮补缀衣褶夏扇蚊蝇冬暖褥席言则必从呼则必应晨昏侍侧出入禀命有过劝解有疾扶持有劳必代有难必驰张俭之女幼事双亲昼夜省视宛如成人若吕良子痛父不起焚香祝天父疾乃已河东女胜哀母之终不入水浆不绝啼声窦氏二女执节而亡一身投崖万古流芳有彼不良凶狠暴戾傲其尊长凌其奴婢高声笑谑任意奔趋习巧言语择美饮食不务女工不修女德有一于斯女中之贼为父母者宜戒之亟无使长恶贻家之戚长而适人克遵古礼父母有命无违夫子合□而饮誓与终身必敬必戒永坚此心翼日之辰乃拜舅姑必恭必谨无敢怠忽三日夙兴乃谒宗庙必诚必信冀守先祧每事舅姑鸡鸣而起整其面发固其衣履适舅姑所亲执箕帚蠲除堂室拂拭几斗釜甑必洁器用必净饮食必精供奉必敬悦其心志乐其耳目候其寒暖省其安不命不敢违怒不敢怨言不敢訾物不敢玩或赴其难或侍其疾丧事尽哀祀事竭力汉陈孝妇奉养其姑夫戍不还孝心弥笃元有张氏舆载其舅害及乃身名垂于后唐氏乳姑姑为康宁闻氏舐目目为复明似彼不良悖逆天理蔑视乃姑对翁乳子或恃其财或骄其贵伦理罔知国法奚畏明有人责幽有鬼诛恶报昭然嗟尔之愚及相夫子婉娩听从既嫁从夫传有明征朝侍巾栉暮司枕被昼营家务夜思防卫有食必待有怒必劝有命必记有过必谏劝夫远色助夫延宾戒其安逸禁其贪淫克勤克俭惟宽惟明尽此四者室家以宁何以曰勤助此中馈日不遑食夜不暇寐何以曰俭量人为出禁止华丽撙节饮食其宽维何器量洪廓不责小过不念旧恶其明维何贵有远虑勿敛群怨勿贪小利勿生猜疑勿为争竞勿私财蓄勿责报应勿傲伯叔勿凌妯娌善事宗亲和睦州里奉祀必丰自奉必约责人必恕自责必苛父母归宁岁不再适兄弟来谒见不逾阈有故而出必掩其面有变而逃宁死不乱姜后脱簪待罪劝勤少君屏装短衣从贫乐羊子妻断织勉学李仲义妻愿烹求活若彼不良妇道罔闻晏安奢侈刻薄愚□淫荡无耻强悍无忌助夫为恶家业乃坠良人有子教以义方宁为严峻无使骄狂或训以礼或授以书劝交贤友敦礼严师优给食饮时供水薪生理既足学业自勤孟母迁居柳母和丸教子向学俱成大贤嗟彼不良务为姑息溺爱不明子多忤逆良人乏嗣置妾与处勿怀□嫉勿为间沮忌美者奸专宠者强肆谗者佞祝压者亡太姒仁明群妃进御赵姬谦让外妻获续恨彼不良狼狠蛇毒视妾如雠遑恤其夫潜取异姓乱尔宗系为人夫者所宜深忌良人云亡妇失其天夫死从子昔有格言身不可更心不可转忠谏即听谗言即远慎勿夜哭慎勿修容慎勿延客慎勿礼僧不幸无子亦完乃节坚如铁石劲如松柏或依其姑或从其女或贫而生或缢而死泰山可颓此心不易白刃可蹈此志不屈卫有共姜以死自誓晋有荀采以带自缢柳氏投井王氏啮指身殒一时名传万纪羞彼不良二三其心夫骨未寒乃适他人夫若驿舍妻同寄游纲常扫地风俗曰偷余为此训作女之程善者可劝恶者可惩凡尔女子所当深体朝诵数句夕书一纸大义既通允矣其良追古贤淑此为梯航王节妇女范捷录
　　统论篇
干象乎阳坤象乎阴日月普两仪之照男正乎外女正乎内夫妇造万化之端五常之德着而大本以敦三纲之义明而人伦以正故修身者齐家之要也而立教者明伦之本也正家之道礼谨于男女养蒙之节教始于饮食幼而不教长而失礼在男犹可以尊师取友以成其德在女又何从择善诚身以格其非耶是以教女之道犹甚于男而正内之仪宜先乎外也以铜为鉴可正衣冠以古为师可端模范能师古人又何患德之不修而家之不正哉　　后德篇
凤仪龙马圣帝之祥麟趾关雎后妃之德是故帝喾三妃生稷契唐尧之圣文王百子绍姜任太姒之徽沩汭二女绍际唐虞之盛涂莘双后肇开夏商之祥宣王晚朝姜后有待罪之谏楚昭晏驾越姬践心许之言明和嗣汉史称马邓之贤高文兴唐内有窦孙之助暨夫宋室之宣仁可谓女中之尧舜乌林尽节于世宗弘吉加恩于宋后高帝创洪基于草莽实藉孝慈文皇肃内治于宫闱爰资仁孝稽古兴王之君必有贤明之后不亦信哉　　母仪篇
父天母地天施地生骨气像父性气像母上古贤明之女有娠胎教之方必慎故母仪先于父训慈教严于义方是以孟母买肉以示信陶母封鲊以教廉和熊知苦柳氏以兴画荻为书欧阳以显子发为将自奉厚而御下薄母拒户而责其无恩王孙从君主失亡而己独归母倚闾而言其不义不疑尹京宽刑活众贤哉慈母之仁田稷为相反金待罪卓矣孀亲之训景让失士心母挞之而部下安延年多杀戮母恶之而终不免柴继母舍己子而代前儿程禄妻甘己罪而免孤女程母之教恕于仆妾而严于诸子尹母之训乐于菽水而忘于禄养是皆秉坤仪之淑训着母德之徽音者也　　孝行篇
男女虽异劬劳则均子媳虽殊孝敬则一夫孝者百行之源而尤为女德之首也是故杨香搤虎知有父而不知有身缇萦赎亲则生男而不如生女张妇蒙冤三年不雨姜妻至孝双鲤涌泉唐氏乳姑而毓山南之贵裔卢氏冒刃而全垂白之孀慈刘氏啮姑之蛆刺臂斩指和血以丸药闻氏姑之目断发矢志负土以成坟陈氏方于归而夫卒于戍力养其姑五十年张氏当雷击而恐惊其姑更延厥寿三十载赵氏手戮雠于都亭以报父娟女躬操舟于晋水以活亲曹娥抱父尸于旴江木兰代父征于绝塞张女割肝以苏祖母之命陈氏断首两全夫父之生是皆感天地动神明着孝烈于一时播芳名于千载者也可不勉欤　　贞烈篇
忠臣不事两国烈女不更二夫故一与之醮终身不移男可重婚女无再适是故艰难苦节谓之贞慷慨捐生谓之烈令女截耳劓鼻以持身凝妻牵臂劈掌以明志共姜髧髦之诗之死靡他史氏刺面之文中心不改皇甫夫人直斥逆臣膏鈇钺而骂不绝口窦家二女不从乱贼投危崖而愤不顾身董氏封发以待夫归二十年不施膏沐妙慧题诗以明己节三千里复见生逢桓夫人义不同庖而吟匪石之诗平夫人持兵闭巷而却阖闾之犯夫之不幸妾之不幸宋女之言哀使君有妇罗敷有夫赵王之意止梁节妇之却魏王断鼻存孤余郑氏之责唐帅严词保节代夫人深怨其弟千秋表磨笄之山杞梁妻远访其夫万里哭筑城之骨唐贵梅自缢于树以全贞不彰其姑之恶潘妙圆从夫于火以殉节而活其舅之生谭贞妇庙中流血雨渍犹存王烈女崖上题诗石刊尚在崔氏甘乱箭以全节刘氏代鼎烹而活夫是皆贞心贯乎日月烈志塞乎两仪正气凛于丈夫节操播乎青史者也可不勉欤　　忠义篇
君亲虽曰不同忠孝本无二致古云率土莫非王臣岂谓闺中遂无忠义咏小戎之驷勉良人以君国同雠伐汝濆之枚慰君子以父母孔迩美范滂之母千秋尚有同心封卞壸之坟九泉犹有喜色江油降魏妻不与夫同生盖国沦戎妇耻其夫不死陵母对使而伏剑经母含笑以同刑池州被围赵昴发节义成双金川失守黄侍中妻女同尽朱夫人守襄阳而筑城以却秦寇梁夫人登金山而击鼓以破金兵虞夫人勉子孙力勤王事谢夫人甘俘虏以救民生齐桓尸虫出户晏娥逾垣以殉君宇文白刃犯宫贵儿捐生以骂贼鲁义保以子代先公之子魏节乳以身蔽幼主之身孙姬婢也匍伏湖滨以保忠臣血荫毛惜妓也身甘刀斧耻为叛帅讴歌刘母非不爱子知军令之不可干章母非不保家愿阖城之俱获免是皆女烈之铮铮坤维之表表其忠肝义胆足以风百世而振纲常者也　　慈爱篇
任恤睦□根于孝友慈惠和让本于宽仁是故螽斯缉羽颂太姒之仁银鹿绕□纪恭穆之德士安好学成于叔母之慈伯道无儿终获子绥之报义姑弃子留侄而却齐兵览妻与姒均役以感朱母赵姬不以公女之贵而废嫡庶之仪卫宗不以君母之尊而失夫人之礼庄姜戴妫淑惠见于国风京陵东海雍睦着乎世范是皆秉仁慈之懿敦博爱之风和气萃于家庭德教化于邦国者也不亦可法欤　　秉礼篇
德貌言工妇之四行礼义廉耻国之四维人而无礼胡不遄死言礼之不可失也是故文伯之母不逾门而见康子齐华夫人不易驷而从孝公孟子欲出妻母责以非礼申人欲娶妇女耻其无仪顷公吊杞梁之妻必造庐以成礼漂女哀子胥之馁宁投溪而灭踵羊子怀金妻孥讥其不义齐人乞墦妾妇泣其无良宋伯姬保傅不具不下堂宁焚烈焰楚贞姜符节不来不应召甘没狂澜是皆动必合义居必中度勉夫子以匡其失守己身以善其道秉礼而行至死不变者洵可法也　　智慧篇
治安大道固在丈夫有智妇人胜于男子远大之谋豫思而可料仓卒之变泛应而不穷求之闺阃之中是亦笄帏之杰是故齐姜醉晋文而命驾卒成霸业有缗娠少康而出窦遂致中兴颜女识圣人之后必显喻父择婿而祷尼丘陈母知先世之德甚微令子因人以取侯爵剪发留宾知吾儿之志大隔屏窥客识子友之不凡杨敞妻促夫出而定策以立一代之君周顗母因客至而当庖能具百人之食晏御扬扬妻耻之而令夫致贵宁歌浩浩姬识之而喻相尊贤徒读父书知赵括之不可将独闻妾恸识文伯之不好贤樊女笑楚相之蔽贤终举贤而安万乘漂母哀王孙而进食后封王以报千金乐羊子能听妻谏以成名宁宸濠不用妇言而亡国陶答子妻畏夫之富盛而避祸乃保幼以养姑周才美妇惧翁之横肆而辞荣独全身以免子漆室处女不绩其麻而忧鲁国巴家寡妇能捐己产而保乡民凡此皆女子之嘉猷妇人之明识诚可谓知人免难保家国而助夫子者欤　　勤俭篇
勤者女之职俭者富之基勤而不俭枉劳其身俭而不勤甘受其苦俭以益勤之有余勤以补俭之不足若夫贵而能勤则身劳而教以成富而能俭则守约而家日兴是以明德以太后之尊犹披大练穆姜以上卿之母尚事纫麻葛覃卷耳咏后妃之贤劳采蘩采苹述夫人之恭俭七月之章半言女职五噫之咏实赖妻贤仲子辞三公之贵己织屦而妻辟纑少君却万贯之妆共挽车而自出汲是皆身执勤劳躬行节俭扬芳誉于诗书播令名于史册者也旃其勖诸　　才德篇男子有德便是才斯言犹可女子无才便是德此语殊非盖不知才德之经与邪正之辨也夫德以达才才以成德故女子之有德者固不必有才而有才者必贵乎有德德本而才末固理之宜然若夫为不善非才之罪也故经济之才妇言犹可用而邪僻之艺男子亦非宜礼曰奸声乱色不留聪明淫乐慝礼不役心志君子之教子也独不可以训女乎古者后妃夫人以逮庶妾匹妇莫不知诗岂皆无德者欤末世妒妇淫女及乎悍妻泼媪大悖于礼岂尽有才者耶曷观齐妃有鸡鸣之诗郑女有弋之警缇萦上章以救父肉刑用除徐惠谏疏以匡君穷兵遂止宣文之授周礼六官之巨典以明大家之续汉书一代之鸿章以备孝经着于陈妻论语成于宋氏女诫作于曹昭内训出于仁孝敬姜纺绩而教子言标左史之章苏蕙织字以致夫诗制回文之锦柳下惠之妻能谥其夫汉伏氏之女传经于帝信宫闺之懿范诚女学之芳规也由是观之则女子之知书识字达礼通经名誉着乎当时才美扬乎后世亶其然哉若夫淫佚之书不入于门邪僻之言不闻于耳在父兄者能思患而豫防之则养正以毓其才师古以成其德始为尽善而兼美矣昏前翼
　　女子礼
世俗养女第骄之耳使女终于女即骄也无道得逞无长幼尊卑胥让焉一为妇而人人下之矣姑舅也夫也娣姒也夫之兄弟姊妹也同室之尊若长也亦让之乎假令胥让若母家也妇乎非妇乎若积渐不平厉以辞色拂其气习非死即病是骄之乃所以杀之也夫女修之家习为妇也妇道习则夫家女之矣所获不既多乎作女子礼　　口腹
女子最戒尚口腹作饮食之人在家常令淡素虽肉食有余无令餍足肉食谓之下饭但令饭能下咽足矣至于饮酒丧敬慎之心长放肆之胆尤宜节戒　　从命女子德性婉娩温柔事无大小禀命而行不宜刚强执拗惟父母之言是听若任意抗违是为大恶虽小不可放过　　节俭
女德尚俭盖丈夫经营家计女子不能生财能知撙节少使俭用爱惜薪水念及米盐不暴殄天物是谓俭德若吝啬刻薄亦非所宜　　职业
帝王生女尚弄之瓦则纺织女功第一要务也八岁学作小履十岁以上即令纺绵饲蚕缫丝十二以上习茶饭酒浆酱醋十四以上学衣裳织布染蘸凡门内之事无所不精至于描鸾刺凤挑花绣枕虽终身不会不害其为女子近世养女家家挑绣甚者岁□数妇日夜为之恶陋之俗最宜禁革　　卑逊
近日鄙俗母女并坐或让女于左曰客出嫁与弟妇同席弟妇叩头告坐公然受之遂致尊卑无伦长幼失序不知女子在家子道也一切礼节与诸子同岂可横逞陷之不义乎余家女子出嫁归宁父母终身无上坐与母同席则侧之但告坐不叩头耳　　衣服
女子在家但与布衣鲜明者止是綢缣不与纱罗缎绢其衣朝夕架阁务令整齐或有垢腻点污者宜戒之　　佩饰
富贵之家金珠固所不废然不必满头遍体至于德佩事佩近日止图观美不必有用好礼君子宜考定之荆钗布裙儒妆淡扫者自是贫贱之常若竭力营办君子耻之　　雅素
女子有雅素之风耻奢华之尚可谓贤矣如孟光桓少君固难但不骄矜不靡丽老成朴实见者自知为有德之女矣　　书史
女子固不宜弄文墨但古之贤女未尝不读书如孝经论语女诫女训之类何可不读妇女邪正不专于此如魏李孙朱固为可戒若班婕妤徐贤妃何害于文墨乎诗词歌咏断乎不可　　女容
窈窕淑女朱子解云幽闲贞静最好女子家只是精神不露意态深沉第一美德若轻浅浮薄逞聪明学轻佻最为可恨至于□族相与却要亲洽诗称乐只任只终温且惠女子不可不知　　勤励
女子先策懒惰懒惰最易惯身每见人家女子昼寝母常令人挥扇驱蝇戒无惊动以积惰之身遇勤苦之家废时失事何以事舅姑佐鸡鸣之夫子乎且懒人易病勤者寡疾爱女者但不至鸡初鸣盥栉斯可矣　　性情
女子先要慈悲宽大此是积阴德福子孙之人难事之女性如烈火惨刻暴戾小女奴身无完肤鞭笞常加饥寒不恤有不得其死者天理心亡恶怒横逞不但寿命不长将必子孙乏绝故择妇先善良之家如此性行切无与昏昏后翼
　　妇人礼
妇道所系之重也六礼以聘之三周以御之三月以逸之其重之也如此非以贵新也先祖之续绝舅姑之忧乐家道之兴亡邦国之毁誉门户之荣辱夫子之死生于斯人焉系之妇人者伏于人者也离家之少女入门之孤雏如金入炉锤惟夫镕铸虽有顽悍之恶而刑于所化家教所束孰敢自肆妇之无良夫道之苟也始嫁来时承奉以艳之狎以悦之柔溺以逞之卑屈以骄之恣其所欲以□之虽有怒目不敢忤视也虽有恶声不敢骤加也积渐所浸劫于受斧夫权潜移妇人为政虽舅姑不敢谁何他可知矣易曰家人嗃嗃悔厉吉妇子嘻嘻终吝谚曰教妇初来此妇女终身善败之始也嘻嘻已纵其始矣欲闲有家而志已变终身之悔不可食已吾不罪他人而罪其夫作妇人礼　　拜跪
夫妇交拜敌体之义也余家节序生辰兄姊受弟再拜夫亦受妻再拜有过则长跪而逊谢之待免而起虽觉过严亦抑阴之道也　　居室
室中夫妇不并坐画无亵言匡衡有云情欲之感不介于容仪宴昵之私不形于动静可为夫妇居室之法　　无遂
内政禀于姑嫜姑嫜亡禀于夫子苟无害于义亦当曲体若不告而明行是谓专权私行是谓欺罔虽理所当行亦不纵恣当惩其再　　内谮
妇人视夫之兄弟如路人视妯娌如寇雠鲜有和睦而亲爱者背面告夫之言但涉是非兄弟谤说妯娌或忿怒以激之或涕泣而诉之夫当以理反复教之忍让如有造言妄语为第一大恶痛加惩创若深信莫觉积渐日久遽逞一朝之忿是谓昏愚之夫姑舅审实妇出夫亦重加戒饬　　母家
妇家父母最听女子肤受之言辄生嫌怨怼其舅姑不知女子之言果实亦当教之妇道况易听以长其长舌非爱之也余女远嫁其姑难事女归宁辄以为苦余曰惟遇难事之姑方显子妇之孝若姑慈妇顺何难之有弗听嗣后不敢复言其姑闻之悔曰父母晓理我奈何为其笑从此遂睦　　忍性
妇人之礼虽不悦于夫子不敢征色发声废食使气嫂姊亦然降心以逊谢之彼自愧悔至于待下亦不可过刻辄加凌虐常是宽平低声下气纔是贤人　　体妇妇人不妒忌自是盛德亦宜曲体其情夫有妾婢妇止从一待其嫉妒以损名节亦夫子之过也既以嗣续为重便当和其室家待之以礼处之有情夫道尽矣乃一无所容甚至房闼多死者则出之夫无悔心妇无怨口矣　　重夫
妇人所天止有一夫其饥寒疾痛起居衣食离别患难自宜关心若于夫子无情薄恶相报则路人矣古人思夫未尝不以为贤而世俗皆以为耻可叹　　和家夫家弟妹妯娌舅姑女奴固能闪烁诬陷新妇要当处之有道不过慢不□嫌不忿疾谦厚和平一团和气各得其欢心则百衅不作至于随嫁女仆常加戒饬勿生事端其所学语言虚多实少切勿听信倘相争竞只责己仆又勿过激嫌于赌气此一家祸福生死所关长幼尊卑皆当如此各无偏听戒其多言愚者每导之言是自求祸也　　远别
古礼远别止是授受不亲而舅妇不远别末代儿妇非节序生辰不见翁家庭之间避翁犹可至于妇行翁前只可趋过甚者前导妇人令翁回避则妄矣弟妇夫兄相避不妨而叔嫂妻弟妇小姨姐夫不惟不远别且相谑骂是谓恶俗宜相与禁之　　内慎
夜行以烛昼行拥面乘车下帘升下车避男子童仆十二以上不入中门此内外之大闲也至于妇人夜宴及男仆侍从尤非所宜　　姑教
女子无入门便熟为妇之理故舅姑夫子必耐心教导假之岁月始可绳其违犯不然彼此怨恶终相龃龉也
　闺媛总部汇考
易经
　　系辞上
干道成男坤道成女

本
义
此变化之成形者
大
全
朱子曰天地父母分明是
　一理干道成男坤道成女则凡天下之男皆干之　气天下之女皆坤之气便彻上彻下即是一气　都透了　通人物言之在动物如牝马之类在植　物亦有男女如麻有牡麻及竹有雌雄之类皆离　阴阳刚柔不得又曰岂得男便都无阴女便都无　阳这般须要错看　　说卦传
干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女本
义
索求也揲蓍以求爻也男女指卦中一阴一阳　之爻而言大
全
节斋蔡氏曰乾坤交而生震巽坎离
　艮兑故以能生者为父母而生者为子一索再索　三索者以初中终三画而取长中少之序也震坎　艮皆阳故曰男巽离兑皆阴故曰女诗经
　　小雅斯干
乃生女子载寝之地载衣之裼载弄之瓦无非无仪惟酒食是议无父母贻罹
朱
注
裼褓也瓦纺砖也仪善罹忧也寝之于地卑之　也衣之以褓即其用而无加也弄之以瓦习其所　有事也有非非妇人也有善非妇人也盖女子以　顺为正无非足矣有善则亦非其吉祥可愿之事　也惟酒食是议而无遗父母之忧则可矣易曰无　攸遂在中馈贞吉而孟子之母亦曰妇人之礼精　五饭羃酒浆养舅姑缝衣裳而已矣故有闺门之　修而无境外之志此之谓也礼记
　　曲礼
男女不杂坐不同椸枷不同巾栉不亲授嫂叔不通问诸母不漱裳外言不入于捆内言不出于捆女子许嫁缨非有大故不入其门姑姊妹女子子已嫁而反兄弟弗与同席而坐弗与同器而食
集
说
郑氏曰不杂坐谓男子在堂女子在房也椸可　以枷衣者通问谓相称谢也诸母庶母也漱澣也　庶母贱可使漱衣不可使漱裳裳贱尊之者亦所　以远别外言内言男女之职也不出入者不以相　问也捆门限也女子许嫁系缨有从人之端也大　故宫中有灾变若疾病乃后入也女子有宫者亦　谓由命士以上也　孔氏曰不亲授者男女有物　不相亲授也诸母谓父之诸妾有子者外言内言　谓男职在官政女职在织各有限域不得滥豫　女子妇人通称也妇人质弱不能自固必有系属　故恒系缨缨有二时一是少时常佩香缨内则云　男女未冠笄紟缨是也二是许嫁时系缨昏礼主　人入亲说妇缨郑注妇人十五许嫁笄而礼之因　着缨是也盖以五采为之其制未闻大故谓丧病　之属也女子已许嫁则有宫门列为成人惟有丧　病等乃可入其门女子子者谓已嫁女子男子则　单称子女子则重言子者郑注丧服云是别于男　子故云女子子女虽已嫁及成人犹宜别席兄弟　弗与同席同器未嫁亦然　长乐刘氏曰家人内　政不严以防之于细微之初不刚以正之于未然　之始则其悔咎不可逭矣故夫妇未七十虽同藏　未有可嫌也圣人制礼必尔者以无嫌正有嫌也　用有情之难正无情之易也而况于男女未有室　家者哉女子许嫁缨所以系属其心以着诚于夫　氏起其孝义也既许嫁则有姆教之处于阃内之　别室男子非有疾忧之故不入其门也　严陵方　氏曰嫂叔不通问若问安问疾之类盖生不相通　问死不相为服皆所以推而远之而已坊记言妇　人疾问之不问其疾谓之姑非为侄行称之亦为　姑之兄弟言之而已若侄行则卑而无嫌矣谓之　女子子非为父行称之亦为女子子兄弟言之而　已若父行则尊而无嫌矣故下文正言兄弟者为　是故也若是则第曰姊妹足矣而又言姑与女子　子何哉盖姑则尊行也女子子则卑行也姊妹则　同行也制礼者以为出嫁而反者其类虽多要为　之不过是三等而已故必举是以为言焉　永嘉　戴氏曰嫂叔不通问比于不授受则尤严矣死丧　之威嫂叔不相为服如路人然曾同室之不如其　推而远之若此其严哉男不言内女不言外礼也　外言入捆则谋及妇人死之招也内言出捆则妇　言是用乱之阶也　庐陵胡氏曰系缨有固束之　义此及丧服皆云女子子重云子者衍文也郑云　重言子者别于男子也只云女子已别于男子矣　安用更言子乎女子许嫁笄而字
　郑氏曰女子以许嫁为成人　马氏曰女子许嫁　则十五而笄未嫁则二十而笄笄而字之犹男子　之冠也夫人之讳虽质君之前臣不讳也妇讳不出门　孔氏曰夫人君之妻夫人本家所讳臣虽对君前　言语不为讳也妇讳谓妇家之讳但于妇宫中不　言耳门谓妇宫门若于宫外则不讳故臣对君前　则不讳也　田氏曰杂记母之讳宫中讳妻之讳　不举诸其侧此妇讳与母讳同者杂记分尊卑此　据不出门大略言之耳妇人不立乘
　郑氏曰妇人不立乘异于男子　孔氏曰妇人质　弱不倚乘倚立也男子倚乘而妇人坐乘　蓝田　吕氏曰妇人不立乘从安也　严陵方氏曰坐乘　则安妇人所乘谓之安车者以此仆御妇人则进左手后右手
　郑氏曰进左后右远嫌也　孔氏曰仆在中央妇　人在左仆御之时进左手持辔使形微相背若进　右手则近相向故后右手以远嫌也天子之妃曰后诸侯曰夫人大夫曰孺人士曰妇人庶人曰妻　郑氏曰后之言后也夫人言扶孺之言属妇之言　服妻之言齐也　孔氏曰后君也明配至尊为海　内小君夫人之名惟诸侯得称论语云邦君之妻　邦人称之曰君夫人是也孺言其为亲属妇言服　事其夫妇号亦上下通称故春秋逆妇姜于齐是　诸侯亦呼妇也谷梁传云言妇有姑之辞服事舅　姑故通名妇庶人贱无别称判合齐体而已通言　之则上下通曰妻诗曰刑于寡妻是天子亦曰妻　也　蓝田吕氏曰天子之妃所以称后者有继后　之辞合二姓之好以继圣人之后以为天地社稷　宗庙之主则有继者也夫者帅人之称也男子谓　之丈夫士之贵者命为大夫称之曰夫子则夫人　者亦帅其嫔妇以事君故诸侯之妃曰夫人若邦　人称之则曰君夫人言君之夫人也大夫曰孺人　士曰妇人丧大记卿之妻曰内子春秋传赵盾以　叔隗为内子是也大夫妻曰世妇士则止曰士之　妻而已未闻有孺人妇人之称况妇人者已嫁之　达称非特士妻之名或古有之考于经传未之有　也庶人曰妻妻者贵贱同称贵者尚文故其名异　贱者尚质无所改也　严陵方氏曰自天子至于　庶人皆有妃独天子曰后以有君道故也诸侯之　夫人一国之小君亦有君道不得谓之后者妃之　有君道惟天子足以当之故也曰夫人者以其为　一国之小君而人所事也故称夫然非夫之也故　称人大夫曰孺人者需人而有所属谓之孺大夫　能帅人而人之所属也故其妃曰孺人凡妃皆有　所属而止大夫曰孺人者以言乎上则夫人之尊　不宜以有所属名之以言乎下则士之卑不足以　人所属名之故也妇以事人士亦以事人为事故　其妃名以妇人庶人曰妻妻有二义与夫齐而莫　之胜者妻之道也承夫而在下者妻之位也前言　天子有妻则以天子之尊而妻之所当承故也此　言庶人曰妻则以庶人之卑而妻得与之齐故也　位以大为贵故天子之妻名之以其位道无乎不　在故庶人之妻名之以其道亦各有所当而已　长乐刘氏曰后者后也德配于天子育其嗣息以　为之后也生曰母曰妻死曰妣曰嫔
　郑氏曰嫔妇人有法度者之称也　横渠张氏曰　妣者比也所以配先考之德自非生者之称故可　以无嫌生日自不言妣妻死曰嫔然于古不见有　此称若嫔者嫔于虞又九嫔是妇人之美称然此　等之称亦不特施之于祭祀而已　长乐陈氏曰　书曰嫔于虞诗曰嫔于京则亦生谓之嫔也生曰　母曰妻亲之也死曰妣曰嫔敬之也妇人之挚椇榛脯修枣栗
　郑氏曰挚之言至也妇人无外事见以羞物也椇　榛木名椇枳也有实今邳郯之东食之榛实似栗　而小　孔氏曰妇人惟初嫁有挚以见舅姑椇即　今之白石李形如珊瑚味□美脯搏肉无骨而曝　之修取肉锻治而加姜桂干之如脯所以用此六　物者椇训法也榛训至也脯始也修治也枣蚤也　栗肃也妇人有法始至修身蚤起肃敬也故后夫　人以下皆以枣栗为挚取其蚤起战栗自正也案　昏礼妇见舅以枣栗见姑以腶修其榛椇所用无　文　石林叶氏曰妇人之道主于事人其职专于　中馈故挚以椇榛脯修枣栗椇榛取其循法度以　至于礼也脯修取其治己齐家以治正也枣栗取　其夙夜在公而肃谨也　　檀弓
妇人不越疆而吊人
　孔氏曰妇人无外事故不越疆而吊人　长乐陈　氏曰妇人见兄弟可以及阈而不可以逾阈送迎　可以及门而不可以出门吊人可以出门而不可　以越疆许穆夫人欲归唁于卫而不可得则越疆　而吊人如之何而可　　郊特牲
妇人从人者也幼从父兄嫁从夫夫死从子
　郑氏曰从谓顺其教令　马氏曰夫主于义故有　所帅无所从妇主于听故有所从无所帅　妇者　恒其德者也有三从之义无一违之礼故幼从父　兄嫁从夫夫死从子妇人无爵从夫之爵坐以夫之齿
　郑氏曰爵谓夫命为大夫则妻为命妇　严陵方　氏曰夫尊则妇亦尊夫卑则妇亦卑尊卑同故爵　齿亦从夫而已以爵齿各有尊卑故也　　内则
妇事舅姑如事父母鸡初鸣咸盥漱栉縰笄总衣绅左佩纷帨刀砺小觿金燧右偑箴管线纩施縏□大觿木燧衿缨綦屦　郑氏曰笄今簪也衣绅衣而着绅縏小囊也縏□　言施明为箴管线纩有之衿犹结也妇人有缨示　系属也　孔氏曰此论女事父母妇事舅姑所服　之衣所佩之物皆异于男子妇人之笄异于上男　子笄縰故郑于此注始云笄今簪也　□刺也以　针刺□而为縏囊故云縏□余物皆不言施独于　箴管线纩之下而言施縏□明为四物而施矣　新安朱氏曰妇人不冠则所谓髻笄即为固髻之　用亦名为簪而非如二弁之簪矣　山阴陆氏曰　白地绣谓之纷　纷绣也纯画也　周官五色纷　纯即书所谓元纷纯黑地五采缋凡纯黼纯为上　画纯次之纷纯又次之其最后缋纯缋纯一名缀　纯以此箴管管所以管箴刀砺砺所以砺刀衿缨　以衿结缨綦屦以綦约屦缨或谓之緌亦或谓之　帨昏礼母施衿结帨妇人谓嫁曰归以有系属为　正　严陵方氏曰针贮以管线贮以纩衿衣小带　也士昏礼所谓母施衿是矣缨非冠缨之缨诗所　谓亲结其缡是矣缨示有属缡示有别别于此则　属于彼矣綦屦即着綦于屦与前互文耳以适父母舅姑之所及所下气怡声问衣燠寒疾痛苛痒而敬抑搔之出入则或先或后而敬扶持之进盥少者奉盘长者奉水请沃盥盥卒授巾问所欲而敬进之柔色以温之饘酏酒醴芼羹菽麦蕡稻黍粱秫惟所欲枣栗饴蜜以甘之菫荁枌榆兔甍滫瀡以滑之脂膏以膏之父母舅姑必□之而后退　郑氏曰适之也怡悦也苛疥也抑按搔摩也先后　之随时便也盘承盥水者巾以涗手温藉也承尊　者必和颜色酏粥也芼菜也蕡熬枲实荁菫类也　冬用菫夏用荁榆白曰枌兔新生者甍干也秦人　溲曰滫齐人滑曰瀡必□之而后退者敬也父母舅姑将坐奉席请何乡将□长者奉席请何趾少者执□与坐御者举几敛席与簟县衾箧枕敛簟而襡之　郑氏曰将□谓更卧处襡韬也须卧乃敷之也　山阴陆氏曰少者执□与坐侍者举几则父母舅　姑兴矣子妇敛襡以是为节说文云□安身之坐　者至于恭坐则席县衾敛衾而县之箧枕敛枕而　箧之父母舅姑之衣衾簟席枕几不传杖屦祗敬之勿敢近敦牟□非馂莫敢用与恒食饮非馂莫之敢饮食　郑氏曰传移也牟读曰堥□酒浆器敦牟黍稷　器馂乃用之恒常也旦夕之常食馂乃食之　孔　氏曰杖屦是尊者服御之重弥须恭敬故云祗敬　之勿敢逼近也敦则周礼有玉敦今之杯盂也隐　义曰堥土釜也今以木为器象土釜之形□酒器　盛水浆之器　与及也接上敦牟之文非但不　敢用及父母常食饮食非因馂时莫敢饮食父母在朝夕恒食子妇佐馂既食恒馂父没母存冢子御食群子妇佐馂如初　郑氏曰子妇佐馂妇皆与夫馂也既食恒馂每食　馂而尽之末有原也御食侍食也谓长子侍母食　也侍食者不馂其妇犹皆馂也　孔氏曰以父母　食不能尽故子妇佐助馂食之使尽勿使有余而　再设也群子妇谓冢子之众弟妇也如初者如上　父母在子妇佐馂之礼　山阴陆氏曰言群子妇　佐馂不言冢妇冢妇不与也盖舅没则姑老冢妇　代政矣在父母舅姑之所有命之应唯敬对进退周旋慎齐升降出入揖游不敢哕噫嚏咳欠伸跛倚睇视不敢唾洟寒不敢袭痒不敢搔不有敬事不敢袒裼不涉不撅衣衾不见里父母唾洟不见冠带垢和灰请漱衣裳垢和灰请澣衣裳绽裂纫箴请补缀五日则燂汤请浴三日具沐其间面垢燂潘请□足垢燂汤请洗　郑氏曰慎齐齐庄也睇倾视也易曰明夷睇于左　股袭谓重衣也不有敬事不敢袒裼父党无容也　撅揭衣也衣衾不见里为其可秽父母唾洟不　见辄刷去之也手曰漱足曰澣和渍也绽犹解也　潘米汁也　严陵方氏曰应以唯则无诺也周旋　者周回而旋转也揖游者揖让而游息也　哕噫　嚏咳则声为不恭欠伸跛倚睇视则貌为不恭唾　洟则声貌俱为不恭矣故每不敢为也寒不敢袭　痒不敢搔则不敢适己之便故也　父母唾洟不　见致其洁也　□面以潘贵其滑也男不言内女不言外非祭非丧不相授器其相授则女受以篚其无篚则皆坐奠之而后取之外内不共井不共湢浴不通寝席不通乞假男女不通衣裳内言不出外言不入女子出门必拥蔽其面夜行以烛无烛则止道路男子由右女子由左　郑氏曰男不言内女不言外谓事业之次序祭严　丧遽授器不嫌也奠停地也湢浴室也　拥犹障　也　长乐刘氏曰男者学业于外志于四方者也　不当与知内政复何言哉女者正洁于内志于四　德者也不当与知外政亦何言哉言则乱于先王　正家之法矣非丧祭之严且敬也无急事不相授　器焉其相授也女则用篚否则奠之于地外内不　共井嫌同汲也不共湢浴嫌相也不通寝席嫌　相亲也不通乞假嫌往来也不通衣裳恶淆杂也　内言不出恶交于外也外言不入恶交于内也　有烛则行夜有不可得而已也无烛则止行则涉　于不明也　严陵方氏曰女受以篚则男所受可　知言女受而不及男者受阴事女以受为正故也　奠谓定之于地也以于地故坐奠之坐亦跪也与　曲礼言坐而迁之同义　拥蔽其面者恶外有所　也　庆源辅氏曰内外异事男女异职非祭非　丧不相授器者祭严则不嫌丧遽有不暇其相授　则女授以篚其无篚则坐奠而后取惟当时所授　受必如此故于丧祭有不暇也井湢一定故言不　共寝席衣衾可移易故言不通外内泛也男女切　也无烛则止自防者至矣子妇孝者敬者父母舅姑之命勿逆勿怠若饮食之虽不耆必□而待加之衣服虽不欲必服而待加之事人代之己虽弗欲姑与之而姑使之而后复之　郑氏曰□而待待后命而去服而待待后命释藏　也　庆源辅氏曰父母舅姑之命或有未便而不　能委曲将顺之而遽逆之而遂怠焉犹未能尽爱　敬之道也必如后所言然后可舅没则姑老冢妇所祭祀宾客每事必请于姑介妇请于冢妇舅姑使冢妇毋怠不友无礼于介妇舅姑若使介妇毋敢敌耦于冢妇不敢并行不敢并命不敢并坐　郑氏曰姑老谓传家事于长妇也必请于姑者妇　虽受传犹不敢专行也介妇众妇也请于冢妇以　其代姑之事毋怠者虽有勤劳不敢懈倦也　严　陵方氏曰妇人以从人为事故冢子之妻谓之冢　妇犹之宗子之妻谓之宗妇也舅姑使冢妇毋怠　者不以居长而敢自怠毋敢敌耦于冢妇者两相　亢为敌两相合为耦言事之劳逸不敢与冢妇均　也不敢并行并坐亦毋敢敌耦之事也　庆源辅　氏曰舅没则姑老不以年计之也有妇则可以传　家事矣然至于祭祀宾客礼之大者亦必请命于　姑然后从事夫然后妇姑各得其宜介妇不敢敌　耦于冢妇必如是而后冢妇之志行而家事宜矣　　新安朱氏曰不友无礼于介妇此句之义未详　　或疑友当作敢　江陵项氏曰不友无礼于介　妇当连上下文读之上文云舅姑使冢妇毋怠不　友无礼于介妇言舅姑若任使冢妇冢妇毋得以　尊自怠而凌辱众妇令其代己也不友谓烦虐之　无礼谓麾叱之怠也不友也无礼也三者皆当以　毋字统之下文云舅姑若使介妇毋敢敌耦于冢　妇不敢并行不敢并命不敢并坐亦谓不得恃舅　姑之使令而傲冢妇也两节皆主使令言之凡妇不命适私室不敢退妇将有事大小必请于舅姑子妇无私货无私畜无私器不敢私假不敢私与妇或赐之饮食衣服布帛佩帨□兰则受而献诸舅姑舅姑受之则喜如新受赐若反赐之则辞不得命如更受赐藏以待乏妇若有私亲兄弟将与之则必复请其故赐而后与之　郑氏曰妇侍舅姑者也故不命适私室不敢退不　敢专行故大小必请于舅姑家事统于尊故无私　货私畜私器私假私与或赐之者谓私亲兄弟藏　以待乏待舅姑之乏也不得命者不见许也　严　陵方氏曰私室即妇室也其视舅姑之室若公所　故也　子妇无私货以至不敢私与以家事统于　尊故也□兰皆香草也而献诸舅姑者不敢私受　人故也请其故赐而后与之者不敢私与人故也子生男子设弧于门左女子设帨于门右三日始负子男射女否　郑氏曰弧者示有事于武帨者事人之佩巾表男　女始有事也　山阴陆氏曰设帨知有酒食之事　而已　严陵方氏曰设弧于门左左者天道所尊　设帨于门右右者地道所尊三月之末择日剪发为鬌男角女羁否则男左女右　郑氏曰鬌所遗发也夹囟曰角午达曰羁　孔氏　曰三月剪发所留不剪者谓之鬌囟者是首脑之　上缝故说文云十其字象小儿脑不合也夹囟两　旁当角之处留发不剪曰角午达者案仪礼云度　尺而午注云一纵一横曰午今女剪发留其顶上　纵横各一相交通达故云午达不如两角相对但　纵横各一在顶上故曰羁羁者只也　严陵方氏　曰角则相对以其耦也羁则相午以其奇也扬雄　所谓羁角之哺果而啖之是矣或男耦而女奇取　阴阳之相须也或男左而女右取阴阳之相类也子能食食教以右手能言男唯女俞男鞶革女鞶丝　郑氏曰俞然也鞶小囊盛帨巾者男用韦女用缯女子十年不出姆教婉娩听从执麻枲治丝茧织纴组紃学女事以共衣服观于祭祀纳酒浆笾豆菹醢礼相助奠　郑氏曰不出恒居内也婉谓言语也娩之言媚也　媚谓容貌也紃绦也观于祭祀以下当及女时而　知　孔氏曰自此至右手一节论女子自幼及嫁　为女事之礼案九嫔注云妇德贞顺妇言辞令妇　容婉娩妇功丝枲则婉娩合为妇容郑以此上下　备其四德以婉为妇言娩为妇容听从为妇顺执　麻枲以为妇功组紃皆为绦纴谓缯帛或云组是　绶也然则薄阔为组似绳者为紃下云十有五年　而笄此观于祭祀是未嫁之前观看须于庙外纳　此酒浆笾豆菹醢之等置于神坐一纳包此六事　也　严陵方氏曰不出谓常居闺合之内也听则　有所受从则无所违皆女德也执麻枲则绩事也　治丝茧则蚕事也织以机纴以箴组绶属凡此皆　学女事以共衣服之用也观于祭祀则欲其习熟　是事故也非特观之而已又且纳酒浆笾豆菹醢　等物以致其礼相助长者而奠之于神焉　庆源　辅氏曰婉有委曲之意娩有迟缓之意听从所谓　以顺为正也妇人之容德莫此为盛也执与孔子　执御之执同治有慎意安于执麻枲而慎于治丝　茧夫教也始于德容中于女工之事终于祭祀之　礼妇人之事尽是矣　山阴陆氏曰诗曰绿兮丝　兮女所治兮所谓治有如此者若麻枲女工之事　烦缛者也是故谓之执即言观祭祀兼纳酒浆亦　观也礼相礼相者助奠助长者奠礼相以貌助奠　以力　新安朱氏曰纳谓奉而入之十有五年而笄二十而嫁有故二十三年而嫁聘则为妻奔则为妾凡女拜尚右手　郑氏曰十五而笄谓应年许嫁者女子许嫁笄而　字之其未许嫁二十则笄有故谓父母之丧聘问　也妻之言齐也以礼聘问则得与夫敌礼妾之言　接也闻彼有礼走而往焉以得接见于君子也右　手阴也　孔氏曰女拜右手汉时行之也　严陵　方氏曰三五而圆者月也故女子之年至是数而　笄笄者妇人首饰盖成人之服也夫男子冠则有　成人之礼女子笄则当许嫁之时矣然嫁止于二　十娶必止于三十者阴以少为美阳以壮为强故　也然经亦举其大略耳故王氏谓女子非二十而　后可嫁以为二十而不嫁则非礼男子三十而娶　四十强而仕推此可知聘言由彼而问此奔言自　此而趋彼拜尚右手尊阴道也　江陵项氏曰郑　氏注周礼肃拜云若今妇人□盖古之拜如今之　揖折腰而已介冑之士不拜故以肃为礼以其不　可以折腰也然则其仪特敛手向身微作曲势耳　郑氏之所谓□盖如此此正今时妇人揖礼也据　郑氏说则汉时妇人之拜不过如此或者乃谓自　唐武氏始尊妇人不令拜伏则妄误之甚矣周天　元时令妇人拜天台作男子拜则虽虏俗妇人亦　不作男子拜也况古者男子之拜但如今人之揖　则妇人之拜安得已如今之伏此理之必无者也　大抵今之男子以古男子之拜为揖故其拜也加　之以跪伏为稽颡之容今之妇人亦以古妇人之　拜为揖故其拜也加之以拳曲作虚坐之势视古　已加不得为之减矣此经尚右手者特言敛手右　向如孔子拱而尚右之尚非若今用手按膝作跪　也男子尚左亦然古跪自是一礼与拜与伏不相　干　　玉藻
凡燕食妇人不彻
　郑氏曰妇人不彻质不备礼　严陵方氏曰妇人　弱不胜事故不彻　庆源辅氏曰妇人不彻妇人　故难尽责以男子之礼且不忧其弱而不彻也　　大传其夫属乎父道者妻皆母道也其夫属乎子道者妻皆妇道也　郑氏曰母焉则尊之妇焉则卑之尊之卑之明非　己伦以厚别也　孔氏曰此言他姓妇人来嫁己　族本无昭穆于己亲惟系夫尊卑而定母妇之号　也道犹行列也若其夫随属于己之父行者其妻　皆己之母行也其夫随属于己之子行者其妻皆　己之妇行也故妇人来嫁己伯叔之列即谓之为　母也来嫁于己之子行即谓之为妇也男女若无　尊卑伦类相聚则淫乱易生　　少仪
妇人吉事虽有君赐肃拜为尸坐则不手拜肃拜为丧主则不手拜　郑氏曰肃拜拜低头也手拜手至地也妇人以肃　拜为正凶事乃手拜耳为尸为祖姑之尸也士虞　礼曰男男尸女女尸为丧主不手拜者为夫与长　子当稽颡也其余亦手拜而已虽或为唯或曰丧　为主则不手拜肃拜也　孔氏曰此一节论妇人　拜仪妇人吉礼不手拜但肃拜肃拜如今妇人拜　也吉事及君赐悉然手拜则周礼空首郑注周礼　空首拜头至手此云手至地不同者此手拜之法　先以手至地而头来至手两注不同其实一也肃　拜是妇人之常而昏礼妇拜扱地以其新来为妇　尽礼于舅姑故也左传穆嬴顿首于宣子之门者　有求于宣子非礼之正也下云为丧主则不手拜　明不为丧主其余轻丧凶事则手拜也周礼坐尸　嫌妇人或异故记者明之尸坐谓虞祭若平常吉　祭共以男子一人为尸祭统云设同几是也妇人　为尸或答拜时但肃拜而不手拜也　长乐陈氏　曰肃拜俯其手而肃之也妇人与介者之拜也手　拜者手至地也士昏礼妇拜扱地是也　严陵方　氏曰肃拜者低头屈膝以致其肃尔莫重于君赐　吉事虽有之亦止于肃拜而已为尸亦拜者以妇　人容或答拜故也　庆源辅氏曰言虽有君赐肃　拜以见肃拜非简也自是妇人礼当然凶事变常　故手拜为尸坐为丧主不手拜则又变于丧　　杂记妇见舅姑兄弟姑姊妹皆立于堂下西面北上是见已见诸父各就其寝女虽未许嫁年二十而笄礼之妇人执其礼燕则鬈首　郑氏曰其见主于尊者兄弟以下在位是为已见　不复特见也诸父旁尊各就其寝亦为见时不来　也女虽未许嫁年二十亦为成人矣礼之酌以成　之言妇人执其礼明非许嫁之笄既笄之后去之　鬈首犹若女有鬌紒也　孔氏曰妇来明日而见　舅姑之时兄弟姑姊妹皆立于舅姑之堂下东边　西乡以北为上近堂为尊也妇自南门而入入则　从于夫之兄弟姑姊妹前度以因是即为相见不　复更别诣其室见之故云是已见也诸父谓夫之　叔伯妇于明日各往其寝见之不与舅姑同日也　女子十五许嫁而笄则主妇及女宾为笄礼主妇　为之着笄女宾以醴礼之若未许嫁至二十而笄　则妇人礼之无主妇女宾不备仪也既笄后寻常　燕居则去其笄而鬈首谓分发为鬌纷也既未许　嫁犹为少者处之　　昏义
古者妇人先嫁三月祖庙未毁教于公宫祖庙既毁教于宗室教以妇德妇言妇容妇功教成祭之牲用鱼芼之以苹藻所以成妇顺也　郑氏曰嫁女者必就尊者教成之教之者女师也　祖庙女所出之祖也公君也宗室宗子之家也妇　德贞顺也妇言辞令也妇容婉娩也妇功丝麻也　祭之祭其所出之祖也鱼苹藻皆水物阴类也鱼　为俎实苹藻为羹菜祭无牲牢告事耳非正祭也　其齐盛用黍云君使有司告之宗子之家若其祖　庙已毁则为坛而告焉　孔氏曰祖庙未毁谓与　君为骨肉亲庙有四高祖庙未毁除此欲嫁之女　教于公宫也祖庙既毁谓与君四从以外同高祖　之父以上其庙既迁是祖庙既毁此女则教于大　宗子之室三月教之其教已成祭女所出祖庙告　以教成也未教之前先教四德又祭而告欲使嫁　而为妇奉遵此教而成和顺也天子当言王宫郑　注知兼天子者公宫谓公之宫若天子公邑官家　之宫耳非谓诸侯公宫也云嫁女必就尊者教成　之者案内则女子十年不出使姆教成之明已前　恒教但嫁前三月特就公宫之教欲尊之也云教　之者女师即周南言告师氏昏礼注云姆妇人五　十无子者也云女所出之祖谓女父与君所分出　之祖或与君共高祖而分出天子虽七庙止自高　祖以下与诸侯同也云公君也者天子诸侯皆称　君云宗室宗子之家而不云大宗小宗则大宗小　宗之家悉得教之与大宗近者于大宗教之与大　宗远者于小宗教之此记谓君之同姓若君之异　姓亦有大宗小宗其族人嫁女各于其家也祭其　所出之祖者此女出于君之高祖则祭高祖庙出　于君之曾祖则祭曾祖以下皆然女亲行祭诗云　谁其尸之有齐季女是也祭君之庙应用牲牢今　俎惟鱼也不用正牲则无稻粱既以苹蘩为羹则　当有齐盛而士祭特牲黍稷故知此亦用黍也公　族教于宗室者使有司告之若卿大夫以下则女　主之宗子掌其礼也为坛而告者谓与宗子或同　曾祖假令宗子为士只有父祖庙曾祖高祖无庙　则为坛于宗子之家而告焉此注或有作墠者误　也盖祭法适士一庙一坛则曾祖为坛也大夫三　庙二坛则高祖及高祖之父为坛惟宗子为中士　下士但有一庙无坛则为墠而告之耳　严陵方　氏曰鱼之为物柔巽隐伏上下随阳易言贯鱼以　宫人宠无不利亦以之比妇人其牲用之固所宜　矣　马氏曰妇人以顺为本故先教之以德德本　也言文也容者又其文之动也功者又其德之余　事也四者备则祭之以告其成也仪礼
　　昏礼
女子许嫁笄而醴之称字

注
许嫁已受纳征礼也笄女之礼犹冠男也使主　妇女宾执其礼妇入三月然后祭行
  </div>
  <div class="pagination">
   <a href="闺媛典闺媛总部_page3.html">
    上一页
   </a>
   <a href="闺媛典闺媛总部.html">
    1
   </a>
   <a href="闺媛典闺媛总部_page2.html">
    2
   </a>
   <a href="闺媛典闺媛总部_page3.html">
    3
   </a>
   <span class="current-page">
    4
   </span>
   <a href="闺媛典闺媛总部_page5.html">
    5
   </a>
   <a href="闺媛典闺媛总部_page6.html">
    6
   </a>
   <a href="闺媛典闺媛总部_page7.html">
    7
   </a>
   <a href="闺媛典闺媛总部_page8.html">
    8
   </a>
   <a href="闺媛典闺媛总部_page9.html">
    9
   </a>
   <span>
    ...
   </span>
   <a href="闺媛典闺媛总部_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
