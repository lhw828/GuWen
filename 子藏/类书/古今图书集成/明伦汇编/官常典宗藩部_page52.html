<!DOCTYPE html>
<html>
<head>
    <meta charset="UTF-8">
    <title>官常典宗藩部 - 第 52 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典宗藩部 - 第 52 页/共 57 页</h1>
    <div class="content">按宋史本传枢帝第五子初封吴国公进建安郡王肃王历节度六镇靖康初金人围京城要帝子弟为质且求输两河于是遣宰臣张拜昌从枢使斡离不军为金人所留约俟割地毕遣还而挟以北去　　景王杞按宋史本传杞初授武安军节度使检校太尉封冀国公大观二年改授山南东道节度使加开府仪同三司封文安郡王政和中授检校太保寻迁太保改授护国武昌军节度使追封景王靖元年授荆南镇东军节度使迁太傅二年遣诣金营充贺正旦使既归又从上幸青城及上皇出郊杞日侍左右衣不解带食不食肉上皇制发愿文述祈天请命之意以授杞杞顿首泣及北行须发尽白　　济王栩
按宋史本传栩初授镇洮军节度使检校太尉封鲁国公大观二年改授彰武军节度使加开府仪同三司封安康郡王政和中授检校太保改荆南清海军节度使进封济王靖康元年授护国宁海军节度使迁太傅同景王杞为贺金人正旦使既还又与何为请命使金帅绐栩曰自古有南即有北不可相无今所欲割地而已栩回以白上且言金帅请与上皇相见上曰岂可使上皇蒙尘遂自出以栩从行及索诸王家属栩夫人曹氏避难他出徐秉哲捕而拘之遂同北去　　徐王棣
按宋史本传棣初授镇江军节度使检校太尉封徐国公政和中授检校太保宣和中改镇南军节度使加开府仪同三司封高平郡王寻改山南东道河阳三城节度使进封徐王后从渊圣北去绍兴二年有万州李勃者伪称祁王内侍杨公谨与言徐王起居状勃遂改称徐王宣抚使张浚遣赴行在上命王府故吏验视言非真诏送大理情得弃市　　沂王
按宋史本传初授横海军节度使检校太尉冀国公政和中授检校太保宣和中改剑南西川节度使加开府仪同三司封河间郡王寻改剑南东川威武军节度使迁太保进封沂王后从渊圣出郊至北方与驸马刘彦文告上皇左右谋变金遣人按问上皇遣莘王植驸马蔡鞗等对辩凡三日彦文气折金人诛之　　和王栻
按宋史本传栻初授静江军节度使检校太尉广国公三年授检校太保寻改定武军节度使加开府仪同三司封南康郡王靖康元年授瀛海安化军节度使检校太傅追封和王后从渊圣出郊有遗女一人高宗朝封乐平县主出适杜安石命大宗正司主婚　　信王榛按宋史本传榛初授建雄军节度使检校太尉封福国公三年授检校太保宣和末改安远军节度使加开府仪同三司封平阳郡王靖康元年授庆阳昭化军节度使迁检校太傅进封信王后从渊圣出郊北行至庆源亡匿真定境中时马广与赵邦杰聚兵保五马山寨阴迎榛归奉以为主两河遗民闻风响应榛遣广诣行在奏之其略曰邦杰与广忠义之心坚若金石臣自陷贼中颇知其虚实贼今稍惰皆怀归心且累败于西夏而契丹亦出攻之今山西诸寨乡兵约十余万力与贼抗但皆苦窘兼阙戎器臣多方存恤惟望朝廷遣兵来援不然久之恐反为贼用臣于陛下以礼言则君臣以义言则兄弟其忧国念亲之心无异愿委臣总大军与诸寨乡兵约日大举决见成功广既至黄潜善汪伯彦疑其非真上识榛手书遂除河外兵马都元帅潜善伯彦终疑之广将行密授朝旨使几察榛复令广听诸路节制广知事不成遂留于大名府不进会有言榛将渡河入京朝廷因诏择日还京以伐其谋金人恐广以援兵至急发兵攻诸寨断其汲道诸寨遂陷榛亡不知所在或曰后与上皇同居五国城绍兴元年邓州有杨其姓者聚千余人自称信王镇抚使翟兴觉诈遣将斩之以闻　　楚国公世恩
按宋史秦王传秦康惠王德芳第二子惟宪之子荣安僖王从式既薨诏以越王曾孙世准袭封安定郡王而以从式子世恩袭爵为楚国公主楚王德芳之祀迁楚州防御使卒赠奉国军节度使谥良僖徽宗即位改封楚王为秦王　　淄恭宪王世雄
按宋史燕王传懿王德昭第四子舒国公惟忠惟忠第二子从蔼从蔼子世雄少力学知名熙宁中诏宗子以材能自表见者官长及学官以名上世雄子令铄在选中尝请营都宅以处疏属立三舍以训学者诏用其议置两京敦宗院六宫各建学徽宗即位以世雄于太祖之宗最为行尊拜崇信军节度使袭安定郡王知大宗正事崇宁四年薨年七十五赠太尉追封淄王谥恭宪世福袭封　　仪王世福
按宋史燕王传燕懿王昭第四子舒国公惟忠惟忠第七子荣国公从信从信子世福袭世雄封为安定郡王官至集庆军节度使薨赠仪王令荡袭爵令荡秦康惠王曾孙也　　简穆孝王仲增
按宋史濮王传濮安懿王允让子景孝简王宗汉宗汉子仲增于属为长故封官至彰德军节度使开府仪同三司政和五年九月薨赠少师追封简王谥穆孝　　恭王仲爰　嗣恭王仲理
按宋史濮王传濮安懿王允让子昌端孝王宗晟宗晟子郇康孝王仲御仲御薨仲爰嗣徽宗即位拜建武节度使为大宗正加开府仪同三司封江夏郡王徙节泰宁定武检校少保少傅宣和五年六月薨年七十赠太保追封恭王仲理嗣靖康初为安国军节度使加检校少保开府仪同三司　　皇子训
按宋史本传训钦宗皇太子谌弟训乃北地所生有砀山人留遇僧者金人见之曰全似赵家少帝遇僧窃喜绍兴十年三京路通诏求宗室遇僧自言少帝第二子守臣遣赴行在过泗州州官孙守信疑之白其守请于朝合门言渊圣无第二子乃诏守信劾治遇僧伏罪黥隶琼州后有自北至者曰渊圣小大王训见居五国城　　仪恭孝王仲湜
按宋史濮王传仲湜字巨源楚荣王宗辅之子濮安懿王孙也初名仲泹熙宁十年授右内率府副率累迁密州观察使知西外宗正事保大军承宣使钦宗嗣位授靖海节度使更今名召知大宗正事未行汴京失守康王即帝位于南京仲湜由汉上率众径谒时嗣濮王仲理北迁乃诏仲湜袭封加开府仪同三司历检校少保少傅绍兴元年充明堂亚献七年薨帝为辍朝赐其家银帛追封仪王谥恭孝仲湜事母以孝闻喜亲图史性酷嗜珊瑚每把玩不去手大者一株至以数百千售之高宗尝问坠地则何如仲湜对曰碎矣帝曰以民膏血易无用之物朕所不忍仲湜惭不能对子士从士街士籛士衎士歆　　琼恭惠王仲儡
按宋史濮王传仲儡英宗幼弟景王宗汉子也初授右内率府副率转右监门卫大将军建炎末授武功大夫忠州防御使绍兴中迁济州知南外宗正事八年加检校少保向德军节度使袭封嗣濮王仲儡生而不慧以次得封入见榻前恸哭帝惊问故答语狂谬帝优容之九年薨上辍朝三日追封琼王谥恭惠　　思温靖王士俴按宋史濮王传士俴濮安懿王曾孙也绍兴二十五年十一月袭封除崇庆军节度使初仲儡薨秦桧专政罢袭桧死始封士俴逾年薨赠少师追封思王谥温靖　　安王士輵
按宋史濮王传士輵士俴弟也绍兴二十八年由建州观察使袭封授昭化军节度使初懿王神貌奉安报恩寺西狭屋居隘陋士輵请别营祠堂许之久之加检校少保累加开府仪同三司赐嗣濮王居为世业除知大宗正事累加三少充醴泉观使淳熙七年薨赠太傅追封安王　　和义忠靖王士晤
按宋史本传士晤字公美濮安懿王曾孙也天资警敏儿时俨如成人比弱冠为右监门卫大将军贵州团练使从上皇北迁次洺州东与诸宗室议欲遁还据城谋未就而金人围合皆散走士晤乘驴西亡夜半盗敓驴去徒步疾趋迟明抵武安酒家语人曰我皇叔也邑官闻之来谒资以衣冠鞍马因募得少壮百余人从至磁州招集义兵以解洺围旬日间得胜兵五千人归附者数万时洺州守臣王麟欲叛降敌军民怒杀之推统制韩一为主士晤夜半薄城下力战破围翌日入城部分守御敌治壕堑树鹿角示以持久士晤厉将士死守飞火炮碎其攻具以计生得其首领敌乃解围去以功迁权知洺州仍兼防御使建炎二年金人再犯洺粮尽援绝众不能守乃拥士晤出城由白家滩抵大名府诏赴行在绍兴五年迁泉州观察使再迁平海军承宣使知南外宗正事时泉邸新建向学者少士晤奏宗子善轸文艺卓绝众所推誉乞免文解由是人知激劝迁节度使未拜而卒年四十六赠少师追封和义郡王淳熙中谥忠靖子不流历临安绍兴帅治有声　　韶王士歆
按宋史濮王传士歆濮恭孝王仲湜第十一子也由保康军节度使袭封加开府仪同三司累升三少庆元二年薨赠太傅追封韶王　　循王士
按宋史本传士字立之郇康孝王仲御第四子有大志好学善属文初补右班殿直累迁忠州防御使郑州观察使由宁远军承宣使转权同知大宗正事时康王建大元帅府士请于孟太后乞命帅府得承制便宜行事又请奉王承大统太后从之王遂即位除光山军节度使扈跸南幸黄潜善等用事士论其误国潜善斥之出知南外宗正事会苗傅刘正彦作乱士易服入杭以蜡书遗张浚趣其勤王复遗吕颐浩书勉其与浚同济国难苗傅等怒浚浚坐谪复遗浚书谓朝廷无他意俾贼勿疑耳事平加检校少保除同知大宗正事丁母忧起复除大宗正事请序位安定郡王下从之累乞祠不许以定策功诏其子不议改文秩不怞易环卫官加士检校少师寻加开府仪同三司判大宗正事入觐劝帝留意恤民金人既归河南陕西地命士谒陵寝遂入柏城披历榛莽随宜葺治礼毕而还特封齐安郡王以旌其劳寻权主奉濮安懿王祠事军兴罢宗室赐予至有丧不能敛者士以闻诏缌麻袒免亲任环卫官而身亡者赐钱有差士数言事忤秦桧及岳飞被诬士力辨曰中原未靖祸及忠义是忘二圣不欲复中原也臣以百口保飞无他桧大怒讽言者论士交通飞踪迹诡秘事切圣躬遂夺官中丞万俟复希旨连击之谪居于建凡十二年而薨年七十帝哀之赠太傅追封循王六子皆进官二阶长子不凡方苗傅之乱刲股纳蜡书持告张浚以功转两官易文资从赵哲收复建州杀叶浓以功赐爵二级　　建安郡王士按宋史本传士字仰夫太宗五世孙初以荫补官累转太子率府副率建炎初隆佑太后幸洪州敌奄至百司散走士至一大船中见二帝御容负以走遇溃兵数百同行至山中众欲聚为盗士出御容示之曰盗不过求食为朝夕计耳孰若仰给州县士以近属谕之必从如此则今日不饥饿后日不失赏是一举而两得也众听命乃走谒太后虔州会虔民作乱乡兵在外为应与官军相持士诣执政谓当请太后急肆赦人知免死庶可安集又宜急谕城中城中定则外寇可弭譬如服药心腹已安外御风湿乃余事耳赦既下城中遂定迁右监门卫大将军惠州防御使绍兴二十一年卒赠建宁军承宣使追封建安郡王　　安定郡王令畤
按宋史燕王传绍兴元年诏曰太祖皇帝刱业垂统德被万世神祖诏封子孙一人为安定郡王世世勿绝今其封不举朕甚悯之有司其上合封人名遵故事施行时燕秦二王后争袭封礼部员外郎王居正上言燕王亲太祖长子其后当袭封议遂定自绍兴至嘉定袭封者十五人惟令畤令令&#令衿迹颇着余皆继嗣娖娖无足称令畤字德麟燕懿王元孙也早以才敏闻元佑六年签书颍州公事时苏轼为守爱其才因荐于朝宣仁太后曰宗室聪明者岂少哉顾德行何如耳竟不许轼被窜令畤坐交通轼罚金已而附内侍谭稹以进绍兴初官至右朝请大夫吕颐浩请以令畤主行在大宗正司帝命易环卫官颐浩言令畤读书能文恐不须易帝曰令畤昔事谭稹颇违清议改右监门卫大将军荣州防御使权知行在大宗正事迁洪州观察使袭封安定郡王寻迁宁远军承宣使同知行在大宗正事四年薨贫无以为殓帝命户部赐银绢赠开府仪同三司　　安定郡王令矼
按宋史燕王传令矼绍兴五年由邵武军兵马都监袭封安定郡王授华州观察使寻除同知大宗正事踰年薨　　惠襄靖王令
按宋史燕王传令字深之初懿王生昌州团练使惟固惟固生楚安僖王从信从信生益公世逢世逢生令授右班禁直迁东头供奉官累监州县场库监司薛昂荐其才易资承事郎调颍州签判历绵州通判累知蜀州阆州庆源府召除卫尉少卿擢秘阁修撰再知庆源府建炎二年分西外宗子于泰州命令知西外宗正事除御营使司参赞军事挈宗子避地福州因置司焉元懿太子薨帝命令选艺祖后得三四人寻擢集英殿修撰知南外宗正再选宗子得伯琮伯浩养宫中后选得伯玖性亦聪慧高宗喜转令知泉州寻与祠以归令矼薨令改阆州观察使袭封安定郡王除同知大宗正事逾年授镇东军承宣使再迁保平军节度使绍兴十三年薨年七十五赠少师后追封惠王谥襄靖　　安定郡王令衿
按宋史燕王传令衿嘉孝穆公世子也博学有能文声中大观二年舍选靖康初为军器少监言事忤旨夺官绍兴七年以都官员外郎召张浚罢令衿请对留浚言官石公揆论令衿阿大臣复罢久之以事抵临安中丞李文会劾令衿昔为大臣缓颊今复奔走请托诏送吏部吏部直令衿奏除德安府通判迁知泉州泉属邑有隐士秦系故庐唐相姜公辅葬邑旁令衿建堂合祠之郡人感其化归寓三衢尝会宾客观秦桧家庙记口诵君子之泽五世而斩之句通守汪召锡桧兄婿也颇疑令衿讽教官莫汲诉令衿论日月无光谤讪朝政侍御史董德元承风旨劾之诬以赃私诏下令衿狱案验无状乃论令衿谤讪不逊追一官勒停令南外宗正司拘之桧除召锡湖南提举以报之衔令衿必欲置死地初赵鼎之子汾归过衢令衿赆之侍御史徐希桧旨诬令衿与汾有密谋伺朝廷机事捕汾下大理寺俾汾自诬与张浚李光等谋逆而令衿预焉狱上桧病不能省乃获免桧死复爵二十六年授明州观察使袭封引疾乞奉燕王祠许之寻加庆远军承宣使二十八年薨赠开府仪同三司　　安定郡王令话
按宋史燕王传令话建炎末为右武卫大将军信州防御使熙宁初首封秦王孙从式已而更封燕王曾孙世清宣和中又封秦王元孙令荡令荡卒令庇年最长礼官以为小宗不当封绍兴元年六月令话得袭封授宁州观察使二年七月薨赠开府仪同三司　　信王璩按宋史本传璩字润夫初名伯玖艺祖七世孙秉义郎子彦之子也生而聪慧初伯琮以宗子被选入宫高宗命鞠于婕妤张氏吴才人亦请于帝遂以伯玖命才人母之赐名璩除和州防御使时生七岁矣伯琮以建国公就傅璩独居禁中俄拜节度使封吴国公宰执赵鼎刘大中王庶等坚持之命不果行会秦桧专政遂除保大军节度使封崇国公寻诏赴资善堂听读绍兴十五年加检校少保进封思平郡王出就外第时伯琮已封普安郡王璩官属礼制相等夷号东西府逾年改武昌军节度使二十二年子彦卒璩去官持服终丧还旧官显仁太后崩普安郡王始立为皇太子璩因加恩称皇侄名位始定迁开府仪同三司判大宗正事置司绍兴府孝宗即位璩表请入贺许之特授少保改静江军节度使顷之省绍兴府宗正事改判西外宗正司璩累章乞闲改醴泉观使淳熙中除少傅高宗崩奔赴得疾踰年而薨年五十九追封信王累赠太保太师始璩之入宫也储位未定者垂三十年中外颇以为疑孝宗既立天性友爱璩入朝屡召宴内殿呼以官不名也赐予无算子四人师淳历忠州团练使永州防御使师灏师瀹师路并补武翼大夫孙希楙特补保义郎　　魏惠宪王恺
按宋史本传恺庄文同母弟也初补右内率府副率转右监门卫大将军贵州团练使孝宗受禅拜雄武军节度使开府仪同三司封庆王庄文太子薨恺次当立帝意未决既而以恭王英武类己竟立之加恺雄武保宁军节度使追封魏王判宁国府妻华国夫人韦氏特封韩魏两国夫人以示优礼赐黄金三千两白金一万两命宰执设祖于玉津园王登车顾谓虞允文曰更望相公保全比至镇奏朝天申节许之府长史上言欲与司马分治郡俾王受成恺奏曰臣被命判府今专委长史司马是处臣无用之地况一郡置三判府臣恐吏民纷竞不一徒见其扰长史司马宜主钱谷讼谍俾拟呈臣臣依而判之庶上下安事益易治又请增士人贡额朝廷悉从之恺究心民事筑圩田之隤圮者帝手诏嘉劳之淳熙元年徙判明州辍属邑田租以赡学得两岐麦图以献帝复赐手诏曰汝劝课艺植农不游惰宜获瑞麦之应加恺荆南集庆军节度使行江陵尹寻改永兴成德军节度使扬州牧七年薨于明州年三十五帝素服发哀于别殿赠淮南武宁军节度使扬州牧兼徐州牧谥惠宪王性宽慈上皇雅爱之虽以宗社大计出王于外然心每念之赐赉不绝讣闻帝泫然曰向所以越次建储者正为此子福气差薄耳治二郡有仁声薨之日四明父老乞建祠立碑以纪遗爱子二人摅柄摅早卒柄无子以希瞿子竑为嗣　　安定郡王令&#
按宋史燕王传令&#字君序以父任补右班殿直政和中迁承忠郎召试授从事郎宣和二年以贡士试舍选合格授宣教郎调信州永丰县丞中兴初累迁福州运判兼提点刑狱公事秦桧方柄用安定郡王绝封者十余年桧死次令衿当封适以事被拘遂命令&#袭封已而令&#以爵逊令衿乃升令&#秘阁修撰知台州移知绍兴府召权户部侍郎领严饶二州铸钱局先是诸州钱监兵匠多缺不补积其衣粮号三分缺额钱令&#请以其钱付诸监省朝廷降铜本钱又建议州县卖官田计所入高下守令进秩减磨勘有差州县义仓多红腐请岁出三之一以易新粟水旱为灾检放不及七分处所即许赈恤皆从之令衿薨令&#由崇庆军承宣使再袭封隆兴初除同知大宗正事奏减生日支赐并郊祀赏给以助军兴诏褒之迁敷文阁直学士特授左中大夫知绍兴府引疾乞祠以归寻薨年六十八令&#莅事明敏有风采然在广东日尝与副使章茇不协阴中以法陷茇于死世以此少之　　安定郡王令德
按宋史燕王传令德干道元年为武德郎时安定郡王令&#换文阶大宗正司奏令德授定武军承宣使袭封令德贫几不能出蜀七年令德薨　　安定郡王令&#
按宋史燕王传安定郡王令德薨时令憉当封以沉湎声色不任袭诏武德郎令&#袭封除金州观察使薨　　安定郡王子拣　子肜　子恭　子觌　伯栩　　伯柷　伯泽按宋史燕王传安定王令&#薨时秦王后无当袭者武翼郎子拣属燕王后年又最长得袭封子拣薨干道九年九月忠训郎子肜袭授容州观察使绍熙二年薨年八十余庆元元年十月忠翊郎子恭袭授利州观察使子恭薨嘉定二年七月子觌袭授金州观察使四年十一月伯栩袭授宣州观察使嘉熙元年十月伯柷袭授福州观察使八年十一月伯泽袭授潭州观察使　　崇国公不
按宋史本传不字仁仲嗣濮王宗晖曾孙也父士圃从上皇北迁遥拜集庆军节度使不初补保义郎绍兴二十七年登第易左宣义郎调婺州金华丞治县豪何汝翼械请于郡编隶他州邑人慑服除永州通判郡岁输米倍收其赢民病之不言于守损其数帅司檄不录靖州狱辩出冤者数十百人靖人德之绘其像以祠除知开州开在巴东俗鄙陋不为兴学俾民知孝义郡有盐井旧长吏必遣所亲监之私其利不罢遣盐利倍入郡计用饶以羡余代民输夏秋两税及天申节银绢在开二年民绝斗争夜户不闭诸司交荐以比古循吏转夔州转运判官开人数千遮城门不得行至夔民病上供银时部使者以亲故摄大宁盐场专其利不斥去而盐获羡余乃出钱市羡盐数十万斤易米得三万余斛运抵湖北市银以归代诸郡纳上供银省缗钱十五余万改成都路转运判官适岁饥不行抵泸南贷官钱五万缗遣吏分籴比至下令曰米至矣富民争发粟米价遂平双流朱氏独闭籴邑民群聚发其廪不抵朱氏法籍其米黥盗米者民遂定永康军岁治都江堰笼石蛇绝江遏水以灌数郡田吏盗金减役夫堰不固而圮田失水故岁屡饥不躬视操板筑绳吏以法乃出令民业耕者田主贷之事末作者富民赈之老幼疾患者官为粥视全活数百万黎州青羌奴结儿反制司调兵往戍属不给饷故事富人出粮而下户以力致于边不曰民饥不可扰也以籴余米发卒运之已而朝廷命不摄制司初官兵败前制使遣人赂奴结儿以和不曰奴结儿吐蕃小种也今且和若大族何不听会酋豪梦束畜列率数千人入汉地二百余里成都大恐不静以镇之召僚属饮夜遣步将领飞山军径赴沉黎又徙绵州兵戍&#州为后援戒之曰坚守勿动密檄诸蕃部生获吐蕃一人赏十缣杀一人二缣于是&#部川首领崖袜合诸部落大破吐蕃于汉源斩梦束畜列首来献凡十有六日而平嘉州虚恨蛮入寇不标吐蕃首境上蛮惧一夕遁去不乃令缘边家出丁夫一人分戍诸堡复其家不罢归蜀人送者自成都至双流遮道不得行未几除成都提刑改四西路转运判官廷臣荐其贤诏授右监门卫大将军惠州防御使知大宗正事非常制也吏白承受奏请须用中贵人不曰有司不存乎罢不用中贵人或请见辄谢出之进明州观察使俄升招庆军承宣使金人完颜烈来聘充馆伴副使金使从者旧见馆使皆对揖不不为礼宴玉津园不连射皆中使者惊服不以文行训勉族属荐其秀杰者奏新学宫增广弟子员仿大学校定法置自讼斋使有过者读书其中人人感励淳熙十四年卒年六十七赠开府仪同三司封崇国公不性笃孝生七岁遭父北迁每思慕涕泣长力学母曹氏止之答曰君父雠未报非敢志富贵也登第时已入仕法当超两秩请回授其母母封法止令人高宗嘉其志特封郡夫人居官所至有声立朝好言天下事蜀中武帅操重权不请复置安抚司相维而治其论王抃不宜拣选诸路军王友直不可为副都指挥使尤人所难言者遇大旱一日九疏劝上求直言通下情退而焚其&#时布衣上书狂悖多抵罪不谓太上皇帝不罪言者此宜书之御座右帝悚然可之既嘉其忠谅每宴禁中帝饮之酒顾谓皇太子曰此贤宗室也一日坐待漏院有给事中白英国公借击球马不正色曰上惟一皇孙万一马惊堕斩汝辈无益也马竟不可得所敬者朱熹张栻栻死为请谥又请用熹其好尚如此字典
无此字

　　秀安僖王子偁
按宋史本传子偁秦康惠王之后高宗族兄也康惠王生英国公惟宪惟宪生新兴侯从郁从郁生华阴侯世将世将生东头供奉官令侩令侩生子偁宣和元年舍试合格调嘉兴丞是年子伯琮生后被选入宫是为孝宗子偁召赴都堂审察改宗教郎通判湖州寻除直秘阁赐五品服孝宗既封建国公就傅子偁召对言宗室之寓于外者当聚居官舍选尊长钤束之年未十五附入州小学十五入大学许依进士就举未出官者亦许入学听读及二年听参选高宗纳其说迁朝奉郎秘阁修撰知处州已而乞祠许之累官左朝奉大夫绍兴十三年秋致仕明年春卒于秀州时孝宗为普安郡王疑所服诏侍从台谏议秦&#等请解官如南班故事普安亦自请持服许之及普安建节子偁以恩赠太子少师既为太子加赠太师中书令封秀王谥安僖配张氏封王夫人孝宗受禅称皇伯园庙之制未备绍熙元年始即湖州秀园立庙奉神主建祠临安府以藏神貌如濮王故事仍班讳　　崇宪靖王伯圭
按宋史秀王传嗣秀王伯圭字禹锡孝宗同母兄也初以恩补将仕郎调秀州华亭尉累官至浙西提刑司干办公事除明州添差通判孝宗受禅上皇诏除集英殿修撰知台州伯圭在郡颇着政绩除敷文阁待制改知明州充沿海制置使蕃商死境内遗赀巨万吏请没入伯圭不可戒其徒护丧及赀以归升敷文阁直学士以忧去服阕再知明州新学宫命宗子入学闲以规矩诏徙戍定海军于许浦伯圭奏定海当控扼之冲不可撤备请摘制司军以实其地从之海寇猖獗伯圭遣人谕降其豪葛明又遣明禽其党倪德二人素号桀黠伯圭悉抚而用之贼党遂散以功进一官累升显谟阁龙图阁学士在郡十年政宽和浚湖陂均水利辨冤狱尝获铸铜者不忍置诸法谕令易业民由是无再犯淳熙三年授安德军节度使寻加开府仪同三司充万寿观使朝德寿宫上皇赐玉带加少保封荥阳郡王高宗崩入临充攒宫总护使除少傅光宗即位升少师逾年召见迁太保封嗣秀王赐甲第于安僖祠侧臣僚上言治平中追崇濮邸王子孙几二十人皆自环卫序迁其官今居南班者止师夔一人非所以强本支而固盘石也前未建秀邸时欲赋以禄则不免责以吏事今已建邸而犹责吏事他日或不免于议治则伤恩不则废法曷归之南班俾无吏责而享富贵遂诏伯圭诸子得换班绍兴二年除判太宗正事建请别立宗学以教宗子超拜太师免奉朝请寻改崇信军节度使赐第还湖州寻薨于家讣闻帝为辍朝三日追封崇王谥宪靖伯圭性谦谨不以近属自居每日见行家人礼虽宴私隆洽执臣节愈恭一日孝宗问潜龙时事伯圭辞曰老臣矣不复能记问至再三终不言帝笑曰何太谨也益爱重之尝欲广其居并湖为复阁有司既度材矣伯圭固辞而止阜陵成迁中书令凡五让宁宗嘉其志诏别议褒崇之礼赠赞拜不名肩舆至殿门子九人师夔师揆师垂师师禹师皋师岩师弥师贡　　新安郡王师夔
按宋史秀王传崇宪靖王伯圭长子师夔字汝一初以祖恩补官调太平州芜湖簿隆兴元年改右承务郎历台州秀州通判直秘阁寻知徽州新学舍进直徽猷阁知湖州时归附从军而廪于湖者众不能给师夔请增廪仍别给僦屋钱以安其心帝称善诏诸郡行之除直龙图阁迁浙西提刑改江东运判建康务场往往夺民利为害滋甚师夔首罢之守臣以郡计所资诣师夔请复旧不从池州军帅霍政与守臣交上书相攻诏师夔究曲直政密遣人求庇师夔斥之具言状政坐罢去改秘阁修撰知明州兼沿海制置使加敷文阁待制转永庆军承宣使绍熙元年侍父入觐除兴宁军节度使宁宗即位加检校少保充阜陵桥道顿递使阜陵成迁开府仪同三司侍父归父薨未逾月师夔亦卒年六十一赠少师追封新安郡王　　沣恭惠王师揆
按宋史秀王传崇宪靖王伯圭第二子师揆字元辅初补右承务郎奉祠除添差湖州签判改婺州通判加直秘阁守臣韩元吉荐其材上以问史浩浩言其聪爽可任召对除江东提举奏免失陷常平人毋责偿改淮南漕寻迁淮西提刑兼提举领屯田事奏以荒圩给军士其屯田为民世业者勿夺从之及代去吏请献羡钱二十万师揆曰后将病民矣除直秘阁改江东转运副使加秘阁修撰知明州绍兴元年授观察使宁宗即位除奉国军承宣使寻升节度使召见赐肩舆超检校太保开府仪同三司充万寿观使袭封嗣秀王开禧元年奉朝请嘉定七年薨赠太傅追封沣王谥恭惠　　和端肃王师禹
按宋史秀王传崇宪靖王伯圭第五子师禹由保康军节度使除开府仪同三司袭封嗣秀王嘉定十六年薨赠太傅追封和王谥端肃　　越国忠宪公希言
按宋史本传希言字若讷惠王令元孙也淳熙十四年登第调衢州司户合郡民以计表其坊里标其户数为图献于守守才之西安令不职守檄希言摄邑漕善令会严州请复乌龙岭税场檄希言往访之俾令得复职希言力陈乌龙不当复漕怒曰衢已复孔步章戴二场何乌龙独不可复希言谓二场当并罢去漕不能夺二场竟亦废改吉州司理属邑有诬人以杀人罪者吏治之急囚诬服希言鞫得实檄县他捕乃得真盗用杨万里周必大荐授临安府司法改淮西总所干办移书约诸郡纲必时发至即受纳无滞留始至军库见钱不满千缗比去库钱充溢知临安仁和县辟学宫四百余亩适大旱蝗集御前芦场中亘数里希言欲去芦以除害中使沮其策希言驱卒燔之临平塘堤决希言督役亲捧土投石兵民争奋堤成因筑重堤后不复决民病和买绢折钱重希言节公费代其输除太社令迁枢密院编修官兼右司上言诸将但务城守敌来不拒去不复追异时之忧殆不止保江而已宜谕诸将一军受围诸军共守敌不渡淮则均受赏以战为守毋以守为守迁宗正丞请南班得与轮对许之累迁秘书丞著作郎军器少监皆兼右司又充密院检详为宰属枢掾凡六年奉祠去嘉定十七年卒年六十一赠资政殿大学士封越国公谥忠宪子与权登进士第再中刑法科官至开府仪同三司　　成国公希怿
按宋史本传希怿字伯和燕王八世孙登淳熙十四年进士第赵汝愚帅福建希怿为属吏尝言治人如修身治政如理家爱民如处昆弟取古今官着惠爱者缉为一编曰是吾师矣汝愚嘉之荐于宪辛弃疾弃疾尚气僚吏不敢与可否希怿独尽言无所避属邑侯官苦税重每不登额希怿稽核公帑羡钱以足之弃疾亦荐其能汝愚当国调江东运司干办同寅有坐冑党者诸司莫敢荐希怿贤其人请以荐己者荐之改太平州通判先是盗黥而逃者捕得处死希怿言强盗特贷命而辄逃者斩今黥罪致死非法之平也自是皆减死论迁江西茶盐提举岁饥恶少聚劫希怿将自临按幕属力止之不听曰希怿不出饥民终不得食且召乱矣遂行发粟赈给禽首谋者治之其党遂散升本路帅兼漕事黑风峒罗世传寇郴阳奸民潜通贼阴济以粮希怿捕治之贼乏食乃去未几李元砺寇郴陈廷佐寇南安复诱罗世传与合劫掠至龙泉有何光世者能知贼动息希怿授光世计俾诱世传诛元砺以自赎功未竟移知平江府其后世传果缚元砺以献廷佐势孤亦降移知太平州希怿为倅日习知其民利病遂损折市价减榷酤额以苏民力已而乞祠迁端明殿学土换昭信军节度使开府仪同三司致仕嘉定五年卒年五十八赠少保封成国公　　蒋国公不
按宋史濮王传不濮安懿王允让元孙也年七十六累转武功郎士歆既薨不年最高得袭封除福州观察使由庶官袭封自不始庆元五年转武安军承宣使俄薨赠开府仪同三司追封蒋国公　　安国公不按宋史濮王传不由武经大夫授利州观察使袭封开禧初迁宁远军承宣使薨赠开府仪同三司追封安国公　　高平郡王不俦
按宋史濮王传不俦开禧二年由安远军承宣使袭封除昭庆军节度使迁检校少保嘉定十年薨赠少师追封高平郡王　　惠国公不嫖
按宋史濮王传不嫖由武翼大夫袭封授福州观察使时嘉定十一年也逾年而薨赠开府仪同三司追封惠国公臣僚上言嗣濮王元降指挥虽有择高年行尊之文然高宗朝仪王仲湜以德望俱隆越仲孮而选拜武德郎次当袭封以官卑乃命士权奉祠事越十六年始正士俴之封是亦不拘定制也乞自今应封者命大宗司铨量都堂审察合门引见然后奏取进止宁宗然之　　惠国公不凌
按宋史濮王传不凌父士不嫖既薨不凌由右千牛卫将军授福州观察使袭封嘉定十五年迁奉国军承宣使十七年薨赠开府仪同三司追封惠国公　　沂靖惠王柄按宋史魏惠宪王传魏王恺子柄生于明州母卜氏信安郡夫人王薨还居行在柄性早慧帝爱之将内禅升耀州观察使封嘉国公庆元间封吴兴郡王领昭庆军节度使开禧三年薨赠太保封沂王谥靖惠子垓三岁而夭诏立宗室希瞿子为其后赐名均领右千牛卫将军置教授于府寻加福州观察使后更名贵和即镇王竑也　　镇昭肃王竑
按宋史本传镇王竑希瞿之子也初沂靖惠王薨无嗣以竑为之后赐名均寻改赐名贵和太子询薨乃立贵和为皇子赐名竑授宁武军节度使封祁国公嘉定十五年五月加检校少保封齐国公十七年六月辛未竑生子诏告天地宗庙社稷宫观八月癸未赐竑子名铨授左千牛卫大将军丁亥铨薨赠复州防御使追封永宁侯竑上表称谢竑好鼓琴丞相史弥远买美人善鼓琴者纳诸御而厚廪其家使美人&#竑动息必以告美人知书慧黠竑嬖之宫壁有舆地图竑指琼&#曰吾他日得志置史弥远于此又尝呼弥远为新恩以他日非新州则恩州也弥远闻之尝因七月七日进乞巧奇玩以觇之竑乘酒碎于地弥远大惧日夕思以处竑而竑不知也时沂王犹未有后方选宗室希子昀继之一日弥远为其父饭僧净慈寺独与国子学录郑清之登惠日阁屏人语曰皇子不堪负荷闻后沂邸者甚贤今欲择讲官君其善训迪之事成弥远之坐即君坐也然言出于弥远之口入于君之耳若一语泄者吾与君皆族矣清之拱手曰不敢乃以清之兼魏忠宪王府教授清之曰教昀为文又购高宗书俾习焉清之上谒弥远即以昀诗文翰墨以示弥远誉之不容口弥远尝问清之吾闻其贤已熟大要竟何如清之曰其人之贤更仆不能数然一言以断之曰不凡弥远颔之再三策立之意益坚清之始以小官兼教授其后屡迁兼如故宁宗崩弥远始遣清之往告昀以将立之之意再三言之昀默然不应最后清之乃言曰丞相以清之从游之久故使布腹心于足下今足下不答一语则清之将何以复命于丞相昀始拱手徐答曰绍兴老母在清之以告弥远益相与叹其不凡竑跂足以需宣召久而不至弥远在禁中遣快行宣皇子令之曰今所宣是沂靖惠王府皇子非万岁巷皇子苟误则汝曹皆处斩竑不能自已属目墙壁间见快行过其府而不入疑焉已而拥一人径过天已瞑不知其为谁甚惑昀既至弥远引入柩前举哀毕然后召竑竑闻命亟赴至则每过宫门禁卫拒其从者弥远亦引入柩前举哀毕引出帷殿帅夏震守之既而召百官立班听遗制则引竑仍就旧班竑愕然曰今日之事我岂当仍在此班震绐之曰未宣制以前当在此宣制后乃即位耳竑以为然未几遥见烛影中一人已在御坐宣制毕合门赞呼百官拜舞贺新皇帝即位竑不肯拜震捽其首下拜皇后矫遗诏竑开府仪同三司进封济阳郡王判宁国府帝因加竑少保进封济王九月丁丑以竑充醴泉观使令就赐第宝庆元年正月庚午湖州人潘壬与其弟丙谋立竑竑闻变匿水窦中壬等得之拥至州治以黄袍加身竑号泣不从不获已与之约曰汝能勿伤太后官家乎众许诺遂发军资库金帛会子犒军命守臣谢周卿率官属入贺伪为李全榜揭于门数弥远废立罪云今领精兵二十万水陆进讨比明视之皆太湖渔人及巡尉兵卒不满百人耳竑知其谋不成率州兵讨之遣王元春告于朝弥远命殿司将彭任讨之至则事平弥远令客秦天锡托召医治竑疾竑本无疾丙戌天锡诣竑谕旨逼竑缢于州治帝辍朝赙银绢各一千会子万贯赠少师保静镇潼军节度使给事中盛章权直舍人院王塈一再缴奏诏从之右正言李知孝累奏追夺王爵降封巴陵县公于是在廷之臣真德秀魏了翁洪咨夔胡梦昱等每以竑为言弥远辄恶而斥远之端平元年诏复官爵妻吴氏为比丘尼赐惠净法空大师月给&#钱百贯景定五年度宗降诏追复元赠节度使德佑元年提领户部财用兼修国史常楙请立竑后试礼部侍郎兼中书舍人王应麟请更封大国表墓锡谥命大宗正司议选择立后迎善气销恶运莫先于此下礼部议赠太师尚书令依旧节度使升封镇王谥昭肃以田万亩赐其家遣应麟致祭按齐东野语穆陵既正九五之位皇兄济王竑出封宛陵辞不就史丞相同叔以其有逼近之嫌遂徙寓于霅城之西宝庆元年乙酉正月八日含山狂士潘甫与弟壬丙率太湖亡命数十人各以红半袖为号乘夜逾城而入至邸索王声言义举推戴王闻变易敝衣匿水窦中久而得之拥至州治旋往东岳行祠取龙椅置州厅以黄袍加之王号泣不从胁之以兵不获已与之约曰汝能勿伤太后官家否众许诺遂发军资库出金帛楮券犒军命守臣谢周卿率见任及寄居官立班且揭李全榜于州门声言史丞相私意援立等罪且称见率精兵二十万水陆并进时皆耸动以为山东狡谋比晓则执兵者大半皆太湖渔人巡校司蛮卒辈多识之始疑其伪王乃与郡将谋帅州兵剿之其数元不满百也潘壬竟逸去后明亮获之楚州河岸王元春遂以轻舟告变于朝急调殿司将彭任赴之兵至贼已就诛矣时主兵官有苟统领者坚欲入城意在乘时劫掠舟抵南关张王祠下忽若有方巾着白袍人挤之入水于是亟闻之朝廷亦以事平俾班师焉使非有此一城必大扰矣越一日史相遣其客秦天锡来且颁宣医视疾之旨时王本无疾实使之自为之计遂缢于州治之便室舁归故第治丧本州有老徐驻泊云尝往视疾至则已死矣见其已用锦被覆于地口鼻皆流血沾渍衣裳审尔则非缢死矣始欲治丧于西山寺其后遂&#葬西溪焉初朝廷得报谓出山东谋史揆惧甚既而事败李全亦自通于朝以为初不与闻疑虑始释遂下诏贬王为巴陵县公夫人吴氏赐度牒为女冠移居绍兴改湖州为吉安州王元春以告变功遂知乡郡时秀王第十三子师弥逃难菁山园庙亦奖其能守园陵躐等升嗣袭甚者以潘阆尝从秦王为记室有同谋之嫌亦黜其先贤之祀焉先是天台宋济仲楫为守日更立诸坊扁其左题曰守臣宋济立未几变作或以为先谶云其后魏了翁华父真德秀希元洪咨夔舜俞潘枋庭坚皆相继疏其冤大理评事庐陵胡梦昱季晦应诏上书引晋申生为厉汉戾太子及秦王廷美之事凡万余言讦直无忌遂窜象州翁定杜丰胡炎皆有诗送之翁云应诏书闻便远行庐陵不独说邦衡寸心只恐孤天地百中何期累弟兄世态浮云多变换公朝初日合清明危言在国为元气君子从来岂愿名杜云庐陵一小郡百岁两胡公论事虽小异处心应略同有书莫焚&#无恨岂伤弓病愧不远别写诗霜月中胡云一封朝奏大明宫吹起庐陵古直风言路从来天样阔蛮烟谁使径旁通朝中竞送长沙傅岭表争迎小淡翁学馆诸生空饱饭临汾忧国意何穷竟殁于贬所端平更化诏许归葬官其一子洪舜俞当制云朕访落伊始首下诏求谠言盖与谏鼓谤木同意以直言求人而以直言罪之岂朕心哉尔风裁峻洁志概激壮由廷尉平上书公车言人之所难言方嘉贯日之忠已堕偃月之计问涂胥口访事泷头曾无几微见于面何气节之烈也仁祖能起介于远谪之余孝祖能拔铨于投荒之后抚今怀远魂不可招潦雾堕鸢追悔何及仍官厥子以旌折槛之直且识投杼之过尔虽死不朽矣以周成子与谋鞫之棘寺不服大理卿徐瑄力辨其非皆坐贬死台谏李知孝莫泽奉承风旨凡平日睚&#之怒悉指以从伪弹劾无虚日朝野为之侧足越再岁忽颁宽恩或谓史揆尝有所睹而然辛卯郁攸之变太室省部悉为煨烬下诏求言藉田令徐清叟应诏疏略云人伦睦则天道顺一或悖其常则天应之以祸也巴陵有过罔克继绍大臣协定大计挈神器归之陛下不幸狂寇猝发陷巴陵于不道衣服僭拟死有余罪然在彼纵非而在我者不可不厚夺爵废祀暂焉犹可久而不赦厥罚甚焉况曩因巴陵诖误名在丹书者比以庆赉生者叙复死者归葬然恩及&#逖而亲者反薄臣恐宁宗在天之灵或谓不然也盖陛下之与巴陵俱宁宗皇帝之子陛下富贵如此而巴陵僇辱如彼讵合人父均爱其子之意近者京城之火上延太室往往缘此盖以陛下一念之愠忍加同气累载积年犹未消释有以伤和而召异也云云癸巳六月御笔命有司改葬追复王爵所有命继之事则事关家国非朕敢私丙申岁正言方大琮奏疏亦云古今有不可亡之理理者何纲常是也陛下隐之于心其有不安者乎臣在田野间侧闻宁宗皇帝嘉定选择之时追记先朝眷念魏邸故陛下之立必自魏来彼故王退守藩服变出仓卒霅川之举深可痛矣臣尝记真德秀之疏曰前有避匿之迹后有讨捕之谋又记洪咨夔之疏曰霅川之变非济邸之本心济邸之殁非陛下之本心魏了翁直前之疏徐清叟火灾之疏皆可谓得其情矣胡梦昱一疏尤为恻怛贯穿百代之兴亡指陈天人之感应读之使人流涕当是时也天地祖宗犹有以察陛下之有所制黄壤沉魄犹有以谅陛下之不得已今将十载天毙老妖端平改弦威福自出此非昭冤雪枉之时乎臣恭睹六年六月御笔有曰胁狂陷逆又曰复爵位而立后一事则以事系家国难以轻议又恭睹二年七月御笔有曰卫王功茂深欲保全其家又曰札付宅之兄弟自今臣僚无复&#摭一则牢关固拒如待深雠何其重于继同气之后一则丁宁覆护如抚爱子何其厚于保奸孽之家合二笔而观有人心者以为何如哉故王之迹非若秦邸而秦邸子孙至今繁盛今也西溪荒阡麦饭无主霜嫠孤寄抑堕缁流云云臣剽闻故王常从陛下会朝侍班同榻共食情爱备至使无弥远先入之言宁不怆念畴昔之故若故王者生蒙友爱之义死乃不蒙继绝之恩乎臣闻真德秀垂殁语其家以不能申前言为大恨又见洪咨夔尝对臣言曰上意未回则天意亦未易回今二臣亡矣独梦昱所谓冤不散则祸不消今虽官其一子未足偿其一门之痛是不惟故王之冤未散而梦昱之论亦未明也群臣泛议一语及此摇手吐舌指为深讳陛下豁然开悟特下明诏正权臣之罪洗故王之冤则端平德刑之大者明矣是必改茔高燥亟谋绍承幸伉俪之犹存庶精爽之有托若敖之鬼不馁新城之巫永消则天心之悔祸有期人心之厌乱有日特在陛下一念间耳宋文帝何如主犹能还二王之家正徐傅之戮而况九京之下所望于英明之主哉云云丙申明禋大雷电雨雹诏求直言架阁韩祥疏曰四海之大谁无兄弟尊为元首宁忍忘情宿草荒阡彼独何辜二三臣子劝陛下绍巴陵之后则弗顾请陛下行徐傅之诛则弗忍焉知新城冤魄不日夜恻怆请命上帝乎司农丞郑逢辰封章略曰妖由人兴变不虚发推原其故陛下掇天怒者其失有四一曰天伦未笃二曰朝纲未振三曰近习之势寖张四曰后宫之宠寖盛何谓天伦未笃兄弟人之大伦也巴陵之死幽魂&#葬败冢荒丘天阴鬼哭夜雨血腥行道之人见者陨涕太子申生之死犹能请命于帝巴陵亦先帝之子陛下之兄也霅川之变窜身水窦襟裾沾濡凶徒迫胁情实可怜今乃烝尝乏祀嫠妇无归岂不掇天怒耶云云丁酉火灾三学生员上书谓火起新房廊乃故王旧邸之所火至仙林寺而止乃故王旧宅之林皆指为伯有为厉之验太常丞赵琳疏亦以春秋郑伯有良霄为厉之验一时朝绅韦布咸谓故王之冤不伸致干和气独府学生李道子立异一书援唐立武后事谓此陛下家事勿恤人言又有广南额外摄官事邹云一书尤为可骇大略为济邸不能一死受程军陈登之徒班廷拜舞于仓猝之际天日开明着身无地夫复何言今天下之士反起兴怜陛下又从而加惠之复其爵位给其帑藏可谓曲尽其恩今天下之士不知大义所在复以立嗣为言簧鼓天下之听且济邸虽未得罪于天下而实得罪于春秋济王不道法所当除陛下尚轸在原犹存爵位借使勉从群议俾延于世不可也矧当世情多阻之时人心趋乱者众万一贪夫不靖之徒有以立楚怀王孙而激乱者当是之时置国家于何地其亦不思之甚矣以真德秀之贤犹且昧此况他人乎二人并特旨补将仕郎权夕郎丁伯桂驳之乃止殿院蒋岘伯见谓火灾止是失备更无余说且云济邸之于陛下本非同气之亲非兄弟而强为兄弟又云中庸达道始于君臣而次于父子大易二篇基于父子而成于君臣而况下于父子者乎以此见君臣之道独立于天地之间又云君臣既定父子不必言兄弟不当问又云天不能命神不能语巫而诬焉于是太武学生刘实甫等二百余人相率上书力攻之岘遂罢言职至景定甲子岁度宗践祚之初监察御史常懋长孺奏巴陵之事岂其本心真宗能还秦邸之后以成太宗之心陛下岂不能为故王续一线之脉哉既而御笔云济王生前之官先帝已与追复尚有未复所赠官尝曰留以遗后人即仁皇践祚赠秦王太师尚书令之典也所宜继志以慰泉壤可追复太师保静镇潼军节度使仍令所属讨论坟茔之制日下增修余照先帝端平元年六月十二日指挥又至德佑乙亥边事俶扰台臣以此为请而常长孺入为文昌一再奏陈以为此亦挽回天意之机且霅川之事非其本心置之死地过矣不为立后又过矣匹夫匹妇之冤犹能召飞霜枯草之灾况尝备储闱之选乎且理宗以来疆土日蹙灾变日至毋乃巴陵得请于帝乎若子产所谓有以归之斯可矣欲乞英断为理祖度考了此一段未为之事不然臣恐申生之请未已也遂有旨太师保静镇潼军节度使济王特封镇王赐谥昭肃所有坟茔令临安府两浙漕司相视更加修缮仍令封椿安边所拨田一万亩给赐仍差王应麟前往致祭盖应麟亦尝有请也又批令于两班中择昭穆相当二二岁以下者指定一员以奉其祀呜呼挽回天意至此亦晚矣悲夫按癸辛杂识济王夫人吴氏恭圣太后之侄孙也性极妒忌王有宠姬数人殊不能容每入禁中必察之杨后具言王之短无所不至一日内宴后以水晶双莲花一枝命王亲为夫人簪之且戒其夫妇和睦未几王与吴复有小竞王乘怒误碎其花及吴再入禁中遂谮言碎花之事于是后意甚怒已有废储之意会王在邸新饰素屏书南恩新三大字或扣其说则曰花儿王与史丞相通同为奸待异日当窜之上二州也既而语达王与史密谋之杨后遂成废立之祸焉盖当时盛传花儿王者秽乱宫闱市井俚歌所唱花儿王开者盖指此也
　宗藩部列传三十八
　　金一
　　沂国公劾孙　豫国公蒲家奴
按金史景祖诸子传景祖昭肃皇后生韩国公劾者次世祖次沂国公劾孙次肃宗次穆宗次室注思灰契丹人生代国公劾真保次室温迪痕氏名敌本生虞国公麻颇隋国公阿离合懑郑国公谩都诃　按本传劾孙天会十四年大封宗室劾孙追封王爵正隆例降封沂国公子蒲家奴又名昱尝从太祖伐留可坞塔太祖使蒲家奴招诈都诈都即降康宗八年系辽籍女直纥石烈部阿里保太挛阻兵招纳亡命边民多亡归之蒲家奴以偏师夜行昼止抵石勒水袭击破之尽俘其孥而还边氓自此无复亡者后与宗雄视泰州地土太祖因徙万家屯田于其地天辅五年蒲家奴为昃勃极烈遂为都统使袭辽帝而以雨潦不果行既而忽鲁勃极烈杲都统内外诸军以取中京蒲家奴等皆为之副辽帝西走都统杲使蒲家奴以兵一千助挞懒击辽都统马哥与挞懒不相及蒲家奴与赛里斜野降其西北居延之众而降民稍复逃散毗室部亦叛遂率兵袭之至铁吕川遇敌八千遂力战兵败察剌以兵来会追及敌兵于黄水获畜产甚众是役也奥炖按打海被十一创竟败敌兵而还军于旺国崖西赛里亦以兵会太祖自草泺追辽帝蒲家奴宗望为前锋戒之曰彼若深沟高垒未可与战即侦伺巡逻勿令遁去以俟大军若其无备便可击也上次胡离畛川吴十马和尚至小鱼泺夜潜入辽主营执新罗奴以还遂知辽帝所在蒲家奴等昼夜兼行追及于石辇铎我兵四千至者才千人辽兵围之余睹指辽帝麾盖骑兵驰之辽帝遁去兵遂溃所杀甚众宗翰为西北西南两路都统蒲家奴斡鲁为之副乌虎部叛蒲家奴讨平之天会间为司空封王天眷二年宗盘等诛辞及蒲家奴诏夺司空是年薨天德初配享太祖庙廷正隆二年例封豫国公　　虞国公麻颇　虞国英毅公谩都本
按金史本传麻颇天会十五年封王正隆例封虞国公长子谩都本孝友恭谨多谋而善战年十五隶军中从攻窝卢欢及系辽女直胡失荅等为变谩都本自为质遂从胡失荅归中途以计杀守者而还攻宁江州取黄龙府破高永昌取春泰州皆有功多受赏赉遂为谋克讨岭东未服州郡过土河东山败贼三千人奚契丹寇土河西与猛安蒙葛麻吉击之谩都本对敌之中摧锋力战破其众九万人奚众万余保阿邻甸复击败之降其旁近居人复以五百骑破辽兵一千生擒其将以归与阇母攻兴中府中流矢卒年三十七天眷中赠金紫光禄大夫谥英毅　　隋刚宪王阿离合懑
按金史本传隋王阿离合懑景祖第八子也健捷善战年十八腊醅麻产起兵据暮棱水乌春窝谋罕以姑里甸兵助之世祖擒腊醅暮棱水人尚反侧不自安使阿离合懑往抚察之与斜&#合兵攻窝谋罕乌春已死窝谋罕弃城遁去后从撒改讨平留可阿离合懑功居多太祖擒萧海里使阿离合懑献馘于辽太祖谋伐辽阿离合懑实赞成之及举兵阿离合懑在行间屡战有功及太宗等劝进太祖未之许也阿离合懑昱宗翰等曰今大功已集若不以时建号无以系天下心太祖曰吾将思之收国元年太祖即位阿离合懑与宗翰以耕具九为献祝曰使陛下毋忘稼穑之艰难太祖敬而受之顷之为国论乙室勃极烈为人聪敏辨给凡一闻见终身不忘始未有文字祖宗族属时事并能默记与斜葛同修本朝谱牒见人旧未尝识闻其父祖名即能道其部族世次所出或积年旧事偶因他及之人或遗忘辄一一辨析言之有质疑者皆释其意义世祖尝称其强记人不可及也天辅三年寝疾宗翰日往问之尽得祖宗旧俗法度疾病上幸其家问疾问以国家事对曰马者甲兵之用今四方未平而国俗多以良马殉葬可禁止之乃献平生所乘战马及以马献太宗使其子蒲里迭代为奏奏有误语即哂之宗翰从傍为改定进奏讫薨年四十九上闻阿离合懑临薨有奏事曰临终不乱念及国家事真贤臣也哭之恸及葬上亲临熙宗时追封隋国王天德中改赠开府仪同三司隋国公大定间配飨太祖庙庭谥曰刚宪子赛也斡论赛也子宗尹　　郑国定济公谩都诃
按金史本传谩都诃屡从征伐天会二年为阿舍勃极烈参议国政明年薨天会十五年大封宗室追封王正隆例封郑国公明昌五年谥定济　　魏定肃王斡带
按金史世祖诸子传翼简皇后生康宗次太祖次魏王斡带次太宗次辽王斜也次室徒单氏生卫王斡赛次鲁王斡者次室仆散氏生汉王乌故乃次室朮虎氏生鲁王阇母次室朮虎氏生沂王查剌次室乌古论氏生郓王昂　按本传斡带年二十余撒改伐留可斡带与习不失阿里合懑等俱为裨将诸将议攻取斡带主攻城便太祖将至军斡带迎之谓太祖曰留可城且下勿惑他议太祖从之至军中众议乃决斡带急起治攻具其夜进兵攻城迟明破之及二涅囊虎路二蠢出路寇盗斡带尽平之康宗二年甲申苏滨水诸部不听命康宗使斡带等往治其事行次活罗海川撒阿村召诸部诸部皆至惟含国部斡豁勃堇不至斡准部狄库德勃堇职德部&#故速勃堇亦皆遁去遇坞塔于马纪岭坞塔遂执二人以降于是使斡带将兵伐斡豁募军于苏滨水斡豁完聚固守攻而拔之进师北琴海辟登路攻拔泓忒城取畔者以归太祖于母弟中最爱斡带斡带归自泓忒城太祖以事如宁江州欲与斡带偕行斡带曰兵役久劳未及息也遂不果行太祖还昼寐于来流水傍梦斡带之场圃火禾尽焚不可扑灭觉而深念之以为忧是时斡带已寝疾太祖至闻之过家门不下马径至斡带所问疾未几薨年三十四太祖每哭之恸谓人曰予强与之偕行未必死也斡带刚毅果断服用整肃临战决策有世祖风世祖之世军旅之事多专任之太祖平辽叹曰恨斡带之不及见也天会十五年追封仪同三司魏王谥曰定肃　　辽智烈王杲
按金史本传杲本名斜也世祖第五子太祖母弟收国元年太宗为谙班勃极烈杲为昃勃极烈天辅元年杲以兵一万攻泰州下金山县女固室四部及渤海人皆来降遂克泰州城中积粟转致乌林野赈先降诸部因徙之内地天辅五年为忽鲁勃极烈都统内外诸军取中京实北京也蒲家奴宗翰宗干宗盘副之宗峻领合扎猛安皆受金牌耶律余睹为乡导诏曰辽政不纲人神共弃今欲中外一统故命汝率大军以行讨伐尔其慎重兵事择用善谋赏罚必行粮饷必继勿扰降服勿纵俘掠见可而进无淹师期事有从权毋烦奏禀复诏曰若克中京所得礼乐图书文籍并先次津发赴阙当是时辽人守中京者闻知师期焚刍粮欲徙居民遁去奚王霞末则欲视我兵少则迎战若不敌则退保山西杲知辽人无斗志乃委辎重以轻兵击之六年正月克高恩回纥三城进至中京辽兵皆不战而溃遂克中京获马一千二百牛五百驼一百七十羊四万七千车三百五十辆乃分兵屯守要害之地驻兵中京使使奏捷献俘诏曰汝等提兵于外克副所任攻下城邑抚安人民朕甚嘉之分遣将士招降山前诸部计已抚定山后若未可往即营田牧俟秋大举更当熟议见可则行如欲益兵具数来上无恃一战之胜辄自弛慢善抚存降附宣谕将士使知朕意完颜欢都游兵出中京南遇骑兵三十余绐曰乞明旦来降于此杲信之使温迪痕阿里出纳合钝恩蒲察婆罗偎诸甲拔剔邻往迎之奚王霞末兵围阿里出等遂据&#去马皆殊死战败霞末兵追杀至暮而还是役纳合钝恩功为多宗翰降北安州希尹获辽护卫习泥烈言辽主在鸳鸯泺畋猎可袭取之宗翰移书于杲请进兵使者再往曰一失机会事难图矣杲意尚未决宗干劝杲当从宗翰策杲乃约宗翰会奚王岭既会始定议杲出青岭宗翰出瓢岭期羊城泺会军时辽主在草泺使宗翰与宗干率精兵六千袭之辽主西走其都统马哥趋捣里挞宗翰遣挞懒以兵一千往击之挞懒请益兵于都统杲而获辽枢密使得里底父子西京已降复叛杲使招之不从遂攻之留守萧察剌逾城降四月复取西京杲率大军趋白水泺分遣诸将招抚未降州郡及诸部于是辽秦晋国王耶律捏里自立于燕京山西诸城虽降而人心未固杲遣宗望奏事仍请上临军耶律坦招西南招讨司及所属诸部西至夏境皆降耶律佛顶亦降于坦金肃西平二郡汉军四千叛去坦与阿沙兀野挞不野简料新降丁壮迨夜袭之诘旦战于河上大败其众皆委仗就擒耶律捏里移书于杲请和杲复书责以不先禀命上国辄称大号若能自归当以燕京留守处之捏里复以书来其略曰昨即位时在两国绝聘交兵之际奚王与文武百官同心推戴何暇请命今诸军已集傥欲加兵未能束手待毙也昔我先世未尝残害大金人民宠以位号日益强大今忘此施欲绝我宗祀于义何如也傥蒙惠顾则感戴恩德何有穷已杲复书曰阁下向为元帅总统诸军任非不重竟无尺寸之功欲据一城以抗国兵不亦难乎所任用者前既不能死国今谁肯为阁下用者而云主辱臣死欲恃此以成功计亦疏矣幕府奉诏归者官之逆者讨之若执迷不从期于殄灭而后已捏里乃遣使请于太祖赐捏里诏曰汝辽之近属位居将相不能与国存亡乃窃据孤城僭称大号若不降附将有后悔六月上发京师诏都统曰汝等欲朕亲征已于今月朔旦启行辽主今定何在何计可以取之其具以闻杲使马和尚奉迎太祖于挞鲁河干鲁娄室败夏将李良辅使完颜希尹等奏捷且请徙西南招讨司诸部于内地希尹等见上于太泺西南上嘉赏之上至鸳鸯泺杲上谒上追辽主至回离畛川南伐燕京次奉圣州诏曰自今诸诉讼书付都统杲决遣若有大疑即令闻奏太祖定燕京还次鸳鸯泺以宗翰为都统杲从上还京师太宗即位杲为谙班勃极烈与宗干俱治国政天会三年伐宋杲领都元帅居京师宗翰宗望分道进兵四年再伐宋获宋二主以归天会八年薨皇统三年追封辽越国王天德二年配享太祖庙庭正隆例封辽王大定十五年谥曰智烈子孛吉　　卫王斡赛按金史本传斡赛穆宗初斡准部族相钞略遣纳根涅孛堇以其兵往治纳根涅擅募苏滨水人为兵不听辄攻略之其人来告穆宗使斡赛及冶诃往问状纳根涅虽伏而不肯偿所取因遁去冶诃等皆不欲追斡赛督军而进至把忽岭西毛密水及之大破其众纳根涅死焉斡赛抚定苏滨水民部执纳根涅之母及其妻子而归穆宗曰斡赛年尚幼已能集事可嘉也康宗二年甲申斡带治苏滨水诸部斡赛斡鲁佐之定诸部而还久之高丽杀行人阿聒胜昆而筑九城于曷懒甸斡赛将内外兵劾古活茁蒲察狄古乃佐之高丽兵数万来拒斡赛分兵为十队更出迭入遂大破之斡赛母和隈疾笃召还以斡鲁代之未几斡赛复至军再破高丽军进围其城七月高丽请和尽归前后亡命及所侵故地退九城之戍遂与之和皇统五年追封卫国王子宗永　　鲁庄襄王阇母
按金史本传阇母世祖第十一子太祖异母弟也高永昌据东京斡鲁征伐之阇母等为之佐已克渖州城中出奔者阇母邀击殆尽与永昌隔沃里活水众遇淖不敢进阇母以所部先济诸军毕济军东京城下城中人出城来战阇母破之于首山歼其众获马五百匹及斡鲁古以罪去咸州阇母代之于是阇母为咸州路副统辽议和久不成太祖进兵诏咸州路都统司令斜葛留兵一千镇守阇母以余兵会于浑河太祖攻上京实临潢府谕之不下辽人恃储蓄自固上亲临阵阇母以众先登克其外城留守挞不野率众出降都统杲兵至中京阇母自城西沿土河以进城中兵尚余三千皆不能守遂克之宗翰等攻西京阇母娄室等于城东为木洞以捍蔽矢石于北隅以刍茭塞其隍城中出兵万余将烧之温迪罕蒲匣率众力战执旗者被创蒲匣自执旗奋击却之又为四轮革车高出于堞阇母与麾下乘车先登诸车继之遂克西京与辽步骑五千战于朔州之境斩首三百级复败辽骑三百于河阴辽兵五千屯于马邑县南复击破之隳其营垒尽得其车马器械辽兵三万列营于西京之西阇母以三千击之阇母使士卒皆去马阵于沟堑之间曰以一击十不致之死地不可使战也谓众曰若不胜敌不可以求生于是人皆殊死战辽兵遂败追至其营而止明日复败其兵七百余人兴中府宜州复叛阇母讨之并下诏招谕诏阇母曰辽之土地皆为我有彼虽复叛终皆吾民可纵其耕稼毋得侵掠勃堇蒙刮斜&#吾挞等获契丹九斤兴中平阇母为南路都统讨回离保诏曰回离保以乌合之众保据险阻其势必将自毙若彼不出掠毋庸攻讨耶律奥古哲等杀回离保于景蓟之间其众遂溃张觉据平州叛入于宋阇母自锦州往讨之觉将以兵胁迁来润隰四州之民阇母至润州击走张觉军逐北至榆关遣俘持书招之复败觉兵于营州东北欲乘胜进取南京时方暑雨退屯海壖逐水草休息使仆虺蒙刮两猛安屯润州制未降州县不得与觉交通九月阇母破觉将王孝古于新安败觉军于楼峰口复与觉战于兔耳山阇母大败太宗使宗望问阇母败军之状宗望遂以阇母军讨觉及宗望破张觉太宗乃赦阇母召宗望赴阙阇母连破伪都统张敦固遂克南京执敦固杀之上遣使迎劳之诏曰闻下南京抚定兵民甚善诸军之赏卿差等以给之又诏曰南京疆埸如旧屯兵以镇之命有司运米五万石于广宁给南京润州戍卒遂下宜州拔牙山杀其节度使韩庆民得粮五千石诏以南路岁饥许田猎其后宋童贯郭药师治兵阇母辄因降人知之即具奏语在宋事中而宗翰宗望皆请伐宋于是阇母副宗望伐宋宗望以阇母属尊先皇帝任使有功请以为都统以监战事于是阇母为都统扫喝副之败郭药师兵于白河遂降燕山以先锋渡河围汴宋人请盟将士分屯于安肃雄霸广信之境宗望还山西阇母与刘彦宗留燕京节制诸军八月复伐宋大军克汴州诸军屯于城上城中诸军溃而西出者十三万人阇母挞懒分击大败之师还阇母为元帅左都监攻河间下之大破敌兵万余于莫州宗辅为右副元帅徇地淄青阇母与宗弼分兵破山谷诸屯宋李成兵围淄州乌林答泰欲破之阇母克潍州迪古补朮烈速连破赵子昉等兵至于河上乌林答泰欲破敌于灵城镇及议伐康王阇母欲先定河北然后进讨太宗乃酌取群议之中使娄室取陕西宗翰宗辅南伐天会六年薨年四十熙宗时追封吴国王天德二年配享太祖庙庭正隆改封谭王大定二年徙封鲁王谥庄襄子宗叙　　郓王昂
按金史本传郓王昂本名吾都补世祖最幼子也常从太祖征伐天辅六年昂与稍喝以兵四千监护都部降人处之岭东就以兵守临潢府昂不能抚御降人苦之多叛亡者上闻之使出里底戒谕昂已过上京诸部皆叛去惟章愍宫小室韦二部达内地诏谙班勃极烈吴乞买曰比遣昂徙诸部多致怨叛稍喝驻兵不与讨袭致使降人复归辽主违命失众当置重法若有所疑则禁锢之俟师还定议是时太宗居守辞不失副之辞不失劝太宗因国庆可薄其罚于是杖昂七十拘之泰州而杀稍喝天会六年权元帅左都监十五年为西京留守天眷三年为平章政事皇统元年封漆水郡王二年制诏昂署衔带皇叔祖字封郓王是岁薨子郑家鹤寿鹤寿累官耶鲁瓦群牧使死于契丹撒八之难语在忠义传　　景宣皇帝宗峻
按金史太祖诸子传太祖圣穆皇后生景宣帝丰王乌烈赵王宗杰光懿皇后生辽王宗干钦宪皇后生宋王宗望兖王宗隽渖王讹鲁宣献皇后生睿宗豳王讹鲁朵元妃乌古论氏生渖王宗弼卫王宗强蜀王宗敏崇妃萧氏生纪王习泥烈息王宁吉莒王燕孙娘子独奴可生邺王斡忽　按世纪景宣皇帝讳宗峻本讳绳果太祖第二子母曰圣穆皇后唐括氏太祖元妃宗峻在诸子中最嫡天辅五年忽鲁勃极烈杲都统诸军取中京帝别领合扎猛安受金牌既克中京遂与杲俱袭辽主于鸳鸯泺辽主走阴山耿守忠救西京帝与宗翰等击走之西京城南有浮图敌先据之下射士卒多伤帝曰先取是则西京可下既而攻浮图克之遂下西京太祖崩帝与兄宗干率宗室群臣立太宗天会二年薨熙宗即位追上尊谥曰景宣皇帝庙号徽宗改葬兴陵海陵弒立降熙宗为东昏王降帝为丰王世宗复尊熙宗庙谥尊帝为景宣皇帝子合剌常胜查剌合剌是为熙宗　　赵王宗杰
按金史本传宗杰本名没里野景宣帝同母弟也天会五年薨天会十三年谥孝悼天眷元年追封越王以其长子奭为会宁牧封邓王后为上京留守再改燕京西京皇统三年薨子阿楞挞楞海陵为相将谋弒立构而杀之海陵篡立并杀宗杰妻大定间赠宗杰太师进封赵王　　辽忠烈王宗干
按金史本传宗干本名干本太祖庶长子母光懿皇后太祖伐辽辽人来御遇于境上使宗干率众先往填堑士卒毕渡渤海军驰突而前左翼七谋克少却遂犯中军杲辄出战太祖曰遇大敌不可易也使宗干止杲宗干驰出杲前控止导骑哲垤之马杲乃还达鲁古城之战宗干以中军为疑兵太祖既攻下黄龙府即欲取春州辽主闻黄龙不守大惧即自将籍宗戚豪右少年与四方勇士及能言兵者皆隶军中宗干劝太祖毋攻春州休息士卒太祖以为然遂班师宗干得降人言春泰州无守备可取于是斜也取春泰州宗雄宗干等下金山县宗雄即以兵三千属宗干招集未降诸部宗干择土人之材干者以诏书谕之于是女固脾室四部及渤海人皆降太祖克临潢府至沃黑河宗干谏曰地远时暑士罢马乏若深入敌境粮餫不继恐有后艰上从之遂班师从都统杲取中京宗翰自北安州移书于杲是时希尹获辽人知辽主在鸳鸯泺可袭取之杲不能决宗翰使再至宗干谓杲曰移赉勃极烈灼见事机再使来请彼必不轻举且彼已发兵不可中止请从其策再三言之杲乃报宗翰会奚王岭当时无宗干杲终无进兵意既会军于羊城泺杲使宗干与宗翰以精兵六千袭辽至五院司辽主已遁去与辽将耿守忠战于西京城东四十里守忠败走太宗即位宗干为国论勃极烈与斜也同辅政天会三年获辽主于应州西余睹谷始议礼制度正官名定服色兴庠序设选举治历明时皆自宗干启之四年官制行诏中外十年熙宗为谙班勃极烈宗干为国论左勃极烈熙宗即位拜太傅与宗翰等并领三省事天眷二年进太师封梁宋国王入朝不拜策杖上殿仍以杖赐之宗干有足疾诏设坐奏事无何监修国史皇统元年赐宗干辇舆上殿制诏不名上幸燕京宗干从有疾上亲临问自燕京还至野狐岭宗干疾亟不行上亲临问语及军国事上悲泣不已明日上及后同往视后亲与宗干馈食至暮而还因赦罪囚与宗干禳疾居数日薨上哭之恸辍朝七日大臣死辍朝自宗干始上致祭是日庚戌太史奏戌亥不宜哭上不听曰朕幼冲时太师有保傅之力安得不哭哭之恸上生日不举乐上还上京幸其第视殡事及丧至上京上临哭之及葬临视之海陵篡位追谥宪古弘道文昭武烈章孝睿明皇帝庙号德宗以故第为兴圣宫大定二年除去庙号改谥明肃皇帝及海陵废为庶人二十二年皇太子允恭奏略曰追惟熙宗世嫡统绪海陵无道弒帝自立崇正昭穆削其炀王俾齿庶人之列瘗之闲旷不封不树既已申大义而明至公矣海陵追崇其亲逆配于庙今海陵既废为庶人而明肃犹窃帝尊之名列庙祧之数海陵大逆正名定罪明肃亦当缘坐是时明肃已殂不与于乱臣以为当削去明肃帝号止从旧爵或从太祖诸王有功例加以官封明诏中外俾知大义书奏世宗嘉纳下尚书省议于是追削明肃帝号封为皇伯太师辽王谥忠烈妻子诸孙皆从降明昌四年配享太祖庙庭子充亮兖襄衮亮是为海陵庶人　　宋桓肃王宗望
按金史本传宗望本名斡鲁补又作斡离不太祖第二子也每从太祖征伐常在左右都统杲已克中都宗翰在北安州获辽护卫习泥烈知辽主在鸳鸯泺宗翰请袭之杲出青岭辽兵三百余掠降人家赀宗望曰若生致此辈可审得辽主所在虚实遂与宗弼率百骑进骑多罢乏独与马和尚逐越卢孛古野里斯等留一骑趣后军即驰击败之生擒五人因审辽主尚在鸳鸯泺未去无疑也于是进兵宗翰倍道兼行追辽主于五院司不及娄室等追之至白水泺辽主走阴山辽秦晋国王捏里自立于燕京新降州部人心不固杲因是使宗望请太祖临军宗望至京师百官入贺上曰宗望与十余骑经涉兵寇数千里可嘉也上宴群臣欢甚宗望奏曰今云中新定诸路辽兵尚数万辽主尚在阴山天德之间而捏里自立于燕京新降之民其心未固是以诸将望陛下幸军中也上曰悬军远伐授以成算岂能尽合机事朕以六月朔启行既次大泺西南杲使希尹奏请徙西南招讨司诸郡于内地上顾谓群臣曰徙诸部人当出何路宗望对曰中京残敝刍粮不给由上京为宜然新降之人遽尔骚动未降者必皆疑惧劳师害人所失多矣上京谓临潢府也上乃下其议命军帅度宜行之上闻辽主在大鱼泺自将精兵万人袭之蒲家奴宗望率兵四千为前锋昼夜兼行马多乏泥及辽主于石辇驿军士至者才千人辽军余二万五千方治营垒蒲家奴与诸将议余睹曰我军未集人马疲剧未可战宗望曰今追及辽主而不亟战日入而遁则无及遂战短兵接辽兵围之数重士皆殊死战辽主谓宗望兵少必败遂与嫔御皆自高阜下平地观战余睹示诸将曰此辽主麾盖也若萃而薄之可以得志骑兵驰赴之辽主望见大惊即遁去辽兵遂溃宗望等还上曰辽主去不远亟追之宗望以骑兵千余追之蒲家奴为后继太祖已定燕京斡鲁为都统宗望副之袭辽主于阴山青冢之间宗望娄室银朮可以三千军分路袭之将至青冢遇泥泞众不能进宗望与当海四骑以绳系辽都统林牙大石使为乡导直至辽主营时辽主往应州其嫔御诸女见敌兵奄至惊骇欲奔命骑下执之有顷后军至辽太叔胡卢瓦妃国王捏里次妃辽汉夫人并其子秦王许王女骨欲余里衍斡里衍大奥野次奥野赵王妃斡里衍招讨迪六详稳六斤节度使孛迭赤狗儿皆降得车万余乘惟宁王雅里及其长女乘军乱亡去娄室银朮可获其左右舆帐进至扫里门为书以招辽主辽主自金城来知其族属皆见俘率兵五千余决战宗望以千兵击败之辽主相去百步遁去获其子赵王习泥烈及传国玺追二十余里尽得其从马而照里特末胡巴鲁背答别获牧马万四千匹车八千乘及献传国玺于行在太祖曰此群臣之功也遂置玺于怀中东面恭谢天地乃大录诸帅功加赏焉辽主乃使谋卢瓦持兔钮金印请降宗望受之视其文乃元帅燕国王之印也宗望复以书招之谕以石晋北迁事遂使使谕夏国示以和好所以沮疑其救辽之心也宗望趋天德辽耶律慎思降及候人吴十回皆言夏国迎护辽主渡大河矣宗望乃传檄夏国曰果欲附我当如前谕执送辽主若犹疑贰恐有后悔及辽秦王等以俘见太祖太祖嘉宗望功以辽蜀国公主余里衍赐之阇母与张觉战大败于兔耳山上使宗望问状就以阇母军讨张觉降濒海郡县遂与觉战于南京城东觉败宵遁奔宋语在觉传城中人执觉父及其二子来献宗望杀之使以诏书宣谕城中张敦固等出降使使与敦固俱入城收兵仗城中人杀使者立敦固为都统劫府库括居民乘城拒守太宗赏破张觉功及有功将士各有差初张觉奔宋入于燕京宗望责宋人纳叛人且征军粮久不闻问宗望欲移书督之请空名宣头千道增信牌安抚新降之民诏以新附长吏职员仍旧已命诸路转输军粮勿督于宋给银牌十空名宣头五十道及迁润来隰四州人徙于渖州者俟毕农各复其业乃诏咸州输粟宗望军张敦固以兵八千分四队出战大败宗望再三开谕敦固等曰屡尝拒战不敢遽降宗望许其望阙遥拜敦固乃开其一门宗望使阇母奏其事乃下诏赦南京官民大小罪皆释之官职如旧别敕有司轻徭赋劝稼穑疆埸之事一决于宗望又曰议索张觉及逋亡户口于宋闻比岁不登若如旧征敛恐民匮乏度其粮数赋之射粮军愿为民者使复田里小大之事关白军帅无得专达朝廷诏宗望曰选勋贤及有民望者为南京留守及诸阙员仍具姓名官阶以闻是时迁润来隰四州之民保山寨者甚众宗望乞选良吏招抚上从之上召宗望赴阙而阇母克南京兵执伪都统张敦固杀之南京平赴京师于是宗翰请无割山西地与宋斡鲁亦言之阇母论奏宋渝盟有验不可不备及宗望还军上曰征岁币于宋以银二十万两绢三十万匹分赐尔军及六部东京诸军宗望至军宋兵三千自海道来破九寨杀马城县戍将节度使度卢斡取其银牌兵仗及马而去宗望索户口宋人弗遣且闻童贯郭药师治军燕山宗望奏请伐宋曰苟不先之恐为后患宗翰亦以为言故伐宋之策宗望实启之宗望为南京路都统阇母副之自燕山路伐宋宗望奏曰阇母于臣为叔父请以阇母为都统臣监战事上从之以宗望监阇母刘彦宗两军战事宗望至三河破郭药师兵四万五千于白河蒲苋败宋兵三千于古北口郭药师降遂取燕山府尽收其军实马万匹甲冑五万兵七万州县悉平宋中山戍将王彦刘璧率兵二千来降蒲察绳果以三百骑遇中山三万人于厄隘之地力战死之朮烈速活里改军继至杀二万余人宗望破宋真定兵五千人遂克信德府次邯郸宋李邺请修旧好宗望留军中不遣自郭药师降益知宋之虚实宗望请以为燕京留守及董才降益知宋之地里宗望请任以军事太宗俱赐姓完颜氏皆给以金牌四年正月己巳诸军渡河取滑州使吴孝民入汴以诏书问纳平州张觉事令执送童贯谭稹詹度以黄河为界纳质奉贡癸酉诸军围汴宋少帝请为伯侄国效质纳地增岁币请和遂割太原中山河间三镇书用伯侄礼以康王构太宰张邦昌为质沈晦以誓书三镇地图至军中岁币割地一依定约语在宋事中二月丁酉朔与宋平退军孟阳是夜姚平仲兵四十万来袭候骑觉之分遣诸将迎击大破平仲军复进攻汴城问举兵之状少帝大恐使宇文虚中来辨曰初不知其事且将加罪其人宗望辍弗攻改肃王枢为质康王构遣归师还河北两镇不下遂分兵讨之宗望罢常胜军给还燕人田业命将士分屯安肃雄霸广信之境宗望还山西未几为右副元帅有功将士迁赏有差顷之宋少帝以书诱余睹萧仲恭献其书诏复伐宋八月宗望会诸将发自保州耶律铎破敌兵三万于雄州杀万余人那野败宋军七千于中山高六董才破宋兵三千于广信宋种师闵军四万人驻井陉宗望大破之遂取天威军东还遂克真定杀知府李邈得户三万降五县遂自真定趋汴十一月戊辰宗望至河上降魏县诸军渡河留诸将分出大名之境降临河县至大名县德清军开德府皆克之阿里刮以骑兵三千先趋汴破宋军六千于路取胙城抵汴城下覆宋兵千人擒数将宗望至汴分遣诸将遏宋援兵奔时那野赛剌台实连破宋援兵闰月壬辰朔宋兵一万出自汴城来战宗望选劲勇五千使当海忽鲁雏鹘失击败之癸巳宗翰自太原会军于汴丙辰克汴州辛酉宋少帝诣军前十二月癸亥宋帝奉表降上使勖就军中劳赐宗翰宗望使皆执其手以劳之四月以宋二主及其宗族四百七十余人及珪璋宝印衮冕车辂祭器大乐灵台图书与大军北还宗望乃分诸将镇守河北董才降广信军及旁近县镇宗望乃西上凉陉诏宗望曰自河之北今既分画重念其民见城邑有被残者遂阻命坚守其申谕招辑安全之傥坚执不移自当致讨若诸军敢利于俘掠辄肆毁荡者当底于罚是月宗望薨天会十三年封魏王皇统三年进许国王又徙封晋国王天德二年赠太师加辽燕国王配享太宗庙廷正隆二年例降封大定三年改封宋王谥桓肃子齐京文初辽帝之奔阴山也辽节度使和尚与林牙马哥男慎思俱被擒都统杲使阿邻护送得里底和尚雅里斯等入京师得里底道亡太祖诛阿邻和尚弟道温为兴中尹太祖使谩都本以兵千人与和尚往招之和尚欲亡去不克至兴中城下以矢系书射城中教道温毋降事泄谩都本责之曰汝何反复如此对曰以忠报国何及覆之有虽死不恨乃杀之既而宗望军遇辽都统孛迭等道温在其中相与隔水而语宗望承制招之孛迭唯诺无降意宗望谓道温曰汝兄和尚因战而获未尝加罪后以叛诛能无痛悼道温曰吾兄辱于见获荣于死国宗望顾马和尚曰能为我取此乎对曰能遂以所部渡水击败其众直趋道温射中其肩获而杀之　　兖王宗隽
按金史本传宗隽本名讹鲁观天会十四年为东京留守天眷元年入朝与左副元帅挞懒建议以河南陕西地与宋俄为尚书左丞相加开府仪同三司兼侍中封陈王二年拜太保领三省事进封兖国王既而以谋反诛　　睿宗皇帝宗尧
按金史世纪睿宗立德显仁启圣广运文武简肃皇帝讳宗尧初讳宗辅本讳讹里朵大定上尊谥追上今讳魁伟尊严人望而畏之性宽恕好施惠尚诚实太祖征伐四方诸子皆总戎旅帝常在帷幄天辅六年太祖亲征太宗居守黄龙府安福哥诱新降之民以叛帝与乌古乃讨平之南路军帅鹘实荅以赃败帝往阅实之咸称平允天会五年宗望薨帝为右副元帅驻兵燕京十一月分遣诸将伐宋帝发自河间徇地淄青宋马括兵二十万至乐安帝率师击破之闻宋主在扬州时东作方兴留大军夹河屯田而还军山西二月移剌古破宋台宗隽宋忠军五万于大名明日再破之获宗隽忠而还冀州人乘夜出兵袭照里营照里击败之宋主奉表请和密书以诱契丹汉人诏伐宋帝发自河北降滑州取开德府攻大名府克之河北平初伐宋河北河东诸将议不决或欲先定河北或欲先平陕西太宗两用其策而宗翰来会于濮既平河北遂取东平及徐州尽得宋人江淮运致金币在徐州官库者分给诸军而刘豫遂以济南降使拔离速等袭宋主于扬州而宋主闻之比拔离速至扬州前夕已渡江矣宋主乃贬去帝号再以书来请存社稷语在宗翰传中既而宗弼追宋主宋主渡江入于杭州复遁入海宗弼乃还于是娄室所下陕西城邑辄叛宗翰等曰前讨宋故分西师合于东军而陕西五路兵力雄劲当并力攻取令挞懒抚定江北宗弼以精兵二万先往洛阳以八月往陕西或使宗弼遂将以行或宗辅宗翰宗尹中以一人往上曰娄室往者所向辄办今专征陕右岂倦于兵而自爱邪卿等其戮力焉由是诏帝往是时宋张浚兵取陕西帝至洛水治兵张浚骑兵六万步卒十二万壁富平帝至富平娄室为左翼宗弼为右翼两军并进自日中至于昏暮凡六合战破之耀州凤翔府皆来降遂下泾渭二州败宋经略使刘倪军于瓦亭原州降撒离喝破德顺军静边寨宋泾原路统制张中孚知镇戎军李彦琦以城降宋秦凤路都统制吴玠军于陇州境上招讨都监马五击走之降一县而还帝进兵降甘泉等三堡取保川城破宋熙河路副总管军三万获马千余拔安西等二寨熙州降分遣左翼都统阿卢补右翼都统宗弼招抚城邑之未下者遂得巩洮河乐西宁兰廓积石等州定远和政甘峪宁洮安陇等城寨及镇堡蕃汉营部四十余于是泾原熙河两路皆平撒离喝降庆阳府慕侑以环州降既定陕西五路乃选骑兵六千使撒离喝列屯冲要于是班师与宗翰俱朝京师立熙宗为谙班勃极烈帝为左副元帅十三年行次妫州薨年四十陪葬睿陵追封潞王谥襄穆皇统六年进冀国王正隆二年追赠太师上柱国改封许王世宗即位追上尊谥立德显仁启圣广运文武简肃皇帝庙号睿宗二年改葬于大房山号景陵　　渖王宗弼
按金史本传宗弼本名斡啜又作兀朮亦作斡出或作晃斡出太祖第四子也希尹获辽护卫习泥烈问知辽帝猎鸳鸯泺都统杲出青岭宗望宗弼率百骑与马和尚逐越卢孛古野里斯等驰击败之宗弼矢尽遂夺辽兵士枪独杀八人生获五人遂审得辽主在鸳鸯泺畋猎尚未去可袭取者及宗望伐宋宗弼从军取汤阴县降其卒三千人至御河宋人已焚桥不得渡合鲁索以七十骑涉之杀宋焚桥军五百人宗望遣吴孝民先入汴谕宋人宗弼以三千骑薄汴城宋上皇出奔选百骑追之弗及获马三千而还宗望薨宗辅为右副元帅徇地淄青宗弼败宋郑宗孟数万众遂克青州复破贼将赵成于临朐大破黄琼军遂取临朐宗辅军还遇敌三万众于河上宗弼击败之杀万余人诏伐宋康王宗辅发河北宗弼攻开德府粮乏转攻濮州前锋乌林荅泰欲破王善二十万众遂克濮州降旁近五县攻开德府宗弼以其军先登奋击破之攻大名府宗弼军复先登破其城河北平宋主自扬州奔于江南宗弼等分道伐之进兵归德城中有自西门北门出者当海复败之乃绝隍筑道列&#隍上将攻之城中人惧遂降先遣阿里蒲卢浑至寿春宗弼军继之宋安抚使马世元率官属出降进降庐州再降巢县王善军当海等破郦琼万余众于和州遂自和州渡江将至江宁西二十里宋杜充率步骑六万来拒战鹘卢补当海迪虎大合击破之宋陈邦光以江宁府降留长安奴斡里也守江宁使阿鲁补斡里也别将兵徇地下太平州濠州及句容溧阳等县溯江而西屡败张永等兵杜充遂降宗弼自江宁取广德军路追袭宋主于越州至湖州取之先使阿里蒲卢浑趋杭州具舟于钱塘江宗弼至杭州官守巨室皆逃去遂攻杭州取之宋主闻杭州不守遂自越奔明州宗弼留杭州使阿里蒲卢浑以精兵四千袭之讹鲁补木列速降越州大破宋周汪军阿里蒲卢浑破宋兵三千遂渡曹娥江去明州二十五里大破宋兵追至其城下城中出兵战失利宋主走入于海宗弼中分麾下兵会攻明州克之阿里蒲卢浑泛海至昌国县执宋明州守赵伯谔伯谔言宋主奔温州将自温州趋福州矣遂行海追三百余里不及阿里蒲卢浑乃还宗弼军自杭州遂取秀州赤盏晖败宋军于平江遂取平江阿里率兵先趋镇江宋韩世忠以舟师扼江口宗弼舟小契丹汉军没者二百余人遂自镇江溯流西上世忠袭之夺世忠大舟十艘于是宗弼循南岸世忠循北岸且战且行世忠艨艟大舰数倍宗弼军出宗弼军前后数里击柝之声自夜达旦世忠以轻舟来挑战一日数接将至黄天荡宗弼乃因老鹳河故道开三十里通秦淮一日一夜而成宗弼乃得至江宁挞懒使移剌古自天长趋江宁援宗弼乌林荅泰欲亦以兵来会连败宋兵宗弼发江宁将渡江而北宗弼军渡自东移剌古渡自西与世忠战于江渡世忠分舟师绝江流上下将左右掩击之世忠舟皆张五緉宗弼选善射者乘轻舟以火箭射世忠舟上五緉五緉着火箭皆自焚烟焰满江世忠不能军追北七十里舟军歼焉世忠仅能自免宗弼渡江北还遂从宗辅定陕西与张浚战于富平宗弼陷重围中韩常流矢中目怒拔去其矢血淋漓以土塞创跃马奋呼搏战遂解围与宗弼俱出既败张浚军于富平遂与阿卢补招降熙河泾原两路及攻吴玠于和尚原抵险不可进乃退军伏兵起且战且走行二十里将至平地宋军阵于山口宗弼大败将士多战没明年复攻和尚原克之天会十五年为右副元帅封渖王天眷元年挞懒宗盘执议以河南之地割赐宋诏遣张通古等奉使江南明年宋主遣端明殿学士韩肖冑奉表谢遣王伦等乞归父丧及母韦氏兄弟宗弼自军中入朝进拜都元帅宗弼察挞懒与宋人交通赂遗遂以河南陕西与宋奏请诛挞懒复旧疆是时宗盘已诛挞懒在行台复与鹘懒谋反会置行台于燕京诏宗弼为太子领行台尚书省都元帅如故往燕京诛挞懒挞懒自燕京南走将亡入于宋追至祁州杀之诏诸州郡军旅之事决于帅府民讼钱谷行台尚书省治之宗弼兼总其事遂议南伐太师宗斡以下皆曰构蒙再造之恩不思报德妄自鸱张祈求无厌今若不取恐后难图上曰彼将谓我不能奄有河南之地且都元帅久在方面深究利害宜即举兵诛之遂命元帅府复河南疆土诏中外宗弼由黎阳趋汴右监军撒离喝出河中趋陕西宋岳飞韩世忠分据河南州郡要害复出兵涉河东驻岚石保德之境以相牵制宗弼遣孔彦舟下汴郑两州王伯龙取陈州李成取洛阳自率众取亳州及顺昌府嵩汝等州相次皆下时暑宗弼还军于汴岳飞等军皆退去河南平时天眷三年也上使使劳问宗弼以下将士凡有功军士三千并加忠承校尉攻岚石保德皆克之宗弼入朝是时上幸燕京宗弼见于行在所居再旬宗弼还军上起立酌酒饮之赐以甲冑弓矢及马二匹宗弼已启行四日召还至日希尹诛越五日宗弼还军进伐淮南克庐州上幸燕京宗弼朝燕京乞取江南上从之制诏都元帅宗弼北还军与宰相同入奏事俄为尚书左丞相兼侍中太保都元帅领行台如故诏以燕京路隶尚书省西京及山后诸部族隶元帅府乃还军遂伐江南既渡淮以书责让宋人宋人答书乞加宽宥宗弼令宋主遣信臣来禀议宋主乞先敛兵许敝邑拜表阙下宗弼以便宜约以画淮水为界上遣护卫将军撒改往军中劳之三年二月宗弼朝京师兼监修国史宋主遣端明殿学士何铸等进誓表其表曰臣构言今来画疆合以淮水中流为界西有唐邓州割属上国自邓州西四十里并南四十里为界属邓州其四十里外并西南尽属光化军为敝邑沿边州城既蒙恩造许备藩方世世子孙谨守臣节每年皇帝生辰并正旦遣使称贺不绝岁贡银绢二十五万两匹自壬戌年为首每春季差人般送至泗州交纳有渝此盟明神是殛坠命亡氏踣其国家臣今既进誓表伏望上国蚤降誓诏庶使敝邑永有凭焉宗弼进拜太傅乃遣左宣徽使刘筈使宋以衮冕圭宝佩璲玉册册康王为宋帝其册文曰皇帝若曰咨尔宋康王赵构不吊天降丧于尔邦亟渎齐盟自贻颠覆俾尔越在江表用勤我师旅盖十有八年于兹朕用震悼斯民其何罪今天其悔过诞诱尔衷封奏狎至愿身列于藩辅今遣光禄大夫左宣徽使刘筈等持节册命尔为帝国号宋世服臣职永为屏翰呜呼钦哉其恭听朕命仍诏天下赐宗弼人口牛马各千驼百羊万仍每岁宋国进贡内给银绢二千两匹宗弼表乞致仕不许优诏答之赐以金券皇统三年为太师领三省事都元帅领行台尚书省事如故皇统八年薨大定十五年谥忠烈十八年配享太宗庙庭子孛迭　　卫王宗强
按金史本传宗强本名阿鲁天眷元年封纪王三年代宗固为燕京留守封卫王太师皇统二年十月薨辍朝七日丧至上京上亲临哭之恸仍亲视丧事子阿邻可喜阿琐　　蜀王宗敏
按金史本传宗敏本名阿鲁补天眷元年封邢王皇统三年为东京留守拜左副元帅兼会宁牧进拜都元帅兼判大宗正事再进太保领三省事兼左副元帅领行台尚书省事封曹国王海陵谋弒立畏宗敏属尊且材勇欲构诬以除之时熙宗屡杀大臣宗敏忧之谓海陵曰主上喜残杀而国家事重奈何宗敏言时适左右无人海陵将以此为指斥构害之自念无证不可发乃止及弒熙宗使葛王召宗敏葛王者世宗初封也宗敏闻海陵召疑惧不敢往葛王曰叔父今不即往至明日如何与之相见宗敏入宫海陵欲杀之尚犹豫以问左右乌带曰彼太祖子也不杀之众人必有异议不如除之乃使仆散忽土杀之忽土刃击宗敏宗敏左右走避肤发血肉狼藉遍地葛王见杀宗敏问于众曰国王何罪而死乌带曰天许大事尚已行之此虮虱尔何足道者天德三年海陵追封宗敏为太师进封爵妃蒲察氏进国号封子撒合辇舒国公赐名褒进封王阿里罕封密国公正隆六年契丹撒八反海陵遣使杀诸宗室阿里罕遂见杀大定间诏复官爵
　宗藩部列传三十九
　　金二
　　金源郡王勖
按金史本传勖字勉道本名乌野穆宗第五子好学问国人呼为秀才年十六从太祖攻宁江州从宗望袭辽主于石辇驿太宗嗣位自军中召还与谋政事宗翰宗望定汴州受宋帝降太宗使勖就军中往劳之宗翰等问其所欲曰惟好书耳载数车而还女直初无文字及破辽获契丹汉人始通契丹汉字于是诸子皆学之宗雄能以两月尽通契丹大小字而完颜希尹乃依仿契丹字制女直字女直既未有文字亦未尝有记录故祖宗事皆不载宗翰好访问女直老人多得祖宗遗事太宗初即位复进士举而韩昉辈皆在朝廷文学之士稍拔擢用之天会六年诏书求访祖宗遗事以备国史命勖与耶律迪越掌之勖等采摭遗言旧事自始祖以下十帝综为三卷凡部族既曰某部复曰某水之某又曰某乡某村以别识之凡与契丹往来及征伐诸部其间诈谋诡计一无所隐事有详有略咸得其实自太祖与高丽议和凡女直入高丽者皆索之至十余年索之不已勖上书谏曰臣闻德莫大于乐天仁莫先于惠下所索户口皆前世奸宄叛亡乌蠢讹谟罕阿海阿合束之绪裔先世绥怀四境尚未宾服自先君与高丽通闻我将大因谓本自同出稍稍款附高丽既不听许遂生边衅因致交兵久方连和盖三十年当时壮者今皆物故子孙安于土俗婚姻胶固征索不已彼固不敢稽留骨肉乖离诚非众愿人情怨甚可愍者而必欲求为己有特彼我之蔽非一视同仁之大也国家民物繁伙幅员万里不知得此果何益耶今索之不还我以强兵劲卒取之无难然兵凶器战危事不得已而后用高丽称藩职贡不阙国且臣属民亦非外圣人行义不责小过理之所在不俟终日臣愚以为宜施惠下之仁弘乐天之德听免征索则彼不谓已有如自我得之矣从之十五年为尚书左丞加镇东军节度使同中书门下平章事预平宗盘之难赐与甚多加仪同三司以皇叔祖字冠其&#勖皆力辞不受皇统元年撰定熙宗尊号册文上召勖饮于便殿以玉带赐之所撰祖宗实录成凡三卷进入上焚香立受之赏赉有差制诏左丞勖平章政事奕职俸外别给二品亲王俸傔旧制皇兄弟皇子为亲王给二品俸宗室封一字王者给三品俸勖等别给亲王俸皆异数也宴群臣于五云楼勖进酒称谢帝起立宰臣进曰至尊为臣下屡起于礼未安上曰朕屈己待臣下亦何害是日上及群臣尽欢俄同监修国史进拜平章政事光懿皇后忌辰熙宗将出猎勖谏而止熙宗猎于海岛三日之间亲射五虎获之勖献东狩射虎赋上悦赐以佩刀玉带良马能以契丹字为诗文凡游宴有可言者辄作诗以见意时上日与近臣酣饮或继以夜莫能谏之勖上疏谏乃为止酒进拜左丞相兼侍中监修如故八年奏上太祖实录二十卷赐黄金八十两银百两重彩五十端绢百匹通犀玉钩带各一出领行台尚书省事召拜太保领三省领行台如故封鲁国王勖刚正寡言海陵方用事朝臣多附之者一日大臣会议海陵后至勖面责之曰吾年五十余犹不敢后尔少年强健乃敢如此海陵跪谢九年进拜太师进封汉国王海陵篡立加恩大臣以收人望封秦汉国王领三省监修如故及宗本无罪诛勖髭鬓顿白因上表请老海陵不许赐以玉带优诏谕之有大事令宰臣就第商议入朝不拜勖遂称疾笃不言表请愈切海陵不怿从之以本官致仕进封周宋国王正隆元年与宗室俱迁中都二年例降封金源郡王薨年五十九撰定女直郡望姓氏谱及他文甚众大定二十年诏曰太师勖谏表诗文甚有典则朕自即位所未尝见其谏表可入实录其射虎赋诗文等篇什可镂板行之子宗秀　　金源郡忠毅王撒改
按金史本传撒改景祖孙韩国公劾者之长子世祖之兄子也劾者于次最长景祖方计定诸部爱世祖胆勇材略及诸子长国俗当异宫居而命劾者与世祖同邸劾者专治家务世祖主外事世祖袭节度使越劾孙而传肃宗穆宗皆景祖志也穆宗初袭位念劾者长兄不得立遂命撒改为国相穆宗履藉父兄趾业锄除强梗不服己者使撒改取马纪岭道攻阿疏穆宗自将期阿疏城下会军撒改行次阿不塞水乌延部斜勒勃菫来谒谓撒改曰闻国相将与太师会军阿疏城下此为深入必取之策宜先抚定潺蠢星显之路落其党附夺其民人然后合军未晚也撒改从之攻钝恩城请济师穆宗与之撒改遂攻下钝恩城而与穆宗来会阿疏城下钝恩在南阿疏在北穆宗初遣撒改分道即会攻阿疏闻其用斜勒计先取钝恩城与初议不合颇不然之及辽使来止勿攻阿疏然后深以先取钝恩城为功也及以国相都统讨留可诈都坞塔等军而阿疏亡入于辽终不敢归留可诈都坞塔钝恩皆降康宗没太祖称都勃极烈与撒改分治诸部匹脱水以北太祖统之来流水人民撒改统之明年甲午嗣节度命方至辽主荒于游畋政事怠废太祖知辽可伐遂起兵九月与辽人战于界上获谢十太祖使告克于撒改赐以所获谢十乘马撒改及将士皆欢呼曰义兵始至辽界一战而胜灭辽必自此始矣遣子宗翰及完颜希尹来贺捷因劝进太祖未之从也十月师克宁江州破辽师十万于鸭子河师还十二月太宗及撒改辞不失率诸将复劝进收国元年正月朔太祖即位撒改行国相如故伐辽之计决于迪古乃赞成大计实自撒改启之撒改自以宗室近属且长房继肃宗为国相既贵且重故身任大计赞成如此诸人莫之或先也太祖即位后群臣奏事撒改等前跪上起泣止之曰今日成功皆诸君协辅之力吾虽处大位未易改旧俗也撒改等感激再拜谢凡臣下宴集太祖尝赴之主人拜上亦答拜天辅后始正君臣之礼焉七月太宗为谙班勃极烈撒改国论勃极烈辞不失阿买勃极烈杲国论昃勃极烈勃极烈女直之尊官也太祖自正位号凡半岁未闻有封拜太宗介弟优礼绝等杲母弟之最幼者撒改辞不失以宗室同封拜九月加国论胡鲁勃极烈天辅五年薨太祖往吊乘白马剺额哭之恸及葬复亲临之赗以所御马撒改为人敦厚多智长于用人家居纯俭好稼穑自始为国相能驯服诸部讼狱得其情当时有言不见国相事何从决及举兵伐辽撒改每以宗臣为内外倚重不以战多为其功也天会十五年追封燕国王正隆降封陈国公大定三年改赠金源郡王配飨太祖庙廷谥忠毅十五年诏图像于衍庆宫子宗翰宗宪宗翰别有传　　郑国王斡鲁按金史本传斡鲁韩国公劾者第二子康宗初苏滨水含国部斡豁勃菫及斡准职德二部有异志斡带治之斡赛斡鲁为之佐遂伐斡豁拔其城以归高丽筑九城于曷懒甸斡赛母疾病斡鲁代将其兵者数月斡鲁亦对筑九城与高丽抗出则战入则守斡赛用之卒城高丽收国二年四月诏斡鲁统诸军与阇母蒲察迪古乃合咸州路都统斡鲁古等伐高永昌诏曰永昌诱胁戍卒窃据一方直投其隙而取之尔此非有远大计其亡可立而待也东京渤海人德我旧矣易为招怀如其不从即议进讨无事多杀高永昌渤海人在辽为裨将以兵三千屯东京八甔口永昌见辽政日败太祖起兵辽人不能支遂觊觎非常是时东京汉人与渤海人有怨而多杀渤海人永昌乃诱诸渤海并其戍卒入据东京旬月之间远近响应有兵八千人遂僭称帝改元隆基辽人讨之久不能克永昌使挞不野杓合以币求救于太祖且曰愿并力以取辽太祖使胡沙补往谕之曰同力取辽固可东京近地汝辄据之以僭大号可乎若能归款当处以王爵仍遣系辽籍女直胡突古来高永昌使挞不野与胡沙补胡突古偕来而永昌表辞不逊且请还所俘渤海人太祖留胡突古不遣遣大药师奴与挞不野往招谕之斡鲁方趋东京辽兵六万来攻照散城阿徒罕勃菫乌论石准与战于益褪之地大破之五月斡鲁与辽军遇于渖州败之进攻渖州取之永昌闻取渖州大惧使家奴铎剌以金印一银牌五十来愿去名号称藩斡鲁使胡沙补撒八往报之会渤海高祯降言永昌非真降者特以缓师尔斡鲁进兵永昌遂杀胡沙补等率众来拒遇于沃里活水我军既济永昌之军不战而却逐北至东京城下明日永昌尽率其众来战复大败之遂以五千骑奔长松岛初太祖下宁江州获东京渤海人皆释之往往中道亡去诸将请杀之太祖曰既已克敌下城何为多杀昔先太师尝破敌获百余人释之皆亡去既而往往招其部人来降今此辈亡后日当有效用者至是东京人恩胜奴仙哥等执永昌妻子以城降即宁江州所释东京渤海人也先太师盖谓世祖云未几挞不野执永昌及铎剌以献皆杀之于是辽之南路系籍女直及东京州县尽降以斡鲁为南路都统迭勃极烈留乌蠢知东京事诏除辽法省赋税置猛安谋克一如本朝之制九月斡鲁上谒于婆鲁买水上慰劳之辛亥幸斡鲁第张宴官属皆预赐赉有差烛偎水部实里古达杀酬斡仆忽得斡鲁分胡剌古乌蠢之兵讨之酬斡宗室子魁伟善战年十五隶军中多见任用以兵五百败室韦获其民众及招降烛偎水部以功为谋克仆忽得初事撒改从讨萧海里降烛偎水部领行军千户从破黄龙府战达鲁古城皆有功其破宁江州渤海乙塞补叛去仆忽得追复之至是与酬斡同被害斡鲁至石里罕河实里古达遁去追及于合挞剌山诛其首恶四人抚定余众诏曰汝讨平叛乱不劳师众朕甚嘉之酬斡等死于国事闻其尸弃于河俟冰释必求以葬其民可三百户为一谋克以众所推服者领之仍以其子弟等为质斡鲁乃还天眷中酬斡赠奉国上将军仆忽得赠昭义大将军斡鲁从都统袭辽主辽主西走西京已降复叛敌据城西浮图下射攻城者斡鲁与鹘巴鲁攻浮图夺之复以精锐乘浮图下射城中遂破西京夏国王使李仁辅将兵三万来救辽次于天德之境娄室与斡鲁合军击败之追至野谷杀数千人夏人渡涧水水暴至漂溺者不可胜计辽主在阴山青冢之间斡鲁为西南路都统往袭之使勃剌淑撒曷懑以兵二百袭辽权六院司喝离质于白水泺获之辽主留辎重于青冢领兵一万往应州遣照里背荅各率兵邀之宗望奄至辽主营尽俘其妻子宗族得其传国玺斡鲁使使奏捷曰赖陛下威灵屡败敌兵辽主无归势必来降已严戒邻境毋纳宋人合馈军粮令银朮可往代州受之诏遍谕有功将士俟朕至彼当次第推赏辽主戚属勿去其舆帐善抚存之辽主伶俜去国怀悲负耻恐陨其命孽虽自作而尝居大位深所不忍如招之肯来以其宗族付之巳遣杨璞征粮于宋银朮可不须往矣辽赵王习泥烈及诸官吏并释其罪且抚慰之太祖还京师宗翰为西北西南两路都统斡鲁及蒲家奴副之宗翰朝京师诏以夏人言宋侵略新割地以便宜决之斡鲁奏曰夏人不尽归户口资帑又以宋人侵赐地求援兵宋之边臣将取所赐夏人疆土盖有异图诏曰夏人屡求援兵者或不欲归我户口沮吾追袭辽主事也宋人敢言自取疆土于夏诚有异图宜谨守备尽索在夏户口通闻两国事审处之斡鲁复请弗割山西与宋则辽主不能与宋郭药师交通复诏曰宗翰请毋与宋山西地卿复及此疆场之事当慎毋忽及宗翰等伐宋斡鲁行西南西北两路都统事天会五年薨皇统五年追封郑国王天德二年配享太祖庙廷子撒八银青光禄大夫子赛里　　金源郡忠毅王习不失
按金史本传习不失本作辞不失后定为习不失昭祖之孙乌骨出之次子也初昭祖久无继嗣与昭顺皇后徒单氏祷于巫而生景祖及乌骨出乌骨出长而酗酒屡悖其母昭祖没徒单氏与景祖谋而杀之部人怒欲害景祖徒单氏自以为事而景祖乃得免习不失健捷能左右射世祖袭节度肃宗与拒桓散达战于斡鲁绀出水已再失利世祖至军吏士无人色世祖使习不失先阵于脱豁改原而身出搏战败其步军习不失自阵后奋击之败其骑军所乘马中九矢不能驰遂步趋而出方战其外兄乌葛名善射居敌骑中将射习不失熟视识之呼曰此小儿是汝一人之事乎何为摧锋居前如此以弓弰击马首而去是役也习不失之功居多桓散达既败习不失马弃阵中者亦自归世祖尝疑朮甲孛里笃或与乌春等为变遣习不失单骑往观孛里笃与忽鲁置酒楼上以饮之习不失闻其私语昵昵若将执己者一跃下楼傍出藩篱之外弃马而归其勇趫如此杯乃约乌春举兵世祖至苏素海春与乌春遇肃宗前战斜列习不失佐之束缊纵火烟焰蔽天大败乌春执杯乃以归太祖获麻产献馘于辽人赏功穆宗太祖欢都习不失皆为详稳焉后与阿里合懑斡带俱佐撒改攻留可城下之太祖伐辽使领兵千人夹侍左右出河店之役惟习不失之策与太祖合卒破十万之师挫其军锋遂与太宗撒改等劝进收国元年七月与太宗撒改杲俱为勃极烈习不失为阿买勃极烈云天辅七年太宗与习不失居守郓王昂违纪律失众法当死于是辽人以燕京降宋人约岁币三月世宗生习不失谓太宗曰兄弟骨肉以恩掩义宁屈法以全之今国家迭有大庆可减昂以无死若主上有责言以我为说太宗然之遂杖昂以闻太祖每伐辽辄命习不失与太宗居守虽无方面功而倚任与撒改比侔矣是岁七月薨会太祖班师道病太宗奉迎谒见恐太祖感动而疾转甚不敢以薨告太祖辄问曰阿买勃极烈安在太宗绐对曰今即至矣正隆二年赠开府仪同三司追封曹国公大定三年进封金源郡王配飨太祖庙庭谥曰忠毅子鹘沙虎国初有功天会中为真定留守子挞不也　　汉国公奔睹
按金史本传昂本名奔睹景祖弟孛黑之孙斜斡之子幼时侍太祖太祖令数人两两角力时昂年十五太祖顾曰汝能此乎对曰有命敢不勉遂连仆六人太祖喜曰汝吾宗弟也自今勿远左右居数日赐金牌令佩以侍年十七太祖伐辽谓之曰汝可擐甲从军矣昂遂佩所赐金牌从军太祖平燕策功赐甲第一区天辅六年宗翰驻北安州闻辽主延禧在鸳鸯泺遣耨温敦思忠请于国论勃极烈杲愿以所部军追之杲不能决乃遣昂与思忠诣宗翰议其事遂定天会二年南京叛军帅阇母遣昂刘彦宗分兵讨之宗望伐宋承制以为河南诸路兵马都统称金牌郎君及攻汴州宗弼与昂以兵三千为前锋比暮昂先以兵千人驰至其北门时军中遣使入城宋人不纳昂谕之以事遂得入宗望至汴令阇母挞懒等屯于城之东北隅虑宋主遁去遣昂等率轻骑环城巡逻昂所领止八谋克遇敌万人与战败之其步军溺死于汴者过半七年大军渡江败宋兵于江上帅府遣昂等以兵追宋主宋主入会稽若为坚守计有兵数千列阵于郭东竹苇间诸将欲击之昂曰此诈也不若急攻城不然将由他门逸去诸将犹豫未决而宋主果于他门以单舟入海不获而还宗辅定陕西宗弼经略熙秦遣昂与撒离喝领兵八千攻取河西郡县昂等遂取宁洮安陇二寨进至河州其通判率士民迎降攻乐州其都护及河州安抚使郭宁偕降复进取三寨至西宁州都护许居简以城降吐蕃酋长之孙赵钤辖率其所部木波首领五人来降昂别领军四千往积石军降其军及所部五寨官吏追吐蕃钤辖等十二人至廓州招之不下攻取之天眷元年授镇国上将军除东平尹明年夏宋将岳飞以兵十万号称百万来攻东平东平有军五千仓卒出御之时桑柘方茂昂使多张旗帜于林间以为疑兵自以精兵陈于前飞不敢动相持数日而退昂勒兵袭之至清口飞众泛舟逆水而去时霖雨昼夜不止昂乃附水屯营夜将半忽促众北行诸将谏曰军士远涉泥淖饥惫未食恐难遽行昂怒不应鸣鼓督之下令曰鼓声绝而敢后者斩遂弃营去几二十里而止是夜宋人来劫营无所得而去诸将入贺且问其故昂曰沿流而下者走也溯流而上者诱我必追也今大雨泥淖彼舟行安我陆行劳士卒饥乏弓矢败弱我军居其下流势不便利其袭我必矣众皆称善岳飞以兵十万围邳州甚急城中兵纔千余守将惧遣人求救昂曰为我语守将我尝至下邳城中西南隅有堑深丈余可速实之守将如其教填之岳飞果自此穴地以入知有备遂止昂举兵以为声援飞乃退在东平七年改益都尹迁东北路招讨使改崇义军节度使迁会宁牧天德初改安武军节度使迁元帅右都监转左监军授上京路移里闵斡鲁浑河世袭猛安海陵曰汝有大功一猛安不足酬也益以四谋克昂受亲管谋克余三谋克让其族兄弟拜枢密副使转太子少保进枢密使尚书左丞相昂怒族弟妻去衣杖其脊海陵闻之杖昂五十久之拜太尉封渖国公进太保判大宗正事封楚国公累进封莒卫齐兼枢密使太保如故海陵南伐分诸路军为三十二总管分隶左右领军大都督府遂以昂为左领军大都督海陵筑台于江上召昂及右领军副大都督蒲卢浑谓之曰舟楫已具可以济矣蒲卢浑曰舟小不可济海陵怒诏昂与蒲卢浑明日先济昂惧欲亡去抵暮海陵遣人止之曰前言一时之怒耳既而至扬州军变海陵死世宗即位辽阳昂使人杀皇太子光英于南京遣其子寝殿小底宗浩与其婿牌印祗候回海等奉表贺登宝位大军北还昂恐宋人蹑其后即以罢兵移书于宋二年入见世宗深慰劳之进封汉国公拜都元帅太保如故置元帅府于山东经略边事未几奉迁睿宗皇帝梓宫于山陵以昂为敕葬使事毕还山东三年召至京师以疾薨年六十四上为辍朝亲临奠赙银千两重彩五十端绢五百匹昂在海陵时纵饮沈酣辄数日不醒海陵闻之常面戒不令饮得间辄饮如故大定初还自扬州妻子为置酒私第未数行辄卧不饮其妻大氏海陵庶人从母姊也怪而问之昂曰吾本非嗜酒者但向时不以酒自晦则汝弟杀我久矣今遇遭明时正当自爱是以不饮闻者称之睦于兄弟尤善施予其亲戚有贫困者必厚给之至于茵帐衣衾器皿仆马之属常预设于家即命驾相就为具欢乐终日尽以遗之即日使富足人或以子孙计为言答曰人各有命但使其能自立耳何至为子孙奴耶君子以为达　　楚威敏王宗雄
按金史本传宗雄本名谋良虎康宗长子其始生也世祖见而异之曰此儿风骨非常他日必为国器因解佩刀使常置其侧曰俟其成人则使佩之九岁能射逸兔年十一射中奔鹿世祖坐之膝上曰儿幼已然异日出伦辈矣以银酒器赐之既长风表奇伟善谈辩多智略孝敬谦谨人爱敬之康宗没辽使阿息保来乘马至灵帷阶下择取赠之马太祖怒欲杀阿息保宗雄谏太祖乃止太祖将举兵宗雄曰辽主骄侈又不知兵可取也不能擒一萧海里而我兵擒之太祖善其言攻宁江州渤海兵锐甚宗雄以所部败渤海兵以功授世袭千户谋克太祖败辽兵于出河店宗雄摧锋力战功多达鲁古城之役宗雄将右军身先士卒战辽兵当右军者已却上命宗雄助左军击辽兵宗雄绕辽兵后击之辽兵遂大溃乘胜逐北日已暮围之黎明辽兵突围出追杀至乙吕白石而还上抚其背曰朕有此子何事不济以御服赐之及辽帝以七十万众至驰门诸将皆曰辽军势甚盛不宜速战宗雄曰不然辽兵虽众而皆庸将士卒惴惴不足畏也战则破之掌握间耳上曰善追及辽帝于护步荅冈宗雄率众直前短兵接宗雄令前行持梃击辽兵马首后行者射之大败辽兵上嘉宗雄功执其手劳之以御介冑及御战马宝货奴婢赐之斜也攻春州宗雄与宗干娄室取金山县行近白鹰林获候者七人纵其一人使归县人闻大军至乃溃遂下金山县与斜也俱取泰州太祖自将取临潢府遣宗雄先启行遇辽兵五千宗雄与战大军亦至大破之及留守挞不野降上以其女与宗雄赏其启行破辽援兵之功也既而与蒲家奴按视泰州地土宗雄包其土来奏曰其土如此可种植也上从之由是徙万余家屯田泰州以宗雄等言其地可种艺也西京既降复叛时粮饷垂尽议欲罢攻宗雄曰西京都会也若委而去之则降者离心辽之余党与夏人得以窥伺矣乃立重赏以激士心既而夜中有火大如斗坠于城中宗雄曰此城破之象也及克西京赐宗雄黄金百两衣十袭及奴婢等与宗翰等击耿守忠兵七千于西京之东四十里大破之迎谒太祖于鸳鸯泺从至归化州疾笃宗干问所欲言宗雄曰国家大业既成主上寿考万年肃清四方死且无恨天辅六年薨年四十太祖来问疾不及见哭之恸谓群臣曰此子谋略过人临阵勇决少见其比赙赠加等诏合扎千户驸马石家奴护丧归葬于归化州仍于死所建佛寺宗雄好学嗜书尝从上猎误中流矢而神色不变恐上知之而罪及射者既拔去其矢托疾归家卧两月因学契丹大小字尽通之凡金国初建立法定制皆与宗干建白行焉及与辽议和书诏契丹汉字宗雄与宗翰希尹主其事而材武跷捷挽强射远几二百步尝走马射三&#已中其二复弯弓马蹶跃而下控弦如故遂彀满步射获之宗雄方逐兔挞懒亦从后射之已发矢挞懒大呼曰矢及矣宗雄反顾以手接其矢就射兔中之其轻健如此天眷中追封太师齐国公天德二年加秦汉国王正隆二年改太傅金源郡王大定二年追封楚王谥威敏配享太祖庙廷十五年诏图像于衍庆宫子蒲鲁虎按答海阿邻孙常春胡里剌胡剌鹘鲁茶扎怕入讹出初宗干纳宗雄妻海陵衔之及篡位使宿直将军晁霞牌印闾山往河门囚宗雄妻于府署明日与其子妇及常春兄弟茶扎之子七人皆杀而焚之弃其骨于濠水大定十七年诏有司收葬初蒲鲁虎袭猛安蒲鲁虎卒赠金紫光禄大夫子桓端袭之官至金吾卫上将军桓端卒子袅频未袭而死章宗命宗雄孙蒲带袭之蒲带大定末累官同签大睦亲府事章宗即位初置九路提刑司蒲带为北京临潢提刑使诏曰朕初即位忧劳万民每念刑狱未平农桑未勉吏或不循法度以隳吾治朝廷遣使廉问事难周悉惟提刑劝农采访之官自古有之今分九路专设是职尔其尽心往懋乃事自熙宗时遣使廉问吏治得失世宗即位凡数岁辄一遣黜陟之故大定之间郡县吏皆奉法百姓滋殖号为小康或谓廉问使者颇以爱憎立殿最以问宰相宰相曰臣等复为陛下察之是以世宗尝欲立提刑司而未果章宗追述先朝遂于即位之初行之及九路提刑使朝辞于庆和殿上曰建立官制当宽猛得中凡军民事相涉者均平决遣钤束家人部曲勿使沮扰郡县事今以司狱隶提刑司惟冀狱犴无冤耳既退复遣近臣谕之曰卿等皆妙简才良付以专责尽心举职别有旌赏否则有罚明年蒲带乃袭猛安云　　宗国公隈可
按金史本传康宗敬僖皇后生楚王谋良虎次室温都氏生昭武大将军同刮茁次室仆散氏坐事早死生龙虎卫上将军隈可隈可亦作隈喝美髯须勇健有才略从太祖伐辽取江宁州战出河店天眷二年授骠骑上将军除迭鲁苾撒&#详稳迁忠顺军节度使兴平军节度使天德二年入为大宗正丞四年出为昭德军节度使以兄谋良虎子唤端合扎谋克余户授隈喝上京路扎里爪猛安所属世袭谋克改德昌军节度使封广平郡王正隆二年例夺王爵改遏速馆节度使再改忠顺军节度使大定元年封宗国公为劝农使卒官年六十五　　宋王宗盘
按金史太宗诸子传太宗子十四人蒲卢虎胡鲁斛鲁补阿鲁带阿鲁补斛沙虎阿邻阿鲁鹘懒胡里甲神土门斛孛束斡烈鹘沙　按本传宗盘本名蒲鲁虎天辅五年都统杲取中京宗盘与斡鲁宗翰宗干鲁为之副天会十年为国论忽鲁勃极烈熙宗即位为尚书令封宋国王未几拜太师与宗干宗翰并领三省事熙宗优礼宗室宗翰没后宗盘日益跋扈尝与宗干争论于上前即上表求退乌野奏曰陛下富于春秋而大臣不协恐非国家之福熙宗因为两解宗盘愈骄恣其后于熙宗前持刀向宗干都点检萧仲恭呵止之既而左副元帅挞懒东京留守宗隽入朝宗盘阴相党与而宗隽原本以下阙后有宗
固传亦阙其前半不录

　　潞王宗本
按金史本传宗本本名阿鲁皇统九年为右丞相兼中书令进太保领三省事海陵篡立进太傅领三省事初宗干谋诛宗兖故海陵心忌太宗诸子熙宗时海陵私议宗本等势强主上不宜优宠太甚及篡立猜忌益深遂与秘书监萧裕谋杀太宗诸子诬以秉德出领行台与宗本别因会饮约内外相应使尚书省令史萧玉告宗本亲谓玉言以汝于我故旧必无他意可布腹心事领省临行言彼在外谕说军民无以外患为虑若太傅为内应何事不成又云长子锁里虎当大贵因是不令见主上宗本又言左丞相于我及我妃处称主上近日见之辄不喜故心常恐惧若太傅一日得大位则此心方安唐括辩谓宗本言内侍张彦善相相太傅有天子分宗本答曰宗本有兄东京留守在宗本何能为是时宗美言太傅正是太宗主家子祇太傅便合为北京留守卞临行与宗本言事不可迟宗本与言玉大计只于日近围场内予决宗本因以马一匹袍一领与玉充表识物玉恐围场日近身縻于外不能亲奏遂以告秘书监萧裕裕具以闻萧玉出入宗本家亲信如家人海陵既与萧裕谋杀宗本秉德诏天下恐天下以宗本秉德辈皆懿亲大臣本无反状裕构成其事而萧玉与宗本厚人所共知使玉上变庶可示信于是使人召宗本等击鞠海陵先登楼命左卫将军徒单特思及萧裕妹婿近侍局副使耶律辟离剌小底密伺宗本及判大宗正事宗美至即杀之宗美本名胡里甲临死神色不变宗本已死萧裕使人召萧玉是日玉送客出城醉酒露发被衣以车载至裕弟点检萧祚家逮日暮玉酒醒见军士围守之意为人所累得罪故至此以头触屋壁号咷曰臣未尝犯罪老母年七十愿哀怜之裕附耳告之曰主上以宗本诸人不可留已诛之矣欲加以反罪令汝主告其事今书汝告款已具上即问汝汝但言宗本辈反如状勿复异词恐祸及汝家也裕乃以巾服与玉引见海陵海陵问玉玉言宗本反具如裕所教海陵遣使杀东京留守宗懿北京留守卞及迁益都尹毕王宗哲平阳尹禀左宣徽使京等家属分置别所止听各以奴婢五人自随既而使人要之于路并其子男无少长皆杀之而中京留守宗雅喜事佛世称善大王海陵知其无能将存之以奉太宗后召至阙不数日竟杀之太宗子孙死者七十余人太宗后遂绝卞本名可喜禀本名胡离改京宗固子本名胡石赉萧玉既如萧裕教对海陵海陵遂以宗本秉德等罪诏天下以玉上变实之海陵使太府监完颜冯六籍宗本诸家戒之曰珠玉金帛入于官什器吾将分赐诸臣冯六以此不复拘籍什器往往为人持去冯六家童亦取其檀木屏风少监刘景前为监丞时太府监失火按牍尽焚毁数月方取诸司簿帐补之监吏坐是稽缓当得罪景为吏倒署年月太仓都监焦子忠与景有旧坐逋负久不得调景为尽力出之久之冯六与景就宫中相忿争冯六言景倒署年月及出焦子忠事御史劾奏景景党诱冯六家奴发盗屏事冯六自陈于尚书省海陵使御史大夫赵资福大理少卿许竑杂治资福等奏冯六非自盗又尝自首海陵素恶冯六与宗室游从谓宰臣曰冯六尝用所盗物其自首不及此法盗宫中物者死诸物已籍入官与宫中物何异谓冯六曰太府掌宫中财贿汝当防制奸欺而自用盗物于是冯六弃市资福竑坐鞫狱不尽决杖有差景亦伏受焦子忠赂金海陵曰受金事无左验景倒署年月以免吏罪是不可恕遂杀之大定二年追封宗固鲁王宗雅曹王宗顺隋王宗懿郑王宗美卫王宗哲韩王宗本潞王神土门豳王斛孛束渖王斡烈鄂王胡里改胡什赉可喜并赠金吾卫上将军惟宗盘阿鲁补斛沙虎鹘懒四人不复加封　　金源郡武襄王银朮可
按金史本传银朮可宗室子太祖嗣位使蒲家奴如辽取阿疏事久不决乃使习古乃银木可继往当是时辽主荒于政上下解体银朮可等还具以辽政事人情告太祖且言辽国之状太祖决意伐辽盖自银朮可等发之太祖与耶律讹里朵战于达鲁古城辽兵二十余万银朮可娄室率众冲其中坚凡九陷阵辄战而出大败辽军银朮可为谋克遂与娄室戍边复与娄室浑黜婆卢火石古乃等攻黄龙府败辽兵万余于白马泺太祖拒辽兵银朮可守达鲁古城收国二年分鸭挞阿懒所迁谋克二千户以银朮可为谋克屯宁江州辽大册使习泥烈遣回约以七月半至而尽九月习泥烈未来上使诸军过江屯驻辽曳剌麻荅十三人兵士八人纵火于浑河以绝刍牧银朮可获之乃知辽边吏乙薛使之太祖命释之从都统杲克中京银朮可与习古乃蒲察胡巴鲁率兵三千击奚王霞末于京西七十里霞末弃兵遁辽主西奔天德银朮可以兵绝其后辽主遂见获后从宗翰伐宋围太原宗翰进兵至泽州及宗翰还西京太原未下皆命银朮可留兵围之招讨都监马五破宋兵于文水节度使耿守忠等败宋黄迪兵于西都谷所杀不可胜计宋樊夔施诜高丰等军来救太原分据近部银朮可与习失杯鲁完速大破之索里乙室破宋兵于太谷宋兵据太谷祁县阿鹘懒拔离速复取之种师中出井陉据榆次救太原银朮可使斡论击之破其军活女斩师中于杀熊岭进攻宋制置使姚古军于隆川谷大败之撒里土败宋军于回马口郭企忠歼宋军于五台及宗翰定太原与宗望会兵于汴银朮可等攻汴城克之师还银朮可降岢岚宁化等军攻岚州拔之招降火山军与希尹同赐铁券宗翰趋洛阳赛里取汝州银朮可取邓州杀其将李操等萨谋鲁入襄阳拔离速入均州马五取房州擒转运使刘吉邓州通判王彬拔离速破唐蔡陈三州克颍昌府沙古质别克旧颍昌宗翰会伐康王银朮可守太原天会十年为燕京留守天会十三年致仕加保大军节度使同中书门下平章事迁中书令封蜀王天眷三年薨年六十八以正隆例赠金源郡王配飨太宗庙庭大定十五年谥武襄改配享太祖庙庭子彀英　　鲁王昌
按金史本传昌本名挞懒穆宗子宗翰袭辽主于鸳鸯泺辽都统马哥奔捣里挞懒收其群牧宗翰使挞懒追击之不及获辽枢密使得里底及其子磨哥那野以还太祖自将袭辽主于大鱼泺留辎重于草泺使挞懒牙卯守之奚路兵官浑黜不能安辅其众遂以挞懒为奚六路军帅镇之习古乃婆卢火护送常胜军及燕京豪族工匠自松亭关入内地上戒之曰若遇险厄则分兵以往习古乃婆卢火乃合于挞懒久之讨劾山速古部奚人奚人据险战杀且尽速古啜里铁尼十三岩皆平之诏曰朕以奚路险阻经略为难命汝往任其事而克副所托良用嘉叹今回离保部族来附余众奔溃无能为已比命习古乃婆卢火护送降人若遇险阻即分兵以行余众悉与汝合降诏二十招谕未降汝当审度其事从宜处之其后抚定奚部及分南路边界表请设官镇守上曰依东京渤海列置千户谋克辽外戚遥辇昭古牙部族在建州斜野袭走之获其妻孥及官豪之族挞懒复击之擒其队将曷鲁燥白撒葛杀之降民户千余进降金源县诏赠赐银牌十又降遥辇二部再破兴中兵降建州官属得山寨二十村堡五百八十阿忽复败昭古牙降其官民尤多昭古牙势蹙亦降兴中建州皆平诏第将士功赏抚安新民挞懒请以遥辇九营为九猛安上以夺邻有功使领四猛安昭古牙仍为亲管猛安五猛安之都帅命挞懒择人授之挞懒与刘彦宗举萧公翊为兴中尹郡府各以契丹汉官摄治上皆从之及宗翰宗望伐宋挞懒为六部路都统宗望已受宋盟军还挞懒乃归中京八月复伐宋闰月宗翰宗望军皆至汴州挞懒阿里刮破宋兵二万于杞覆其三营获京东路都总管胡直孺及其二子与南路都统制随师元及其三将遂克拱州降宁陵破雎阳下亳州宋兵来复雎阳又击走之擒其将石瑱宋二帝已降大军北还挞懒为元帅左监军徇地山东取密州迪虎取单州挞懒取巨鹿阿里刮取宗城迪古不取清平临清蒙刮取赵州阿里刮徇下浚滑恩及高唐分遣诸将趣磁信德皆降之刘豫以济南府降诏以豫为安抚使治东平挞懒以左监军镇抚之大事专决焉后为右副元帅天会十五年为左副元帅封鲁国王初宋人既诛张邦昌太宗诏诸将复求如邦昌者立之或举折可求挞懒力举刘豫豫立为帝号大齐豫为帝数年无尺寸功遂降豫为蜀王挞懒与右副元帅宗弼俱在河南宋使王伦求河南陕西地于挞懒明年挞懒朝京师倡议以废齐旧地与宋熙宗命群臣议会东京留守宗隽来朝与挞懒合力宗干等争之不能得宗隽曰我以地与宋宋必德我宗宪折之曰我俘宋人父兄怨非一日若复资以土地是助雠也何德之有勿与便挞懒弟勖亦以为不可既退挞懒责勖曰他人尚有从我者汝乃异议乎勖曰苟利国家岂敢私邪是时太宗长子宗盘为宰相位在宗干上挞懒宗隽附之竟执议以河南陕西地与宋张通古为诏谕江南使久之宗盘跋扈尤甚宗隽亦为丞相挞懒持兵柄谋反有状宗盘宗隽皆伏诛诏以挞懒属尊有大功因释不问出为行台尚书左丞相手诏慰遣挞懒至燕京愈骄肆不法复与翼王鹘懒谋反而朝议渐知其初与宋交通而倡让割河南陕西之地宗弼请复取河南陕西会有上变告挞懒者熙宗乃下诏诛之挞懒自燕京南走追而杀之于祁州并杀翼王及宗人活离胡土挞懒二子斡带乌达补而赦其党与宗弼为都元帅再定河南陕西伐宋渡淮宋康王乞和遂称臣画淮为界乃罢兵　　鲁公宗永
按金史卫王斡赛传宗永本名挑挞斡赛子长身美髯忠确勇毅天眷初以宗室子预诛宗盘擢宁远大将军皇统初充牌印祗候五年出为赵州刺史秩满再任转兴平军节度使改大名尹贞元三年复为兴平军节度使历昭德军临洮凤翔尹大定二年入为工部尚书与苏保衡完颜余里也迁加伐宋土官赏宗永性滞不习事凡与土贼战者一概加之世宗久乃知之谓宰相曰若一概追还必生怨望若因循不问则爵赏滥矣其与土贼战者有能以寡敌众一人敌三十人以上者依已迁为定改同签大宗正事震武军节度使卒按续文献通考宗永天会十五年追封鲁王正隆时例降公　　金源郡王按荅海
按金史本传按荅海又名阿鲁绾宗雄次子也性端重不轻发有父之风年十五太祖赐以一品伞二十余御球场分朋击球连胜三算宗工旧老咸异之进呈所胜礼物按荅海为班首太宗喜曰今日之胜此孙之力也赏之独厚天眷二年袭父猛安除大宗正丞以猛安让兄子唤端加武定军节度使奉朝请改侍卫亲军都指挥使封金源郡王进封谭王迁同判大宗正事别授世袭猛安海陵将迁中都按荅海谏曰弃祖宗兴王之地而他徙非义也海陵不悦留之上京久之进封郓王改封魏王除济南尹按荅海不堪卑湿多在病告海陵闻之改西京留守正隆例夺王爵改广宁尹世宗即位于东京赦令至广宁弟燕京劝按荅海拒弗受按荅海受之会海陵遣使至城下按荅海登城告使者曰此府迫近辽阳势不能抗聊且从命非得已也燕京亦登谯楼与使者语指斥不逊及诸郡皆诣东京按荅海兄弟亦上谒有司议既拜赦令复有异言持两端请并诛之上曰正隆剪刈宗室朕不可效尤按荅海为弟所惑耳于是释按荅海乃诛燕京不数日复判大宗正事再迁太子太保封兰陵郡王改劝农使海陵时自上京徙河间土瘠诏按荅海一族二十五家从便迁居近地乃徙平州诏给平州官田三百顷屋三百间宗州官田一百顷进金源郡王致仕大定八年召见上曰宗室耆老如卿者能几人邪赐钱万贯甲第一区留京师使预巡幸球猎宴会十四年薨年六十七临终戒诸子曰汝辈勿以生富贵中而为暴戾宜自谦退海陵以猜忌剪灭宗室我以纯谨得免死耳汝辈惟日为善勿坠吾家　　金源郡庄襄王杲
按金史本传杲本名撒离喝安帝六代孙泰州婆卢火之族胡鲁补山之子雄伟有才略太祖爱之常在军中及婆卢火为泰州都统宗族皆随迁泰州撒离喝尝为世祖养子独得不迁仍居安出虎水宗翰宗望凡再克汴执宋二主北还宗望分遣诸将定河北左都监阇母攻下河间雄州李成弃城走撒离喝邀击大破之雄州遂降睿宗经略山东留撒离喝于河上而真定境内有贼众自称元帅秦王撒离喝击破其众执而戮之从平陕西撒离喝徇地自渭以西降德顺军又降泾原路镇戎军进平熙河降甘泉等二堡遂取保川城明年同奔睹讨平河外降宁洮安陇二寨并降下河及乐州至西宁尽降其都护官属于是木波族长等皆迎降攻庆阳败其拒者遂降其城慕洧以环州来降得城寨十三步骑一万于是宗弼军败于和尚原上褒美撒离喝而戒励宗弼睿宗已定陕西留兵屯冲要使撒离喝总之居无何请收剑外十三州与宋王彦之军七千人遇于沙会泺败之遂克金州连破吴玠诸军于饶风关遂取真符县取洋州入兴元府败吴玠兵于固镇擒其两将撒葛柷等破宋兵尽下诸寨及仙人关天会十四年为元帅右监军天眷二年宗弼复取河南撒离喝自河中出陕西既至凤翔击走宋军是时宋军在京兆西者甚众诸将以暑雨欲驻军且闻宋兵九万会于泾州都元帅遣河南步卒来会军撒离喝留诸将屯环庆独以轻骑取泾州六月败宋兵于泾州宋兵走渭州拔离速追击大败之未几为右副元帅皇统三年封应国公赐赉甚厚熙宗出猎赐具装马二命射于围中加开府仪同三司将还军命宰臣饯之海陵升蒲州为河中府撒离喝为河中尹左副元帅如故自陕西入朝因从容言曰唐建成不道太宗以义除之即位之后力行善政后世称贤陛下以前主失德大义废绝力行善政则如唐太宗矣海陵闻其言色变撒离喝亦悔其言既而进封国王从行官吏皆官赏之海陵念撒离喝久握兵在外颇得士心忌之以为行台左丞相兼左副元帅又恐不奉命阳尊以殊礼使系属籍以玉带玺书赐之撒离喝至汴诏谕行台右丞相右副元帅挞不野无使撒离喝预军事撒离喝不知每事辄争之挞不野诡曰太师梁王以陕西事属公以河南事属挞不野今未尝别奉诏命陕西之事挞不野固不敢干涉挞不野久在河南将帅畏而附之撒离喝始至势孤争之不得白于朝大臣知上旨报曰如梁王教及诏使至汴谕旨于挞不野使还挞不野独有附奏撒离喝不得与闻人皆知海陵使挞不野图之矣会海陵欲除辽王斜也子孙及平章政事宗义等元帅府令史遥设希海陵旨诬撒离喝父子谋反并平章宗义尚书谋里野等遥设学撒离喝手署及印文诈为契丹小字家书与其子宗安从左都监奔睹上变封题作已经开拆者书纸隐约有白字作曾经水浸致字画分明者称御史大夫宗安于宫门外遗下此书遥设拾得之其略曰挞不野自来于我不好凡事常有堤防应是知得上意移刺补丞相于我不好若迟缓分毫猜疑必落他手也又曰阿浑每见此书约定月日教扫胡令史却写白字书来有司鞫问宗安不服曰使真有此书我剖肌肉藏之犹恐漏泄安得于朝门下遗之有司掠笞楚毒宗安神色不变乃置扫胡炉炭上扫胡不能堪自诬服宗安谓扫胡曰尔苦矣宗义被掠笞不能当亦自诬服曰我辈知不免矣不早决徒自苦宗安曰今虽无以自明九泉之下当有冤对吾终不能引屈竟不服而死使厮鲁浑杀撒离喝于汴族其家而无写书及传书者主名有折哥者能契丹小字旧尝从撒离喝特末者陕西旧将尝以左副元帅事驰驿赴阙两人者皆族诛撒离喝亲属坐是死者二十余人潞王斡者孙耶鲁候撒离喝于汴厮鲁浑执之耶鲁曰愿付有司若法当同坐虽死不恨厮鲁浑亦杀之其家讼于朝海陵不问但赐钱二百万奔睹迁元帅左监军加开府仪同三司遥设为同知博州事赐钱三百万谓之曰尔无自比老人老人亲告朕尔以告有司设有撒离喝党人在其间败吾事矣老人指萧玉也萧玉名老人故云然遥设在博州数岁后与萧裕谋反伏诛大定初诏复撒离喝官爵三年追封金源郡王谥庄襄以郡王品秩官为营葬十七年配享太宗庙庭　　谭国公阿离补按金史本传阿离补宗室子系出景祖屡从征伐灭辽举宋皆有功天会九年睿宗经略陕西阿离补为左翼都统与右翼都统宗弼抚定巩洮河西宁兰廓等州军来宾定远和政甘峪宁洮安陇等城寨及镇堡蕃汉营部四十余处汉官军民蕃部酋长甚众于是泾原熙河两路皆平诏以兄猛安沙离质亲管谋克之余户以阿离补为世袭谋克天会十二年为元帅右都监十五年迁左监军天眷三年从宗弼复河南迁左副元帅皇统三年封谭国公六年为行台左丞相元帅如故是岁薨大定间大褒功臣图像衍庆宫欢都死康宗时不及与驰骛辽宋之郊然而异姓之臣莫先焉故定衍庆亚次功臣代国公欢都金源郡王石土门徐国公浑黜郑国公谩都诃濮国公石古乃济国公蒲查韩国公斜卯阿里元帅左监军拔离速鲁国公蒲察石家奴银青光禄大夫蒙适随国公活女特进突合速齐国公婆卢火开府仪同三司乌延蒲卢浑仪同三司阿鲁补镇国上将军乌林荅泰欲太师领三省事勖太傅大大兴尹赤盏晖金吾卫上将军耶律马五骠骑卫上将军韩常并阿离补咸着勋焉子言方言别有传　　韩王亨
按金史本传宗弼子亨本名孛迭熙宗时封芮王为猛安加银青光禄大夫天德初加特进海陵忌太宗诸子将谒太庙以亨为右卫将军语在太宗诸王传海陵赐良弓亨性直材勇绝人喜自负辞曰所赐弓弱不可用海陵遂忌之出为真定尹谓亨曰太宗诸子方强多在河朔山东真定据其冲要如其有变欲倚卿为重耳其实忌亨也历中京东京留守家奴梁遵告亨与卫士符公弼谋反考验无状遵坐诛海陵益疑之改广宁尹再任李老僧使伺察亨动静且令构其罪状亨初除广宁诸公主宗妇往贺其母徒单氏太祖长女兀鲁曰孛迭虽稍下迁勿以为嫌国家视京府一也况孛迭年富何患不贵显乎是时兀鲁与徒单斜也为室斜也妾忽挞得幸于徒单后忽挞诣后告兀鲁语涉怨望且指斥又言孛迭当大贵海陵使萧裕鞫之左验皆不敢言遂杀兀鲁而杖斜也免其官以兀鲁怨望斜也不先奏闻故也乃封忽挞为莘国夫人久之亨家奴六斤颇黠给使总诸奴老僧谓六斤曰尔渤海大族不幸坐累为奴宁不念为良乎六斤识其意六斤尝与亨侍妾私通亨知之怒曰必杀此奴六斤闻之惧密与老僧谋告亨谋逆亨有良马将因海陵生辰进之以谓生辰进马者众不能以良马自异欲他日入见进之六斤言亨笑海陵不识马不足进亨之奴有自京师来者具言徒单阿里出虎诛死亨曰彼有贷死誓券安得诛之奴曰必欲杀之誓券安足用哉亨曰然则将及我矣六斤即以为怨望遂诬亨欲因间刺海陵老僧即捕系亨以闻工部尚书耶律安礼大理正忒里等鞫之亨言尝论铁券事实无反心而六斤亦自引伏与妾私通亨尝言欲杀之状安礼等还奏海陵怒复遣与老僧同鞫之与其家奴并加搒掠皆不伏老僧夜至亨囚所使人蹴其阴间杀之亨比至死不胜楚痛声达于外海陵闻亨死佯为泣下遣人谕其母曰尔子所犯法当考掠不意饮水致死亨击鞠为天下第一常独当数人马无良恶皆如意马方驰辄投杖马前侧身附地取杖而去每畋猎持铁连锤击狐兔一日与海陵同行道中遇群豕亨曰吾能以锤杀之即奋锤遥击中其腹穿入之终以勇力见忌焉正隆六年海陵遣使杀诸宗室于是杀亨妃徒单氏次妃大氏及子羊蹄等三人大定初追复亨官爵封韩王十七年诏有司改葬亨及妻子　　秦桓忠王宗翰
按金史本传宗翰本名粘没喝汉语讹为粘罕国相撒改之长子也年十七军中服其勇及议伐辽宗翰与太祖意合太祖败辽师于境上获耶律谢十撒改使宗翰及完颜希尹来贺捷即称帝为贺及太宗以下宗室群臣皆劝进太祖犹谦让宗翰与阿离合懑蒲家奴等进曰若不以时建号无以系天下心太祖意乃决辽都统耶律讹里朵以二十余万戍边太祖逆击之宗翰为右军大败辽人于达鲁古城天辅五年四月宗翰奏曰辽主失德中外离心我朝兴师大业既定而根本弗除后必为患今乘其衅可袭取之天时人事不可失也太祖然之即命诸路戒备军事五月戊戌射柳宴群臣上顾谓宗翰曰今议西征汝前后计议多合朕意宗室中虽有长于汝者若谋元帅无以易汝汝当治兵以俟师期上亲酌酒饮之且命之釂解御衣以衣之群臣言时方暑月乃止无何为移赉勃极烈副蒲家奴西袭辽帝不果行十一月宗翰复请曰诸军久驻人思自奋马亦壮健宜乘此时进取中京群臣言时方寒太祖不听竟用宗翰策于是忽鲁勃极烈杲都统内外诸军蒲家奴宗翰鲁宗干宗盘副之宗峻领合扎猛安皆受金牌余睹为乡导取中京实北京既克中京宗翰率偏师趋北安州与娄室徒单绰里合兵大败奚王霞末北安遂降宗翰驻军北安遣希尹经略近地获辽护卫耶律习泥烈乃知辽主猎于鸳鸯泺杀其子晋王敖鲁翰众益离心西北西南两路兵马皆羸弱不可用宗翰使耨温都移剌保报都统杲曰辽主穷迫于山西犹事畋猎不恤危亡自杀其子臣民失望攻取之策幸速见谕若有异议此当以偏师讨之杲使奔睹与移剌保同来报曰顷奉诏旨不令便趋山西当审详徐议当时宗翰使人报杲即整众俟兵期及奔睹至知杲无意进取宗翰恐待杲约或失机会即决策进兵使移剌保复往报都统曰初受命虽未令便取山西亦许便宜从事辽人可取其势已见一失机会后难图矣今已进兵当与大军会于何地幸以见报宗干劝杲当如宗翰策杲意乃决约以奚王岭会议宗翰至奚王岭与都统杲会杲军出青岭宗翰军出瓢岭期于羊城泺会军宗翰以精兵六千袭辽主闻辽主自五院司来拒战宗翰倍道兼行一宿而至辽主遁去乃使希尹等追之西京复叛耿守忠以兵五千来救至城东四十里蒲察乌烈谷先击之斩首千余宗翰宗雄宗干宗峻继至宗翰率麾下自其中冲击之使余兵去马从旁射之守忠败走其众歼焉宗翰弟扎保迪没于阵天眷中赠扎保迪特进云宗翰已抚定西路州县部族谒上于行在所遂从上取燕京燕京平赐宗翰希尹挞懒耶律余睹金器有差太祖既以燕京与宋人还军次鸳鸯泺不豫将归京师以宗翰为都统昃勃极烈昱迭勃极烈斡鲁副之驻军云中太宗即位诏宗翰曰寄尔以方面当迁官资者以便宜除授因以空名宣头百道给之宋人来请割诸城宗翰报以武朔二州宗翰请曰宋人不归我叛亡阻绝燕山往来道路后必败盟请勿割山西郡县太宗曰先皇帝尝许之矣当与之诸将获耶律马哥宗翰归之京师诏以马七百匹给宗翰军以田种千石米七千石赈新附之民诏曰新附之民比及农时度地以居之宗翰请分宗望挞懒石古乃精兵讨诸部诏曰宗望军不可分别以精锐五千给之宗翰朝太祖陵入见上奏曰先皇帝时山西南京诸部汉官军帅皆得承制除授今南京皆循旧制惟山西优以朝命诏曰一用先皇帝燕京所降诏敕从事卿等度其勤力而迁授之宗翰复奏曰先皇帝征辽之初图宋协力夹攻故许以燕地宋人既盟之后请加币以求山西诸镇先皇帝辞其加币盟书曰无容匿逋逃诱扰边民今宋数路招纳叛亡厚以恩赏累疏叛人姓名索之童贯尝期以日月约以誓书一无所致盟未&#年今已如此万世守约其可望乎且西鄙未宁割付山西诸郡则诸军失屯据之所将有经略或难持久请姑置勿割上悉如所请上以宗翰破辽经略夏国奉表称藩深嘉其功以马十匹使宗翰自择二匹余赐群帅及斡鲁奏宋不遣岁币户口事且将渝盟不可不备太宗命宗翰取诸路户籍按籍索之而阇母再奏宋败盟有状宗翰宗望俱请伐宋于是谙班勃极烈杲领都元帅居京师宗翰为左副元帅自太原路伐宋宗翰发自河阴遂降朔州克代州围太原府宋河东陕西军四万救太原败于汾河之北杀万余人宗望自河北趋汴久不闻问遂留银朮可等围太原宗翰率师而南降定诸县及威胜军下隆德府实潞州军至泽州宋使至军中始知割三镇讲和事路允迪以宋割太原诏书来太原人不受诏宗翰取文水及盂县复留银朮可围太原宗翰乃还山西宋少帝诱萧仲恭贻书余睹以兴复辽社稷以动之萧仲恭献其书诏复伐宋八月宗翰发自西京九月丙寅宗翰克太原执宋经略使张孝纯等鹘沙虎取平遥降灵石介休孝义诸县十一月甲子宗翰自太原趋汴降威胜军克隆德府遂取泽州撒剌荅等先已破天井关进逼河阳破宋兵万人降其城宗翰攻怀州克之丁亥渡河闰月宗翰至汴与宗望会兵宋约画河为界复请修好不克和丙辰银朮可等克汴州辛酉宋少帝诣军前舍青城十二月癸亥少帝奉表降诏元帅府曰将帅士卒立功者第其功之高下迁赏之其殒身行阵没于王事者厚恤其家赐赠官爵务从优厚使勖就军中劳赐宗翰宗望使皆执其手以劳之四月以宋二主及其宗族四百七十余人及珪璋宝印衮冕车辂祭器大乐灵台图书与大军北还七月赐宗翰铁券除反逆外余皆不问赐与甚厚宗翰奏河北河东府镇州县请择前资官良能者任之以安新民上遣耶律晖等从宗翰行诏黄龙府路南路东京路于所部各选如耶律晖者遣之宗翰遂趋洛阳宋董植以兵至郑州郑州人复叛宗翰使诸将击董植军复取郑州遂迁洛阳襄阳颍昌汝郑均房唐邓陈蔡之民于河北而遣娄室平陕西州郡是时河东寇盗尚多宗翰乃分留将士夹河屯守而还师山西昏德公致书请立赵氏奉职修贡民心必喜万世利也宗翰受其书而不答康王遣王师正奉表密以书招诱契丹汉人获其书奏之太宗下诏伐康王河北诸将欲罢陕西兵并力南伐河东诸将不可曰陕西与西夏为邻事重体大兵不可罢宗翰曰初与夏约夹攻宋人而夏人弗应而耶律大石在西北交通西夏吾舍陕西而会师河北彼必谓我有急难河北不足虞宜先事陕西略定五路既弱西夏然后取宋宗翰盖有意于夏人也议久不决奏请于上上曰康王构当穷其所往而追之俟平宋当立藩辅如张邦昌者陕右之地亦未可置而不取于是娄室蒲察帅师绳果婆卢火监战平陕西银朮可守太原耶律余睹留西京宗翰会东军于黎阳津遂会睿宗于濮进兵至东平宋知府权邦彦弃家宵遁降其城驻军东平东南五十里复取徐州先是宋人运江淮金币皆在徐州官库尽得之分给诸军袭庆府来降宋知济南府刘豫以城降于挞懒乃遣拔离速乌林答泰欲马五袭康王于扬州未至百五十里马五以五百骑先驰至扬州城下康王闻兵来已于前一夕渡江矣于是康王以书请存赵氏社稷先是康王尝致书元帅府称大宋皇帝构致书大金元帅帐前至是乃贬去大号自称宋康王赵构谨致书元帅合下其四月七日两书皆然元帅府答其书招之使降于是挞懒宗弼拔离速马五等分道南伐宗弼之军渡江取建康入于杭州康王入海阿里蒲卢浑等自明州行海三百里追之弗及宗弼乃还其后宗翰欲用徐文策伐江南睿宗宗弼议不合乃止语在刘豫传归德叛都统大&#里平之初太宗以斜也为谙班勃极烈天会八年斜也薨久虚此位而熙宗宗峻子太祖嫡孙宗干等不以言太宗而太宗亦无立熙宗意宗翰朝京师谓宗干曰储嗣虚位颇久合刺先帝嫡孙当立不早定之恐授非其人宗翰日夜未尝忘此遂与宗干希尹定议入言于太宗请之再三太宗以宗翰等皆大臣义不可夺乃从之遂立熙宗为谙班勃极烈于是宗翰为国论右勃极烈兼都元帅熙宗即位拜太保尚书令领三省事封晋国王乞致仕诏不许天会十四年薨年五十八追封周宋国王正隆二年例封金源郡王大定间改赠秦王谥桓忠配享太祖庙廷孙秉德斜哥秉德别有传　　郑王充
按金史本传辽王宗干子充本名神土懑母李氏徒单氏以为己子熙宗初加光禄大夫天眷间为汴京留守皇统间封淄国公为吏部尚书进封代王迁同判大宗正事九年拜右丞相是岁薨追封郑王大定二十二年追降仪同三司左丞相子擅奴元奴耶补儿阿里白
　宗藩部列传四十
　　金三
　　胙王元
按金史本传胙王元景宣皇帝宗峻子也本名常胜为北京留守弟查剌为安武军节度使皇统七年四月戊午左副点检蒲察阿虎特子尚主进礼物赐宴便殿熙宗被酒酌酒赐元元不能饮上怒仗剑逼之元逃去命左丞宗宪召元宗宪与元俱去上益怒是时户部尚书宗礼在侧使之跪手杀之海陵与唐括辩谋废立海陵曰若举大事谁当立者海陵意谓己乃太祖长房之孙当立而辩与秉德初意不在海陵常胜乃熙宗之弟辩答曰无胙王常胜乎海陵复问其次辩曰邓王子阿楞海陵曰阿楞属&#由是海陵谓胙有人望不除之将不得立故心忌常胜并阿楞是时阿楞方为奉国上将军河南军士孙进自称皇弟按察大王熙宗疑皇弟二字或在常胜也使特思鞫之无状特思乃尝疑海陵与唐括辩时时窃议告之悼后者海陵知熙宗有疑常胜心因此可以除之谓熙宗曰孙进反有端不称他人乃称皇弟大王陛下弟止有常胜查剌特思鞫不以实故出之矣熙宗以为然使唐括辩萧肄按问特思特思自诬服故出常胜罪于是乃杀常胜及其弟查剌并杀特思海陵乘此并挤阿楞杀之阿楞弟挞楞熙宗本无意杀之海陵曰其兄既已伏诛其弟安得独存又杀之熙宗以海陵为忠愈益任之而不知其诈也海陵篡立追封常胜查剌阿楞官爵亲临葬所致祭大定十三年六月丁巳世宗召皇太子诸王侍食于清辉殿曰或称海陵多能何也海陵谲诈睢盱杀人空虚天下三分之二太祖诸孙中惟胙王元天性贤者也元子育本名合住大定二十七年自南京副留守迁大宗正丞兼劝农副使上问宰臣曰合住为人如何平章政事襄参政宗浩对曰为人清廉干治上曰乃父亦然又曰蒲阳温胙王元外若愚讷临事明敏过人朕于兄弟间于元尤款密　　魏王道济
按金史熙宗二子传熙宗诸子悼平皇后生太子济安贤妃生魏王道济　按本传道济皇统三年命道济为中京留守以直学士阿懒为都提点张元素为同提点左右辅导之俄封魏王封其母为贤妃初居外至是养之宫中未几熙宗怒杀之　　金源郡王石土门
按金史本传石土门汉字一作神徒门耶懒路完颜部人世为其部长父直离海始祖弟保活里四世孙虽同宗属不相通问久矣景祖时直离海使部人邈孙来请复通宗系景祖留邈孙岁余厚其饩廪饮食善遇之及还以币帛数篚为赠结其厚意久之耶懒岁饥景祖与之马牛为助籴费使世祖往致之会世祖有疾石土门日夕不离左右世祖疾愈辞归与握手为别约他日无相忘石土门体貌魁伟勇敢善战质直孝友强记辩捷临事果断世祖袭位交好益深邻部不悦遂合兵攻之石土门使弟阿斯懑率二百人南下拒敌敌兵千人已出其东据高泉石土门将五千人迎击之敌将斡里本者勇士也出挑战石土门射中其马斡里本反射射中石土门腹石土门拔箭战愈力阿斯懑与勇士七人步战杀斡里本诸部兵遂败石土门因招谕诸部使附于世祖世祖嘉之后伐乌春窝谋罕及钝恩狄库德等皆以所部从战有功弟阿斯懑寻卒及终丧大会其族太祖率官属往焉就以伐辽之议访之方会祭有飞乌自东而西太祖射之矢贯左翼而坠石土门持至上前称庆曰乌鸢人所甚恶今射获之此吉兆也即以金版献之后以本部兵从击高丽及伐辽功尤多王师攻下西京赐以金牌其子蝉蠢从行上语之曰吾妃之妹白散者在辽俟其获当以为汝妇竟如其言上之西征诸将皆从石土门乃率善射者三百人来卫京师时太宗居守喜其至亲出迎劳继闻黄龙府叛与睿宗讨平之睿宗赐以奴婢五百人师还赏赉良渥至是卒年六十一正隆二年封金源郡王子习失思敬　　金源郡王完颜忠按金史本传完颜忠本名迪古乃字阿思魁石土门之弟太祖器重之将举兵伐辽而未决也欲与迪古乃计事于是宗翰宗干完颜希尹皆从居数日少间太祖与迪古乃冯肩而语曰我此来岂徒然也有谋于汝汝为我决之辽名为大国其实空虚主骄而士怯战阵无勇可取也吾欲举兵仗义而西君以为如何迪古乃曰以王公英武士众乐为用辽帝荒于畋猎政令无常易与也太祖然之明年太祖伐辽使婆卢火来征兵迪古乃以兵会师收国元年十二月上御辽主兵次爻剌迪古乃与银木可守达鲁古路二年与斡鲁蒲察会斡鲁古讨高永昌破其兵东京降遂与斡鲁古等御耶律&#里败之于蒺藜山拔显州干惠等州降天辅二年与娄室俱入见上曰辽主近在中京而敢辄来各杖之三十太祖驻军草泺迪古乃取奉圣州破其兵五千于鸡鸣山奉圣州降太祖入燕京迪古乃出德胜口以代石土门为耶懒路都勃堇二年以耶懒地薄斥卤迁其部于苏滨水仍以朮实勒之田益之熙宗即位加太子太师十四年加保大军节度使同中书门下平章事薨天德二年迪古乃配飨太祖庙廷大定二年追封金源郡王　　广平郡王晏按金史本传晏本名斡论景祖之孙阿离合懑次子也明敏多谋略通契丹字天会初乌底改叛太宗幸北京以晏有筹策召问称旨乃命督扈从诸军往讨之至混同江谕将士曰今叛众依山谷地势险阻林木深密吾骑卒不得成列未可以岁月破也乃具舟楫舣江令诸军据高山连木为栅多张旗帜示以持久计声言俟大军毕集而发乃潜以舟师浮江而下直捣其营遂大破之据险之众不战而溃月余一境皆定师还授左监门卫上将军为广宁尹入为吏礼两部尚书皇统元年为北京留守改咸平尹徙东京天德初封葛王入拜同判大宗正事进封宋王授世袭猛安海陵迁都晏留守上京授金牌一银牌二累封豫王许王又改越王贞元初进封齐时近郊禁围猎特晏三百人从猎在上京凡五年正隆二年例削王爵改西京留守未几为临潢尹遂致仕还居会宁海陵南伐世宗为东京留守将士皆自淮南来归晏之子恧里乃亦自军前率众来归世宗白彦敬等在北京闻恧里乃等逃还使会宁同知高国胜拘晏家族上既即位遣使召晏既又遣晏兄子鹘鲁补驰驿促之晏遂率宗室数人入见即拜左丞相封广平郡王晏劳弥日未几兼都元帅大定二年正月上如山陵礼毕上将猎有司已夙备晏谏曰边事未宁畋游非所宜也上嘉纳之因谓晏等曰古者帝王虚心受谏朕常慕之卿等尽言毋隐进拜太尉复致仕还乡里是岁薨诏有司致祭赙赠银币甚厚　　应国公突合速
按金史本传突合速宗室子拿罕塞人初隶万户石家奴麾下尝领偏师破云中诸山寇盗宗望攻平州遣突合速讨应州贼平之抚安其民而还及伐宋在宗翰军以八谋克破石岭关屯兵数万杀戮几尽师至太原祁县降而复叛突合速攻下之进取文水县后从诸师列屯汾州之境宋河东军帅郝仲连张思正陕西军帅张关索及其统制马忠合兵数万来援皆败之宗翰南伐至潞还太原犹未下即留完颜银朮可总督诸军经略其地于是宋援兵大至突合速从马五沃鲁破宋兵四千于文水闻宋将黄迪等以兵三十万栅于县之西山复与耿守忠合兵九千击之杀八万余人获马及资粮甚众宋制置使姚古率兵至隆州谷突合速与拔离速以步骑万余御之种师中兵十万据榆次银朮可乃召突合速使中分其兵而还与活女等合兵八千击败之斩师中于杀熊岭宋将张灏以兵十万营于文水近郊复与拔离速击破之潞州复叛宋兵号十七万骨突合速拔离速皆被围突合速麾军士下马力战遂溃围而出及再举伐宋宗翰命娄室率军先趋汴娄室至泽州突合速沃鲁以五百骑为前驱往招河阳先据黄河津宋兵万余背水阵进击败之皆挤于水遂降河阳汴京平诸将西趣陕津略定河东郡县突合速取宪州遇其援军击败之生擒其将孛堇浓瑰朮鲁等攻保德未下突合速进兵助击梯冲并进遂克其城孛堇乌谷攻石州屡败亡其三将军士殁者数百人突合速谓乌谷曰敌皆步兵吾不可以骑战乌谷曰闻贼挟妖术画马以系其足疾甚奔马步战岂可及之突合速笑曰岂有是耶乃令诸军去马战尽殪之六年宗辅驻师邓州突合速马五拔离速西取均房遂下其城攻唐蔡陈州及颍昌府皆克之天眷初除彰德军节度使三年为元帅左监军皇统八年改济南尹天德间封定国公授世袭千户卒年七十二正隆二年赠应国公初突合速以次室受封次室子因得袭其猛安及分财异居次室子取奴婢千二百口正室子得八百口久之正室子争袭连年不决家赀费且尽正室子奴婢存者二百口次室子奴婢存者纔五六十口世宗闻突合速诸子贫窘以问近臣具以争袭之故为对世宗曰次室子岂当受封耶遂以嫡妻长子袭　　广平郡王宗秀
按金史金源郡王勖传勖子宗秀字实甫本名厮里忽涉猎经史通契丹大小字善骑射与平宗盘宗隽之乱授定远大将军以宗盘世袭猛安授之宗弼复取河南宗秀与海陵俱赴军前任使宋将岳飞军于亳宿之间宗秀率步骑三千扼其冲要遂与诸军迎击败之师还为太原尹改婆速路统军使不受高丽遣使以土产献却之入为刑部尚书改御史中丞授翰林学士天德初转承旨封宿国公赐玉带历平阳尹昭义军节度使封广平郡王正隆二年卒官年四十二是岁例降二品以上封爵改赠金紫光禄大夫　　景国公宗贤按金史本传宗贤本名阿鲁太祖伐辽从攻宁江州临潢府太宗监国选侍左右甚见亲信临潢复叛从宗望复取之为内库都提点再迁归德军节度使政宽简境内大治秩满士民数百千人相率诣朝廷请留及改武定军百姓扶老携幼送数十里悲号而去改永定军秉德廉访官吏士民持盆水与镜前拜言曰使君廉明清直类此民实赖之秉德曰吾闻郡僚廉能如一汝等以为如何众对曰公勤清俭皆法则于使君耳因谓宗贤曰人谓君善治当在甲乙果然贤使君也用是超迁两阶天德初授世袭谋克驰驿召之雄州父老相率张青绳悬明镜于公署老幼填门三日乃得去封定国公再除忠顺军节度使赐以玉带捕盗司执数人至府宗贤问曰罪状明白否对曰狱具矣宗贤阅其案谓僚佐曰吾察此辈必冤不数日贼果得人服其明改曷懒路兵马都总管历广宁尹封广平郡王改崇义军节度使兼领北京宗室事正隆例夺王爵加金紫光禄大夫改临海军大定初遣使召之宗贤率诸宗室见于辽阳除同签大宗正事封景国公致仕起为婆速路兵马都总管复致仕卒　　寿王京
按金史宋王宗望传宗望子京本名忽鲁以宗室子累迁特进天德二年除翰林学士承旨兼修国史加开府仪同三司迁工部尚书改礼部兵部判大宗正事封曹王除河间尹正隆二年例封渖国公北京留守以丧去官起复益都尹六年坐违制立春日与徒单贞饮酒降滦州刺史未几改绛阳军节度使海陵遣护卫忽鲁往绛州杀之京间道走入汾州境得免世宗即位来见于桃花坞复判大宗正事封寿王二年正月戊辰朔日食伐鼓用币上不视朝减膳彻乐诏京代拜行礼世宗惩创海陵&#忌宗室加礼京兄弟情若同生谓京等曰朕每见天象变异辄思政事之阙寤寐自责不遑凡事必审思而后行犹惧独见未能尽善每令群臣集议庶几无过举也是时伐宋未罢兵用度不足百官未给全俸京家人数百口财用少上闻之赐金一百五十两重彩百端绢五百匹改西京留守赐佩刀厩马京到西京京妻尝召日者孙邦荣推京禄命邦荣言留守官至太师爵封王京问此上更无否邦荣曰止于此京曰若止于此所官何为邦荣察其意乃诈为图谶作诗中有鹘鲁为之语以献于京京曰后诚如此乎遂受其诗再使卜之邦荣称所得卦有独权之兆京复使邦荣推世宗当生年月家人孙小哥妄作谣言诳惑京如邦荣指京信之京妻公寿具知其事大定五年三月孙邦荣上变诏刑部侍郎高德基户部员外郎完颜兀古出往鞫之京等皆款伏狱成还奏上曰海陵无道使光英在朕亦保全之况京等哉于是京夫妇特免死杖一百除名岚州楼烦县安置以奴婢百口自随官给上田遣兀古出刘珫宣谕京诏曰朕与汝皆太祖之孙海陵失道剪灭宗支朕念兄弟无几于汝尤为亲爱汝亦自知之何为而怀此心朕念骨肉不忍尽法汝若尚不思过朕虽不加诛天地岂能容汝也十年四月诏于楼烦县为京作第一区月给节度廪俸十二年兄德州防御使文谋反上问皇太子赵王允中及宰臣曰京谋不轨朕特免死今复当缘坐如何宰臣或言京图逆今不除之恐为后患上曰天下大器归于有德海陵失道朕乃得之但务修德余何足虑太子曰诚如圣训乃遣使宣谕京诏曰卿兄文旧封国公不任职事朕进封王爵委以大藩顷在大名以赃得罪止削左迁不知恩幸乃蓄怨心谋不轨罪及兄弟朕念宋王皆免缘坐文之家产应没入者尽与卿兄子&#住卿宜悉此意二十年十一月上问宰臣曰京之罪始于其妻妾卜休咎太祖诸孙存者无几朕欲召置左右不使任职但廪给之卿等以为何如皆曰置之近密臣等以为非宜上曰朕若修德何必豫怀疑忌久之上复欲召京宰臣曰京不赦之罪也赦之以为至幸矣岂可复用上默良久乃止　　郧国公文
按金史宋王宗望传文本名胡剌皇统间授世袭谋克加奉国上将军居中京海陵篡立赐钱二万贯是时左渊为中京转运使市中有秽术敲仙者文与渊皆与之游海陵还中京召敲仙诘问穷竟本末既而杀之于市责让文渊贞元元年除秘书坐与灵寿县主阿里虎有奸杖二百除名俄复为秘书监封王正隆例封郧国公以丧去官起复翰林学士承旨同判大宗正事昌武军节度使大定初改武定军留京师奉朝请三年赐上常御绦服佩刀而遣之谓文曰朕无兄弟见卿往外郡恻然伤怀卿颇自放宜加检束除广宁尹召为判大宗正事封英王是时弟京得罪上谓文曰朕待京不薄乃包藏祸心图不轨不忍刑及骨肉遂从轻典卿亦骄纵无度宋王有社稷功武灵封太祖诸孙为王卿独不封朕即位封卿兄弟为王自今惩咎悔过赤心事朕无患朕不知也除真定尹赐以衣带改大名尹徙封荆王文到大名多取猛安谋克良马或以驽马易之买民物与价不尽其直寻常占役弓手四十余人诡纳税草十六万束公用阙取民钱一万九千余贯坐是夺爵降德州防御使僚佐皆坐不矫正解职监察御史董师中按文事失纠察已除尚书省都事降沁南军节度副使诏曰自今长官不法僚佐不矫正又不言上并严行惩断文既失职居常怏怏日与家奴石抹合住忽里者为怨言合住揣知其意因言南京路猛安阿古合住谋克颇里银朮可与大王厚善果欲举大事彼皆愿从文信其言乃召日者康洪占休咎密以谋告洪洪言来岁甚吉文厚谢洪使家僮刚哥等往南京以书币遗阿古等刚哥问合住何以知阿古等必从合住曰阿古等与大王善以此意其必从耳刚哥到南京见阿古等不言其本来之事及还绐文曰阿古从大王矣文乃造兵仗使家奴斡敌画阵图家奴重喜诣河北东路上变府遣总管判官孛特驰往德州捕文孛特至德州日已晚会文出猎召防御判官酬越谋就猎所执之酬越言文兵卫甚众且暮夜明日文生日可就会上执之孛特乃止是夜文知本府使至意其事觉乃与合住忽里者等俱亡去河间府使奏文事诏遣右司郎中纥石烈哲典翰林修撰阿不罕讹里也往德州鞫问上闻文亡命谓宰臣曰海陵剪灭宗室殆尽朕念太祖孙存者无几人曲为宽假而文曾不知幸尚怀异图何狂悖如此上恐文久不获诖误者多督所在捕之诏募获文者迁官五阶赐钱三千贯文以大定十二年九月事觉亡命凡四月至十二月被获伏诛康洪论死余皆坐如律诏释其妻朮实懒孛特酬越不即捕致文亡去孛特杖二百除名酬越杖一百削两阶诏曰德州防御使文北京曹贵鄜州李方皆因术士妄谈禄命陷于大戮凡术士多务苟得肆为异说自今宗室宗女有属籍者及官职三品者除占问嫁娶修造葬事不得推算相命违者徒二年重者从重上以文家财产赐其故兄特进齐之子&#住并以西京留守京没入家产赐之　　卫王襄
按金史辽王宗干传宗干子襄本名永庆海陵母弟为辅国将军卒天德二年追封卫王再赠司徒大定二十二年追降银青光禄大夫子和尚封应国公　　崇王元寿按金史海陵诸子传海陵后徒单氏生太子光英元按金史本传矧思阿补正隆元年四月生小底东胜妃大氏生崇王元寿柔妃唐括氏生宿王矧思阿补才人南氏生滕王广阳　按本传元寿海陵第二子也天德元年封崇王三年薨　　宿王矧思阿补
按金史本传矧思阿补正隆元年四月生小底东胜家保养之赐东胜钱千万仍为起第五月己酉弥月封其母唐括氏为柔妃赐京师贫者五千人钱人钱二百二年矧思阿补生日海陵与永寿太后及皇后太子光英幸东胜家三年正月五日矧思阿补薨海陵杀太医副使谢友正医者安宗义及其乳母杖东胜一百除名明日追封矧思阿补为宿王葬大房山谏议大夫杨伯雄入直禁中因与同直者相语伯雄曰宿王之死盖养于宫外供护虽谨不若父母膝下岂国家风俗素尚如此或以此言告海陵海陵大怒谓伯雄曰尔臣子也君父所为岂得言风俗宫禁中事岂尔当言朕或体中不佳间不视朝祗是少得人几拜耳而庶事皆奏决便殿纵有死刑不即论决盖使囚者得缓其死至于除授宣敕虽复稽缓有何利害朕每当闲暇颇阅教坊声乐聊以自娱书云内作色荒外作禽荒酣酒嗜音峻宇雕墙有一于此未或不亡此戒人君不恤国事溺于此者耳如我虽使声乐喧动天地宰相敢有滥与人官而吏敢有受赇者乎外间敢有窃议者乎尔谏官也有可言之事当公言之言而不从朕之非也而乃私议可乎伯雄对曰陛下至德明圣固无窃议者愚臣失言罪当万死惟陛下哀怜海陵曰本欲杀汝今祗杖汝二百既决杖至四十使近臣传诏谕伯雄曰以尔藩邸有旧今特释之　　滕王广阳
按金史本传滕王广阳母南氏本大家婢随元妃大氏入宫海陵幸之及有娠即命为殿直正隆二年九月二十六日生广阳十月满月海陵分施在京贫民凡用钱千贯三年二月封南氏为才人七月封广阳为滕王九月薨　　荣王爽
按金史本传爽本名阿邻天德三年授世袭猛安正隆二年除横海军节度使改安武军留守司奉朝请海陵将伐宋严酒禁爽坐与其弟阿锁及从父兄亨徒单贞会饮被杖下迁归化州刺史夺猛安未几复除安武军节度使海陵渡淮分遣使者剪灭宗室爽忧惧不知所出会世宗即位东京宗室璋推爽弟阿锁行中都留守遣人报爽爽弃妻子来奔与弟忻州刺史可喜俱至中都东迎车驾至梁鱼务入见世宗大悦即除殿前马步军都指挥使封温王改秘书监母忧寻起复迁太子太保进封寿王顷之世宗第五女蜀国公主下嫁唐括鼎赐宴神龙殿谓爽曰朕与卿兄弟在正隆时朝夕常惧不保岂意今日赖尔兄弟之福可以享安乐矣爽泣下顿首谢未几判大宗正事太子太保如故爽有疾诏除其子符宝祗候思列为忠顺军节度副使爽入谢上曰朕以卿疾使卿子迁官冀卿因喜而愈也思列年少未闲政事卿训以义方使有善可称别加升擢爽疾少间将从上如凉陉赐钱千万进封英王转太子太傅复世袭猛安进封荣王改太子太师显宗长女邺国公主下嫁乌古论谊赐宴庆和殿爽坐西向迎夕照面发赤似醉上问曰卿醉邪对曰未也臣面迎日色非酒红也上悦顾群臣曰此弟出言未尝不实自小如此因谓显宗兄弟曰汝等可以为法以爽赀用有阙特赐钱一万贯二十三年爽疾久不愈敕有司曰荣王告满百日当给以王俸既薨上悼痛辍朝遣官致祭赙银千两重彩四十端绢四百匹陪葬山陵亲王百官送葬他日谓大臣曰荣王之葬朕以不果亲送为恨其见友爱如此　　荣国通敏公宗浩
按金史本传宗浩字师孟本名老昭祖四世孙太保兼都元帅汉国公昂之子也贞元中为海陵庶人入殿小底世宗即位辽阳昂遣宗浩驰贺世宗见之喜命充符宝祗候大定二年冬昂以都元帅置幕山东宗浩领万户从行仍授山东东路兵马都总管判官丁父忧起复承袭因闵斡鲁浑猛安授河南府判官以母丧解服阕授同知陕州防御使事察廉能第一等进官一阶升同知彰化军节度使事累迁同签枢密院事改曷苏馆节度使世宗谓宰臣曰宗浩有才干可及者无几二十三年征为大理卿逾年授山东路统军使兼知益都府事陛辞世宗谕之曰卿年尚少以卿近属有治迹故以此授卿宜体朕意因晹金带遣之二十六年为赐宋主赵&#生日使还授刑部尚书俄拜参知政事章宗即位出为北京留守三转同判大睦亲府事北方有警命宗浩佩金虎符驻泰州便宜从事朝廷发上京等路军万人以戍宗浩以粮储未备且度敌未敢动遂分其军就食隆肇间是冬果无警北部广吉剌者尤桀骜屡胁诸部入塞宗浩请乘其春暮马弱击之时阻亦叛内族襄行省事于北京诏议其事襄以谓若攻破广吉剌则阻无东顾忧不若留之以牵其势宗浩奏国家以堂堂之势不能扫灭小部顾欲藉彼为捍乎臣请先破广吉剌然后提兵北灭阻章再上从之诏谕宗浩曰将征北部固卿之诚更宜加意毋致后悔宗浩觇知合底忻与婆速火等相结广吉剌之势必分彼既畏我见讨而复掣肘仇敌则理必求降可呼致也因遣主簿撒领军二百为先锋戒之曰若广吉剌降可就征其兵以图合底忻仍侦余部所在速使来报大军当进与汝击破之必矣合底忻者与山只昆皆北方别部恃强中立无所羁属往来阻广吉剌间连岁扰边皆二部为之也撒入敌境广吉剌果降遂征其兵万四千骑驰报以待宗浩北进命人赍三十日粮报撒会于移米河共击敌而所遣人误入婆速火部由是东军失期宗浩前军至忒里葛山遇山只昆所统石鲁浑滩两部击走之斩首千二百级俘生口车畜甚众进至呼歇水敌势大蹙于是合底忻部长白古带山只昆部长胡必剌及婆速火所遣和火者皆乞降宗浩承诏谕而释之胡必剌因言所部必列土近在移米河不肯偕降乞讨之乃移军趋移米与迪列土遇击之斩首三百级赴水死者十四五获牛羊万二千车帐称是合底忻等恐大军至西渡移米弃辎重遁去撒与广吉剌部长忒里虎追蹑及之于窊里不水纵击大破之婆速火九部斩首溺水死者四千五百余人获驼马牛羊不可胜计军还婆速火乞内属并请置吏上优诏褒谕迁光禄大夫以所获马六千置牧以处之明年宴赐东北部寻拜枢密使封荣国公初朝廷置东北路招讨司泰州去境三百里每敌入比出兵追袭敌已遁去至是宗浩奏徙之金山以据要害设副招讨二员分置左右由是敌不敢犯会中都山东河北屯驻军人地土不赡官田多为民所冒占命宗浩行省事诣诸道括籍凡得地三十余万顷还坐以倡女自随为宪司所纠出知真定府事徙西京留守复为枢密使进拜尚书右丞相超授崇进时惩北边不宁议筑壕垒以备守戍廷臣多异同平章政事张万公力言其不可宗浩独谓便乃命宗浩行省事以督其役功毕上赐诏褒赉甚厚撒里部长&#括里入塞宗浩以兵追蹑与仆散揆军合击之杀获甚众敌遁去诏征还入见优诏奖谕躐迁仪同三司赐玉束带一金器百两重币二十端进拜左丞相宋人畔盟王师南伐会平章政事揆病乃命宗浩兼都元帅往督进讨宗浩驰至汴大张兵势亲赴襄阳巡师而还宋人大惧乃命知枢密院事张岩以书乞和宗浩以辞旨未顺却之仍谕以称臣割地缚送元谋奸臣等事岩复遣方信孺赍其主赵扩誓&#来且言扩并发三使将贺天寿节及通谢仍报其祖母谢氏殂致书于都元帅宗浩曰方信孺还远贻报翰及所承钧旨仰见以生灵休息为重曲示包容矜轸之意闻命踊跃私窃自喜即具奏闻备述大金皇帝天覆地载之仁与都元帅海涵春育之德旋奉上旨亟遣信使通谢宸庭仍先令信孺再诣行省以请定议区区之愚实恃高明必蒙洞照重布本末幸垂听焉兵端之开虽本朝失于轻信然痛罪奸臣之蔽欺亦不为不早自去岁五月编窜邓友龙六月又诛苏师旦等是时大国尚未尝一出兵也本朝即捐已得之泗州诸军屯于境外者尽令彻戍而南悔艾之诚于兹可见惟是名分之谕今昔事殊本朝皇帝本无佳兵之意况关系至重又岂臣子之所敢言江外之地恃为屏蔽傥如来谕何以为国大朝所当念察至于首事人邓友龙等误国之罪固无所逃若使执缚以送是本朝不得自致其罚于臣下所有岁币前书已增大定所减之数此在上国初何足以为重轻特欲藉手以见谢过之实傥上国谅此至情物之多寡必不深计矧惟兵兴以来连岁创残赋入屡蠲若又重取于民是基元元无穷之困窃计大朝亦必有所不忍也于通谢礼币之外别至微诚庶几以此易彼其归投之人皆雀鼠偷生一时窜匿往往不知存亡本朝既无所用岂以去来为意当隆兴时固有大朝名族贵将南来者洎和议之定亦尝约各不取索况兹琐琐诚何足云傥大朝必欲追求尚容拘刷至如泗州等处驱掠人悉当护送归业夫缔新好者不念旧恶成大功者不较小利欲望力赐开陈捐弃前过阔略他事玉帛交驰欢好如初海内宁谧长无军兵之事功烈昭宣德泽洋溢鼎彝所纪方册所载垂之万世岂有既乎重惟大金皇帝诞节将临礼当修贺兼之本国多故又言合遣人使接续津发已具公移企望取接伏冀鉴其至再至三有加无已之诚亟践请盟之诺即底于成感戴恩德永永无极誓书副本虑往复迁延就以录呈初信孺之来自以和议遂成辄自称通谢使所参议官大定中宋人乞和以王抃为通问使所参议官信孺援以为例宗浩怒其轻妄囚之以闻朝廷亦以其为行人而不能孚两国之情将留之遣使问宗浩宗浩曰今信孺事既未集自知还必得罪拘之适使他日有以借口不若数其佻易而释遣之使归自穷无辞以白其国人则扩胄必择谨厚者来矣于是遣之而复张岩书曰方信孺重以书来详味其辞于请和之意虽若婉逊而所画之事犹未悉从惟言当还泗州等驱掠而已至于责贡币则欲以旧数为增追叛亡则欲以横恩为例而称臣割地缚送奸臣三事则并饰虚说弗肯如约岂以为朝廷过求有不可从将度德量力足以背城借一与我军角一日胜负者哉既不能强又不能弱不深思熟虑以计将来之利害徒以不情之语形于尺牍而勤邮传何也兵者凶器佳之不祥然圣人不得已而用之故三皇五帝所不能免夫岂不以生灵为念盖犯顺负义有不可恕者乃者彼国犯盟侵我疆埸帅府奉命征讨虽未及出师姑以逐处戍兵随宜捍御所向摧破莫之敢当执俘折馘不可胜计余众震慑靡然奔溃是以所侵疆土旋即底平爰及泗州亦不劳而复今乃自谓捐其已得敛军彻戍以为悔过之&#是岂诚实之言据陕西宣抚司申报今夏宋人犯边者十余次并为我军击退枭斩捕获盖以亿计夫以悔艾罪咎移书往来丐和之间乃暗遣贼徒突我守围冀乘其不虞以侥幸毫末然则所为来请和者理安在哉其言名分之谕今昔事殊者盖与大定之事固殊矣本朝之于宋国恩深德厚莫可殚述皇统谢章可概见也至于世宗皇帝俯就和好三十年间恩泽之渥夫岂可忘江表旧臣于我大定之初以失在正隆致南服不定故特施大惠易为侄国以镇抚之今以小犯大曲在于彼既以绝大定之好则复旧称臣于理为宜若为非臣子所敢言在皇统时何故敢言而今独不敢是又诚然乎哉又谓江外之地将为屏蔽割之则无以为国夫藩篱之固当守信义如不务此虽长江之险亦不可恃区区两淮之地何足屏蔽而为国哉昔江左六朝之时淮南屡尝属中国矣至后周显德间南唐李景献庐舒蕲黄画江为界是亦皆能为国既有如此故实则割地之事亦奚不可自我师出疆所下州军县镇已为我有未下者即当割而献之今方信孺赍到誓书乃云疆界并依大国皇统彼之隆兴年已画为定若是则既不言割彼之地又翻欲得我之已有者岂理也哉又来书云通谢礼币之外别备钱一百万贯折金银各三万两专以塞再增币之责又云岁币添五万两匹其言无可准况和议未定辄前具载约拟为誓书又直报通谢等三番人使其自专如是岂协礼体此方信孺以求成自任臆度上国谓如此径往则事必可集轻渎诳绐理不可容寻具奏闻钦奉圣训昔宣靖之际弃信背盟我师问罪尝割三镇以乞和今既无故兴兵蔑弃信誓虽尽献江淮之地犹不足以自赎况彼国尝自言叔父侄子与君臣父子略不相远如能依旧称臣即许以江淮之间取中为界如欲世为子国即当尽割淮南直以大江为界陕西边面并以大军已占为定据元谋奸臣必使缚送缘彼恳欲自致其罚可令函首以献外岁币虽添三万两匹止是复皇统旧额而已安得为增可令更添五万两匹以表悔谢之实向汴阳乞和时尝进赏军之物金五百万两银五千万表段里绢各一百万牛马骡各一万&#一千书五监今即江表一隅之地与昔不同特加矜悯止令量输银一千万两以充犒军之用方信孺言语反复不足取信如李犬性朱致和李璧吴管辈似乎忠实可遣诣军前禀议据方信孺诡诈之罪过于胡昉然自古兵交使人容在其间姑放令回报伏遇主上圣德宽裕光大天覆地容包荒宥罪其可不钦承以仰副仁恩之厚傥犹有所稽违则和好之事勿复冀也夫宋国之安危存亡将系于此更期审虑无贻后悔泰和七年九月薨于汴其后宋人竟请以叔为伯增岁币备犒军银函奸臣韩胄苏师旦首以献而乞盟焉讣闻上震悼辍朝命其子宿直将军天下奴奔赴丧所仍命葬毕特绘像至都将亲临奠以南京副留守张岩叟为敕祭兼发引使莒州刺史女奚列孛葛速为敕葬使仍摘军前武士及旗鼓笛角各五十人外随行亲属官员亲军送至葬所赙赠甚厚谥曰通敏　　代国公宗尹
按金史本传宗尹本名阿里罕刚宪阿离合懑之孙赛也之子以宗室子充护卫改牌印祗候授世袭谋克为右卫将军历顺天归德彰化唐古部族横海军节度使正隆南伐领神略军都总管先锋渡淮取扬州及瓜州渡大定二年改河南路副都统驻军诸州之境是时宋陷汝州杀刺史乌古孙麻泼及汉军二千人宗尹遣万户孛朮鲁定方完颜阿喝懒夹谷清臣乌古论三合渠雏讹只将骑四千往攻之遂复取汝州除大名尹副统如故顷之为河南路统军使迁元帅左都监除南京留守上曰卿年少壮而心力多滞前任点检京尹勤力不怠而处事迷错勉修职业以副朕意赐通犀带厩马八年置山东路统军司宗尹为使迁枢密副使录其父功授世袭蒲与路屯河猛安并亲管谋克除太子太保枢密副使如故上问宰臣曰宗尹虽才无大过人者而性行淳厚且国之旧臣昔为达官卿等尚未信也朕欲以为平章政事何如宰执皆曰宗尹为相甚协众望即日拜平章政事封代国公兼太子太傅是时民间苦钱币不通上问宗尹对曰钱者有限之物积于上者滞于下所以不通海陵军兴为一切之赋有菜园房税养马钱大定初军事未息调度不继故因仍不改今天下无事府库充积悉宜罢去上曰卿留意百姓朕复何虑太尉守道老矣舍卿而谁于是养马等钱始罢他日上谓宰臣曰宗尹治家严密他人不及也顾谓宗尹曰政事亦当如此矣有顷北方岁饥军食不足廷议输粟赈济或谓此虽不登而旧积有余秋成在近不必更劳输挽宗尹曰国家平时积粟本以备凶岁也必待秋成则惫者众矣人有损瘠其如防戍何上从之宗尹乞令子银朮可袭其猛安会太尉守道亦乞令其子神果奴袭其谋克凡承袭人不识女直字者勒令习学世宗曰此二子吾识其一习汉字未习女直字自今女直契丹汉字曾学其一者即许承袭遂着于令宗尹有疾不能赴朝上问宰臣曰宗尹何为不入朝太尉守道以疾对上曰丞相志宁尝言若诏遣征伐所不敢辞宰相之职实不敢当宗尹亦岂此意邪二十四年世宗将幸上京上曰临潢乌古里石垒岁皆不登朕欲自南道往三月过东京谒太后陵寝五月可达上京春月鸟兽孳孕东作方兴不必搜田讲事卿等以为何如宗尹曰南道岁熟刍粟贱宜如圣旨遂由南道往焉世宗至上京闻同签大宗正事宗宁不能抚治上京宗室宗室子往往不事生业上谓宗尹曰汝察其事宜惩戒之宗尹奏曰随仕之子父没不还本土以此多好游荡上命召还宴宗室于皇武殿击球为乐上曰赏赐宗室亦是小惠又不可一概迁官欲令诸局分收补其间人材孰可者宗尹对曰奉国斡准之子按出虎豫国公昱之曾孙阿鲁可任使上曰度可任何职更访其余以闻诏以按出虎阿鲁为奉御二十七年乞致仕世宗曰此老不事事从其请可也宰臣奏曰旧臣宜在左右上曰宰相总天下事非养老之地若不堪其职朕亦有愧焉如贤者在朝利及百姓四方瞻仰朕亦与其光美宰臣无以对宗尹入谢上曰卿久在外官不闻有过失但恨用卿稍晚今精力似衰矣省事至烦若勉留卿则四方以朕为私卿亦不自安也顷之上问宗尹子汝父致仕将居何所其子曰聚属既多不能复在京师上遣使问宗尹曰朕欲留卿时相从游卿子之言如此今定如何宗尹曰臣岂不欲在此但余闲之年犹在辇下恐圣主心困耳既哀老臣不忍摈弃时时得瞻望天颜臣岂敢他往乡里故老无存者虽到彼尚将与谁游乎于是赐甲第一区凡宴集畋猎皆从焉二十八年薨　　南阳郡武昭王襄
</div>
    <div class="pagination">
<a href="官常典宗藩部_page51.html">上一页</a><span>...</span><a href="官常典宗藩部_page47.html">47</a><a href="官常典宗藩部_page48.html">48</a><a href="官常典宗藩部_page49.html">49</a><a href="官常典宗藩部_page50.html">50</a><a href="官常典宗藩部_page51.html">51</a><span class="current-page">52</span><a href="官常典宗藩部_page53.html">53</a><a href="官常典宗藩部_page54.html">54</a><a href="官常典宗藩部_page55.html">55</a><a href="官常典宗藩部_page56.html">56</a><a href="官常典宗藩部_page57.html">57</a><a href="官常典宗藩部_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
