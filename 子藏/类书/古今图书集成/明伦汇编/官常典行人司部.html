<!DOCTYPE html>
<html>
<head>
    <meta charset="UTF-8">
    <title>官常典行人司部 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典行人司部 - 第 1 页/共 5 页</h1>
    <div class="content">
　行人司部汇考
　　周
周制秋官大行人统小行人行夫之属掌宾客礼仪而掌交亦主和好之事按周礼秋官司寇刑官之属大行人中大夫二人小行人下大夫四人行夫下士三十有二人府四人史八人胥八人徒八十人
注
行夫主国使之礼
大行人掌大宾之礼及大客之仪以亲诸侯

注
大宾要服以内诸侯大客谓其孤卿
春朝诸侯而图天下之事秋觐以比邦国之功夏宗以陈天下之谟冬遇以协诸侯之虑时会以发四方之禁殷同以施天下之政
注
此六事者以王见诸侯为文图比陈协皆考绩　之言王者春见诸侯则图其事之可否秋见诸侯　则比其功之高下夏见诸侯则陈其谋之是非冬　见诸侯则合其虑之异同六服以其朝岁四时分　来更迭如此而遍时会即时见也无常期诸侯有　不顺服者王将有征讨之事则既朝王命为坛于　国外合诸侯而发禁命事焉禁谓九伐之法殷同　即殷见也王十二岁一巡守若不巡守则殷同殷　同者六服尽朝既朝王亦命为坛于国外合诸侯　而命其政政谓邦国之九法殷同四方四时分来　岁终则遍矣九伐九法皆在司马职司马法曰春　以礼朝诸侯图同事夏以礼宗诸侯陈同谋秋以　礼觐诸侯比同功冬以礼遇诸侯图同虑时以礼　会诸侯施同政殷以礼宗诸侯发同禁时聘以结诸侯之好殷眺以除邦国之慝

注
此二事者亦以王见诸侯之臣使来者为文也　时聘者亦无常期天子有事诸侯使大夫来聘亲　以礼见之礼而遣之所以结其恩好也天子无事　则已殷俯谓一服朝之岁也慝犹恶也一服朝之　岁五服诸侯皆使卿以聘礼来俯天子天子以礼　见之命以政禁之事所以除其恶行间问以谕诸侯之志归脤以交诸侯之福贺庆以赞诸侯之喜致禬以补诸侯之
注
此四者王使臣于诸侯之礼也间问者间岁一　问诸侯谓存省之属谕诸侯之志者谕言语谕书　名其类也交或往或来者也赞助也致禬凶礼之　吊礼禬礼也补诸侯者若春秋澶渊之会谋归　宋财以九仪辨诸侯之命等诸臣之爵以同邦国之礼而待其宾客
注
九仪谓命者五公侯伯子男也爵者四孤卿大　夫士也上公之礼执桓圭九寸缫藉九寸冕服九章建常九斿樊缨九就贰车九乘介九人礼九牢其朝位宾主之间九十步立当车轵摈者五人庙中将币三享王礼再祼而酢飨礼九献食礼九举出入五积三问三劳诸侯之礼执信圭七寸缫藉七寸冕服七章建常七斿樊缨七就贰车七乘介七人礼七牢朝会宾主之间七十步立当前疾摈者四人庙中将币三享王礼壹祼而酢飨礼七献食礼七举出入四积再问再劳诸伯执躬圭其他皆如诸侯之礼诸子执谷璧五寸缫藉五寸冕服五章建常五斿樊缨五就贰车五乘介五人礼五牢朝位宾主之间五十步立当车衡摈者三人庙中将币三享王礼壹祼不酢飨礼五献食礼五举出入三积壹问壹劳诸男执蒲璧其他皆如诸子之礼
注
缫藉以五采韦衣板若奠玉则以藉之冕服着　冕所服之衣也九章者自山龙以下七章者自华　虫以下五章者自宗彝以下也常旌斿也斿其属　幓垂者也樊缨马饰也以罽饰之每一处五采备　为一就就成也贰副也介辅己行礼者也礼大礼　饔饩也三牲备为一牢朝位谓大门外宾下车及　王车出迎所立处也王始立大门内交摈三辞乃　乘车而迎之齐仆为之节上公立当轵侯伯立当　疾子男立当衡王立当轸与庙受命祖之庙也飨　设盛礼以饮宾也问问不恙也劳谓苦倦之也皆　有礼以币致之故书祼作果郑司农云车轵轵也　三享三献也祼读为灌再灌再饮公也而酢报饮　王也举举乐也出入五积谓馈之刍米也前疾谓　驷马车辕前胡下垂拄地者元谓三享皆束帛加　璧庭实惟国所有朝士仪曰奉国地所出重物而　献之明臣职也朝先享不言朝者朝正礼不嫌有　等也王礼王以郁鬯礼宾也郁人职曰凡祭祀宾　客之祼事和郁鬯以实彝而陈之礼者使宗伯摄　酌圭瓒而祼王既拜送爵又摄酌璋瓒而祼后又　拜送爵是谓再祼再祼宾乃酢王也礼侯伯一祼　而酢者祼宾宾酢王而已后不祼也礼子男一祼　不酢者祼宾而已不酢主也不酢之礼聘礼礼宾　是与九举举牲体九饭也出入谓从来讫去也每　积有牢礼米禾刍薪凡数不同者皆降杀凡大国之孤执皮帛以继小国之君出入三积不问壹劳朝位当车前不交摈庙中无相以酒礼之其他皆□小国之君
注
此以君命来聘者也孤尊既聘享更自以其贽　见执束帛而已豹皮表之为饰继小国之君言次　之也朝聘之礼每一国毕乃前不交摈者不使介　传辞交于王之摈亲自对摈者也庙中无相介皆　入门西上而立不前相礼者聘之介是与以酒礼　之酒谓齐酒也和之不用郁鬯耳其他谓贰车及　介牢礼宾主之间摈者将币祼酢飨食之数凡诸侯之卿其礼各下其君二等以下及其大夫士皆如之
注
此亦以君命来聘者也所下其君者介与朝位　宾主之间也其余则自以其爵聘义曰上公七介　侯伯五介子男三介是谓使卿之聘之数也朝位　则上公七十步侯伯五十步子男三十步与邦畿方千里其外方五百里谓之侯服岁壹见其贡祀物又其外方五百里谓之甸服二岁壹见其贡嫔物又其外方五百里谓之男服三岁壹见其贡器物又其外方五百里谓之采服四岁壹见其贡服物又其外方五百里谓之卫服五岁壹见其贡材物又其外方五百里谓之要服六岁壹见其贡货物
注
要服蛮服也此六服去王城三千五百里相距　方七千里公侯伯子男封焉其朝贡之岁四方各　四分趋四时而来或朝春或宗夏或觐秋或遇冬　祀贡者牺牲之属嫔物丝枲也器物尊彝之属服　物元纁絺纩也材物八材也货物龟贝也九州之外谓之蕃国世壹见各以其所贵宝为摰注
九州之外夷服镇服蕃服也曲礼曰其在东夷　北狄西戎南蛮虽大曰子春秋传曰杞伯也以夷　礼故曰子然则九州之外其君皆子男也无朝贡　之岁父死子立及嗣王即位乃一来耳各以其所　贵宝为贽则蕃国之君无执玉瑞者是以谓其君　为小宾臣为小客所贵宝见传者若犬戎献白狼　白鹿是也其余则周书王会备焉王之所以抚邦国诸侯者岁遍存三岁遍俯五岁遍省七岁属象胥谕言语协辞命九岁属瞽史谕书名听声音十有一岁达瑞节同度量成牢礼同数器修则十有二岁王巡守殷国
注
抚犹安也存俯省者王使臣于诸侯之礼所谓　间问也岁者巡守之明岁以为始也属犹聚也自　五岁之后遂间岁遍省也七岁省而召其象胥九　岁省而召其瞽史皆聚于天子之宫教习之也胥　读为谞王制曰五方之民言语不通嗜欲不同达　其志通其欲东方曰寄南方曰象西方曰狄鞮北　方曰译此官正为象者周始有越重译而来献是　因通言语之官为象胥云谞谓象之有才知者也　辞命六辞之命也瞽乐师也史太史小史也书名　书之字也古曰名聘礼曰百名以上至十一岁又　遍省焉度丈尺也量豆区釜也数器铨衡也八　也则八则也达同成修皆谓赍其式行至则　齐等之也成平也平其僭逾者也王巡守诸侯会　者各以其时之方书曰遂觐东后是也其殷国则　四方四时分来如平时凡诸侯之王事辨其位正其等协其礼宾而见之注
王事以王之事来也
若有大丧则诏相诸侯之礼

注
诏相左右教告之也
若有四方之大事则受其币听其辞

注
四方之大事谓国有兵寇诸侯来告急者礼动　不虚皆贽币以崇敬也受之以其事入告王也聘　礼曰若有言则以束帛如享礼凡诸侯之邦交岁相问也殷相聘也世相朝也注
小聘曰问殷中也久无事又于殷朝者及而相　聘也父死子立曰世凡君即位大国朝焉小国聘　焉此皆所以习礼考异正刑一德以尊天子也必　择有道之国而就修之郑司农说殷聘以春秋传　曰孟僖子如齐殷聘是也小行人掌邦国宾客之礼籍以待四方之使者注
礼籍名位尊卑之书使者诸侯之臣使来者也令诸侯春入贡秋献功王亲受之各以其国之籍礼之
注
贡六服所贡也功考绩之功也秋献之若今计　文书断于九月其旧法凡诸侯入王则逆劳于畿

注
郑司农云入王朝于王也
及郊劳□馆将币为承而摈

注
□馆致馆也承犹丞也王使劳宾于郊致馆于　宾至将币使宗伯为上摈皆为之丞而摈之凡四方之使者大客则摈小客则受其币而听其辞注
摈者摈而见之王使得亲言也受其币者受之　以入告其所为来之事使适四方协九仪宾客之礼朝觐宗遇会同君之礼也存俯省聘问臣之礼也
注
适之也协合也
达天下之六节山国用虎节上国用人节泽国用龙节皆以金为之道路用旌节门关用符节都鄙用管节皆以竹为之
注
此谓邦国之节也达之者使之四方亦皆赍法　式以齐等之也诸侯使臣行俯聘则以金节授之　以为行道之信也虎人龙者自其国象也道路谓　乡遂大夫也都鄙者公之子弟及卿大夫之采地　之吏也凡邦国之民远出至他邦他邦之民若来　入由国门者门人为之节由关者关人为之节其　以征令及家徙乡遂大夫及采地吏为之节皆使　人执节将之以达之亦有期以反节管节如今之　竹使符也其有商者通之以符节如门关门关者　与市联事节可同也亦所以异于畿内也凡节有　天子法式存于国成六瑞王用瑱圭公用桓圭侯用信圭伯用躬圭子用谷璧男用蒲璧
注
成平也瑞信也皆朝见所执以为信
合六币圭以马璋以皮璧以帛琮以锦琥以绣璜以黼此六物者以和诸侯之好故
注
合同也六币所以享也五等诸侯享天子用璧　享后用琮其大各其瑞皆有庭实以马若皮皮虎　豹皮也用圭璋者二王之后也二王后尊故享用　圭璋而特之礼器曰圭璋特义亦通于此其于诸　侯亦用璧琮耳子男于诸侯则享用琥璜下其瑞　也凡二王后诸侯相享之玉大小各降其瑞一等　及使卿大夫俯聘亦如之若国札丧则令赙补之若国凶荒则令赒委之若国师役则令槁禬之若国有福事则令庆贺之若国有□则令哀吊之凡此五物者治其事故
注
师役者国有兵寇以匮病者也使邻国合会财　货以与之春秋定五年夏归粟于蔡是也宗伯职　曰以禬礼哀围败□水火及其万民之利害为一书其礼俗政事教治刑禁之逆顺为一书其悖逆暴乱作慝犹犯令者为一书其札丧凶荒厄贫为一书其康乐和亲安平为一书凡此物者每国辨异之以反命于王以周知天下之故注
慝恶也犹图也
行夫掌邦国传遽之小事媺恶而无礼者凡其使也必以旌节虽道有难而不时必达
注
传遽若今时乘传骑驿而使者也美福庆也恶　丧荒也此事之小者与礼行夫主使之道有难谓　遭疾病他故不以时至也必达王命不可废也其　大者有礼大小行人使之有故则介传命不嫌不　达居于其国则掌行人之劳辱事焉使则介之

注
使谓大小行人也
掌交中士八人府二人史四人徒三十有二人注
主交通结诸侯之好
掌交掌以节与币巡邦国之诸侯及其万民之所聚者道王之德意志虑使咸知王之好恶辟行之注
节以为行信币以见诸侯也辟读如辟忌之辟　使皆知王之所好者而行之知王所恶者辟而不　为使和诸侯之好

注
有欲相与修好者则为和合之
达万民之说

注
说所喜也达者达之于王若其国君
掌邦国之通事而结其交好

注
通事谓朝觐聘问也
以谕九税之利九礼之亲九牧之维九禁之难九戎之威
注
谕告晓也九税所税民九职也九礼九仪之礼　九牧九州之牧九禁九之禁九戎九伐之戎　　汉汉始改典客为大行令属官有行人后改大行令为大鸿胪而行人更为大行令属大鸿胪按汉书百官公卿表典客秦官掌诸归义蛮夷有丞景帝中六年更名大行令武帝太初元年更名大鸿胪属官有行人译官别火三令丞及郡邸长丞武帝太初元年更名行人为大行令初置别火王莽改大鸿胪曰典乐初置郡国邸属少府中属中尉后属大鸿胪
注
应劭曰郊庙行礼赞九宾鸿声胪传之也如淳　曰汉仪注别火狱令官主治改火之事师古曰郡　邸长丞主诸郡之邸在京师者也　　后汉
后汉设大行令隶大鸿胪而诏命所使则光禄诸大夫议郎为之按后汉书百官志大行令一人六百石本注曰主诸郎
注
汉官曰员吏四十人
丞一人治礼郎四十七人

注
汉官曰其四人四科五人二百石文学五人百　石九人斗食六人佐六人学事十三人守学事东　观书曰主斋祠傧赞九宾又有公室主稠中都官　斗食以下功次相补案卢植礼注曰大行郎亦如　谒者兼举形貌右属大鸿胪
　　晋
晋设大行令隶于大鸿胪
</div>
    <div class="pagination">
<span class="current-page">1</span><a href="官常典行人司部_page2.html">2</a><a href="官常典行人司部_page3.html">3</a><a href="官常典行人司部_page4.html">4</a><a href="官常典行人司部_page5.html">5</a><a href="官常典行人司部_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
