<!DOCTYPE html>
<html>
<head>
    <meta charset="UTF-8">
    <title>官常典给谏部 - 第 3 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典给谏部 - 第 3 页/共 5 页</h1>
    <div class="content">　　凡遇日食月食本科给事中与各科轮流救护　　其各寺院五城司坊僧录司道录司救护各官　　职名投报本科　　凡各直省乡试朱墨卷俱依限解部送本科磨　　勘　　凡各直省提学院道报明到任日期后将考过　　生童名数册籍按期报科稽查如有违限迟□　　及混冒情弊本科题参　　凡巡视光禄寺估计钱粮顺治十八年奉旨归并礼科康熙四年停止　　凡各直省提学院道考过生童试卷旧例解部　　送本科磨勘如有文理荒谬及徇情冒籍等弊　　会同礼部题参康熙十三年停止　　兵科
　　凡各直省驿□钱粮册籍每年限五月内投科　　查核有浮冒舛错者题参　　凡各省奉差勘合火牌由本科销号转号送部　　换给仍送本科挂号在京奉差及赴任勘合火　　牌由本科挂号送部给发如有违例年终会同　　兵部题参　　凡奏缴邮符册籍直隶各省通限本年五月内　　造册送本科查核　　凡各直省兵马朋桩奏销册籍每年造送本科　　查核有浮冒舛错者题参　　凡五年军政各该督抚提送到五花册籍本科　　会同兵部河南道同日封门阅册完日照例具　　题后仍同兵部会议查照八法定例处分并察　　核卓异各官实迹　　凡推补武职各官职方武选两司移送限票本　　科画凭定限　　凡武职官员画凭示期齐集如三次不到将限　　票移送兵部题参　　凡武职官员到任违限不及一月者免议违限　　一月者照例摘参　　凡磨勘武闱试卷各直省乡试后俱依限解部　　送本科磨勘如有文理悖谬亲供籍贯年貌互　　异者会同兵部题参　　凡各省布按直隶守巡道员三年
　朝觐有关兵马驿站钱粮册籍俱送本科查核　　刑科　　凡御史条陈本章各科送本科外抄转发都察　　院　　凡三法司具题在京监候秋后处决斩绞罪囚　　本科三覆奏奉旨然后行刑
　　凡在外问刑衙门每年将已未完销过大狱各　　案备造文册送本科以备查核　　凡直省赎锾赃罚银谷细数每年终造册送科　　磨勘　　凡巡盐御史一年差满造报赎锾银两文册送　　本科查核　　凡遇差恤刑官员差满日审过罪犯文册造送　　本科查核　　凡直省承问过秋审招册每年限七月终备造　　清册送本科查核　　凡直省每年承问过热审减等文册送本科查　　核　　凡直省
　朝觐刑名赃罚文册送本科查核
　　凡巡按茶马等差御史旧例各该差请给　精微批文本科照例批定限期该差赴本科领取　　差满回日原批缴科转送内阁销缴顺治十八　　年停止　　工科
　　凡河工钱粮册籍并河道图式送本科查阅每　　年限于八月内奏销　　凡工部各差官员应给
　精微批文由工部送本科挂号转送内阁请用　宝发出本科引奉差官赴　午门外跪领到科按程定限回缴日期差满回日　　将原领批文送科查核销号转缴内阁违限者　　本科题参　　凡工部各关口河差俱赴本科亲领四季印簿　　令本商自填船料税课及竹木炭等项数目按　　季送科差满仍造送总册本科移取工部红单　　磨对有舛□违限者题参　　凡
　皇城外修造城垣公署仓库牌楼街道河渠桥梁　　等处及各旗新造房屋估计自一百两以上者　　将所估各项零总数目造册送科查核仍将逐　　日所用工匠单开送听本科不时稽查工毕将　　用过木石砖瓦灰颜料等项钱粮细数开报本　　科会同陕西道查核若修造不如式责令原修　　官另造如有浮冒不符等弊会同御史题参　　凡奉旨建造亲王以下及大臣坟茔所用木石等料价值　　监造官备具细数报科查核　　凡直省修造城垣官署兵房及开浚池塘并修　　堤坝石闸桥梁等项工料俱造细册报科查核　　凡各省粮艘兵船及一切应差船或奉旨新造或经朽烂拆取钉板并修造工料细数汇造　　清册送科查核　　凡各省制造盔甲弓箭器械铁炮火药铅弹等　　项并分给某旗某营俱详造经费出入细册送　　科查核　　凡三年大计各省关系工部销算并芦课钱粮　　俱汇造细册送科查核
　给谏部名臣列传一
　　汉
　　王吉
按汉书本传吉字子阳琅邪皋虞人也少好学明经以郡吏举孝廉为郎补若卢右丞迁云阳令举贤良为昌邑中尉而王好游猎驱驰国中动作亡节吉上疏谏曰臣闻古者师日行三十里吉行五十里诗云匪风发兮匪车揭兮顾瞻周道中心兮说曰是非古之风也发发者是非古之车也揭揭者盖伤之也今者大王幸方与曾不半日而驰二百里百姓颇废耕桑治道牵马臣愚以为民不可数变也昔召公述职当民事时舍于棠下而听断焉是时人皆得其所后世思其仁恩至乎不伐甘棠甘棠之诗是也大王不好书术而乐逸游冯式撙衔驰骋不止口倦乎叱□手苦于棰辔身劳乎车舆朝则冒雾露昼则被尘埃夏则为大暑之所暴炙冬则为风寒之所匽薄数以耎脆之玉体犯勤劳之烦毒非所以全寿命之宗也又非所以进仁义之隆也夫广夏之下细旃之上明师居前劝诵在后上论唐虞之际下及殷周之盛考仁圣之风习治国之道欣欣焉发愤忘食日新厥德其乐岂徒衔橛之间哉休则俯仰诎信以利形进退步趋以实下吸新吐故以练臧专意积精以适神于以养生岂不长哉大王诚留意如此则心有尧舜之志体有乔松之寿美声广誉登而上闻则福禄其轃而社稷安矣皇帝仁圣至今思慕未怠于宫馆囿池弋猎之乐未有所幸大王宜夙夜念此以承圣意诸侯骨肉莫亲大王大王于属则子也于位则臣也一身而二任之责加焉恩爱行义孅介有不具者于以上闻非飨国之福也臣吉愚戆愿大王察之王贺虽不遵道然犹知敬礼吉乃下令曰寡人造行不能无惰中尉甚忠数辅吾过使谒者千秋赐中尉牛肉五百斤酒五石脯五束其后复放从自若吉辄谏争甚得辅弼之义虽不治民国中莫不敬重焉久之昭帝崩亡嗣大将军霍光秉政遣大鸿胪宗正迎昌邑王吉即奏书戒王曰臣闻高宗谅暗三年不言今大王以丧事征宜日夜哭泣悲哀而已慎毋有所发且何独丧事凡南面之君何言哉天不言四时行焉百物生焉愿大王察之大将军仁爱勇智忠信之德天下莫不闻事孝武皇帝二十余年未尝有过先帝群臣属以天下寄幼孤焉大将军抱持幼君襁褓之中布政施教海内晏然虽周公伊尹亡以加也今帝崩亡嗣大将军惟思可以奉宗庙者攀援而立大王其仁厚岂有量哉臣愿大王事之敬之政事壹听之大王垂拱南面而已愿留意常以为念王既到即位二十余日以行淫乱废昌邑群臣皆下狱诛惟吉与郎中令龚遂以忠直数谏正得减死髡为城旦起家复为益州刺史病去官复征为博士谏大夫是时宣帝颇修武帝故事宫室车服盛于昭帝时外戚许史王氏贵宠而上躬亲政事任用能吏吉上疏言得失曰陛下躬圣质总万方帝王图籍日陈于前惟思世务将兴太平诏书每下民欣然若更生臣伏而思之可谓至恩未可谓本务也欲治之主不世出公卿幸得遭遇其时言听谏从然未有建万世之长策举明主于三代之隆者也其务在于期会簿书断狱听讼而已此非太平之基也臣闻圣王宣德流化必自近始朝廷不备难以言治左右不正难以化远民者弱而不可胜愚而不可欺也圣主独行于深宫得则天下传诵之失则天下咸言之行发于近必见于远故谨选左右审择所使左右所以正身也所使所以宣德也诗云济济多士文王以宁此其本也春秋所以大一统者六合同风九州共贯也今俗吏所以牧民者非有礼义科指可世世通行者也独设刑法以守之其欲治者不知所繇以意穿凿各取一切权谲自在故一变之后不可复修也是以百里不同风千里不同俗户异政人殊服诈伪萌生刑罚亡极质朴日消恩爱寖薄孔子曰安上治民莫善于礼非空言也王者未制礼之时引先王礼宜于今者而用之臣愿陛下承天心发大业与公卿大臣延及儒生述旧礼明王制驱一世之民跻之仁寿之域则俗何以不若成康寿何以不若高宗窃见当世趋务不合于道者谨条奏惟陛下财择焉吉意以为夫妇人伦大纲夭寿之萌也世俗嫁娶太早未知为人父母之道而有子是以教化不明而民多夭聘妻送女亡节则贫人不及故不举子又汉家列侯尚公主诸侯则国人承翁主使男事女夫诎于妇逆阴阳之位故多女乱古者衣服车马贵贱有章以褒有德而别尊卑今上下僭差人人自制是以贪财趋利不畏死亡周之所以能致治刑措而不用者以其禁邪于冥冥绝恶于未萌也又言舜汤不用三公九卿之世而举皋陶伊尹不仁者远今使俗吏得任子弟率多骄骜不通古今至于积功治人亡益于民此伐檀所为作也宜明选求贤除任子之令外家及故人可厚以财不宜居位去角抵减乐府省尚方明示天下以俭古者工不造雕瑑商不通侈靡非工商之独贤政教使之然也民见俭则归本本立而末成其指如此上以其言迂阔不甚宠异也吉遂谢病归琅邪　　贡禹
按汉书本传禹字少翁琅邪人也举贤良为河南令以职事为府官所责去官元帝初即位征禹为谏大夫数虚己问以政事是时年岁不登郡国多困禹奏言古者宫室有制宫女不过九人秣马不过八匹墙涂而不雕木摩而不刻车舆器物皆不文画苑囿不过数十里与民共之任贤使能什一而税亡他赋敛繇戍之役使民岁不过三日千里之内自给千里之外各置贡职而已故天下家给人足颂声并作至高祖孝文孝景皇帝循古节俭宫女不过十余□马百余匹孝文皇帝衣绨履革器亡雕文金银之饰后世争为奢侈转转益甚臣下亦相放效衣服履□刀剑乱于主上主上时临朝入庙众人不能别异甚非其宜然非自知奢僭也犹鲁昭公曰吾何僭矣今大夫僭诸侯诸侯僭天子天子过天道其日久矣承衰救乱矫复古化在于陛下臣愚以为尽如太古难宜少放古以自节焉论语曰君子乐节礼乐方今宫室已定亡可奈何矣其余尽可减损故时齐三服官输物不过十笥方今齐三服官作工各数千人一岁费数巨万蜀广汉主金银器岁各用五百万三工官官费五千万东西织室亦然□马食粟将万匹臣禹尝从之东宫见赐杯案尽文画金银饰非当所以赐食臣下也东宫之费亦不可胜计天下之民所为大饥饿死者是也今民大饥而死死又不葬为犬□所食人至相食而□马食粟苦其大肥气盛怒至乃日步作之王者受命于天为民父母固当若此乎天不见邪武帝时又多取好女至数千以填后宫及弃天下昭帝幼弱霍光专事不知礼正妄多臧金银财物鸟兽鱼□牛马虎豹生禽凡百九十物尽瘗臧之又皆以后宫女置于园陵大失礼逆天心又未必称武帝意也昭帝晏驾光复行之至孝宣皇帝时陛下恶有所言群臣亦随故事甚可痛也故使天下承化取女皆大过度诸侯妻妾或至数百人豪富吏民畜歌者至数十人是以内多怨女外多旷夫及众庶葬埋皆虚地上以实地下其过自上生皆在大臣循故事之□也唯陛下深察古道从其俭者大减损乘舆服御器物三分去二子产多少有命审察后宫择其贤者留二十人余悉归之及诸陵园女亡子者宜悉遣独杜陵宫人数百诚可哀怜也□马可亡过数十匹独舍长安城南苑地以为田猎之囿自城西南至山西至鄠皆复其田以与贫民方今天下饥馑可亡大自损减以救之称天意乎天生圣人盖为万民非独使自娱乐而已也故诗曰天难谌斯不易惟王上帝临女无贰尔心当仁不让独可以圣心参诸天地揆之往古不可与臣下议也若其阿意顺指随君上下臣禹不胜拳拳不敢不尽愚心天子纳善其忠乃下诏令太仆减食谷马水衡减食肉兽省宜春下苑以与贫民又罢角抵诸戏又齐三服官迁禹为光禄大夫　　刘辅按汉书本传辅河间宗室也举孝廉为襄贲令上书言得失召见上美其材擢为谏大夫会成帝欲立赵倢为皇后先下诏封倢父临为列侯辅上书言臣闻天之所与必先赐以符瑞天之所违必先降以灾变此神明之征应自然之占验也昔武王周公承顺天地以飨鱼乌之瑞然犹君臣祗惧动色相戒况于季世不蒙继嗣之福屡受威怒之异者乎虽夙夜自责改过易行畏天命念祖业妙选有德之世考卜窈窕之女以承宗庙顺神祇心塞天下望子孙之祥犹恐晚暮今乃触情纵欲倾于卑贱之女欲以母天下不畏于天不愧于人惑莫大焉里语曰腐木不可以为柱卑人不可以为主天人之所不予必有祸而无福市道皆共知之朝廷莫肯一言臣窃伤心自念得以同姓拔擢尸禄不忠污辱谏诤之官不敢不尽死惟陛下深察书奏上使侍御史收缚辅系掖庭秘狱群臣莫知其故于是中朝左将军辛庆忌右将军廉褒光禄勋师丹大中大夫谷永俱上书曰臣闻明主垂宽容之听崇谏诤之官广开忠直之路不罪狂狷之言然后百僚在位竭忠尽谋不惧后患朝廷无□谀之士元首无失道之窃见谏大夫刘辅前以县令求见擢为谏大夫此其言必有卓诡切至当圣心者故得拔至于此旬日之间收下秘狱臣等愚以为辅幸得托公族之亲在谏臣之列新从下土来未知朝廷体独触忌讳不足深过小罪宜隐忍而已如有大恶宜暴治理官与众共之昔赵简子杀其大夫鸣犊孔子临河而还今天心未豫灾异屡降水旱迭臻方当隆宽广问褒直尽下之时也而行惨急之诛于谏诤之臣震惊群下失忠直心假令辅不坐直言所坐不着天下不可户晓同姓近臣本以言显其于治亲养忠之义诚不宜幽囚于掖庭狱公卿以下见陛下进用辅亟而折伤之暴人有惧心精锐销耎莫敢尽节正言非所以昭有虞之听广德美之风也臣等窃深伤之唯陛下留神省察上乃徙系辅共工狱减死罪一等论为鬼薪终于家　　鲍宣
按汉书本传宣字子都渤海高城人也好学明经为县乡啬夫守束州丞后为都尉太守功曹举孝廉为郎病去官复为州从事大司马卫将军王商辟宣荐为议郎后以病去哀帝初大司空何武除宣为西曹掾甚敬重焉荐宣为谏大夫迁豫州牧岁余丞相司直郭钦奏宣举错烦苛代二千石署吏听讼所察过诏条行部乘传去法驾驾一马舍宿乡亭为众所非宣坐免归家数月复征为谏大夫宣每居位常上书谏诤其言少文多实是时帝祖母傅太后欲与成帝母俱称尊号封爵亲属丞相孔光大司空师丹何武大司马傅喜始执正议失傅太后指皆免官丁傅子弟并进董贤贵幸宣以谏大夫从其后上书谏曰窃见孝成皇帝时外亲持权人人牵引所私以充塞朝廷妨贤人路浊乱天下奢泰亡度穷困百姓是以日蚀且十彗星四起危亡之征陛下所亲见也今奈何反复剧于前乎朝臣亡有大儒骨鲠白首耆艾魁垒之士论议通古今喟然动众心忧国如饥渴者臣未见也敦外亲小童及幸臣董贤等在公门省户下陛下欲与此共承天地安海内甚难今世俗谓不智者为能谓智者为不能昔尧放四罪而天下服今除一吏而众皆惑古刑人尚服今赏人反惑请寄为奸群小日进国家空虚用度不足民流亡去城郭盗贼并起吏为残贼岁增于前凡民有七亡阴阳不和水旱为灾一亡也县官重责更赋租税二亡也贪吏并公受取不已三亡也豪强大姓蚕食亡厌四亡也苛吏繇役失农桑时五亡也部落鼓鸣男女遮迣六亡也盗贼劫掠取民财物七亡也七亡尚可又有七死酷吏殴杀一死也治狱深刻二死也冤陷亡辜三死也盗贼横发四死也怨雠相残五死也岁恶饥饿六死也时气疾疫七死也民有七亡而无一得欲望国安诚难民有七死而无一生欲望刑措诚难此非公卿守相贪残成化之所致邪群臣幸得居尊官食重禄岂有肯加恻隐于细民助陛下流教化者邪志但在营私家称宾客为奸利而已以苟容曲从为贤以拱默尸禄为智谓如臣宣等为愚陛下擢臣岩穴诚冀有益豪毛岂徒欲使臣美食大官重高门之地哉天下乃皇天之天下也陛下上为皇天子下为黎庶父母为天牧养元元视之当如一合尸鸠之诗今贫民菜食不厌衣又穿空父子夫妇不能相保诚可为酸鼻陛下不救将安所归命乎奈何独私养外亲与幸臣董贤多赏赐以大万数使奴从宾客浆酒霍肉苍头庐儿皆用致富非天意也及汝昌侯傅商亡功而封夫官爵非陛下之官爵乃天下之官爵也陛下取非其官官非其人而望天说民服岂不难哉方阳侯孙宠宜陵侯息夫躬辨足以移众强可用独立奸人之雄或世尤剧者也宜以时罢退及外亲幼童未通经术者皆宜令休就师傅急征故大司马傅喜使领外亲故大司空何武师丹故丞相孔光故左将军彭宣经皆更博士位皆历三公智谋威信可与建教化图安危龚胜为司直郡国皆慎选举三辅委输官不敢为奸可大委任也陛下前以小不忍退武等海内失望陛下尚能容亡功德者甚众曾不能忍武等邪治天下者当用天下之心为心不得自专快意而已也上之皇天见谴下之黎庶怨恨次有谏诤之臣陛下苟欲自薄而厚恶臣天下犹不听也臣虽愚戆独不知多受禄赐美食大官广田宅厚妻子不与恶人结仇怨以安身邪诚迫大义官以谏诤为职不敢不竭愚惟陛下少留神明览五经之文原圣人之至意深思天地之戒臣宣吶钝于辞不胜惓惓尽死节而已上以宣名儒优容之是时郡国地震民讹言行筹明年正月朔日蚀上乃征孔光免孙宠息夫躬罢侍中诸曹黄门郎数十人宣复上书言陛下父事天母事地子养黎民即位以来父亏明母震动子讹言相惊恐今日蚀于三始诚可畏惧小民正月朔日尚恐毁败器物何况于日亏乎陛下深内自责避正殿举直言求过失罢退外亲及旁仄素餐之人征拜孔光为光禄大夫发觉孙宠息夫躬过恶免官遣就国众庶歙然莫不说喜天人同心人心说则天意解矣乃二月丙戌白虹虷日连阴不雨此天有忧结未解民有怨望未塞者也侍中驸马都尉董贤本无葭莩之亲但以令色谀言自进赏赐亡度竭尽府臧并合三第尚以为小复坏暴室贤父子坐使天子使者将作治第行夜吏卒皆得赏赐上冢有会辄太官为供海内贡献当养一君今反尽之贤家岂天意与民意邪天不可久负厚之如此反所以害之也诚欲哀贤宜为谢过天地解雠海内免遣就国收乘舆器物还之县官如此可以父子终其性命不者海内之所仇未有得久安者也孙宠息夫躬不宜居国可皆免以视天下复征何武师丹彭宣傅喜旷然使民易视以应天心建立大政以兴太平之端高门去省户数十步求见出入二年未省欲使海濒仄陋自通远矣愿赐数刻之间极竭毣毣之思退入三泉死亡所恨上感大异纳宣言征何武彭宣旬月皆复为三公拜宣为司隶时哀帝改司隶校尉但为司隶官比司直丞相孔光四时行园陵官属以令行驰道中宣出逢之使吏钩止丞相掾史没入其车马摧辱宰相事下御史中丞侍御史至司隶官欲捕从事闭门不肯内宣坐距闭使者亡人臣礼大不敬不道不廷尉狱博士弟子济南王咸举幡太学下曰欲救鲍司隶者会此下诸生会者千余人朝日遮丞相孔光自言丞相车不得行又守阙上书上遂抵宣罪减死一等髡钳宣既被刑乃徙之上党以为其地宜田牧又少豪俊易长雄遂家于长子平帝即位王莽秉政阴有篡国之心乃风州郡以□法案诛诸豪杰及汉忠直臣不附己者宣及何武等皆死时名捕陇西辛兴兴与宣女婿许绀俱过宣一饭去宣不知情坐系狱自杀　　后汉
　　张湛
按后汉书本传湛字子孝扶风平陵人也矜严好礼动止有则居处幽室必自修整虽遇妻子若严君焉及在乡党详言正色三辅以为仪表人或谓湛伪诈湛闻而笑曰我诚诈也人皆诈恶我独诈善不亦可乎成哀间为二千石王莽时历太守都尉建武初为左冯翊在郡修典礼设条教政化大行后告归平陵望寺门而步主簿进曰明府位尊德重不宜自轻湛曰礼下公门轼辂马孔子于乡党恂恂如也父母之国所宜尽礼何谓轻哉五年拜光禄勋光武临朝或有惰客湛辄陈谏其失常乘白马帝每见湛辄言白马生且复谏矣七年以病乞身拜光禄大夫代王丹为太子太傅及郭后废因称疾不朝拜太中大夫居中东门候舍故时人号曰中东门君帝数存问赏赐后大司徒戴涉被诛帝强起湛以代之湛至朝堂遗失溲便因自陈疾笃不能复任朝事遂罢之后数年卒于家　　刘陶
按后汉书本传陶字子奇一名伟颍川颍阴人济北贞王勃之后陶为人居简不修小节所与交友必也同志好尚或殊富贵不求合情趣苟同贫贱不易意同宗刘恺以雅德知名独深器陶时大将军梁冀专朝而桓帝无子连岁荒饥灾异数见陶时游太学乃上疏陈事曰臣闻人非天地无以为生天地非人无以为灵是故帝非人不立人非帝不宁夫天之与帝帝之与人犹头之与足相须而行也伏惟陛下年隆德茂中天称号袭常存之庆循不易之制目不视鸣条之事耳不闻檀车之声天灾不有痛于肌肤震食不即损于圣体故蔑三光之谬轻上天之怒伏念高祖之起始自布衣拾暴秦之敝追亡周之鹿合散扶伤克成帝业功既显矣勤亦至矣流福遗祚至于陛下陛下既不能增明烈考之轨而忽高祖之勤妄假利器委授国柄使群丑刑隶芟刈小民雕敝诸夏虐流远近故天降众异以戒陛下陛下不悟而竞令虎豹窟于麑场豺狼乳于春囿斯岂唐咨禹稷益典朕虞议物赋土蒸民之意哉又令牧守长吏上下交竞封豕长蛇蚕食天下货殖者为穷冤之魂贫馁者作饥寒之鬼高门获东观之辜丰室罗妖叛之罪死者悲于窀穸生者戚于朝野是愚臣所为咨嗟长怀叹息者也且秦之将亡正谏者诛谀进者赏嘉言结于忠舌国命出于谗口擅阎乐于咸阳授赵高以车府权去己而不知威离身而不顾古今一揆成败同埶愿陛下远览强秦之倾近察哀平之变得失昭然祸福可见臣又闻危非仁不扶乱非智不救故武丁得傅说以消鼎雉之灾周宣用申甫以济夷厉之荒窃见故冀州刺史南阳朱穆前乌桓校尉臣同郡李膺皆履正清平贞高绝俗穆前在冀州奉宪操平摧破奸党扫清万里膺历典牧守正身率下及掌戎马威扬朔北斯实中兴之良佐国家之柱臣也宜还本朝夹辅王室上齐七耀下镇万国臣敢吐不时之议于讳言之朝犹冰霜见日必至消灭臣始悲天下之可悲今天下亦悲臣之愚惑也书奏不省时有上书言人以货轻钱薄故致贫困宜改铸大钱事下四府群僚及太学能言之士陶上议曰圣王承天制物与人行止建功则众悦其事兴戎而师乐其旅是故灵台有子来之人武旅有凫藻之士皆举合时宜动顺人道也臣伏读铸钱之诏平轻重之议访覃幽微不遗穷贱是以藿食之人谬延逮及盖以为当今之忧不在于货在乎民饥夫生养之道先食后民是以先王观象育物敬授民时使男不逋亩女不下机故君臣之道行王路之教通由是言之食者乃有国之所宝生民之至贵也窃见比年以来良苗尽于蝗螟之口杼柚空于公私之求所急朝夕之餐所患靡盬之事岂谓钱货之厚薄铢两之轻重哉就使当今沙砾化为南金瓦石变为和玉使百姓渴无所饮饥无所食虽皇羲之纯德唐虞之文明犹不能以保萧墙之内也盖民可百年无货不可一朝有饥故食为至急也议者不达农殖之本多言铸冶之便或欲因缘行诈以贾国利国利将尽取者争竞造铸之端于是乎生盖万人铸之一人夺之犹不能给况今一人铸之则万人夺之乎虽以阴阳为炭万物为铜役不食之民使不饥之士犹不能足无厌之求也夫欲民殷财阜要在止役禁夺则百姓不劳而足陛下圣德愍海内之忧戚伤天下之艰难欲铸钱齐货以救其敝此犹养鱼沸鼎之中栖鸟烈火之上水木本鱼鸟之所生也用之不时必至燋烂愿陛下宽锲薄之禁后冶铸之议听民庶之谣吟问路叟之所忧瞰三光之文耀视山河之分流天下之心国家大事粲然皆见无有遗惑者矣臣尝诵诗至于鸿雁于野之劳哀勤百堵之事每喟尔长怀中篇而叹近听征夫饥劳之声甚于斯歌是以追悟匹妇吟鲁之忧始于此乎见白驹之意屏营仿徨不能监寐伏念当今地广而不得耕民众而无所食群小竞起进秉国之位鹰扬天下鸟钞求饱吞肌及骨并噬无厌诚恐卒有役夫穷匠起于板筑之间投斤攘臂登高远呼使愁怨之民向应云合八方分崩中夏渔溃虽方尺之钱何能有救其危犹举函牛之鼎絓纤枯之末诗人所以眷然顾之潸焉出涕者也臣东野狂暗不达大义缘广及之时对过所问知必以身脂鼎镬为天下笑帝竟不铸钱后举孝廉除顺阳长县多奸猾陶到官宣募吏民有气力勇猛能以死易生者不拘亡命奸臧于是剽轻剑客之徒过晏等十余人皆来应募陶责其先过要以后效使各结所厚少年得数百人皆严兵待命于是覆案奸轨所发若神以病免吏民思而歌之曰邑然不乐思我刘君何时复来安此下民陶明尚书春秋为之训诂推三家尚书及古文是正文字三百余事名曰中文尚书顷之拜侍御史灵帝宿闻其名数引纳之时巨鹿张角伪托大道妖惑小民陶与奉车都尉乐松议郎袁贡连名上疏言之曰圣王以天下耳目为视听故能无不闻见今张角支党不可胜计前司徒杨赐奏下诏书切敕州郡护送流民会赐去位不复捕录虽会赦令而谋不解散四方私言云角等窃入京师觇视朝政鸟声兽心私共鸣呼州郡忌讳不欲闻之但更相告语莫肯公文宜下明诏重募角等赏以国土有敢回避与之同罪帝殊不悟方诏陶次第春秋条例明年张角反乱海内鼎沸帝思陶言封中陵乡侯三迁尚书令以所举将为尚书难与齐列乞从冗散拜侍中以数切谏为权臣所惮徙为京兆尹到职当出修宫钱直千万陶既清贫而耻以钱买职称疾不听政帝宿重陶才原其罪征拜谏议大夫是时天下日危寇贼方炽陶忧致崩乱复上疏曰臣闻事之急者不能安言心之痛者不能缓声窃见天下前遇张角之乱后遭边章之寇每闻羽书告急之声心灼内热四体惊竦今西羌逆类私署将帅皆多段颎时吏晓习战陈识知山川变诈万端臣常惧其轻出河东冯翊钞西军之后东之函谷据□高望今果已攻河东恐遂转更豕突上京如是则南道断绝车骑之军孤立关东破胆四方动摇威之不来叫之不应虽有田单陈平之策计无所用臣前驿马上便宜急绝诸郡赋调冀尚可安事付主者留连至今莫肯求问今三郡之民皆以奔亡南出武关北徙壶谷冰骇风散惟恐在后今其存者尚十三四军吏士民悲愁相守民有百步退死之心而无一前斗生之计西寇浸前去营咫尺胡骑分布已至诸陵将军张温天性精勇而主者旦夕迫促军无后殿假令失利其败不救臣自知言数见厌而言不自裁者以为国安则臣蒙其庆国危则臣亦先亡也谨复陈当今要急八事乞须臾之间深垂纳省其八事大较言天下大乱皆由宦官宦官事急共谗陶曰前张角事发诏书示以威恩自此以来各各改悔今者四方安静而陶疾害圣政专言妖孽州郡不上陶何缘知疑陶与贼通情于是收陶下黄门北寺狱掠按日急陶自知必死对使者曰朝廷前封臣云何今反受邪谮恨不与伊吕同畴而以三仁为辈遂闭气而死天下莫不痛之陶着书数十万言又作七曜论匡老子反韩非复孟轲及上书言当世便事条教赋奏书记辩疑凡百余篇　　北魏
　　高道悦
按魏书本传道悦字文欣辽东新昌人也曾祖策冯跋散骑常侍新昌侯祖育冯文通建德令值世祖东讨率其所部五百余家归命军门世祖授以建忠将军齐郡建德二郡太守赐爵肥如子父立起武邑太守遂居渤海蓨县道悦少为中书学士侍御主文中散久之转治书侍御史加谏议大夫正色当官不惮强御车驾南征征兵秦雍大期秋季阅集洛阳道悦以使者治书御史薛聪侍御主文中散元志等稽违期会奏举其罪又奏兼左仆射吏部尚书任城王澄位总朝右任属戎机兵使会否曾不检奏尚书左丞公孙良职维枢辖蒙冒莫举请以见事免良等所居官时道悦兄观为外兵郎中而澄奏道悦有党兄之负高祖诏责然以事经恩宥遂寝而不论诏曰道悦资性忠笃禀操贞亮居法树平肃之规处谏着必犯之节三公惮其风鲠朕实嘉其一至謇谔之诚何愧黯鲍也其以为主爵下大夫谏议如故车驾将幸邺又兼御史中尉留守洛京时宫极初基庙库未构车驾将水路幸邺已诏都水回营构之材以造舟□道悦表谏曰臣闻博纳舆言君上之崇务规箴匡正臣下之诚节是以置鼓设谤爰自曩日虚襟博听义属今辰臣既□鲁滥蒙荣贯司兼献弼职当然否佩遇恩华愿陈闻见窃以都作营构之材部别科拟素有定所工治已讫回付都水用造舟舻阙永固居宇之功作暂时游嬉之用损耗殊倍终为弃物且子来之诚本期营起今乃修缮舟□更为非务公私回惶佥深怪愕又欲御泛龙舟经由石济其沿河挽道久以荒芜舟□之人素不便习若欲委棹正流深薄之危古今共慎若欲挽牵取进授衣之月□形水陆恐乖视人若子之义且邺洛相望陆路平直时乘沃若往来匪难更乃舍周道之安即涉川之殆此乃愚智等虑朝野俱惑进退伏思不见其可又从驾群寮听将妻累舟□之间更无限隔士女杂乱内外不分当今景御休明惟新式度裁礼调风轨物寰宇窃惟斯举或损洪猷深失溥天顺则之望又氐胡犯顺未恭西道偏戎旗胄仍袭南寇对接迎畿蛮民□戾每造不轨窥觎间隙或生虑外愚谓应妙选懿亲抚宁后事令奸回息觊觎之望边寇绝窥□之心臣禀性愚直知而无隐区区丹志冒昧以闻诏曰省所上事深具乃心但卿之立言半非矣当须陈非以示谬称是以彰得然后明所以而不用有由而为之不尔则未相体耳回材都水暂营嬉游终为弃物修缮非务舟□无鄣士女杂乱此则卿之失辞矣深薄之危抚后之重斯则卿之得言也于是高祖遂从陆路转道悦太子中庶子正色立朝俨然难犯宫官上下咸畏惮之太和二十年秋车驾幸中岳诏太子恂入居金墉而恂谮谋还代忿道悦前后规谏遂于禁中杀之高祖甚加悲惜赠散骑常侍带管州刺史赐帛五百匹并遣王人慰其妻子又诏使者监护丧事葬于旧茔谥曰贞侯世宗又追录忠概拜长子显给事中　　张普惠
按魏书本传普惠字洪赈常山九门人身长八尺容貌魁伟父晔为齐州中水县令随父之县受业齐土专心坟典□厉不息及还乡里就程元讲习精于三礼兼善春秋百家之说多所窥览诸儒称之太和十九年为主书带制局监与刘桃符石荣刘道斌同员共直颇为高祖所知转尚书都令史任城王澄重其学业为其声价仆射李冲曾至澄处见普惠言论亦善之世宗初转积射将军澄为安西将军雍州刺史启普惠为府录事参军寻行冯翊郡事澄功衰在身欲于七月七日集会文武北园马射普惠奏记于澄曰窃闻三杀九亲别□昵之叙五服六术等衰麻之心皆因事饰情不易之道者也然则莫大之痛深于终身之外书策之哀除于丧纪之内外者不可无节故继之以三年内者不可遂除故敦之以日月礼大练之日鼓素琴盖推以即吉也小功以上非虞祔练除不沐浴此拘之以制也曾子问曰相识有丧服可以与于祭乎孔子曰缌不祭丧何助于人祭既不与疑无宴食之道又曰废丧服可以与于馈奠之事乎子曰脱衰与奠非礼也注云为其忘哀疾愚谓除丧之始不与馈奠小功之内其可观射乎杂记云大功以下既葬适人人食之其党也食之非党也不食食犹择人于射为惑伏见明教立射会之限将以二七令辰集城中文武肄武艺于北园行揖让于中否时非大阅之秋景涉妨农之节国家缟禫甫除殿下功衰仍袭释而为乐以训百姓便是易先王之典教忘哀戚之情恐非所以昭令德视子孙者也按射仪射者以礼乐为本忘而从事不可谓礼钟鼓弗设不可谓乐舍此二者何用射为又七日之戏令制无之班劳所施虑违事体库府空虚宜待新调二三之趣停之为便乞至九月备饰尽行然后奏狸首之章宣矍相之令声轩悬建云钲神民忻畅于斯时也伏惟慈明远被万民是望举动所书发言唯则愿更广访赐垂曲采昭其管见之心恕其谠言之责则刍荛无遗歌舆人有献颂矣澄意纳其言托辞自罢乃答曰文武之道自昔成规明耻教战振古常轨今虽非公制而此州承前已有斯式既不劳民损公任其私射复何失也且纂文习武人之常艺岂可于常艺之间要须令制乎比适欲依前州府相率王务之暇肄艺良辰亦未言费用库物也礼兄弟内除明哀已杀小功客至主不绝乐听乐则可观武岂伤直自事缘须罢先以令停方获此请深具来意澄转扬州启普惠以羽林监领镇南大将军开府主簿寻加威远将军普惠既为澄所知历佐二藩甚有声誉旋京之日装束篮缕澄赉绢二十匹以充行资还朝仍羽林监又澄遭太妃忧臣寮为立碑颂题碑欲云康王元妃之碑澄访于普惠答曰护寻朝典但有王妃而无元字鲁夫人孟子称元妃者欲下与继室声子相对今烈懿太妃作配先王更无声子仲子之嫌窃谓不假元字以别名位且以氏配姓愚以为在生之称故春秋夫人姜氏至自齐既葬以谥配姓故经书葬我小君文姜氏又曰来归夫人成风之襚皆以谥配姓古者妇人从夫谥今烈懿太妃德冠一世故特蒙褒锡乃万代之高事岂容于定名之重而不称烈懿乎澄从之及王师大举重征锺离普惠为安乐王诠别将长史班师除扬烈将军相州安北府司马迁步兵校尉后以本官领河南尹丞世宗崩坐与甄楷等饮酒游从免官骁骑将军刁整家有旧训将营俭葬普惠以为矫时太甚与整书论之事在刁雍传故事免官者三载之后降一阶而叙若才优擢授不拘此限熙平中吏部尚书李韶奏普惠有文学依才优之例宜特显叙敕除宁远将军司空仓曹参军朝议以不降阶为荣时任城王澄为司空表议书记多出普惠广陵王恭北海王颢疑为所生祖母服□与三年博士执意不同诏群寮会议普惠议曰谨按二王祖母皆受命先朝为二国太妃可谓受命于天子为始封之母矣丧服慈母如母在三年章传曰贵父命也郑注云大夫之妾子父在为母大功则士之妾子为母□父卒则皆得申此大夫命其妾子以为母所慈犹曰贵父命为之三年况天子命其子为列国王命其所生母为国太妃反自同公子为母练冠之与大功乎轻重颠倒不可之甚者也传曰始封之君不臣诸父昆弟则当服其亲服若鲁卫列国相为服□判无疑矣何以明之丧服君为姑姊妹女子嫁于国君者传曰何以大功尊同也尊同则得服其亲服诸侯之子称公子公子不得祢先君然则兄弟一体位列诸侯自以尊同得相为服不可还准公子远厌天王故降有四品君大夫以尊降公子大夫之子以厌降名例不同何可乱也礼大夫之妾子以父命慈己申其三年太妃既受命先帝光昭一国二王胙土茅社显锡大邦舍尊同之高据附不祢之公子虽许蔡失位亦不是过服问曰有从轻而重公子之妻为其皇姑公子虽厌妻尚获申况广陵北海论封则封君之子语妃则命妃之孙承妃纂重远别先皇更以先后之正统厌其所生之祖嫡方之皇姑不以遥乎今既许其申服而复限之以□比之慈母不亦爽欤经曰为君之祖父母父母妻长子传曰何以□父母长子君服斩妻则小君父卒然后为祖后者服斩今祖乃献文皇帝诸侯不得祖之母为太妃盖二王三年之证议者近背正经以附非类差之毫毛所失或远且天子尊则配天莫非臣妾何为命之为国母而不听子服其亲乎记曰从服者所从亡则已又曰不为君母之党服则为其母之党服今所从既亡不以亲服服其所生则属从之服于何所施若以诸王入为公卿便同大夫者则当今之议皆不须以国为言也今之诸王自同列国虽不之国别置臣寮玉食一方不得以诸侯言之敢据周礼辄同三年当时议者亦有同异国子博士李郁于议罢之后书难普惠普惠据礼还答郑重三返郁议遂屈转谏议大夫澄谓普惠曰不喜君得谏议唯喜谏议得君时灵太后父司徒胡国珍薨赠相国太上秦公普惠以前世后父无太上之号诣阙上疏陈其不可左右畏惧莫敢为通会闻胡家穿圹下坟有盘石乃密表曰臣闻优名宝位王者之所光锡尊君爱亲臣子所以慎终必使勋绩相侔号秩相可然后能显扬当时传徽万代者矣窃见故侍中司徒胡公怀道含灵实诞圣后载育至尊母仪四海近枢克惟允之寄居槐体论道之明故以功余九锡褒假銮纛深圣上之加隆极慈后之至爱宪章天下不亦可乎而太上之号窃谓未衷何者易称天尊地卑乾坤定矣故曰大哉干元又曰至哉坤元明乾坤不可并大礼记曰天无二日土无二王尝禘郊社尊无二上明君臣不可并上伏见诏书以司徒为太上秦公夫人为太上秦君夫人蒙号于前司徒系之于后尊光之美盛矣窃惟高祖受禅于献文皇帝故仰尊为太上皇此因上上而生名也皇太后称令以系敕下盖取三从之道远同文母列于十乱则司徒之为太上恐乖系敕之意春秋传曰葬称公臣子辞明不可复加上也书曰兹予大享于先王尔祖其从与享之司徒位尊属重必当配享先朝称太上以为臣以事太上皇恐非司徒翼翼之心汉祖创有天下尊父曰太上皇母曰昭灵后乃帝者之事晋有小子侯尚曰僭之于天子司徒三公也其可同号于帝乎孔子曰必也正名名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足易曰有大者不可以盈故受之以谦谦尊而光卑而不可逾天道亏盈而益谦地道变盈而流谦鬼神害盈而福谦人道恶盈而好谦又曰困于上者必反于下故受之以井比□吉定兆而以浅改卜群心悲惋亦或天地神灵所以垂至戒启圣情伏愿圣后回日月之明察微臣之请停司徒逼同之号从卑下不逾之称畏困上之鉴邀谦光之福则天下幸甚臣闻见灾修德灾变成善此太戊所以兴殷桑谷以之自灭况今卜迁方始当修革之会愚以为无上之名不可假之脱讥于千载恐贻不言之咎且君之于臣比葬三临之礼也司徒诚为后父实人臣也虽子尊不加于父乃天下母以义断恩不可遂在室之意故曰女子有行远父母兄弟况乃应坤之载承天之重而朔望于司徒之殡晨昏于郊墓之间虽圣思蒸蒸其不虞宜戒离宸极之严居疲云跸于道路此亦亿兆苍生瞻仰失图伏愿寻载驰之不归存静方之光大则草木可繁人灵斯穆臣职忝谏司敢献狂瞽谨冒上闻不敢宣露乞垂省览昭臣微款脱得奉谒圣颜曲尽愚衷者死且不朽太后览表亲至国珍宅召集王公八座卿尹及五品已上博议其事遣使召普惠与相问答又令侍中元叉中常侍贾璨监观得失任城王澄问普惠曰汉高作帝尊父为太上皇今圣母临朝赠父太上公求之故实非为无准且君举作则何必循旧对曰天子称诏太后称令故周臣十乱文母预焉仰思所难窃谓非匹澄曰前代太后亦有称诏圣母自欲存谦光之义故不称耳何得以诏令之别而废严父之孝对曰后父太上自昔未有前代母后岂不欲尊崇其亲王何以不远谟古义而近顺今旨未审太后何故谦于称诏而不谦于太上窃愿圣后终其谦光太傅清河王怿曰昔在僭晋褚氏临朝殷浩遗褚裒书曰足下今之太上皇也况太上公而致疑对曰褚裒以女辅政辞不入朝渊源讥其不恭故有太上之刺本称其非不记其是不谓殿下以此赐难侍中崔光曰张生表中引晋有小子侯出自郑注非为正经对曰虽非正经之文然述正经之旨公好古习礼复固斯难御史中尉元匡因谓崔光曰张表云晋之小子侯以号同称僭今者太上公名同太上皇比晋小子义似相类但不学不敢辨其是非普惠对曰中丞既疑其是不正其非岂所望于三独尚书崔亮曰谏议所见正以太上之号不应施于人臣然周有太公尚父亦兼二名人臣尊重之称固知非始今日普惠对曰尚父者有德可称太上者上中之上名同义异此亦非并亮又曰古有文王武王亦有文子武子然则太上皇太上公亦何嫌于同也普惠对曰文武者德行之迹故迹同则谥同太上者尊极之位岂得通施于臣下廷尉少卿袁□曰周官上公九命上大夫四命命数虽殊同名为上何必上者皆是极尊普惠厉声诃□曰礼有下卿上士何止大夫与公但今所行以太加上二名双举不得非极雕虫小艺微或相许至于此处岂卿所及□甚有□色默不复言任城王澄曰谏诤之体各言所见至于用舍固在应时卿向答袁氏声何太厉普惠对曰所言若是宜见采用所言若非惧有罪及是非须辨非为苟竞澄曰朝廷方开不讳之门以广忠言之路卿今意在向义何云乃虑罪罚议者咸以太后当朝志相党顺遂奏曰张普惠辞虽不屈然非臣等所同涣汗巳流请依前诏太后复遣元叉贾璨宣令谓普惠曰朕向召卿与群臣对议往复既终皆不同卿表朕之所行孝子之志卿之所陈忠臣之道群公已有成议卿不得苦夺朕怀后有所见勿得难言普惠于是拜令辞还初普惠被召传诏驰骅骝马来甚迅速伫立催去普惠诸子忧怖涕泣普惠谓曰我当休明之朝掌谏议之职若不言所难言谏所难谏便是唯唯旷官尸禄人生有死死得其所夫复何恨然朝廷有道汝辈勿忧及议罢旨劳还宅亲故贺其幸甚时中山庄弼遗书普惠曰明侯渊儒硕学身负大才秉此公方来居谏职謇謇如也谔谔如也一昨承胡司徒第当面折庭诤虽问难锋至而应对响出宋城之带始萦鲁门之柝裁警终使群后逡巡庶寮拱默虽不见用于一时固已传美于百代闻风快然敬裁此白普惠美其此书每为口实普惠以天下民调幅度长广尚书计奏复征绵麻恐其劳民不堪命上疏曰伏闻尚书奏复绵麻之调尊先皇之轨夙宵惟度忻战交集何者闻复高祖旧典所以忻惟新俱可复而不复所以战违法仰惟高祖废大斗去长尺改重秤所以爱万姓从薄赋知军国须绵麻之用故云幅度之间亿兆应有绵麻之利故绢上税绵八两布上税麻十五斤万姓得废大斗去长尺改重秤荷轻赋之饶不适于绵麻而已故歌舞以供其职奔走以役其勤天子信于上亿兆乐于下故易曰悦以使民民忘其劳此之谓也自兹以降渐渐长阔百姓嗟怨闻于朝野伏惟皇太后未临朝之前陛下居谅暗之日宰辅不寻其本知天下之怨绵麻不察其幅广度长秤重斗大革其所弊存其可存而特放绵麻之调以悦天下之心此所谓悦之不以道愚臣所以未悦者也尚书既知国少绵麻不惟法度之阙
一字
易
民言之可畏便欲去天下之大信弃已行之成诏追前之非遂后之失奏求还复绵麻以充国用不思库中大有绵麻而群官共窃之愚臣以为于理未尽何者今宫人请调度造衣物必度忖秤量绢布匹有尺丈之盈一犹不计其广丝绵斤兼百铢之剩未闻依律罪州郡若一匹之滥一斤之恶则鞭户主连三长此所以教民以贪者也今百官请俸人乐长阔并欲厚重无复准极得长阔厚重者便云其州能调绢布精阔且长横发美誉以乱视听不闻嫌长恶广求计还官者此百司所以仰负圣明也今若必复绵麻者谓宜先令四海知其所由明立严禁复本幅度新绵麻之典依太和之税其在库绢布并及丝绵不依典制者请遣一尚书与太府卿左右藏令依今官度官秤计其斤两广长折给请俸之人总常俸之数千俸所出以布绵麻亦应其一岁之用使天下知二圣之心爱民惜法如此则高祖之轨中兴于神龟明明慈信照布于无穷则孰不幸甚伏愿亮臣悾悾之至下慰苍生之心普惠又表乞朝直之日时听奉见自此之后月一陛见又以肃宗不亲视朝过崇佛法郊庙之事多委有司上疏曰臣闻明德恤祀成汤光六百之祚严父配天孔子称周公其人也故能馨香上闻福传遐世伏惟陛下重晖纂统钦明文思天地属心百神伫望故宜敦祟祀礼咸秩无文而告朔朝庙不亲于明堂尝禘郊社多委于有司观射游苑跃马骋中危而非典岂清跸之意殖不思之冥业损巨费于生民减禄削力近供无事之僧崇饰云殿远邀未然之报昧爽之臣稽首于外元寂之众遨游于内愆礼忤时人灵未穆愚谓从朝夕之因求秪劫之果未若先万国之忻心以事其亲使天下和平害不生者也伏愿淑慎威仪万邦作式躬致郊庙之虔亲行朔望之礼释奠成均竭心千亩明发不寐洁诚禋祼孝悌可以通神明德教可以光四海则一人有喜兆民赖之然后精进三宝信心如来道由化深故诸漏可尽法随礼积故彼岸可登量撤僧寺不急之华还复百官久折之秩已兴之构务从简成将来之造权令停息仍旧亦可何必改作庶节用爱人法俗俱赖臣学不经远言多孟浪忝职其忧不敢默尔寻别敕付外议释奠之礼时史官□日蚀豫敕罢朝普惠以逆废非礼上疏陈之又表论时政得失一曰审法度平斗尺调租务轻赋役务省二曰听舆言察怨讼先皇旧事有不便于政者请悉追改三曰进忠謇退不肖任贤勿贰去邪勿疑四曰兴灭国继绝世勋亲之裔所宜收叙书奏肃宗灵太后引普惠于宣光殿随事难诘延对移时令曰宁有先皇之诏一一□改普惠俯不言令曰卿似欲致谏故以左右有人不肯苦言朕为卿屏左右卿其尽陈之对曰圣人之养庶物爱之如伤况今二圣纂承洪绪妻承夫子承父夫父之不可安然仍行岂先帝传委之本意仰惟先帝行事或有司之谬或权时所行在后以为不可者皆追而正之圣上忘先帝之自新不问理之伸屈一皆抑之岂苍生黎庶所仰望于圣德太后曰小小细务一一□动更成烦扰普惠曰圣上之养庶物若慈母之养赤子今赤子几临危壑将赴汤火以烦劳而不救岂赤子所望于慈母太后曰天下苍生宁有如此苦事普惠曰天下之亲懿莫重于太师彭城王然遂不免枉死微细之苦何可得无太后曰彭城之苦吾已封其三子何足复言普惠曰圣后封彭城之三子天下莫不忻至德知慈母之在上臣所以重陈者凡如此枉乞垂圣察太后曰卿云兴灭国继绝世灭国绝世竟复谁是普惠曰昔淮南逆终汉文封其四子盖骨肉之不可弃亲亲故也窃见故太尉咸阳王冀州刺史京兆王乃皇子皇孙一德之亏自贻悔戾沈沦幽壤缅焉弗收岂是兴灭继绝之意乞收葬二王封其子孙愚臣之愿太后曰卿言有理朕深戢之当命公卿博议此事及任城王澄薨普惠以吏民之义又荷其恩待朔望奔赴至于禫除虽寒暑风雨无不必至初澄嘉赏普惠临薨启为尚书右丞灵太后既深悼澄览启从之诏行之后尚书诸郎以普惠地寒不应便居管辖相与为约并欲不放上省纷纭多日乃息正光二年诏遣杨钧送蠕蠕主阿那还国普惠谓遣之将贻后患上疏曰臣闻干元以利贞为大非义则不动皇王以博施为功非类则不从故能始万物而化天下者也伏惟陛下睿哲钦明道光虞舜八表宅心九服清晏蠕蠕相害于朔垂妖师扇乱于江外此乃封豕长□不识王度天将悔其罪所以奉皇魏故荼毒之辛苦之令知至道之可乐也宜安民以悦其志恭己以怀其心而先自劳扰艰难下民兴师郊甸之内远投荒塞之外救累世之勍敌可谓无名之师谚曰唯乱门之无过愚情未见其可当是边将窥窃一时之功不思兵为凶器不得已而用之者也夫白登之役汉祖亲困之樊哙欲以十万众横行匈奴中季布以为不可请斩之千载以为美况今旱酷异常圣慈降膳乃以万五千人使杨钧为将而欲定蠕蠕忤时而动其可济乎阿那投命皇朝抚之可也岂容困疲我兆民以资天丧之卤昔庄公纳子纠以致干时之败鲁僖以邾国而有悬胄之耻今蠕蠕时乱后主继立虽云散亡奸虞难抑脱有井陉之虑杨钧之肉其可食乎高车蠕蠕连兵积年饥馑相仍须其自毙小亡大伤然后一举而并之此卞氏之高略所以获两虎不可不图之今土山告难简书相续盖亦无能为也正与今举相会天其或者欲以告戒人不欲使南北两疆并兴大众脱狂狡构闲于其间而复事连中国何以宁之今宰辅专欲好小名不图安危大计此微臣所以寒心者也那之不还负何信义此机之际北师宜停臣言不及义文书所经过不敢不陈兵犹火也不戢将自焚二卤自灭之形可以为殷鉴伏愿辑和万国以静四疆混一之期坐而自至矣臣愚昧多违必无可采匹夫之知愿以呈献表奏诏答曰夫穷鸟归人尚或兴恻况那婴祸流离远来依庇在情在国何容弗矜且纳亡兴丧有国大义皇魏堂堂宁废斯德后主乱亡似当非谬此送彼迎想无拒战国义宜表朝筭已决卿深诚厚虑朕用嘉戢但此段机略不获相从脱后不逮勿惮匡言时萧衍义州刺史文僧明举城归顺扬州刺史长孙稚遣别驾封寿入城固守衍将裴邃湛僧率众攻逼诏普惠为持节东道行台摄军司赴援之军始渡淮而封寿已弃城单马而退军罢还朝萧衍弟子西丰侯正德诈称降款朝廷颇事当迎普惠上疏请赴扬州移还萧氏不从俄而正德果逃还凉州刺史石士基行台元洪超并赃货被绳以普惠为右将军凉州刺史即为西行台以病辞免除光禄大夫右丞如故先是仇池武兴群氐数反西垂郡戍租运久绝诏普惠以本官为持节西道行台给秦歧泾华雍豳东秦七州兵武三万人任其召发送南秦东益二州兵租分付诸戍其所部将统听于关西牧守之中随机召遣军资板印之属悉以自随普惠至南秦停歧泾华雍豳东秦六州兵武召秦州兵武四千人分配四统令送租兵连营接栅相继而进运租车驴随机输转别遣中散大夫封答慰喻南秦员外常侍杨公熙宣劳东益氐民于时南秦氐豪吴富聚合凶类所在邀劫公熙既至东益州刺史魏子建密与普惠书言公熙旧是蕃国之嗣而诸氐与相见者必有阴私言宜加图防普惠乃符摄公熙令赴南秦公熙果已密遣其从兄山虎与吴□同逆又妄自说乡里纷动群氐托云与崔南秦有隙拒而不赴租达平落吴□等果愶车营实公熙所潜遣也后吴□虽为左右所杀而徒党犹盛秦阙
所绾武都武阶租颇得达东益群氐
先款顺故广业仇鸠河池三城粟便得入其应入东益十万石租皆稽留费尽升斗不至镇戍兵武遂致饥虚咸恨普惠经略不广事讫普惠拜表按劾公熙还朝赐绢布一百段时诏访冤屈普惠上疏曰诗称文王孙子本支百世易曰大君有命开国承家皆所以明德睦亲维城作翰汉祖封爵之誓曰使黄河如带太山如砺国以永存爰及苗裔又申之以丹书之信重之以白马之盟其以强大分王罪犯蹙邑者盖有之矣未闻父基子构世载忠贤一死一削用为恒典者也故尚书令臣肇未能远稽古义近究成旨以初封之诏有亲王二千户始蕃一千户二蕃五百户三蕃三百户谓是亲□世减之法又以开国五等有所减之言以为世减之趣遂立格奏夺称是高祖本意仍被旨可差谬之来亦已甚矣遂使勋亲怀屈幽显同冤纷讼弥年莫之能息臣辄远研旨格深穷其事世变减夺今古无据又寻诏书称昔未可采今始列璧阙
岂得混一内分久近也故乐良乐安同蕃异
封广阳安丰属别户等安定之嫡邑齐亲王河间戚近更从蕃食是乃太和降旨初封之伦级勋亲兼树非世减之大验者也博陵袭爵亦在太和之年时不世减以父尝全食足户充本同之始封减从今式如此则减者减其所足之外足者足其所减之内减足之旨乃为所贡所食耳欲使诸王开国弗专其民赋役之差贵贱有等盖准拟周礼公侯伯子男贡税之法王食其半公食三分之一侯伯四分之一子男五分之一是以新兴得足充本清渊吏多减户故始封承袭俱称所减谓减之以贡食谓食之于国斯实高祖霈然之诏减实之理圣明自释求之史帛犹有未尽时尚书臣琇疑减足之参差旨又判之以开训所减之旨可以不疑于世减矣而臣肇不稽往事曰五等有所减之格用为世减之法以王封有亲□之等谓是代削之条妄解成旨雷同世夺以此毒天下民其从乎故太傅任城文宣王臣澄枢弼累朝识洞今古为尚书之日殷勤执请孜孜于重议被旨不许于此遂停又律罪例减及先帝之缌麻令给亲恤止当世之有服律令相违威泽异品使七庙曾元不治未恤嫡封则爵禄无穷枝庶则属内贬绝仪刑作孚亿兆何观夫一人吁嗟尚曰亏治今诸王五等各称其冤七庙之孙并讼其切陈诉之案盈于省曹朝言巷议咸云其苦恐非先王所以建万国亲诸侯睦九族之义也臣猥忝今任于兹五年推寻旨格谓无世减之理请近遵高祖减食之谟远循百代象贤之诰退由九伐进从九仪则刑罚有伦封不虚黜斯乃文王所以克慎不敢侮于鳏寡而况于公侯伯子男乎今旨访冤滞愚以此为大者求寻光锡之诏并诸条格所夺所请事事穷审诸王开国非犯罪削夺者并求还复其昔尝全食足户充本减从令式者从前则力多于亲懿全夺则灭足之格不行愚谓禄力并应依所阙
之食而食之若是则力少蕃王粟帛仍本户邑虽盈之减两秦既有全食足户之异故不得同于新封之力耳亲恤所裒请依律断伏惟亲亲尊贤位必功立尊贤以司民可不慎乎亲亲以牧族其可弃乎如脱蒙允求以旨判为始其前来吏秩悉年久不追臣又闻明德慎罚文王所以造周咸有一德殷汤所以革夏故能上令下从风动草偃畏之如雷电敬之如明神是以天子家天下绥万国若天之无不覆地之无不载迁都之构庶方子来泛泽所沾降及陪皂宁有岳牧二千石县令丞尉治中别驾及诸军幢受命于朝廷而可不预乎此之班驳云雨之不平谓是当时有司出纳之未允何以明之仰寻世宗诏书百官普进一级中有朝臣刺史登时褒授则内外贵贱莫不同泽又覆奏称爰及陪皂明无不逮自后人率其心纷纶盈庭嫌少误惑视听限以泛前更为年断六年三年之考以意折之泛前泛后之岁隔而绝之遂使如纶之旨顿于一朝泛前六年上第者全不得泛三年上第者蒙半阶而已泛前泛后合考者隔绝而不得无考者无折而全泛前泛后有考无考并蒙全泛与否乖违勤旧弥屈差若毫厘谬以千里其此之谓乎易曰言行君子之所以动天下可不慎欤言之不从无以抑之遂奏夺牧守外禄全不与泛散官改为四年之考泛前者八年一阶政令不一冤讼惟甚与而复夺其本在兹致使邀驾击鼓者无理以加其罪非谤公听者无辞以抑其言噂所由生慢悖所由起夫琴瑟不调浇而更张善人国之本也其可弃乎诗云乐只君子邦家之基尧典曰克明俊德吕刑曰何择非人周官曰官弗必备惟其人咎繇曰无旷庶官天工人其代之诗云人之云亡邦国殄悴又曰雨我公田遂及我私孔子曰不患贫而患不均如此则官必择人泛则宜薄请远遵正始元旨近准圣明二泛内外百官悉同一阶不以泛前折考不以散任增年则同云共澍四海均洽如谓未可宜以权理折之易曰圣人之大宝曰位何以守位曰仁春秋传曰一曰择人如此则乃可无泛不可无考守宰之泛既以追夺则百官之泛不应独沾溥泽既收谁复敢怨夫三载之考兴于太和再周之陟通于景明闲剧禄力自有加减陪臣以事省降而考则三年朝官既禄等平曹更四周乃陟考禄参差各称其枉且一日从军征戍苦于烦任终年专使决断重于陪臣恒上若通为三载之考无泛隔折则各盈其分亦足以近塞群口远绥四方日昳求贤犹有所失况不遵择人之训唯以停久而进乎自今已后考黜愿以三宅革心选进愿以三□居德书曰举能其官惟尔之能称非其人惟尔弗任斯周道所以佑辟康民敢不敬守臣忝官枢副毗察冤讼寤寐惟省谓宜追正愚固所陈万无可采出除左将军东豫州刺史淮南九戍十三郡犹因萧衍前弊别郡异县之民错杂居止普惠乃依次括比省减郡县上表陈状诏许之宰守因此绾摄有方奸盗不起民以为便萧衍遣将胡广来寇安阳军主陈明祖等愶白沙鹿城二戍衍又遣定州刺史田超秀由僧达等陷石头戍径据安陂城郢州新塘之贼近在州西数十里普惠前后命将拒战并破之普惠不营财业好有进举敦于故旧冀州人侯坚固少时与其游学早终其子长瑜普惠每于四时请禄无不减赡给其衣食及为豫州启长瑜解褐携其合门拯给之孝昌元年三月在州卒时年五十八赠平北将军幽州刺史谥曰宣恭
　给谏部名臣列传二
　　唐
　　苏世长
按唐书本传世长京兆武功人祖彤仕后魏通直散骑常侍父振周宕州刺史建威县侯世长十余岁上书周武帝帝异其幼问读何书对治孝经论语帝曰何言可道答曰为国者不敢侮于鳏寡为政以德帝曰善使卒学虎门馆父死王事有诏袭爵世长号踊不自胜帝奭然改容入隋为长安令数条上便宜大业末为都水少监督漕上江会炀帝被弒发丧恸闻行路更为王世充太子太保行台右仆射与世充兄子弘烈及其将豆卢行褒戍襄阳高祖与之旧数遣使者谕降辄杀之洛阳平始与弘烈归帝诛褒而诮世长顿首谢曰古帝王受命以比逐鹿一人得禽万夫敛手岂有获鹿后忿同猎者问争肉罪耶今陛下应天顺民安可忘管仲雍齿事且武功旧人乱离以来死亡略尽唯臣得见太平若杀之是绝其类帝笑释之授玉山屯监引见元武门与语平生调之曰卿自谓佞耶直耶对曰愚且直帝曰若直者何为背贼归我对曰洛阳平天下为一臣智穷力屈乃归陛下使世充不死臣据汉南尚为勍敌帝大笑嘲曰何名长而意之短口正而心之邪世长曰名长意短诚如圣旨口正心邪不敢奉诏昔窦融以河西降汉十世侯之臣举山南以归唯蒙屯监帝悦拜谏议大夫从猎泾阳大获帝入旌门诧左右曰今日畋乐乎世长曰陛下废万机事游猎不满十旬未为乐也帝色变既而笑曰狂态发耶曰为臣计则狂为陛下计忠矣时武功郿新经突厥寇掠乡聚雕虚帝将遂猎武功世长谏曰突厥向盗劫人陛下救恤之言未出口又猎其地殆百姓不堪所求帝不听侍宴披香殿酒酣进曰此炀帝作邪何雕丽底此帝曰卿好谏似真然诈也岂不知此殿我所营乃诡云炀帝邪对曰臣但见倾宫鹿台非受命圣人所为者陛下武功旧第纔蔽风雨时以为足今天下厌隋之侈以归有道陛下宜刈奢淫复朴素今乃即其宫加雕饰焉欲易其乱得乎帝咨重其言历陕州长史天策府军谘祭酒引为学士贞观初使突厥与颉利争礼不屈拒郄赂遗朝廷壮之出为巴州刺史舟败溺死世长有机辩浅于学嗜酒简率无威仪初在陕邑里犯法不能禁乃引咎自挞于廛伍伯疾其诡鞭之流血世长不胜痛呼而走人笑其不情　　萧钧
按唐书萧瑀传钧瑀从子有才誉永徽中累迁谏议大夫弘文馆学士左武候属卢文操跳堞盗库财高宗以其职主干当自盗罪死钧曰囚罪诚死然恐天下闻谓陛下重货轻法任喜怒杀人帝曰真谏议也诏原死太常工为宫人通讯遗诏杀之且附律钧言禁当有渐虽附律工不应死帝曰如姬窃符朕以为戒今不滥工死然喜得忠言即宥工徙远裔终太子率更令子瓘为渝州长史居母丧以毁卒　　武儒衡
按唐书武元衡传元衡弟儒衡字延硕姿状秀伟不妄言与人交终始一节宰相郑余庆不事华洁门下客多垢衣败服独儒衡上谒未尝有所易以庄词正色见重于余庆元衡殁帝待之益厚累迁户部郎中知谏议大夫事俄兼知制诰皇甫镈以宰相领度支剥下以媚天子儒衡疏其状镈自诉于帝帝曰乃欲报怨邪镈不敢对儒衡论议劲正有风节且将大用宰相令狐楚忌之会以狄兼谟为拾遗楚自草制引武后革命事盛推仁杰功以指切儒衡且沮止之儒衡泣见上曰臣祖平一当天后时避仕终老不涉于累帝慰勉之自是薄楚为人也迁中书舍人时元稹倚宦官知制诰儒衡鄙厌之会食瓜蝇集其上儒衡挥以扇曰适从何处来遽集于此一坐皆失色然以疾恶太分明终不至大任以兵部侍郎卒年五十六赠工部尚书　　独孤及
按唐书本传及字至之河南洛阳人为儿时读孝经父试之曰儿志何语对曰立身行道扬名于后世宗党奇之天宝末以道举高第补华阴尉辟江淮都统李峘府掌书记代宗以左拾遗召既至上疏陈政曰陛下屡发德音使左右侍臣得直言极谏壬辰诏书召裴冕等十有三人集贤殿待制以备询问此五帝盛德也然顷者陛下虽容其直而不录其言所上封皆寝不报有容下之名无听谏之实遂使谏者稍稍自钳口饱食相招为禄仕此忠鲠之人所以窃叹而臣亦耻之十室之邑必有忠信况朝廷之大卿大夫之众陛下选授之精欤假令不能如文王之多士其中岂不有温故知新可懋陈政要而亿则屡中者陛下议政之际会不采其一说尧之畴咨禹之昌言岂若是耶昔尧设谤木于五达之衢孔子曰以能问于不能以多问于寡然则多闻阙疑不耻下问圣人之心也愿陛下以尧孔心为心日降清问其不可者罢之可者议于朝与执事者共之使知之必言言之必行行之必公则君臣无私论朝廷无私政陛下以此辨可否于献替而建太平之阶可也师兴不息十年矣人之生产空于杼轴拥兵者第馆亘街陌奴婢厌酒肉而贫人羸饿就役剥肤及髓长安城中白昼椎剽吏不敢诘官乱职废将墯卒暴百揆隳刺如沸粥纷麻民不敢诉于有司有司不敢闻陛下茹毒饮痛穷而无告今其心颙颙独恃于麦麦不登则易子□骨矣陛下不以此时厉精更始思所以救之之术忍令宗庙有累卵之危万姓悼心失图臣实惧焉去年十一月丁巳夜星陨如雨昨清明降霜三月苦热错缪颠倒沴莫大焉此下陵上替怨讟之气取之也天意丁宁谴戒以警陛下宜反躬罪己旁求贤良者而师友之黜贪佞不肖者下哀痛之诏去天下疾苦废无用之官罢不急之费禁止暴兵节用爱人兢兢干干以侥福于上下必能使天感神应反妖为和气矣又言减江淮山南诸道兵以赡国用陛下初不以臣言为愚然许即施行及今未有沛然之诏臣窃迟之今天下惟朔方陇西有吐蕃仆固之虞邠泾凤翔兵足以当之矣自此而往东洎海南至番禺西尽巴蜀无鼠窃之盗而兵不为解倾天下之货竭天下之谷以给不用之军为无端之费臣不知其故假令居安思危以备不虞自可厄害之地俾置屯御悉休其余以粮储扉屦之资充疲人贡赋岁可以减国租半陛下岂迟疑于改作逡巡于旧贯使大议有所壅而率土之患日甚一日是益其弊而厚其疾也夫疗痈者必决之使溃今兵之为患犹痈也不以渐戢之其害滋大大而图之必力倍而功寡岂易不俟终日之义邪俄改太常博士或言景皇帝不宜为太祖及据礼条上谥吕諲卢奕郭知运等无浮美无隐恶得褒贬之正迁礼部员外郎历濠舒二州刺史岁饥旱邻郡庸亡什四以上舒人独安以治课加检校司封郎中赐金紫徙常州甘露降其廷卒年五十三谥曰宪及喜鉴拔后进如梁肃高参崔元翰陈京唐次齐抗皆师事之性孝友其为文彰明善恶长于论议晚嗜琴有眼疾不肯治欲听之专也子朗郁　　归登
按唐书归崇敬传崇敬子登字冲之事继母笃孝大历中举孝廉高第贞元初策贤良为右拾遗裴延龄得幸德宗欲遂以相右补阙熊执易疏论之以示登登动容曰愿窜吾名雷霆之下君难独处故同列有所谏正辄联署无所回讳转右补阙起居舍人凡十五年僚类有出其下而进趋自喜得显官惟登与右拾遗蒋武退然远权势终不以淹晚概怀迁兵部员外郎顺宗为皇太子登父子侍读及即位以东宫恩超拜给事中迁工部侍郎复为皇太子诸王侍读献龙楼箴以讽徙左散骑常侍入谢宪宗问政所先登知帝睿而果于断劝顺纳谏争内外传为谠言后判国子祭酒事进工部尚书累封长洲县男卒年六十七赠太子少师谥曰宪登性温恕家僮为马所踶笞折马足登不加责有遗金石不死药者绐曰已尝及登服几死讯之乃未之尝人皆为怒而登不为愠常慕陆象先为人世亦许其类云子融　　卢景亮
按唐书本传景亮字长晦幽州范阳人少孤学无不览第进士宏辞授秘书郎张延赏节度荆南表为枝江尉掌书记入迁右补阙朱泚反景亮劝德宗曰陛下罪己不至则感人不深帝然之景亮志义崒然多激发与穆质同在谏争地书数上鲠毅无所回宰相李泌劾景亮等尝众会漏所上语言引善在己即有恶归之君帝怒贬为朗州司马质亦斥去废抑二十年至宪宗时由和州别驾召还再迁中书舍人景亮善属文根于忠仁有经国志尝谓人君足食足兵而又得士天下可为也乃兴轩顼以来至唐剟治道之要着书上下篇号三足记又作答问言挽运大较及陈西戎利害切指当世公卿伏其达古今云元和初卒赠礼部侍郎　　裴潾
按唐书本传潾本河东闻喜人笃学善隶书以荫仕元和初累迁左补阙于是两河用兵宪宗任宧人为馆驿使检稽出纳有曹进玉者尤恃恩倨甚使者过至加捽辱宰相李吉甫奏罢之会伐察复以中人领使潾谏曰凡驿有官专尸之畿内以京兆尹道有观察使刺史相监临台又御史为之使以察过阙犹有不职则宜明科条督责之谁不惕惧若复以宫闱臣领之则内人而及外事职分乱矣夫事不善诫于初体有非不必大方开太平澄本正末宜塞侵官之原出位之渐帝虽不用而嘉其忠擢起居舍人帝喜方士而柳泌为帝治丹剂求长年帝御剂中躁病渴潾谏曰夫除天下之害者常受天下之利共天下之乐者常享天下之福故上自黄帝颛顼尧舜禹汤文武咸以功济生人天皆报以耆寿垂荣无疆陛下以孝安宗庙以仁牧黎庶攘□祅凶复张太平宾礼贤俊待以终始神功圣德前古所不及陛下躬行之天地宗庙必相陛下以亿万之永今乃方士韦山甫柳泌等以丹术自神更相称引诡为陛下延年臣谓士有道者皆匿名灭景无求于世岂肯干谒贵近自鬻其伎哉今所至者非曰知道咸求利而来自言飞炼为神以訹权贿伪穷情得不耻遁亡岂可信厥术御其药哉臣闻人食味别声被色而生者也味以行气气以实志水火盐梅以烹鱼肉宰夫和之齐之以味君子食之以平其心夫三牲五谷禀五行以生也发为五味天地生之所以奉人圣人节调以致康强若乃药剂者所以御疾岂常进之饵哉况又金石性托酷烈而烧治积年包炎产毒未易可制夫秦汉之君亦信方士矣如卢生徐福栾大李少君后皆诈谲无成功事暴前策皆可验视礼君之药臣先尝之父之药子先尝之臣子一也愿以所治剂俾其人服之竟一岁以考真伪则无不验矣帝怒贬江陵令穆宗立泌等诛召潾再迁刑部郎中前率府仓曹参军曲元衡杖民柏公成母死有司以死在辜外推元衡父荫赎金公成受赇不诉以赦免潾议曰杖棰者官得施所部非所部虽有罪必请有司明不可擅也元衡非在官公成母非所部不可以荫免公成取贿仇家利母之死逆天性当伏诛有诏元衡流公成论死久之由给事中为汝州刺史越法杖人辄死以太子左庶子分司东都迁左散骑常侍集贤殿学士改刑部侍郎为华州刺史召拜兵部侍郎出为河南尹复还旧官卒赠户部尚书谥曰敬潾以道自任悉心事上疾党附不为权近所持尝裒古今辞章续梁昭明太子文选自号大和通选上之当时文士非与游者皆不取世恨其隘宪宗竟以药弃天下世益谓潾知言　　王源中按唐书卢景亮传景亮宪宗时以直谏知名者又有王源中字正蒙擢进士宏辞累迁左补阙是时中官领禁兵数乱法捕台府吏属系军中源中上言台宪者纪纲地府县责成之所设吏有罪宜归有司无令北军乱南衙麾下重于仗内帝纳之累转户部郎中侍郎擢翰林学士进承旨学士源中嗜酒帝召之醉不能见及寤忧其慢不悔不得进也他日又如之遂失帝意以疾自言出为山南西道节度使入拜刑部侍郎未几领天平节度使开成三年卒赠尚书右仆射源中淡名利率身治人约而简当时咨美　　张仲方
按唐书张九龄传九龄弟九□其曾孙仲方生岐秀父友高郢见异之曰是儿必为国器使吾得位将振起之贞元中擢进士宏辞为集贤校理以母丧免会郢拜御史大夫表为御史进累仓部员外郎会吕温等以劾奏宰相李吉甫不实坐斥去仲方以温党补金州刺史宦人夺民田仲方三疏申理卒与民直入为度支郎中吉甫卒太常谥恭懿博士尉迟汾请谥敬宪仲方挟前怨未已因上议曰古之谥考大节略细行善善恶恶一言而足按吉甫虽多才多艺而侧媚取容迭致台衮寡信易谋事无成功且兵凶器不可从我始至以伐罪则邀必成功今内有贼辅臣之盗外有怀毒虿之臣师徒暴野农不得在□妇不得在桑耗赋殚畜尸僵血流胔胳成岳毒痡之痛诉天无辜阶祸之发实始吉甫又言吉甫平易柔宽名不配行请俟蔡平然后议之宪宗方用兵疾其言丑讦贬为遂州司马稍进河南少尹郑州刺史敬宗立李程辅政引为谏议大夫帝时诏王播造竞渡舟三十艘度用半岁运费仲方见延英论诤坚苦帝为减三之二又诏幸华清宫仲方曰万乘之行必具葆卫易则失威重不从犹见慰劳鄠令崔发以辱黄门系狱逢赦不见宥仲方曰恩被天下流昆虫而不行御前乎发由是不死太和初出为福建观察使召还进左散骑常侍李德裕秉政以太子宾客分司东都德裕罢复拜常侍李训之变大臣或诛或系翌日群臣谒宣政牙阖不启群臣错立朝堂无史卒赞候久乃半扉启使者传召仲方曰有诏可京兆尹然后门辟唤仗于时族夷将相□足旁午仲方皆密使识其尸俄许收葬故胔骸不相乱已而禁军横多挠政仲方势笮不能有所绳劾宰相郑覃更以薛元赏代之出为华州刺史召入授秘书监人颇言覃助德裕摈仲方不用覃乃拟丞郎以闻文宗曰侍郎朝廷华选彼牧守无状不可得但封曲江县伯卒七十二赠礼部尚书谥曰成仲方确正有风节既驳吉甫谥世不直其言卒不至显既殁人多伤之始高祖仕隋时太宗方幼而病为刻玉像于荧阳佛祠以祈年久而刓晦仲方在郑敕吏治护镂石以闻传于时　　韦温
按唐书韦贯之传贯之兄绶绶子温字弘育方七岁日诵书数千言十一举两经及第以拔萃高等补咸阳尉父愕然疑假权谒进召而试诸廷文就无留思喜曰儿无愧矣入为监察御史以台制苛严不可以省养不拜换著作郎既谢辄解归侍亲疾调适汤剂弥二十年衣不弛带既居丧毁瘠不支服除李逢吉辟置宣武府频迁右补阙宰相宋申锡被构罪不测温倡曰丞相操履有初不宜反乃奸人陷之吾等岂避雷霆使上蒙霿咎耶率同舍伏合切争由是益知名太和五年太庙室漏罅诏宗正将作营治不时毕文宗怒责卿李锐监王堪夺其禀自敕中人葺之温谏吏举其职国以治事归于正法以修夫设制度立官司度经费则宗庙最重也比诏下阅月有司弛墯不力正可黜慢官惩不恪择可任者缮完之则吏举职事归正矣今慢吏夺禀而易以中人是许百司公废职以宗庙之重为陛下所私臣窃惜之请还将作则官修业矣帝乃罢宦人会群臣请上尊号温固谏今河南水江淮旱歉京师雪积五尺老稚冻仆此非崇饰虚名时帝顺纳乃谢群臣改侍御史李德裕入辅擢礼部员外郎或言雅为牛僧孺厚德裕曰是子坚正可以私废乎郑注节度凤翔表为副温曰拒则远黜从之祸不测吾焉能为注起耶注诛由考功员外郎拜谏议大夫未几为翰林学士先是绶在禁廷积忧畏病废诫温不得任近职至是固辞帝怒曰宁绶治命耶礼部侍郎崔蠡曰温用乱命益所以为孝帝意释换知制诰引疾徙太常少卿宰相李固言荐温给事中帝曰温素避事肯为我论驳乎须太子长以为宾客久之卒为给事中初兼庄恪太子侍读晨诣宫日中见太子谏曰殿下盛年宜鸡鸣蚤作问安天子如文王故事太子不悦辞侍读见听王晏平罢灵武节度使以马及铠仗自随贬康州司户参军厚赂贵近浃日改抚州司马乐工尉迟璋授光州长史温悉封上诏书太子得罪诏谕群臣温曰陛下训之不早非独太子罪时颇直其言迁尚书右丞盐铁推官姚勖按大狱帝以为能擢职方员外郎将趋省温使户止即上言郎官清选不可赏能吏帝命中人谕送温执议不移诏改勖检校礼部郎中帝问故于杨嗣复对曰勖名臣后治行无疵若吏材干而不入清选他日孰肯当剧事者此衰晋风不可以法帝素重温出为陕号观察使民当输租而麦未熟吏白督之温曰使民货田中穗以供赋可乎为缓期而赋办武宗立擢吏部侍郎李德裕欲引同辅政温苦言李汉可释德裕怅然出宣歙观察使池民讼刺史劾无状榜杀之威行部中既疾召亲属赋绶诗在室愧屋漏因泣下曰今知没身不负斯诫矣卒年五十八赠工部尚书谥曰孝温性刚峻人望见无敢戏慢者与杨嗣复李珏善尝劝与李德裕平故憾二人不从及皆谪温叹曰用吾言孰至是耶一女归薛蒙女工属文续曹大家女训行于世温少合所善惟萧祜祜者字佑之夷淡君子也少贫窭隐居以孝养闻司农卿李实督官租祜居丧未及输召至将责之会有赐与倩祜为奏实称善即荐于朝终制以处士拜左拾遗累迁谏议大夫终桂州观察使赠右散骑常侍精画及书自锺王萧张以来皆能识其真謷然不以尘事自蒙故温号山林友云　　崔元亮
按唐书本传元亮字晦叔磁州昭义人贞元初擢进士第累署诸镇幕府父丧客高邮卧苫终制地下湿因得痹病不乐进取元和初召为监察御史累转驾部员外郎清慎介特淡如也稍迁密歙二州刺史歙人马牛生驹犊官籍蹄噭故吏得为奸元亮焚其籍一不问民山处输租者苦之下令许计斛输钱民赖其利历湖曹二州辞曹不拜太和四年由太常少卿改谏议大夫朝廷推为宿望拜右散骑常侍每迁官辄让形于色郑注构宋申锡捕逮仓卒内外震骇元亮率谏官叩延英苦诤反复数百言文宗未谕元亮置笏在陛曰孟轲有言众人皆曰杀之未可也卿大夫皆曰杀之未可也天下皆曰杀之然后察之乃置于法今杀一凡庶当稽典律况欲诛宰相乎臣为陛下惜天下法不为申锡言也俯伏流涕帝感悟众亦服其不挠由此名重朝廷顷之移疾归东都召为虢州刺史卒年六十六赠礼部尚书元亮晚好黄老清静术故所居官未久辄去遗言山东士人利便近皆葬两都吾族未尝迁当归葬阳正首丘之义诸子如命　　郭承嘏
按唐书郭子仪传子仪子晞晞孙承嘏字复卿幼秀异通五经元和中及进士第累迁起居舍人居母丧以孝闻太和六年为谏议大夫言政事得失文宗以郑注为太仆卿承嘏极论其非注颇惧进给事中俄出为华州刺史给事中卢载还诏书且言承嘏数封驳称职宜在禁闼帝曰朕谓久次欲优其稍入耳乃复留给事中时江淮旱用度不支诏宰相分领度支户部承嘏言宰相调和阴阳安黎庶若使阅视簿书校缗帛非所宜帝顺纳迁刑部侍郎帝尝称其儒素无贵骄气不类勋家每进对恩接备厚方大任用会卒家无余赀亲友为办丧祭赠吏部尚书　　高铢
按唐书高釴传釴弟铢字权仲既擢第署太原张弘靖幕府入迁监察御史太和时擢累给事中文宗得李训骤拜侍讲学士铢率谏官伏合言训素行憸邪不可任必乱天下帝遣使者谕曰朕留训时时讲绎前命不可改当是时已旱而水彗变未息郑注权震赫人情危骇既铢等弗见省群臣失色明年训当国出铢为浙东观察使历义成节度使大中初迁礼部尚书判户部徙太常卿尝罚礼生博士李□见曰故事礼院不关白太常故卿莅职博士不参集不宜罚小史隳旧典铢叹曰吾老不能退乃为小儿所辱卒　　王质按唐书本传质字华卿五世祖通为隋大儒质少孤客寿春力耕以养母讲学不倦诸生从授业者甚众年逾四十偃蹇无进取意姻友苦劝以仕乃举进士中甲科由秘书省正字累佐帅府五迁侍御史由山南西道节度副使再转谏议大夫宋申锡之得罪质与谏官伏合文宗开延英召见泣涕陈谏帝稍寤申锡得不死为宦竖所恶出虢州刺史李德裕素器之擢给事中河南尹徙宣歙观察使卒年六十八赠左散骑常侍谥曰定质清白畏慎为政必先究风俗所至有惠爱虽与德裕厚善而中立自持不为党奏署幕府者若河东裴夷直天水赵晢陇西李行方梁国刘蕡皆一时选云　　郑裔绰
按唐书郑覃传覃子裔绰峭立有父风以门荫进为李德裕所知擢渭南尉直弘文馆累迁谏议大夫宣宗初刘潼由郑州刺史授桂管观察使裔绰固争潼被责未久不宜付廉察帝已遣使者颁诏追罢之迁给事中杨汉公为荆南节度使坐贪沓贬秘书监寻拜同州刺史裔绰与郑公舆封还制书帝自即位谏臣规正无不纳至是有为汉公地者遂终不易会赐宴禁中天子击球至门下官谓二人曰近论汉公事类朋党者裔绰曰同州太宗兴王地陛下为人子孙当慎所付且汉公墨没败官奈何以重地私之帝变色翌日贬商州刺史时犹衣绿因诏赐绯鱼后由秘书监迁浙东观察使终太子少保覃弟朗　　孟昭图
按唐书田令孜传初成都募陈许兵三千服黄帽名黄头军以捍蛮帝至大劳将士扈从者已赐而不及黄头军皆窃怨令孜令孜置酒会诸将以黄金樽行酒即赐之黄头将郭琪不肯饮曰军容能易偏惠均众士诚大愿也令孜目曰君有功耶答曰战党项薄契丹数十战此琪之功令孜嘻怒曰知之密以鸩注酒中琪饮已驰归杀一婢吮血得解因夜烧营剽城邑敬瑄讨败之奔广都遂走高骈所帝闻变与令孜保东城自守群臣不得见左拾遗孟昭图请对不召因上疏极谏君与臣一体相成安则同宁危则共难昔日西幸不告南司故宰相御史中丞京兆尹悉碎于贼惟两军中尉以扈乘舆得全今百官之在者率冒重险出百死者也昨昔黄头乱火照前殿陛下唯与令孜闭城自守不召宰相不谋群臣欲入不得求对不许且天下者高祖太宗之天下非北司之天下陛下固九州天子非北司之天子北司岂悉忠于南司廷臣岂无用于敕使文宗时宫中灾左右巡使不到皆被显责安有天子播越而宰相无所豫群司百官弃若路人已事诚不足谏而来者冀可追也疏入令孜匿不奏矫诏贬昭图嘉州司户参军使人沈于颐津初昭图知正言必见害谓家隶曰大盗未殄宧竖离间君臣吾以谏为官不可坐观覆亡疏入必死而能收吾骸乎隶许诺卒葬其尸朝廷痛之　　辽　　马得臣
按辽史本传得臣南京人好学博古善属文尤长于诗保宁间累迁政事舍人翰林学士常豫朝议以正直称干亨初宋师屡犯边命为南京副留守复拜翰林学士承旨圣宗即位皇太后称制兼侍读学士上阅唐高祖太宗元宗三纪得臣乃录其行事可法者进之及扈从伐宋进言降不可杀亡不可追二三其德者别议诏从之俄兼谏议大夫知宣徽院事时上击鞫无度上书谏曰臣窃观房元龄杜如晦隋季书生向不遇太宗安能为一代名相臣虽不才陛下在东宫幸列侍从今又得侍圣读未有裨补圣明陛下尝问臣以贞观开元之事臣请略陈之臣闻唐太宗侍太上皇宴罢则挽辇至内殿元宗与兄弟欢饮尽家人礼陛下嗣祖考之祚躬侍太后可谓至孝臣更望定省之余睦六亲加爱敬则陛下亲亲之道比隆二帝矣臣又闻二帝耽玩经史数引公卿讲学至于日昃故当时天下翕然向风以隆文治今陛下游心典籍分解章句臣愿研究经理深造而笃行之二帝之治不难致矣臣又闻太宗射豕唐俭谏之元宗臂鹰韩休言之二帝莫不乐从今陛下以球马为乐愚臣思之有不宜者三故不避斧钺言之窃以君臣同戏不免分争君得臣愧彼负此喜一不宜跃马挥杖纵横驰骛不顾上下之分争先取胜失人臣礼二不宜轻万乘之尊图一时之乐万一有衔勒之失其如社稷太后何三不宜傥陛下不以臣言为迂少赐省览天下之福群臣之愿也书奏帝嘉叹良久未几卒赠太子太保诏有司给葬
　给谏部名臣列传三
　　宋一
　　田锡
按宋史本传锡字表圣嘉州洪雅人幼聪悟好读书属文杨徽之宰峨眉宋白宰玉津皆厚遇之为之延誉繇是声称翕然太平兴国三年进士高等释褐将作监丞通判宣州迁著作郎京西北路转运判官改左拾遗直史馆赐绯鱼锡好言时务既居谏官即上疏献军国要机者一朝廷大体者四其略曰顷岁王师平太原未赏军功迄今二载幽燕窃据固当用兵虽禀宸谋必资武力愿陛下因郊禋耕籍之礼议平戬之功则驾驭戎臣莫兹为重此要机也今交州未下战士无功春秋所谓老师费财者是也臣闻圣人不务广疆土惟务广德业声教远被自当来宾周成王时越裳九译来贡且曰天无迅风疾雨海不扬波三年矣意者中国其有圣人乎盍往朝之交州瘴海得之如获石田臣愿陛下务修德以来远无钝兵以挫锐又何必以蕞尔蛮裔上劳震怒乎此大体之一也今谏官不闻廷争给事中不闻封驳左右史不闻升陛轩记言动岂圣朝美事乎又御史不敢弹奏中书舍人未尝访以政事集贤院虽有书籍而无职官秘书省虽有职官而无图籍臣愿陛下择才任人使各司其局苟职业修举则威仪自严此大体之二也尔者县平宁京师富庶军营马监靡不恢崇佛寺道宫悉皆轮奂加又辟西苑广御池虽周之灵囿汉之昆明未足为比而尚书省湫隘尤甚郎曹无本局尚书无厅事九寺三监寓天街之两廊贡院就武成王庙是岂太平之制度邪臣愿陛下别修省寺用列职官此大体之三也案狱官令枷杻有短长钳锁有轻重尺寸斤两并载刑书未闻以铁为枷者也昔唐太宗观明堂图见人之五脏皆丽于背遂减徒刑况隆平之时将措刑不用于法所无去之可矣此大体之四也疏奏优诏褒答赐钱五十万僚友谓锡曰今日之事鲜矣宜少晦以远谗忌锡曰事君之诚惟恐不竭矧天植其性岂为一赏夺邪时赵普为相令有司受群臣章奏必先白锡锡贻书于普以为失至公之体普引咎谢之六年为河北转运副使驿书言边事曰臣闻动静之机不可妄举安危之理不可轻言利害相生变易不定取舍无惑思虑必精夫动静之机不可妄举者动谓用兵静谓持重应动而静则养寇以生奸应静而动则失时以败事动静中节乃得其宜今北鄙绎骚盖亦有以居边任者规羊马细利为捷矜捕斩小胜为功贾怨结仇兴戎致寇职此之由前岁边陲俶扰亲迂革骆戎骑既退万乘方归是皆失我机先落其术内劳烦耗斁可胜言哉伏愿申饬将帅慎固封守勿尚小功许通互市俘获蕃口抚而还之如此不出五载河朔之民得务农业亭障之地可积军储然后待其乱而取之则克乘其衰而兵之则降既心服而忘归则力省而功倍诚愿考古道务远图示绥怀万国之心用驾驭四裔之策事戒辄发理贵深谋所谓安危之理不可轻言者国家务大体求至治则安舍近谋远劳而无功则危为君有常道为臣有常职是务大体也上不拒谏下不隐情是求至治也汉武帝躬秉武节登单于之台唐太宗手结雨衣伐辽东之国则是舍近谋远也沙漠穷荒得之无用则是劳而无功也在位之臣敢言者少言而见听未必蒙福言而不从方且虞祸欲下不隐情得乎恶在其务大体而求至治也臣又谓利害相生变易不定者兵书曰不能尽知用兵之害者则不能尽知用兵之利盖事有可进而退则害成之事至焉可退而进则利用之事去焉可速而缓则利必从之而失可缓而速则害必由之而致可诛而赦则奸宄之心或有时而生害可赦而诛则忠勇之人或无心于利国可赏而罚则有以害勤劳之功可罚而赏则有以利僭逾之幸能审利害则为聪明以天下之耳听之则聪以天下之目视之则明故书曰明四目达四聪此之谓也臣又谓取舍不可以有惑者故曰孟贲之狐疑不如童子之必至思虑不可以不精者故曰差若毫厘缪以千里自国家图燕以来连兵未解财用不得不耗人心不得不忧愿陛下精思虑决取舍无使旷日持久穷兵极武焉书奏上嘉之七年徙知相州改右补阙复上章论事明年移睦州睦州人旧阻礼教锡建孔子庙表请以经籍给诸生诏赐九经自是人知向学会文明殿灾又拜章极言时政上嘉纳焉转起居舍人还判登闻鼓院上书请封禅以本官知制诰寻加兵部员外郎端拱二年京畿大旱锡上章有调燮倒置语忤宰相罢为户部郎中出知陈州坐稽留杀人狱责授海州团练副使后徙单州召为工部员外郎复论时政阙失俄诏直集贤院至道中复旧官真宗嗣位迁吏部出使秦陇还连上章言陕西数十州苦于灵夏之役生民重困上为之戚然同知审官院兼通进银台封驳司赐金紫与魏廷式联职以议论不协求罢出知泰州会彗星见拜疏请责躬以答天戒再召见便殿及行降中使抚谕仍加优赐咸平三年诏近臣举贤良方正翰林学士承旨宋白以锡应诏还朝屡召对言事锡尝奏曰陛下即位以来治天下何道臣愿以皇王之道治之旧有御览但记分门事类臣请钞略四部别为御览三百六十卷万几之暇日览一卷经岁而毕又采经史要切之言为御屏风十卷置扆座之侧则治乱兴亡之鉴常在目矣真宗善其言诏史馆以群书借之每成书数卷即先进内锡乃先上御览三十卷御屏风五卷御览序曰圣人之道布在方册六经则言高旨远非讲求讨论不可测其渊深诸史则迹异事殊非参会异同岂易记其繁杂子书则异端之说胜文集则宗经之辞寡非猎精义以为鉴戒举纲要以观会通为日览之书资日新之德则虽白首未能穷经矧王者乎臣每读书思以所得上补圣聪可以铭于座隅者书于御屏可以用于常道者录为御览冀以涓埃之微上裨天地之德俾功业与尧舜比崇而生灵亦跻仁寿之域矣御屏风序曰古之帝王盘盂皆铭几杖有戒盖起居必睹而夙夜不忘也汤之盘铭曰德日新日日新又日新武王铭于几杖曰安不忘危存不忘亡熟惟二者后必无凶唐黄门侍郎赵智为高宗讲孝经举其要切者言之曰天子有争臣七人虽无道不失其天下宪宗采史汉三国以来经济之要号前代君臣事迹书于屏间臣每览经史子集因取其语要辄用进献题之御屏置之座右日夕观省则圣德日新与汤武比隆矣五年再掌银台览天下奏章有言民饥盗起及诏敕不便者悉条奏其事上对宰相称锡得争臣之体即日以本官兼侍御史知杂事擢右谏议大夫史馆修撰连上八疏皆直言时政得失六年冬病卒年六十四遗表劝上以慈俭守位以清净化人居安思危在治思乱上览之恻然谓宰相李沆曰田锡直臣也朝廷少有阙失方在思虑锡之章奏已至矣若此谏官亦不可得嗟惜久之特赠工部侍郎录其二子并为大理评事给奏终丧锡耿介寡合未尝趋权贵之门居公庭危坐终日无懈容慕魏征李绛之为人以尽规献替为己任尝曰吾立朝以来章疏五十有二皆谏臣任职之常言苟获从幸也岂可藏副示后谤时卖直邪悉命焚之然性凝执治郡无称所著有咸平集五十卷　　孙何
按宋史本传何字汉公蔡州汝阳人祖镒唐末秦宗权据州强以宾佐起之镒伪疾不应还家以讲授为业父庸字鼎臣显德中献赞圣策九篇引唐贞观所行事以魏元成自况得对言曰武不可黩敛不可厚奢不可放欲不可极世宗奇其言命中书试补开封兵曹掾建隆初为河南簿太平兴国六年鸿胪少卿刘章荐其材改左赞善大夫历殿中丞知龙州而卒何十岁识音韵十五能属文笃学嗜古为文必本经义在贡籍中甚有声与丁谓齐名友善时辈号为孙丁王禹偁尤雅重之尝作两晋名臣赞宋诗二十篇春秋意尊儒教仪闻于时淳化三年举进士开封府礼部俱首荐及第又得甲科解褐将作监丞通判陈州召入直史馆赐绯迁秘书丞京西转运副使历右正言改右司谏真宗初何献五议其一请择儒臣有方略者统兵其二请世禄之家肄业太学寒隽之士州郡推荐而禁投贽自媒者其三请复制举其四请行乡饮酒礼其五请以能授官勿以恩庆例迁上览而善之咸平二年举入合故事何次当待制献疏曰六卿分职邦家之大柄也有吏部辨考绩而育人材有兵部简车徒而治戎备有户部正版图而阜货财有刑部谨纪律而诛暴强有礼部祀神祇而选贤俊有工部缮宫室而修堤防六职举而天下之事备矣故周之会府汉之尚书立庶政之根本提百司之纲纪令仆率其属丞郎分其行二十四司粲焉星拱郎中员外判其曹主事令史承其事四海九州之大若网在纲唐之盛时亦不闻别分利权刱使额而军须取足及元宗侈心既萌召发既广租调不充于是萧景杨钊始以地官判度支而宇文融为租调地税使始开利孔以构祸阶至于肃代则有司之职尽废而言利之臣攘臂于其间矣于是叛乱相仍经费不充迫于军期切于国计用救当时之急卒以权宜裁之五代短促曾莫是思今国家三圣相承五兵不试太平之业垂统立制在此时也所宜三部使额还之六卿慎择户部尚书一人专掌盐铁使事俾金部郎中员外郎判之又择本行侍郎二人分掌度支户部使事各以本曹郎中员外郎分判之则三使洎判官虽省犹不省也仍命左右司郎中员外总知帐目分勾稽违职守有常规程既定则进无掊克之虑退有详练之名周官唐式可以复矣兹事非艰在陛下行之尔是冬从幸大名诏访边事何疏曰陛下嗣位以来训师择将可谓至多以高祖之大度兼肃王之赤心神武冠于百王精兵倍于前代分阃仗钺者固当以身先士卒为心贼遗君父为耻而列城相望坚壁自全手握强兵坐违成算遂使腥膻得计蛇豕肆行焚劫我郡县系累我黎庶陛下摅人神之忿怒悯河朔之生灵爰御六师亲幸澶魏天声一振敌骑四逃虽镇定道路已通而德棣烽尘未息此殆将帅或未得人边奏或有壅阏邻境不相救援糗粮须俟转输之所致也将帅者何或恃勇无谋或忌功玩寇但全城堡不恤人民边奏者何护塞之臣固禄守位城池焚劫不以实闻老幼杀伤托言他盗不救援者何缘边州县城垒参错如辅车唇齿之相依若头目手足之相卫托称兵少不出或待奏可乃行俟辇输者何敌骑往还猋驰鸟逝赢粮景从万两方行迨乎我来寇已遁去此四者当今急务择将帅则莫若文武之内参用谋臣防壅阏则莫若凡奏边防陛见庭问合救援则莫若督以军令听其便宜运糗粮则莫若轻赍疾驱角彼趫捷今大驾既驻邺下契丹终不敢萌心南牧所虑荐食者惟东北无备之城缮完周防不可不慎且蜂虿有毒豺狼无厌今契丹西畏大兵北无归路兽穷则搏物不可轻余孽尚或稽诛奔突亦宜预备大河津济处处有之亦望量屯禁兵扼其要害则请和之使不日可待真宗览而嘉之及傅潜逗挠无功何又请斩潜以徇俄权户部判官出为京东转运副使又献疏请择州县守宰省三司冗员遴选法官增秩益奉未几徙两浙转运使加起居舍人景德初代还判太常礼院俄与晁迥陈尧咨并命知制诰赐金紫掌三班院何先以被疾勉强亲职一日奏事上前坠奏牍于地俯而取之忽坠笏有司劾以失仪诏释之何惭上章求改少卿监分司西京养疾上不许第赐告遣医诊视医勉其然艾何答曰死生有命卒不听是冬卒年四十四上在澶渊闻之悯惜录其子言为大理评事何乐名教勤接士类后进之有词艺者必为称扬然性褊急不能容物在浙右专务峻刻州郡病焉好学着驳史通十余篇有集四十卷　　田况按宋史本传况字元均其先冀州信都人晋乱祖行周没于契丹父延昭景德中脱身南归性沈鸷教子甚严累官至太子率府率况少卓荦有大志好读书举进士甲科补江陵府推官再调楚州判官迁秘书省著作佐郎举贤良方正举大常丞通判江宁府逍元昊反夏经略陕西辟为判官时与韩琦尹洙等画上攻守二策朝廷将用攻策范仲淹议未可出师况上疏曰昔继迁扰边太宗部分诸将五路进讨或遇贼不击或战□而还又常令白守素马绍忠护送粮饷于灵州诸将多违诏自奋浦洛之败死者数万人今将帅士卒素已怯懦未甚更练又知韩琦尹洙同建此策恐未审禀服临事进退有误大举其不可一也计者以为贼常并力而来我当分兵以御众寡不敌多贻败□今若全师大举必有成功此思之未熟尔夫三军之命系于将帅人之才有大小智有远近以汉祖之善将不若淮阴之益办况庸人乎今徒知大众可以威敌而不思将帅之才否此祸之大者也两路之人众十余万庸将驱之若为舒卷贼若据险设伏邀截冲击首尾前后势不相援一有不利则边防莫守别贻后患安危之计决于一举其不可二也自西贼叛命以来虽屡乘机会然终不敢深寇郡县以餍其欲者非算之少也直以中国之大贤俊之盛甲兵之众未易可测今师深入若无成功挫国威灵为贼轻侮或别堕奸计以致他虞其不可三也计者又云将帅虽未足倚下流勇进或有其人自刘平石元孙陷没士气挫怯未能振起今兵数虽多疲懦者众以庸将驱怯兵入不测之地独其下使臣数辈干赏蹈利欲邀其功未见其利其不可四也计者又云非欲深绝沙碛以穷妖巢但浅入山界以挫贼气如袭白豹城之北臣谓乘虚袭掠既不能破戎首拉凶党但残戮孥弱以厚怨毒非王师吊伐招徕之体然事出无策为彼之所为亦当霆发雷逝往来轻速以掩其不备今兴师十万鼓行而西贼已清野据险以待我师何袭挫之有其不可五也自元昊寇边人皆知其诛赏明计数黠今未有间隙可窥而暴为兴举计事者但欲决胜负于一战幸其或有所成否则愿自比王恢以待罪勇则勇矣如国事何其不可六也昨仲淹奏乞朝廷敦包荒之量存鄜延一路令诸将勒兵严备未行讨伐容示以恩意岁时之间或可招纳若使泾原一路独入则孤军进退忧患不浅传闻贼谋□我师诸路入界并兵以敌此正陷贼计中其不可七也以臣所见夏韩琦尹沬同献此策今若奏乞中罢则是自相违异欲果决进讨则又仲淹执议不同乞召两府大臣定议但令严设边备若有侵掠即出兵邀击或贼界谨自守备不必先用轻举如此则全威制胜有功而无患也于是罢出师议况又言治边十四事迁右正言管勾国子监判三司理欠凭由司专供谏职权修起居注遂知制诰尝面奏事论及政体帝颇以好名为非意在遵守故常况退而着论上之其略曰名者由实而生非徒好而自至也尧舜三代之君非好名者而鸿烈休德倬若日月不能纤晦者有实美而然也设或谦弱自守不为恢闳睿明之事则名从而晦矣虽欲好之岂可得耶方今政令宽弛百职不修二虏炽结陵慢中国朝廷恫矜下民横罹杀掠竭沥膏血以资缮备而未免侵轶之忧故屈就讲和为翕张予夺之术自非君臣朝夕耻偾大有为以遏后虞则势可忧矣陛下若恐好名而不为则非臣之所敢知也陛下倘奋干刚明听断则有英睿之名行威令慑奸凶则有神武之名斥奢汰革风俗则有崇俭之名澄冗滥轻会敛则有广爱之名悦亮直恶巧媚则有纳谏之名务咨询达壅蔽则有勤政之名贵功实抑偷幸则有求治之名今皆非之不为则天下何所望以平乎抑又圣贤之道曰名教忠谊之训曰名节群臣诸儒所以尊辅朝廷纪纲人伦之大本也陛下从而非之则教化微节义废无耻之徒争进而劝沮之方不行矣岂圣人率下之意耶时边奏契丹修天德城及多缉堡寨况意其畜奸谋乃上疏曰朝廷予契丹金帛岁五十万朘削生民输将道路疲弊之势渐不可久而近西羌通款岁又予二十万设或复肆贪渎再有规求朝廷尚可从乎臣至愚不当大责每念至此则惋叹不已矧两府大臣皆宗庙社稷天下生民所望而系安危者岂不为陛下思之哉每旦垂拱之对不过目前政事数条而已非陛下所以待辅臣非辅臣所以忧朝廷之意也有唐故事肃宗以天下未乂除正衙奏事别开延英以询访宰相盖旁无侍卫献可替否曲尽讨论今北敌桀慢而河朔将佐之良愚中兵之善窳道路之夷险城垒之坚弊军政之是否财粮之多少在两府辅臣实未有知之者万一变发所忽制由中出少有差跌则事不测矣如前岁萧英刘六符始来和议未决中外惶扰不知为计此臣所目观也和议既定又复恬然若无事者是岂得为安哉愿因燕闲召执政大臣于便殿从容赐坐访逮时政专以虑患为急则人人惟恐不知以误应对事事惟恐不集以孤圣怀旦夕忧思不敢少懈同心协力必有所为今不以此为务而日以委琐之事更相辨对议者羞之臣叨备近列实系朝廷休戚惟陛下不以人废言寻为陕西宣抚副使还领三班院保州云翼军杀州吏据阙
城叛
阙
二字
诏况处营田汰诸路宣毅广捷等冗军策
元昊势屈纳款必令尽还延州侵地毋过许岁币并入中青盐请戮陕西陷殁主将随行亲兵其论甚伟然不尽行也有奏议二十卷始契丹寇澶州略得数百人以属其父延昭延昭哀之悉纵去因自脱归中国延昭生八男子多知名况长子也保州之役况坑杀降卒数百人朝廷壮其决后大用之然卒无子以兄子为后　　孙甫
按宋史本传甫字之翰许州阳翟人少好学日诵数千言慕孙何为古文章初举进士得同学究出身为蔡州汝阳县主簿再举进士及第为华州推官转运使李纮荐其材迁大理寺丞知绛州翼城县杜衍辟为永兴司录凡吏职纤末皆倚办甫甫曰待我以此可以去矣衍闻之不复以小事属甫衍与燕语甫必引经以对言天下贤俊历评其才性所长衍曰吾辟属官得益友诸生亦多从甫学问徙知永昌县监益州交子务再迁太常博士蜀用铁钱民苦转贸重故设法书纸代钱以便市易转运使以伪造交子多犯法欲废不用甫曰交子可以伪造钱亦可以私铸私铸有犯钱可废乎但严治之不当以小仁废大利后卒不能废衍为枢密副使荐于朝授秘阁校理是岁诏三馆臣僚言事甫进十二事按祖宗故实校当世之治有所不逮者论述以为讽谏名三圣政范改右正言时河北降赤雪河东地震五六年不止甫推洪范五行传及前代变验上疏曰赤雪者赤眚也人君舒缓之应舒缓则政事弛赏罚差百官废职所以召乱也晋太康中河阴降赤雪时武帝怠于政事荒宴后宫每见臣下多道常事不及经国远图故招赤眚之怪终致晋乱地震者阴之盛也阴之象臣也后宫也四裔也三者不可过盛过盛则阴为变而动矣忻州赵分地震六年每震则有声如雷前代地震未有如此之久者惟唐高宗本封于晋及即位晋州经岁地震宰相张行成言恐女谒用事大臣阴谋宜制于未萌其后武昭仪专恣几移唐祚天地灾变固不虚应陛下救舒缓之失莫若自主威福时出英断以慑奸邪以肃天下救阴盛之变莫若外谨戎备内制后宫谨戎备则切责大臣使之预图兵防熟计成败制后宫则凡掖庭非典掌御幸者尽出之且裁节其恩使无过分此应天之实也时契丹西夏稍强后宫张修媛宠幸大臣专政甫以此谏焉又言修媛宠恣市恩祸渐已萌夫后者正嫡也其余皆婢妾尔贵贱有等用物不宜过僭自古宠女色初不制而后不能制者其祸不可悔帝曰用物在有司朕恨不知尔甫曰世谓谏臣耳目官所以达不知也若所谓前世女祸者载在书史陛下可自知也夏国乞盟甫上一利四害曰宿兵以来国用空耗今若与之约和则边兵可减科敛可省其为利一也始契丹声言尝遣使谕西人使臣中国今和议既成必恃其功去岁有割地之请朝廷已增岁赂若更有求将安拒之其为害一也自承平四十年武事不饬及边鄙有警而用不习之将不练之兵故久无成功然比来边臣中材谋勇健者往往复出方在讲训不懈以张中国之威一旦因议和弛备复如曩日缓急必不可用其为害二也自元昊拒命终不敢深入关中者以唃厮啰等族不附虑为后患也今中国与之和获岁遗之厚彼必专力以制二蕃强大之势自兹为始其为害三也且朝廷恃久安之势法令纪纲弛而不葺及四戎累败王师始议更张以救前弊今见戎人请和苟贪无事他时之患不可救矣其为害四也凡利害之机愿陛下熟图之又言张子奭使夏州回元昊复称臣然乞岁卖青盐十万石兼欲就京师互市诸物仍求增岁给之数臣以谓西盐数万石其直不下钱十余万□况朝廷已许岁赐二十五万若又许其卖盐则与遗契丹物数相当使契丹闻之则贪得之心生矣况自德明之时累乞放行青盐先帝以其乱法不听及请之不已追德明弟入质而许之是则以彼难从之事杜其意也盖盐中国之大利又西戎之盐味胜解池所出而出产无穷既开其禁则流于民间无以堤防矣兼闻张子奭言元昊自拒命以来收结人心钞掠所得旋给其众兵力虽胜用度随窘当此之时尤宜以计困之安得汲汲与和曲□其请乎时陕西经略招讨副使韩琦判官尹洙还朝甫建议请诏琦等条四路将官能否为上中下三等黜其最下者保州兵变前有告者大臣不时发之甫因言枢密副使当得罪使乃杜衍也边将刘沪城水洛于渭州总管尹洙以沪违节度将斩之大臣稍主洙议甫以谓水洛通秦渭于国家为利沪不可罪由是罢洙而释沪衍屡荐甫洙与甫素善者而甫不少假借其鲠亮不私如此甫尝言参知政事陈执中不学亡术不可用帝难之由是求补外不许其后奏丁度因对求进用帝曰度未尝请也度乞与甫辩且指甫为宰相杜衍门人乃以右司谏出知邓州徙安州历江东两浙转运使范仲淹知杭州多以便宜从事甫曰范公大臣也吾屈于此则不得伸于彼矣一切绳之以法然退未尝不称其贤再迁尚书兵部员外郎改直史馆知陕州徙晋州为江东转运使三司度支副使迁刑部郎中天章阁待制河北都转运使留为侍读卒特赠右谏议大夫甫性劲果善持论有文集七卷着唐史记七十五卷每言唐君臣行事以推见当时治乱若身履其间而听者晓然如目见之时人言终日读史不如一日听孙论也唐史藏秘阁　　余靖
按宋史本传靖字安道韶州曲江人少不事羁检以文学称乡里举进士起家为□县尉试书判拔萃改将作监丞知新建县迁秘书丞数上书论事建言班固汉书舛谬命与王洙并校司马迁范晔二史书奏擢集贤校理范仲淹贬饶州谏官御史莫敢言靖言仲淹以刺讥大臣重加谴谪倘其言未合圣虑在陛下听与不听耳安可以为罪乎汲黯在廷以平津为多诈张昭论将以鲁肃为粗□汉皇吴主熟闻訾毁两用无猜岂损令德陛下自亲政以来屡逐言事者恐钳天下口不可疏入落职监筠州酒税尹洙欧阳修亦以仲淹故相继贬逐靖繇是益知名徙监泰州税知英州迁太常博士复为校理同知礼院庆历中仁宗锐意欲更天下弊事增谏官员使论得失以靖为右正言时四方盗贼窃发州郡不能制靖言朝廷威制天下在赏罚今官吏弛事群盗蜂起大臣龌龊守常不立法禁可为国家忧也请严捕贼赏罚及定为贼劫质亡失器甲除名追官之法司天言太白犯岁星又犯执法靖上疏请责躬修德以谢天变使契丹辞日以所奏事书笏各举一字为目凡数十事帝顾见之命悉条奏日几昃乃罢进修起居注开宝寺灵感塔灾复上疏言五行之占本是灾变朝廷所宜诫惧以答天意闻尝诏取旧瘗舍利入禁中阅视道路传言舍利在内廷有光怪窃恐巧佞之人推为灵异惑乱视听再图营造臣闻帝王之道能勤俭厥德感动人心则虽有危难后必安济今自西邮用兵国帑虚竭民亡储蓄十室九空陛下若勤劳罪己忧人之忧则四民安居海内蒙福如不恤民病广事浮费奉佛求福非天下所望也若以舍利经火不坏遽为神异即本在土中火所不及若言舍利皆能出光怪必有神灵凭之此妄言也且一塔不能自卫为火所毁况藉其福以庇民哉靖在职数言事尝论夏奸邪不可为枢密使王举正不才不宜在政府狄青武人使之独守渭州恐败边事张尧佐以修媛故除提点府界公事非政事之美且郭后之祸起于杨尚不可不监太常博士王翼西京治狱还赐五品服靖曰治狱而锡服外人不知必将谓翼深文重法能希陛下意以取此宠所损非细事也尝有工部郎中吕觉以治狱赐对祈易章绶陛下谕之曰朕不欲因鞫囚与人恩泽觉退以告臣臣书之起居注陛下前日谕觉是则今日赐翼非矣是非与夺之间贵乎一体小人望风希进无所不至幸陛下每于事端抑其奔竞其说多见纳用会西鄙厌兵元昊请和议增岁赐靖言景德中契丹举国兴师直扺澶渊先帝北征渡河止捐金缯三十万与之今元昊战虽累胜皆由将帅轻敌易动之故数年选将练兵始知守战之备而锐意解仇所予至二十六万且戎事有机国力有限失之于始虽悔何追夫以景德之患近在封域之内而岁赐如彼今日之警远在边鄙之外而岁赐如此若元昊使还益有所许契丹闻之宁不生心无厌之求自此始矣傥移西而备北为祸更深但思和与不和皆有后患则不必曲意俯徇以贻国羞擢知制诰元昊既归款朝廷欲加封册而契丹以兵临西境遣使言为中国讨贼请止毋和朝议难之会靖数言契丹挟诈不可轻许即遣靖往报而留夏国封策不发靖至契丹卒屈其议而还朝廷遂发夏册臣元昊西归既解严北边亦无事靖三使契丹亦习外国语尝为番语诗御史王平等劾靖失使者体出知吉州靖为谏官时尝劾奏太常博士茹孝标不孝匿母丧坐废靖既失势孝标诣阙言靖少游广州犯法受榜靖闻之不自得求侍养去改将作少监分司南京居曲江已而授左神武军大将军雅州刺史寿州兵马钤辖辞不就再迁卫尉卿知虔州丁父忧去侬智高反邕州乘胜掠九郡以兵围广州朝廷方顾南事就丧次起靖为秘书监知潭州改桂州诏以广南西路委靖经制智高西走邕州靖策其必结援交址而胁诸峒以自固乃约李德政会兵击贼于邕州备万人粮以待之而诏亦给缗钱二万助德政兴师且约贼平更赏以缗钱二万又募侬黄诸姓酋长皆縻以职使不与智高合既而朝廷遣狄青孙沔将兵共讨贼青却交址援兵不用贼平就迁靖给事中御史梁蒨言赏薄又迁尚书工部侍郎初青兵未至前戒部将勿战靖迫钤辖陈曙出斗败走青至按军法斩曙及指使袁用等于坐靖瞿然起拜及诸将班师独留靖广西遣人入特磨道擒智高母子弟三人生致之阙下加集贤院学士徙知潭州又徙贵州交址蛮申绍泰寇邕州杀五巡检以靖安抚广西至则召交址用事臣费嘉佑诘问之嘉佑至绐以近边种落相侵报误犯官军愿悉推治还所掠及械罪人以自赎靖信之厚谢遣去嘉佑遂归不复出知广州官至工部尚书代归卒三司使蔡襄为靖言特赠刑部尚书谥曰襄靖尝梦神人告以所终官而死秦亭故靖常畏西行及卒则江宁府秦淮亭也　　贾黯
按宋史本传黯字直孺邓州穰人擢进士第一起家将作监丞通判襄州还为秘书省著作佐郎直集贤院迁左正言判三司开拆司黯自以年少遭遇备位谏官果于言事首论韩琦富弼范仲淹可大用杜枢覆张彦方狱将驳正忤执政意执政以他罪绌枢黯言枢无罪且旨从中出不因臣下弹奏恐自此贵幸近习言一得入则将阴肆谗毁害及善良不可不察时言者或论事亡状辄戒励穷诘黯奏谏官御史迹既□远未尝预闻时政不免采于传闻一有失言而诘难沮辱随之非所以开广言路请如唐太宗用王珪魏征故事每执政奏事听谏官一人随入执政又患言事官旅进论议上前不肯止乃诏凡欲合班上殿者皆禀中书俟旨黯论以为今得进见言事者独谏官御史若然言路将壅陛下不得闻外事矣请如故便皆弗许侬智高反余靖知桂州杨畋安抚广南东西路皆许便宜行事黯言二人临事指纵不一则下将无所适从又靖专节制西路若贼东向则非靖所统无以使众不若并付靖经制两路从之皇佑四年同修起居注徙判盐铁勾院迁左司谏建言天下复置义仓下其说诸路而论者不一黯亦反复辨析卒不果行宰相刘沆请中外荐举陈乞一切以诏令从事每用例论者以为非便黯奏罢之狄青除枢密副使黯言国初武臣宿将扶建大业平定列国有忠勋者不可胜数然未有以卒伍登帷幄不报会灵观灾又言天之意所欲废当罢营缮赦守卫者罪以示儆惧修省之意擢知制诰初仁宗视事退御迩英阁召侍臣讲读而修起居注官独先出黯言召臣访对动关政体而史臣不得预闻请并召侍经筵许之初迩英延义二阁讲读官自有记注至是乃罢焉直龙图阁钱延年擢天章阁待制黯当命辞即诋延年不才不宜污侍从封词目还中书命遂寝判吏部流内铨益州推官乘泽父留乡里死三年矣泽为弗知者而调京师既觉而去黯奏劾废终身福州推官刘抃挟数术言人祸福多游公卿门黯奏以为灵台郎时诏两制两省官唯公事许至中书枢密院见执政群臣心知其非而嫌于自言后黯知许州乃言他官皆得见执政而侍从近臣反□斥疑间如此尝闻先朝用王禹偁请百官候谒宰相并于政事堂枢密使亦须聚坐接见以防请托令下左正言谢泌上书以谓非人主推赤心待大臣大臣展四体报人主之谊即时追寝前诏徙襄州迎父之官而父有故人在部中遣直厅卒致问黯辄笞卒父恚一夕归乡里他日疾且亟黯内怀不自安请徙郡及解官就养不报乃弃官去而御史吴中复等劾黯辄委州印挠朝廷法黜知郢州未及任父死服除勾当三班院为翰林学士唐介等坐言陈升之不当柄用皆外补黯奏介等敢言请宽之以疾请郡改侍读学士知邓州未行疾愈复以为翰林学士知审官院时官吏有以祖父嫌名援律为请授他官黯言礼不讳嫌名二名不偏讳律府号官称犯祖父名而冒荣居之又上书若奏事犯祖庙讳罪皆有差又曰若嫌名及二名偏犯者不坐今官吏许避嫌名则或有如此而不自言者可坐以冒荣之律乎国朝雍熙中尝诏除官犯私讳者三省御史台五品文班四品以上许用式奏改余不在此制请约雍熙诏书自某品而上以礼律从事诏非嫌名及二名不以品秩高下皆听避累迁尚书左司郎中权知开封府两军狱囚岁瘐死者众而吏不任其责黯言吏或怠于视囚饥渴疾病因以致死请岁计死者多少而赏罚之府吏额七百人以罪废复叙者皆数外补之黯请叙者须有阙乃补然所断治或出已见人不以为允御史中丞王畴与其属陈经吕诲傅尧俞谏官司马光龚鼎臣王陶皆言黯刚愎自任赦书下府罪应释者反重刑之罢为同提举在京诸司库务英宗即位迁中书舍人受诏撰仁宗实录权知审刑院为群牧使时封拜皇子并除检校太傅黯言太师太傅太保是为三师天子之所师法子为父师于义不可盖前世因循弗思之过请自今皇子及宗室属卑者皆毋兼师傅官随其迁序改授三公下两制议请如黯奏而中书亦谓自唐以来亲王无兼师傅者国朝以三师三公皆虚名故因而授之宜正其失诏可迁给事中权御史中丞未几以吕诲知杂事诲尝弹治黯逡巡引避黯言尝荐诲为御史知其方正谨厚一时公言非有嫌怨愿终与共事诲乃就职时帝初即位王广渊周孟阳以藩邸之旧数召对黯言俊乂满朝未有一被召者独亲近一二旧人示天下以不广请如太宗故事召侍从馆阁之臣以备顾问帝尝从容谓黯曰朕欲用人少可任者黯对天下未尝乏人顾所用如何尔退而上五事一知人之明二养育以渐三材不求备四以类荐举五择取自代后与两制合议请以濮王为皇伯执政弗从数诣中书争论会大雨水时黯已被疾疏言简宗室逆天时则水不润下今二三执政知陛下为先帝后乃阿谀容说违背经义建两统贰父之说故七庙神灵震怒天降雨水流杀人民既病求出以翰林侍读学士知陈州未行卒年四十四口占遗奏数百言犹以濮王议为请赠尚书礼部侍郎初黯母陈归宗继母史在堂后迎陈归二母不相善黯能安以事之黯修洁自喜在朝数言事或从或否人称其介直然卞急初通判襄州疑优人戏己以人啖之在开封为罪人所詈又啖以人言者亦以是诋之　　吴及
按宋史本传及字几道通州静海人年十七以进士起家为候官尉闽俗多自毒死以诬仇家官司莫能辨及悉为谳正前后活五十三人提点刑狱移其法于一路辟大理寺检法官徙审刑院详议累迁太常博士是时仁宗春秋既高无子及因推言阉寺以及继嗣事至和元年上疏曰臣闻官师相规工执艺事以谏臣幸得待罪法吏辄原刑法之本以□愚忠切惟前世肉刑之设断支体刻肌肤使终身不息汉文感缇萦之言易之鞭棰然已死而笞未止外有轻刑之意其实杀人祖宗鉴既往之弊蠲除烦苛始用折杖之法新天下耳目兹盖旷古圣贤思所未至陛下深恻民隐亲览庶狱历世用刑无如本朝之平恕宜乎天降之祥而方当隆盛之时未享继嗣之庆臣窃惑焉或者宦官太多而陛下未悟也何则肉刑之五一曰宫古人除之重绝人之世今则宦官之家竞求他子剿绝人理希求爵命童幼何罪陷于刀锯因而夭死者未易悉数夫有疾而夭治世所羞况无疾乎有罪而宫前王不忍况无罪乎臣闻汉永平之际中常侍四员小黄门十人尔唐太宗定制无得逾百员且以祖宗近事较之祖宗时宦官凡几何人今凡几何人臣愚以谓胎卵伤而凤皇不至宦官多而继嗣未育也伏望顺阳春生育之令浚发德音详为条禁进献宦官一切权罢擅宫童幼置以重法若然则天心必应圣嗣必广召福祥安宗庙之策无先于此书奏帝异其言欲用为谏官而及以父忧去嘉佑三年始擢秘阁校理逾月改右正言复上疏曰帝王之治必敦骨肉之爱而以至亲夹辅王室诗曰怀德惟宁宗子惟城故同姓者国家之屏翰储副者天下之根本陛下以海宇之广宗庙之重而根本未立四方无所系心上下之忧无大于此谓宜发自圣断择宗室子以备储副以服属议之则莫如亲以人望言之则莫如贤既兼亲贤然后优封爵以宠异之选重厚朴茂之臣以教导之听入侍禁中示欲为后使中外之人悚然瞻望曰宫中有子矣陛下他日有嫡嗣则异其恩礼复令归邸于理无嫌于义为顺弭觊觎之心属天下之望宗庙长久之策也既而又言开宝诏书内侍臣年三十无养父者听养一子为嗣并以名上宣徽院违者抵死比年此禁益弛夭绝人理阴累圣嗣愿诏大臣明示旧制上顺天意以绥福佑明年遂权罢内臣进养子管勾登闻检院又上书论政事谓仓廪空虚内外匮乏其弊在于官多兵冗请汰冗兵省冗官然后除民之疾苦因条上十余事多施用之建请择馆职分校馆阁书并求遗书于天下语在艺文志明年日食三朝及言日食者阴侵阳之戒在人事则臣陵君妻乘夫四彝侵中国今大臣无姑息之政非所谓臣陵君失在陛下渊默临朝使阴邪未尽屏也后妃无权横之家非所谓妻乘夫失在左右亲幸骄纵亡节也疆场无虞非所谓四彝侵中国失在将帅非其人为敌所轻也因言孙沔在并州苛暴不法燕饮无度庞籍前在并州轻动寡谋辄兴堡寨屈野之□为国深耻沔繇此坐废又言春秋有告籴陛下恩施动植视人如伤然州郡官司各专其民擅造闭籴之令一路饥则邻路为之闭籴一郡饥则邻郡为之闭籴夫二千石以上所宜同国休戚而坐视流离岂圣朝子育兆民之意哉遂诏邻州邻路灾伤而辄闭籴论如违制律久之还右司谏管勾国子监在职数年以劲正称遇事无大小辄言尝请毋纳群臣上尊号出后宫私身及非执事人毋以御宝白札子赐近幸家人冠帔及比丘尼紫衣并责执政大臣因循苟简畏避怨谤宜用唐李吉甫故事选拔贤俊约杜预遗法旌擢守令复置将作监官属专领营造论入内都知任守忠陵轹驸马都尉李玮及干求内降会谏官陈升之建请裁节班行补授下两制台谏官集议主铁冶者旧得补班行至是议罢之既定□及与御史沈起辄增注兴国军磁湖铁冶如旧制主磁湖冶者大姓程叔良也翰林学士胡宿等即劾及与起职在台谏而为程氏经营占锢恩例请诏问状皆引伏及出为工部员外郎知庐州进户部直昭文馆知桂州卒录其弟齐为大庙斋郎及当官有守初为检法官三司请重铸铁钱法至死下有司议及争不可主者恚曰立天下法当由一检法耶及曰义理为先安有高下卒不为诎　　钱彦远
按宋史钱惟演传惟演从弟易易子彦远字子高以父荫补太庙斋郎累迁大理寺丞举进士第以殿中丞为御史台推直官通判明州迁太常博士举贤良方正能直言极谏科擢尚书祠部员外郎知润州上疏曰陛下即位以来内无声色之娱外无畋渔之乐而前岁地震雄霸沧登旁及荆湖幅员数千里虽往昔定襄之异未甚于此今复大旱人心嗷嗷天其或者以陛下备寇之术未至牧民之吏未良天下之民未安故出谴告以示之苟能顺天之戒增修德业宗社之福也今契丹据山后诸镇元昊盗灵武银夏衣冠车服子女玉帛莫不有之往时元昊内寇出入五载天下骚然及纳款赐命则被边长吏不复铨择高冠大裾耻言军旅一日契丹负恩乘利入塞岂特元昊之比耶湖广蛮獠劫掠生民调发督敛军须百出三年于今未闻分寸之效惟陛下念此三方之急讲长久之计以上答天戒时旱蝗民乏食彦远发常平仓赈救之部使者诘其专且摧价彦远不为屈召为右司谏请勿数赦择牧守增奉入以养廉吏息土木以省功费迁起居舍人直集贤院知谏院会诸路奏大水彦远言阴气过盛在五行传下有谋上之象请严宫省宿卫未几有挟刃犯謻门者特赐五品服又上疏曰农为国家急务所以顺天养财御水旱制蛮裔之原本也唐开元户八百九十余万而垦田一千四百三十余万顷今国家户七百三十余万而垦田一百一十五余万顷其间逃废之田不下三十余万是田畴不辟而游手者多也劝课其可不兴乎本朝转运使提点刑狱知州通判皆带劝农之职而徒有虚文无劝导之实宜置劝农司以知州为长官通判为佐举清强幕职州县官为判官先以垦田顷亩及户口数屋塘山泽沟洫桑柘着之于籍然后设法劝课除害兴利岁终农隙转运司考校之第其赏罚杨怀敏妄言契丹主宗真死乃除入内副都知内侍黎用信以罪窜海岛赦归遽得环卫官致仕许怀德慎镛高年未谢事杨景宗郭承佑阘冗小人宜废不用历举劾之多见听纳彦远性豪迈其任言职数有建明卒于官　　刘随
按宋史本传刘随字仲豫开封考城人以进士及第为永康军判官军无城堞每伐巨木为栅坏辄以他木易之颇用民力随因令环植杨柳数十万株使相连属以为限界民遂得不扰属县令受赇鬻狱转运使李士衡托令于随不从士衡愤怒乃奏随苛刻不堪从政罢归不得调初西南彝市马入官苦吏诛索随为绳按之既罢彝人数百诉于转运使曰吾父何在事闻乃得调后改大理寺丞为详断官李溥以赃败事连权贵有司希旨不穷治随请再劾之卒抵溥罪晁迥荐通判益州吕夷简安抚川陕又言其材以太常博士改右正言数月坐尝为开封府发解巡捕官而不察举人私以策□相授降监济州税稍徙通判晋州还朝迁右司谏为三司户部判官随在谏职数言事尝言今之所切在于纳谏其余守常安靖而已又奏频年水旱咎在执事大臣忿争不和请察王钦若等所争为辨曲直又因星变言国家本支蕃衍而安定王之外封策未行望择贤者用唐故事增广嗣王郡王之封以慰祖宗意时下诏蜀中选优人补教坊随以为贱工不足辱诏书又劾奏江淮发运使锺离瑾载奇花怪石数十艘纳禁中及赂权贵累疏论丁谓奸邪不宜还之内地胡则谓之党既以罪出陈州不当复进职王钦若既死诏塑其像茅山列于仙宫随言钦若赃污无忌惮考其行岂神仙耶宜察其妄又言李维以词臣求换武职非所以励廉节前后所论甚众帝既益习天下事而太后犹未归政随请军国常务专禀帝旨又谏太后不宜数幸外家太后不悦会随请外出知济州改起居郎久之迁尚书刑部员外郎入兼侍御史知事上言比年庶官侥幸请托或对见之际涕泗祈恩或绩效甚微衒鬻要赏亦有藩翰之臣位尊职重表章不逊请求靡厌按察之司燕安顾望以容奸为大体以举职为近名以巧诈为贤以恬退为拙以至贪残者渎于货财老疾者不知止足请行申儆之法朝廷为下诏戒中外未几权同判吏部流内铨以长定格从事吏不得为奸改三司盐铁副使使契丹以病足痹辞不能拜及还为有司劾奏夺一官出知信州徙宜州再迁工部郎中知应天府召为户部副使改天章阁待制不旬日卒随与孔道辅曹修古同时为言事官皆以清直闻随临事明锐敢行在蜀人号为水晶灯笼初使契丹还会贬而官收所得马十五乘既卒帝怜其家贫赐钱六十万　　孙觉
按宋史本传觉字莘老高邮人甫冠从胡瑗受学瑗之弟子千数别其老成者为经社觉年最少俨然居其间众皆推服登进士第调合肥主簿岁旱州课民捕蝗输之官觉言民方艰食难督以威若以米易之必尽力是为除害而享利也守悦推其说下之他县嘉佑中择名士编校昭文书籍觉首预选进馆阁校勘神宗即位直集贤院为昌王记室王问终身之戒为陈诸侯之孝作富贵二箴擢右正言神宗将大革积弊觉言弊政固不可不革革而当其悔乃亡神宗称其知理尝从容语及知人之难觉曰尧以知人为难终享其易盖知人之要在于知言人主用臣之道任贤使能而已贤能之分既殊任使之方亦异至于所知有限量所能有彼此是功用之士也可以处外而不可以处内可以责之事而不可责之言陛下欲兴太平之治而所擢数十人者多有口才而无实行臣恐日浸月长汇征墙进充满朝廷之上则贤人日远其为患祸尚可以一二言之哉愿观诗书之所任使无速于小利近功则王道可成矣邵亢在枢府无所建明神宗语觉欲出之用陈升之以代觉退即奏疏如所言神宗以为希旨夺官两级执政曰谏官有出外无降官之理神宗曰但降官自不能住觉连章丐去云去岁有罚金御史今兹有贬秩谏官未闻罚金贬秩而犹可居位者乃通判越州复右正言徙知通州熙宁二年诏知谏院同修起居注知审官院王安石早与觉善骤引用之将援以为助时吕惠卿用事神宗询于觉对曰惠卿即辩而有才过于人数等特以为利之故屈身安石安石不悟臣窃以为忧神宗曰朕亦疑之其后王吕果交恶青苗法行首议者谓周官泉府民之贷者至输息二十而五国事之财用取具焉觉条奏其妄曰成周□贷特以备民之缓急不可徒与也故以国服为之息然国服之息说者不明郑康成释经乃引王莽计赢受息无过岁什一为据不应周公取息重于莽时况载师所任地漆林之征特重所以抑末作也今以农民乏绝将补耕助敛顾比末作而征之可乎国事取具盖谓泉府所领若市之不售货之滞于民用有买有予并赊贷之法而举之倘专取具于泉府则冢宰九赋将安用邪圣世宜讲求先王之法不当取疑文虚说以图治今老臣□外而不见听辅臣迁延而不就职门下执正而不行谏官请罪而求去臣诚恐奸邪之人结党连伍乘众情之汹汹动摇朝廷钓直干誉非国家之福也安石览之怒觉适以事诣中书安石以语动之曰不意学士亦如此始有逐觉意会曾公亮言畿县散常平钱有追呼抑配之扰安石因请遣觉行视虚实觉既受命复奏疏辞行且言如陈留一县前后晓示情愿请钱卒无一人至者故陈留不散一钱以此见民实不愿与官中相交所有体量望赐寝罢遂以觉为反复出知广德军徙湖州松江堤没水为民患觉易以石高丈余长百里堤下化为良田徙庐州改右司谏以祖母丧求解官下太常议不可诏知润州觉已持丧矣服除知苏州徙福州闽俗厚于婚丧其费无艺觉裁为中法使资装无得过百千令下嫁娶以百数葬埋之费亦率减什伍连徙亳扬徐州徐多盗捕得杀人者五其一仅胜衣疑而讯之曰我耕于野与甲遇强以挺与我半夜挟我东使候诸门不知其他也问吏法何如曰死觉止诛其首后遂为例知应天府入为太常少卿易秘书少监哲宗即位兼侍讲迁右谏议大夫时谏官御史论事有限毋得越职觉请申唐六典及天禧诏书凡发令造事之未便皆得奏陈论宰相蔡确韩缜进不以德确自讼有功无罪觉随所言折之确竟去缜白迁觉给事中辞曰间者执政畏人议己则迁官以饵之愿与缜俱罢逾月缜去进吏部侍郎领右选在选万五千员阙纔五之二至有三年不得调者觉请自军功保甲进者补指使宗室袒免从员外置一日得阙数千改主左选请磨勘岁以百人为限擢御史中丞数月以疾请罢除龙图阁学士兼侍讲提举醴泉观求舒州灵仙观以归哲宗遣使存劳赐白金五百两卒年六十三觉有德量为王安石所逐安石退居钟山觉枉驾道旧为从容累夕迨其死又作文以诔谈者称之绍圣中以觉为元佑党夺职追两官徽宗即位复官职有文集奏议六十卷春秋传十五卷　　杨绘
按宋史本传绘字元素绵竹人少而奇警读书五行俱下名闻西州进士上第通判荆南以集贤校理为开封推官遇事迎刃而解诸吏惟日不足绘未午率沛然仁宗爱其才欲超置侍从执政见其年少不用以母老请知眉州徙兴元府吏请摄穿窬盗库缣者绘就视之踪迹不类人所出入则曰我知之矣呼戏沭猴者诘于庭一讯具伏府中服其明在郡狱无系囚神宗立召修起居注知制诰知谏院诏遣内侍王中正李舜举等使陕西绘言陛下新即位天下拭目以观初政馆阁台省之士朝廷所素养者不之遣顾独遣中人乎向傅范安抚京东西路绘请易之以杜外戚干进之渐执政曰不然傅范久领郡有政声故使守郓非由外戚也帝曰谏官言是斯可窒异日妄求矣曾公亮请以其子判登闻鼓院用所厚曾巩为史官缯争曰公亮持国名器视如己物向者公亮官越占民田为郡守绳治时巩父易占亦官越深庇之用巩私也帝为寝其命绘亦解谏职改兼侍读绘固辞滕甫言于帝帝诏甫曰绘抗迹孤远立朝寡援不畏强御知无不为朕一见许其忠荩擢置言职信之亦笃矣今日之除盖难与宰相并立于轻重之间姑令少避尔卿其谕朕意绘曰谏官不得其言则去经筵非姑息之地卒不拜未阅月复知谏院擢翰林学士为御史中丞时安石用事贤士多谢去绘言老成之人不可不惜当今旧臣多引疾求去范镇年六十有三吕诲五十有八欧阳修六十有五而致仕富弼六十有八而引疾司马光王陶皆五十而求散地陛下可不思其故乎又言方今以经术取士独不用春秋宜令学者以三传解经免役法行绘陈十害安石使曾布疏其说诏绘分析固执前议遂罢为侍读学士知亳州历应天府杭州再为翰林学士议者欲加孔子帝号绘以为非礼又言不宜用辽历改置闰悉从之绘常荐属吏王永年御史蔡承禧言其私通馈赂坐贬荆南节度副使详窦卞传数月分司南京改提举太平观起知兴国军元佑初复天章阁待制再知杭州卒年六十二绘为吏敏强主爱利而受性□旷讫以是见废斥然表里洞达一出于诚为范祖禹所咨重为文立就有集八十卷　　刘安世
按宋史本传安世字器之魏人父航第进士历知虞城犀浦县虞城多奸猾喜寇盗犀浦民弱而驯航为政宽猛急缓不同两县皆治知宿州押伴夏使使者多所要请执礼不逊且欲报球文金带入见航皆折正之以群牧判官为河南监牧使持节册夏主秉常凡例所遗宝带名马却弗受还上御戎书大略云辨士好为可喜之说武夫侥冀不赀之宠或为所误不可不戒为河北西路转运使熙宁大旱求言航论新政不便者五又上书言人主不可轻失天下心宜乘时有所改为则人心悦而天意得矣不报乃请提举崇福宫起知泾相二州王师西征徙知陜府时仓卒军兴馈饷切急县令佐至荷校督民民多弃田庐或至自尽航独期会如平日事更以办终太仆卿安世少时持论已有识航使监牧时文彦博在枢府有所闻每呼安世告之安世从容言王介甫求去外议谓公且代其任彦博曰安石坏天下至此后之人何可为安世拱手曰安世虽晚进窃以为未然今日新政果顺人所欲而为人利乎若不然当去所害兴所利反掌间耳彦博默不应他日见航叹奖其坚正登进士第不就选从学于司马光咨尽心行己之要光教之以诚且令自不妄语始调洺州司法参军司户以贪闻转运使吴守礼将按之问于安世安世云无之守礼为止然安世心常不自安曰司户实贪而吾不以诚对吾其违司马公教乎后读扬雄法言君子避碍则通诸理意乃释光入相荐为秘书省正字光薨宣仁太后问可为台谏于吕公着公着以安世对擢右正言时执政颇与亲戚官安世言祖宗以来大臣子弟不敢受内外华要之职自王安石秉政务快私意累圣之制扫地不存今庙堂之上犹习故态因历疏文彦博以下七人皆耆德魁旧不少假借章惇以强市昆山民田罚金安世言惇与蔡确黄履邢恕素相交结自谓社稷之臣贪天之功侥幸异日天下之人指为四凶今惇父尚在而别籍异财绝灭义理止从薄罚何以示惩会吴处厚解释确安州诗以进安世谓其指斥乘舆犯大不敬与梁焘等极论之窜之新州宰相范纯仁至于御史十人皆缘是去迁起居舍人兼左司谏进左谏议大夫有旨暂罢讲筵民间欢传宫中求乳婢安世上疏谏曰陛下富于春秋未纳后而亲女色愿太皇太后保佑圣躬为宗庙社稷大计清闲之燕频御经帷仍引近臣与论前古治乱之要以益圣学无溺于所爱而忘其可戒哲宗俯首不语后曰无此事卿误听耳明日后留吕大防告之故大防退召给事中范祖禹使达旨祖禹固尝以谏于是两人合辞申言之甚切邓温伯为翰林承旨安世言其出入王吕党中始终反复今之进用实系君子小人消长之机乞行免黜不报遂请外改中书舍人辞不就以集贤修撰提举崇福宫才六月召为宝文阁待制枢密都承旨范纯仁复相吕大防白后欲令安世少避后曰今既不居言职自无所嫌又语韩忠彦曰如此正人宜且留朝廷乃止吕惠卿复光禄卿分司安世争以为不可不听出知成德军章惇用事尤忌恶之初黜知南安军再贬少府少监三贬新州别驾安置英州同文馆狱起蔡京乞诛灭安世等家谗虽不行犹徙梅州惇与蔡卞将必置之死因使者入海岛诛陈衍讽使者过安世胁使自裁又擢一土豪为转运判官使杀之判官疾驰将至梅梅守遣客来劝安世自为计安世色不动对客饮酒谈笑徐书数纸付其仆曰我即死依此行之顾客曰死不难矣客密从仆所视皆经纪同贬当死者之家事甚悉判官未至二十里呕血而毙危得免昭怀后正位中宫惇卞发前谏乳婢事以为为后设时邹浩既贬诏应天少尹孙鼛以槛车收二人赴京师行数驿而徽宗即位赦至鼛乃还凡投荒七年甲令所载远恶地无不历之移衡及鼎然后以集贤殿修撰知郓州真定府曾布又忌之不使入朝蔡京既相连七谪至峡州羁管稍复承议郎卜居宋都宣和六年复待制中书舍人沈思封还之明年卒年七十八安世仪状魁硕音吐如钟初除谏官未拜命入白母曰朝廷不以安世不肖使在言路倘居其官须明目张胆以身任责脱有触忤祸谴立至主上方以孝治天下若以老母辞当可免母曰不然吾闻谏官为天子诤臣汝父平生欲为之而弗得汝幸居此地当捐身以报国恩正得罪流放无问远近吾当从汝所之于是受命在职累岁正色立朝扶持公道其面折廷争或帝盛怒则执简却立伺怒稍解复前抗辞旁侍者远观蓄缩悚汗目之曰殿上虎一时无不敬慑家居未尝有惰容久坐身不倾倚作字不草书不好声色货利其忠孝正直皆则象司马光年既老群贤雕丧略尽岿然独存而名望益重梁师成用事能生死人心服其贤求得小吏吴默尝趋走前后者使持书来啖以即大用默因劝为子孙计安世笑谢曰吾若为子孙计不至是矣吾欲为元佑全人见司马光于地下还其书不答死葬祥符县后二年金人发其冢貌如生相惊语曰异人也为之盖棺乃去　　朱光庭
按宋史朱景传景子光庭字公掞十岁能属文辞父荫擢第调万年主簿数摄邑人以明镜称历四县令曾孝宽以才荐神宗召见问欲再举安南之师光庭对曰愿陛下勿以人类畜之盖得其地不可居得其民不可使何益于广土辟地也又问治何经对曰少从孙复学春秋又问今中外有所闻乎对曰陛下更张法度臣下奉行或非圣意故有便有不便诚能去其不便则天下受福矣帝以其言为□阔不用签书河阳判官从吕大防于长安幕府五路出师讨西夏雍为都会事倚以办调发期会甚急光庭每执不从使者怒将加以乏兴罪光庭求免去大防为之解哲宗即位司马光荐为左正言首乞罢提举常平官保甲青苗等法论蔡确为山陵使而乃先灵驾而行为臣不恭又言章惇欺罔肆辨韩缜挟邪冒宠言甚切宣仁后喜其守正谕令尽言毋有所畏避迁左司谏又论苏轼试馆职发策云今欲师仁祖之忠厚而患百官有司不举其职或至于偷欲法神考之厉精而恐监司守令不识其意流入于刻臣谓仁宗难名之盛德神考有为之善志而不当以偷刻为议论望正其罪以戒人臣之不忠者未几中丞傅尧俞侍御史王岩叟相继论列宣仁后曰详览文意是指今日百官有司监司守令言之非所以讽祖宗也遂止河北饥遣持节行视即发廪振民而议者以耗先帝积年兵食之蓄改左司员外郎迁太常少卿拜侍御史论蔡确怨谤之罪确贬新州拜右谏议大夫给事中乞补外除集贤殿修撰知亳州数月召还复为给事中坐封还刘挚免相制复落职守亳岁余徙潞州加集贤院学士邻境旱饥流民入境者踵接光庭日为食以食之常至暮自不暇食遂感疾犹自力视事出祷雨拜不能兴再宿而卒年五十八绍圣中追贬柳州别驾元符初又停锢其诸子光庭始学于胡瑗瑗告以为学之本在于忠信故终身行之徽宗立复其官　　王觌按宋史本传觌字明叟泰州如□人第进士熙宁中为编修三司令式删定官不乐久居职求润州推官二浙旱郡遣吏视苗伤承监司风旨不敢多除税觌受檄覆按叹曰旱势如是民食已绝倒廪赡之犹惧不克济尚可责以赋邪行数日尽除之监司怒捃摭百出会朝廷遣使振贷觌请见为言民间利病使者喜归荐之除司农寺主簿转为丞司农时为要官进用者多由此选觌拜命一日即求外韩绛高其节留检详三司会计绛出颍昌辟签书判官坐在润公阙免屏居累年起为太仆丞徙太常哲宗立吕公着范纯仁荐其可大任擢右正言进司谏上疏言国家安危治乱系于大臣今执政八人而奸邪居半使一二元老何以行其志哉因极论蔡确章惇韩缜张璪朋邪害正章数十上相继斥去又劾窜吕惠卿朝论以大奸既黜虑人情不安将下诏慰释之且戒止言者觌言诚出于此恐海内有识之士得以轻议朝廷舜罪四凶而天下服孔子诛少正卯而鲁国治当是之时不闻人情不安亦不闻出命令以悦其党也盖人君之所以御下者黜陟两柄而已陟一善而天下之为善者劝黜一恶而天下之为恶者惧岂以为恶者惧而朝廷亦为之惧哉诚为陛下惜之觌言虽切然不能止也夏主新立有轻中国心觌曰小羌窥我厌兵故桀骜若是然所当忧者不在今秋而在异日所当谨者不在边备而在庙谟翕张取予之权必持重而后可洮东擒鬼章槛至阙下觌曰老羌虽能擒其子统众如故疆土种落未减于前安可遽戮以贾怨宜处之洮岷秦雍间以示含容好生之德离其石交而坏其死党又言今民力雕瘵边费亡极不可不深为之计于是疏将帅非其人者请易之茶盐之害民者请革之至逋债振赡赋敛科须皆指陈其故差役法复行觌以为朝廷意在便民而议者遂谓免役法无一事可行夫法无新旧惟善之从因采掇数十事于差法有助可以通行者上之遂论青苗之害乞尽罢新令而复常平旧法曰聚敛之臣惟知罔利自媒不顾后害以国家之尊而与民争锥刀之利何以示天下又言刑罚世轻世重熙宁大臣谓刑罚不重则人无所惮今法令已行可以适轻之时愿择质厚通练之士载加芟正于是置局编汇俾觌预焉大抵皆用中典元佑敕是也神宗复唐制谏官分列两省至是大臣议徙之外门而以其直舍为制敕院名防漏泄实不欲使与给舍相通觌争之曰制敕院吏舍也夺谏省以广吏舍信胥吏而疑诤臣何示不广也乃不果徙觌在言路欲深破朋党之说朱光庭讦苏轼试馆职策问吕陶辨其不然遂起洛蜀二党之说觌言轼之辞不过失轻重之体尔若悉考同异深究嫌疑则两岐遂分党论滋炽夫学士命词失旨其事尚小使士大夫有朋党之名大患也帝深然之置不问寻改右司员外郎未几拜侍御史右谏议大夫坐论尚书右丞胡宗愈出知润州加直龙图阁知苏州州有狡吏善刺守将意以挠权前守用是得讥议觌穷其奸状置于法一郡肃然民歌咏其政有吏行水上人在镜心之语徙江淮发运使入拜刑户二部侍郎与丰稷偕使辽为辽人礼重绍圣初以宝文阁直学士知成都府蜀地膏腴亩千金无闲田以葬觌索侵耕官地表为墓田江水贯城中为渠岁久湮塞积苦霖潦而多水灾觌疏治复故民德之号王公渠徙河阳贬少府少监分司南京又贬鼎州团练副使徽宗即位还故职知永兴军过阙留为工部侍郎迁御史中丞改元诏下觌言建中之名虽取皇极然重袭前代纪号非是宜以德宗为戒时任事者多乖异不同觌言尧舜禹相授一道尧不去四凶而舜去之尧不举元凯而舜举之事未必尽同文王作邑于丰而武王治镐文王关市不征泽梁无禁周公任而禁之不害其为善继善述神宗作法于前子孙当守于后至于时异事殊须损益之于理固未为有失也当国者忿其言遂改为翰林学士日食四月朔帝下诏责躬觌当制有惟德弗类未足以当天心之语宰相去之乃力请外以龙图阁学士知州徙海州罢主管太平观遂安置临江军觌清修简淡人莫见其喜愠持正论始终再罹谴逐不少变无疾而卒年六十八绍兴初追复龙图阁学士从子俊义　　虞策
按宋史本传策字经臣杭州钱塘人登进士第调台州推官知乌程县通判蒋之奇以江淮发运上计神宗访东南人才以策对王安礼李常咸荐之擢提举利州路常平湖南转运判官元佑五年召为监察御史进右正言数上书论事谓人主纳谏乃有福治道以清静为本西夏未顺命策言今边备解弛戎备不修古之人善镇静者警备甚密务持重者谋在其中未有卤莽阔□而曰吾镇静吾持重者又乞诏内而省曹寺监外而监司守令各得以其职陈朝政阙失百姓疾苦星文有变乞顺天爱民警戒万事思治心修身之道勿以宴安为乐哲宗纳后上正始要言迁左司谏曾肇以议北郊事与朝论不合免礼部侍郎为徐州策时权给事中还其命以为肇礼官也不当以议礼得罪不从帝亲政条所当先者五十六事后多施行迁侍御史起居郎给事中以龙图阁待制知青州改杭州过阙留为户部侍郎历刑部户部尚书拜枢密直学士知永兴军成都府入为吏部尚书奏疏徽宗请均节财用曰臣比在户部见中都经费岁六百万与天下上供之数略相当尝以祖宗故实考之皇佑所入总三千九百万而费纔三之一治平四千四百万而费五之一熙宁五千六十万而费尽之今诸道随一月所须旋为裒会汲汲然不能终日愿深裁浮冗以宽用度属疾祈外加龙图阁学士知润州卒于道年六十六赠左正议大夫策在元佑绍圣时皆居言职虽不依人取进亦颇持两端故党议之兴己独得免　　孙谔
按宋史本传谔字元忠睢阳人父文用以信厚称乡里死谥慈静居士谔少挺特不群为张方平所器登进士第调哲信主簿选为国子直讲陷虞蕃狱免元佑初起为太常博士迁丞哲宗卜后太史惑阴阳拘忌之说谔上疏太皇太后言家人委巷之语不足以定大计愿断自圣虑出为利梓路转运判官召拜礼部员外郎左正言绍圣治元佑党谔言汉唐朋党之祸其监不远蹇序辰编类章疏谔又言朝廷当示信以静安天下请如前诏书一切勿问尝侍对论星文变咎愿修省消复罢幸西池及寝内降除授帝每患台谏乏人谔曰士岂乏于世顾陛下不知尔立疏可用者二十二人章惇恶其拂己出知广德军徙唐州提点湖南刑狱徽宗立复为右司谏首论大臣邪正政事可废置因革者帝称其鲠直议者欲以群臣封事付外详定谔言君不密则失臣是将速忠臣之祸矣不宜宣泄乃止迁左司谏俄以疾卒谔与彭汝砺以气节相尚汝砺亡谔语所知曰吾居言责不愧器资于地下矣及再入谏省不能旬月时论惜之　　陈佑按宋史本传佑字纯益仙井人第进士元符末以吏部员外郎拜右正言上疏徽宗曰有旨令臣与任伯雨论韩忠彦援引元佑臣寮事按贾易岑象求丰稷张来黄庭坚龚原晁补之刘唐老李昭□人才均可用特迹近嫌疑而已今若分别党类天下之人必且妄意陛下逐去元佑之臣复兴绍圣政事今绍圣人才比肩于朝一切不问元佑之人数十辄攻击不已是朝廷之上公然立党也迁右司谏言林希绍圣初掌书命草吕大防刘挚苏辙梁焘等制皆务求合章惇之意陛下顷用臣言褫其职自大名移扬州而希谢表具言皆出于先朝大抵奸人诋毁善类事成则摅己所愤事败则归过于君至如过失未形而训辞先具安得为责人之实历辨诋诬而上侵圣烈安得为臣子之谊不一二年致位枢近而希尚敢忿躁不平谢章慢上不敬此而可忍孰不可忍希再降知舒州又论章惇蔡京蔡卞郝随邓洵武忤旨通判滁州卞乞贬伯雨等佑在数中编管澧州徙归州复承议郎卒　　邹浩
按宋史本传浩字志完常州晋陵人第进士调扬州颍昌府教授吕公着范纯仁为守皆礼遇之纯仁属撰乐语浩辞纯仁曰翰林学士亦为之浩曰翰林学士则可祭酒司业则不可纯仁敬谢元佑中上疏论事其略曰人材不振无以成天下之务陛下视今日人材果有余邪果不足邪以为不足则中外之百执事未尝不备以为有余则自任以天下之重者几人正色昌言不承望风旨者几人持刺举之权以肃清所部者几人承流宣化而使民安田里者几人民贫所当富也则曰水旱如之何官冗所当澄也则曰民情不可扰人物所当求也则曰从古不乏材风俗所当厚也则曰不切于时变是皆不明义理之过也苏颂用为太常博士来之邵论罢之后累岁哲宗亲擢为右正言有请以王安石三经义发题试举人者浩论其不可而止陕西奏边功中外皆贺浩言先帝之志而陛下成之善矣然兵家之事未战则以决胜为难既胜则以持胜为难惟其时而已苟为不然将弃前功而招后患愿申敕将帅毋狃屡胜图惟厥终京东大水浩言频年水异继作虽盈虚之数所不可逃而消复之方尤宜致谨书曰惟先格王正厥事不以为数之当然此消复之实也蹇序辰看详元佑章奏公肆诋欺轻重不平浩言初旨但分两等谓语及先帝并语言过差而已而今所施行混然莫辨以其近似难分之迹而典刑轻重随以上下是乃陛下之威福操柄下移于近臣愿加省察以为来事之监章惇独相用事威虐震赫浩所言每触惇忌仍上章露劾数其不忠侵上之罪未报而贤妃刘氏立浩言立后以配天子安得不审今为天下择母而所立乃贤妃一时公议莫不疑惑诚以国家自有仁祖故事不可不遵用之尔盖郭后与尚美人争宠仁祖既废后并斥美人所以示公也及立后则不选于妃嫔而卜于贵族所以远嫌所以为天下万世法也陛下之废孟氏与郭后无以异果与贤妃争宠而致罪乎抑其不然也二者必居一于此矣孟氏罪废之初天下孰不疑立贤妃为后及读诏书有别选贤族之语又问陛下临朝□叹以为国家不幸至于宗景立妾怒而罪之于是天下始释然不疑今竟立之岂不上累圣德臣观白麻所言不过称其有子及引永平祥符事以为证臣请论其所以然若曰有子可以为后则永平贵人未尝有子也所以立者以德冠后宫故也祥符德贺亦未尝有子所以立者以锺英甲族故也又况贵人实马援之女德妃无废后之嫌迥与今日事不同顷年冬妃从享景灵宫是日雷变甚异今宣制之后霖雨飞雹自奏告天地宗庙以来阴淫不止上天之意岂不昭然考之人事既如彼求之天意又如此望不以一时改命为难而以万世公议为可畏追停册礼如初诏行之帝谓此亦祖宗故事岂独朕邪对曰祖宗大德可法者多矣陛下不之取而效其小疵臣恐后世之责人无已者纷纷也帝变色犹不怒持其章踌躇四顾凝然若有所思付外明日章惇诋其狂妄乃削官羁管新州蔡卞安惇左肤继请治其祖送者王回等语在他传徽宗立亟召还复为右正言迁左司谏上疏谓孟子曰左右诸大夫皆曰贤未可也国人皆曰贤然后察之见贤焉然后用之左右诸大夫皆曰不可勿听国人皆曰不可然后察之见不可焉然后去之于是知公议不可不恤独断不可不谨盖左右非不亲也然不能无交结之私诸大夫非不贵也然不能无恩雠之异至于国人皆曰贤皆曰不可则所谓公议也公议之所在概已察之必待见贤然后用见不可然后去则所谓独断也惟恤公议于独断未形之前谨独断于公议已闻之后则人君所以致治者又安有不善乎伏见朝廷之事颇异于即位之初相去半年遽已如是自今以往将如之何愿陛下深思之改起居舍人进中书舍人又言陛下善继神宗之志善述神宗之事孝德至矣尚有五朝圣政盛德愿稽考而继述之以扬七庙之光贻福万世迁兵吏二部侍郎以宝文阁待制知江宁府徙杭越州初浩还朝帝首及谏立后事奖叹再三询谏草安在对曰焚之矣退告陈瓘瓘曰祸其在此乎异时奸人妄出一缄则不可辨矣蔡京用事素忌浩乃使其党为伪疏言刘后杀卓氏而夺其子遂再责衡州别驾语在献愍太子传寻窜昭州五年始得归初浩除谏官恐贻亲忧欲固辞母张氏曰汝能报国无愧于公论吾顾何忧及浩两谪岭表母不易初意稍复直龙图阁瘴疾作危甚杨时过常往省之薾然仅存余息犹眷眷以国事为问语不及私卒年五十二高宗即位诏曰浩在元符间任谏争危言谠论朝野推仰复其待制又赠宝文阁直学士赐谥忠浩所与游田昼王回曾诞皆良士也
　给谏部名臣列传四
　　宋二
　　陈瓘
按宋史本传瓘字莹中南剑州沙县人少好读书不喜为进取学父母勉以门户事乃应举一出中甲科调湖州掌书记签书越州判官守蔡卞察其贤每事加礼而瓘测知其心术常欲远之屡引疾求归章不得上檄摄通判明州卞素敬道人张怀素谓非世间人时且来越卞留瓘小须之瓘不肯止曰子不语怪力乱神斯近怪矣州牧既信重民将从风而靡不识之未为不幸也后二十年而怀素诛明州职田之入厚瓘不取尽弃于官以归章惇入相瓘从众道谒惇闻其名独邀与同载询当世之务瓘曰请以所乘舟为喻偏重可行乎移左置右其偏一也明此则可行矣天子待公为政敢问将何先惇曰司马光奸邪所当先辨势无急于此瓘曰公误矣此犹欲平舟势而移左以置右果然将失天下之望惇厉色曰光不务缵述先烈而大改成绪误国如此非奸邪而何瓘曰不察其心而疑其迹则不为无罪若指为奸邪又复改作则误国益甚矣为今之计惟消朋党持中道庶可以救弊意虽忤惇然亦惊异颇有兼收之语至都用为太学博士会卞与惇合志正论遂绌卞党薛昂林自官学省议毁资治通鉴瓘因策士题引神宗所制序文以问昂自意沮迁秘书省校书郎绍述之说盛瓘奏哲宗言尧舜禹皆以若稽古为训若者顺而行之稽者考其当否必使合于民情所以成帝王之治天子之孝与士大夫之孝不同帝反复究问意感悦约瓘再入见执政闻而憾之出通判沧州知卫州徽宗即位召为右正言迁左司谏瓘论议持平务存大体不以细故借口未尝及人暗昧之过尝云人主托言者以耳目诚不当以浅近见闻惑其聪明惟极论蔡卞章惇安惇邢恕之罪御史龚夬击蔡京朝廷将逐夬瓘言绍圣以来七年五逐言者常安民孙谔董敦逸陈次升邹浩五人者皆与京异议而去今又罢夬将若公道何遂草疏论京未及上时皇太后已归政瓘言外戚向宗良兄弟与侍从希宠之士交通使物议籍籍谓皇太后今犹预政由是罢监扬州粮料院瓘出都门缴四章奏之并明宣仁诬谤事帝密遣使赐以黄金百两后亦命勿遽去畀十僧牒为行装改知无为军明年还为著作郎迁右司员外郎兼权给事中宰相曾布使客告以将即真瓘语子正汇曰吾与丞相议事多不合今若此是欲以官爵相饵也若受其荐进复有异同则公议私恩两有愧矣吾有一书论其过将投之以决去就汝其书之但郊祀不远彼不相容则泽不及汝矣能不介于心乎正汇愿得书旦持入省布使数人邀相见甫就席遽出书布大怒争辨移时至箕踞谇语瓘色不为动徐起白曰适所论者国事是非有公议公未可失待士礼布矍然改容信宿出知泰州崇宁中除名窜廉州袁州移郴州稍复宣德郎正汇在杭告蔡京有动摇东宫迹杭守蔡薿执送京师先飞书告京俾为计事下开封府制狱并逮瓘尹李孝称逼使证其妄瓘曰正汇闻京将不利社稷传于道路瓘岂得预知以所不知忘父子之恩而指其为妄则情有所不忍挟私情以符合其说又义所不为京之奸邪必为国祸瓘固尝论之于谏省亦不待今日语言间也内侍黄经臣□鞫闻其辞失声叹息谓曰主上正欲得实但如言以对可也狱具正汇犹以所告失实流海上瓘亦安置通州瓘尝着尊尧集谓绍圣史官专据王安石日录改修神宗史变乱是非不可传信深明诬妄以正君臣之义张商英为相取其书既上而商英罢瓘又徙台州宰相遍令所过州出兵甲护送至台每十日一徙告且命凶人石悈知州事执至庭大陈狱具将胁以死瓘揣知其意大呼曰今日之事岂被制旨邪悈失措始告之曰朝廷令取尊尧集尔瓘曰然则何用许使君知尊尧所以立名乎盖以神考为尧主上为舜助舜尊尧何得为罪时相学术浅鄙为人所愚君所得几何乃亦不畏公议干犯名分乎悈惭揖使退所以窘辱之百端终不能害宰相犹以悈为怯而罢之在台五年乃得自便纔复承事郎帝批进目以为所拟未当令再叙一官仍与差遣执政持不行卜居江州复有谮之者至不许辄出城旋令居南康纔至又移楚瓘平生论京卞皆披擿其处心发露其情慝最所忌恨故得祸最酷不使一日少安宣和六年卒年六十五瓘谦和不与物竞闲居矜庄自持语不苟发通于易数言国家大事后多验靖康初诏赠谏议大夫召官正汇绍兴二十六年高宗谓辅臣曰陈瓘昔为谏官甚有谠议近览所著尊尧集明君臣之大分合于易天尊地卑及春秋尊王之法王安石号通经术而其言乃谓道隆德骏者天子当北面而问焉其背经悖理甚矣瓘宜特赐谥以表之谥曰忠肃　　江公望按宋史本传公望字民表睦州人举进士建中靖国元年由太常博士拜左司谏时御史中丞赵挺之与户部尚书王古用赦恩理逋欠古多所蠲释挺之劾古倾天下之财以为私惠公望以为天子登极大赦将与天下更始故一切与民岂容古行私惠于其间乃上疏曰人君所以知时政之利病人臣之忠邪无若谏官御史之为可信若挟情肆诬快私忿以罔上听不可不察也臣闻挺之与古论事每不相合屡见于辞气怀不平之心有待而发俚语有之私事官雠此小人之所不为而挺之安为之岂忠臣乎又上疏曰自哲宗有绍述之意辅政非其人以媚于己为同忠于君为异一语不合时学必目为流俗一谈不侔时事必指为横议借威柄以快私隙必以乱君臣父子之名分感动人主使天下骚然泰陵不得尽继述之美元佑人才皆出于熙宁元丰培养之余遭绍圣窜逐之后存者无几矣神考与元佑之臣其先非有射钩斩袪之隙也先帝信仇人而黜之陛下若立元佑为名必有元丰绍圣为之对有对则争兴争兴则党复立矣陛下改元诏旨亦称思建皇极盖尝端好恶以示人本中和而立政皇天后土实闻斯言今若欲渝之奈皇天后土何内苑稍畜珍禽奇兽公望力言非初政所宜它日入对帝曰已纵遣之矣惟一白鹇畜之久终不肯去先是帝以柱杖逐鹇鹇不去乃刻公望姓名于杖头以识其谏蔡王似府史以语言疑似成狱公望极言论救出知淮阳军未几召为左司员外郎以直龙图阁知寿州蔡京为政编管南安军遇赦还家卒建炎中与陈瓘同赠右谏议大夫　　任伯雨按宋史本传伯雨字德翁眉州眉山人父孜字遵圣以学问气节推重乡里名与苏洵埒仕至光禄寺丞其弟汲字师中亦知名尝通判黄州后知泸州当时称大任小任伯雨自幼已矫然不群邃经术文力雄健中进士第调施州清江主簿郡守檄使□公库笑曰里名胜母曾子不入此职何为至我哉拒不受知雍丘县御吏如束湿抚民如伤县枕汴流漕运不绝旧苦多盗然未尝有获者人莫知其故伯雨下令网舟无得宿境内始犹不从则命东下者斧断其缆趣京师者护以出自是外户不闭使者上其状召为大宗正丞甫至擢右正言时徽宗初政纳用谠论伯雨首击章惇曰惇久窃朝柄迷国罔上毒流搢绅乘先帝变故仓卒辄逞异意睥睨万乘不复有臣子之恭向使其计得行将置陛下与太皇后于何地若贷而不诛则天下大义不明大法不立矣臣闻北使言去年辽主方食闻中国黜惇放箸而起称甚善者再谓南朝错用此人北使又问何为只若是行遣以此观之不独孟子所谓国人皆曰可杀虽蛮貊之邦莫不以为可杀也章八上贬惇雷州继论蔡卞六大罪语在卞传建中靖国改元当国者欲和调元佑绍圣之人故以中为名伯雨言人才固不当分党与然自古未有君子小人杂然并进可以致治者盖君子易退小人难退二者并用终于君子尽去小人独留唐德宗坐此致播迁之祸建中乃其纪号不可以不戒时议者欲西北典郡专用武臣伯雨谓李林甫致禄山之乱者此也又论锺传王赡生湟鄯边事失与国心宜弃其地以安边息民张耒黄庭坚晁补之欧阳棐刘唐老等宜在朝廷上书皇太后乞暴蔡京之恶召还陈瓘以全定策之勋时以正月朔旦有赤气之异诣火星观以禳之伯雨上疏言尝闻修德以弭灾未有禳祈以消变洪范以五事配五行说者谓视之不明则有赤眚赤祥乞揽权纲以信赏罚专威福以殊功罪使皇明赫赫事至必断则乖气异象转为休祥矣又言比日内降寖多或恐矫传制命汉之鸿都卖爵唐之墨敕斜封此近监也王觌除御史中丞仍兼史官伯雨谓史院宰相监修今中丞为属非所以重风宪远嫌疑已而觌除翰林伯雨复论曰学士爵秩位序皆在中丞上今觌为之是谏官论事非特朝廷不行适足以为人迁官尔伯雨居谏省半岁所上一百八疏大臣畏其多言俾权给事中密谕以少默即为真伯雨不听抗论愈力且将劾曾布布觉之徙为度支员外郎寻知虢州崇宁党事作削籍编管通州为蔡卞所陷与陈瓘龚夬张庭坚等十三人皆南迁独伯雨徙昌化奸人犹未甘心用匿名书复逮其仲子申先赴狱妻适死于淮报讣俱至伯雨处之如平常曰死者已矣生者有负于朝廷亦当从此诀如其不然天岂杀无辜耶申先在狱锻炼无所傅致乃得释居海上三年而归宣和初卒年七十三长子象先登世科又中词学兼茂举有司启封见为党人子不奏名调秦州户曹掾闻父谪弃官归养王安中辟燕山宣抚幕勉应之道引疾还终身不复仕申先以布衣特起至中书舍人绍兴初高宗诏赠伯雨直龙图阁又加谏议大夫采其谏章追贬章惇蔡卞邢恕黄履明着诬宣仁事以告天下淳熙中赐谥忠敏　　吴表臣按宋史本传表臣字正仲永嘉人登大观三年进士第擢通州司理陈瓘谪居郡中一见而器之盛章者朱□党也尝市婢有武臣强取之章诬以罪系狱表臣方鞫之郡将曰知有盛待制乎表臣佯若不知者卒直其事累官监察御史迁右正言高宗诏台谏条陈大利害表臣请措置上流以张形势安辑淮甸以立藩蔽择民兵以守险阻集海舶以备不虞其策多见用帝方乡儒术表臣乞选讲官以裨圣德且于古今成败民物情伪边防利害详熟讲究由是诏开经筵迩臣有请用蔡京王黼之党者侍御史沈与求乞明指其人显行黜贵执政不悦夺其言职表臣争曰台谏为天子耳目所以防壅蔽杜奸邪若咎其切直而黜之后谁敢言非国家福也请还与求以开言路时防秋议选守边者患乏才表臣曰唐萧复言于德宗陈少游任兼将相首败臣节韦□幕府下僚独建忠义以□代少游镇淮南善恶着明则天下知逆顺之理初不以□名贱官卑为疑今取忠义不屈有已试之验者不次而用岂特可以劝扞御方略亦堪倚仗于是陈敏等十数人寖以录用久之以病请补外以直秘阁知信州绍兴元年召为司勋郎中迁左司诏百官陈裕国强兵之策表臣条十事以献曰蠲税役以垦闲田汰懦卒以省兵费罢添差以澄冗员停度牒以蕃生齿拘佃租以防干没委计臣以制邦用奖有功以厉将帅招弓手以存旧籍严和买以绝弊幸简法令以息疮痍宰相拟表臣为检正帝曰朕将自用之遂除左司谏给事中胡安国以论事不合罢表臣上疏留之前宰相朱胜非同都督江淮军马表臣力言都督不可罢除侍读又累疏争之不听遂罢表臣送吏部授台州黄岩丞寻除提点浙西刑狱召为秘书少监同修哲宗实录帝如建康诏表臣兼留司参议官除中书舍人给事中兵部侍郎建崇二国公就外傅兼翊善帝曰二国公诵习甚进卿力也徙礼部侍郎迁吏部尚书兼翰林学士时秦桧欲使使金议地界指政事堂曰归来可坐此表臣不答又以议大礼忤意罢去俄起知婺州会大水发常平米赈贷之然后以闻郡人德之课最除敷文阁待制三岁请祠进直学士提举江州太平兴国宫家居数年卒年六十七表臣晚号湛然居士自奉无异布衣时乡论推其清约　　杨时
按宋史本传时字中立南剑将乐人幼□异能属文稍长潜心经史熙宁九年中进士第时河南程颢与弟颐讲孔孟绝学于熙丰之际河洛之士翕然师之时调官不赴以师礼见颢于颍昌相得甚欢其归也颢目送之曰吾道南矣四年而颢死时闻之设位哭寝门而以书赴告同学者至是又见程颐于洛时盖年四十矣一日见颐颐偶瞑坐时与游酢侍立不去颐既觉则门外雪深一尺矣关西张载尝着西铭二程深推服之时疑其近于兼爱与其师颐辨论往复闻理一分殊之说豁然无疑杜门不仕者十年久之历知浏阳余杭萧山三县皆有惠政民思之不忘张舜民在谏垣荐之得荆州教授时安于州县未尝求闻达而德望日重四方之士不远千里从之游号曰龟山先生时天下多故有言于蔡京者以为事至此必败宜引旧德老成置诸左右庶几犹可及时宰是之会有使高丽者国主问龟山安在使回以闻召为秘书郎迁著作郎及面对奏曰尧舜曰允执厥中孟子曰汤执中洪范曰皇建其有极历世圣人由斯道也熙宁之初大臣文六艺之言以行其私祖宗之法纷更殆尽元佑继之尽复祖宗之旧熙宁之法一切废革至绍圣崇宁抑又甚焉况元佑之政事着在令甲皆焚之以灭其迹自是分为二党缙绅之祸至今未殄臣愿明诏有司条具祖宗之法着为纲目有宜于今者举而行之当损益者损益之元佑熙丰姑置勿问一趋于中而已朝廷方图燕云虚内事外时遂陈时政之弊且谓燕云之师宜退守内地以省转输之劳募边民为弓弩手以杀常胜军之势又言都城居四达之衢无高山巨浸以为阻卫士人怀异心缓急不可倚伏执政不能用登对力陈君臣警戒正在无虞之时乞为宣和会计录以周知天下财物出入之数徽宗首肯之除迩英殿说书闻金人入攻谓执政曰今日事势如积薪已然当自奋励以竦动观听若示以怯懦之形委靡不振则事去矣昔汲黯在朝淮南寝谋论黯之才未必能过公孙弘辈也特其直气可以镇压奸雄之心尔朝廷威望弗振使奸雄一以弘辈视之则无复可为也要害之地当严为守备比至都城尚何及哉近边州军宜坚壁清野勿与之战使之自困若攻战略地当遣援兵追袭使之腹背受敌则可以制胜矣且谓今日之事当以收人心为先人心不附虽有高城深池坚甲利兵不足恃也免夫之役毒被海内京城聚敛东南花石其害尤甚前此盖尝罢之诏墨未干而花石供奉之舟已衔尾矣今虽复申前令而祸根不除人谁信之欲致人和去此三者正今日之先务也金人围京城勤王之兵四集而莫相统一时言唐九节度之师不立统帅虽李郭之善用兵犹不免败衄今诸路乌合之众臣谓当立统帅一号令示纪律而后士卒始用命又言童贯为三路大帅敌人侵疆弃军而归孥戮之有余罪朝廷置之不问故梁方平何灌皆相继而遁当正典刑以为臣子不忠之戒童贯握兵二十余年覆军杀将驯至今日比闻防城仍用阉人覆车之辙不可复蹈疏上除右谏议大夫兼侍讲敌兵初退议者欲割三镇以讲和时极言其不可曰河朔为朝廷重地而三镇又河朔之要藩也自周世宗迄太祖太宗百战而后得之一旦弃之北庭使敌骑疾驱贯吾腹心不数日可至京城今闻三镇之民以死拒之三镇拒其前吾以重兵蹑其后尚可为也若种师道刘光世皆一时名将始至而未用乞召问方略疏上钦宗诏出师而议者多持两端时抗疏曰闻金人驻磁相破大名劫虏驱掠无有纪极誓墨未干而背不旋踵吾虽欲专守和议不可得也夫越数千里之远犯人国都危道也彼见勤王之师四面而集亦惧而归非爱我而不攻朝廷割三镇三十州之地与之是欲助寇而自攻也闻肃王初与之约及河而返今挟之以往此败盟之大者臣窃谓朝廷宜以肃王为问责其败盟必得肃王而后已时太原围闭数月而姚古拥兵逗留不进时上疏乞诛古以肃军政拔偏裨之可将者代之不报李纲之罢太学生伏阙上书乞留纲与种师道军民集者数十万朝廷欲防禁之吴敏乞用时以靖太学时得召对言诸生伏阙纷纷忠于朝廷非有他意但择老成有行谊者为之长贰则将自定钦宗曰无逾于卿遂以时兼国子祭酒首言三省政事所出六曹分治各有攸司今乃别辞官属新进少年未必贤于六曹长贰又言蔡京用事二十余年蠹国害民几危宗社人所切齿而论其罪者莫知其所本也盖京以继述神宗为名实挟王安石以图自利故推尊安石加以王爵配飨孔子庙庭今日之祸实安石有以启之谨按安石挟管商之术饬六艺以文奸言变乱祖宗法度当时司马光已言其为害当见于数十年之后今日之事若合符契其着为邪说以涂学者耳目而故坏其心术者不可缕数姑即一二事明之昔神宗尝称美汉文惜百金以罢露台安石乃言陛下若能以尧舜之道治天下虽竭天下以自奉不为过守财之言非正理曾不知尧舜茅茨土阶禹曰克俭于家则竭天下以自奉者必非尧舜之道其后王黼以应奉花石之事竭天下之力号为享上实安石有以倡之也其释凫鹥守成之诗于末章则谓以道守成者役使群众泰而不为骄宰制万物费而不为侈孰弊弊然以爱为事诗之所言正谓能持盈则神祇祖考安乐之而无后艰尔自古释之者未有泰而不为骄费而不为侈之诡也安石独倡为此说以启人主之侈心后蔡京辈轻费妄用以侈靡为事安石邪说之害如此伏望追夺王爵明诏中外毁去配享之像使邪说淫辞不为学者之惑疏上安石遂降从祀之列士之习王氏学取科第者已数十年不复知其非忽闻以为邪说议论纷然谏官冯澥力主王氏上疏诋时会学官中有纷争者有旨学官并罢时亦罢祭酒时又言元佑党籍中惟司马光一人独褒显而未及吕公着韩维范纯仁吕大防安焘辈建中初言官陈瓘已褒赠而未及邹浩于是元佑诸臣皆次第牵复寻四上章乞罢谏省除给事中辞乞致仕除徽猷阁直学士提举嵩山崇福宫时力辞直学士之命改除徽猷阁待制提举崇福宫陛辞犹上书乞选将练兵为战守之备高宗即位除工部侍郎陛对言自古圣贤之君未有不以典学为务除兼侍读乞修建炎会计录乞恤勤王之兵乞宽假言者连章丐外以龙图阁直学士提举杭州洞霄宫已而告老以本官致仕优游林泉以着书讲学为事卒年八十三谥文靖时在东郡所交皆天下士先达陈瓘邹浩皆以师礼事时暨渡江东南学者推时为程氏正宗与胡安国往来讲论尤多时浮沈州县四十有七年晚居谏省仅九十日凡所论列皆切于世道而其大者则辟王氏经学排靖康和议使邪说不作凡绍兴初崇尚元佑学术而朱熹张栻之学得程氏之正其源委脉络皆出于时子迪力学通经亦尝师程颐云　　邓肃按宋史本传肃字志宏南剑沙县人少警敏能文美风仪善谈论李纲见而奇之相倡和为忘年交居父丧哀毁逾礼芝产其庐入太学所与游皆天下名士时东南贡花石纲肃作诗十一章言守令搜求扰民用事者见之屏出学钦宗嗣位召对便殿补承务郎授鸿胪寺簿金人犯阙肃被命诣敌营留五十日而还张邦昌僭位肃义不屈奔赴南京擢左正言先是朝廷赐金国帛一千万肃在其营密觇均与将士之数大约不过八万人至是为上言之且言金人不足畏但其信赏必罚不假文字故人各用命朝廷则不然有同时立功而功又相等者或已转数官或尚为布衣轻重上下只在吏手赏既不明谁肯自劝欲望专立功赏一司使凡立功者得以自陈若功状已明而赏不行或功同而赏有轻重先后者并置之法上从之朝臣受伪命者众肃请分三等定罪上以肃在围城中知其姓名令具奏肃言叛臣之上者其恶有五诸侍从而为执政者王时雍徐秉哲吴幵吕好问莫俦李回是也诸庶官及宫观而起为侍从者胡思朱宗周懿文卢襄李擢范宗尹是也撰劝进文与赦书者颜博文王绍是也朝臣之为事务官者私结十友讲册立邦昌之仪者是也因张邦昌改名者何昌言改为善言其弟昌辰改为知辰是也乞置之岭外所谓叛臣之次者其恶有三诸执政侍从台谏称臣于伪庭执政冯澥曹辅是也侍从者已行遣独李会尚为中书舍人台谏中有为金人根括而被杖一以病得免者其余无不在伪楚之庭以庶官而升擢者不可胜数乞委留守司按籍考之则无有遗者愿为奉使者黎确李健陈戬是也乞于远小处编管若夫庶官任位供职不废者但苟禄而已乞赦其罪而录其名不复用为台谏侍从上以为然耿南仲得祠禄归其子延禧为郡守肃劾南仲父子同恶沮渡河之战遏勤王之兵今日割三镇明日截两河及陛下欲进援京城又为南仲父子所沮误国如此乞正典刑南仲尝荐肃于钦宗肃言之不恤上嘉其直赐五品服范讷留守东京肃言讷出师两河望风先遁今语人曰留守之说有四战守降走而已战无卒守无粮不降则走且汉得人杰乃守关中奔军之将岂宜与此讷遂罢内侍陈良弼肩舆至横门外开封买入内女童肃连章论之时官吏多托故而去肃建议削其仕版而取其禄以给禁卫若夫先假指挥径徙江湖者乞追付有司以正其罪因入对言外裔之巧在文书简简故速中国之患在文书烦烦故迟上曰正此讨论故并三省尽依祖宗法及建局讨论祖宗官制两月不见施行肃言太祖太宗之时法严而令速事简而官清未尝旁搜曲引以稽赏罚故能以十万精兵混一六合自时厥后群臣无可议者今日献一策明日献一言烦冗琐碎惟恐不备此文书所以益烦而政事所以益缓也今兵戈未息岂可揖逊进退尚循无事之时欲乞限以旬日期于必至庶几法严事简赏罚之权不至濡滞肃在谏垣遇事感激不三月凡抗二十疏言皆切至上多采纳会李纲罢肃奏曰纲学虽正而术□谋虽深而机浅固不足以副圣意惟陛下尝顾臣曰李纲真以身徇国者今日罢之而责词甚严此臣所以有疑也且两河百姓无所适从纲措置不一月间民兵稍集今纲既去两河之民将如何哉伪楚之臣纷纷在朝李纲先乞逐逆臣邦昌然后叛党稍能正罪今纲既去叛臣将如何哉叛臣在朝政事乖矣两河无兵外裔骄矣李纲于此亦不可谓无一日之长执政怒送肃吏部罢归家居绍兴二年避寇福唐以疾卒　　陈公辅
按宋史本传公辅字国佐台州临海人政和三年上舍及第调平江府教授朱□方嬖幸当官者奴事之公辅绝不与交□有兄丧诸生欲往吊公辅不予告□不悦讽权要移公辅越州累迁权应天府少尹除秘书郎靖康初二府多宣和旧人公辅言蔡京王黼用事二十余年台谏皆缘以进唐重师骥为太宰李邦彦引用谢克家孙觌为纂修蔡攸引用及邦彦作相又附丽以进此四人者处台谏之任臣知其决不能言宰相大臣之过愿择人臣中朴茂纯直能安贫守节不附权幸慷慨论事者列之台谏则所任得人礼义廉耻稍稍振起敌国闻之岂不畏服哉时吴敏李纲不协公辅奏陛下初临万机正赖其同心合谋而二臣不和已有其迹愿谕以圣训俾务一心以安国家徽宗渡江未还人情疑惧公辅力陈父子之义宜遣大臣迎奉钦宗嘉之擢为右司谏孟夏享景灵宫遂幸阳德佑神观公辅谏不当如平时事宴游论蔡京父子怀奸误国终未行遣今朝廷公卿百执事半出其门必有庇之者诏谪京崇信军节度副使德安府安置又奏朱□罪恶都城之民皆谓已族灭其家乞勿许其子姓随上皇入京时有指公辅为李纲之党鼓唱士庶服阙者公辅自列因辞位后陈三事其一言李纲书生不知军旅遣援太原乃为大臣所陷必败事其二言余应求不当以言远谪其三言方复祖宗法度冯澥不宜更论熙宁元丰之政语触时宰遂与应求程瑀李光俱得罪斥监合州税高宗即位召还除尚书左司员外郎明年始达维扬初李纲得政公辅自外除郎未至而纲罢改南剑州寻予宫观绍兴六年召为吏部员外郎疏言今日之祸实由公卿大夫无气节忠义不能维持天下国家平时既无忠言直道缓急讵肯伏节死义岂非王安石学术坏之耶议者尚谓安石政事虽不善学术尚可取臣谓安石学术之不善尤甚于政事政事害人才学术害人心三经字说诋诬圣人破碎大道非一端也春秋正名分定褒贬俾乱臣贼子惧安石使学者不治春秋史汉载成败安危存亡理乱为圣君贤相忠臣义士之龟鉴安石使学者不读史汉王莽之篡扬雄不能死又仕之更为剧秦美新之文安石乃曰雄之仕合于孔子无可无不可之义五季之乱冯道事四姓八君安石乃曰道在五代时最善避难以存身使公卿大夫皆师安石之言宜其无气节忠义也复授左司谏言中兴之治在得天得人以孝感天以诚得民帝嘉其深得谏臣体赐五品服令尚书省写图进入以便观览公辅感帝知遇益罄忠鲠言正心在务学治国在用人朝廷之祸在朋党仍乞增轮对官令审计官告粮料榷货监仓及茶场等官有已见许面对时有诏将驻跸建康公辅上疏陈攻守之策且乞选大臣镇淮西增兵将守要害使西连鄂岳东接楚泗皆有掎角之形徽宗讣至公辅请宫中行三年之丧视朝服淡黄群臣未可纯吉服明堂未当以徽宗配宜罢临轩策士又乞权罢讲筵事不行迁尚书礼部侍郎会赵鼎言进退人才乃其职分疏稍侵公辅因力请祠除集英殿修撰提举江州太平观寻知处州升徽猷阁待制仍提举太平观卒年六十六赠太中大夫有文集二十卷奏议十二卷行于世公辅论事剀切疾恶如雠惟不知程颐之学士论惜之　　金安节按宋史本传安节字彦亨歙州休宁人资□悟日记千言博洽经史尤精于易宣和六年由太学擢进士第调洪州新建县主簿绍兴初范宗尹引为删定官入对言司马光以财用乏请用宰相领总计使宜以为法除司农丞又迁殿中侍御史韩世忠子彦直直秘阁安节言崇观以来因父兄秉政而得贴职近制皆在讨论今彦直复因父任而授是自废法也不报任申先除待制致仕安节劾其忿戾乞追夺秦桧兄梓知台州安节劾其附丽梁师成梓遂罢桧衔之未几丁母忧去遂不出桧死起知严州除浙西提刑入为大理卿首言治民之道先德后刑今守令虑不及远簿书期会赋税输纳穷日力办之而无卓然以教化为务者愿申饬守令俾无专事法律苟可以赞教化必力行之时获伪造盐引者大臣欲置之死安节力争以为事已十余年且自首无死法因得减等两浙漕属王悦道鞫仁和令杨绩狱不实事下大理安节并逮悦道悦道幸医王继先子也屡因人求免安节不从迁宗正少卿为金使施宜生贺正安节馆伴属显仁皇后丧服黑带宜生曰使人以贺礼来迓使安得服黑带安节辞难再四宜生屈服迁礼部侍郎明年再充送伴使至楚州副使耶律翼夺巡检王松马不得鞭笞之安节遣人责翼词色俱厉朝廷恐生事坐削两秩叶义问使金金主因言前日夺马事曲在翼己笞二百回日可详奏乃复元官迁礼部侍郎将祠明堂时已闻钦宗升遐安节言宫庙行礼皆当以大臣摄事从之迁侍讲给事中殿院杜莘老论张去为补外安节言不可因内侍而去言官上遂留莘老金主亮犯淮从幸建康亮死安节陈进取招纳备守三策而以备守为进取招纳之本上将还临安命杨存中宣抚江淮荆襄安节言存中顷以权太盛人言籍籍方解军政复授兹职非所以全之又言方今正当大明赏罚乃首用刘宝王权刻剥庸懦之人何以激劝将士上皆纳之杨存中议省江淮州县安节言庐之合肥和之濡须皆昔人控扼孔道魏明帝云先帝东置合肥南守襄阳西固析山贼来辄破于三城之下孙权筑濡须坞魏军累次不克守将如甘宁等常以寡制众盖形势之地攻守百倍岂有昔人得之成功今人有之而反弃之耶且濡须巢湖之水上接店步下接江口可通漕舟乞择将经理存中议遂格孝宗嗣位给廷臣笔札陈当世事安节请严内降之科凡内侍省御药院内东门司冗费一切罢去堂除省归吏部长官听辟僚属以清中书之务文武荫补各有定制毋令易文资臣僚致仕遗表恩泽不宜奏异姓使得高赀为市上尝对大臣称其诚实一日因奏事面劳之曰近不见缴驳有所见但缴驳朕无不听龙大渊曾觌以潜邸旧恩大渊除枢密都承旨觌带御器械谏议大夫刘度仍累疏论之隆兴改元大渊觌并除知合门事宰相知安节必以为言使人讽之曰若书行即坐政府矣安节拒不纳封还录黄时台谏相继论列奏入不出上意未回安节与给事中周必大奏陛下即位台谏有所弹劾虽两府大将欲罢则罢欲贬则贬独于二臣乃为迁就讳避臣等若奉明诏则臣等负中外之谤大臣若不开陈则大臣负中外之责陛下若不俯从则中外纷纷未止也上怒安节即自劾乞窜上意解命遂寝潜邸旧人李珂擢编修官安节又奏罢之上谕之曰朕知卿孤立无党张浚闻之语人曰金给事真金石人也拜兵部侍郎金将仆散忠义遗三省枢密院书论和议乃画定四事诏群臣议安节谓世称侄国国号不加大字及用再拜二字皆不可从海泗唐邓为淮襄屏蔽不可与必不得已宁少增岁币钦宗梓宫当迎奉陵寝地必不肯归我宜每因遣使恭谒但讲好之后当益选将厉兵以为后图已而请祠得请中书舍人胡铨缴奏谓安节太上之旧人而陛下之老成也汉张仓唐张柬之国朝富弼文彦博皆年八旬尚不听其去安节膂力未愆有忧国心岂宜从其引去上遂留之逾年权吏部尚书兼侍读自是力请谢事诏以敷文阁学士致仕陛辞上曰卿且暂归旦夕召卿矣去之日缙绅相与叹羡以为中兴以来全名高节鲜有其比干道六年卒年七十七遗表闻赠通奉大夫累赠开府仪同三司少保安节至孝居丧有礼与兄相友爱田业悉推与之又以恩奏其孤子初筮仕未尝求荐于人及贵有举荐不令人知其除司农丞或语之曰公是命张侍郎致远为中司时所荐盍往谢之安节曰彼为朝廷荐人岂私我耶竟不往荐晁公武龚茂良可台谏皆称职二人弗如也与秦桧忤不出者十八年及再起论事终不屈人以此服之有文集三十卷奏议表疏周易解　　陈渊
按宋史本传渊字知默南剑州沙县人也绍兴五年给事中廖刚中书舍人胡寅朱震权户部侍郎张致远言渊乃瓘之诸孙有文有学自瓘在时器重特甚垂苦流落负材未试充枢密院编修官会李纲以前宰相为江南西路安抚制置大使辟为制置司机宜文字七年诏侍从举直言极谏之士胡安国以渊应召对改官赐进士出身九年除监察御史寻迁右正言入对论比年以来恩惠太滥赏给太厚颁赉赐予之费太过所用既众而所入实寡此臣所甚惧也周官惟王及后世子不会说者谓不得以有司之法治之非周公作法开后世人主侈用之端也臣谓冢宰以九式均节财用有司虽不会冢宰得以越式而论之若事事以式虽不会犹会也臣愿陛下凡有锡赉法之所无而于例有疑者三省得以共议户部得以执奏则前日之弊息矣渊面对因论程颐王安石学术同异上曰杨时之学能宗孔孟其三经义辨甚当理渊曰杨时始宗安石后得程颢师之乃悟其非上曰以三经义解观之具见安石穿凿渊曰穿凿之过尚小至于道之大原安石无一不差推行其学遂为大害上曰差者何谓渊曰圣学所传止有论孟中庸论语主仁中庸主诚孟子主性安石皆暗其原仁道至大论语随问随答惟樊迟问始对曰爱人爱特仁之一端而安石遂以爱为仁其言中庸则谓中庸所以接人高明所以处己孟子七篇专发明性善而安石取扬雄善恶混之言至于无善无恶又溺于佛其失性远矣郑亿年复资政殿学士奉朝请召见于内殿渊言亿年故相居中之子虽为从官而有从贼之丑乞寝其职名不报亿年右仆射秦桧之亲党也由是桧怒之除秘书少监兼崇政殿说书以祖名辞改宗正少卿以何铸论罢主管台州崇道观十五年卒　　陈良翰按宋史本传良翰字邦彦台州临海人蚤孤事母孝资庄重为文恢博有气中绍兴五年进士第知温州瑞安县俗号强梗吏治尚严良翰独抚以宽催租不下文符但揭示名物民竞乐输听讼咸得其情或问何术良翰曰无术第公此心如虚堂悬镜耳殿中侍御史吴芾荐为检法官迁监察御史孝宗初元金主褒新立求和而中原旧人多求归诏问何以处此良翰言议和复纳降皆非是必定计自治而和不和任之乃可张浚军淮泗以规进取而议者争献防江策良翰言当固藩篱专委任今舍淮防江却地夺便朝廷过听使督府不得专阃外事误矣除右正言金再移书求故疆良翰言中原皆吾故土况唐邓淮泗又金渝盟后以兵取之安得以故疆为言而归之汤思退主遣小使卢仲贤李栻良翰言仲贤轻儇无耻栻自北来难信又言庙堂督府议论不同边奏上闻皆阳唯诺而阴沮败之万一失事机督府安得独任其责上矍然称善朝廷遣史正志至建康与张浚议事乖牾良翰劾之上曰正志亦无罪良翰言陛下使浚守淮则任浚为重一郎官为轻且正志居中浚必为去就上悟出正志为福建漕运杨存中为御营使总殿前军良翰言存中久擅兵柄太上皇罢就第奈何复假使名宜慎履霜之戒疏三上存中竟罢李栻不敢涉淮良翰奏夺其官仲贤至汴辄许金人以疆土岁币而还上大怒下仲贤吏欲诛之宰相叩头恳请得免复遣王之望龙大渊良翰言前遣使已辱命大臣不悔前失不谓秦桧复见今日且金要我罢四郡屯兵以归之是不折一兵而坐收四千里要害之地决不可许若岁币则俟得陵寝然后与庶犹有名今议未决而之望遂行恐其辱国不止于仲贤愿先驰一介往俟议决行未晚也诏侍从台谏议多是良翰遂以胡昉杨由义为审议官与敌议四郡不合困辱而归思退尚执前论正言尹穑附思退以撼督府良翰为左司谏疏论思退奸邪误国宜早罢黜张浚精忠老谋不宜以小人言摇之孝宗曰思退前议固失然朕爱其警敏冀可效卿其置之若魏公则今日孰出其右朕岂容有此意纵有之亦岂不谋卿等此殆言者有异意卿为朕谕之良翰顿首谢曰陛下言及此天下幸甚宰相纵无全才宁取朴实缓急犹可倚赖思退庸狡小黠大痴将误国且警敏二字恐非明主卜相之法既退以上语谕同列穑勃然变色明日亦请对遂罢良翰言职两淮既撤备金大入孝宗始深悔太学生数百人伏阙乞召用良翰胡铨王十朋而斩思退等思退由是始败良翰在谏省成恭皇后受册官内外亲属二十五人良翰论其冗诏减七人知建宁府福建转运副使提点江东刑狱移浙西召为宗正少卿兵部侍郎除右谏议大夫良翰言以蜀汉之师下关陕以荆襄趋韩魏江淮捣青徐此今日大计四川既命大臣而荆淮未有责任者亦当择重臣临之上称善进给事中大将成闵冒请真奉有司坐获谴合门王抃矫诏遣妄人谢显出境显既抵罪置闵与抃不问良翰皆驳议请正典刑遂改礼部侍郎不拜以敷文阁待制提举江州太平兴国宫召为太子詹事既见上属以调护之责一日召对选德殿出手书唐太宗与魏征论仁德功利之说俾极陈今日所未至者良翰退上疏略曰仁德治之本功利治之效务本而效自至今承天意结民心任贤能退小人择将帅收军情择监司吏久任皆行之有未至诚能革此八币则仁德无累功利自致矣上为之嘉叹诏兼侍讲未几以疾告老除敷文阁直学士提举太平宫卒年六十五光宗立特谥献肃　　王大宝
按宋史本传大宝字元龟其先繇温陵徙潮州政和间贡辟雍建炎初廷试第二授南雄州教授以禄不逮养移病而归阅数年差监登闻鼓院主管台州崇道观复累年赵鼎谪潮大宝日从讲论语鼎叹曰吾居此平时所荐无一至者君独肯从吾游过人远矣知连州张浚亦谪居命其子栻与讲学时赵张客贬斥无虚日人为累息大宝独泰然浚奉不时得大宝以经制钱给之浚曰如累君何大宝不为变代还言连英循惠新恩六州居民纔数百非懋迁之地月输免行钱宜蠲减高宗谓大臣曰守臣上殿令陈民事遂得知田里疾苦所陈五六得一可行其利亦不细矣乃命广西诸司具减数闻知袁州进诗书易解上谓执政曰大宝留意经术其书甚可采可与内除执政拟国子司业上喜曰适合朕意时经筵阙官遂除国子司业兼崇政殿说书奏江南诸州有月桩钱无定名数吏缘为奸刻剥民又有折帛钱方南渡兵兴物价翔贵令下户折纳务以优之今市帛匹四千而令输六千盍委监司核月桩为定制减折帛惠小民诏户部详其奏置敷文阁知温州提点福建刑狱道临漳有峻岭曰蔡冈藂薄蔽翳山石荦确盗乘间剽劫大宝以囊金三十万募民抉薮甃道十余里行者便之提点广东刑狱孝宗即位除礼部侍郎大宝言古致治之君先明国是而行之以果断自军兴以来曰征曰和浮议靡定太上传丕基于陛下四方曰徯恢复国论未定众志未孚愿陛下果断则无不济擢右谏议大夫首言朱倬沈该之罪皆行其言汪澈督师荆襄大宝劾其不能节制坐视方城之败疏再上澈落职谪台州大宝尝论及移跸上曰吾欲亟行大宝奏今日之势殆未可愿少宽岁月张浚复起为都督大宝力赞其议符离失律群言汹汹大宝言危疑之际非果断持重何以息横议未几汤思退议罢督府力请讲和大宝奏谓今国事莫大于恢复莫雠于金敌莫难于攻守莫审于用人宰相以财计乏军储虚符离师溃名额不除意在核军籍减月给臣恐不惟边鄙之忧而患起萧墙矣章三上除兵部侍郎胡铨为起居郎奏曰近日王十朋王大宝相继引去非国之福上曰十朋力自引去朕留之不能得大宝论汤思退太早令为兵部侍郎岂容复听其去未几以敷文阁直学士提举太平兴国宫他日铨奏事上复谕之曰大宝留之经筵亦固求去势不两立铨奏自古台谏论宰相多矣若谓势不两立则论宰相者皆当去大宝寻请致仕督府既罢撤边防弃四州金复犯边诏思退都督军马辞不行上震怒窜思退中外以大宝前言不用为恨干道元年落致仕召为礼部尚书入对言理财之道当务本抑末右正言程叔达奏大宝乞复免行钱非是以旧职提举太平兴国宫中书舍人阎安中欲留其行叔达并劾之诏大宝致仕寻卒年七十七　　杨大全
按宋史本传大全字浑甫眉之青神人干道八年进士调温江尉摄邑有政声绍熙三年召除监登闻鼓院五年光宗以疾久不克省重华宫廷臣多论谏者太学生汪安仁等二百余人上书而龚日章等百余人以投匦上书为缓必欲伏阙大全谓院以登闻名实明目达聪之地也今乃使人视为具文吾何颜以尸此职乃为书以谏力请过宫书上不报大全于是三上疏其略曰臣之志于忧君者不畏义死不荣幸生不以言而获罪为耻而以言不听从为耻自古谏之不效其大者身膏斧锧其次亦流窜四裔其小者犹罢免终身未有若今日不勉于听从亦不加于黜逐徒饵之以无所谴呵之恩使皆饕富贵甘豢养以消靡其风节平居皆贪禄怀奸之士则临难必无仗节死义之人陛下自夏秋以来执政从官之死者皆不信卒之果然乎不然乎建康赵济死武兴吴挺死今尚不以为然则事有几微于朕兆者可谏陛下乎万一变起萧墙祸生肘腋陛下必将以为不信坐受其危亡矣盗满山东而高斯弄权二世不知也蛮寇成都而更奏捷明皇不知也此犹左右聋瞽尔今在朝之士沥忠以告而陛下不听是陛下自壅蔽其聪明也今外间传闻以为寿皇将幸越幸吴兴此爱陛下之深欲泯其迹也陛下当亟图所以解寿皇之忧疏入又不报宁宗即位迁宗正寺主簿庆元元年易太常寺主簿迁司农寺丞修高宗实录充检讨官先是韩冑用事私台谏之选为己羽翼欲得知名士借其望以压群言一时之好进者恨不预此选也会御史虚位有力荐大全者属大全一往见且曰公朝见除目夕下矣大全笑谢决不往明日遂丐外时实录将上矣上必推恩大全去不少待于是除知金州至姑苏以病卒　　王居安
按宋史本传居安字资道黄岩人始名居敬字简卿避祧庙嫌易之始能言读孝经有从旁指曰晓此乎即答曰夫子教人孝耳刘孝韪七月八日过其家塾见居安异凡儿使赋八夕诗援笔成之有思致孝韪惊拊其背曰子异日名位必过我入太学淳熙十四年举进士授徽州推官连遭内外艰柄国者以居安十年不调将径授职事官居安自请试民事乃授江东提刑司干官使者王厚之厉锋气人莫敢婴居安遇事有不可平面力争不少屈入为国子正太学博士入对首言人主当以知人安民为要人未易知必择宰辅侍从之贤使引其类民未易安必求恺悌循良之吏以布其泽次言火政不修罪在京尹军律不明罪在殿步两司罪钧异罚固不可安有薄罚一步帅而二人置弗问乎迁校书郎居安乞召试言祖宗时惟进士第一不试苏轼以高科负重名英宗欲授馆职韩琦犹执不从执政谓居安曰朝廷于节度尚不较况馆职乎居安因言节钺之重文非位极武非勋高胡可妄得丞相言不较过矣时苏师旦命且下故居安言及之改司农丞御史迎意论劾主管仙都观逾年起知兴化军既至条奏便民事乞行经界且言蕃舶多得香犀象翠崇侈俗泄铜镪有损无益宜遏绝禁止皆要务也通商贾以损米价诛剧盗以去民害召为秘书丞转对言置宣司不闻进取之良规遣小使寂无确许之实报但当严饬守备益兵据险以待之此庙算之上也李璧尝语人曰比年论疆事无若王秘丞之明白者还著作郎兼国史实录院检讨编修官兼权考功郎官诛韩冑居安实赞其决翼日擢右司谏首论冑以预闻内禅之功窃取大权童奴滥授以节钺嬖妾窜籍于官庭刱造亭馆震惊太庙之山燕乐语笑彻闻神御之所忽慢宗庙罪宜万死托以大臣之荐尽取军国之权台谏侍从惟意是用不恤公议亲党姻娅躐取美官不问流品名器僭滥动违成法窃弄威柄妄开边隙自兵端一启南北生灵壮者死锋刃弱者填沟壑荆襄两淮之地暴尸盈野号哭震天军需百姓科扰州县海内骚然迹其罪状人怨神怒众情汹汹物议沸腾而冑箝制中外罔使陛下闻知宦官宫妾皆其私人莫肯为陛下言者西蜀吴氏世掌重兵顷缘吴挺之死朝廷取其兵柄改畀它将其策至善胄与曦结为死党假之节钺复授以全蜀兵权曦之叛逆罪将谁归使曦不死冑未可知也冑数年之间位极三公列爵为王外则专制东西二府之权内则窥伺宫禁之严奸心逆节具有显状纵使冑身膏斧钺犹有余罪况兵衅未解朝廷傥不明正典刑何以昭国法何以示敌人何以谢天下今诚取冑肆诸市朝是戮一人而千万人获安其生也胄既有非常之罪当伏非常之诛讵可以常典论哉右丞相陈自强素行污浊老益贪鄙徒以贫贱私交自一县丞超迁径至宰辅奸险附丽黩乱国经较其罪恶与胄相去无几乞追责远窜以为为臣不忠朋邪误国者之戒又劾曦外姻郭倪郭窜岭表天下快之继兼侍讲方冑用事箝天下之口使不得议己太府寺丞吕祖俭以谪死布衣吕祖泰上书直言中以危法流之远郡居安奏请明其冤以伸忠鲠之气又疏言古今之治本乱阶更为倚伏以治易乱则反掌而可治以乱治乱则乱去而复生人主公听则治偏信则乱政事归外朝则治归内廷则乱问百辟士大夫则治问左右近习则乱大臣公心无党则治植党行私则乱大臣正小臣廉则治大臣污小臣贪则乱如用人稍误是一胄死一冑生也赵彦逾与楼钥林大中章燮□召居安言钥与大中用宗庙社稷之灵天下苍生之福彦逾不可与之同日而语彦逾始以赵汝愚不与同列政地遂启胄专政之谋汝愚斥死彦逾之力居多而彦逾者汝愚之罪人也陛下乃使与二人者同升不几于熏莸同器邪正并用乎非所以示趋向于天下也疏已具有微闻者除目夜下迁起居郎兼崇政殿说书于是为谏官才十有八日既供职即直前奏曰陛下特迁臣柱下史者岂非欲使臣不得言耶二史得直前奏事祖宗法也遂极论之又言臣为陛下耳目官谏纸未干乃以迕权要徙他职不得其言则去臣不复留矣帝为改容御史中丞雷孝友论其越职夺一官罢太学诸生有举幡乞留者四明杨简邂逅山阴道中谓此举吾道增重江陵项安世致书曰左史人中龙也逾年复官知太平州当边遽甫定岁俭汰去军群聚寇攘居安威惠流行晏然若无事时将副刘佑为怨家诣阙告密置狱金陵居安以书抵当路辨其冤或谓佑自诬服得无嫌于党逆乎居安曰郡有无辜死奚以守为事果白以直龙图阁提点浙西刑狱葛怿者用戚属恩补官豪于赀尝憾父之嬖既去而诬以盗株连瘐死者数人怿乃未尝一造庭居安一阅得实立捕系论罪械送他州入对帝曰卿有用之才也权工部侍郎以集英殿修撰知隆兴府初盗起郴黑风峒罗世传为之倡势张甚湖南所在发兵扼要冲义丁表里应援贼乏食少懈主兵者稍坚持之则就禽矣会江西帅欲以买降为功遣人间道说贼馈盐与粮贼喜谋益逞帅以病卒继者蹈其敝贼阴治械外送款身受官峒中不至公府义丁皆恚曰作贼者得官我辈捐躯壤产业何所得于是五合六聚各以峒名其乡李元励陈廷佐之徒并起为贼矣放兵四劫掀永新撇龙泉江西列城皆震朝廷调江鄂之兵屯衡□而他兵驻龙泉者命吉守节制焉吉守率师往几为贼困池兵来援失利朝廷忧之遂以居安为帅居安以书晓都统制许俊曰贼胜则民皆为贼官军胜则贼皆为民势之翕张决于此举将军素以勇名挫于山贼可乎俊得书皇恐不敢以他帅事居安居安督战于黄山胜之贼始惧走韶州为摧锋军所败势日蹙吉守前以战不利用招降之策遣吏持受降图来书贼□江湖两路大都统居安笑曰贼玩侮如此犹谓国有人乎白诸朝吉守以祠去遂命居安节制江池大军驻庐陵督捕领郡事召土豪问便宜皆言贼恃险陟降如猿猱若钞吾粮吾事危矣居安曰吾自有以破贼会元励执练木桥贼首李才全至居安厚待才全而赏元励众皆感罗世传果疑元励之贰己遂交恶元励率众攻世传居安语俊曰两虎斗于穴吾可成卞庄子之功世传嗾练木桥贼党袭元励俘其孥禽元励以献时青草峒贼亦就禽并磔于吉之南门元励既诛世传以功负恃益骄蹇名效顺而实自保俊请班师居安不许俾因贼堡壁固守居亡何世传果与兄世禄俱叛居安奏乞朝廷毋忧今落其角距可一战禽也乃密为方略遣官民兵合围之世传自经死斩其首以徇群盗次第平居安之在军中也赏厚罚明将吏尽力始终用以贼击贼之策故兵民无伤者江西人祠而祝之刻石纪功徙镇襄阳以言者罢闲居十有一年嘉定十五年与魏了翁同召迁工部侍郎时方受宝中朝皆动色相贺入对首言人主畏无难而不畏多难舆地宝玉之归盍思当时之所以失言极切至甫两月以集英殿修撰提举玉隆宫未几以宝谟阁待制知温州郡政大举理宗即位以敷文阁待制知福州升龙图阁直学士转大中大夫提举崇福宫将行盐寇起宁化居安以书谕汀守曰土瘠民贫业于盐可尽禁耶且彼执三首恶以自赎宜治此三人他可勿治部使者遣左翼军将邓起提兵往起贪夜冒险与寇角以死军溃民相惊逃去事闻命居安专任招捕居安既留募军校刘华丘锐者授以计画至汀而贼已至郡矣州人大惧贼知帅有抚纳意即引退华锐出入贼中指期约降有以右班摄汀守者倔强好大言以知兵自任欲出不意为己功贼知其谋败降约而建剑诸郡并江西啸聚蜂起矣居安议不合叹曰吾可复求焦头烂额之功耶即拜疏归居安以书生于兵事不学而能必诛峒寇而降汀寇皆非苟然者卒累赠少保居安宅心公明待物不贰有方岩集行世　　李大同
按宋史本传大同字从仲婺州东阳人嘉定十六年进士历官为秘书丞兼崇政殿说书拜右正言兼侍讲疏言赵冀分野乃有荧惑犯填星之变则我师之出岂无当长虑而却顾者故臣愿陛下勿以星文为小异而或加忽一话一语一政一事必求有以格天心而弭灾变至于进兵攻讨尤切谨重迁太常少卿兼国史编修实录检讨兼侍讲兼权侍立修注官迁起居郎拜殿中侍御史权刑部侍郎兼同修国史实录院同修撰选吏部侍郎进工部尚书以宝谟阁直学士知平江府提举江州太平兴国宫乞致仕不许后卒于家　　曹豳
按宋史曹叔远传叔远族子豳字西士少从钱文子学登嘉泰二年进士第授安吉州教授调重庆府司法参军郡守度正欲荐之豳辞曰章司录母老请先之正敬叹改知建昌县复故尚书李常山房建斋舍以处诸生擢秘书丞兼仓部郎官出为浙西提举常平面陈和籴折纳之敝建虎丘书院以祀尹焞移浙东提点刑狱寒食放囚归祀其先囚感泣如期至召为左司谏与王万郭磊卿徐清叟俱负直声当时号嘉熙四谏上疏言立太子厚伦纪以弭火灾又论余天锡李鸣复之过迕旨迁起居郎进礼部侍郎不拜疏七上进古诗以寓规正久之起知福州再以侍郎召为台臣所沮而止遂守宝章阁待制致仕卒谥文恭子愉老亦登进士第　　徐荣叟
按宋史本传荣叟字茂翁焕章阁学士应龙之子嘉定七年举进士历官通判临安府迁太学博士兼崇政殿说书迁秘书郎升著作佐郎兼侍左郎官出为江东提点刑狱直秘阁知婺州迁著作郎兼礼部郎官以集英殿修撰知静江府兼广西经略安抚使召为行在司谏复兼说书兼侍讲嘉熙四年拜右谏议大夫入对言自楮币不通物价倍长而民始怨自米运多阻粒食孔艰而民益怨此见之京师者然也外而郡邑苛征横敛无所不有严刑峻罚靡所不施和籴则科抑以取赢军需则并缘而规利逃亡强令代纳蠲放忍至重催犯私贩者不问多寡概遭黥徒逋官课者不恤有无动辄监系囹圄充斥率是干连词讼追呼莫非枝蔓如此则民安得而不怨甚者富家巨室武断乡闾贵族豪宗侵牟民庶茹冤者不敢告负抑者不得伸怨气熏蒸天示之应此亢阳之所以为沴也迁权礼部尚书兼权吏部尚书拜端明殿学士签书枢密院事淳佑二年乞归田里以资政殿大学士提举洞霄宫六年转一官致仕卒　　金
　　程寀
按金史本传采字公弼燕之析津人祖冀仕辽广德军节度使冀凡六男父子皆擢科第士族号其家为程一举冀次子四穆辽崇义军节度使采四穆之季子也自幼如成人及冠笃学中进士甲科累迁殿中丞天辅七年太祖入燕授尚书都官员外郎锦州安昌令累加起居郎为史馆修撰以从军有劳加少府少监熙宗时历翰林待制兼右谏议大夫采上疏言事其略曰殿前点检司古殿岩环卫之任所以肃禁尊天子备不虞也臣幸得近清光从天子观时畋之礼比见陛下校猎凡羽卫从臣无贵贱皆得执弓矢驰逐而圣驾崎岖沙砾之地加之林木丛□易以迷失是日自卯及申百官始出沙漠独不知车驾何在瞻望久之始有骑来报皇帝从数骑已至行在窃惟古天子出入警跸清道而行至于楚畋云梦汉猎长杨皆大陈兵卫以备非常陛下膺祖宗付托之重奈何独与数骑出入林麓沙漠之中前无斥候后无羽卫甚非肃禁之意也臣愿陛下熟计之后若复猎当预戒有司图上猎地具其可否然后下令清道而行择冲要稍平之地为驻跸之所简忠义爪牙之士统以亲信腹心之臣警卫左右俟其麋鹿既来然后驰射仍先遣搜阅林薮明立帜为出入之驰道不然后恐贻宗庙社稷之忧又曰臣伏读唐史追尊高祖以下谥号或加至十八字前宋大中祥符间亦加至十六字亡辽因之近陛下亦受崇天体道钦明文武圣德十字臣窃谓人臣以归美报上为忠天子以追崇祖考为孝太祖武元皇帝受命开基八年之间奄有天下功德茂盛振古无前止谥武元二字理或未安何以示将来臣愿诏有司定议谥号庶几上慰祖宗在天之灵使耿光丕烈传于无穷又曰古者天子皆有巡狩无非事者或省察风俗或审理冤狱或问民疾苦以布宣德泽皆巡狩之名也国家肇兴诚恐郡国新民逐末弃本习旧染之污奢侈诈伪或有不明之狱僭滥之刑或力役无时四民失业今銮辂省方将宪古行事臣愿天心洞照委之长贰厘正风俗或置匦匣以伸冤枉或遣使郡国问民无告皆古巡狩之事昔汉昭帝问疾苦光武求民瘼如此则和气通天下丕平可坐而待也又曰臣闻善医者不视他人之肥瘠察其脉之病否而已善计天下者不视天下之安危察其纪纲理否而已天下者人也安危者肥瘠也纪纲者脉也脉不病虽瘠不害脉病而肥者危矣是故四肢虽无故不足恃也脉而已矣天下虽无事不足矜也纪纲而已矣尚书省天子喉舌之官纲纪在焉臣愿诏尚书省戒励百官各扬其职以立纲纪如吏部天官以进贤退不肖为任诚使升黜有科任得其人则纲纪理而民受其赐前代兴替未始不由此者虞舜不告而娶二妃帝喾娶四妃法天之四星周文王一后三夫人嫔御有数选求淑媛以充后宫帝王之制也然女无美恶入宫见□陛下欲广嗣续不可不知而告戒之又曰臣伏见本朝富有四海礼乐制度莫不一新宫禁之制尚未严密胥吏健卒之辈皆得出入莫有呵止至淆混而无别虽有阑入之法久尚未行甚非严禁卫明法令之意陛下不可不知而必行疏奏上嘉纳之于是始命有司议赠上太祖尊谥皇统八年十二月由翰林侍讲学士为横海军节度使移彰德军节度使卒官年六十二采刚直耿介不谄奉权贵以希苟进有古君子之风云　　黄久约
按金史本传久约字弥大东平须城人也曾祖孝绰有隐德号潜山先生父胜通判济州母刘氏尚书右丞长言之妹一夕梦鼠衔明珠寤而久约生岁实在子也擢进士第调郓城主簿三迁曹州军事判官有盗窃民财诉者以为强郡守欲傅以重辟久约阅实因得免死累擢礼部员外郎兼翰林修撰升待制授磁州刺史磁并山素多盗既获而款伏者审录官或不时至系者多以杖杀或死狱中久约恻然曰民虽为盗而不死于法可乎乃尽请谳之而后行久之复入翰林为直学士寻授左谏议大夫兼礼部侍郎为贺宋生日副使至临安适馆伴使病宋人议欲以副使代行使事久约曰设副使亦病又将使都辖掌仪辈行礼乎竟令国信使独前行副使与馆伴副使联骑如故乃终礼而还道经宿泗见贡新枇杷子者州县调民夫递进还奏罢之时以贫富不均或欲令富民分贷贫者下有司议久约曰物之不齐物之情也贫富不均亦理之常若从或者言适足以敛怨非损有余补不足之道章宗时领右丞相韪其议寻上章请老诏谕之曰卿忠直敢言匡益甚多未可使去左右迁太常卿仍兼谏职时郡县多阙官久约言世岂乏材阂于资格故也明诏每责大臣以守格法而滞人材乞断自宸衷而力行之世宗曰此事宰相不属意而使谏臣言之欤即日授刺史者数人久约又言宜令亲王以下职官递相推举世宗曰荐举人材惟宰相当为耳他官品虽高岂能皆有知人之哲方今县令最阙宜令刺史以上举可为县令者朕将察其实能而用之又谓久约曰近日察举好官皆是诸科监临全无进士何也岂荐举之法已有奸弊不可久行乎久约曰诸科中岂无廉能人不因察举有终身不至县令者此法未可废也上曰尔举孙必福是乎久约曰臣顷任磁州时必福为武安丞臣见其廉洁向公无所顾避所以保举不谓必福既任警巡使处决疑滞上曰必福非独迟缓亦全不解事所以罪不及保官者幸其无赃污耳久约无以对必福五经出身盖诸科人故上问及之翼日侍朝故事宰相奏事则近臣退避久约欲趋出世宗止之自是谏臣不避以为常章宗即位久约以国富民贫本轻末重任人太杂吏权太重官盐价高坊场害民与夫选左右择守令八事为献皆嘉纳之再乞致仕不许授横海军节度使以优佚之明昌二年致仕卒久约隽朗敢言性友弟为文典赡有外祖之风云
　给谏部名臣列传五
　　明一
　　耿通
按明外史本传通齐东人洪武中领乡荐授襄阳教授永乐初擢刑科给事中历左右给事刚直敢言尝劾都御史陈瑛御史袁纲覃珩等朋比为蒙蔽构陷无辜纲珩已下狱瑛长官不宜独宥又言骁骑诸卫仓坏工部侍郎陈寿不预修粮至无所受多损耗病民工部尚书宋礼不恤下匠役满不即遣归多至失所瑛等皆被鑴责当是时给事中敢言者通与陈谔举朝惮其风采久之擢大理寺右丞帝北巡太子监国汉王谋夺嫡阴结帝左右为谗间驾还宫僚多得罪者数以事怒太子所行事率多更置通从容谏帝太子事无大过误可无更也数言之帝怒未有以发十年秋有言通受请托故出人罪者帝震怒命都察院会文武大臣鞫之午门曰必杀通无赦群臣如旨通罪当斩帝曰失出细故耳通为东宫关说坏祖法离间我父子不可恕其置之极刑廷臣不敢争寺丞马麟与通同罪而帝独赦勿问通竟论奸党磔死　　陈谔按明外史耿通传陈谔字克忠番禺人永乐中以乡举入太学授刑科给事中遇事刚果弹劾无所避每奏事大声如钟帝令饿之数日奏对如故曰是天生也每见呼为大声秀才尝言事忤旨命坎瘗奉天门露其首七日不死赦出还职寻率同列奏事复忤旨罚修象房同事者先毕工降职去谔贫不能雇役乃躬自操作适驾至问为谁谔前匐伏具道所以帝怜之命复官搏击愈力十一年奉使云南还命署通政司事逾年署应天府历署刑部鸿胪工部所至能其官十六年擢顺天府尹政严鸷执政忌之出为湖广按察使阅三载改山西坐事落职仁宗即位遇赦当还故官帝以谔前在湖广颇摭楚王细故乃曰谔小人也不宜玷方面谪海盐知县迁荆王长史为王府所厌苦宣德三年迁镇江府同知致仕归卒谔刚介敢言屡濒于死然性诙谲当被瘗时叹息谓其人曰吾不意今日乃死于大瓮问其故曰咄嗟而不知耶朝廷瘗人当以瓮令速死耳瘗者如其言遂得屈伸不死云　　夏时
按明外史本传时字以正钱塘人永乐十六年进士授户科给事中洪熙元年议改钞法时力言其扰市肆无裨国用疏留中钞果大沮民多犯禁议竟寝帝思时言命侍皇太子祀孝陵所过有灾伤辄白太子发粟以赈留署南京户科宣德初一日三上封事称旨命署尚宝司兼理吏礼兵刑四科视七篆无留事命核后湖黄册陈便宜十四事邳徐济宁临清武清旱以时请遣官赈之寻擢江西佥事正统三年时奏今守令多刻刑无辜伤和干纪乞令御史按察司官遍阅罪囚释冤滞逮按枉法官吏从之迁参议奏恤民六事多议行大臣交荐超擢广西左布政使前后所上又十余疏虽不尽用天下壮其敢言年未七十致仕归卒其为佥事时进知州柯暹所撰教民条约及均徭册式刊为令人皆便之生平廉洁好义亲殁庐墓有异征殁而乡人祀之名其祠曰孝廉　　黄骥
按明外史弋谦传黄骥全州人洪武中中乡举为沙县教谕永乐时擢礼科给事中尝三使西域仁宗初上疏言西域贡使多商人假托无赖小人投为从者乘驿传役人运贡物至京师赏赉优厚番人慕利贡无虚月致军民失业妨农比其使还多赍货物车运至百余辆丁男不足役及妇女所至辱驿官鞭夫隶无敢与较者乞□陕西行都司惟哈密诸国王遣使入贡者许令来京止正副使得乘驿马陕人庶少苏至西域碙砂梧桐□之类皆无益国用惟马切边需其余一切勿受则来者自稀浮费益省帝以示尚书吕震且让之曰骥尝奉使悉西事卿西人顾不悉耶骥言是其即议行后迁右通政与李锜罗汝敬抚谕交趾不辱使命还寻卒　　曹凯
按明外史本传凯字宗元益都人正统十年进士授刑科给事中磊落多壮节英宗北征谏甚力且曰今日之势大异澶渊彼文武忠勇士马劲悍今中贵窃权人心玩愒此辈不惟以陛下为孤注即怀愍徽钦亦何暇恤帝不从乘舆果陷凯恸哭竟日声彻禁庭与王竑共击马顺至死景泰中迁左给事中林聪劾何文渊周旋诏宥之凯上殿力诤二人遂下吏时令输豆得补官凯争曰近例输豆四千石以上授指挥彼受禄十余年费已偿矣乃令之世袭是以生民膏血养无功子孙而彼取息长无穷也有功者必相谓曰吾以捐躯获此彼以输豆亦获此是朝廷以我躯命等于荏菽其谁不解体乞自今惟令带俸不得任事传袭文职则止原籍带俸帝以为然命已授者如故未授者悉如凯议福建巡按许仕达与侍郎薛希琏相讦命凯往勘得其实以闻用荐擢浙江右参政时诸卫武职役军办纳月钱至四千五百余人以凯言禁止镇守都督李信擅募民为军糜饷万余石凯劾奏之信虽获宥诸助信募军者咸获罪在浙数年声甚着初凯为给事尝劾武清侯石亨亨得志修前憾遂谪凯卫经历卒　　张固
按明外史本传固字公正新喻人宣德八年进士正统初授刑科给事中改吏科进都给事中奉命抚裕州流民景泰改元迁大理右少卿镇守四川建昌有政绩三年还理寺事山东盗起遣固督捕霖潦灾流人载道固尽心赈恤盗贼弭散还卒于官固在谏职敢言吏部侍郎赵新大理卿俞士悦平江伯陈豫宁阳侯陈懋尚书金等皆被劾又劾都御史陈鉴侍郎丁铉通政使李锡各举属官出身掾吏者为知府自是掾吏不得历知府着为例英宗将北征固偕同官疏谏复辟追念之固已卒遣使谕祭官其一子子黼亦进士为御史终广西按察使　　刘炜
按明外史本传炜字有融慈溪人正统四年进士授南京刑科给事中副都御史周铨以私憾挞御史诸御史范霖杨永与尚禠等十人共劾之炜与同官卢祥等亦劾铨铨下诏狱瘐死而铨亦讦霖永及炜祥等王振素恶言官尽逮下诏狱霖永坐绞后减死他御史或戍或谪炜祥事白留任炜累进都给事中景泰四年户部以边储不足奏令罢退官非赃罪者输米二十石给之诰敕炜等言此令若行则名器不重何以励臣节且考退之官多有罢软酷虐荒溺酒色廉耻不立者非止赃罪已也赐之诰敕以何为辞若但褒其纳米则是朝廷诰敕止直米二十石何以示天下后世此由尚书金不识大体有此谬举帝立为已之山东岁歉户部以尚书沈翼习其土民瘼请令往赈及往初无方略炜因劾翼且言其地已有尚书薛希琏少卿张固镇抚又有侍郎邹干都御史王竑赈济而复益之以翼所谓十羊九牧乞还翼南京户部而专以命希琏等从之平江侯陈豫镇临清事多违制炜劾之豫被责让明年都督黄竑以易储议得帝眷奏求霸州武清县地炜等抗章言竑本蛮獠遽蒙重任怙宠妄干乞地六七十里岂尽无主者请正其罪帝宥竑遣户部主事黄冈谢往勘还奏果民产户部再请罪竑帝卒宥焉官至贵州巡抚以清慎称炜天顺初出为云南参政改广东分守惠潮二府潮有巨寇招之不服会兵进剿诛其魁改□南韶会大军征两广以劳瘁卒官　　张宁
按明外史本传宁字靖之海盐人景泰五年进士授礼科给事中七年夏帝从唐瑜等奏考核南京大小诸臣宁言京师尤根本地不当独免又言京卫带俸武职一卫至二千余人通计三万余员岁需银四十八万米三十六万并他折俸物动经百万耗损国储莫甚于此而其间多老弱不骑射之人莫若简可者补天下都司卫所缺官而悉汰其余议格不行帝得疾适遇星变诏罢明年元会百官朝参如朔望宁言四方来觐不得一睹天颜疑似之际必至讹言相惊愿勉循旧典用慰人心帝疾不能从而夺门之变作天顺中曹石窃柄事关礼科者宁辄裁损英宗以是知宁朝鲜雠杀毛怜诏宁偕都指挥武忠往解宁辞义慷慨而忠骁健张两弓折之射雁一发坠朝鲜人大惊服两人竟解其雠而还中官覃包邀与相见不往寻擢都给事中宪宗初御经筵请日以大学衍义进讲皇太后生辰姚夔等请设斋建醮百官赴坛行香宁言无益徒伤大体疏入乃止宁负志节持正议声称籍甚然不为大臣所喜英宗尝欲重用之弗果宪宗立给事中王徽以言事得罪宁率六科论救由是更与内阁忤会王竑等荐宁堪佥都御史清军职黄得旨会举多私宁予外任乃出为汀州知府期年善政具举宁才高既出守郁郁不得志竟致仕而去家居三十年言者累荐终不复召无子有二妾宁殁剪发誓死楼居不下者四十年诏旌为双节武忠女直人宣宗时尝奉使诸卫有抚安功累官都督同知　　毛弘
按明外史本传弘字士广鄞人登天顺初进士六年授刑科给事中成化三年夏偕六科诸臣上言北塞上多事正陛下宵衣旰食时乃闻退朝暇颇事逸游炮声数闻于外非禁城所宜有况灾变频仍两畿水旱川广兵革之余公私交困愿省游戏宴饮之娱停金豆银豆之赏日御经筵讲求正学庶几上解天怒下慰人心御史展毓等亦以为言皆嘉纳帝从学士商辂请自改元后建言罢官者悉录用弘请断自践阼以后召还给事中王徽等不许慈懿太后崩诏别葬弘偕魏元等疏谏未得请朝罢弘倡言曰此大事吾辈当以死谏请合大小臣工伏阙固争众许诺有退却者给事中张宾呼曰君辈独不受国恩乎何为首鼠两端乃伏哭文华门竟得如礼弘在垣中所论列最多声震朝宁帝颇厌苦之尝曰昨日毛弘今日毛弘前后所陈或不见听而弘慷慨论议无所屈钦天监正谷滨受赇当除名命输赎贬秩正一真人张元吉有罪论死诏系狱弘等皆固争终不听三迁至都给事中得疾暴卒　　丘弘
按明外史毛弘传丘弘字宽叔上杭人天顺末进士授户科给事中成化初上言水旱相仍天变屡见或征敛苛急流移未辑或土木渐兴财用不节或赏罚过当请属肆行内嬖鲜恭顺之节左右无正直之人谠言莫褒忠鲠见斥愿陛下痛加修省尽反前政因条上时务十一事帝颇纳之三年宁夏地震上修德弭灾七事明年春偕同官上言洪武永乐间以畿辅山东土旷人稀诏听民开垦永不科税迩者权豪怙势率指为闲田朦胧奏乞如嘉善长公主求文安诸县地西天佛子札实巴求静海县地多至数十百顷夫地逾百顷古者百家产也岂可徇一人私请而夺百家恒产哉帝纳其言诏自今请乞皆不许着为令札实巴所乞地竟还之民弘再迁至都给事中六年夏山东河南大旱弘请赈因言四方告灾部臣拘成例必核实始免上虽蠲租下鲜实惠请自今遇灾抚按官勘实即与蠲除从之万贵妃有宠中官梁芳陈喜争进淫巧奸人屠宗顺辈日献奇异宝石辄厚酬之糜帑藏百万计有因以得官者都人仿效竞尚侈靡僭拟无度弘偕同官疏论宗顺等罪请追还帑金严禁侈俗事下刑部尚书陆瑜因请置宗顺等于理没其赀以赈饥民帝不许但命僭侈者罪无赦然竟不能禁也京师岁歉米贵而四方游僧万数弘请驱逐以省冗食又请发太仓米减价以粜给贫民最甚者帝悉从之复言在京百兽房及清河寺诸处所育珍禽野兽日饲鱼肉米菽乞并纵放以省冗费报闻明年使琉球道卒弘风节与毛弘相似人称二弘云　　李森按明外史本传森字时茂历城人天顺六年进士授户科给事中负气敢言宪宗初请禁朝觐官科敛征求为民害者顷之言爵位天下之公器国家之大柄近有无功而晋侯伯都督者有凉德薄才位九列者有以画奕弹琴医卜技能得官职者名爵日轻官方日杂是玩公器弃大柄也自今宜择人授毋令匪才夤绿竞进已又请严军官黜陟核逃伍虚粮多报可御史谢文祥以劾姚夔下狱森偕同官救之不纳明年夏日食琼山县地震森疏陈十事未几以贵幸侵夺民产率诸给事言昔奉先帝敕皇亲强占军民田者罪毋赦投献者戍边一时贵戚莫敢犯比给事中丘弘等奏绝权贵请乞陛下亦既俯从乃外戚锦衣指挥周彧求武强武邑田六百余顷翊圣夫人刘氏求通州武清地三百余顷诏皆许之何其与前敕悖也彼溪壑难厌而畿内膏腴有限小民衣食皆出于此一旦夺之何以为生且本朝百年来户口日滋安得尚有闲田不耕不稼名为奏求实豪夺而已帝善其言而已赐者仍不问山西灾山东及杭绍嘉湖大水森等请蠲赈帝并从之万贵妃专宠后宫莫得进致帝未有储嗣言者每劝上普恩泽然未敢显言妃□也惟森抗章为言帝心愠欲假事斥之时森已再迁左给事中会户科都给事中缺吏部列森名上诏予外任部拟兴化知府犹不允乃出为怀庆通判未几投劾归不复出　　魏元
按明外史本传元字景善朝城人天顺四年进士授礼科给事中成化初万贵妃兄弟骄横元疏劾之四年慈懿太后崩将别葬元偕同官三十九人抗章极谏御史康永韶亦偕同官四十一人争之伏哭文华门竟得如礼其年九月彗星见元率诸给事上言入春以来灾异迭至近又彗星见东方光拂台垣皆阴盛阳微之证臣闻君之与后犹天之与地不可得而参贰也传闻宫中乃有盛宠匹耦中宫尚书姚夔等向尝言之陛下谓内事朕自裁置屏息倾听将及半载而昭德宫进膳未少减中宫未闻少增夫宫闱虽远而视听犹咫尺□席之微谪见悬象不可不惧且陛下富有春秋而震位尚虚岂可以宗社大讨一付之爱专情一之人而不求所以固国本安民心哉愿明伉俪之义严嫡妾之防俾尊卑较然各安其分本支百世之基实在于此四方旱潦相仍民困日棘荆襄流民所在告变陛下作民父母初无怵惕仅循故事付部施行而户部尚书马昂凡有奏报遇上意喜则曰移所司处置遇上意怒则曰事窒难行微有利害即乞圣裁首鼠依违民更何望惟亟罢征税发内帑遣官赈赡庶可少慰人心陛下崇信异教每遇生愍之辰辄重糜赀财广建斋醮而西僧札实巴等至加法王诸号赐予骈蕃出乘□舆导用金吾仗搢绅为避道奉养过于亲王悖理乱纪孰甚于此乞革夺名号遣还其国追录横赐用赈饥民仍敕寺观永不得再请斋醮以蠹国用天下之财不在官则在民今公私交困由玩好太多赏赉无节或营立塔寺或购市珍奇一物之微累价巨万国帑安得不绌愿屏绝淫巧停罢宴游诸银场及不急务悉为禁止至两京文武大臣不乏奸贪争为蒙蔽陛下勿谓其位高而不忍遽去勿谓其旧臣而姑且宽容宜令各自陈免用全大体其贪位不去者则言官纠劾而臣等滥居言路无补于时亦望罢归为不职戒帝优诏褒答之然竟不能用元屡迁都给事中出为福建右参政巡视海道严禁越海私贩巨商以重宝赂元怒叱出之母忧归庐墓三年复除江西参政卒　　王瑞
按明外史本传瑞字良璧望江人成化五年进士授吏科给事中尝于文华殿抗言内宠滋甚词气鲠直帝震怒同列战栗瑞无惧色十五年疏请令天下进表官各陈地方利病帝恶其纷扰杖之湖广江西抚按官以所部灾伤盗起请免有司朝觐瑞等言岁祲民困由有司不职正当加罪乃为请留正官既留则人才进退何由审辨是朝觐考察两大典皆从此废坏矣帝然其言即命吏部禁之进都给事中言三载黜陟朝廷大典今布按二司贤否由抚按牒报其余由布按评覆任情毁誉多至失真举劾谬者请连坐十九年冬瑞以传奉冗员淆乱仕路率同官奏曰祖宗设官有定员初无幸进之路近始有纳粟冠带之制然止荣其身不任以职今幸门大开鬻贩如市恩典内降遍及胥吏矣武阶荫叙下逮白丁或选期未至超越官资或外任杂流骤迁京职以至□养贱夫市井童稚皆得攀缘妄窃名器逾滥至此有识寒心伏睹英庙复辟景泰幸用者率皆黜罢陛下临御天顺冒功者一切革除乞断自宸衷悉皆斥汰以存国体御史张稷等亦言比来末流贱技妄厕公卿屠狗贩缯滥居清要文职有不识一丁武阶亦未挟一矢白徒骤贵阅岁频迁或父子并坐一堂或兄弟分踞各署甚有军匠逃匿易姓进身官吏犯赃隐罪希宠一日而数十人得官一署而数百人寄俸自古以来有如是之政令否也帝得疏意颇动居三日贬李孜省凌中等四人秩夺黄谦钱通等九人官人心快之明年正月太监尚铭罢斥而其党李荣萧敬犹用事瑞等复奏劾之不从瑞居谏垣十余年迁湖广右参议谢病归卒　　李俊
</div>
    <div class="pagination">
<a href="官常典给谏部_page2.html">上一页</a><a href="官常典给谏部.html">1</a><a href="官常典给谏部_page2.html">2</a><span class="current-page">3</span><a href="官常典给谏部_page4.html">4</a><a href="官常典给谏部_page5.html">5</a><a href="官常典给谏部_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
