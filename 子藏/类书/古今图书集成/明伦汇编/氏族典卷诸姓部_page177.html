<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 177 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 177 页/共 899 页</h1>
    <div class="content">注
谢承书曰珪字
汉瑜举孝廉剧令去官举茂才济北相
　　陈纲
按尚友录纲字仲卿少与同郡张宗同受学南阳及纲以母丧归宗为刘元所杀纲免丧复往南阳值元醉卧遂杀之自拘有司会赦得免　　陈临
按尚友录临字子然香山人为苍梧太守推诚而理尝有杀人者为吏所获临知其无嗣令其妻侍狱中后产一男郡人歌曰苍梧府君惠及死能令死人不绝嗣　　陈稚升
按尚友录稚升苍梧太守政事多暇尝临水钓鱼民醇讼简与之相安　　陈安世
按尚友录安世京兆人禀性慈仁家贫为权叔本家佣赁叔本好道有二仙人托为书生从叔本游叔本意怠二仙曰几成而败矣见安世笃实曰汝好道乎曰好二人与约明日早会大树下以药二丸与之服不复食但饮水叔本知其得仙反师事之后安世白日升天　　陈震
按蜀志陈震传震字孝起南阳人也先主领荆州牧辟为从事部诸郡随先主入蜀蜀既定为蜀郡北部都尉因易郡名为汶山太守转在犍为建兴三年入拜尚书迁尚书令奉命使吴七年孙权称尊号以震为卫尉贺权践阼诸葛亮与兄瑾书曰孝起忠纯之性老而益笃及其赞述东西欢乐和合有可贵者震入吴到武昌孙权与震升坛歃盟交分天下以徐豫幽青属吴并凉冀兖属蜀其司州之土以函谷关为界震还封城阳亭侯十三年卒子济嗣　　陈祗
按蜀志董允传陈祗代允为侍中与黄皓互相表里皓始预政事祗死祗字奉宗汝南人许靖兄之外孙也少孤长于靖家弱冠知名稍迁至选曹郎矜厉有威容多技艺挟数术费祎甚异之故超迁继允内侍吕乂卒祗又以侍中守尚书令加镇军将军祗上承主指下接阉竖深见信爱景耀元年卒谥曰忠侯赐子粲爵关内侯拔次子裕为黄门侍郎　　魏
　　陈琳
按魏志王粲传粲与广陵陈琳字孔璋友善琳前为何进主簿进欲诛诸宦官太后不听进乃召四方猛将并使引兵向京城欲以劫恐太后琳谏进不纳其言竟以取祸琳避难冀州袁绍使典文章袁氏败琳归太祖太祖爱其才以为司空军谋祭酒管记室军国书檄多琳所作徙门下督卒　　陈容
按魏志臧洪传洪邑人陈容少为书生亲慕洪随洪为东郡丞城未败洪遣出绍令在座见洪当死起谓绍曰将军举大事欲为天下除暴而专先诛忠义岂合天意臧洪发举为郡将奈何杀之绍惭左右使人牵出谓曰汝非臧洪俦空复尔为容顾曰夫仁义岂有常蹈之则君子背之则小人今日宁与臧洪同日而死不与将军同日而生复见杀在绍座者无不叹息　　陈登
按魏志张邈传陈登者字元龙在广陵有威名掎角吕布有功加伏波将军年三十九卒注
登忠亮高爽
沈深有大略少有扶世济民之志博览载籍雅有文艺旧典文章莫不贯综年二十五举孝廉除东阳长养耆育孤视民如伤是时世荒民饥州牧陶谦表登为典农校尉乃巡土田之宜尽凿溉之利&#稻丰积奉使到许太祖以登为广陵太守令阴合众以图吕布登在广陵明审赏罚威信宣布海贼薛州之群万有余户束手归命未及期年功化以就百姓畏而爱之登曰此可用矣太祖到下邳登率郡兵为军先驱时登诸弟在下邳城中布乃质执登三弟欲求和同登执意不挠进围日急布刺奸张弘惧为后累夜将登三弟出就登布既伏诛登以功加拜伏波将军甚得江淮间欢心于是有吞灭江南之志孙策遣军攻登于匡琦城贼初到旌甲覆水群下咸以今贼众十倍于郡兵恐不能抗可引军避之与其空城水人居陆不能久处必寻引去登厉声曰吾受国命来镇此土昔马文渊之在斯位能南平百越北灭群狄吾既不能遏除凶慝何逃寇之为邪吾其出命以报国仗义以整乱天道与顺克之必矣乃闭门自守示弱不与战将士衔声寂若无人登乘城望形势知其可击乃申令将士宿整兵器昧爽开南门引军诣贼营步骑抄其后贼周章方结阵不得还船登手执军鼓纵兵乘之贼遂大破皆弃船迸走登乘胜追奔斩掳以万数贼忿丧军寻复大兴兵向登登以兵不敌使功曹陈矫求救于太祖登密去城十里治军营处所令多取柴薪两束一聚相去十步纵横成行令夜俱起火火然其聚城上称庆若大军到贼望火惊溃登勒兵追奔斩首万级迁登为东城太守广陵吏民佩其恩德共拔郡随登老弱襁负而追之登晓语令还曰太守在卿郡频致吴寇幸而克济诸卿何患无令君乎孙权遂跨有江外太祖每临大江而叹恨不早用陈元龙计而令封豕养其爪牙文帝追美登功拜登息肃为郎中　　陈宫
按鱼氏典略宫字公台东郡人也刚直烈壮少与海内知名之士皆相连结及天下乱始随太祖后自疑乃从吕布为布画策布每不从其计下邳败军士执布及宫太祖皆见之与语平生故布有求活之言太祖谓宫曰公台卿平常自谓智计有余今竟何如宫顾指布曰但坐此人不从宫言以至于此若其见从亦未必为禽也太祖笑曰今日之事当如何宫曰为臣不忠为子不孝死自分也太祖曰卿如是奈卿老母何宫曰宫闻将以孝治天下者不害人之亲老母之存否在明公也太祖曰若卿妻子何宫曰宫闻将施仁政于天下者不绝人之祀妻子之存否亦在明公也太祖未复言宫曰请出就戮以明军法遂趋出不可止太祖泣而送之宫不还顾宫死后太祖待其家皆厚于初　　陈群
按魏志陈群传群字长文颍川许昌人也祖父实父纪叔父谌皆有盛名刘备临豫州辟群为别驾举茂材除柘令不行随纪避难徐州太祖辟群为司空西曹掾属除萧赞长平令父卒去官后以司徒掾举高第为治书侍御史转参丞相军事魏国建迁为御史中丞转为侍中领丞相东西曹掾文帝即王位封群昌武亭侯徙为尚书及践祚迁尚书仆射加侍中徙尚书令进爵颍乡侯帝征孙权至广陵使群领中领军帝还假节都督水军还许昌以群为镇军大将军领中护军录尚书事帝寝疾群与曹真司马宣王等并授遗诏辅政明帝即位进封颍阴侯顷之为司空录尚书事青龙四年薨谥曰靖侯子泰嗣　　陈矫
按魏志陈矫传矫字季弼广陵东阳人也避乱江东及东城辞孙策袁术之命还本郡太祖辟为司空掾属除相令征南长史彭城乐陵太守魏郡西部都尉迁魏郡太守大军东征入为丞相长史军还复为魏郡转西曹属从征汉中还为尚书文帝践祚转署吏部封高陵亭侯迁尚书令明帝即位进爵东乡侯车驾尝卒至尚书门矫跪问帝曰陛下欲何之帝曰欲案行文书耳矫曰此自臣职分非陛下所宜临也若臣不称其职则请就黜退陛下宜还帝惭回车而反其亮直如此加侍中光禄大夫迁司徒景初元年薨谥曰贞侯子本嗣　　陈本
按魏志陈矫传矫子本历郡守九卿所在操纲领举大体能使群下自尽有统御之才迁镇北将军假节都督河北诸军事薨子粲嗣　　陈泰
按魏志陈群传群子泰字元伯青龙中除骑侍郎正始中徙游击将军为并州刺史加振威将军使持节护匈奴中郎将京邑贵人多寄宝货因泰市匈奴婢泰皆挂之于壁不发其封及征为尚书悉以还之嘉平初代郭淮为雍州刺史加奋威将军淮薨泰代为征西将军假节都督雍凉诸军事后征为尚书右仆射典选举加侍中光禄大夫吴大将孙峻出淮泗以泰为镇军将军假节都督淮北诸军事军还转为左仆射诸葛诞作乱寿春司马文王率六军军丘头泰总署行台泰前后以功增邑二千六百户赐子弟一人亭侯二人关内侯景元二年薨追赠司空谥曰穆侯子恂嗣恂薨无嗣弟温绍封　　陈温
按魏志陈群传群子泰泰子温咸熙中开建五等以泰着勋前朝改封温为慎子　　吴
　　陈端
按吴志张纮传陈端字子正&#与张纮见待于孙策参与谋谟　　陈武
按吴志陈武传武字子烈庐江松滋人孙策在寿春武往修谒时年十八长七尺七寸因从渡江征讨有功拜别部司马及权统事转督五校累有功劳进位偏将军建安二十年从击合肥奋命战死权哀之自临其葬　　陈桃
按虞翻别传翻初立易注奏上曰郡吏陈桃梦臣与道士相遇散发被鹿裘布易六爻烧其三以饮臣　　陈修按吴志陈武传武子修有武风年十九权召见奖厉拜别部司马为校尉建安末追录功臣后封都亭侯为解烦督黄龙元年卒　　陈表
按吴志陈武传武子表字文奥武庶子也少知名与诸葛恪顾谭张休等并侍东宫徙太子中庶子拜翼正都尉迁无难右部督封都亭侯以继旧爵表皆陈让乞以传修子延权不许嘉禾三年诸葛恪领丹阳太守讨平山越以表领新安都尉表在官三年广开降纳得兵万余人拜偏将军进封都乡侯年三十四卒子敖　　陈敖
按吴志陈武传武子表表子敖年十七拜别部司马敖卒修子延代　　陈延
按吴志陈武传武子修修子延为司马代敖
　　陈永
按吴志陈武传武子修修子永将军封侯
　　晋
　　陈骞
按晋书陈骞传骞临淮东阳人也父矫魏司徒矫本广陵刘氏为外祖陈氏所养因而改焉骞沉厚有智谋初矫为尚书令侍中刘见幸于魏明帝谮矫专权矫忧惧骞曰主上明圣大人大臣今若不合意不过不作公耳后帝意果释骞起家尚书郎迁中山安平太守并着称绩征为相国司马长史御史中丞迁尚书封安国亭侯蜀贼寇陇右以尚书持节行征蜀将军会诸葛诞之乱复以尚书行安东将军寿春平拜使持节都督淮北诸军事进爵广陵侯转都督豫州诸军事豫州刺史又转都督江南诸军事徙都督荆州诸军事征南大将军封郯侯武帝受禅以佐命勋进车骑将军封高平郡公迁侍中大将军出为都督扬州诸军事咸宁初迁太尉转大司马骞累处方任为士庶所怀三年入朝乞骸骨固请许之元康二年薨赠太傅谥曰武子舆嗣爵　　陈稚
按晋书陈骞传骞弟稚与其子舆忿争说骞子女秽行骞表徙弟　　陈邵
按晋书陈邵传邵字节良东海襄贲人也郡察孝廉不就以儒学征为陈留内史累迁燕王师撰周礼评甚有条贯行于世泰始中诏曰燕王师陈邵清贞洁静行着邦族笃志好古博通六籍耽悦典诰老而不倦宜在左右以笃儒教可为给事中卒于官　　陈寿
按晋书陈寿传寿字承祚巴西安汉人也少好学师事同郡谯周仕蜀为观阁令史宦人黄皓专弄威权大臣皆曲意附之寿独不为之屈由是屡被谴黜遭父丧有疾使婢丸药客往见之乡党以为贬议及蜀平坐是沉滞者累年司空张华爱其才举为孝廉除佐著作郎出补阳平令撰蜀相诸葛亮集奏之除着作郎领本郡中正撰魏吴蜀三国志凡六十五篇时人称其有良史之才张华将举寿为中书郎荀勖忌华而疾寿遂讽吏部迁寿为长广太守辞母老不就杜预将之镇复荐之于帝授御史治书以母忧去职母遗言令葬洛阳寿遵其志又坐不以母归葬竟被贬议后数岁起为太子中庶子未拜元康七年病卒时年六十五　　陈训
按晋书陈训传训字道元历阳人少好秘学天文算历阴阳占候无不毕综尤善风角孙皓以为奉禁都尉使其占候皓政严酷训知其必败而不敢言寻而吴亡训随例内徙拜谏议大夫俄而去职还乡年八十余卒　　陈悝
按晋书陈骞传骞攻拔吴枳里城破涂中屯戍赐骞兄子悝爵关中侯　　陈舆
按晋书陈骞传骞子舆字显初拜散骑侍郎洛阳令迁黄门侍郎历将校左军将军大司农侍中坐与叔父不睦出为河内太守舆虽无检正而有力致卒子植嗣　　陈方期
按尚友录方期字长年以孝行称太康中辟为功曹不就亲丧号泣几灭性一日假寐若有人曰无益存亡愿择出处既寤终身不仕　　陈敏
按晋书陈敏传敏字令通庐江人也少有干能以部廉吏补尚书仓部令史及赵王伦篡逆三王起义兵久屯不散京师仓廪空虚以敏为合肥度支迁广陵度支以功为广陵相时惠帝幸长安四方交争敏遂有割据江东之志父亡去职东海王越当西迎大驾承制起敏为右将军假节前锋都督敏因中国大乱收兵据历阳会吴王常侍甘卓自洛至教卓假称皇太弟命拜敏为扬州刺史并假江东首望顾荣等四十余人为将军郡守敏为息娶卓女遂相为表里敏弟昶恢斌东略诸郡遂据有吴越之地以己为都督江东军事大司马楚公封十郡加九锡敏凡才无远略一旦据有江东刑政无章不为英俊所服顾荣之徒常惧祸败遣使密报征东大将军刘准遣兵临江己以内应荣又说甘卓卓遂背敏敏率万余人将与卓战未获济荣以白羽扇麾之敏众溃散敏单骑东奔至江乘为义兵所斩于是会稽诸郡并杀敏诸弟无遗焉　　陈准
按陈书高祖本纪高祖汉太丘长陈实之后也世居颍川实元孙准晋太尉准生匡匡生达永嘉南迁为丞相掾历太子洗马出为长城令悦其山水遂家焉达生康复为丞相掾康生盱眙太守英英生尚书郎公弼公弼生步兵校尉鼎鼎生散骑侍郎高高生怀安令咏咏生安城太守猛猛生太常卿道巨道巨生皇考文赞　　陈植
按晋书陈骞传骞子舆舆子植字弘先官至散骑常侍卒子粹嗣　　陈粹
按晋书陈骞传骞子舆舆子植植子粹永嘉中遇害孝武帝以骞元孙袭爵卒弟子浩之嗣宋受禅国除　　陈元达按晋书刘元海载记元达字长宏后部人也本姓高以生月妨父故改云陈少而孤贫常躬耕兼诵书至年四十不与人交通及元海僭号征为黄门郎在位忠謇屡进谠言及其死也人尽&#之　　陈頵
按晋书陈頵传頵字延思陈国苦人也少好学有文义父欣立宅起门頵曰当使容马车欣笑而从之仕为郡督邮检获隐匿者三千人为一州尤最太守刘享拔为主簿州辟部从事乘马车还家宗党荣之元康中举孝廉而州将留之頵荐同县焦保州乃辟保齐王冏起义州遣頵将兵赴之拜驸马都尉遭贼避难于江西历阳内史朱彦引为参军镇东从事中郎袁琇荐頵于元帝迁镇东行参军事典法兵二曹建兴初制版补录事参军頵以孤寒数有奏议朝士多恶之出除谯郡太守太兴初以疾征久之白衣兼尚书后拜天门太守殊俗安之选腹心之吏为荆州参军若有调发动静驰白故恒得宿办陶侃征还頵先至巴陵上礼侃以为能表为梁州刺史绥怀荒弊甚有威惠梁州大姓互相嫉妒说頵年老耳聋侃召頵还以西阳太守蒋代之年六十九卒　　陈安
按晋书刘曜载记刘曜围陈安于陇城安败走陕中曜使将军平先追之于陕中格战安左手奋七尺大刀右手执丈八蛇矛近则刀矛俱发远则双带鞬服左右驰射平先亦壮健绝人与安搏战三交夺其矛遂斩于涧曲时人为陇上之歌曰陇上壮士有陈安躯干虽小腹中宽爱养将士同心肝　　陈良
按水经注晋都水使者陈良凿运渠从洛口入注九曲至东阳门　　陈遗
按尚友录遗吴郡人性至孝母好食铛底焦饭遗作郡主簿恒装一囊每煮食辄贮录焦饭归以遗母后值孙恩作乱吴郡袁府君崧即日便进征遗已聚得数斗焦饭未及归家遂带以从军战于沪渎而败军人溃散逃走山泽皆多饿死遗独以焦饭得活人以为纯孝之报也母昼夜号泣目为失明耳无所闻遗还入户再拜号咽母豁然即明后又为河南孝廉　　陈刃按后燕录刃河北人仕于垂失其官爵


　陈姓部列传十一
　　明三
　　陈钢
按明外史陈钢传钢字坚远应天人举成化元年乡试授黔阳知县钢病民争吁神愿减己算益钢寿迁长沙通判监修吉王府第工成王赐之金帛不受弘治元年丁母忧归卒黔阳长沙并祠祀之　　陈鼎
按曹州志鼎字孟安成化元年以诗经魁山东明年登进士知浙江龙游县三载擢监察御史巡按南畿奏改太仓为州民便之所至摧奸击暴虽权要不挠仕终湖广按察司副使　　陈锐
按明外史陈瑄传瑄孙豫豫子锐成化初分典三千营及团营寻佩平蛮将军印总制两广移镇淮扬总督漕运弘治初入总神机营掌左军府寻总五军营累加太傅兼太子太傅十三年火筛寇大同锐以总兵官佩将军印出援剿锐拥兵自守御史交章言锐畏懦乃夺锐岁禄闲住明年卒　　陈惠
按龙溪县志惠字启顺成化二年进士授监察御史擢知广信府以清慎勤自励三载卒于官　　陈琦
按苏州府志琦字粹之吴县人成化丙戌进士授南京大理寺副历寺正擢江西佥事迁贵州副使罢归吴中家具萧然日与学者讲解经义有感触处辄发于诗所著有冷庵集　　陈锺
按陕西通志锺兰州卫左所正千户尝誓以死报国成化四年从大军征叛贼满俊于石城临阵呼副千户李旺而前曰朝廷作养武臣恩典甚重此地不尽力将何以报国乎遂挥兵奋击力战同死于阵天下壮之　　陈琮
按陕西通志琮河州卫指挥佥事成化戊子领军攻石城奋勇当先为流矢所中死之　　陈纪
按福州府志纪字叔振闽县人成化己丑进士选翰林院庶吉士授河南道监察御史巡视京城按两浙盐法提督北畿学政所至厘宿弊不畏强御升陕西按察使兴利除害清出滞狱八百余迁右佥都御史巡抚宣府威令振肃边境晏如寻入佐院为副都御史致仕卒谕祭葬　　陈&#
按广东通志&#顺德人成化己丑以进士改庶吉士授监察御史时宦官汪直管西厂横恣罗织商辂项忠论罢之已而复用&#偕郭和疏诤不听出按云南有王射者怙直势诈称使者王&#械归于京师直党钱能镇守云南大恣威焰&#弗为礼会能掠取镇内宝石子女诸不法&#遂劾能与直朋邪相倚启衅害民直阴持之逮&#论治谪戍居庸其子上书讼冤及言官论救放归是时&#直声闻天下　　陈金
按明外史陈金传金字汝砺应城人徙武昌祖坦夔州知府父琳广西佥事金举成化八年进士除婺源知县擢南京御史弘治初出按浙江迁山西副使历云南左布政使讨平竹子箐叛苗十三年就拜右副都御史巡抚其地召为南京户部右侍郎正德改元给事中周玺等劾不职大臣金与焉诏留任寻以右都御史总督两广军务马平洛容獞猖獗金发兵征之俘斩八千余人进左都御史迁南京户部尚书召为左都御史未闻命以母丧归六年春江西盗起诏起复金故官总制军务南畿浙江福建广东湖广文武将吏俱隶焉许便宜从事半岁间剿贼几尽奏捷加太子少保荫子锦衣世百户金累破剧贼然所用之兵贪残嗜杀剽掠甚于贼士民皆深怨焉两京言官交章劾金乃召金还以俞谏代金遂请终丧去十年再起督两广军务府江贼王公珣等为乱金集诸道兵讨之斩公珣大有俘获加少保复以饶平捷诏子先受荫者进一秩金承召还朝得疾归诏强起之十四年入掌都察院事世宗立请老命乘传还久之卒　　陈寿
按明外史陈寿传寿字本仁其先新淦人祖志弘洪武间代兄戍辽东遂籍宁远卫寿少贫甚得遗金坐夜分还其主登成化八年进士授户科给事中劾万贵妃兄弟及中官梁芳僧继晓系诏狱得释屡迁都给事中弘治元年王恕为吏部擢寿大理丞刘吉憾恕讽御史劾寿不习刑名冀以罪恕竟调寿南京光禄少卿就转鸿胪卿十三年以右佥都御史巡抚延绥火筛盗边袭击奏捷十六年以右副都御史掌南院正德初刘瑾矫诏逮南京科道寿抗章论救瑾怒罢其官中官廖堂镇陕西贪暴杨一清以寿刚果九年正月起抚其地堂爪牙数十辈散府县渔利寿命捕之皆逃归其秋拜南京兵部侍郎逾年乞骸骨就进刑部尚书致仕嘉靖改元诏进一品阶遣有司存问时年八十有三寿清廉自持历官四十年无家可归寓南都所居不蔽风雨其卒也尚书李充嗣府尹寇天叙为之敛　　陈璧
按山西通志璧字瑞卿太原左卫籍成化壬辰进士授嘉兴知县性抗直不折节权贵凡上司以事临者与辨析民情利病侃侃不辍因荐擢江西道监察御史益励风裁论事常持大体台纪克振进山东兵备副使扼临清漕河所经实要冲之地百需蛊弊一切裁省有贵珰难餍于民璧折以法珰恚怒击其首竟莫能夺至均徭役剔奸宄掖良善清武备清源一带德如父母寻进本司廉使禁罚赎绳贪墨其倚法为奸有所侵牟者黜弗贷境内诸猾悉敛戢无敢弄手升南京太仆寺卿两京岁取备用万匹南直止三分多准折价以便寄养璧从容处分州县无扰三年升右副都御史整饬蓟州等处边备兼抚顺永三府即勇退以养&#归家璧性孝友重行谊待兄千户某如父尝以御史居家因微谴受扑无难色官山东时有佥事某为御史时有隙及卒倾赀敛之人皆高其义　　陈睿按泉州府志睿字邦献惠安人成化乙未进士授揭阳知县居六年征入为户部主事督粮太仓又监兑于两浙转员外郎历郎中以老成练达称积资升四川参议丁内艰归服除除湖广提督太和宫兼分守下荆南道以清白着闻有剧贼号&#平王者聚众劫掠调兵征剿睿督运粮饷措办有方以军功升俸转贵州参政会云南大雾连旬廷遣侍郎樊莹考察云贵二省官吏睿赍圣节表之京道遇樊不为之诎樊衔之以年老考睿睿安受之不色愠　　陈奂
按漳浦县志奂成化乙未进士授工部主事升员外郎监济宁闸及浙江商税督北畿山东河务俱以才干见称弘治庚戌沿边告警军粮匮乏改户部郎中奉敕往督催督有方应期而办升贵州参议都匀寇起当道命掌司事征发及时粮运不绝军赖以济贼平乞归　　陈振
按万姓统谱振字时起鄞人生而静慧成童为郡庠诸生辄有声成化辛丑举进士宰吴县县故剧邑镇以廉平门罔私谒政清讼理升监察御史所至皆着风采转云南副使迁苑马寺卿寻上章乞骸骨会有命徙官遂以山东右布政致仕初逆瑾窃柄诸以事至京者多执贽其门而振起家艰赴部独不见瑾瑾心衔之比至云南值边寇煽乱设策冒矢石执讯获丑南诏肃清瑾索其瘢不得名且益显平生危言危行好胜者辄逊不争明于界分恒以礼法自防即丝毫无少贷假于官于家截如也历仕凡三十年免而归田室庐萧然蔬粝仅给足不逾户阈口不及时事亲故罕得见其面已而子孙死丧且尽病卧一榻终不干于人竟无省恤之者遂饿而死　　陈周
按无锡县志周字文美本嘉定人其先世有与道衍善者道衍佐文皇帝靖难遂匿姓名避居邑之宅仁乡因为无锡人周成化十七年进士授户部主事督漕奏蠲浙闽逋税出为河南参政周王侵民田周悉理还之王以是衔周会周朝谒留之便殿将辱之周不为屈遂出　　陈宣
按浙江通志宣字文德平阳人成化辛丑进士授工部主事升刑部郎中以同列章霆事株累谪彝陵州升河南知府署后多旷地削为圃见仆挥锄有声令掘之得藏金即白台臬悉以充边饷晋云南左参政致仕归所著有潜斋集　　陈铠
按河南通志铠祥符人性至孝家贫妻死矢不复娶父尝遘痿痹疾十余年铠躬执炊爨亲调汤药朝夕扶抱无少懈比卒哀毁骨立其季父老而无子铠请复同居侍养如父事闻成化十八年旌表　　陈世良
按浙江通志世良字崇之号青屿临海人成化癸卯荐于乡登丁未进士授乐安令宿弊尽革内艰去服阕补南和令当道交章荐举擢监察御史时逆瑾干政抗疏言之为瑾所忌正德二年迁南京大理寺右丞瑾败擢为大理少卿六年拜右佥都御史兼管操江宪度振肃适流贼猖獗悉心防御申明号令所至克捷屡疏乞归杜门却扫正德十三年起应天府尹未任卒于家所著有青屿稿奏议等书　　陈希文
按广东通志希文字载道南海人成化癸卯举于乡乙丑令武清县凡利于民次第举行期年而邑治部使者交荐之拜太仆寺丞庚午领常盈库银二万两往大同买马给散军士兼阅帑得欺匿银三万以闻归途遇刘六刘七齐彦明之乱行次定州城中惊骇士夫耆老拥入行台问计即登城号召发公廪以给贫民城守者有无赖子阴与贼通擒缚以徇民遂坚志固守贼环攻三日知有备乃去至真定贼已抵近郊守官闭城遣人察识希文乃启钥希文按辔徐行驱民先入民多得安堵寻奏核真定等府寄库养马余地银干没者治如律上从之丙子出为湖广常德知府修理河渠兴振学校居三年述职如京解官归卒　　陈经纶
按广东通志经纶字汝学新会人少&#悟弱冠领成化癸卯乡荐第一登进士奉使广西暇与士子讲易一时宗之寻授南京户部主事以事忤权贵谪象州同知至则抚定猺民修学劝教抚按疏荐之寻卒于官士民哀焉所著有寒泉遗稿　　陈仁
按明外史韩文传文为户部尚书时清宫旧奄马永成等八人号八虎日导帝狗马鹰兔歌舞角抵不亲万几文偕诸大臣伏阙上言刘瑾等大惧环哭帝前帝色动诏瑾入司礼永成等分据要地而大权悉归瑾矣瑾恨文甚日令人伺文过逾月有以伪银输内库者遂以为文罪诏致仕谪郎中陈仁为钧州同知仁字子居莆田人成化末进士弘治中官户部郎中正德初瑾以赝银事坐尚书文罪仁并谪后迁南京兵部员外郎瑾诛累擢至浙江右布政使　　陈震
按陕西通志震字文静庆阳人成化丁未进士弘治初拜监察御史风裁凛然凡所按行平冤释逮时称真御史历官兵部侍郎总制大同诸边素精兵法六壬之学善骑射远人不敢犯边　　陈遵毅
按江西通志遵毅字贵弘庐陵人成化进士授行人升四川监察御史宪庙时宦官汪直用事遵毅连章弹劾谪令遂平嘉定升庆远太守多异绩　　陈礼恭
按广东通志宋嘉定初保昌人陈公佑与弟汝宾同爨至成化中裔孙礼恭遵其遗矩不变历年三百世十二食指百计内外雍睦绝无间言其家习尚淳朴规范整肃世以义族称之　　陈元宪
按福州府志元宪字一章连江人弘治己酉乡荐授崇明令擢临江判会大帽山贼掠诸郡县元宪以兵讨贼俘获甚众后迁云南提举以亲老丐归　　陈翥
按高淳县志翥崇教乡人弘治四年京兆冀公绮行度县基从翥议建于镇山之阳筮日启土术者谓首事者当伤众皆惧避去欲以犯重辟者当之翥奋然进曰此事而可属之罪人乎翥请以身祷祷之三日竟死　　陈垣
按浙江通志垣字子崇性资&#异弘治壬子领乡荐授泾县教谕以行谊廉耻率诸生转国子助教甫三载当道论荐例得台谏以母老愿就闲秩擢汝府长史居无何上疏乞归养王谕留不得已乃请分禄已而忧念成疾既革谆谆语惟曰我不孝我不孝卒年五十有四　　陈玉
按沂州志玉字德卿沂州人生而&#敏幼孤事母以孝闻长博涉经史攻声律为人廉介恭谨登弘治癸丑进士改庶吉士授监察御史清正敢言督学畿内重行检正文体擢浙江按察副使丁母忧起复福建皆督学政累官都御史勋着边陲功施社稷时逆瑾擅权威震中外人争首鼠玉独秉正不阿宁藩谋逆大臣多受馈遗为所结纳玉贰本兵一切谢绝之迨掌宪留都纪纲振肃寮采耸瞻朝廷赖以舒南顾虑再疏辞荣特赐手敕褒美乘传还乡　　陈茂烈
按明外史陈茂烈传茂烈字时周莆田人年十八作省克录谓颜之克己曾之日省学之法也弘治八年举进士奉使广东受业陈献章之门献章语以主静之学退而作静思录寻授吉安府推官入为监察御史以母老终养供母之外不办一帷治畦汲水身自操作太守闻其劳进二卒助之三日遣之还吏部以其贫禄以晋江教谕不受母卒茂烈亦卒　　陈璘
按山西通志璘字邦瑞阳曲人弘治癸丑进士除太常博士孝宗享南郊见其气宇周旋甚悦有宝镪之赐选监察御史巡居庸诸关躬历险厄疏可城守者立将官增戍兵为千百年计再按山东论罢矿役导蔡河入漕修阙里孔庙上遣官立御制碑文特嘉其绩迁浙江佥事摘发兴除不异山东寻转陕西苑马少卿马益繁息少师杨总制三边荐其贤迁参政督军饷边储大足而民称便转河南按察使时豪猾交纳宗室侵越法制及发觉又依凭城社人皆苦之璘下令自今敢匿人者连坐捕获悉正其罪境内肃然镇守王太监残墨特甚面责之王遂自戢迁右布政转左布政经济大略益着升都御史巡抚湖广以边才改延绥缮城堡利器械足仓库募戍兵选将官以斩获功武皇降敕奖励又以边墙功赐金帛复以大斩获赐蟒衣三袭会江彬导天子驻跸延绥彬党横甚璘执大体酌时宜彬不敢肆其党戴钦简傲璘手击之时称为真都御史引疾乞归报曰璘素有才誉有疾善自调理以副委任未几父母讣先后至哀毁灭性以天子南巡廷议上郡北边重镇夺情候代寻武皇上宾言官谓都御史宜罢诏从之得归旋诏进阶正奉大夫　　陈策
按无锡县志策字嘉言弘治六年进士历户部郎中承命督江浙广东逋税&#月报足出知饶州姚源峒寇与官军相持五年不下策入其巢谕降之会寇复叛策连战败之以其地僻远疏置万年县以镇之夷患乃已调守严州擢福建左参政奉命征汀漳寇道出同安降其剧贼苏世浩事闻加俸一级迁江西左布政使致仕　　陈天祥
按吴江县志天祥字元吉其先隶武功卫弘治八年举顺天乡试明年成进士授青州府推官入为监察御史迁西安府知府历山东按察司副使整饬天津兵备流贼刘六等聚众转劫天祥严守要害以功加太仆寺少卿时朝廷命都督张俊率精锐援天津天祥与夹攻俘斩甚众进左佥都御史贼平征还巡抚贵州洞苗乱天祥攻破诸寨擒斩六千余级敌寇宣大命总督军务却敌进左副都御史改督陕西三边寻奉命理闽浙盐道过吴江卒于家　　陈琳
按兴化府志琳字玉畴彦回侄孙弘治丙辰进士改庶吉士授监察御史遇事侃侃不避督南畿学政上疏陈端本修政十五事咸切治体正德初逆瑾乱政顾命大臣刘健谢迁并去位言官戴铣等被逮琳上惜老成宥狂直以全圣德疏谪揭阳县丞瑾诛起嘉兴府同知寻擢知府未几晋山东提学副使擢河南布政司参政又擢广东左右布政嘉靖初录先朝言事淹滞诸臣琳拜都察院右副都御史巡抚江西改南京大理寺卿升南京兵部右侍郎卒谕祭葬　　陈文试按福州府志文试字道衡长乐人弘治丙辰进士授临川令首除豪猾政声大着选监察御史际孝庙励精治道乐闻谠言文试陈敬天修学十二事多见采行　　陈则
按广东通志则字养新南海人禀性端方举弘治辛酉乡荐授定州学政教士有方擢国子监学正转博士癸酉典试福建乡闱迁北台御史立朝忠直能谏前后疏劾权珰刘瑾贵幸江彬钱宁欺罔之罪朝端动色巡视东城执法不阿嬖寺敛迹出按保定继巡湖广所至举贤惩奸释冤摘滞除荆州重税特纠内监抽分世宗继统巨珰南迎宫眷多纵肆则密疏劾奉旨纽珰解京楚民赖安复命掌河南加光禄寺少卿致仕　　陈璧
按山西通志璧大谷人弘治壬戌进士除行人司副屡使亲藩不受馈遗升刑部员外郎累谳大狱不阿权贵升陕西左参议会汉中捣贼之乱督军馈饷升湖广兵备副使剿猺蛮有功加从三品俸抚治荆襄郧汉等处流民守制回籍卒赠南京吏部尚书　　陈实按广东通志实字秀卿琼山人弘治壬戌进士逆瑾用事家居数年足迹不入城市瑾败起授南京江西道御史改北御史出按徽宁诸郡有权宦强取芜湖民苇洲为业实论奏还民于是出为常州知府政务爱民有古循吏风卒于官　　陈霆
按浙江通志霆德清人弘治壬戌进士授给事中抗直敢言以忤逆瑾逮狱谪判六安瑾诛复起历迁山西学政以师道自任士习丕变雅好诗文着水南集百余卷　　陈缟
按郴州志缟字美中乡举任泰和训导升奉化知县擢监察御史督理两淮盐政陈盐法十二事巡按贵州卒于道着有西昌北上诸稿　　陈九畴
按明外史陈九畴传九畴字禹学曹州人倜傥多权略自为诸生即习武事弘治十五年举进士除刑部主事正德初录囚南畿忤刘瑾谪阳山知县瑾败复官历郎中迁肃州兵备副使总督彭泽之赂土鲁番也遣哈密都督写亦虎仙往写亦虎仙通贼番酋速坛满速儿犯嘉峪关兵部尚书王琼恶泽并坐九畴失事罪逮系法司狱除其名世宗即位复故官俄进陕西按察使居数月甘肃总兵官李隆嗾步卒杀巡抚许铭焚其尸乃擢九畴右佥都御史巡抚甘肃按验铭事诛隆及乱卒首事者嘉靖三年速坛满速儿复围肃州九畴出兵击走之论功进副都御史四年春致仕归初土鲁番败遁都指挥王辅言速坛满速儿及牙木兰俱死于炮九畴以闻后二人上表求通贡帝怪且疑而番人先在京师者为飞语言肃州之围由九畴激之帝益信会百户王邦奇讦杨廷和彭泽词连九畴吏部尚书桂等欲缘九畴以倾泽因请许通贡而追治九畴激变状逮下诏狱谪戍极边居十年赦还　　陈察
按明外史陈察传察字原习常熟人弘治十五年进士授南昌推官正德初拜南京御史寻改北刘瑾既诛武宗犹日狎群小察偕同官请务讲学节嗜欲勤视朝语甚切直以养亲归家居九年始赴补会帝将亲征宸濠察请无行忤旨夺俸一年俄巡按云南讨定弥勒州以功增秩世宗即位还朝言兴献帝不当加皇号嘉靖初出按四川请罢镇守中贵不听帝亲鞫杨言落其一指察大呼曰臣愿以不肖躯易言命不忍言独死帝目摄之察不为动退具疏申理且请下王邦奇于狱直声振朝野巡视京营极陈武定侯郭勋贪横状擢南京太仆少卿疏辞因请召前给事中刘世贤等二十余人帝怒责以市恩要名贬远方杂职补海阳教谕累迁山西左布政使入为光禄卿以佥都御史巡抚南赣居二年乞休因荐前都御史万镗等十四人可用帝责察徇私妄举斥为民察居官廉既归敝衣粝食而已　　陈宠
按吴县志宠传父公遇业善医弘治间召入禁典药历官院使加秩右通政　　陈琏
按连城县志琏字廷器明经弘治间任湖口县令筑城建学化行俗易救焚御贼邑赖以安中贼矢卒于官　　陈和
按龙岩县志和字廷雍弘治进士授桐庐知县报最擢南京监察御史按治有声迁河南佥事抚民平寇以功升山东副使徐扬等处兵备所至问民疾苦折狱致刑未几以疾乞归嘉靖间起补湖广副使未行卒　　陈祥
按江西通志祥字应和高安人弘治进士初授上虞知县廉明有声以内艰归复补华亭时刘瑾专恣祥独毅然不动及瑾败上搜馈籍无祥名贤声愈着行取山东道御史巡按四川淡素如寒士以忤当路出知惠州桶江巨寇作乱上命祥往征之绩奏转广东副使历官右副都御史　　陈梧凤
按江西通志梧凤字文明泰和人弘治进士授刑部主事清宁宫灾应诏言时政奉命江南审录重囚多所平反出为湖广提学佥事历升山东左布政使卒赠工部尚书　　陈槐
按浙江通志槐字公辅鄞人弘治进士授松溪知县逆瑾用事诸令长竞以饵啖独槐不为饵历武昌知府以病乞休逆濠反槐对濠使手焚其伪檄牒诸郡县为联络之势已而王守仁檄诸郡会兵槐与吉安知府伍文定先赴遂俘馘逆党收复九江南康诸郡事平擢江西兵备副使时武宗南巡槐献俘留都具奏八事会辰州苗叛扈从至通州移病以归而御史杨材以宿憾中之落职居乡尤着功惠　　陈希良
按山西通志希良绛州人弘治举人授真定府推官廉毅有为不徇权势富豪杨讼产于抚院臧臧付希良讯杨浼所亲锦衣寇太监张持书私嘱希良绳杨以法嘱者深憾嗾杨奏希良陷于狱竟死狱中嘉靖改元州守李文洁奏辩希良冤真定入名宦本州列乡贤祠曹于汴赞略云是忠烈孙公乎忠节许公乎抑忠愍杨公乎或告我曰貌未必同貌不同而浩气同不畏强御同不怖死同死不同扶持国法如山同宪百世而起萎薾同呜呼三公其公公其三公　　陈轼按应城县志轼字子敬父大中潜山训导轼弘治乙丑进士知定海县召拜御史迁山西按察副使历云南按察使左右布政使以右副都御史巡抚南畿迁大理卿户部右侍郎性明坦乐易临政精确卒于官　　陈墀按福州府志墀字德阶闽县人弘治乙丑进士授东莞令廉以律己慈以爱民土寇黎巢哥大肆猖獗墀奉檄&#日讨平之铨部以治行征后官终贵州按察司副使　　陈达
</div>
    <div class="pagination">
<a href="氏族典卷诸姓部_page176.html">上一页</a><span>...</span><a href="氏族典卷诸姓部_page172.html">172</a><a href="氏族典卷诸姓部_page173.html">173</a><a href="氏族典卷诸姓部_page174.html">174</a><a href="氏族典卷诸姓部_page175.html">175</a><a href="氏族典卷诸姓部_page176.html">176</a><span class="current-page">177</span><a href="氏族典卷诸姓部_page178.html">178</a><a href="氏族典卷诸姓部_page179.html">179</a><a href="氏族典卷诸姓部_page180.html">180</a><a href="氏族典卷诸姓部_page181.html">181</a><a href="氏族典卷诸姓部_page182.html">182</a><span>...</span><a href="氏族典卷诸姓部_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
