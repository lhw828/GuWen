<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 377 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 377 页/共 899 页</h1>
    <div class="content">　　氏族
章氏本出姜姓太公望之后嘉佑中浦城章楶为苏州教官僦居于此故有南北二族楶居城北号北章惇居南城号南章族姓甚盛

　梁姓部纪事
宋史梁周翰传五代以来文体卑弱周翰与高锡柳开范杲习尚淳古齐名友善当时有高梁柳范之称
　姜姓部列传
　　后汉
　　姜诗
按后汉书列女传广汉姜诗妻者同郡庞盛之女也诗事母至孝妻奉顺尢笃母好饮江水去舍六七里妻常溯流而汲姑嗜鱼鲙又不能独食夫妇常力作供鲙呼邻母共之舍侧忽有涌泉味如江水每旦辄出双鲤鱼常以供二母之膳赤眉散贼经诗里弛兵而过曰惊大孝必触鬼神时岁荒贼乃遗诗米肉受而埋之比落蒙其安全永平三年察孝廉显宗诏曰大孝入朝凡诸举者一听平之由是皆拜郎中诗寻除江阳令卒于官　　姜肱
按后汉书姜肱传肱字伯淮彭城广戚人也家世名族肱与二弟仲海季江俱以孝行着闻其友爱天至常共卧起肱博通五经兼明星纬诸公争加辟命皆不就二弟名声相次亦不应征聘时人慕之肱尝与季江谒郡夜于道遇盗欲杀之肱兄弟更相争死贼遂两释焉后与徐俱征不至桓帝乃下彭城使画工图其形状肱卧于幽暗以被韬面言感眩疾不欲出风工竟不得见之中常侍曹节等专执朝事新诛太傅陈蕃大将军窦武欲借宠贤德以释众望乃白征肱为太守肱得诏乃隐身遁命远浮海滨再以元纁聘不就即拜大中大夫诏书至门肱使家人对云久病就医遂羸服间行窜伏青州界中卖卜给食历所乃还熹平二年终于家弟子陈留刘操追慕肱德共刊石颂之　　姜岐
按尚友录岐字子平汉阳人少孤力学名重西州桥元守郡日召岐为功曹不应元怒敕督邮尹益逼之曰若复拒趣嫁其母而后杀岐益争之力元更怒杖益益谏曰夺人之志不仁逼人之就不知益敢以死守之元乃止岐于是高名逾广母死丧礼毕尽让平水田与兄岑遂隐居以畜蜂豕为事教授者满于天下前后征辟皆不就以寿卒于家　　姜维
按蜀志姜维传维字伯约天水冀人也少孤与母居以父冏昔为郡功曹没于战赐维官中郎参本郡军事建兴六年丞相诸葛亮军向祁山天水太守夜亡维诣亮亮将维还维遂与母相失亮辟维为仓曹掾后迁中监军征西将军十二年亮卒维为右监军辅汉将军封平襄侯延熙元年随大将军蒋琬住汉中数率偏军西入六年迁镇西大将军十年迁卫将军与大将军费祎共录尚书事是岁又出陇西南安金城界与魏将郭淮等战于洮西十二年复出西平维负其才武每欲兴军大举费祎常裁制不从与其兵不过万人十六年春祎卒夏维率数万人围南安明年复出陇西围襄武十八年复与夏侯霸等俱出狄道十九年迁大将军与胡济期会上邽济失誓不至维为魏将邓艾所破众庶由是怨讟二十年魏诸葛诞反维复出骆谷景耀五年住沓中维本羁旅托国累年攻战功绩不立而宦官黄皓等弄权于内故自危惧不复还成都六年维表后主宜遣军护阴平桥头以防未然皓征信鬼巫启后主寝其事及锺会向骆谷邓艾入沓中维还保剑阁以拒会会不能克将议还归而邓艾自阴平道傍入后主请降于艾维等乃投戈放甲诣会会授维兵使为前驱魏将士愤发杀会及维　　晋
　　姜宇
按前秦录宇字子居天水冀北人也少孤贫为河北陈不识家牧羊年十五身长七尺九寸聪慧美丰仪每夜专读书睡则悬头于屋梁达旦而止不识奇之将妻以女其妻不听不识乃置酒引宇令女潜观之问女曰姜宇文士才明吾欲以汝妻之汝母难宇家之牧人汝意云何女曰观宇之姿才岂终复为人牧羊者哉遂妻之宇后仕坚屯骑南巴二校尉迁凉宁二州刺史历京兆尹御史中丞淮南之败宇以尚书领前将军与河间公琳击慕容冲为冲所杀　　姜平子
按万姓统谱平子天水人为秦州别驾苻坚与群臣共赋诗平子诗内丁字直而不屈坚问其故对曰屈下者不出之物也未足以献也坚笑擢上第　　姜龛
按晋书姚兴载记天水姜龛耆儒硕德经明行修门徒数百教授长安　　宋
　　姜产之
按宋书姜产之传产之泰始初以军功为晋平王休佑骠骑中兵参军龙骧将军南济阴太守三年北伐军败见杀　　北魏
　　姜昭
按魏书韦阆传姜俭父昭自平宪司直出为兖州安东长史带高平太守卒于营构都将　　姜永
按魏书江悦之传汉中姜永善弹琴有文学员外郎梁州别驾汉中太守元罗之陷也永入于建邺遂死焉　　姜漾
按魏书江悦之传姜永弟漾亦善士性亦至孝为汉中所叹服　　姜俭
按魏书韦阆传天水姜俭字文简少有干用勤济过人起家徐州车骑府田曹参军转太尉外兵参军萧宝夤出讨关西引为开府属军机谋略多所参预俭亦自谓遭逢知己遂竭诚委托宝夤为雍州仍请为开府从事中郎及宝夤反以为左丞尤见信任为群下所雠疾宝夤败城人杀之　　姜素
按魏书韦阆传姜俭弟素武定末中散大夫
　　北周
　　姜远
按唐书裴寂传姜宝谊父远仕周为秦州刺史朝邑县公　　唐
　　姜
按唐书姜传秦州上邽人隋大业末为晋阳长高祖在太原深自结及大将军府建引为司功参军从平霍邑绛郡进平长安除相国胄曹参军长道县公薛举寇秦州以山西豪望诏安抚陇外乃与窦轨出散关下河池汉阳遇薛举与战败召为员外散骑常侍后仁杲平擢秦州刺史至抚边俗以恩信盗贼衰止改守陇州以老去职卒谥曰安　　姜宝谊
按唐书裴寂传姜宝谊秦州上邽人游太学受书业不进去为左翊卫以积劳迁鹰扬郎将领府兵从高祖督盗太原及起兵授左统军以多爵累永安县公历右武卫大将军与裴寂拒宋金刚战汾州兵合寂军走宝谊为所擒被害谥曰刚　　姜确
按唐书姜传子确字行本以字显贞观中为将作少匠护作九成洛阳宫及诸苑&#以干力称迁宣威将军拜左屯卫将军高昌之役为行军副总管与侯君集进平高昌战有功还为金城郡公帝将征高丽行本谏未宜轻用师不从至盖牟城中流矢卒谥曰襄子简嗣行本性恪敏所居官虽祁寒烈暑无懈容加有巧思凡朝之营缮所司必谘而后行　　姜协
按唐书裴寂传姜宝谊子协字寿善篆籀历燕然都护夏州都督封成纪县侯谥曰威　　姜柔远
按唐书姜传子确确子柔远美姿容敷奏详辩武后时至左鹰扬卫将军摄地官尚书通事舍人内供奉　　姜师度
按唐书姜师度传师度魏州魏人擢明经调丹陵尉龙冈令有清白称神龙初试为易州刺史河北道巡察迁司农卿出为陕州刺史拜太子詹事元宗徙营州治柳城拜营田支度修筑使进为河中尹徙同州刺史进将作大匠卒师度喜渠漕所至繇役纷纭不能皆便然所就必为后世利是时太史令傅孝忠以知星显时为语曰孝忠知仰天师度知相地嘲所嗜也　　姜
按唐书姜传子确确子柔远柔远子&#长安中为尚衣奉御元宗在藩邸&#识其有非常度委心焉及即位自润州长史召授殿中少监进殿中监楚国公迁太常卿监修国史弟晦又为吏部侍郎有权宠宋璟以为非久安策请抑损之开元五年下诏放归田里使自娱久之复为秘书监十年坐泄禁中语为嗣濮王峤所劾诏杖之流钦州道病死　　姜晦
按唐书姜传子确确子柔远柔远子晦起家蒲州参军累为高陵令治有声迁长安令人畏爱之开元初擢御史中丞转太常少卿除黄门侍郎辞不拜改兵部满岁为吏部侍郎&#被放晦亦左除中正卿贬春州司马徙海州刺史卒　　姜度
按旧唐书李林甫传林甫舅子姜度妻诞子林甫手书庆之曰闻有弄獐之庆客视之掩口　　姜抚
按唐书姜抚传抚宋州人自言通仙人不死术隐居不出开元末太常卿韦绦祭名山因访隐民还白抚已数百岁召至东都舍集贤院因言服常春藤使白发还鬒则长生可致藤生太湖最良终南往往有之不及也帝遣使者至太湖多取以赐中朝老臣因诏天下使自求之擢抚银青光禄大夫号冲和先生抚又言终南山有旱藕饵之延年状类葛粉帝作汤饼赐大臣右骁卫将军甘守诚能詺药石曰常春千岁藟也旱藕杜蒙也方家久不用抚易名以神之民间以酒渍藤饮者多暴死乃止抚内惭悸请求药牢山遂逃去　　姜庆初
按唐书姜传子确确子柔远柔远子&#&#子庆初生方晬帝许尚主后沦谪二十余年天宝初&#甥李林甫为宰相为帝言之始命以官袭楚国公十载尚新平公主主慧淑闲文墨帝贤之庆初亦得幸特拜庆初太常卿会修植建陵诏为之使误毁连冈代宗怒下吏论不恭赐死　　姜公辅
按唐书姜公辅传公辅爱州日南人第进士补校书郎以制策异等授右拾遗为翰林学士敷奏详亮德宗器之泾师乱帝之奉天擢谏议大夫同中书门下平章事帝徙梁唐安公主道薨帝悼之诏厚其葬公辅谏曰宜从俭以济军兴帝怒下迁左庶子久不迁陆贽为相公辅数求官上不悦黜泉州别驾顺宗立拜吉州刺史未就官卒　　宋
　　姜德隐
按尚友录德隐兰溪人蜀主赐号禅月大师苦节峻行善艹书能诗有西岳集　　姜道隐
按十国春秋后蜀姜道隐居绵竹山中不事谈论不与人往还及冠带跪揖谓之搔头人皆指曰野人道隐因以野人自名生平研究庄老家言而性好图龙兴至即画百尺之状纵意挥毫稍稍不惬意辄抹之不啻千余躯已而云气磅礡势若蜿蜒遂掷笔抚掌自为怡逸其适意如此宰相李昊常称其为人所著笔诀三卷传于世　　姜屿
按万姓统谱景德中刘文质奏部内官高辅之李易直艾仲孺梅询高贻庆姜屿六人有治迹赐玺书褒谕　　姜遵
按宋史姜遵传遵字从式淄州长山人进士及第为蓬莱尉就辟登州司理参军开封府右军巡判官迁太常博士王鲁荐为监察御史殿中侍御史开封府判官知吉州高惠连与遵有隙发遵在庐陵时赃库按验无状犹降通判延州复入为侍御史判户部勾院利州路饥以遵为体量安抚迁知邢州仁宗即位徙滑州为京东转运使徙京西历三司副使再迁右谏议大夫知永兴军召拜枢密副使迁给事中卒遵长于吏事为治尚严猛所诛残者甚众　　姜识
按尚友录识方士也自言有神术可使死者复生时仁后薨英宗悲慕不已俾试其术旬日不效乃曰臣见太后与仁宗临白玉阑赏牡丹无意人间世也　　姜潜按宋史姜潜传潜字至之兖州奉符人从孙复学春秋用田况举召试学士院为明州录事参军以母思乡求致仕敕过门下知封驳司吴奎封还之而与韩绛共上章以荐徙兖州录事参军从奎辟郓州教授奎升堂拜其母又荐为国子直讲韩王宫伴读谒宗正允&#吏引趋庭潜不答呼马欲去遂以客礼见熙宁初诏举选人淹滞者与京官凡三十七人潜在选中神宗闻其贤召对延和殿访以治道何以致之对曰有尧舜二典在顾陛下致之之道何如知陈留县至数月青苗令下潜出钱榜其令于县门已徙之乡落各三日无应者遂撤榜付吏曰民不愿矣钱以是独得不散司农开封疑潜沮格各使其属来验皆如令而条例司劾祥符住散青苗钱潜知且不免移疾去县人诣府请留之不得家居卒年六十六　　姜愚
按宋史王传陶微时苦贫其友姜愚气豪乐施一日大雪念奉母寒馁荷一锸&#雪行二十里访之陶母子冻坐日高无炊烟愚买酒肉薪炭与附火饮食又捐数百千为之娶既贵愚老而丧明谒之陶对之邈然愚大失望闻者薄之为人　　姜唐佐
按广东通志唐佐琼山人从苏轼学轼重其才寻荐于乡琼人乡荐自唐佐始尝随计过汝阳逢轼弟辙亦谓唐佐词气有中州士人风后竟不仕卒　　姜绶
按宋史姜绶传绶处州丽水人金人再犯京师内外不相闻朝廷募忠勇士赍蜡书往南京总管司调兵赴援绶以忠翊郎应募乃刲股藏书缒下南壁为逻骑所获厉声叱骂遂被害建炎中州上其事官其子特立承信郎　　姜克让
按万姓统谱克让字仲谦高安人世业儒父蚤丧刻志读书百家之学无所不通尤邃于易初仕宪幕搏豪强雪冤滞廉能有声年四十致仕笃意孝友淡然不以势利介意邦人称之　　姜浩
按万姓统谱浩字浩然明州人以承信郎监平江郡税务励志官业建炎中金人陷平江浩力捍御郡人德之　　姜特立
按宋史姜特立传特立字邦杰丽水人以父绶恩补承信郎淳熙中累迁福建路兵马副都监海贼姜大獠寇泉南特立以一舟先进擒之帅臣赵汝愚荐于朝召除合门舍人命充太子宫左右春坊由是得幸于太子太子即位除知合门事以春坊旧人用事恃恩无所忌惮留正论其招权纳贿之状遂夺职与外祠帝念之复除浙东马步军副总管不至宁宗受禅特立迁和州防御使再奉祠俄拜庆远军节度使卒　　姜夔按齐东野语鄱阳布衣姜夔自述凡世之名公巨卿皆尝受其知参政范公以为翰墨人品皆似晋宋之雅士待制杨公以为似陆天随待制朱公既爱其文又爱其深于礼乐丞相谢公爱其乐书辛公稼轩服其长短句　　姜才
按宋史姜才传才濠州人貌短悍少被掠入河朔稍长亡归隶淮南兵中以善战名为通州副都统才知兵善骑射抚士卒有恩至临阵军律凛凛贾似道出师才以兵属孙虎臣为先锋所向辟易时德佑元年也明年宋亡才泣涕誓死益王在福州以龙神四厢都指挥使保康军承宣使召才才至泰州将入海阿朮以兵追及围泰州使使者招之降才不听会才疽发背不能战诸将遂开门降都统曹安国入才卧内执之以献阿朮爱其忠勇欲降而用之才肆为慢言阿朮怒剐之扬州才临刑夏贵出其傍才切齿曰若见我宁不愧死邪有洪福者夏贵家僮也积劳为镇巢雄江左军统制镇江北贵既臣附招福不听大兵攻城久不拔遣贵至城下好语语福请单骑入城福信之门发而伏兵起执福父子屠城中贵泣杀福子大源大渊次及福福大骂数贵不忠身南向死　　元　　姜彧
按元史姜彧传彧字文卿莱州莱阳人也父椿避乱往依济南张荣因家焉彧幼&#悟好学荣守济南辟为掾升左右司知事寻迁郎中进参议官中统三年彧入朝因言益都李反状已露明年春果反彧迎诸王哈必赤进兵讨之就擒彧以功授大都督府参议改知滨州迁东平府判官至元五年召拜治书侍御史出为河北河南道提刑按察使改信州路总管后累迁陕西汉中河东山西道提刑按察使拜行台御史中丞后以老病归济南寻擢燕南河北道提刑按察使三十年二月以疾卒子迪吉　　姜兼
按元史姜兼传兼严州淳安人七岁而孤与二兄养母至孝母死兼哀慕几绝既葬独居墓下朝夕哭奠寂焉荒山中躬自樵爨蔬食饮水一衰麻寒暑不易　　姜思望按万姓统谱思望胙城尹有能声在任百废俱举积年之狱立为剖断人服其明　　姜硕
按江西通志硕字公硕乐安人累官礼部员外郎至正庚子奉诏自海道入江至楚招陈友谅至卲武遇伪指挥康宗硕谕以朝廷意贼怒硕大骂之被害事闻赠礼部侍郎谥忠烈　　姜天佑
按江西通志天佑字孝祥吉水人至正间盗起与校书郎解子元及罗启南率众保障乡闾勇敢不慑与子元力战竟死于贼　　明
　　姜渐
按万姓统谱渐诸暨人当元时来吴张氏起罗致之官以行省从事然未尝有所干预独时在坐席杯酒从容未几遽以疾辞杜门不交宾客及国家初平吴礼其贤才用之征为太常博士卒渐喜读书文亦质而近理　　姜士原
按万姓统谱士原洪武初贵池知县清廉直干抚民有方　　姜仲能
按万姓统谱仲能四川人洪武中知西安县性刚果临事有为县戎卒数人肆暴不悛仲能患之执送京师戮之民赖以安　　姜立纲
按浙江通志立纲字廷宪瑞安人书体自成一家凡国家宫殿碑额多出其笔日本国门高十三丈遣使求扁立纲援笔立书尝临湖舍作皆春二字适有操舟过前冲涛骇浪遂成风波行舟之势历官太仆少卿书法行于天下工声诗画法亦入妙品　　姜恕
按万姓统谱恕永乐初台州知府有惠政尝建言水利及军卫诸粮之弊民甚便之　　姜涛
按山西通志涛字伯源忻州人永乐甲午举人卒业太学己亥授嘉兴同知未几代还督工口外有旧按察官在役中恐惧前却盖尝与涛有宿憾者涛曰无庸乃尔愈厚遇之复命补河间同知壬子守以事罢民赴阙举涛为守遂升知府癸丑丁外艰民老幼复叩阙乞留遂夺情仍任正统元年升顺天府尹时京师祀事性醴诸费皆出于民吏缘为奸涛请出天财库钱以供费民免其累又王同知者以徇私与涛不协涛赴召上京王令吏守其家不得出入谗毁百端未几王死妻子坐事械京师皆惶惧赂吏勿令涛知吏不敢隐白涛涛即召至款延累日资遣之其子谢曰公可谓以德报怨者也甲子升户部左侍郎以疾乞归乙丑奉命督漕运仓储卒于官家无余资几不能具棺敛上闻悼之遣官祭葬如例　　姜启隆
按万姓统谱启隆永乐中知宝庆府抚字勤劳劝课不怠岁饥劝僚属暨富民出粟济活甚众后致政去民至今仰慕之　　姜浚
按万姓统谱浚字子澄江宁人善书工小楷仁庙在潜邸召写泥金经最眷爱洪熙元年授中书舍人擢吏部主事出守云南进按察副使督学政宣德间尝使南京毕其事乃归拜父母乡里称其寡过　　姜洪
按江西通志洪乐安人宣德癸丑进士选庶吉士预修宣宗实录进职修撰洪为诗文舂容典雅自号松冈　　姜谅
按万姓统谱谅字用贞嘉兴人天顺甲申进士历知府　　姜昂
按明外史姜昂传昂字恒俯太仓人成化八年进士除枣强知县授御史劾方士李孜省杖午门外以母老乞改南寻出为河南知府改宁波擢福建参政请终养归服阕而卒　　姜凤
按浙江通志凤字廷仪太平人成化丁酉举人授舒城教谕典试四川湖广山东升归化知县判临江迁潼川知州时大兵征伐粮饷仰给于州凤调运有方历任三十六载宦橐萧然　　姜绾
按明外史姜绾传绾字玉卿弋阳人成化十四年进士由景陵知县擢南京御史弘治初陈治道十事南京守备中官蒋琮以芦&#事为绾所劾刘吉方憾南御史尝劾己与琮党合谋逮绾赴京论鞫谪判桂阳量移宁国同知迁庆远知府讨斩剧贼韦七旋韦万妙其党纠贼数万攻城绾檄民兵夹击破走之总督刘大夏奇其才荐为右江兵备副使引疾还俄起河南按察使寻复以疾归卒于家　　姜洪
按明外史姜洪传洪字希范广德人成化十四年进士除卢氏知县征拜御史孝宗即位陈时政八事大旨多斥近幸为所斥者憾不置弘治元年出按湖广与督漕御史秦纮争文移被劾所司白洪无罪刘吉欲中之再下礼部会议遂贬夏县知县迁桂林知府擢云南参政正德二年迁山西右布政使刘瑾索贺印钱不应矫诏罢归瑾诛起山东左布政使七年以右副都御史巡抚山西卒洪性亢直历官四十载居无垣墙身后丧不能举天启初追谥庄介　　姜清
按万姓统谱清字希夷上海人成化甲辰进士历通政　　姜麟
按万姓统谱麟字仁夫兰溪人成化丁未进士以使事往贵州特取道如白沙师事陈子出谓人曰吾阅人多矣如先生者耳目口鼻人也所以视听言动者殆非人也吾何以名之至京师有问之者对曰活孟子云　　姜汉
按明外史姜汉传汉榆林卫人弘治中嗣世职为本卫指挥使御史胡希颜荐其材勇进都指挥佥事充延绥游击将军武宗嗣位寇大举犯宣大汉偕副总兵曹雄参将王戟分道援有功寻代雄为副总兵协守延绥居二年移守凉州正德四年擢署都督佥事充总兵官镇宁夏汉驭军严整得将士心安化王置鐇谋逆与其党何锦周昂置酒召汉宴酒半锦率其徒直入即座上执汉胁从己汉奋起怒骂不屈遂杀之　　姜实
按万姓统谱实字若虚浦城人弘治庚戌进士历按察佥事　　姜文魁
按万姓统谱文魁字士元进贤人弘治丙辰进士历按察副使　　姜佐
按滨州志佐字廷辅弘治丙辰进士初尹&#城治行卓越拜广西道监察御史以忤瑾调安东令累官至佥事致仕　　姜龙
按明外史姜昂传昂子龙字梦宾正德三年进士历礼部郎中武宗南巡率同官谏罚跪五日杖几死出为建宁同知寻迁云南副使在滇四年番汉人立祠祀龙　　姜仪
按万姓统谱仪字君肃南昌人正德甲戌进士历都御史　　姜茂
按观城县志茂躯伟有勇力正德间流贼犯境获而奇之令为前队卒茂耻从贼且自度难脱遂反戈杀贼贼众击杀于孟秋寺　　姜奭
按明外史姜汉传安化王置鐇谋逆其党何锦执汉胁从汉不屈遂杀之子奭嗣职为都指挥佥事进署都指挥同知充右参将守肃州嘉靖二年擢右副总兵分守凉州进署都督佥事充总兵官镇甘肃西海贼犯凉州奭大败之录功进署都督同知十六年春寇大入甘州不能御贬二秩戴罪寻以永昌破敌功复署都督佥事其冬坐前罪罢久之以荐擢副总兵协守大同为总督翁万达劾罢卒　　姜恩
按万姓统谱恩字君锡广安人嘉靖癸未进士历布政使　　姜润身
按胶州志润身登正德丙戌进士任盐城令练达治体廉直着闻以治行卓异擢御史巡按山西畿辅等处风裁益振墨吏皆望风解绶迁顺天府丞致仕归　　姜廷颐按巴陵县志廷颐字以正号蒙泉嘉靖甲辰进士授余干令擢御史庚戌按通州敌薄京城德胜门廷颐与都御史王乘城三日迁淮阳海防兵备副使累官至兵部侍郎引疾乞归年七十终囊无余镪长子性字幼蒙万历壬辰进士为巨野令迁户部主事考司刑垣是时天子尚宽大而性动持大体居谏垣两岁前后疏凡百八上皆切当时之要丁巳册封赵藩归己未卒于家年六十一　　姜良翰
按万姓统谱良翰字希召金华人嘉靖甲辰进士历布政使　　姜金和
按万姓统谱金和字节之鄱阳人嘉靖庚戌进士第三人历国子祭酒　　姜国华
按明外史姜应麟传应麟父国华嘉靖中进士历陕西参议有廉名　　姜应熊
按明外史姜汉传汉子奭奭子应熊嗣指挥使擢宣府西路参将嘉靖二十七年俺荅寇大同应熊从翁万达自怀来鼓噪扬尘而西寇不测众寡遂遁累进都督佥事充总兵官镇守宁夏三十二年进都督同知越二年寇数万踏冰西渡由宁夏山后直抵庄凉应熊等掩击获首功进右都督御史崔栋劾其纵寇褫职逮问充为事官赴塞上立功四十年复为右都督充总兵官镇守大同录防秋劳进左都督总督赵炳然劾其纵寇互市残害朔州坐戍边穆宗立赦还子显祚袭职　　姜楫
按浙江通志楫海宁所世袭千户嘉靖三十二年奉檄征倭战死海盐城外事闻进其子副千户　　姜宝
按明外史姜士昌传士昌父宝字廷善嘉靖三十二年进士官编修不附严嵩出为四川提学佥事再转福建提学副使累迁南京国子监祭酒礼部尚书清修淳行不竞于物　　姜璧
按畿辅通志璧字元卿文安人隆庆时进士授乐安令召擢御史按淮上中州擢抚郧阳推诚布公一以宽大行之未几中蜚语归　　姜显祚
按明外史姜汉传汉子奭奭子应熊应熊子显祚累官署都督佥事总兵官历镇山西宣府　　姜士昌
按明外史姜士昌传士昌字仲文丹阳人举万历八年进士除户部主事进员外郎中以省亲去还朝因风霾请早建国本稍迁陕西提学副使江西参政明年赍表入都上疏言事再谪兴安典史士昌好学励名检居恒愤时疾俗欲以身挽之虽居散僚数有论建竟龃龉以终　　姜应麟
按明外史姜应麟传应麟字泰符慈溪人举万历十一年进士改庶吉士授户科给事中贵妃郑氏有殊宠生子常洵诏进封为皇贵妃而王恭妃育皇长子已五岁无所益封中外疑帝欲立爱十四年二月应麟抗疏言之疏入帝震怒降大同广昌典史居四年量移余干知县以父忧归服阕家居二十年光宗立起太仆少卿给事中薛凤翔劾应麟老病失仪遂引疾去崇祯三年卒　　姜志礼
按明外史姜志礼传志礼字立之丹阳人万历十七年进士历建昌衢州推官入为大理评事历刑部员外出为泉州知府迁广东副使&#有声进山东右参政分守登莱福王封国河南诏赐田二百万&#跨山东湖广境及既之国遣中贵徐进督山东赋势甚张志礼抗疏帝大怒贬三秩为广西佥事久之迁江西参议天启三年由浙江副使入为尚宝少卿寻进卿河南进玉玺魏忠贤欲志礼疏献之志礼不可忠贤怒令私人劾其衰老遂乞休诏加太常少卿致仕已而削夺崇祯初复官志礼性淳朴多政绩亦以行谊称于乡　　姜逢元
按浙江通志逢元字仲讱余姚人万历癸丑进士累迁国子司业经筵进讲得大体壬戌充会试同考官掌科惠世扬得一佳卷知为所纠士也欲抑之逢元曰向疑其有弊而纠之今赏其文而荐之益见大公何疑乎逆珰擅政纂三朝要典逢元为副总裁章奏邪正历然每阁笔而叹珰闻之曰吾固知其为党人也勒令闲住崇祯初起为詹事升礼部尚书与枚卜者九卒有沮之者乞归加太子太傅　　姜习孔
按浙江通志习孔字素臣遂安人万历乙未进士初宰沅陵丁外艰服阕补泾县调繁无锡奏最擢南吏科给事中巡京营司内外讨典夙弊为之顿革奏蠲南直隶铺设三殿钱粮客魏擅政疏纠内臣冒荫伸救善类言皆切直夺职为民崇祯改元起召南大理寺丞晋南鸿胪寺卿谢病归　　姜一洪
按浙江通志洪字开初余姚人万历丙辰进士累迁江西副使转河南参政分巡禹州历广东布政使户部侍郎遇变去位仿徨野死　　姜
按明外史姜汉传汉子奭奭子应熊应熊子显祚显祚子&#至都督佥事为援辽总兵官　　姜曰广
按明外史姜曰广传曰广字居之新建人万历末举进士授庶吉士进编修天启六年使朝鲜力却赠遗明年魏忠贤党以曰广为东林因推升削其籍崇祯初起右中允积官至吏部右侍郎坐事左迁南京太常卿引疾去十五年用荐起詹事掌南京翰林院北都变福王立廷推阁臣命用史可法高弘图马士英以曰广异议不用及再推词臣以王铎陈子壮黄道周名上而曰广居首乃改礼部尚书兼东阁大学士与铎并命铎里居未至可法督师扬州曰广与弘图协心辅政而士英挟拥戴功谋擅朝权深忌二人及沮阮大铖进用益为所疾曰广抗疏乞休王慰留之士英大铖等不悦后曰广连被诬蔑屡疏乞休归曰广骨鲠廉介正色立朝有古大臣风扼于险邪未竟其用其后左良玉部将金声桓反江西迎曰广以资号召声桓败曰广投楔家池死　　姜思睿
</div>
    <div class="pagination">
<a href="氏族典卷诸姓部_page376.html">上一页</a><span>...</span><a href="氏族典卷诸姓部_page372.html">372</a><a href="氏族典卷诸姓部_page373.html">373</a><a href="氏族典卷诸姓部_page374.html">374</a><a href="氏族典卷诸姓部_page375.html">375</a><a href="氏族典卷诸姓部_page376.html">376</a><span class="current-page">377</span><a href="氏族典卷诸姓部_page378.html">378</a><a href="氏族典卷诸姓部_page379.html">379</a><a href="氏族典卷诸姓部_page380.html">380</a><a href="氏族典卷诸姓部_page381.html">381</a><a href="氏族典卷诸姓部_page382.html">382</a><span>...</span><a href="氏族典卷诸姓部_page378.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
