<!DOCTYPE html>
<html>
<head>
    <meta charset="UTF-8">
    <title>宫闱典外戚部 - 第 6 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宫闱典外戚部 - 第 6 页/共 6 页</h1>
    <div class="content">　　明
　　陈公
按明外史外戚传陈公逸其名扬州人淳皇后父也宋末从张世杰军崖山世杰死陈公舟亦败得脱栖海岛粮绝同栖者将往髑髅山食死马陈公梦白衣人戒曰勿往食夜有舟至可共载也寤而如戒是夕又梦紫衣人杖扣之曰起起舟至矣陈公惊起则已在元帅某舟中盖公旧所事统领官降于元将怜而载之也将有令毋留附舟人统领官匿之皇板下取食饮从板隙投之事将泄忽飓风大发将惧甚统领官白公有巫术令出而诅之风果止遂予公饮食送归扬州公由是弃军籍避地盱眙以巫术行久之生二女其季即淳皇后也公无子年九十九始卒洪武二年追封扬王媪为王夫人立祠太庙东明年有言王墓在盱眙者中都守臣按之信帝乃命中书省即墓次立庙设祠祭署奉祀一人守墓户二百一十家世世复而谕翰林学士宋濂文其碑撤太庙东祠　　马公按明外史外戚传马公逸其名高皇后父也宿州人为人任侠负气元末杀人亡命定远与郭子兴善以季女属子兴后归太祖即高皇后也马公及妻郑媪皆前卒洪武二年追封徐王媪为王夫人建祠太庙东皇后亲奉安神主祝文称孝女皇后马氏谨奉皇帝命致祭四年省祠命礼部尚书陶凯即宿州茔次立庙二十五年设祠祭署奉祀祀丞各一人王无后以外亲武忠武聚为之置洒扫户九十三家永乐七年帝北巡道宿州亲谒祠下守冢武戡为建阳卫镇抚犯法逮至责而宥之十五年帝复亲祭以戡为徐州卫指挥佥事先是太祖欲访后宗族授之官后力辞而止故马氏无显者　　李杰
按明外史李淑妃传妃寿州人父杰洪武初以广武卫指挥北征卒于阵　　郭山甫
按明外史郭宁妃传妃濠人郭山甫女山甫善相人太祖微时过其家山甫相之大惊曰公相贵不可言因谓诸子子兴英曰吾相汝曹皆可封侯者以此亟遣从渡江并遣妃侍太祖后封皇宁妃累赠山甫营国公子兴英皆以功封侯另有传　　常遇春
按名山藏勋封记鄂国公常遇春定远人以猛战克服吴汉平定中原北破开平擒元三王子还师道卒年四十先与大将军同致张士诚吴元年封公洪武元年加银青荣禄大夫上柱国兼太子太保二年加赠翊运推诚宣德靖远功臣开府仪同三司上柱国太保中书左丞相追封开平王予谥按明外史后妃传懿文太子妃常氏开平王遇春女　　吕本按明外史外戚传本寿州人懿文太子次妃父也仕元为元帅府都事后归太祖授中书省令史出为湖广行省照磨洪武三年迁中书右司郎中转左司五年擢刑部侍郎寻拜吏部尚书六年改太常寺卿明年四月御史台言本奉职不谨方丘牲角非茧栗功臣庙坏不修诏免官罚役功臣庙已释为北平按察佥事时并命兵部员外郎杨基为山西按察副使御史答禄与权为广西按察佥事帝召谕之曰风宪之设在肃纪纲清吏治非专理刑名尔等往修厥职务明大体毋效俗吏拘绳墨善虽小为之不已将成全德过虽小积之不已将为大憝不见干云之台由寸土之积燎原之火由一爝之微可不慎哉本等顿首受命寻召为礼部尚书未几出为两浙都转运盐使十二年复授太常司卿逾二年卒无子赐葬钟山之阴初太祖册常遇春女为懿文太子妃洪武七年十月生子雄英又册本女为太子妃十年十一月生子允炆即建文帝明年十一月常妃又生子允熥越十余日常妃薨吕氏始独居东宫是时皇太子并置二妃秦王亦纳王保保妹为妃又以邓愈女为配皆先代故事所无也　　马全
按明外史外戚传全洪武中为光禄少卿二十八年册其女为皇太孙妃太孙嗣位册为皇后及都城陷后崩于火全不知所终　　徐达
按名山藏勋封记魏国公徐达凤阳人以镇抚从起滁帅领诸将竟定天下以大将军生致张士诚封信国公洪武元年加银青荣禄大夫上柱国录军国重事中书右丞相信国公兼太子太傅三年授开国辅运推诚宣力武臣特进光禄大夫左柱国太傅中书右丞相进封魏参军国事禄五千石赐诰命铁券与誓谋逆不宥犯死身免二子免一赐绮帛百匹地若干顷佃户若干户守坟人百五十户仪仗户二十家第京师封十六年薨年五十四追封中山王予谥二十一年辉祖嗣以抗靖难师幽卒按明外史本传达子四辉祖添福膺绪增寿长女为文皇后次代王妃次安王妃　　张麒
按明外史外戚传麒永城人洪武中以女为燕世子妃授兵马副指挥世子为太子进京卫指挥使寻卒洪熙元年追封彭城伯谥恭靖后进为侯　　张昶
按明外史张麒传麒二子昶升并昭皇后兄也昶从成祖起兵取大宁战郑村坝有功授义勇中卫指挥同知已援蓟州败辽东军还佐世子守北平永乐二年迁本卫指挥使三年调金吾右卫五年调锦衣卫昶尝有过成祖戒之曰戚畹最当守法否则罪倍常人汝今富贵能不忘贫贱骄逸何自生若奢傲放纵凌虐下人必不尔恕尔尚慎之昶顿首谢十四年调府军右卫仁宗立擢中军都督府左都督俄封昶彭城伯子孙世袭洪熙改元掌五军右哨军马英宗嗣位年幼太皇太后召昶兄弟诫谕之公朝政弗令预昶兄弟素恭谨因训饬益自敛正统三年长子辅杀养子之久亡者论徒帝特宥之未几昶卒辅病废子瑾嗣以伯爵封辅命未下而辅卒初昶私蓄奄人瑾匿不举事发下狱已获释瑾从弟□天顺中官锦衣卫副千户饮千户吕宏家恳留歌妓与宿宏不听遂抽刀刺宏宏创重死法当斩□数陈冤乃援议亲末减诏不从迄如律成化十六年瑾卒子信嗣正德三年卒子钦嗣嘉靖八年革外戚世封惟张氏二伯得留其后嗣见世表　　张升
按明外史张麒传升字叔晖成祖起兵升以舍人守北平有功授千户永乐三年迁羽林前卫指挥佥事调府军卫十二年从北征仁宗即位拜后府都督同知明年宣宗继统进左都督掌左府事宣德四年二月敕谕升曰卿舅氏至亲日理剧务或以吏欺谩连不问则废法问则伤恩其罢府事朝朔望官禄如旧称朕优礼保全之意九年北征命掌都督府事留守京师英宗立太皇太后令弗预政大学士杨士奇称升贤宜加委任太后终不许正统五年兄昶已前卒太后念外氏惟升一人封惠安伯子孙世袭明年卒子早亡孙琮嗣琮卒弟瑛嗣瑛卒无子庶兄瓒嗣瓒卒子伟嗣弘治十二年以才充陕西总兵官镇守固原明年五月孝宗御平台召大学士刘健等出兵部推举京营大将疏历询伟才命提督神机营御书敕以赐时人异之正德元年令参英国公张懋保国公朱晖提督团营三年加太子太保六年三月充总兵官偕都御史马中锡督京兵讨流贼刘六等伟但拥兵自卫朝议责其玩寇殃民召还俄御史吴堂劾其罪兵部请逮伟及中锡下狱论死遇赦获释停禄闲住十年请给禄为兵科所驳诏给其半十五年复督神机营世宗嗣位兼提督团营嘉靖二年叙奉迎防守功加太子太傅十四年伟卒赠太傅谥康靖子镧嗣二十年言官交劾勋戚权豪家置店房科私税诸罪镧亦预焉坐输赎还爵二十七年掌后府事居三年卒子元善嗣隆庆四年佥书后府事万历三十七年卒子庆臻嗣四十八年掌左府事崇祯元年九月命提督京营庆臻私请内阁于□内增入兼管捕营捕营提督郑其心讦庆臻侵职帝怒诘改□故大学士刘鸿训至遣戍而庆臻以世臣止停禄二年后复起掌都督府十七年贼陷都城庆臻召亲党尽散赀财阖家自燔死南渡时赠太师惠安侯谥忠武合祀旌忠祠初世宗革外戚也爵惟彭城惠安获存庆臻卒殉国难　　胡荣
按明外史外戚传荣济宁人洪武中长女入宫为女官授荣锦衣卫百户永乐十五年将册其第三女为皇太孙妃擢光禄寺卿子安为府军前卫指挥佥事专侍太孙不□事后太孙践祚妃为皇后安亦屡进官宣德三年后废胡氏遂不振　　孙忠
按明外史外戚传忠字主敬邹平人初名愚宣宗改曰忠儿时遇危疾父梦神告曰帝命我疗儿及觉视之口有药香既长入国学除介休主簿调永城督夫营天寿山陵有劳迁鸿胪寺序班选其女入皇太孙宫宣宗即位册为贵妃授忠中军都督佥事宣德三年皇后胡氏废贵妃为皇后封忠为会昌伯尝谒告归里御制诗赐之命中官辅行比还帝后车驾临幸慰劳妻董夫人数召入宫赐赉弗绝正统中皇后为皇太后忠生日太后使使赐其家时王振专权方枷祭酒李时勉于国学忠附奏臣荷恩厚愿赦李祭酒使为臣客坐无祭酒臣不欢太后立言帝时勉乃获释忠家奴贷子钱于滨州民规利数倍有司望风奉行民不堪诉诸朝言官交章劾命执家奴戍边忠不问景泰三年卒忠年八十五赠会昌侯谥康靖英宗复辟加赠太傅安国公改谥恭宪成化十五年再赠太师左柱国子五人继宗显宗绍宗续宗纯宗纯宗官锦衣卫指挥佥事早卒　　孙继宗
按明外史孙忠传忠子继宗字光辅章皇后兄也宣德初授府军前卫指挥使久之改锦衣卫景泰初进都指挥佥事寻袭父爵天顺改元以夺门功进爵为侯加号奉天翊卫推诚宣力武臣特进光禄大夫柱国身免二死子免死世袭侯爵诸弟官都指挥佥事者俱改锦衣卫俄自言臣与弟显宗率子婿家奴四十三人预夺门功乞加恩命由是显宗进都指挥同知子琏授锦衣卫指挥使婿指挥使武忠进都指挥佥事苍头辈授官者复十七人五月命督五军营戎务兼掌后军都督府事左右又有为绍宗求官者帝召李贤谓曰孙氏一门长封侯次皆显秩子孙二十余人悉得官足矣今又请以为慰太后心不知初官其子弟请于太后数次后允不怿者累日曰何功于国滥授此秩物盛必衰一旦有罪吾不能庇矣贤顿首颂太后盛德因从容言宗祖以来外戚不典军政帝曰初内侍言京营军非属皇舅不可故有斯举太后实悔至今贤曰侯幸淳谨无害但后不可为例耳帝曰然已锦衣逯杲奏英国公张懋太平侯张瑾及继宗绍宗并侵官地立私庄命各首实懋等具服帝曰勋戚大臣已享厚禄复为此法本难贷既服罪姑宥之典庄者悉执问还其地于官石亨之获罪也继宗为显宗武忠及子孙家人军伴辞职帝止革家人军伴之授职者七人余皆不问四年继宗母安国夫人董氏卒年九十二恩恤有加五年曹钦平进太保寻以疾奏解兵柄辞太保不允宪宗嗣位复设十二团营命继宗提督兼督五军营帝开经筵命知经筵事修英宗实录为监修官朝有大议必继宗为首再核夺门功惟继宗侯如故成化初乞休优诏不许三年八月实录成加太傅九年以四方灾伤命停刷卷继宗偕其僚请并停在京者御史杨守随等言刷卷皆用官钱何病于民何伤于国良由继宗等平日任情作奸多无案牍惧为刷卷者所发故妄行渎奏宜致于法帝不罪十年闰六月兵科给事中章镒等劾其三宜退言继宗总司兵柄垂二十年未闻展一筹以御边树一勋以报国尸位素餐怀禄固宠宜亟退以保全终始于是继宗上疏恳辞帝优诏许解营务仍□后府事知经筵预议大政继宗复辞帝不许免其奏事承旨自景帝以前戚畹无典兵者帝见石亨张軏辈以营军夺门故使亲臣参之非故事也又五年继宗卒年八十五赠郯国公谥荣襄　　吴安
按明外史外戚传安丹徒人父彦名有女入侍宣宗于东宫生景帝宣德三年册为贤妃时彦名已卒授安锦衣卫百户景帝嗣位尊妃为皇太后安进本卫指挥使屡迁前府左都督弟信亦屡擢都督佥事景泰七年加恩舅氏封安安平伯信早亡官其弟敬为南京前军左都督英宗复辟太后复称贤妃降安为府军前卫指挥佥事敬及其群从南京锦衣卫指挥佥事智府军前卫指挥同知喜山指挥佥事广林锦衣卫千户诚俱革职原籍闲住寻命安为锦衣卫指挥使子孙世袭　　钱贵
按明外史外戚传贵海州人英宗睿皇后父也祖整从成祖起兵为燕山护卫副千户父通嗣职官至金吾右卫指挥使贵嗣祖职数从成祖宣宗北征屡迁都指挥佥事正统七年后将正位中宫擢贵中府都督同知英宗数欲封之后辄逊谢故后外家独不获封贵卒长子钦为锦衣卫指挥使与弟锺俱殁于土木钦无子锺遗腹子雄为之后年幼以父锦衣故秩予优给天顺改元擢本卫都指挥使贵妻陈氏后生母也诉贵弟礼欺雄孤弱使酒忿詈乞敕归南京守祖墓毋使为国戚玷诏锦衣卫执问之雄寻擢都督同知成化时后崩宪宗优生母外家周氏而薄钱氏故后家亦不获封雄卒子承宗亦屡官锦衣都指挥使弘治二年四月承宗祖母王氏援宪宗外家王氏例请封吏部为覆请乃封承宗安昌伯世袭先是勋臣庄田命有司代收其税至是王氏乞自收乃命通行府州县愿自收者听而禁管庄者横肆嘉靖五年承宗卒谥荣僖子维坼嗣寻卒承宗母请以庶长子维垣嗣诏授锦衣卫指挥使已又请嗣伯爵世宗以外戚世封非祖制下廷臣议八年十月上议曰祖宗之制非军功不封洪熙时都督张昶始以外戚封彭城伯其弟升亦以都督乞封惠安伯外戚之封自此始其后侯孙忠周寿王源伯周彧王清王浚皆援张昶例又其后伯钱承宗公张鹤龄复援王源例循习今至有一门而并公侯者有一时而并侯伯者有兄弟三人而并三侯伯者爵赏无章岁糜厚禄曩开国靖难之勋封者不满五十人未几罢去者十有九人后虽收录不过指挥彼托属掖廷一门数贵而传袭三四世不已逾分乎臣等谨议魏定二公虽系戚里实佐命元勋彭城惠安二伯即以恩泽封而军功参半其余外戚恩封袭者宜终其身毋得请袭有出特恩一时宠锡者量授指挥千百户之职终其身有妄引洪熙以后例上请者听吏部科道官纠弹置之重典以为贪冒不知止者之戒世宗俞其议命魏定彭城惠安袭封如故余止终本身着为令维垣遂不得袭以锦衣终　　汪泉
按明外史外戚传泉世为金吾左卫指挥使家京师正统十年其子瑛有女将册为郕王妃乃授瑛为中城兵马司指挥食禄不视事妃正位中宫进泉都指挥同知府军卫带俸瑛锦衣卫指挥使泉瑛寻擢左都督瑛弟亦授锦衣千户有差英宗复位泉仍居金吾旧职瑛锦衣旧职其四弟皆夺官还故里寻命瑛锦衣指挥佥事子孙世袭　　杭昱
按明外史外戚传昱女为景帝妃生子见济景泰三年帝欲废英宗子而立己子乃废皇后汪氏册妃为后昱累官锦衣卫指挥使兄聚授锦衣千户聚寻卒赐赙及祭葬七年后崩官其弟敏锦衣百户英宗复辟尽夺景帝所授外亲官尤恶杭氏昱已前卒敏削职还里　　周能
按明外史外戚传能字廷举昌平人女为英宗贵妃生宪宗是为孝肃皇太后英宗复位见能于便殿授锦衣卫千户赐赉甚渥能卒长子寿嗣职宪宗践祚擢左府都督同知成化三年封庆云伯赠能庆云侯寿以太后弟颇恣横时方禁勋戚请乞庄田寿独冒禁乞通州田六十二顷宪宗不得已与之尝奉使道吕梁洪多挟商艘主事谢敬不可寿与哄且劾之敬坐落职十七年进爵为侯其子弟同日授锦衣官者七人能追赠太傅宁国公谥荣靖孝宗嗣位加太保时寿所赐庄田甚多其在宝坁者已得五百顷又欲得其余七百余顷诡言以私财相易部劾其贪求无厌执不许孝宗竟许之又与建昌侯张延龄争田两家奴相殴致交章上闻争不已又数挠盐法侵公家利有司厌苦之十六年加太傅弟长宁伯彧亦加太保兄弟并为侯伯位三公前此未有也武宗立汰传奉官寿子侄锦衣卫指挥使瑾等八人亦在汰中寿上章乞留从之以正德四年卒赠宁国公谥恭和子瑛嗣封殖过于父嘉靖中于河西务设肆邀商货虐市民亏国课为御史巡按者所劾停禄三月而瑛怙恶如故又为主事翁万达所劾诏革其廛肆下家人于法司时已革外戚世爵瑛卒遂不得嗣　　周彧
按明外史外戚传彧太后仲弟也初官锦衣卫指挥使成化十七年擢左府都督同知二十一年封长宁伯世袭弘治中外戚竞营私利彧与寿宁侯张鹤龄至聚众相哄都下震骇九年九月尚书屠滽偕九卿上言曩宪宗皇帝诏勋戚之家不得占据关津陂泽设肆列廛侵夺民利违者许所在官司执治以闻皇上践极亦惟先帝之法是训是遵而勋戚诸臣不能恪守先诏纵令家人列肆通衢邀截商货都城内外所在有之睹永乐间榜例王公仆从二十人一品不过十二人今勋戚多者以百数大乖旧制其间多市并无赖冒名罔利利归群小怨丛一身非计之得迩者长宁伯周彧寿宁侯张鹤龄两家以琐事忿争喧传都邑上彻宸居失戚里之观瞻损朝廷之威重伏望皇上纶音戒谕俾各修旧好毋间亲义凡有店肆悉皆停止更敕都察院揭榜禁戒有勋戚家人扰害商贾侵夺民利者听巡城巡按御史及所在有司执治仍考永乐间榜例裁定勋戚家人不得滥收时科道亦以为言帝嘉纳之十八年进太保彧求为侯吏部言封爵出自朝廷无请乞者乃止武宗立悉擢彧子瑭等六人为锦衣官寻卒传子瑭孙大经及曾孙世臣嘉靖二十八年降授锦衣卫指挥同知先是周太后有弟吉祥儿时出游去为僧家莫知所在太后久忘之矣一夕梦神言后弟宿报国寺伽蓝殿小寺中英宗梦亦如之旦遣小黄门以梦求果得吉祥太后与之言而泣欲爵之不可厚赐遣还寺宪宗立为建大慈仁寺赐庄田数百顷其后周氏衰落惟吉祥寺田久犹存　　王镇
按明外史外戚传镇字克安上元人宪宗纯皇后父也宪宗嗣位册后为妃授镇金吾左卫指挥使未几后将正位中宫拜中军都督同知成化四年进右都督镇为人厚重清谨虽居荣宠不改其素人称长者十年六月卒弘治五年追封阜国公谥康穆子三人源清浚　　王源
按明外史王镇传镇长子源字宗本后弟也父卒授锦衣卫都指挥使外戚例有赐田源已获赐又多侵民业十六年夏为六科给事中王垣等所劾言户部郎中张祯叔等奉命按视静海县外戚所占田及其家奴怙势害民诸事已皆得实窃惟永乐宣德间许畿辅八郡民尽力恳荒永免其税所以培国本重王畿万世子孙当遵守也外戚王源赐田初止二十七顷版册昭然乃令其家奴别立四至占夺民产至二千二百二十顷有奇可耕者三百六十六顷中多贫民成熟之地朝廷因其请乞并以赐之及贫民赴告下御史刘乔覆按乔徇情曲奏致源无忌惮家奴益横今祯叔等再按得实乞自二十七顷之外悉还民并治乔欺罔罪帝不悦切责之后诏禁外戚侵民产源乃悉以所占归旧主人谓其能补过十八年擢中军都督同知二十年封瑞安伯弘治五年进侯十六年加太保武宗登极加太傅屡增禄至七百石源躬长者行不愧其父以嘉靖三年卒赠太师谥荣靖子桥嗣伯爵后以例革　　王清
按明外史王镇传镇次子清亦后弟成化十八年授锦衣卫千户久之进本卫指挥使再进中军都督同知弘治六年封崇善伯武宗嗣位加太保以嘉靖十三年卒子极以例降锦衣指挥同知　　王浚
按明外史王镇传镇三子浚以成化十八年授锦衣卫百户兄清擢指挥使浚代为千户及清擢都督浚复代为指挥使清封伯浚即拜中军都督同知寻进右都督武宗践阼转左都督正德二年封安仁伯逾月卒赠侯浚兄弟三人并贵显皆谦慎守礼在戚里中以贤称子桓嗣爵后革　　万贵
按明外史外戚传贵宪宗万贵妃之父也以妃父历官锦衣卫指挥使贵颇谨饬每受赐□忧形于色曰吾起掾史编尺伍蒙天子恩备戚属子姓皆得官福过灾生未知税驾矣时贵妃方擅宠贵子喜为指挥使通为正千户达为副千户并骄横贵每见诸子屑越赐物□戒曰官所赐皆着籍他日复宣索汝曹无以应矣诸子皆笑以为迂成化十年卒赙赠祭葬有加十四年进喜都指挥同知通指挥使达指挥佥事通少贫贱业贾既骤贵益贪无赖子争附之诱以作奸犯科造奇巧邀利中官韦兴梁芳等复为左右每进一物辄倾内库偿辇金钱络绎不绝通妻王出入宫掖大学士万安附通为同宗婢仆朝夕至王所谒起居妖人李孜省辈皆缘喜进朝野因是匮乏通死帝眷万氏不已迁喜都督同知达指挥同知通庶子从喜方二岁养子牛儿方四岁俱授官宪宗崩言官劾其罪状孝宗乃夺喜等官而尽追封诰及内帑赐物如贵言　　邵喜
按明外史外戚传喜昌化人世宗大母邵太后弟也世宗立封喜昌化伯明年卒子蕙嗣五年卒无子人争嗣初太后入宫时父林早殁太后弟四人宗安宣喜宗宣皆无后及蕙卒帝令蕙弟萱嗣蕙侄锦衣指挥辅千户茂言萱非嫡派不当袭蕙母何争之议久不决大学士张璁等言邵氏子孙已绝今其争者皆旁枝不宜嗣时帝欲为喜必置后乃以喜兄安之孙杰为昌化伯明年明伦大典成命武定侯郭勋颁赐戚畹弗及杰杰自请之帝诘勋勋怒录邵氏争袭章奏讦杰实他姓请覆勘帝不听会给事中陆粲论大学士桂萼受杰赂使奴隶冒封爵帝怒下粲狱而尽革外戚封杰亦夺袭按泳化类编喜昌化人寓杭州父林孝惠皇太后之父也太后初入宫为贵妃生献皇帝及岐雍二王喜历升锦衣指挥使嘉靖初尊贵妃为皇太后喜得受封明年卒谥荣和子蕙嗣伯五年卒无子族人请嗣下吏部会郭勋张璁方献夫胡世宁李承勋议世宁曰皇上必郄邵氏嗣封盖推皇考献皇帝之所自于孝惠皇太后又推皇太后之所自出于其父母邵林族氏而欲荣富其子孙也不幸林子孙皆绝今争袭者乃其旁枝非林子孙其不当嗣明矣臣恐赐彼一代之爵而或乱彼百代之宗误我皇上明伦之智达孝之仁可不慎乎臣观江西苏松诸郡浙江诸省未见有侯伯世嗣者喜封伯未逾年遂卒传其子蕙仅再世而遂绝甫升指挥弟□即夭□三子长次二人皆以疾废不幸门祚之薄如此盖亦地气使然故臣愚以为与之嗣伯则宜考覆伦序若滥其旁枝误及异姓彼弟曰弟彼侄曰侄太后兄弟不得以之为子父母不得以之为孙他人富贵而本亲告绝幽明之间各生嫌隙生者不得安其养死者不得歆其祀况门祚薄而福荫隆恐非邵氏之利莫若停其封爵量与恩泽荫卑流远乃长久之福不报七年特旨令嗣伯八年革外戚封遂停嗣　　张峦
按明外史外戚传峦敬皇后父也孝宗即位封寿宁伯立皇太子进为侯卒赠昌国公子鹤龄嗣其弟延龄亦由建昌伯进为侯是时帝遇外家厚皇后复为之内主峦起诸生虽贵盛能敬礼士大夫鹤龄兄弟并骄肆纵家奴夺民田庐篡狱囚数犯法帝遣侍郎屠勋太监萧敬按得实坐奴如律敬复命皇后怒帝亦佯怒已而召敬曰汝言是也赐之金给事中吴世忠主事李梦阳皆以劾延龄几得罪他日帝游南宫鹤龄兄弟入侍酒半皇后皇太子及鹤龄母金夫人起更衣因出游览帝独召鹤龄语左右莫闻也遥见鹤龄免冠首触地自是稍敛迹正德中鹤龄进太傅世宗入继鹤龄以定策功进封昌国公时敬皇后已改称皇伯母昭圣皇太后矣帝以太后抑蒋太后故衔张氏嘉靖十二年延龄有罪下狱坐死并革鹤龄爵谪南京锦衣卫指挥同知太后为请不得初正德时日者曹祖子鼎为延龄奴言祖传六甲六丁神术能役鬼兵后祖父子相忿詈祖被延龄逐遂告延龄与其子鼎等谋不轨武宗下祖等狱将集群臣廷鞫之祖一夕仰药死时颇以祖暴死疑延龄提牢主事及司狱官皆得罪而狱无左证遂解延龄属天文生董昶为草奏辞爵不允事几二十年矣指挥司聪者为延龄行钱负其五百金索之急遂与昶子至谋讦祖往日所首事至阴以聪奏草胁延龄贿延龄乃执搒聪幽杀之令聪子升焚其尸而折所负券升噤不敢言常愤詈至至念升雠已虑他日事必发乃摭聪前奏上之下刑部逮延龄及诸奴杂治延龄尝买没官第宅造园池僭侈逾制又以私憾杀婢及僧事并发觉刑部治延龄谋不轨无验而违制杀人皆实帝犹谓尚书聂贤故轻之夺其俸延龄遂论死系狱四年狱囚刘东山发延龄手书中有君道赏罚不明六字东山复阴构奸人刘琦诬延龄盗宫禁内帑两人所告连数十百人延龄复加讪上罪系如故东山罪当戍以此得免明年奸人班期于云鹤又告鹤龄兄弟挟左道祝诅辞及太后鹤龄自南京赴逮瘐死狱中期云鹤亦坐诬谪戍又明年东山以射父亡命为御史陈让所捕获复诬告延龄如期云鹤指并构让及遂安伯陈鏸西宁侯宋良臣京山侯崔元太监麦福等数十人冀以悦上意而脱己罪奏入下锦衣卫穷治让狱中上疏言东山扇结奸党图危宫禁陛下有帝尧既睦之德而东山敢为陛下言汉武巫蛊之祸陛下有帝舜底豫之孝而东山敢导陛下以暴秦迁母之谋离间骨肉背逆不道义不可赦疏奏帝颇悟指挥王佐典其狱钩得东山情奏之乃械死东山赦让鏸等而延龄以前罪长系后四年太后崩崩后五年延龄斩西市按泳化类编峦字来瞻兴济人孝康张皇后之父也其配金夫人一夕梦月人怀寤而生后成化中皇后为东宫妃授峦鸿胪卿弘治三年加荣禄大夫中军都督府都督同知是年冬封推诚宣力武臣荣禄大夫柱国寿宁伯食禄千石与世券五年立东宫进侯号加翊运阶加特进光禄大夫加禄二百石仍与世券是秋卒赠太保昌国公谥庄肃峦从兄岐举进士有吏才为按察副使以戚恩召入台为佥都御史言官交章论去峦子鹤龄嗣侯十六年秋太监李荣传旨加太保增岁禄正德中进太傅嘉靖二年三月加太师又加禄三百石是秋以定策功进昌国公张延龄即鹤龄弟也初以恩授都督同知弘治八年封建昌伯食禄千石与世券十六年进侯加太保禄六百石嘉靖初加太傅禄一百石嘉靖八年尽革外戚封不得世嗣二张亦在革中未几小张坐法并大张逮狱几灭族矣尝观郑端简公曰自古外戚贵盛莫如西汉惨祸亦莫如西汉如卫青以奴产子数年父子四封侯又二十四年子孙遂无□类然窃汉龟鼎者竟外戚也我朝孝慈马后有贤德兵乱外家无存者父马公追封徐王岁时祀仁孝徐后中山王长女本功臣家无封爵其余官止都督至称舅氏有封爵外戚封不俟继世实始于泰陵泰陵时二张甚横时尝入禁中内臣何文鼎素忠直二张搴窥御帐文鼎持大瓜棰之几死泰陵亦不问当是时二张夺民田庐构宫寺舍又豪奴姻亲凌府宫篡狱囚莫敢诘金玉积如山不厌市津垄断往往皆二张人扬州府同知叶元尝辱张仆人元至京群仆入吏部扑元尚书马文升护元得免时言官论劾朝廷亦不问近世外戚莫横于二张至正德时稍稍辑敛嘉靖以来又奉职惟谨大张虽以定策功封侯然亦不敢视邵蒋务谦退自保尚书胡世宁上言宜保全外戚不宜使后世谓外戚封公自陛下始顾二张内倚昭圣外多瑕衅嗜利之人奔走其门朝廷颇疑二张奸徒刘东山遂奏二张有逆谋朝廷遂决意考问薄昭故事旨令法司多官议众亦恐伤太后意又其事无踪迹且皆先朝事奏从末减上不喜延龄坐斩鹤龄与南京锦衣卫指挥闲住延龄又有词刑部尚书聂贤等稍为开释上怒停贤俸一年司官下诏狱锦衣指挥王佐力为推鞫反坐东山等重罪下法司唐龙王廷相屠侨等言东山情罪深重竟荷校死鹤龄子宗说延龄子宗俭调南京尽没其赐产延龄系御史狱嘉靖二十五年死于西市尝观徐文靖称庄肃公貌清俊性醇厚居家孝友交人待物重信义尚宽和人皆贤之本出宦族自少好学诵书缀文力欲取科第以继志竟不遂乃应贡入国学及为外戚感恩图报夙夜不忘礼接士夫大谦谨愈甚未尝以富贵骄人夫即文靖斯言可谓有封侯之器自膺荣显至其后嗣不检以取灭亡惜哉　　蒋轮
按泳化类编轮其先徐州人以籍隶京师父以献皇后初为兴王妃得授兵马指挥使同兴王之安陆老无子以轮为后嘉靖元年世宗即位轮以锦衣指挥佥事封玉田伯群从山为锦衣指挥同知寿指挥佥事太锦衣正千户四年轮卒赠太保谥荣僖子荣以奉祀嗣伯弟华为都督守显陵　　夏儒
按明外史外戚传儒毅皇后父也正德中以后父封庆阳伯为人长厚父瑄疾三年不去左右既贵服食如布衣时见者不知为外戚也以寿终子臣嗣伯嘉靖八年罢袭　　陈万言
按明外史外戚传万言肃皇后父也大名人起家诸生嘉靖元年授鸿胪卿改都督同知赐第黄华坊明年复诏营第于西安门外费内帑金数十万工部尚书赵璜以西安门近大内治第毋太高帝怒逮营缮郎翟璘下狱言官余瓒等谏不省寻封万言泰和伯子绍祖授尚宝司丞又明年万言乞武清东安地各千顷为庄田诏户部勘闲地给之给事中张汉卿言万言拔迹儒素联婚天室当躬自检饬为戚里倡而僭冒陈乞违越法度去岁深冬冱雪急起大第徒役疲劳怨咨载路方今沴相继江淮饿死之人掘穴掩埋动以万计万言曾不动念益请庄田小民一廛一亩终岁力作犹不足于食若又割而畀之贵戚欲无流亡不可得也伏望割恩以义杜渐以法一切裁抑令保延爵禄帝竟以八百顷给之巡抚刘麟御史任洛复言不宜夺民地弗听七年皇后崩万言亦绌十四年卒子不得嗣封按泳化类编陈万言元城人孝洁皇后父也初颇解文字授生徒嘉靖元年后正位中宫以万言为鸿胪卿寻升都督同知二年封太和伯与世券官其子绍祖尚宝司丞八年尽革外戚封十四年万言卒以其孙书为锦衣都指挥同知带俸不得嗣伯隆庆元年丁卯春三月吏部主事郭谏臣请节外戚封爵大略谓国家之制惟开国靖难及凡经战场汗马之劳擒王斩敌之烈方得世袭公侯伯爵未闻有外戚之封而亦世袭者近嘉靖年皇亲陈万言以孝洁皇后之父封太和伯然止其身子陈书则降袭锦衣卫指挥皇亲蒋轮以孝慈献皇后之弟封玉田伯而其子蒋荣得以世袭皇亲方锐乃孝烈皇后之父封安平伯而其子方承绪亦得袭爵皆先帝一时特旨未可以开国靖难诸勋比也今上登极之后推恩外戚若杜继宗李铭陈景行俱以外戚止各封以伯爵不许其世袭此施恩有节矣然蒋方二氏犹袭伯爵乞以义制恩凡外戚之封皆议如宗室之制其始封为伯再世降为指挥又再降为千百户如今陈万言之后陈书是也若不裁处二氏则陈言亦将援二家之例而陈乞异日杜李陈三氏将援前例而有请国家卜世无穷若外戚各许其世袭则凡无功而伯其始将无所纪极又何以劝天下之功哉疏入下吏部议而陈书果援蒋方二姓例两疏乞恩时吏部尚书杨溥等议谓世宗于蒋方二外戚原无世袭之事至于准袭一□出自特恩亦非定制乞将蒋荣方承裕伯爵照旧止终本身以后伊男仍依陈书事例量受锦衣卫指挥等职从之遂着为令　　方锐
按明外史外戚传锐世宗方皇后父也应天人后初为九嫔锐授锦衣正千户嘉靖十二年张后废后由嫔册为皇后迁锐都指挥使扈跸南巡道拜左都督既封安平伯寻进封侯卒子承裕嗣隆庆元年用主事郭谏臣言罢袭　　杜林
按明外史后妃传孝恪杜太后世宗妃穆宗生母也大兴人父林穆宗立追封林为庆都伯而命其子继宗嗣　　李铭
按明外史后妃传穆宗孝懿皇后李氏昌平人父铭以女贵封德平伯　　陈景行
按明外史外戚传景行穆宗继后陈皇后父也其先建昌人高祖政以军功世袭百户调通州右卫遂家焉景行故将门独嗜学弱冠试诸生高等穆宗居裕邸选其女为妃授景行锦衣千户隆庆改元封固安伯景行素恭敬每遇遣祀册封诸典礼必斋戒将事家居诫诸子以退让万历中卒太后帝及中宫潞王公主赙赠优厚人皆荣之子昌言嘉言善言名言皆官锦衣名言妻庄皇后女弟也景行卒昌言已死昌言子承恩引李文全例请袭祖封帝曰承恩景行孙非文全比也以都督同知授之后文全子铭诚复侯　　李伟按明外史外戚传伟字世奇神宗生母李太后父也漷县人儿时嬉里中有羽士过之惊语人曰此儿骨相当位极人臣嘉靖中伟梦空中五色彩辇旌幢鼓吹导之下寝所已而生太后避警携家入京师居久之太后入裕邸生神宗隆庆改元立皇太子授伟都督同知神宗立封武清伯再进武清侯太后能约束其家伟尝有过太后召入宫跪而切责之不以父故□祖宗法以是伟益小心畏慎有贤声万历十一年卒赠安国公谥庄简子文全嗣侯卒子铭诚嗣侯天启末铭诚颂魏忠贤功德建祠名鸿勋庄烈帝定逆案铭诚幸获免久之大学士薛国观请勒勋戚助军饷首及武清诏借四十万铭诚不能应官督之急铭诚死督其子国安国安死系其家人国安女字嘉定伯周奎孙奎请于庄烈后后曰但迎女秋毫无所取可也奎从之诸戚畹人人自危会皇五子疾亟李太后凭而言帝惧悉还李氏产复武清爵而皇五子竟殇或云中人构乳媪教皇五子言之也　　王伟
按明外史外戚传伟神宗显皇后父也万历五年授都督寻封永年伯帝欲加恩伟子栋及其弟俊阁臣请俱授锦衣正千户帝曰正德时皇亲夏助等俱授锦衣指挥使世袭今何薄也大学士张居正等言世袭有祖制在臣不敢奉诏正德时例世宗悉已厘革请授栋锦衣卫指挥佥事俊千户如前议帝意犹未慊居正固奏乃止　　郑成宪
按明外史外戚传成宪神宗郑贵妃父也贵妃有宠郑氏父子宗族并骄恣帝悉不问成宪累官至都督同知卒子国泰请袭帝命授都指挥使给事中张希□言指挥使下都督一等不宜授任子妃家蒙恩如是何以优后家不报是时贵妃谋夺嫡廷臣交争俱指斥郑氏国泰不自安乃上疏请立太子其从子承恩亦言储位不宜久虚大学士沈一贯左右于帝弗听诏夺国泰俸而斥承恩为民然言者终不息万历二十六年承恩复上疏劾给事中戴士衡知县樊玉衡妄造忧危竑议离间骨肉污蔑皇贵妃帝怒忧危竑议者不知谁所作中言侍郎吕坤媾通宫掖将与国泰等拥戴福王而士衡前尝论坤与承恩相结玉衡方抗言贵妃沮立太子疏并留中故承恩指两人帝怒士衡玉衡皆永戍廷臣益忿郑氏久之皇太子立四十三年男子张差入东宫被擒言者皆言国泰谋刺皇太子主事王之采鞫差差指贵妃宫监主事陆大受给事中何士晋遂直攻国泰帝以贵妃故不欲竟御史刘廷元亦先以差风癫闻国泰遂得免事详之采等传或谓国泰厚贿大学士方从哲及廷元等故狱辞多颇云国泰官左都督病死子养性袭为都督天启初光禄少卿高攀龙御史陈必谦追论其罪且言养性结白莲贼将为乱诏勒养性出京师随便居住魏忠贤用事宥还　　王升
按明外史外戚传升熹宗生母王太后弟也父钺天启元年封新城伯寻以王子生进侯卒子国兴嗣崇祯十七年京师陷见杀　　刘文炳
按明外史外戚传文炳字淇筠宛平人大父应元娶徐氏父效祖生女入宫中即庄烈帝生母孝纯皇太后也帝即位封新乐侯崇祯七年卒文炳嗣侯八年文炳大母徐太夫人年七十赐宝钞白金文绮帝谓内侍曰太夫人年老犹聪明善饭使太后在不知若何称寿也因泣下怆然者久之宫中奉太后像或曰未肖上不怿遣司礼监太监王裕民同武英殿中书至文炳第敕徐口授绘像以进左右咸惊曰肖帝大喜命卜日具卤簿帝俯伏归极门迎入安奉奉慈殿朝夕上食如生因追封应元瀛国公徐氏瀛国太夫人文炳晋少傅叔继祖弟文耀文照俱晋爵有差文炳母杜氏甚贤每谓文炳等曰吾家无功德直以太后故受此大恩奈何不尽忠报天子文炳等叩头曰谨受教帝遣文炳视祖陵凤阳密谕有大事上闻文炳归奏史可法张国维两人忠正有方略第久任用必能为陛下灭贼后两人果殉国难文炳谨厚不妄交独与宛平太学生申湛然布衣黄尼麓及驸马都尉巩永固善时天下多故流贼势益张文炳与尼麓等讲明忠义为守御计及李自成据三秦破榆林将引兵犯京师文炳知势不支慷慨泣下谓永固曰国事至此我与公受国恩当以死报十七年正月帝召文炳永固等问国事二人请早建藩封遣永定二王之国帝是之以内帑乏不果行时自成已出陕西蹂河东陷太原宁武宣大三月初一日贼警益急命文武勋戚分守京城继祖守皇城东安门文耀守永定门永固守内城崇文门文炳以继祖文耀皆守城故未有职事十六日贼攻西直门势益急尼麓踉跄至谓文炳曰城将陷君宜自为计文炳母杜氏闻之即命侍婢简笥于楼上作七八缳命家僮积薪楼下随遣老仆郑平迎李氏吴氏二女归曰吾母女同死此又念瀛国太夫人年笃老不可俱烬因与文炳计匿之申湛然家十八日帝遣内使密召文炳永固文炳归白母曰有诏召儿儿不能事母母拊文炳背曰太夫人既得所我与若妻妹死耳复何憾遂偕永固谒帝时外城已陷帝曰二卿所紏家丁能巷战否文炳以众寡不敌对帝愕然永固奏曰臣等已积薪第中当阖门焚死以报皇上帝曰朕志决矣朕不能守社稷朕能死社稷两人皆涕泣誓效死出驰至崇文门须臾贼大至永固射贼文炳助之杀数十人各驰归第十九日文照方侍母饭家人急入曰城陷矣文照脱地直视母母遽起登楼文照及二女从之文炳妻王氏亦登楼悬孝纯皇太后像母率众哭拜各缢死文照入缳堕拊母背连呼曰儿不能死矣从母命留侍太夫人遂逃去家人共焚楼文炳归火烈不得入入后园适湛然尼麓至曰巩都尉已焚府第自刎矣文炳曰诺将投井忽止曰戎服也不可见皇帝湛然脱己帻冠之遂投井死继祖归亦投井死继祖妻左氏见大宅火知贼已入亟登楼自焚妾董氏李氏亦焚死初文耀见外城破突出至浑河闻内城破复入见第焚大哭曰文耀未死以君与母在今若此生何为遂觅文炳死所大书版井旁曰左都督刘文耀同兄文炳毕命报国处亦投井死阖门死者四十二人而是时惠安伯张庆臻集妻子同焚死新城侯王国典亦焚死宣城伯卫时春怀铁券阖门赴井死与永固射贼杨光陛者驸马都尉子也被甲驰突左右射与永固相失矢尽投观象台下井中死而湛然以匿瀛国太夫人为贼所拷掠终不言体糜烂以死　　张国纪按明外史外戚传国纪祥符人熹宗张皇后父也天启初封太康伯魏忠贤与客氏忌皇后因谋陷国纪使其党刘志选梁梦环先后劾国纪谋占宫婢韦氏矫中宫旨鬻狱忠贤将从中究其事以撼后大学士李国曰君后犹父母也安有劝父构母者国纪始放归故郡忠贤犹欲掎之庄烈帝立乃得免崇祯末以输饷追爵为侯旋死于贼　　周奎
按明外史外戚传奎苏州人庄烈帝周皇后父也崇祯改元封嘉定伯赐第于苏州之葑门帝尝谕奎及田贵妃父弘遇袁贵妃父佑宜恪遵法度为诸戚臣先佑颇谨慎惟弘遇骄纵奎居外戚中碌碌而已李自成逼京师帝遣内侍徐高密谕奎倡勋戚输饷奎坚谢无有高愤泣曰后父如此国事去矣奎不得已奏捐万金且乞皇后为助及自成陷京师掠其家得金数万计云　　田弘遇
按明外史后妃传贵妃田氏陕西人父弘遇好佚游为轻侠母继母也多才艺故妃似之弘遇以妃故官左都督园亭歌妓甲都下
　外戚部艺文一
　　外戚世家赞　　　　　　　　　史记太史公曰秦以前尚略矣其详靡得而记焉汉兴吕娥姁为高祖正后男为太子及晚节色衰爱弛而戚夫人有宠其子如意几代太子者数矣及高祖崩吕氏夷戚氏诛赵王而高祖后宫唯独无宠疏远者得无恙吕后长女为宣平侯张敖妻敖女为孝惠皇后吕太后以重亲故欲其生子万方终无子诈取后宫人子为子及孝惠帝崩天下初定未久继嗣不明于是贵外家王诸吕以为辅而以吕禄女为少帝后欲连固根本牢甚然无益也高后崩合葬长陵禄产等惧诛谋作乱大臣征之天诱其统卒灭吕氏唯独置孝惠皇后居北宫迎立代王是为孝文帝奉汉宗庙此岂非天邪非天命孰能当之　　外戚恩泽侯表叙　　　　　　　汉书自古受命及中兴之君必兴灭继绝修废举逸然后天下归仁四方之政行焉传称武王克殷追存贤圣至乎不及下车世代虽殊其揆一也高帝拨乱诛暴庶事草创日不暇给然犹修祀六国求聘四皓过魏则宠无忌之墓适赵则封乐毅之后及其行赏而授位也爵以功为先后官用能为次序后嗣共己遵业旧臣继踵居位至乎孝武元功宿将略尽会上亦兴文学进拔幽隐公孙弘自海濒而登宰相于是宠以列侯之爵又畴咨前代询问耆老初得周后复加爵邑自是之后宰相毕侯矣元成之间晚得殷世以备宾位汉兴外戚与定天下侯者二人故誓曰非刘氏不王若有无功非上所置而侯者天下共诛之是以高后欲王诸吕王陵廷争孝景将侯王氏修侯犯色卒用废黜是后薄昭窦婴上官卫霍之侯以功受爵其余后父据春秋褒纪之义帝舅缘大雅申伯之意寖广博矣　　王莽传赞　　　　　　　　　　同前赞曰王莽始起外戚折节力行以要名誉宗族称孝师友归仁及其居位辅政成哀之际勤劳国家直道而行动见称述岂所谓在家必闻在国必闻色取仁而行违者邪莽既不仁而有佞邪之材又乘四父历世之权遭汉中微国统三绝而太后寿考为之宗主故得肆其奸慝以成篡盗之祸推是言之亦天时非人力之致矣及其窃位南面处非所据颠覆之埶险于桀纣而莽晏然自以黄虞复出也乃始恣睢奋其威诈滔天虐民穷凶极恶毒流诸夏乱延蛮貉犹未足逞其欲焉是以四海之内□然丧其乐生之心中外愤怨远近俱发城池不守支体分裂遂令天下城邑为虚丘□发掘害遍生民辜及朽骨自书传所载乱臣贼子无道之人考其祸败未有如莽之甚者也昔秦燔诗书以立私议莽诵六艺以文奸言同归殊涂俱用灭亡皆炕龙绝气非命之运紫色□声余分闰位圣王之驱除云尔　　极谏外家封事　　　　　　　　刘向　时上无继嗣政由王氏灾变寖甚向谓外家日盛　其渐必危刘氏身为宗室遗老历事三主遂上封　事极谏书奏召见叹息悲伤其意以向为中垒校　尉上数欲用为九卿以王氏故终不迁居列大夫　三十余年卒后十三岁而王氏代汉臣闻人君莫不欲安然而常危莫不欲存然而常亡失御臣之术也夫大臣操权柄持国政未有不为害者也昔晋有六卿齐有田崔卫有孙□鲁有季孟尝掌国事世执朝柄终后田氏取齐六卿分晋崔杼□其君光孙林父□殖出其君衎弒其君剽季氏八佾无于庭三家者以雍彻并专国政卒逐昭公周大夫尹氏管朝事浊乱王室子朝子猛更立连年乃定故经曰王室乱又曰尹氏杀王子克甚之也春秋举成败录祸福如此类甚众皆阴盛而阳微下失臣道之所致也故书曰臣之有作威作福害于而家凶于而国孔子曰禄去公室政逮大夫危亡之兆秦昭王舅穰侯及泾阳叶阳君专国擅埶上假太后之威三人者权重于昭王家富于秦国国甚危殆赖寤范睢之言而秦复存二世委任赵高专权自恣壅蔽大臣终有阎乐望夷之祸秦遂以亡近事不远即汉所代也汉兴诸吕无道擅相尊王吕产吕禄席太后之宠据将相之位兼南北军之众拥梁赵王之尊骄盈无厌欲危刘氏赖忠正大臣绛侯朱虚侯等竭诚尽节以诛灭之然后刘氏复安今王氏一姓乘朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僭盛□作威福击断自恣行污而寄治身私而托公依东宫之尊假甥舅之亲以为威重尚书九卿州牧郡守皆出其门管执枢机朋党比周称誉者登进忤恨者诛伤游谈者助之说执政者为之言排摈宗室孤弱公族其有智能者尤非毁而不进远绝宗室之任不令得给事朝省恐其与己分权数称燕王盖主以疑上心避讳吕霍而弗肯称内有管蔡之萌外假周公之论兄弟据重宗族盘互历上古至秦汉外戚僭贵未有如王氏者也虽周皇甫秦穰侯汉武安吕霍上官之属皆不及也物盛必有非常之变先见为其人微象孝昭帝时冠石立于泰山仆柳起于上林而孝宣帝即位今王氏先祖坟墓在济南者其梓柱生枝叶扶疏上出屋根垂地中虽立石起柳无以过此之明也事埶不两大王氏与刘氏亦且不□立如下有泰山之安则上有累卵之危陛下为人子孙守持宗庙而令国祚移于外亲降为皂隶纵不为身奈宗庙何妇人内夫家外父母家此亦非皇太后之福也孝宣皇帝不与舅平昌乐昌侯权所以全安之也夫明者起福于无形销患于未然宜发明诏吐德音援近宗室亲而纳信黜远外戚毋授以政皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以褒睦外内之姓子子孙孙无疆之计也如不行此策田氏复见于今六卿必起于汉为后嗣忧昭昭甚明不可不深图不可不蚤虑易曰君不密则失臣臣不密则失身几事不密则害成唯陛下深留圣思审固几密览往事之戒以折中取信居万安之实用保宗庙久承皇太后天下幸甚　　与窦宪书　　　　　　　　后汉崔骃骃闻交浅而言深者愚也在贱而望贵者惑也未信而纳忠者谤也三者皆所不宜而或蹈之者思效其区区愤盈而不能已也窃见足下体纯淑之姿躬高明之量意美志厉有上贤之风骃幸得充下馆列后陈是以竭其拳拳敢进一言传曰生而富者骄生而贵者傲生富贵而能不骄傲者未之有也今宠禄初隆百僚观行当尧舜之盛世处光华之显时岂可不庶几夙夜以永终誉弘申伯之美致周召之事乎语曰不患无位患所以立昔冯野王以外戚居位称为贤臣近阴卫尉克己复礼终受多福郯氏之宗非不尊也阳侯之族非不盛也重侯累将建天枢执斗柄其所以获讥于时垂愆于后者何也盖在满而不溢位有余而仁不足也汉兴以后迄于哀平外家二十保族全身四人而已书曰鉴于有殷可不慎哉窦氏之兴肇自孝文二君以淳淑守道成名先日安丰以佐命着德显自中兴内以忠诚自固外以法度自守卒享祚国垂祉于今夫谦德之光周易所美满溢之位道家所戒故君子福大而愈惧位隆而益恭远察近览俯仰有则铭诸几杖刻诸盘杅矜矜业业无殆无荒如此则百福是荷庆流无穷矣　　外戚传序　　　　　　　　　　晋书详观往诰逖听前闻阶缘外戚以致显荣者其所由来尚矣而多至祸败鲜克令终者何哉岂不由禄以恩升位非德举识惭明悊材谢经通假椒房之宠灵总军国之枢要或威权震主或势力倾朝居安而不虑危务进而不知退骄奢既至衅隙随之者乎是以吕霍之家诛夷于西汉梁邓之族剿绝于东都其余干纪乱常害时□政者不可胜载至若樊靡卿之父子窦广国之弟兄阴兴之守约戒奢史丹之掩恶扬善斯并后族之所美者也由此观之干时纵溢者必以凶终守道谦冲者永保贞吉古人所谓祸福无门惟人所召此非其效欤逮于晋难始自宫掖杨骏藉武帝之宠私叨窃非据贾谧乘惠皇之蒙昧成此厉阶遂使悼后遇云林之愍怀滥湖城之酷天人道尽丧乱弘多宗庙以之颠覆黎庶于焉殄瘁诗云赫赫宗周褒姒灭之其此之谓也奚及江左未改覆车庾亮世族羽仪王恭高门领袖既而职兼出纳任切股肱孝伯竟以亡身元规几于败国岂不哀哉若褚季野之畏避朝权王叔仁之固求出镇用能全身远害有可称焉贾充杨骏庾亮王献之王恭等已入列传其余即叙其成败以为外戚篇云　　庾亮传论　　　　　　　　　　同前史臣曰外戚之家连耀椒掖舅氏之族同气兰闺靡不凭借宠私阶缘险谒门藏金穴地使其骄马控龙媒势成其逼古者右贤左戚用杜溺私之路爱而知恶深慎满覆之是以厚赠琼瑰罕升津要涂山在夏靡与稷同驱姒氏居周不预燕齐等列圣人虑远殊有旨哉晋昵元规参闻顾命然其笔敷华藻吻纵涛波方驾搢绅足为翘楚而智小谋大昧经邦之远图才高识寡阙安国之长筭璇萼见诛物议称其拔本牙尺垂训帝念深于负芒是使苏祖寻戈宗祧殆覆已而猜嫌上宰谋黜负图向使□鉴协从必且戎车犯顺则与夫吕产安杰亦何以异哉幸漏吞舟免沦昭宪是庾宗之大福非晋政之不纲明矣怿之恣凶怀鸩加连率再世之后三阳仅存余殃所及盖其宜也　　外戚传序　　　　　　　　　　魏书夫右贤左戚尚德尊功有国者所以治天下也殷肇王基不藉莘氏为佐周成大业未闻姒姓为辅及于汉世外戚尤重杀身倾族相继于两京乃至移其鼎玺乱其邦国魏文深以为诫明帝尚封顽騃晋之杨骏寻至夷宗居上不以至公任物在下徒用私宠要荣茧犊引大车弱质任厚栋所谓爱之所以害之矣太祖初贺讷有部众之业翼成皇祚其余或以劳勤或缘恩泽咸序其迹举外戚之盛衰云尔　　外戚传序　　　　　　　　　　隋书历观前代外戚之家乘母后之权以取高位厚秩者多矣然而鲜有克终之美必罹颠覆之患何哉皆由乎无德而尊不知纪极忽于满盈之戒罔念高危之咎故鬼瞰其室忧必及之夫其诚着艰难功宣社稷不以谦冲自牧未免颠蹶之祸而况道不足以济时仁不足以利物自矜于己以富贵骄人者乎此吕霍上官阎梁窦邓所以继踵而亡灭者也昔文皇潜跃之际献后便相推毂炀帝大横方兆萧妃密勿经纶是以恩礼绸缪始终不易然内外亲戚莫预朝权昆弟在位亦无殊宠至于居擅玉堂家称金穴晖光戚里熏灼四方将三司以比仪命五侯而同拜者终始一代寂无闻焉考之前王可谓矫其弊矣故虽时经扰攘无有陷于不义市朝迁贸而皆得以保全比夫凭借宠私阶缘恩泽乘其非据旋就颠陨者岂可同日而言哉此所谓爱之以礼能改覆车辙叙其事为外戚传云　　外戚传序　　　　　　　　　　唐书凡外戚成败视主德何如主贤则共其荣主否则先受其祸故太宗检贵幸裁赏赐贞观时内里无败家高中二宗柄移艳私产乱朝廷武韦诸族耄婴颈血一日同污鈇刃元宗初年法行近亲里表修敕天宝夺明委政妃宗阶召反贼遂丧天下杨氏之诛□类不遗盖数十年之宠不偿一日之惨甲第厚赀无救同坎之悲宁不哀哉代德而降阉尹参嬖后宫虽多无赫赫显门亦无刀锯大戮故用福甚者得祸酷取名少者蒙责轻理所固然若乃长孙无忌之功武平一之识吴溆之忠弗缘内宠者自见别传　　授王仁皎开府仪同三司制　　　苏颋王仁皎盛门华绪当代贤戚不言而自有阳秋从信而罔愆风雨轩星作范已宠于金穴鲁管增辉更芳于玉树三事斯拟百工式瞻俾延椒台之祥宜助槐庭之理　　为定王武攸暨诸降王位表　　宋之问陛下隆德嗣兴鸿基绍复外家诸子降等犹誓于山河主第增荣在臣更超于等数虽渭阳情重沁水恩多而濯龙之戚今乃方于五侯缘驸马之姻古未封于四履私亲越礼圣人之孝理载光冒宠延灾微臣之官谤斯久　　外戚表序　　　　　　　　　　辽史汉外戚有新室之患晋宗室有八王之难辽史耶律萧氏十居八九宗室外戚势分力敌相为唇齿以翰邦家是或一道然以是而兴亦以是而亡又其法之弊也契丹外戚其先曰二审密氏曰拔里曰乙室已至辽太祖娶述律氏述律本回鹘檽思之后大同元年太宗自汴将还留外戚小汉为汴州节度使赐姓名曰萧翰以从中国之俗由是拔里乙室已述律三族皆为萧姓拔里二房曰大父少父乙室已亦二房曰大翁小翁世宗以舅氏塔列葛为国舅别部三族世预北宰相之选自太祖神册二年命阿骨只始也圣宗合拔里乙室已二国舅帐为一与别部为二此辽外戚之始末也作外戚表　　外戚传序　　　　　　　　　　宋史自西汉有外戚之祸历代鉴之崇爵厚禄不畀事权然而一失其驭犹有肺腑之变焉宋法待外戚厚其间有文武才谞皆擢而用之怙势犯法绳以重刑亦不少贷仁英哲三朝母后临朝听政而终无外家干政之患将法度之严体统之正有以防闲其过欤抑母后之贤自有以制其戚里欤作外戚传　　皇后妹仲翘新归宜特封巨鹿郡君制
　　　　　　　　　　　　　　　　蔡襄敕枢躔纪节兹乃庆辰纶涣推恩厥惟旧典矧乃后宫之戚宜推汤赋之华某挺生庆门早服柔范动静鉴于图史夙夜谨于纮綖嫔于宗英着厥闺则宜彻郡邑之号益峻封君之荣思懋懿恭用钦宠数　　贵妃妹宜特封清河郡君制　　　前人诞庆降辰睦姻疏宠眷惟妃位之重愿推女弟之恩旧典俱存明命斯允某生高华之族禀茂淑之姿从姆教而甚严奉闺仪而愈慎亲为外戚陪嘉节之祝延地启名邦峻封君之等数宜思优渥益荷显荣　　追册故温成皇后弟侄授官制　　前人敕具官某朕以妃掖之贵奄尔薨逝追崇命号特进异礼眷其族姻之大咸具肺腑之近录亲迁秩用慰存殁以尔等联荣外戚列官京师或峻秩于奉常或参丞于省寺恩泽渥茂勿忘钦承　　追封皇后曾祖芸制　　　　　　前人敕朕以纯孝事亲至诚飨帝躬执牲玉造于郊庙均畀嘉福敷于四海眷坤仪之重实相祠事追贲曾世厥惟旧典皇后曾祖芸材武沈雄志尚超迈风称驰于藩屏勋业茂于戎韬储积善谋延施来裔向以椒闱之贵袭疏圭壤之封属此明禋易居全魏刻章告策英魄其承　　钦慈皇后父陈守贵赐谥荣穆制　邹浩朕显膺眷命克绍丕图永惟顾复之慈莫致晨昏之养追崇位号肇正皇陵曾未极于孝心用推隆于外氏率循茂典宠以嘉名钦慈皇后故父具官某潜德自丰流庆及远不出门闾之内夙承天地之祥是生柔明来应选纳辅佐神考以风动于家邦诞育渺躬以君临于区宇静言所自益见殊休肆加一品之崇式冠三公之列厥惟褒赠亦既哀荣念宅兆之载安卜岁时而甚迩不有异数曷昭至怀谥法宠禄光大曰荣中情见貌曰穆合兹二美以贲九原尚其有知服我优渥　　除曹佾保平军节度使加食邑实封制
　　　　　　　　　　　　　　　　王珪朕承景历之昌嗣丕基之重涣□大命胥泽群元咨我方岳之良时维屏翰之宪念宣劳于剧任稽涣奖于陟文卜以刚辰告于列序具官曹佾体冲韵邃气劲谋沉传圮上之神书托西京之肺腑显允祖烈实为宗臣于皇母仪克后先帝济忠纯于奕世履谦劼而保躬鬯共武之威乃践元戎之贵助守文之德式繄外戚之贤进导徽猷参联台路肆缵膺于圣统方倚辅于英藩载疏冢社之荣增视上公之峻隆阶表贵衍食敦封萃为宠休以睦□近于戏诏爵禄之柄天官以驭夫群臣锡车马之仪大雅以褒夫元舅盖绩美则报之厚爱隆则礼亦蕃往懋淑声永绥多福　　除李璋殿前副都指挥使武康军节度使制　　　　　　　　　　　　　　　　前人羽林神兵北环天卫之象黄帝李法中严邦律之师国家鬯武节于四遐提禁屯于千列进总凝严之护历图劲杰之资稽众得人告廷孚命具官李璋气沈而事果性裕而知方厉许国之丹忠达治兵之善志绪服高华之望名推亲信之良朕念长乐之慈怆不及养顾渭阳之闻盖多贤自擢领于戎昭已积迁于留寄属岩疆之缺帅宜秉钺之命才六纛启途既袭重侯之贵万兵留帐方资缓带之安虽其素劳不曰异宠于戏执干戈则有社稷之卫常慎于假人听鼓鼙则有将帅之思实深于注意维蹈忠义者急于报主盖喜功名者要之逢时勉规壮图尚率明训　　除向宗良检校司空充醴泉观使昭信军节度　　使制　　　　　　　　　　　　曾肇昔周盛世则有申伯之良翰在汉懿亲则有少君之长者眷吾仲舅蚤着贤称登进宠名诞敷诏号醴泉观使秦国军节度明州管内观察处置等使持节明州诸军事明州刺史上护军河内郡开国公向宗良席庆深厚秉德粹温富贵无自满之心恭孝有夙成之质肆朕承祧之始首膺授钺之荣兹属东朝亟还大政念崇德报功之谊将锡异恩守右贤左戚之规莫回慈旨换节濒江之地参华空土之名增衍户租并申朕志于戏维我太母有劳皇家方其艰虞则出任社稷之重及底康靖则还就宫闱之安动静必惟其时进退靡失其正而犹鉴观前载深抑外亲尔其念长乐之好谦思文简之垂裕益坚素履永保令名　　汉文帝杀薄昭论　　　　　　　程颐薄昭杀汉使者帝不忍加诛使公卿从之饮酒欲令自引分昭不肯使群臣丧服往哭之乃自杀司马公曰李德裕以为汉文诛薄昭断则明矣于义则未安也太后唯一弟而杀之何以慰母氏之心哉魏文帝曰舅后之家但当养育以恩而不当假借以权既触罪法又不得不害诚文帝之始不防闲昭也斯言得之矣然则欲慰母心将慎之于始乎程子曰二公皆执一之论未画于义也义既未安则非明也有所不行岂害其为公器哉盖不得于义则非恩之正害恩之正则不得为义矣使薄昭盗长陵土则太后维不食而死昭不可不诛也其杀汉使为类亦有异焉若昭有罪命使往治昭执而杀之太后之心可伤也昭不可赦也后若必丧其生则存昭以全后可也或与忿争而杀之则贷昭以慰母心可也此之谓能权盖先王之制也八议设而后重轻得其宜义岂有屈乎法主于义义当而谓之屈法不知法者也　　覃恩昭宪杜皇后孝惠贺皇后淑德尹皇后孙　　侄等转官制　　　　　　　　王安石敕某等予大祭于庙祧而哀夫先后之家寖替而不章乃诏有司博求其世尔等名在戚里序于王朝各因其官增位一等冀以上称神灵之意岂特慰予追远之心　　世戚传序　　　　　　　　　　金史金昭祖娶徒单氏后妃之族自此始见世祖时乌春为难世祖欲求婚以结其欢心乌春曰女直与胡里改岂可为婚世宗时赐夹谷清臣族同国人清臣胡里改人也然则四十七部之中亦有不通婚姻者矣其故则莫能诘也有国家者婚姻有恒族能使风气淳固亲义不渝而贵贱等威有别焉盖良法也欤作世戚传　　世戚传赞　　　　　　　　　　同前赞曰天子娶后王姬下嫁岂不重哉秦汉以来无世世甥舅之家关睢之道缺外戚骄盈何彼秾矣不作王姬肃雍之义几希矣盖古者异姓世爵公侯与天子为婚姻他姓不得参焉女为王后己尚王姬而自贵其贵富厚不加焉宠荣不与焉使汉唐行此道则无吕氏王氏武氏之难公主下嫁各安其分各得其所矣金之徒单拿懒唐括蒲察裴满纥石烈仆散皆贵族也天子娶后必于是公主下嫁必于是与周之齐纪无异此婚礼之最得宜者盛于汉唐矣　　高丽国王□加恩制　　　　元张士观□秉心直谅赋质贞纯早克嗣于先猷久服劳于王室身惟国婿寅居宾日之方男即皇甥复预乘龙之选筑馆荷两朝之眷分茅袭百祀之传祖宗世称汉藩辅保乐土于三韩父子并为周司徒播清风于万古高丽国王尚服渥命以介福祺　　封周皇亲制　　　　　　　　明愍帝崇祯元年封制曰俔妹洽阳丽繁星而配日作嫔沩汭借厚地以凝天若非刻鹄贻书世奉伏波之教安得跃龙门上人传明德之规岂徒肺腑情联允矣河山誓永尔左军都督府带俸嘉定伯周奎遥系神明八百素娴礼教三千绵瓞出自吴昌得风土清嘉之美维桑近依都会接冠裳文物之华素履幽闲秉心渊塞裘马绝五陵之气解推法三代之仁虽九陌尘飞大隐不离朝市而一堂玉照中闺有类蓬壶至若秉颜氏之家声授班姬之母训在宫在庙河洲允绍于思齐克俭克勤涂山祗承夫文命揽凤辉于姒幄光轮发旦旦之华兆麟趾于尧门嫡冢衍绵绵之祚凡诸瑞事载在清庙上荷天休格祖柘宗枋之笃佑下思后族亦水源木本之当寻乃若翼翼棐忱逡逡礼法自念身同尹姞以蔓草而附萝图岂宜势并金张借繁阴而成桃径大官幸有余粒不从脂泽以求田曲突常怀隐忧每效嫠纬而窃叹宁特绿□领袖无五侯列第之风祗愿白昼闲庭从四姓小儿之学匪因赞册曷抒素心兹以覃恩晋阶左柱国特进光禄大夫于戏一命偻而再命伛乃征报国之忠满不溢而高不骄并见守身之孝维我长孙皇后之德已弼阴教于彤管借尔申伯元舅之尊尚鼓芳风于戚畹　　外戚传序　　　　　　　　　明外史自古外戚之祸莫若两汉唐宋以下少杀矣明太祖禁母后临朝后妃之家崇其号名衣食县官而已是以绵祚悠远初无安阳博陆梁窦何董之变匪直消祸于履霜也椒房贵戚亦藉以保福胙逮子孙焉英宗时惟会昌侯孙继宗以夺门功参议国是自兹以下其贤者类多谨身奉法谦谦有儒者风无所建树而一二怙恩负乘之徒所好不过狗马音乐田宅所狎不过俳优技妾所凌虐不过闾阎雏匹舆台厮养之属虽汰如寿宁兄弟阴谋如郑国泰在廷诸臣辄皆正论谠言消其衅孽谓非祖宗法制之善哉至若惠安新乐咸举宗殉国杀身成仁呜呼卓矣其成祖后家详中山王传余采其行事可纪者作外戚传　外戚部艺文二
诗
　　大雅崧高八章
　宣王之舅申伯出封于谢而尹吉甫作诗以送之崧高维岳峻极于天维岳降神生甫及申维申及甫维周之翰四国于蕃四方于宣赋
也

亹亹申伯王缵之事于邑于谢南国是式王命召伯定申伯之宅登是南邦世执其功赋
也

王命申伯式是南邦因是谢人以作尔庸王命召伯彻申伯土田王命傅御迁其私人赋
也

申伯之功召伯是营有俶其城寝庙既成既成藐藐王锡申伯四牡跷跷钩膺濯濯赋
也

王遣申伯路车乘马我图尔居莫如南土锡尔介圭以作尔宝往近王舅南土是保赋
也

申伯信迈王饯于郿申伯还南谢于诚归王命召伯彻申伯土疆以峙其粻式遄其行赋
也

申伯番番既入于谢徒御啴啴周邦咸喜戎有良翰不显申伯王之元舅文武是宪赋
也

申伯之德柔惠且直揉此万邦闻于四国吉甫作诵其诗孔硕其风肆好以赠申伯赋
也
　　奉和幸韦嗣立山庄侍宴应制　唐崔湜丞相登前府尚书启旧林式闾明主意荣族圣嫔心川狭旌门抵岩高黻帐临闲凭柳暗小径入松深云卷千峰色泉和万籁吟兰迎天女佩竹碍侍臣簪宸翰三光烛朝荣四海钦还嗟绝机叟白首汉川阴　　韦谯公挽歌二首　　　　　　　张说五瑞分王国双珠映后家文飞书上凤武结笥中蛇出豫荣前马回鸾表后车衮衣将锡命泉路有光华国聘双骐骥庭仪两凤凰将星连相位玉树伴金乡歌舞侯家艳轩裘戚里光安知杜陵下碑版已相望　　丽人行　　　　　　　　　　　杜甫三月三日天气新长安水边多丽人态浓意远淑且真肌理细腻骨肉匀绣罗衣裳照暮春蹙金孔雀银麒麟头上何所有翠微叶垂鬓唇背后何所见珠压腰衱稳称身就中云幕椒房亲赐名大国虢与秦紫□之峰出翠釜水精之盘行素鳞犀筋厌饫久未下鸾刀缕切空纷纶黄门飞鞚不动尘御厨丝络送八珍箫鼓哀吟感鬼神宾从杂沓实要津后来鞍马何逡巡当轩下马入锦茵杨花雪落覆白苹青鸟飞去衔红巾炙手可热势绝伦慎莫近前丞相嗔　　春行　　　　　　　　　　　　李益侍臣朝谒罢戚里自相过落日青丝骑春风白纻歌恩从三殿近猎向五陵多归路南桥望垂杨拂细波　　少年　　　　　　　　　　　李商隐外戚平羌第一功生年二十有重封直登宣室螭头上横过甘泉豹尾中别馆觉来云雨梦后门归去蕙兰丛灞陵夜猎随田窦不识寒郊自转蓬　　宜阳引　　　　　　　　　明李东阳宜阳小儿身姓窦弟为佣姊为后山中岸崩压不杀自言相有封侯法朝上书夕召见生不记家犹记县眼前喜极翻作悲一朝富贵从天来左图书右宾友兄弟贤名世希有古来宠禄易骄奢今人尚忆贫时否　　颍水浊　　　　　　　　　　　前人魏其侯家客醉舞一语不回丞相怒相家贵人半膝席斩首穴胸那复惜籍郎按项项不俯颍川诸豪同日捕魏其眦裂东朝东首鼠不决辕驹穷颍川水浊灌灭宗谁令并杀老秃翁相门白日啸二鬼越明年春武安死谁言死速不如迟幸未淮南语泄时　外戚部纪事
通鉴前编周宣王四年命召虎营谢邑以封申伯汉书王陵传陵为人任气好直言为右丞相二岁惠帝崩高后欲立诸吕为王问陵陵曰高皇帝刑白马而盟曰非刘氏而王者天下共击之今王吕氏非约也太后不说问左丞相平及绛侯周勃等皆曰高帝定天下王子弟今太后称制欲王昆弟诸吕无所不可太后喜罢朝陵让平勃曰始与高帝唼血而盟诸君不在邪今高帝崩太后女主欲王吕氏诸君纵欲阿意背约何面目见高帝于地下乎平曰于面折廷争臣不如君全社稷安刘氏后君亦不如臣陵无以应之赵幽王友传友以诸吕女为后不爱爱他姬诸吕女怒去谗之于太后曰王曰吕氏安得王太后百岁后吾必击之太后怒以故召赵王赵王至置邸不见令卫围守之不得食其群臣或窃馈之辄捕论之赵王饿乃歌曰诸吕用事兮刘氏微迫胁王侯兮强授我妃我妃既妒兮诬我以恶谗女乱国兮上曾不寤我无忠臣兮何故弃国自快中野兮苍天与直吁嗟不可悔兮宁早自贼为王饿死兮谁者怜之吕氏绝理兮托天报仇遂幽死赵共王恢传幽王死吕后徙恢王赵恢心不乐太后以吕产女为赵王后王后从官皆诸吕也内擅权微司赵王王不得自恣王有爱姬王后鸩杀之王乃为歌诗四章令乐人歌之齐悼惠王传吕太后称制元年以其兄子鄜侯吕台为吕王割齐之济南郡为吕王奉邑明年哀王弟章入宿卫于汉高后封为朱虚侯以吕禄女妻之后四年封章弟兴居为东牟侯皆宿卫长安高后七年割齐琅邪郡立营陵侯刘泽为琅邪王是岁赵王友幽死于邸三赵王既废高后立诸吕为三王擅权用事章年二十有气力忿刘氏不得职尝入侍燕饮高后令章为酒吏章自请曰臣将种也请得以军法行酒高后曰可酒酣章进歌舞已而曰请为太后言耕田高后儿子畜之笑曰顾乃父知田耳若生而为王子安知田乎章曰臣知之太后曰试为我言田意章曰深耕穊种立苗欲疏非其种者鉏而去之太后默然顷之诸吕有一人醉亡酒拔剑斩之而还报曰有亡酒一人臣谨行军法斩之太后左右大惊业已许其军法无以罪也因罢酒自是后诸吕惮章虽大臣皆依朱虚侯刘氏为强通鉴纪事本末四年夏四月太后封女弟为临光侯汉书高后纪八年秋七月皇太后崩上将军禄相国产颛兵秉政恐为大臣诸侯王所诛因谋作乱时朱虚侯章在京师以禄女为妇知其谋乃使人告兄齐王令发兵西章欲与太尉勃丞相平为内应以诛诸吕齐王遂发兵又诈琅邪王泽发其国兵并将而西产禄等遣大将军灌婴将兵击之婴至荥阳使人谕齐王与连和待吕氏变而共诛之太尉勃与丞相平谋以曲周侯郦商子寄与禄善使人劫商令寄给说禄曰高帝与吕后共定天下刘氏所立九王吕氏所立三王皆大臣之议事已布告诸侯王诸侯王以为宜今太后崩帝少足下不急之国守藩乃为上将将兵留此为大臣诸侯所疑何不速归将军印以兵属太尉请梁王亦归相国印与大臣盟而之国齐兵必罢大臣得安足下高枕而王千里此万世之利也禄然其计使人报产及诸吕老人或以为不便计犹豫未有所决禄信寄与俱出游过其姑吕怒曰汝为将而弃军吕氏今无处矣乃悉出珠玉宝器散堂下曰无为它人守也八月庚申平阳侯窋行御史大夫事见相国产计事郎中令贾寿使从齐来因数产曰王不早之国今虽欲行尚可得邪具以灌婴与齐楚合从状告产平阳侯窋闻其语驰告丞相平太尉勃勃欲入北军不得入襄平侯纪通尚符节乃令持节矫内勃北军勃复令郦寄典客刘揭说禄曰帝使太尉守北军欲令足下之国急归将军印辞去不然祸且起禄遂解印属典客而兵授太尉勃勃入军门行令军中曰为吕氏者右袒为刘氏左袒军皆左袒勃遂将北军然尚有南军丞相平召朱虚侯章佐勃勃令章监军门令平阳侯告卫尉毋内相国产殿门产不知禄已去北军入未央宫欲为乱殿门弗内徘徊往来平阳侯驰语太尉勃勃尚恐不胜未敢诵言诛之乃谓朱虚侯章曰急入宫卫帝章从勃请卒千人入未央宫掖门见产廷中日餔时遂击产产走天大风从官乱莫敢斗者逐产杀之郎中府吏舍厕中章已杀产帝令谒者持节劳章章欲夺节谒者不肯章乃从与载因节信驰斩长乐卫尉吕更始还入北军复报太尉勃勃起拜贺章曰所患独产今已诛天下定矣辛酉斩吕禄笞杀吕禄分部悉捕诸吕男女无少长皆斩之通鉴纲目汉薄昭以文帝舅为将军封轵侯十年昭杀汉使者帝不忍加诛使公卿从之饮酒欲令自引分昭不肯使群臣丧服往哭之乃自杀小名录武帝即位尊太后母戊儿为平原君
白帖汉皇后亲卒皆置园邑长丞奉守冢寝
汉书灌夫传灌夫字仲孺阴人也武帝即位为太仆二年夫与长乐卫尉窦甫饮轻重不得夫醉搏甫甫窦太后昆弟上恐太后诛夫徙夫为燕相数岁坐法兔家居长安夫为人刚直使酒不好面谀贵戚诸埶在己之右欲必陵之士在己左愈贫贱尤益礼敬与钧稠人广众荐宠下辈士亦以此多之夫不好文学喜任侠已然诺诸所与交通无非豪杰大猾家累数千万食客日数十百人波池田园宗族宾客为权利横颍川颍川儿歌之曰颍水清灌氏宁颍水浊灌氏族夫家居卿相侍中宾客益衰及窦婴失埶亦欲倚夫引绳排根生平慕之后弃者夫亦得婴通列侯宗室为名高两人相为引重其游如父子然相得欢甚无厌恨相知之晚夫尝有服过丞相蚡蚡从容曰吾欲与仲孺过魏其侯会仲孺有服夫曰将军乃肯幸临况魏其侯夫安敢以服为解请语魏其具将军旦日早临蚡许诺夫以语婴婴与夫人益市牛酒夜洒扫张具至旦平明令门下候司至日中蚡不来婴谓夫曰丞相岂忘之哉夫不怿曰夫以服请不宜乃驾自往迎蚡蚡特前戏许夫殊无意往夫至门蚡尚卧也于是夫见曰将军昨日幸许过魏其魏其夫妻治具至今未敢尝食蚡悟谢曰吾醉忘与仲孺言乃驾往往又徐行夫愈益怒及饮酒酣夫起舞属蚡蚡不起夫徙坐语侵之婴乃扶夫去谢蚡蚡卒饮至夜极欢而去后蚡使藉福请婴城南田婴大望曰老仆虽弃将军虽贵宁可以埶相夺乎不许夫闻怒骂福福恶两人有隙乃谩好谢蚡曰魏其老且死易忍且待之已而蚡闻婴夫实怒不予亦怒曰魏其子尝杀人蚡活之蚡事魏其无所不可爱数顷田且灌夫何与也吾不敢复求田由此大怒元光四年春蚡言灌夫家在颍川横甚民苦之请案之上曰此丞相事何请夫亦持蚡阴事为奸利受淮南王金与语言宾客居间遂已俱解夏蚡取燕王女为夫人太后诏召列侯宗室皆往贺婴过夫欲与俱夫谢曰夫数以酒失过丞相丞相今者又与夫有隙婴曰事已解强与俱酒酣蚡起为寿坐皆避席伏己婴为寿独故人避席余半膝席夫行酒至蚡蚡膝席曰不能满觞夫怒因嘻笑曰将军贵人也毕之时蚡不肯行酒次至临汝侯灌贤贤方与程不识耳语又不避席夫无所发怒乃骂贤曰平生毁程不识不直一钱今日长者为寿乃效女曹儿呫嗫耳语蚡谓夫曰程李俱东西宫卫尉今众辱程将军仲孺独不为李将军地乎夫曰今日斩头穴匈何知程李坐乃起更衣稍稍去婴去戏夫夫出蚡遂怒曰此吾骄灌夫罪也乃令骑留夫夫不得出藉福起为谢案夫项令谢夫愈怒不肯顺蚡乃戏骑缚夫置传舍召长史曰今日召宗室有诏劾灌夫骂坐不敬系居室遂其前事遣吏分曹逐捕诸灌氏支属皆得弃市罪婴愧为资使宾客请莫能解蚡吏皆为耳目诸灌氏皆亡匿夫系遂不得告言蚡阴事婴锐为救夫婴夫人谏曰灌将军得罪丞相与太后家迕宁可救邪婴曰侯自我得之自我捐之无所恨且终不令灌仲孺独死婴独生乃匿其家窃出上书立召入具告言灌夫醉饱事不足诛上然之赐婴食曰东朝廷辩之婴东朝盛推夫善言其醉饱得过乃丞相以他事诬罪之蚡盛毁夫所为横恣罪逆不道婴度无可奈何因言蚡短蚡曰天下幸而安乐无事蚡得为肺腑所好音乐狗马田宅所爱倡优巧匠之属不如魏其灌夫日夜招聚天下豪桀壮士与论议腹诽而心谤卬视天俯画地辟睨两宫间幸天下有变而欲有大功臣乃不如魏其等所为上问朝臣两人孰是御史大夫韩安国曰魏其言灌夫父死事身荷戟驰不测之吴军身被数十创名冠三军此天下壮士非有大恶争杯酒不足引他过以诛也魏其言是丞相亦言灌夫通奸猾侵细民家累巨万横恣颍川輘轹宗室侵犯骨肉此所谓支大于干胫大于股不折必披丞相言亦是唯明主裁之主爵都尉汲黯是魏其内史郑当时是魏其后不坚余皆莫敢对上怒内史曰公平生数言魏其武安长短今日廷论局趣效辕下驹吾并斩若属矣即罢起入上食太后太后亦已使人候司具以语太后太后怒不食曰我在也而人皆藉吾弟令我百岁后皆鱼肉之乎且帝宁能为石人邪此特帝在即录录设百岁后是属宁有可信者乎上谢曰俱外家故廷辨之不然此一狱吏所决耳是时郎中令石建为上分别言两人蚡已罢朝出止车门召御史大夫安国载怒曰与长孺共一秃翁何为首鼠两端安国良久谓蚡曰君何不自喜夫魏其毁君君当免冠解印绶归曰臣以肺腑幸得待罪固非其任魏其言皆是如此上必多君有让不废君魏其必愧杜门齰舌自杀今人毁君君亦毁之譬如贾竖女子争言何其无大体也蚡谢曰争时急不知出此于是上使御史簿责婴所言灌夫颇不雠劾系都司空孝景时婴尝受遗诏曰事有不便以便宜论上及系灌夫罪至族事日急诸公莫敢复明言于上婴乃使昆弟子上书言之幸得召见书奏案尚书大行无遗诏诏书独臧婴家婴家丞封乃劾婴矫先帝诏害罪当弃市五年十月悉论灌夫支属婴良久乃闻有劾即阳病痱不食欲死或闻上无意杀婴复食治病议定不死矣乃有飞语为恶言闻上故以十二月晦论弃市渭城春蚡疾一身尽痛若有击者呼服谢罪上使视鬼者瞻之曰魏其侯与灌夫共守笞欲杀之竟死杜邺传是时帝祖母定陶傅太后称皇太太后帝母丁姬称帝太后而皇后即傅太后从弟子也傅氏侯者三人丁氏侯者二人又封傅太后同母弟子郑业为阳信侯傅太后尤与政专权元寿元年正月朔上以皇后父孔乡侯傅晏为大司马卫将军而帝舅阳安侯丁明为大司马骠骑将军临拜日食诏举方正直言扶阳侯韦育举邺方正邺对曰臣闻禽息忧国碎首不恨卞和献宝刖足愿之臣幸得奉直言之诏无二者之危敢不极陈臣闻阳尊阴卑卑者随尊尊者兼卑天之道也是以男虽贱各为其家阳女虽贵犹为其国阴故礼明三从之义虽有文母之德必系于子春秋不书纪侯之母阴义杀也昔郑伯随姜氏之欲终有叔段篡国之祸周襄王内迫惠后之难而遭居郑之危汉兴吕太后权私亲属又以外孙为孝惠后是时继嗣不明凡事多暗昼昏冬雷之变不可胜载窃见陛下行不偏之政每事约俭非礼不动诚欲正身与天下更始也然嘉瑞未应而日食地震民讹言行筹传相惊恐案春秋异以指象为言语故在于得一类而达之也日食明阳为阴所临坤卦乘离明夷之象也坤以法地为土为母以安静为德震不阴之效也占象甚明臣敢不直言其事昔曾子问从令之义孔子曰是何言与善闵子骞守礼不苟从亲所行无非理者故无可间也前大司马新都侯莽退伏第家以诏策决复遣就国高昌侯宏去蕃自绝犹受封土制书侍中驸马都尉迁不忠巧佞免归故郡间未旬月则有诏还大臣奏正其罚卒不得遣而反兼官奉使显宠过故及阳信侯业皆缘私君国非功义所止外家昆弟无贤不肖并侍帷幄布在列位或典兵卫或将军屯宠意并于一家积贵之势世所希见所希闻也至乃□置大司马将军之官皇甫虽盛三桓虽隆鲁为作三军无以甚此当拜之日暗然日食不在前后临事而发者明陛下谦逊无专承指非一所言辄听所欲辄随有罪恶者不坐辜罚无功能者异受官爵流渐积猥正尤在是欲令昭昭以觉圣朝昔诗人所刺春秋所讥指象如此殆不在它由后视前忿邑非之逮身所行不自镜见则以为可计之过者疏贱独偏见疑内亦有此类天变不空保右世主如此之至奈何不应臣闻野鸡着怪高宗深动大风暴过成王怛然愿陛下加致精诚思承始初事稽诸古以厌下心则黎庶群生无不悦喜上帝百神收还威怒祯祥祸福何嫌不报郑崇传上欲封祖母傅太后从弟商崇谏曰孝成皇帝封亲舅五侯天为赤黄昼昏日中有黑气今祖母从昆弟二人已侯孔乡侯皇后父高武侯以三公封尚有因缘今无故欲复封商坏乱制度逆天人心非傅氏之福也臣闻师曰逆阳者厥极弱逆阴者厥极凶短折犯人者有乱亡之患犯神者有疾夭之祸故周公着戒曰惟王不知艰难惟耽乐是从时亦罔有克寿故衰世之君夭折蚤没此皆犯阴阳之害也臣愿以身命当国咎崇因持诏书案起傅太后大怒曰何有为天子乃反为一臣所颛制邪上遂下诏曰朕幼而孤皇太太后躬自养育免于襁褓教道以礼至于成人惠泽茂焉欲报之德□天罔极前追号皇太太后父为崇祖侯惟念德报未殊朕甚恧焉侍中光禄大夫商皇太太后父同产子小自保大恩义最亲其封商为汝昌侯为崇祖侯后元后传绥和元年上即位二十余年无继嗣而定陶共王已薨子嗣立为王王祖母定陶傅太后重赂遗票骑将军根为王求汉嗣根为言上亦欲立之遂征定陶王为太子时根辅政五岁矣乞骸骨上乃益封根五千户赐安车驷马黄金五百斤罢就第先是定陵侯淳于长以外属能谋议为卫尉侍中在辅政之次是岁新都侯莽告长伏罪与红阳侯立相连长下狱死立就国故曲阳侯根荐莽以自代上亦以为莽有忠节遂擢莽从侍中骑都尉光禄大夫为大司马哀帝少而闻知王氏骄盛心不能善以初立故优之后月余司隶校尉解光奏曲阳侯根宗重身尊三世据权五将秉政天下辐辏自效根行贪邪臧累巨万纵横恣意大治室第第中起土山立两市殿上赤墀及青琐游观射猎使奴从者被甲持弓弩陈为步兵止宿离宫水衡共张发民治道百姓苦其役内怀奸邪欲管朝政推亲近吏主簿张业以为尚书蔽上壅下内塞王路外交藩臣骄奢僭上坏乱制度案根骨肉至亲社稷大臣先帝弃天下根不悲哀思慕山陵未成公聘取故掖庭女乐五官殷严王飞君等置酒歌舞捐忘先帝厚恩背臣子义及根兄子成都侯况幸得以外亲继父为列侯侍中不思报厚恩亦聘取故掖庭贵人以为妻皆无人臣礼大不敬不道于是天子曰先帝遇根况父子至厚也今乃背忘恩义以根尝建社稷之策遣就国免况为庶人归故郡根及况父商所荐举为官者皆罢董贤传哀帝时成帝外家王氏衰废惟平阿侯谭子去疾哀帝为太子时为庶子得幸及即位为侍中骑都尉上以王氏亡在位者遂用旧恩亲近去疾复进其弟闳为中常侍闳妻父萧咸前将军望之子也久为郡守病免为中郎将兄弟并列贤父恭慕之欲与结婚姻闳为贤弟驸马都尉宽信求咸女为妇咸惶恐不敢当私谓闳曰董公为大司马册文言允执其中此乃尧禅舜之文非三公故事长老见者莫不心惧此岂家人子所能堪邪闳性有知略闻咸言心亦悟乃还报恭深达咸自谦薄之意恭叹曰我家何用负天下而为人所畏如是意不说后上置酒麒麟殿贤父子亲属宴饮王闳兄弟侍中中常侍皆在侧上有酒所从容视贤笑曰吾欲法尧禅舜何如闳进曰天下乃高皇帝天下非陛下之有也陛下承宗庙当传子孙于亡穷统业至重天子亡戏言上默然不说左右皆恐于是遣闳出后不得复侍宴后汉书张步传王闳者王莽叔父平阿侯谭之子也哀帝时为中常侍时幸臣董贤为大司马宠爱贵盛闳屡谏忤旨哀帝临崩以玺绶付贤曰无妄以与人时国无嗣主内外恇惧闳白元后请夺之即带剑至宣德后闼举手叱贤曰宫车晏驾国嗣未立公受恩深重当俯伏号泣何事久持玺绶以待祸至邪贤知闳必死不敢拒之乃跪授玺绶闳驰上太后朝廷壮之及王莽篡位潜忌闳乃出为东郡太守闳惧诛常系药手内莽败汉兵起闳独完全东郡三十余万户归降更始张步据郡更始遣闳为琅邪太守步拒之不得进闳为檄晓喻吏人降得赣榆等六县收兵数千人与步战不胜时梁王刘永自以更始所立贪步兵强承制拜步辅汉大将军忠节侯督青徐二州使征不从命者步贪其爵号遂受之乃理兵于剧以弟弘为卫将军弘弟蓝元武大将军蓝弟寿高密太守遣将徇太山东莱城阳胶东北海济南齐诸郡皆下之步拓地寖广兵甲日盛王闳惧其众散乃诣步相见欲诱以义方步大陈兵引闳怒曰步有何过君前见攻之甚乎闳按剑曰太守奉朝命而文公拥兵相拒闳攻贼耳何谓甚邪步嘿然良久离席跪谢乃陈乐献酒待以上宾之礼令闳关掌郡事蔡茂传茂迁广汉太守有政绩称时阴氏宾客在郡界多犯吏禁茂辄纠案无所回避会洛阳令董宣举纠湖阳主帝始怒收宣既而赦之茂喜宣刚正欲令朝廷禁制贵戚乃上书曰臣闻兴化致教必由进善康国宁人莫大理恶陛下圣德重兴再隆大命即位以来四海晏然诚宜夙兴夜寐虽休勿休然顷者贵戚椒房之家数因恩埶千犯吏禁杀人不死伤人不论臣恐绳墨弃而不用斧斤废而不举近湖阳公主奴杀人西市而与主共舆出入宫省逋罪积日冤魂不报洛阳令董宣直道不顾干主讨奸陛下不先澄审召欲加棰当宣受怒之初京师侧耳及其蒙宥天下拭目今者外戚憍逸宾客放滥宜敕有司案理奸罪使执平之吏永申其用以厌远近不缉之情光武纳之云仙杂记光武皇后弟郭况家工冶之声不绝人谓之郭氏之室不雨而雷东京谓况家为琼厨金穴后汉书马皇后纪肃宗即位尊后曰皇太后太后自撰显宗起居注削去兄防参医药事帝请曰黄门舅旦夕供养且一年既无褒异又不录勤劳无乃过乎太后曰吾不欲令后世闻先帝数亲后宫之家故不着也建初元年欲封爵诸舅太后不听明年夏大旱言事者以为不封外戚之故有司因此上奏宜依旧典太后诏曰凡言事者皆欲媚朕以要福耳昔王氏五侯同日俱封其时黄雾四塞不闻澍雨之应又田蚡窦婴宠贵横恣倾覆之祸为世所传故先帝防慎舅氏不令在枢机之位诸子之封裁令半楚淮阳诸国常谓我子不当与先帝子等今有司奈何欲以马氏比阴氏乎吾为天下母而身服大练食不求甘左右但着帛布无香熏之饰者欲身率下也以为外戚见之当伤心自敕但笑言太后素好俭前过濯龙门上见外家问起居者车如流水马如游龙仓头衣绿□领袖正白顾视御者不及远矣故不加谴怒但绝岁用而已冀以默愧其心而犹懈怠无忧国忘家之虑知臣莫若君况亲属乎吾岂可上负先帝之旨下亏先人之德重袭西京败亡之祸哉固不许帝省诏悲叹复重请曰汉兴舅氏之封侯犹皇子之为王也太后诚存谦虚奈何令臣独不加恩三舅乎且卫尉年尊两校尉有大病如令不讳使臣长抱刻骨之恨宜及吉时不可稽留太后报曰吾反复念之思令两善岂徒欲获谦谦之名而使帝受不外施之嫌哉昔窦太后欲封王皇后之兄丞相条侯言受高祖约无军功非刘氏不侯今马氏无功于国岂得与阴郭中兴之后等耶尝观富贵之家禄位重迭犹再实之木其根必伤且人所以愿封侯者欲上奉祭祀下求温饱耳今祭祀则受四方之珍衣食则蒙御府余资斯岂不足而必当得一县乎吾计之熟矣勿有疑也夫至孝之行安亲为上今数遭变异榖价数倍忧惶昼夜不安坐卧而欲先营外封违慈母之拳拳乎吾素刚急有匈中气不可不顺也若阴阳调和边境清静然后行子之志吾但当含饴弄孙不能复关政矣时新平主家御者失火延及北阁后殿太后以为己过起居不欢时当谒原陵自引守备不慎惭见陵园遂不行初太夫人葬起坟微高太后以为言兄廖等即时减削其外亲有谦素义行者辄假借温言赏以财位如有纤介则先见严恪之色然后加谴其美车服不轨法度者便绝属籍遣归田里四年天下丰稔方垂无事帝遂封三舅廖防光为列侯并辞让愿就关内侯太后闻之曰圣人设教各有其方知人情性莫能齐也吾少壮时但慕竹帛志不顾命今虽已老而复戒之在得故日夜惕厉思自降损居不求安食不念饱冀乘此道不负先帝所以化导兄弟共同斯志欲令瞑目之日无所复恨何意老志复不从哉万年之日长恨矣廖等不得已受封爵而退位归第焉马援传永平初援女立为皇后显宗图画建武中名臣列将于云台以椒房故独不及援东平王苍观图言于帝曰何故不画伏波将军像帝笑而不言至十七年援夫人卒乃更修封树起祠堂建初三年肃宗使五官中郎将持节追策谥援曰忠成侯杨终传终拜校书郎时太后兄卫尉马廖谨笃自守不训诸子终与廖交善以书戒之曰终闻尧舜之民可比屋而封桀纣之民可比屋而诛何者尧舜为之堤防桀纣示之骄奢故也诗曰皎皎练丝在所染之上智下愚谓之不移中庸之流要在教化春秋杀太子母弟直称君甚恶之者坐失教也礼制人君之子年八岁为置少傅教之书计以开其明十五置太傅教之经典以导其志汉兴诸侯王不力教诲多触禁忌故有亡国之祸而乏嘉善之称今君位地尊重海内所望岂可不临深履薄以为至戒黄门郎年幼血气方盛既无长君退让之风而要结轻狡无行之客纵而莫诲视成任性鉴念前世可为寒心君侯诚宜以临深履薄为戒廖不纳子豫后坐县书诽谤廖以就国第五伦传伦为司空帝以明德太后故尊崇舅氏马廖兄弟并居职任廖等倾身交结冠盖之士争赴趋之伦以后族过盛欲令朝廷抑损其权上疏曰臣闻忠不隐讳直不避害不胜愚狷昧死自表书曰臣无作威作福其害于而家凶于而国传曰大夫无境外之交束修之馈近代光烈皇后虽友爱天至而卒使阴就归国徙废阴兴宾客其后梁窦之家互有非法明帝即位竟多诛之自是洛中无复权戚书记请托一皆断绝又譬诸外戚曰苦身待士不如为国戴盆望天事不两施臣常刻着五藏书诸绅带而今之议者复以马氏为言窃闻卫尉廖以布三千匹城门校尉防以钱二百万私赡三辅衣冠知与不知莫不毕给又闻腊日亦遗其在洛中者钱各五千越骑校尉光腊用羊三百头米四百斛肉五千斤臣愚以为不应经义惶恐不敢以不闻陛下情欲厚之亦宜所以安之臣今言此诚欲上忠陛下下全后家裁蒙省察及马防为车骑将军当出征西羌伦又上疏曰臣愚以为国戚可封侯以富之不当职事以任之何者绳以法则伤恩私以亲则违宪伏闻马防今当西征臣以太后恩仁陛下至孝恐卒有纤介难为意爱闻防请杜笃为从事中郎多赐财帛笃为乡里所废客居美阳女弟为马氏妻恃此交通在所县令苦其不法收系论之今来防所议者咸致疑怪况乃以为从事将恐议及朝廷今宜为选贤能以辅助之不可复令防自请人有损事望苟有所怀敢不自闻并不见省用及诸马得罪归国而窦氏始贵伦复上疏曰臣得以空虚之质当辅弼之任素性驽怯位尊爵重拘迫大义思自策厉虽遭百死不敢择地又况亲遇危言之世哉今承百王之敝人尚文巧咸趋邪路莫能守正伏见虎贲中郎将窦宪椒房之亲典司禁兵出入省闱年盛志美卑谦乐善此诚其好士交结之方然诸出入贵戚者类多□衅禁锢之人尤少守约安贫之节士大夫无志之徒更相贩卖云集其门众喣□山聚蚊成雷盖骄佚所从生也三辅议论者至云以贵戚废锢当复以贵戚浣濯之犹解酲当以酒也诐险趣埶之徒诚不可亲近臣愚愿陛下中宫严敕宪等闭门自守无妄交通士大夫防其未萌虑于无形令宪永保福禄君臣交欢无纤介之隙此臣之所至愿也乐恢传恢为尚书仆射是时河南尹王调洛阳令李阜与窦宪厚善纵舍自由恢劾奏调阜并及司隶校尉诸所刺举无所回避贵戚恶之宪弟夏阳侯欲往候恢恢谢不与通宪兄弟放纵而忿其不附己妻每谏恢曰昔人有容身避害何必以言取怨恢叹曰吾何忍素餐立人之朝乎遂上疏谏曰臣闻百王之失皆由权移于下大臣持国常以埶盛为咎伏念先帝圣德未永早弃万国陛下富于春秋纂承大业诸舅不宜干正王室以示天下之私经曰天地乖互众物大伤君臣失序万人受殃政失不救其极不测方今之宜上以义自割下以谦自引四舅可长保爵土之荣皇太后永无惭负宗庙之忧诚策之上者也书奏不省时窦太后临朝和帝未亲万机恢以意不得行乃称疾乞骸骨诏赐钱太医视疾恢荐任城郭均成阳高凤而遂称笃拜骑都尉上书辞谢曰仍受厚恩无以报效夫政在大夫孔子所疾世卿持权春秋以戒圣人恳恻不虚言也近世外戚富贵必有骄溢之败今陛下思慕山陵未遑政事诸舅宠盛权行四方若不能自损诛罚必加臣寿命垂尽临死竭愚惟蒙留神诏听上印绶乃归乡里窦宪因是风厉州郡迫胁恢遂饮药死弟子缞绖挽者数百人庶众痛伤之后窦氏诛帝始亲事恢门生何融等上书陈恢忠节除子已为郎中何敞传敞辟太尉宋由府时齐炀王子都乡侯畅奔吊国忧上书未报侍中窦宪遂令刺杀畅于城门屯卫之中而主名不立敞又说由曰刘畅宗室肺腑茅土藩臣来吊大忧上书须报亲在武卫致此残酷奉宪之吏莫适讨捕踪迹不显主名不立敞备数股肱职典贼曹故欲亲至发所以纠其变而二府以为故事三公不与贼盗昔陈平生于征战之世犹知宰相之分云外镇四方内抚诸侯使卿大夫各得其宜今二府执事不深惟大义惑于所闻公纵奸慝莫以为咎惟明公运独见之明昭然勿疑敞不胜所见请独奏案由乃许焉二府闻敞行皆遣主者随之于是推举具得事实京师称其正以高第拜侍御史时遂以窦宪为车骑将军大发军击匈奴而诏使者为宪弟笃景并起邸第兴造劳役百姓愁苦敞上疏谏曰臣闻匈奴之为桀逆久矣平城之围嫚书之耻此二辱者臣子所为捐躯而必死高祖吕后忍怒还忿舍而不诛伏惟皇太后秉文母之操陛下履晏晏之姿匈奴无逆节之罪汉朝无可惭之耻而盛春东作兴动大役元元怨恨咸怀不悦而猥复为卫尉笃奉车都尉景缮修馆第弥街绝里臣虽斗筲之人诚窃怀怪以为笃景亲近贵臣当为百寮表仪今众军在道朝廷焦唇百姓愁苦县官无用而遽起大第崇饰玩好非所以垂令德示无穷也宜且罢工匠专忧北边恤人之困书奏不省后拜为尚书复上封事曰夫忠臣忧世犯主严颜讥刺贵臣至以杀身灭家而犹为之者何邪君臣义重有不得已也臣伏见往事国之危乱家之将凶皆有所由较然易知昔郑武姜之幸叔段卫庄公之宠州吁爱而不教终至凶戾由是观之爱子若此犹饥而食之以毒适所以害之也伏见大将军窦宪始遭大忧公卿比奏欲令典干国事宪深执谦退固辞盛位恳恳勤勤言以深至天下闻之莫不悦喜今逾年无几大礼未终卒然中改兄弟专朝宪秉三军之重笃景总宫卫之权而虐用百姓奢侈僭逼诛戮无罪肆心自快今者论议汹汹咸谓叔段州吁复生于汉臣观公卿怀持两端不肯极言者以宪等若有匪懈之志则已受吉甫褒申伯之功如宪等陷于罪辜则自取陈平周勃顺吕后之权终不以宪等吉凶为忧也臣敞区区诚欲计策两安绝其绵绵塞其涓涓上不欲令皇太后损文母之号陛下有誓泉之讥下使宪等得长保其福佑然臧获之谋上安主父下存主母犹不免于严怒臣伏惟累祖蒙恩至臣八世复以愚陋旬年之间历显位备机近每念厚德忽然忘生虽知言必夷灭而冒死自尽者诚不忍目见其祸而怀默苟全驸马都尉虽在弱冠有不隐之忠比请退身愿抑家权可与参谋听顺其意诚宗庙至计窦氏之福敞数切谏言诸窦罪过宪等深怨之时济南王康尊贵骄甚宪乃白出敞为济南太傅崔骃传肃宗始修古礼巡狩方岳骃上四巡颂以称汉德辞甚典美文多故不载帝雅好文章自见骃颂后帝嗟叹之谓侍中窦宪曰卿宁知崔骃乎对曰班固数为臣说之然未见也帝曰公爱班固而忽崔骃此叶公之好龙也试请见之骃由此候宪宪屣履迎门笑谓骃曰亭伯吾受诏交公公何得薄哉遂揖入为上客居无几何帝幸宪第时骃适在宪所帝闻而欲召见之宪谏以为不宜与白衣会帝悟曰吾能令骃朝夕在傍何必于此适欲官之会帝崩窦太后临朝宪以重戚出纳诏命骃献书诫之及宪为车骑将军辟骃为掾宪府贵重掾属三十人皆故刺史二千石唯骃以处士年少擢在其间宪擅权骄恣骃数谏之及出击匈奴道路愈多不法骃为主簿前后奏记数十指切长短宪不能容稍疏之因察骃高第出为长岑长张酺传酺为河南尹窦氏败酺乃上疏曰臣实愚惷不及大体以为窦氏虽伏厥辜而罪刑未着后世不见其事但闻其诛非所以垂示国典贻之将来宜下理官与天下平之方宪等宠贵群臣阿附惟恐不及皆言宪受顾命之托怀伊吕之忠至乃复比邓夫人于文母今严威既行皆言当死不复顾其前后考折厥衷臣伏见夏阳侯每存忠善前与臣言常有尽节之心检敕宾客未尝犯法臣闻王政骨肉之刑有三宥之义过厚不过薄今议者为选严能相恐其迫切必不完免宜裁加贷宥以崇厚德和帝感酺言徙封就国而已丁鸿传永元四年代袁安为司徒是时窦太后临政宪兄弟各擅威权鸿因日食上封事曰臣闻日者阳精守实不亏君之象也月者阴精盈毁有常臣之表也故日食臣乘君阴陵阳月满不亏下骄盈也昔周室衰季皇甫之属专权于外党类强盛侵夺主埶则日月薄食诗曰十月之交朔日辛卯日有食之亦孔之丑春秋日食三十六□君三十二变不空生各以类应夫威柄不以放下利器不以假人览观往古近察汉兴倾危之祸靡不由之是以三桓专鲁田氏擅齐六卿分晋诸吕握权统嗣几移哀平之末庙不血食故虽有周公之亲而无其德不得行其埶也今大将军虽欲敕身自约不敢僭差然而天下远近皆惶怖承旨刺史二千石初除谒辞求通待报虽奉符玺受台敕不敢便去久者至数十日背王室向私门此乃上威损下权盛也人道悖于下效验见于天虽有隐谋神照其情垂象见戒以告人君间者月满先节过望不亏此臣骄溢背君专功独行也陛下未深觉悟故天重见戒诚宜畏惧以防其祸诗云敬天之怒不敢戏豫若敕政责躬杜渐防萌则凶妖销灭害除福凑矣夫壤崖破岩之水源自涓涓干云蔽日之木起于葱青禁微则易救末者难人莫不忽于微细以致其大恩不忍诲义不忍割去事之后未然之明镜也臣愚以为左官外附之臣依托权门倾覆谄谀以求容媚者宜行一切之诛间者大将军再出威振州郡莫不赋敛吏人遣使贡献大将军虽不受而物不还主部署之吏无所畏惮纵行非法不伏罪辜故海内贪猾竞为奸吏小民吁嗟怨气满腹臣闻天不可以不刚不刚则三光不明王者不可以不强不强则宰牧纵横宜因大变改政匡失以塞天意书奏十余日帝以鸿行太尉兼卫尉屯南北宫于是收窦宪大将军印绶宪及诸弟皆自杀周章传章字次叔南阳随人也初仕郡为功曹时大将军窦宪免封冠军侯就国章从太守行春到冠军太守犹欲谒之章进谏曰今日公行春岂可越仪私交且宪椒房之亲埶倾王室而退就藩国祸福难量明府剖符大臣千里重任举止进退其可轻乎太守不听遂便升车章拔佩刀绝马鞅于是乃止李合传时大将军窦宪纳妻天下郡国皆有礼庆郡亦遣使合进谏曰窦将军椒房之亲不修礼德而专权骄恣危亡之祸可翘足而待愿明府一心王室勿与交通太守固遣之合不能止请求自行许之合遂所在留迟以观其变行至扶风而宪就国自杀支党悉伏其诛凡交通宪者皆为免官唯汉中太守不豫焉邓皇后纪元初六年太后诏邓氏近亲子孙三十余人并为开邸第教学经书躬自监试尚幼者使置师保朝夕入宫抚循诏导恩爱甚渥乃诏从兄河南尹豹越骑校尉康等曰吾所以引纳群子置之学宫者实以方今承百王之敝时俗浅薄巧伪滋生五经衰缺不有化导将遂陵迟故欲褒崇圣道以匡失俗传不云乎饱食终日无所用心难矣哉今末世贵戚食禄之家温衣美饭乘坚驱良而面墙术学不识臧否斯故祸败所从来也永平中四姓小侯皆令入学所以矫俗厉薄反之忠孝先公既以武功书之竹帛兼以文德教化子孙故能束修不触罗网诚令儿曹上述祖考休烈下念诏书本意则足矣其勉之哉康以太后久临朝政心怀畏惧托病不朝太后使内人问之时宫婢出入多能有所毁誉其耆宿者皆称中大人所使者乃康家先婢亦自通中大人康闻诟之曰汝我家出尔敢尔邪婢怒还说康诈疾而言不逊太后遂免康官遣归国绝属籍列女传曹世叔妻班彪之女也名昭和帝数召入宫令皇后诸贵人师事之永初中太后兄大将军邓骘以母忧上书乞身太后不欲许以问昭昭因上疏曰伏惟皇太后陛下躬盛德之美隆唐虞之政辟四门而开四聪采狂夫之瞽言纳刍荛之谋虑妾昭得以愚朽身当盛明敢不披露肝胆以效万一妾闻谦让之风德莫大焉故典坟述美神祇降福昔夷齐去国天下服其廉高太伯违邠孔子称为三让所以光昭令德扬名于后者也论语曰能以礼让为国于从政乎何有由是言之推让之诚其致远矣今四舅深执忠孝引身自退而以方陲未静拒而不许如后有毫毛加于今日诚恐推让之名不可再得缘见逮及故敢昧死竭其愚情自知言不足采以示虫蚁之赤心太后从而许之于是骘等各还里第焉魏志注魏书曰太后每见外亲不假以颜色常言居处当务节俭不当望赏赐念自佚也外舍常怪吾遇之太薄吾自有常度故也吾事武帝四五十年行俭日久不能自变为奢有犯科禁者吾且能加罪一等耳莫望钱米恩贷也帝为太后弟秉起第第成太后幸第请诸家外亲设下厨无异膳太后左右菜食粟饭无鱼肉其俭如此晋书文明王皇后传帝以后母羊氏未崇谥号泰始三年下诏曰昔汉文追崇灵文之号武宣有平原博平之封咸所以奉尊尊之敬广亲亲之恩也故卫将军兰陵景侯夫人羊氏含章体顺仁德醇备内承世胄出嫔大国三从之行率礼无违仍遭不造频丧统嗣抚育众裔克成家道母仪之教光于邦族诞启圣明祚流万国而早世殂陨不遇休宠皇太后孝思蒸蒸永慕罔极朕感存遗训追远伤怀其封夫人为县君依德纪谥主者详如旧典于是使使持节谒者何融追谥为平阳县君四年后崩复下诏曰外曾祖母故司徒王朗夫人杨氏舅氏尊属郑刘二从母先后至爱每惟圣善敦睦遗旨渭阳之感永怀靡及其封杨夫人及从母为乡君邑各五百户太康七年追赠继祖母夏侯氏为荥阳乡君胡奋传奋字元威泰始末女选入为贵人迁左仆射加镇军大将军开府仪同三司时杨骏以后父骄傲自得奋谓骏曰卿恃女更益豪邪历观前代与天家婚未有不灭门者但早晚事耳观卿举措适所以速祸骏曰卿女不在天家乎奋曰我女与卿女作婢耳何能损益时人皆为之惧骏虽衔之而不能害羊曼传曼弟聃字彭祖少不经学时论皆鄙其凡庸先是兖州有八伯之号其后更有四伯大鸿胪陈留江泉以能食为榖伯豫章太守史畴以大肥为笨伯散骑郎高平张嶷以狡妄为猾伯而聃以很戾为琐伯盖拟古之四凶聃初辟元帝丞相府累迁庐陵太守刚克粗暴恃国戚纵恣尤甚睚□之嫌辄加刑杀疑郡人简良等为贼杀二百余人诛及婴孩所髡□复百余庾亮执之归于京都有司奏聃罪当死以景献皇后是其祖姑应八议成帝诏曰此事古今所无何八议之有犹未忍肆之市朝其赐命狱所兄子贲尚公主自表求解婚诏曰罪不相及古今之令典也聃虽极法于贲何有其特不听离婚琅邪太妃山氏聃之甥也入殿叩头请命王导又启聃罪不容恕宜极重法山太妃忧戚成疾陛下罔极之恩宜蒙生全之宥于是诏下曰太妃惟此一舅发言摧咽乃至吐血情虑深重朕往丁荼毒受太妃抚育之恩同于慈亲若不堪难忍之痛以致顿弊朕亦何颜以寄今便原聃生命以慰太妃渭阳之思于是除名顷之遇疾见简良等为祟旬日而死慕容皝载纪皝虽称燕王未有朝命乃遣其长史刘祥献捷京师兼言权假之意并请大举讨平中原又闻庾亮薨弟冰翼继为将相乃表曰臣究观前代昏明之主若能亲贤并建则政致升平若亲党后族必有倾辱之祸是以周之申伯号称贤舅以其身藩于外不握朝权降及秦昭足为令主委信二舅几至乱国逮于汉武推重田蚡万机之要无不决之及蚡死后切齿追恨成帝暗弱不能自立内惑艳妻外恣五舅卒令王莽坐取帝位每览斯事孰不痛惋设使舅氏贤若穰侯王凤则但闻有二臣不闻有二主若其不才则有窦宪梁冀之祸凡此成败亦既然矣苟能易轨可无覆坠陛下命世天挺当隆晋道而遭国多难殷忧备婴追述往事至今焚灼迹其所由实因故司空亮居元舅之尊处势业之重执政裁下轻侮边将故令苏峻祖约不胜其忿遂致败国至令太后发愤一旦升遐若社稷不灵人神无助豺狼之心当可极邪前事不忘后事之表而中书监左将军冰等内执枢机外拥上将昆弟并列人臣莫畴陛下深敦渭阳冰等自宜引领臣常谓世主若欲崇显舅氏何不封以藩国丰其禄赐限其势利使上无偏优下无私论如此荣辱何从而生蹲踏何辞而起往者惟亮一人宿有名望尚致世变况今居之者素无闻焉且人情易惑难以户告纵令陛下无私于彼天下之人谁谓不私乎臣与冰等名位殊班出处悬邈又国之戚昵理应降悦以适事会臣独矫抗此言者上为陛下退为冰计疾苟容之臣坐鉴得失颠而不扶焉用彼相昔徐福陈霍氏之戒宣帝不从至令忠臣更为逆族良由察之不审防之无渐臣今所陈可谓防渐矣但恐陛下不明臣之忠不用臣之计事过之日更处焦烂之后耳昔王章刘向每上封事未尝不指斥王氏故令二子或死或刑谷永张禹依违不对故容身苟免取讥于世臣被发殊俗位为上将夙夜惟忧罔知所报惟当外殄寇仇内尽忠陈力输诚以答国恩臣若不言谁当言者又与冰书曰君以椒房之亲舅氏之昵总据枢机出内王命兼拥列将州司之位昆弟网罗显布畿甸秦汉以来隆赫之极岂有若此者乎以吾观之若功就事举必享申伯之名如或不立将不免梁窦之迹矣每观史传未尝不宠恣母族使执权乱朝先有殊世之荣寻有负乘之累所谓爱之适足以为害吾常忿历代之主不尽防萌终宠之术何不业以一土之封令藩国相承如周之齐陈如此则永保南面之尊复何斥辱之忧乎窦武何进好善虚己贤士归心虽为阉竖所危天下嗟痛犹有能履以不骄图国忘身故也方今四海有倒悬之急中夏逋僭逆之寇家有漉血之怨人有复仇之憾宁得安枕逍遥雅谈卒岁耶吾虽寡德过蒙先帝列将之授以数郡之人尚欲并吞强卤是以自顷迄今交锋接刃一时务农三时用武而犹师徒不顿仓有余粟敌人日畏我境日广况乃王者之威堂堂之势岂可同年而语哉冰见表及书甚惧以其绝远非所能制遂与何充等奏听皝称燕王成帝本纪帝少而聪敏有成人之量南顿王宗之诛也帝不之知及苏峻平问庾亮曰常日白头公何在亮对以谋反伏诛帝泣谓亮曰舅言人作贼便杀之人言舅作贼复若何亮惧变色庾怿尝送酒于江州刺史王允之允之与犬犬毙惧而表之帝怒曰大舅已乱天下小舅复欲尔邪怿闻饮药而死成恭杜皇后传孝武帝立宁康二年以后母裴氏为广德县君裴氏名穆长水校尉绰孙太傅主簿遐女太尉王夷甫外孙中表之美高于当世遐随东海王越遇害无子唯穆渡江遂享荣庆立第南掖门外世所谓杜姥宅云宋书殷景仁传景仁代到彦之为中领军侍中如故太祖所生章太后早亡上奉太后所生苏氏甚谨六年苏氏卒车驾亲往临哭下诏曰朕夙罹偏罚情事兼常每思有以光隆懿戚少申罔极之怀而礼文遗逸取正无所监之前代用否又殊故惟疑累年在心未遂苏夫人奄至倾殂情礼莫寄追思远恨与事而深日月有期将卜窀穸便欲粗依春秋以贵之义式遵二汉推恩之典但动藉史笔传之后昆称心而行或容未允可时共详论以求其中执笔永怀益增感塞景仁议曰至德之感灵启厥祥文母俔天实熙皇祚主上聿遵先典号极徽崇以贵之义礼尽于此苏夫人阶缘戚属情以事深寒泉之思实感圣怀明诏爰发询求厥中谨寻汉氏推恩加爵于时承秦之弊儒术蔑如自君作故罔或前典惧非盛明所宜轨蹈□监二代朝政之所因君举必书哲王之所慎体至公者悬爵赏于无私奉天统者每屈情以申制所以作孚万国贻则后昆臣豫蒙博逮谨露庸短上从之南齐书檀超传超少好文学放诞任气解褐州西曹尝与别驾萧惠开共事不为之下谓惠开曰我与卿俱起一老姥何足相夸萧太后惠开之祖姑长沙王道怜妃超祖姑也魏书张普惠传普惠转谏议大夫时灵太后父司徒胡国珍薨赠相国太上秦公普惠以前世后父无太上之号诣阙上疏陈其不可左右畏惧莫敢为通会闻胡家穿圹下坟有盘石乃密表曰窃见故侍中司徒胡公怀道含灵实诞圣后载育至尊母仪四海近枢克惟允之寄居槐体论道之明故以功余九锡褒假銮纛深圣上之加隆极慈后之至爱宪章天下不亦可乎而太上之号窃谓未衷何者易称天尊地卑乾坤定矣故曰大哉干元又曰至哉坤元明乾坤不可并大礼记曰天无二日土无二王尝禘郊社尊无二上明君臣不可并上伏见诏书以司徒为太上秦公夫人为太上秦君夫人蒙号于前司徒系之于后尊光之美盛矣窃惟高祖受禅于献文皇帝故仰尊为太上皇此因上上而生名也皇太后称令以系敕下盖取三从之道远同文母列于十乱则司徒之为太上恐乖系敕之意春秋传曰葬称公臣子辞明不可复加上也书曰兹予大飨于先王尔祖其从与享之司徒位尊属重必当配享先朝称太上以为臣以事太上皇恐非司徒翼翼之心汉祖创有天下尊父曰太上皇母曰昭灵后乃帝者之事晋有小子侯尚曰僭之于天子司徒三公也可同号于帝乎伏愿圣后回日月之明察微臣之请停司徒逼同之号从卑下不逾之称畏困上之鉴邀谦光之福则天下幸甚臣闻见修德变成善此太戊所以兴殷桑谷以之自灭况今卜迁方始当修革之会愚以为无上之名不可假之脱讥于千载恐贻不言之咎且君之于臣比葬三临之礼也司徒诚为后父实人臣也虽子尊不加于父乃天下母以义断恩不可遂在室之意故曰女子有行远父母兄弟况乃应坤之载承天之重而朔望于司徒之殡晨昏于郊墓之间虽圣思蒸蒸其不虞宜戒离宸极之严居疲云跸于道路此亦亿兆苍生瞻仰失图伏愿寻载驰之不归存静方之光大则草木可繁人灵斯穆臣职忝谏司敢献狂瞽谨冒上闻不敢宣露乞垂省览昭臣微款脱得奉谒圣颜曲尽愚衷者死且不朽太后览表亲至国珍宅召集王公八座卿尹及五品已上博议其事遣使召普惠与相问答又令侍中元中常侍贾璨监观得失任城王澄问普惠曰汉高作帝尊父为太上皇今圣母临朝赠父太上公求之故实非为无准且君举作则何必循旧对曰天子称诏太后称令故周臣十乱文母预焉仰思所难窃谓非匹澄曰前代太后亦有称诏圣母自欲存谦光之义故不称耳何得以诏令之别而废严父之孝对曰后父太上自昔未有前代母后岂不欲尊崇其亲王何以不远谟古义而近顺今旨未审太后何故谦于称诏而不谦于太上窃愿圣后终其谦光太傅清河王怿曰昔在僭晋褚氏临朝殷浩遗褚裒书曰足下今之太上皇也况太上公而致疑对曰褚裒以女辅政辞不入朝渊源讥其不恭故有太上之刺本称其非不记其是不谓殿下以此赐难侍中崔光曰张生表中引晋有小子侯出自郑注非为正经对曰虽非正经之文然述正经之旨公好古习礼复固斯难御史中尉元匡因谓崔光曰张表云晋之小子侯以号同称僭今者太上公名同太上皇比晋小子义似相类但不学不敢辨其是非普惠对曰中丞既疑其是不正其非岂所望于三独尚书崔亮曰谏议所见正以太上之号不应施于人臣然周有太公尚父亦兼二名人臣尊重之称固知非始今日普惠对曰尚父者有德可称太上者上中之上名同义异此亦非并亮又曰古有文王武王亦有文子武子然则太上皇太上公亦何嫌于同也普惠对曰文武者德行之迹故迹同则谥同太上者尊极之位岂得通施于臣下廷尉少卿袁翻曰周官上公九命上大夫四命命数虽殊同名为上何必上者皆是极尊普惠厉声诃翻曰礼有下卿上士何止大夫与公但今所行以太加上二名双举不得非极雕虫小艺微或相许至于此处岂卿所及翻甚有惭色默不复言任城王澄遂奏曰张普惠辞虽不屈然非臣等所同涣汗已流请依前诏太后复遣元贾璨宣令谓普惠曰朕向召卿与群臣对议往复既终皆不同卿表朕之所行孝子之志卿之所陈忠臣之道群公已有成议卿不得苦夺朕怀后有所见勿得难言普惠于是拜令辞还唐书太宗长孙皇后传后兄无忌于帝本布衣交以佐命为元功出入卧内帝将引以辅政后固谓不可乘间曰妾托体紫宫尊贵已极不愿私亲更据权于朝汉之吕霍可以为诫帝不听自用无忌为尚书仆射后密谕令牢让帝不获已乃听后喜见颜间异母兄安业无行父丧逐后无忌还外家后贵未尝以为言擢位将军后与李孝常等谋反将诛后叩头曰安业罪死无赦然向遇妾不以慈户知之今论如法人必谓妾释憾于兄无乃为帝累乎遂得减流越巂后疾大渐与帝诀曰妾家以恩泽进无德而禄易以取祸无属枢柄以外戚奉朝请足矣高宗则天皇后传后赠士至司徒爵周公谥忠孝配食高祖庙母杨再封代国夫人家食魏千户后乃制外戚诫献诸朝中宗韦庶人传武三思讽群臣上后号为顺天皇后乃亲谒宗庙赠父元贞上洛郡王左拾遗贾虚己建言非李氏王者盟书共弃之今复国未几遽私后家且先朝祸鉴未远甚可惧也如令皇后固辞使天下知后宫谦让不亦善乎不听李杰传杰为御史大夫尚衣奉御长孙昕素恶杰遇于道内恃元宗娅婿与所亲杨仙玉共殴辱之杰诉曰败发肤痛在身辱衣冠耻在国帝怒诏斩昕等朝堂左散骑常侍马怀素建言阳和月不可以诛死乃敕杖杀之谢百官降书慰杰旧唐书代宗本纪大历四年七月皇姨弟薛华因酒色之忿手刃三人弃尸于井事发系狱赐自尽唐书代宗沈皇后传后生德宗天宝间河南为史思明所没失后所在代宗立以德宗为皇太子诏访后在亡不能得德宗即位乃先下诏赠后曾祖士衡太保祖介福太傅父易直太师弟易良司空易直子震太尉一日封拜百二十七人诏制皆锦翠地饰以□马负载赐其家易良妻崔入谒帝易服召王韦美人出拜诏崔勿答贞元七年诏赠外高祖琳为司徒封徐国公为立五庙以琳为始祖诏族子房为金吾将军奉其祀顺宗王皇后传后谨畏深抑外家无丝毫假贷旧唐书宪宗郭皇后传太后居兴庆宫帝每月朔望参拜三朝庆贺帝自率百官诣门为寿或遇良辰美景六宫命妇戚里亲属车骑骈壅于南内环佩之声锵如九奏穆宗萧皇后传后萧氏闽人也初后去家入长安不复知家存亡惟记有弟帝为访之俄有男子萧洪因后娣婿吕璋白见之太后谓得真弟悲不自胜帝拜洪金吾将军出为河阳三城节度使稍徙鄜坊始节度自神策出者举军为办装因三倍取偿洪所代未及偿而死军中并责偿于洪洪不许左军中尉仇士良憾之会闽有男子萧本又称太后弟士良以闻自鄜坊召洪下狱按治乃代人诏流欢州不半道赐死擢本赞善大夫□赠三世帝以为真不淹旬赐累巨万然太后真弟庸□莫能自达本绐得其家系士良主之遂听不疑历卫尉卿金吾将军会福建观察使唐扶上言泉州男子萧弘自言太后弟御史台参治非是昭义刘从谏又为言请与本辩有诏三司高元裕孙简崔□杂问乃皆妄本流爱州弘儋州而太后终不获弟杨复恭传王者惠安太后弟求节度使帝问复恭对曰产禄倾汉三思危唐后族不可封拜陛下诚爱任以它职可也不宜假节外藩恐负势颛地不可制帝乃止闻怒甚至禁中见复恭诟辱之遂居中任事复恭不欲分己权白为黔南节度使道兴元而兄子守亮方领节度阴勒利州刺史覆舟于江宗属宾客皆死以舟自败闻帝知复恭谋深衔之旧唐书孝明皇后传会昌六年后弟光梦车中载日月光芒烛六合占者曰必暴贵月余武宗崩宣宗即位光以元舅之尊检校户部尚书诸卫将军出为平卢节度使东观奏记宣宗性至孝奉郑太后供养不居别宫只于大明宫朝夕侍奉亲舅郑光即位之初连任平卢河中两镇节度使大中七年自河中来朝上因与光商较政理光素不晓文字对上语有质俚即命宰臣别选河中节度使留光奉朝谒后或以光生计为忧即厚赐金帛不复更委方面北梦琐言宣宗舅郑光敕赐云阳鄠县两庄皆令免税宰臣奏恐非宜诏曰朕以光元舅欲优异之初不细思是免其赋尔等每于匡救必尽公忠亲戚之间人所难议苟非爱我岂尽嘉言事事能如斯天下何忧不治有始有卒当共守之寻罢庄宗刘皇后魏州成安人家世寒微太祖攻魏州取成安得后时年五六岁归晋阳宫为太后侍者教吹笙及笄姿色绝众声技亦所长太后赐庄宗为韩国夫人侍者后诞皇子继岌宠待日隆他日成安人刘叟诣邺宫见上称夫人之父有内臣刘建丰认之即昔日黄须丈人后之父也刘氏方与嫡夫人争宠皆以门族夸尚刘氏耻为寒家白庄宗曰妾去乡之时妾父死于乱兵是时环尸而哭妾固无父是何田舍翁诈伪及此乃命于宫门笞之其实后即叟之长女也五代史伶官传刘叟卖药善卜号刘山人刘氏性悍方与诸姬争宠常自耻其家世而特讳其事庄宗乃为刘叟衣服自负蓍囊药箧使其子继岌提破帽而随之造其卧内曰刘山人来省女刘氏大怒笞继岌而逐之宫中以此为笑乐辽史圣宗钦哀皇后传后初摄政追封曾祖为兰陵郡王父为齐国王诸弟皆王之虽汉五侯无以过玉壶清话杜审琦昭德王太后之兄也任建宁州时节旦请觐审琦视太祖太宗之甥也一日陈内宴于福宁宫昭德太后临之祖宗以渭阳之重终宴待焉及为寿二帝皆捧觞列拜乐人史着粗能属文致辞于帘陛之外其略曰前殿展君臣之礼虎节朝天后宫伸骨肉之情龙衣拂地祖宗特受之宋史张齐贤传齐贤同平章事时戚里有分财不均者更相讼又入宫自诉齐贤曰是非台府所能决臣请自治上俞之齐贤坐相府召讼者问曰汝非以彼所分财多汝所分少乎曰然命具款乃召两吏令甲家入乙舍乙家入甲舍货财无得动分书则交易之明日奏闻上大悦曰朕固知非君莫能定者东轩笔录李太后始入掖庭纔十余岁惟有一弟七岁太后临别手结刻丝鞶囊与之拍其背泣曰汝虽沦落颠沛不可弃此囊异时我若遭遇必访汝以此为物色也言讫不胜呜咽而去后其弟佣于凿纸钱家然常以囊悬于胸臆间未尝斯须去身也一日苦下痢势将不救为纸家弃于道左有入内院子者见而怜之收养于家怪其衣服百结而胸悬鞶囊因问之具以告院子者惄然惊异盖尝受旨于太后令物色访其弟也复问其姓氏小字世系甚悉遂解其囊明日持入示太后及具道本末是时太后封宸妃时真宗已生仁宗皇帝矣闻之悲喜遽以其事白真宗遂官之为右班殿直世所谓李国舅者是也杨景宗即章睿太后弟也太后既入掖廷景宗无赖以罪隶军营务黥墨其面至无见肤真宗幸玉清昭应宫将还内而六宫皆乘金车迎驾于道上景宗以役卒立御沟之外太后车中指景宗令问其姓氏骨肉景宗具以实对太后泣于车中景宗惟知其女兄在掖廷疑其是也遽呼太后小字及行第太后大哭曰乃吾弟也即日上言官之以右班殿直后至观察留守后景宗既在仕遂用药去其黥痕无芥粟存者既贵而肥晢如玉性恣横好以木挝击人世谓之杨骨搥云始丁晋公作相造宅于保康门外景宗时以役夫荷土筑地及晋公事败籍没入官晚年以宅赐景宗其正寝乃向日荷土所筑之地也世叹异之英宗素愤戚里之奢僭初即位殿前马步军都指挥使李璋家犯销金即日下有司必欲□治知开封府沈遘从容奏曰陛下出继仁宗李璋乃仁宗舅家也英宗惕然曰初不思也学士为我平之遘退坐府召众匠出衣示曰此销金乎销铜乎匠曰铜也沈即命火焚衣而罢宋史英宗宣仁圣烈高皇后传后从父遵裕坐西征失律抵罪蔡确献谀以固位乞复其官后曰遵裕灵武之役涂炭百万先帝中夜得报起环榻行彻旦不能寐圣情自是惊悸驯致大故祸由遵裕得免刑诛幸矣先帝肉未冷吾何敢顾私恩而违天下公议确悚栗而止上元灯宴后母当入观止之曰夫人登楼上必加礼是由吾故而越典制于心殊不安但令赐之灯烛遂岁以为常后侄公绘公纪当转观察使力遏之帝请至再仅迁一秩终后之世不敢改又以官冗当汰诏损外氏恩四之一以为宫掖先陈希亮传希亮为开封府司录司事外戚沈元吉以奸盗杀人希亮一问得实自惊仆死沈氏诉之诏御史劾希亮及诸掾吏希亮曰杀此贼者独我耳遂引罪坐废闻见近录张尧封少从孙明复学于南京其子去华与贵妃常执事左右及贵妃数遣使致问明复明复闭门拒之终身齐东野语庄简吴秦王益以元舅之尊德寿特亲爱之入宫每用家人礼宪圣常持盈满之戒每告之曰凡有宴召非得吾旨不可擅入一日王竹冠练衣芒鞋筇杖独携一童纵行三竺灵隐山中濯足冷泉盘石之上游人望之俨如神仙遂为逻者闻奏次日德寿以小诗召之曰□此一轩风月好橘香酒熟待君来令小珰持赐王遂亟往光尧迎见笑谓曰夜来冷泉之游乐乎王恍然顿首谢光尧曰朕宫中亦有此景卿欲见之否盖垒石疏泉像飞来香林之胜架堂其上曰冷泉中揭一画乃图庄简野服濯足于石上且御制一赞云富贵不骄戚畹称贤扫除膏粱放旷林泉沧浪濯足风度萧然国之元舅人中神仙于是尽醉而罢因以赐之亦可谓戚畹之至荣矣画今藏其曾孙洁家余尝见之诗词余话朱煝本武臣常为内夫人妹内官官弟婚启理庙见之大加赏异特旨授官至参知政事具启云环堂座之九星貂珥曾泰于画室罗嫔嫱之九御鱼轩尝缀于彤闱俱从天上之神仙来结人间之嘉会所由远尔夫岂偶然令弟从长奕世近龙光月殿斯沾于湛露舍妹夫人十年陪凤辇霓裳犹粲于朝霞水流红叶之无心琴续朱弦而有托璚台不怕雪甫歌采鸾之诗玉杵曾捣霜辱聘云英之咏朱乃武举状元温州人理庙微时识之金史睿宗钦慈皇后传大定十九年后族人劝农使莎鲁窝请致仕宰相以莎鲁窝未尝历外请除一外官以均劳佚上曰莎鲁窝不闲政事不可使治民虽太后戚属富贵之可也不听完颜伯嘉传伯嘉调中都左警巡判官孝懿皇后妹晋国夫人家奴买漆不酬直伯嘉钩致晋国用事奴数人系狱晋国白章宗章宗曰姨酬其价则奴释矣由是豪右屏迹椒宫旧事扬王坟在盱眙牧羊山西北洪武初设祠祭署以王亲陈氏为奉祀设坟户二百十户供洒扫命宋濂撰文树之神道王姓陈氏太后之所自出其先维扬人徐王坟在宿州闵子乡洪武中设祠祭署王亲武氏为奉祀坟户九十三户供洒扫王姓马氏配郑氏高皇后之父母也陶凯作志铭郭妃弟德成尝入禁内上以黄金二锭置其袖曰第归勿宣出德成敬诺比出宫门纳中佯醉脱露金阍人以闻上曰吾赐也或尢之德成曰九阍严密如此藏金而出非窃耶且吾妺侍宫闱吾出入无间安知上不以相试众乃服明外史孝慈高皇后传帝廉得后族人欲官之后谢曰爵禄私外家非法固辞而止成祖仁孝皇后传后弟增寿常以国情输燕为建文帝所诛至是欲赠爵后力言不可帝不听竟封定国公命其子景昌袭乃以告后后曰非妾志终弗谢大政纪宣宗即位之十二月乙卯敕修外戚事鉴命大学士杨士奇等总裁馆中编纂及缮写官有不遵约束者悉听稽督责罚敢有违越者具闻黜之元年四月御制外戚事鉴书成颁赐群臣外戚见闻录英宗睿皇帝尝谓大学士李贤曰太后每遇加恩外戚不乐者屡日曰有何功于国家滥授禄秩如此物盛必衰一日有干国宪吾不能救矣贤因请问宗祖以来外戚不与政向为侯与此不审太后知乎上曰太后正不乐此贤曰此尤足以见太后之高但侯为人淳谨后不可为例耳明外史英宗孝肃周太后传太后弟长宁伯彧家有赐田有司请厘之帝未许也太后曰奈何以我故皇帝法使地归于官孝穆纪太后传帝悲念太后特遣太监蔡用之贺求太后家得纪父贵纪祖旺兄弟以闻帝大喜诏改父贵为贵授锦衣卫指挥同知祖旺为旺授锦衣卫指挥佥事赐予第宅金帛庄田奴婢不可胜计追赠太后父为中军都督府左都督母为夫人其曾祖祖父亦如之遣修太后先茔之在贺者置守坟户复其家先是太后在宫中尝自言家贺县姓纪幼不能知亲族也太监郭镛陆恺皆闻之恺亦广西人故姓李蛮中纪李同音因妄称太后兄令人访其叔福与兄诣京师而福等已死恺女兄夫韦父成者出冒之有司皆待以戚畹名所居里曰迎恩里贵旺曰韦犹冒李况我实李氏因诈为宗系上有司有司莫辨也二人既骤贵父成亦诣阙争辨帝命郭镛听之镛但逐父成而已及帝使使者修治贺先茔蛮李姓者数辈皆称太后家自言使者使者还奏贵旺不实复遣给事中孙珪御史滕佑间行连贺间微服入猺獞中访之尽得其状归奏帝谪罚镛等有差戍贵旺边海自此帝数求太后家竟不得弘治三年礼部尚书耿裕奏曰粤西当大征之后兵燹饥荒人民奔窜岁月悠远踪迹难明昔孝慈高皇后与高皇帝同起艰难化家为国徐王亲高皇后父当后之身寻求家族尚不克获然后立庙宿州春秋祭祀今纪太后幼离西粤入侍先帝连贺非徐宿中原之地嫔宫无母后正位之年陛下访询虽切安能得其要领哉臣愚谓可仿徐王故事定拟太后父母封号立祠桂林致祭帝曰孝穆皇太后早弃朕躬每一思念惄焉如割初谓宗亲尚可旁求宁受百欺冀获一是卿等为世久无从物色请加封立庙以慰圣母地下之孝朕虚有此心终天痛之于是封后父推诚宣力武臣特进光禄大夫柱国庆元伯谥端僖后母伯夫人立祠桂林府有司岁岁祠大学士尹直撰哀册有云睹汉家尧母之门增宋室仁宗之恸帝燕闲念诵辄歔欷流涕也揽微言武清伯李伟慈圣李太后之父起自瓦匠骤贵所欲颇奢请乞无厌一日慈圣赐一箧缄识甚固疑是重宝开视则瓦匠所用泥水刀也喻旨稍就敛戢春明梦余录万历三年神宗日讲至汉强项令董宣事谓辅臣曰彼公主也尚不能私庇一奴外戚家何可不守法
　外戚部杂录
</div>
    <div class="pagination">
<a href="宫闱典外戚部_page5.html">上一页</a><a href="宫闱典外戚部.html">1</a><a href="宫闱典外戚部_page2.html">2</a><a href="宫闱典外戚部_page3.html">3</a><a href="宫闱典外戚部_page4.html">4</a><a href="宫闱典外戚部_page5.html">5</a><span class="current-page">6</span>
    </div>
    <div class="pagination"><a href="index.html">返回目录</a></div>
</body>
</html>
