<!DOCTYPE html>
<html>
<head>
    <meta charset="UTF-8">
    <title>官常典公辅部 - 第 11 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典公辅部 - 第 11 页/共 19 页</h1>
    <div class="content">按梁书本传举字言扬中书令览之弟也幼好学能清言与览齐名举年十四&#赠沈约五言诗为约称赏世人为之语曰王有养炬谢有览举养炬王筠王泰小字也起家秘书郎迁太子舍人轻车功曹史秘书丞司空从事中郎太子庶子家令掌东宫管记深为昭明太子赏接秘书监任昉出为新安郡别举诗云讵念耋嗟人方深老夫托其属意如此&#侍宴华林园高祖访举于览览对曰识艺过臣甚远惟饮酒不及于臣高祖大悦转太子中庶子犹掌管记天监十一年迁侍中十四年出为宁远将军豫章内史为政和理甚得民心十八年复入为侍中领步兵校尉普通元年出为贞毅将军太尉临川王长史四年入为左民尚书其年迁掌吏部寻以公事免五年起为太子中庶子领右军将军六年复为左民尚书领步兵校尉俄徙为吏部尚书寻加侍中出为仁威将军晋陵太守在郡清静百姓化其德境内肃然罢郡还吏民诣阙请立碑诏许之大通二年入为侍中五兵尚书未拜迁掌吏部侍中如故举祖庄宋世再典选至举又三为此职前代未有也举少博涉多通尤长元理及释氏义为晋陵郡时常与义僧递讲经论征士何引自虎丘山赴之其盛如此先是北渡人卢广有儒术为国子博士于学发讲仆射徐勉以下毕至举造坐屡折广辞理通迈广深叹服仍以所执麈尾荐之以况重席焉四年加侍中五年迁尚书右仆射侍中如故大同三年以疾陈解徙为右光禄大夫给亲信二十人其年出为云麾将军吴郡太守先是何敬容居郡有美绩世称为何吴郡及举为政声迹略相比六年入为侍中中书监未拜迁太子詹事翊左将军侍中如故举父齐世终此官累表乞改授敕不许久之方就职九年迁尚书仆射侍中将军如故举虽居端揆未尝肯预时务多因疾陈解敕辄赐假并手敕处方加给上药其恩遇如此其年以本官参掌选事太清二年迁尚书令侍中将军如故是岁侯景寇京师举卒子围内诏赠侍中中卫将军开府仪同三司侍中尚书令如故文集乱中并亡逸二子禧嘏并少知名嘏太清中历太子中庶子出为建安太守　　何敬容
按梁书本传敬容字国礼庐江人也祖攸之宋太常卿父昌齐吏部尚书并有名前代敬容以名家子弱冠选尚齐武帝女长城公主拜驸马都尉天监初为秘书郎历太子舍人尚书殿中郎太子洗马中书舍人秘书丞迁扬州治中出为建安内史清公有美绩民吏称之还除黄门郎累迁太子中庶子散骑常侍侍中司徒左长史普通二年复为侍中领羽林监俄又领本州大中正顷之守吏部尚书铨序明审号为称职四年出为招远将军吴郡太守为政勤恤民隐辨讼如神视事四年治为天下第一吏民诣阙请树碑诏许之大通二年征为中书令未拜复为吏部尚书领右军将军俄加侍中中大通元年改太子中庶子敬容身长八尺白&#美须眉性矜庄衣冠尤事鲜丽每公庭就列容止出人三年迁尚书右射仆参掌选事侍中如故时仆射徐勉参掌机密以疾陈解因举敬容自代故有此授焉五年迁左仆射加宣惠将军置佐史侍中参掌如故大同三年正月朱雀门灾高祖谓群臣曰此门制卑狭我始欲构遂遭天火并相顾未有答敬容独曰此所谓陛下先天而天不违时以为名对俄迁中权将军丹阳尹侍中参掌佐史如故五年入为尚书令侍中将军参掌佐史如故敬容久处台阁详悉旧事且聪明识治勤于簿领诘朝理事日旰不休自晋宋以来宰相皆文义自逸敬容独勤庶务为世所嗤鄙时萧琛子巡者颇有轻薄才因制卦名离合等诗以嘲之敬容处之如初亦不屑也十一年坐妾弟费慧明为导仓丞夜盗官米为禁司所执送领军府时河东王誉为领军将军敬容以书解慧明誉即封书以奏高祖大怒付南司推劾御史中丞张绾奏敬容挟私罔上合弃市刑诏特免职初天监中有沙门释宝志者&#遇敬容谓曰君后必贵然终是何败何耳及敬容为宰相谓何姓当为其祸故抑没宗族无仕进者至是竟为河东所败中大同元年三月高祖幸同泰寺讲金字三惠经敬容请预听敕许之又有敕听朔望问讯寻起为金紫光禄大夫未拜又加侍中敬容旧时宾客门生喧哗如昔冀其复用会稽谢郁致书戒之曰草莱之人闻诸道路君侯已得瞻望朝夕出入禁门醉尉将不敢呵灰然不无其渐甚休甚休敢贺于前又将吊也昔流言裁作公旦东奔燕书始来子孟不入夫圣贤被虚过以自斥未有婴时衅而求亲者也且曝鳃之鳞不念杯勺之水云霄之翼岂顾笼樊之粮何者所托已盛也昔君侯纳言加首鸣玉在要回丰貂以步文昌耸高蝉而趋武帐可谓盛矣不以此时荐才拔士少报圣主之恩今卒如爰丝之说受责见过方复欲更窥朝廷觖望万分窃不为左右取也昔窦婴杨恽亦得罪明时不能谢绝宾客犹交党援卒无后福终益前祸仆之所吊实在于斯人人所以颇犹有踵君侯之门者未必皆感惠怀仁有灌夫任安之义乃戒翟公之大署冀君侯之复用也夫在思过之日而挟复用之意未可为智者说矣君侯宜杜门念失无有所通筑茅茨于锺阜聊优游以卒岁见可怜之意着待终之情复仲尼能改之言惟子贡更也之譬少戢言于众口微自救于竹帛所谓失之东隅收之桑榆如此令明主闻知尚有冀也仆东皋鄙人入穴幸无衔窭耻天下之士不为执事道之故披肝胆示情素君侯岂能鉴焉太清元年迁太子詹事侍中如故二年侯景袭京师敬容自府移家台内初景于涡阳退败未得审实传者乃云其将暴显反景身与众并没朝廷以为忧敬容寻见东宫太宗谓曰淮北始更有信侯景定得身免不如所传敬容对曰得景遂死深是朝廷之福太宗失色问其故敬容曰景翻覆叛臣终当乱国是年太宗频于元圃自讲老庄二书学士吴孜时寄詹事府每日入听敬容谓孜曰昔晋代丧乱颇由祖尚元虚胡贼殄覆中夏今东宫复袭此殆非人事其将为戎乎俄而侯景难作其言有征也三年正月敬容卒于围内诏赠仁威将军本官并如故何氏自晋司空充宋司空尚之世奉佛法并建立塔寺至敬容又舍宅东为伽蓝趋势者因助财造构敬容并不拒故此寺堂宇校饰颇为宏丽时轻薄者因呼为众造寺焉及敬容免职出宅止有常用器物及囊衣而已竟无余财货时亦以此称之子&#秘书丞早卒　　陈
　　袁宪
按陈书本传宪字德章尚书左仆射枢之弟也幼聪敏好学有雅量梁武帝修建庠序别开五馆其一馆在宪宅西宪常招引诸生与之谈论每有新议出人意表同辈咸嗟服焉大同八年武帝撰孔子正言章句诏下国学宣制旨义宪时年十四被召为国子正言生谒祭酒到溉溉目而送之爱其神彩在学一岁国子博士周弘正谓宪父君正曰贤子今兹欲策试不君正曰经义犹浅未敢令试居数日君正遣门下客岑文豪与宪候弘正会弘正将登讲坐弟子毕集乃延宪入室授以麈尾令宪树义时谢岐何妥在坐弘正谓曰二贤虽穷奥赜得无惮此后生耶何谢于是递起义端深极理致宪与往复数番酬对闲敏弘正谓妥曰恣卿所问勿以童稚相期时学众满堂观者重沓而宪神色自若辩论有余弘正请起数难终不能屈因告文豪曰卿还咨袁吴郡此郎已堪见代为博士矣时生徒对策多行贿赂文豪请具束修君正曰我岂能用钱为儿买第耶学司衔之及宪试争起剧难宪随问抗答剖析如流到溉顾宪曰袁君正其有后矣及君正将之吴郡溉祖道于征虏亭谓君正曰昨策生萧敏孙徐孝克非不解义至于风神器局去贤子远矣寻举高第以贵公子选尚南沙公主即梁简文之女也大同元年释褐秘书郎太清二年迁太子舍人侯景寇逆宪东之吴郡寻丁父忧哀毁过礼敬帝承制征授尚书殿中郎高祖作相除司徒户曹永定元年授中书侍郎兼散骑常侍与黄门侍郎王瑜使齐数年不遣天嘉初乃还四年诏复中书侍郎直侍中省大建元年除给事黄门侍郎仍知太常事二年转尚书吏部侍郎寻除散骑常侍侍东宫三年迁御史中丞领羽林监时豫章王叔英不奉法度逼取人马宪依事劾奏叔英由是坐免黜自是朝野皆严惮焉宪详练朝章尤明听断至有狱情未尽而有司具法者即伺闲暇常为上言之其所申理者甚众尝陪燕承香阁宾退之后高宗留宪与卫尉樊俊徙席山亭谈宴终日高宗目宪而谓俊曰袁家故为有人其见重如此五年入为侍中六年除吴郡太守以父任固辞不拜改授明威将军南康内史九年秩满除散骑常侍兼吏部尚书寻而为真宪以久居清显累表自求解任高宗曰诸人在职屡有谤书卿处事已多可谓清白别相甄录且勿致辞十三年迁右仆射参掌选事先是宪长兄简懿子为左仆射至是宪为右仆射台省内目简懿为大仆射宪为小仆射朝廷荣之及高宗不豫宪与吏部尚书毛喜俱受顾命始兴王叔陵之肆逆也宪指麾部分预有力焉后主被疮病笃执宪手曰我儿尚幼后事委卿宪曰群情喁喁冀圣躬康复后事之旨未敢奉诏以功封建安县伯邑四百户领太子中庶子余并如故寻除侍中信威将军太子詹事至德元年太子加元服二年行释奠之礼宪于是表请解职后主不许给扶二人进号云麾将军置佐史皇太子颇不率典训宪手表陈谏凡十条皆援引古今言辞切直太子虽外示容纳而心无悛改后主欲立宠姬张贵妃子始安王为嗣尝从容言之吏部尚书蔡征顺旨称赏宪厉色折之曰皇太子国家储嗣亿兆宅心卿是何人轻言废立夏竟废太子为吴兴王后主知宪有规谏之事叹曰袁德章实骨鲠之臣即日诏为尚书仆射祯明元年隋军来伐隋将贺若弼进烧宫城北掖门宫卫皆散走朝士稍各引去惟宪卫侍左右后主谓宪曰我从来待卿不先余人今日见卿可谓岁寒知松柏后雕也后主遑遽将避匿宪正色曰北兵之入必无所犯大事如此陛下安之臣愿陛下正衣冠御前殿依梁武见侯景故事后主不从因下榻驰去宪从后堂景阳殿入后主投下井中宪拜哭而出京城陷入于隋隋授使持节昌州诸军事开府仪同三司昌州刺史开皇十四年诏授晋王府长史十八年卒时年七十赠大将军安城郡公谥曰简长子承家仕隋至秘书丞国子司业
　公辅部名臣列传十六
　　魏一
　　崔元伯
按魏书本传元伯清河东武城人也名犯高祖庙讳魏司空林六世孙也祖悦仕石虎官至司徒左长史关内侯父潜仕慕容暐为黄门侍郎&#有才学之称元伯少有隽才号曰冀州神童苻融牧冀州虚心礼敬拜阳平公侍郎领冀州从事管征东记室出总庶事入为宾友众务修理处断无滞苻坚闻而奇之征为太子舍人辞以母疾不就左迁著作佐郎苻丕牧冀州为征东功曹太原郝轩世名知人称元伯有王佐之才近代所未有也坚亡避难于齐鲁之间为丁零翟钊及司马昌明叛将张愿所留絷郝轩叹曰斯人而遇斯时不因扶摇之势而与鷃雀飞沉岂不惜哉慕容垂以为吏部郎尚书左丞高阳内史所历着称立身雅正与世不群虽在兵乱犹励志笃学不以资产为意妻子不免饥寒太祖征慕容宝次于常山元伯弃郡东走海滨太祖素闻其名遣骑追求执送于军门引见与语悦之以为黄门侍郎与张衮对总机要草创制度时司马德宗遣使来朝太祖将报之诏有司博议国号元伯议曰三皇五帝之立号也或因所生之土或即封国之名故虞夏商周始皆诸侯及圣德既隆万国宗戴称号随本不复更立唯商人屡徙改号曰殷然犹兼行不废始基之称故诗云殷商之旅又云天命元鸟降而生商宅殷土茫茫此其义也昔汉高祖以汉王定三秦灭强楚故遂以汉为号国家虽统北方广漠之土逮于陛下应运龙飞虽曰旧邦受命维新是以登极之初改代曰魏又慕容水亦奉进魏土夫魏者大名神州之上国斯乃革命之征验利见之元符也臣愚以为宜号为魏太祖从之于是四方宾王之贡咸称大魏矣太祖幸邺历问故事于元伯应对若流太祖善之及车驾还京师次于恒岭太祖亲登山顶抚慰新民适遇元伯扶老母登岭太祖嘉之赐以牛米因诏诸徙人不能自进者给以车牛迁吏部尚书命有司制官爵撰朝仪协音乐定律令申科禁元伯总而裁之以为永式及置八部大夫以拟八坐元伯通署三十六曹如令仆统事深为太祖所任势倾朝廷而俭约自居不营产业家徒四壁出无车乘朝晡步上母年七十供养无重膳太祖常使人密察闻而益重之厚加馈赐时人亦或讥其过约而元伯为之逾甚太祖常引问古今旧事王者制度治世之则元伯陈古人制作之体及明君贤臣往代兴废之由甚合上意未尝謇谔忤旨亦不谀苟容及太祖季年大臣多犯威怒元伯独无谴者由于此也太祖曾引元伯讲汉书至娄敬说汉祖欲以鲁元公主妻匈奴善之嗟叹者良久是以诸公主皆厘降于宾附之国朝臣子弟虽名族美彦不得尚焉尚书职罢赐元伯爵白马侯加周兵将军与旧功臣庾岳奚斤等同班而信宠过之太祖崩太宗未即位清河王绍闻人心不安大出财帛班赐朝士元伯独不受太宗即位命元伯居门下虚已访问以不受绍财帛特赐帛二百匹长孙嵩已下咸愧焉诏遣使者巡行郡国纠察守宰不如法者令元伯与宜都公穆观等按之太祖称其平当又诏元伯与长孙嵩等坐朝堂决刑狱太宗以郡国豪右大为民蠹乃优诏征之民多恋本而长吏逼遣于是轻薄少年因相扇动所在聚结西河建兴盗贼&#起守宰讨之不能禁太宗乃引元伯及北新侯安同寿光侯叔孙建元城侯元屈等问曰前以凶侠乱民故征之京师而守宰失于绥抚令有逃窜今犯者已多不可悉诛朕欲大赦以纾之卿等以为何如屈对曰民逃不罪而反赦之似若有求于下不如先诛首恶赦其党类元伯曰王者治天下以安民为本何能顾小曲直也譬琴瑟不调必改而更张法度不平亦须荡而更制夫赦虽非正道而可以权行自秦汉已来莫不相踵屈言先诛后赦会于不能两去孰与一行便定若其赦而不改者诛之不晚太宗从之神瑞初诏元伯与南平公嵩等坐止车门右听理万机事并州胡数万家南掠河内遣将军公孙表等率师讨之败绩太宗问群臣曰胡寇纵暴人众不少表等已不能制若不早诛则良民大受其祸今既盛秋不可为此小盗而复兴众以废民业将若之何元伯对曰表等诸军不为不足但失于处分故使小盗假息耳胡众虽盛而无猛健主将所谓千奴共一胆也宜得大将军为胡所服信者将数百骑就摄表军以讨之贼闻之必望风震怖寿光侯建前在并州号为威猛胡丑畏服诸将莫及太宗从之遂平胡寇寻拜天部大人进爵为公太常三年夏元伯病笃太宗遣侍中宜都公穆观就受遗言更遣侍臣问疾一夜数返及卒下诏痛惜赠司空谥文贞公丧礼一依安城王叔孙俊故事诏群臣及附国渠帅皆会葬自亲王以外尽令拜送太和中高祖追录先朝功臣以元伯配飨庙庭元伯自非朝廷文诰四方书檄初不染翰故世无遗文尤善草隶行押之书为世摹楷元伯祖悦与范阳卢谌&#以博艺著名谌法锺繇悦法卫瓘而俱习索靖之草皆尽其妙谌传子偃偃传子邈悦传子潜潜传元伯世不替业故魏初重崔卢之书又元伯之行押特尽精巧而不见遗迹子浩袭爵别有传　　屈遵
按魏书本传遵字子皮昌黎徒河人也博学多艺名着当时为慕容永尚书仆射武垣公永灭垂以为博陵令太祖南伐车驾幸鲁口博陵太守申永南奔河外高阳太守崔元伯东走海滨属城长吏率多逃窜遵独告其吏民曰往年宝师大败今兹垂征不还天之弃燕人弗支也魏帝神武命世宽仁善纳御众百万号令若一此汤武之师吾欲归命尔等勉之勿遇嘉运而为祸先遂归太祖太祖素闻其名厚加礼焉拜中书令出纳王言兼总文诰中原既平赐爵下蔡子从驾还京师卒时年七十　　崔浩
按魏书本传浩字伯渊清河人也白马公元伯之长子少好文学博览经史元象阴阳百家之言无不关综研精义理时人莫及弱冠为通直郎天兴中给事秘书转著作郎太祖以其工书常置左右太祖季年威严颇峻宫省左右多以微过得罪莫不逃隐避目下之变浩独恭勤不怠或终日不归太祖知之辄命赐以御粥其砥直任时不为穷通改节皆此类也太宗初拜博士祭酒赐爵武城子常授太宗经书每至郊祠父子并乘轩轺时人荣之太宗好阴阳术数闻浩说易及洪范五行善之因命浩筮吉凶参观天文考定疑惑浩综核天人之际举其纲纪诸所处决多有应验恒与军国大谋甚为宠密是时有兔在后宫验问门官无从得入太宗怪之命浩推其咎征浩以为当有邻国贡嫔嫱者善应也明年姚兴果献女神瑞二年秋谷不登太史令王亮苏坦因华阴公主等言谶书国家当治邺应大乐五十年劝太宗迁都浩与特进周淡言于太宗曰今国家迁都于邺可救今年之饥非长久之策也东州之人常谓国家居广漠之地民畜无算号称牛毛之众今留守旧都分家南徙恐不满诸州之地参居郡县处榛林之间不便水土疾疫死伤情见事露则百姓意沮四方闻之有轻侮之意屈丐蠕蠕必提挈而来云中平城则有危殆之虑阻隔恒代千里之险虽欲救援赴之甚难如此则声实俱损矣今居北方假令山东有变轻骑南出耀威桑梓之中谁知多少百姓见之望尘震服此是国家威制诸夏之长策也至春草生乳酪将出兼有菜果足接来秋若得中熟事则济矣太宗深然之曰唯此二人与朕意同复使中贵人问浩淡曰今既糊口无以至来秋来秋或复不熟将如之何浩等对曰可简穷下之户诸州就谷若来秋无年愿更图也但不可迁都太宗从之于是分民诣山东三州食出仓谷以禀之来年遂大熟赐浩淡妾各一人御衣一袭绢五十匹绵五十斤初姚兴死之前岁也太史奏荧惑在匏瓜星中一夜忽然亡失不知所在或谓下入危亡之国将为童谣妖言而后行其灾祸太宗闻之大惊乃召诸硕儒士数人令与史官求其所诣浩对曰案春秋左氏传说神降于莘其至之日各以其物祭也请以日辰推之庚午之夕辛未之朝天有阴云荧惑之亡当在此二日之内庚之与未皆主于秦辛为西夷今姚兴据咸阳是荧惑入秦矣诸人皆作色曰天上失星人安能知其所诣而妄说无征之言浩笑而不应后八十余日荧惑果出于东井留守盘旋秦中大旱赤地昆明池水竭童谣讹言国内喧扰明年姚兴死二子交兵三年国灭于是诸人皆服曰非所及也泰常元年司马德宗将刘裕伐姚泓舟师自淮泗入清欲溯河西上假道于国诏群臣议之外朝公卿咸曰函谷关号曰天险一人荷戈万夫不得进裕舟&#步兵何能西入脱我乘其后还路甚难若北上河岸其行为易扬言伐姚意或难测假其水道寇不可纵宜先发军断河上流勿令西过又议之内朝咸同外计太宗将从之浩曰此非上策司马休之之徒扰其荆州刘裕切齿来久今兴死子劣乘其危亡而伐之臣观其意必欲入关劲躁之人不顾后患今若塞其西路裕必上岸北侵如此则姚无事而我受敌今蠕蠕内寇民食又乏不可发军发军赴南则北寇进击若其救北则东州复危未若假之水道纵裕西入然后兴兵塞其东归之路所谓卞庄刺虎两得之势也使裕胜也必德我假道之惠令姚氏胜也亦不失救邻之名纵使裕得关中县远难守彼不能守终为我物今不劳兵马坐观成败斗两虎而收长久之利上策也夫为国之计择利而为之岂顾婚姻酬一女子之惠哉假令国家弃恒山以南裕必不能发吴越之兵与官军争守河北也居然可知议者犹曰裕西入函谷则进退路穷腹背受敌北上岸则姚军必不出关助我扬声西行意在北进其势然也太宗遂从群议遣长孙嵩发兵拒之战于畔城为裕将朱超石所败师人多伤太宗闻之恨不用浩计二年司马德宗齐郡太守王懿来降上书陈计称刘裕在洛劝国家以军绝其后路则裕军可不战而克书奏太宗善之会浩在前进讲书传太宗问浩曰刘裕西伐前军已至潼关其事如何以卿观之事得济不浩对曰昔姚兴好养虚名而无实用子泓又病众叛亲离裕乘其危兵精将勇以臣观之克之必矣太宗曰刘裕武能何如慕容垂浩曰裕胜太宗曰试言其状浩曰慕容垂承父祖世君之资生便尊贵同类归之若夜蛾之赴火少加倚仗便足立功刘裕挺出寒微不阶尺土之资不因一卒之用奋臂大呼而夷灭桓元北擒慕容超南摧卢循等僭晋陵迟遂执国命裕若平姚而还必篡其主其势然也秦地戎夷混处虎狼之国裕亦不能守之风俗不同人情难变欲行荆扬之化于三秦之地譬无翼而欲飞无足而欲走不可得也若留众守之必资于寇孔子曰善人为邦百年可以胜残去杀今以秦之难制一二年间岂裕所能哉且可治戎束甲息兵备境以待其归秦地亦当终为国有可坐而守也太宗曰裕已入关不能进退我遣精骑南袭彭城寿春裕亦何能自立浩曰今西北二寇未殄陛下不可亲御六师兵众虽盛而将无韩白长孙嵩有治国之用无进取之能非刘裕敌也臣谓待之不晚太宗笑曰卿量之已审矣浩曰臣尝私论近世人物不敢不上闻若王猛之治国苻坚之管仲也慕容元恭之辅少主慕容暐之霍光也刘裕之平逆乱司马德宗之曹操也太宗曰卿谓先帝如何浩曰小人管窥悬象何能见元穹之广大虽然太祖用漠北醇朴之人南入中地变风易俗化洽四海自与羲农齐烈臣岂能仰名太宗曰屈丐何如浩曰屈丐家国夷灭一身孤寄为姚氏封殖不思树党强邻报雠雪耻乃结忿于蠕蠕背德于姚兴撅竖小人无大经略正可残暴终为人所灭耳太宗大悦语至中夜赐浩御缥醪酒十觚水精戎盐一两曰朕味卿言若此盐酒故与卿同其旨也三年彗星出天津入太微经北斗络紫微犯天棓八十余日至汉而灭太宗复召诸儒术士问之曰今天下未一四方岳峙灾咎之应将在何国朕甚畏之尽情以言勿有所隐咸共推浩令对浩曰古人有言夫灾异之生由人而起人无衅焉妖不自作故人失于下则变见于上天事恒象百代不易汉书载王莽篡位之前彗星出入正与今同国家主尊臣卑上下有序民无异望唯僭晋卑削主弱臣强累世陵迟故桓元逼夺刘裕秉权彗孛者恶气之所生是为僭晋将灭刘裕篡之之应也诸人莫能易浩言太宗深然之五年裕果废其主司马德文而自立南镇上裕改元赦书时太宗幸东南舄卤池射鸟闻之驿召浩谓之曰往年卿言彗星之占验矣朕于今日始信天道初浩父疾笃浩乃剪爪截发夜在庭中仰祷斗极为父请命求以身代叩头流血岁余不息家人罕有知者及父终居丧尽礼时人称之袭爵白马公朝廷礼仪优文策诏军国书记尽关于浩浩能为杂说不长属文而留心于制度科律及经术之言作家祭法次序五宗蒸尝之礼丰俭之节义理可观性不好老庄之书每读不过数十行辄弃之曰此矫诬之说不近人情必非老子所作老聃习礼仲尼所师岂设败法之书以乱先王之教袁生所谓家人筐箧中物不可扬于王庭也太宗恒有微疾怪异屡见乃使中贵人密问于浩曰春秋星孛北斗七国之君皆将有咎今兹日蚀于胃昴尽光赵代之分野朕疾弥年疗治无损恐一旦奄忽诸子并少将如之何其为我设国后之计浩曰陛下春秋富盛圣业方融德以除灾幸就平愈且天道悬远或消或应昔宋景见灾修德荧惑退舍愿陛下遣诸忧虑恬神保和纳御嘉福无以暗昧之说致损圣思必不得已请陈瞽言自圣化龙兴不崇储贰是以永兴之始社稷几危今宜早建东宫选公卿忠贤陛下素所委仗者使为师傅左右信臣简在圣心者以充宾友入总万几出统戎政监国抚军六柄在手若此则陛下可以优游无为颐神养寿进御医药万岁之后国有成主民有所归则奸宄息望旁无觊觎此乃万世之令典塞祸之大备也今长皇子焘年渐一周明睿温和众情所系时登储副则天下幸甚立子以长礼之大经若须并待成人而择倒错天伦则生履霜坚冰之祸自古以来载籍所记兴衰存亡&#不由此太宗纳之于是使浩奉策告宗庙命世祖为国副主居正殿临朝司徒长孙嵩山阳公奚斤北新公安同为左辅坐东厢西面浩与太尉穆观散骑常侍丘堆为右弼坐西厢东面百寮总己以听焉太宗避居西宫时隐而窥之听其决断大悦谓左右侍臣曰长孙嵩宿德旧臣历事四世功存社稷奚斤辩捷智谋名闻遐迩安同晓解俗情明练于事穆观达于政要识吾旨趣崔浩博闻强识精于天人之会丘堆虽无大用然在公专谨以此六人辅相吾与汝曹游行四境伐叛柔服可得志于天下矣群臣时奏所疑太宗曰此非我所知当决之汝曹国主也会闻刘裕死太宗欲取洛阳虎牢滑台浩曰陛下不以刘裕欻起纳其使贡裕亦敬事陛下不幸今死乘丧伐之虽得之不令春秋晋士丐帅师侵齐闻齐侯卒乃还君子大其不伐丧以为恩足以感孝子义足以动诸侯今国家亦未能一举而定江南宜遣人吊祭存其孤弱恤其凶灾布义风于天下令德之事也若此则化被荆扬南金象齿羽毛之珍可不求而自至裕新死党与未离兵临其境必相率拒战功不可必不如缓之待其恶稔如其强臣争权变难必起然后命将扬威可不劳士卒而收淮北之地太宗锐意南伐诘浩曰刘裕因姚兴死而灭其国裕死我伐之何为不可浩固执曰兴死二子交争裕乃伐之太宗大怒不从浩言遂遣奚斤南伐议于监国之前曰先攻城也先略地也斤曰宜先攻城浩曰南人长于守城苻氏攻襄阳经年不拔今以大国之力攻其小城若不时&#挫损军势敌得徐严而来我怠彼锐危道也不如分军略地至淮为限列置守宰收敛租谷滑台虎牢反在军北绝望南救必沿河东走若或不然即是囿中之物公孙表请先图其城斤等济河先攻滑台经时不拔表请济师太宗怒乃亲南巡拜浩相州刺史加左光禄大夫随军为谋主及车驾之还也浩从太宗幸西河太原登憩高陵之上下临河流傍览川域慨然有感遂与同寮论五等郡县之是非考秦始皇汉武帝之违失好古识治时伏其言天师寇谦之每与浩言闻其论古治乱之迹常自夜达旦竦意敛容无有懈倦既而叹美之曰斯言也惠皆可底行亦当今之皋也但世人贵远贱近不能深察之耳因谓浩曰吾行道隐居不营世务忽受神中之诀当兼修儒教辅助泰平真君继千载之绝统而学不稽古临事暗昧卿为吾撰列王者治典并论其大要浩乃着书二十余篇上推太初下尽秦汉变弊之迹大旨先以复五等为本世祖即位左右忌浩正直共排毁之世祖虽知其能不免群议故出浩以公归第及有疑议召而问焉浩纤妍白&#如美妇人而性敏达长于谋计常自比张良谓己稽古过之既得归第因欲修服食养性之术而寇谦之有神中录图新经浩因师之始光中进爵东郡公拜太常卿时议讨赫连昌群臣皆以为难唯浩曰往年以来荧惑再守羽林皆成钩己其占秦亡又今年五星并出东方利以西伐天应人和时会并集不可失也世祖乃使奚斤等击蒲&#而亲率轻骑袭其都城大获而还及世祖复讨昌次其城下收众伪退昌鼓噪而前舒阵为两翼会有风雨从东南来扬沙&#冥宦者赵倪进曰今风雨从贼后来我向彼背天不助人又将士饥渴愿陛下摄骑避之更待后日浩叱之曰是何言欤千里制胜一日之中岂得变易贼前行不止后已离绝宜分军隐出掩击不意风道在人岂有常也世祖曰善分骑奋击昌军大溃初太祖诏尚书郎邓渊着国记十余卷编年次事体例未成逮于太宗废而不述神二年诏集诸文人撰录国书浩及弟览高谠邓颖晁继范耳黄辅等共参著作叙成国书三十卷是年议击蠕蠕朝臣内外尽不欲行保太后固止世祖世祖皆不听唯浩赞成策略尚书令刘洁左仆射安原等乃使黄门侍郎仇齐推赫连昌太史张渊徐辩说世祖曰今年己巳三阴之岁岁星袭月太白在西方不可举兵北伐必败虽&#不利于上又群臣共赞和渊等云渊少时尝&#苻坚不可南征坚不从而败今天时人事都不和协何可举动世祖意不决乃召浩令与渊等辩之浩难渊曰阳者德也阴者刑也故日蚀修德月蚀修刑夫王者之用刑大则陈诸原野小则肆诸市朝战伐者用刑之大者也以此言之三阴用兵盖得其类修刑之义也岁星袭月年饥民流应在他国远期十二年太白行苍龙宿于天文为东不妨北伐渊等俗生志意浅近牵于小数不达大体难与远图臣观天文比年以来月行掩昴至今犹然其占三年天子大破旄头之国蠕蠕高车旄头之众也夫圣明御时能行非常之事古人语曰非常之原黎民惧焉及其成功天下晏然愿陛下勿疑也渊等惭而言曰蠕蠕荒外无用之物得其地不可耕而食得其民不可臣而使轻疾无常难得而制有何汲汲而苦劳士马也浩曰渊言天时是其所职若论形势非彼所知斯乃汉世旧说常谈施之于今不合事宜也何以言之夫蠕蠕者旧是国家北边叛隶今诛其元恶收其善民令复旧役非无用也漠北高凉不生蚊蚋水草美善夏则北迁田牧其地非不可耕而食也蠕蠕子弟来降贵者尚公主贱者将军大夫居满朝列又高车号为名骑非不可臣而畜也夫以南人追之则患其轻疾于国兵则不然何者彼能远走我亦能远逐与之进退非难制也且蠕蠕往数入国民吏震惊今夏不乘虚掩进破灭其国至秋复来不得安卧自太宗之世迄于今日无岁不警岂不汲汲乎哉世人皆谓渊辩通解数术明决成败臣请试之问其西国未灭之前有何亡征知而不言是其不忠若实不知是其无术时赫连昌在座渊等自以无先言惭赧而不能对世祖大悦谓公卿曰吾意决矣亡国之臣不可与谋信矣哉而保太后犹难之复令群臣于保太后前评议世祖谓浩曰此等意犹不伏卿善晓之令悟既罢朝或有尤浩者曰今吴贼南寇而舍之北伐行师千里其谁不知若蠕蠕远遁前无所获后有南贼之患危之道也浩曰不然今年不摧蠕蠕则无以御南贼自国家并西国以来南人恐惧扬声动众以卫淮北彼北我南彼劳我息其势然矣比破蠕蠕往还之间故不见其至也何以言之刘裕得关中留其爱子精兵数万良将劲卒犹不能固守举军尽没号哭之声至今未已如何正当国家休明之世士马强盛之时而欲以驹犊齿虎口也设令国家与之河南彼必不能守之自量不能守是以必不来若或有众备边之军耳夫见瓶水之冻知天下之寒尝肉一脔识镬中之味物有其类可推而得也且蠕蠕恃其绝远谓国家力不能至自宽来久故夏则散众放畜秋肥乃聚背寒向温南来寇抄今出其虑表攻其不备大军卒至必惊骇星分望尘奔走牡马护群牝马恋驹驱驰难制不得水草未过数日则聚而困敝可一举而灭暂劳永逸长久之利时不可失也唯患上无此意今圣虑已决发旷世之谋如何止之陋矣哉公卿也诸军遂行天师谓浩曰是行也如之何果可克乎浩对曰天时形势必克无疑但恐诸将琐琐前后顾虑不能乘胜深入使不全举耳及军入其境蠕蠕先不设备民畜布野惊怖四奔莫相收摄于是分军搜讨东西五千里南北三千里凡所俘虏及获畜产车庐弥漫山泽盖数百万高车杀蠕蠕种类归降者三十余葛落虏遂散乱矣世祖沿弱水西行至涿邪山诸将果疑深入有伏兵劝世祖停止不追天师以浩曩日之言固劝世祖穷讨不听后有降人言蠕蠕大檀先被疾不知所为乃焚烧穹庐科车自载将数百人入山南走民畜窘聚方六十里中无人领统相去百八十里追军不至乃徐徐四遁唯此得免后闻凉州贾胡言若复前行二日则尽灭之矣世祖深恨之大军既还南贼竟不能动如浩所量浩明识天文好观星变常置金银铜铤于酢器中令青夜有所见即以铤画纸作字以记其异世祖每幸浩第多问以异事或仓卒不及束带奉进蔬食不暇精美世祖为举匕箸或立尝而旋其见宠爱如此于是引浩出入卧内加侍中特进抚军大将军左光禄大夫赏谋谟之功世祖从容谓浩曰卿才智渊博事朕祖考忠着三世朕故延卿自近其思尽规谏匡予弼予勿有隐怀朕虽当时迁怒若或不用久久可不深思卿言也因令歌工历颂群臣事在长孙道生传又召新降高车渠师数百人赐酒食于前世祖指浩以示之曰汝曹视此人尪纤懦弱手不能弯弓持矛其胸中所怀乃逾于甲兵朕始时虽有征讨之意而虑不自决前后克捷皆此人导吾令至此也乃&#诸尚书曰凡军国大计卿等所不能决皆先谘浩然后施行俄而南藩诸将表刘义隆大严欲犯河南请兵三万先其未发逆击之因诛河北流民在界上者绝其乡导足以挫其锐气使不敢深入诏公卿议之咸言宜许浩曰此不可从也往年国家大破蠕蠕马力有余南贼震惧常恐轻兵奄至卧不安席故先声动众以备不虞非敢先发又南土下湿夏月蒸暑水潦方多草木深邃疾疫必起非行兵之时且彼先严有备必坚城固守屯军攻之则粮食不给分兵肆讨则无以应敌未见其利就使能来待其劳倦秋凉马肥因敌取食徐往击之万全之计胜必可克在朝群臣及西北守将从陛下征讨西灭赫连北破蠕蠕多获美女珍宝马畜成群南镇诸将闻而生羡亦欲南抄以取资财是以披毛求瑕妄张贼势冀得肆心既不获听故数称贼动以恐朝廷背公存私为国生事非忠臣也世祖从浩议南镇诸将复表贼至而自陈兵少简幽州以南戍兵佐守就漳水造&#严以为备公卿议者佥然欲遣骑五千并假署司马楚之鲁轨韩延之等令诱引边民浩曰非上策也彼闻幽州已南精兵悉发大造舟&#轻骑在后欲存立司马诛除刘族必举国骇扰惧于灭亡当悉发精锐来备北境后审知官军有声无实恃其先聚必喜而前行径来至河肆其侵暴则我守将无以御之若彼有见机之人善设权谲乘间深入虞我国虚生变不难非制敌之良计今公卿欲以威力攘贼乃所以招令速至也夫张虚声而召实害此之谓矣不可不思后悔无及我使在彼期四月前还可待使至审而后发犹未晚也且楚之之徒是彼所忌将夺其国彼安得端坐视之故楚之往则彼来止则彼息其势然也且楚之等琐才能招合轻薄无赖而不能成就大功为国生事使兵连祸结必此之群矣臣尝闻鲁轨说姚兴求入荆州至则散败乃不免蛮贼掠卖为奴使祸及姚泓已然之效浩复陈天时不利于彼曰今兹害气在扬州不宜先举兵一也午岁自刑先发者伤二也日蚀灭光昼昏星见飞鸟堕落宿值斗牛忧在危亡三也荧惑伏匿于翼轸戒乱及丧四也太白未出进兵者败五也夫兴国之君先修人事次尽地利后观天时故万举而万全国安而身盛今义隆新国是人事未周也灾变屡见是天时不协也舟行水涸是地利不尽也三事无一成自守犹或不安何得先发而攻人哉彼必听我虚声而严我亦承彼严而动两推其咎皆自以为应敌兵法当分灾迎受害气未可举动也世祖不能违众乃从公卿议浩复固争不从遂遣阳平王杜超镇邺琅邪王司马楚之等屯颍川于是贼来遂疾到彦之自清水入河溯流西行分兵列守南岸西至潼关世祖闻赫连定兴刘义隆悬分河北乃治兵欲先讨赫连群臣曰义隆犹在河中舍之西行前寇未可必&#而义隆乘虚则失东州矣世祖疑焉问计于浩浩曰义隆与赫连定同恶相招连结冯跋牵引蠕蠕规肆逆心虚相唱和义隆望定进定待义隆前皆莫敢先入以臣观之有似连鸡不得俱飞无能为害也臣始谓义隆军来当屯住河中两道北上东道向冀州西道冲邺如此则陛下当自致讨不得徐行今则不然东西列兵径二千里一处不过数千形分势弱以此观之儜儿情见止望固河自守免死为幸无北度意也赫连定残根易摧拟之必仆&#定之后东出潼关席卷而前则威震南极江淮以北无立草矣圣策独发非愚近所及愿陛下西行勿疑平凉既平其日宴会世祖执浩手以示蒙逊使曰所云崔公此是也才略之美当今无比朕行止必问成败决焉若合符契初无失矣后冠军将军安颉军还献南俘因说南贼之言云义隆&#其诸将若北国兵动先其未至径前入河若其不动住彭城勿进如浩所量世祖谓公卿曰卿辈前谓我用浩计为谬惊怖固谏常胜之家始皆自谓逾人远矣至于归终乃不能及迁浩司徒时方士祁纤奏立四王以日东西南北为名欲以致祯吉除灾异诏浩与学士议之浩对曰先王建国以作藩屏不应假名以为其福夫日月运转周历四方京都所居在于其内四王之称实奄邦畿名之则逆不可承用先是纤欲改代为万年浩曰昔太祖道武皇帝应天受命开拓洪业诸所制置无不循古以始封代土后称为魏故代魏兼用犹彼殷商国家积德着在图史当享万亿不宜假名以为益也纤之所闻皆非正义世祖从之是时河西王沮渠牧犍内有贰意世祖将讨焉先问于浩浩对曰牧犍恶心已露不可不诛官军往年北伐虽不&#获实无所损于时行者内外军马三十万匹计在道死伤不满八千岁常羸死恒不减万乃不少于此而远方承虚便谓大损不能复振今出其不意不图大军卒至必惊骇骚扰不知所出擒之必矣且牧犍劣弱诸弟骄恣争权从横民心离解加比年以来天灾地变都在秦凉必灭之国也世祖曰善吾意亦以为然命公卿议之弘农王奚斤等三十余人皆曰牧犍西垂下国虽心不纯臣然继父职贡朝廷接以宾礼又王姬厘降罪未甚彰谓且羁縻而已今士马劳止宜可小息又其地卤斥略无水草大军既到不得久停彼闻军来必完聚城守攻则难拔野无所掠于是尚书古弼李顺之徒皆曰自温圉河以西至于姑臧城南天梯山上冬有积雪深一丈余至春夏消液下流成川引以溉灌彼闻军至决此渠口水不通流则致渴乏去城百里之内赤地无草又不任久停军马斤等议是也世祖乃命浩以其前言与斤共相难抑诸人不复余言唯曰彼无水草浩曰汉书地理志称凉州之畜为天下饶若无水草何以畜牧又汉人为居终不于无水草之地筑城郭立郡县也又雪之消液纔不敛尘何得通渠引漕溉灌数百万顷乎此言大诋诬于人矣李顺等复曰耳闻不如目见吾曹目见何可共辨浩曰汝曹受人金钱欲为之辞谓我目不见便可欺也世祖隐听闻之乃出亲见斤等辞旨严厉形于神色群臣乃不敢复言唯唯而已于是遂讨凉州而平之多饶水草如浩所言乃诏浩曰昔皇祚之兴世隆北土积德累仁多历年载泽流苍生义闻四海我太祖道武皇帝协顺天人以征不服应期拨乱奄有区夏太宗承统光隆前绪厘正刑典大业维新然荒域之外犹未宾服此祖宗之遗志而贻功于后也朕以眇身获奉宗庙战战兢兢如临渊海惧不能负荷至重继名丕烈故即位之初不遑宁处扬威朔裔扫定赫连逮于神始命史职注集前功以成一代之典自尔已来戎旗仍举秦陇克定徐兖无尘平逋寇于龙川讨孽竖于凉域岂朕一人获济于此赖宗庙之灵群公卿士宣力之效也而史阙其职篇籍不着每惧斯事之坠焉公德冠朝列言为世范小大之任望君存之命公留台综理史务述成此书务从实录浩于是监秘书事以中书侍郎高允散骑侍郎张伟参著作续成前纪至于损益褒贬折中润色浩所总焉及恭宗始总百揆浩复与宜都王穆寿辅政事时又将讨蠕蠕刘洁复致异议世祖逾欲讨之乃召问浩浩对曰往击蠕蠕师不多日洁等各欲回还后获其生口云军还之时去贼三十里是洁等之计过矣夫北土多积雪至冬时常避寒南徙若因其时潜军而出必与之遇则可擒获世祖以为然乃分军为四道诏诸将俱会鹿浑海期日有定而洁恨计不用沮误诸将无功而还事在洁传世祖西巡诏浩与尚书顺阳公兰延都督行台中外诸军事世祖至东雍亲临汾曲观叛贼薛永宗垒进军围之永宗出兵欲战世祖问浩曰今日可击不浩曰永宗未知陛下自来人心安闲北风迅疾宜急击之须臾必碎若待明日恐其见官军盛大必夜遁走世祖从之永宗溃灭车驾济河前驱告贼在渭北世祖至洛水桥贼已夜遁诏问浩曰盖吴在长安北九十里渭北地空谷草不备欲渡渭南西行何如浩对曰盖吴营去此六十里贼魁所在击&#之法当须破头头破则尾岂能复动宜乘势先击吴今军往一日便到平吴之后回向长安亦一日而至一日之内未便损伤愚谓宜从北道若从南道则盖吴徐入北山卒未可平世祖不从乃渡渭南吴闻世祖至尽散入北山果如浩言军无所克世祖悔之后以浩辅东宫之勤赐缯絮布帛各千段著作令史太原闵湛赵郡&#标素谄事浩乃请立石铭刊载国书并勒所注五经浩赞成之恭宗善焉遂营于天郊东三里方百三十步用功三百万乃讫世祖搜于河西诏浩诣行在所议军事浩表曰昔汉武帝患匈奴强盛故开凉州五郡通西域劝农积谷为灭贼之资东西迭击故汉未疲而匈奴已敝后遂入朝昔平凉州臣愚以为北贼未平征役不息可不徙其民案前世故事计之长者若迁民人则土地空虚虽有镇戍适可御边而已至于大举军资必乏陛下以此事阔远竟不施用如臣愚意犹如前议募徙豪强大家充实凉土军举之日东西齐势此计之得者浩又上五寅元历表曰太宗即位元年&#臣解急就章孝经论语诗尚书春秋礼记周易三年成讫复诏臣学天文星历易式九宫无不尽看至今三十九年昼夜无废臣禀性弱劣力不及健妇人更无余能是以专心思书忘寝与食至乃梦共鬼争义遂得周公孔子之要术始知古人有虚有实妄语者多真正者少自秦始皇烧书之后经典绝灭汉高祖以来世人妄造历术者有十余家皆不传天道之正大误四千小误甚多不可言尽臣愍其如此今遭陛下太平之世除伪从真宜改误历以从天道是以臣前奏造历今始成讫谨以奏呈唯恩省察以臣历术宣示中书博士然后施用非但时人天地鬼神知臣得正可以益国家万世之名过于三皇五帝矣事在律历志真君十一年六月诛浩清河崔氏无远近范阳卢氏太原郭氏河东柳氏皆浩之姻亲尽夷其族初&#标等立石铭刊国记浩尽述国事备而不典而石铭显在衢路往来行者咸以为言事遂闻发有司案验浩取秘书郎吏及长历生数百人意状浩伏受赇其秘书郎吏已下尽死浩始弱冠太原郭逸以女妻之浩晚成不曜华采故时人未知逸妻王氏刘义隆镇北将军王仲德姊也每奇浩才能自以为得&#俄而女亡王深以伤恨复以少女继婚逸及亲属以为不可王固执与之逸不能违遂重结好浩非毁佛法而妻郭氏敬好释典时时读诵浩怒取而焚之捐灰于厕中及浩幽执置之槛内送于城南使卫士数十人溲其上呼声嗷嗷闻于行路自宰司之被戮辱未有如浩者世皆以为报应之验也初浩构害李顺基萌已成夜梦秉火爇顺寝室火作而顺死浩与室家群立而观之俄而顺弟息号哭而出曰此辈吾贼也以戈击之悉投于河寤而恶之以告馆客冯景仁景仁曰此真不善也非复虚事夫以火爇人暴之极也阶乱兆祸复己招也商书曰恶之易也如火之燎于原不可向迩其犹可扑灭乎且兆始恶者有终殃积不善者无余庆厉阶成矣公其图之浩曰吾方思之而不能悛至是而族浩既工书人多托写急就章从少至老初无惮劳所书盖以百数必称冯代疆以示不敢犯国其谨也如此浩书体势及其先人而巧妙不如也世宝其迹多裁割缀连以为模楷浩母卢氏谌孙女也浩着食经叙曰余自少及长耳目闻见诸母诸姑所修妇功无不蕴习酒食朝夕养舅姑四时祭祀虽有功力不任僮使常手自亲焉昔遭丧乱饥馑仍臻饘蔬糊口不能具其物用十余年间不复备设先妣虑久废忘后生无知见而少不习业书乃占授为九篇文辞约举婉而成章聪辨强记皆此类也亲没之后值国龙兴之会平暴除乱拓定四方余备位台铉与参大谋赏获丰厚牛羊盖泽赀累巨万衣则重锦食则粱肉远惟平生思季路负米之时不可复得故序遗文垂示来世始浩与冀州刺史颐荥阳太守模等年皆相次浩为长次模次颐三人别祖而模颐为亲浩恃其家世魏晋公卿常侮模颐模谓人曰桃简止可欺我何合轻我家周儿也浩小名桃简颐小名周儿世祖颇闻之故诛浩时二家获免浩既不信佛道模深所归向每虽粪土之中礼拜形像浩大笑之持此头颅不净处跪是胡神也　　高允
按魏书本传允字伯恭渤海人也祖泰在叔父湖传父韬少以英朗知名同郡封懿雅相敬慕为慕容垂太尉从事中郎太祖平中山以韬为丞相参军早卒允少孤夙成有奇度清河崔元伯见而异之叹曰高子黄中内润文明外照必为一代伟器但恐吾不见耳年十余奉祖父丧还本郡推财与二弟而为沙门名法净未久而罢性好文学担笈负书千里就业博通经史天文术数尤好春秋公羊郡召功曹神三年世祖舅阳平王杜超行征南大将军镇邺以允为从事中郎年四十余矣超以方春而诸州囚多不决乃表允与中郎吕熙等分诣诸州共评狱事熙等皆以贪秽得罪唯允以清平获赏府解还家教授受业者千余人四年与卢元等俱被征拜中书博士迁侍郎与太原张伟并以本官领卫大将军乐安王范从事中郎范世祖之宠弟西镇长安允甚有匡益秦人称之寻被征还允会作塞上翁诗有混欣戚遗得丧之致骠骑大将军乐平王丕西讨上邽复以本官参丕军事语在丕传凉州平以参谋之勋赐爵汶阳子加建武将军后诏允与司徙崔浩述成国记以本官领著作郎时浩集诸术士考校汉元以来日月薄蚀五星行度并讥前史之失别为魏历以示允允曰天文历数不可空论夫善言远者必先验于近且汉元年冬十月五星聚于东井此乃历术之浅今讥汉史而不觉此谬恐后人讥今犹今之讥古浩曰所谬云何允曰案星传金水二星常附日而行冬十月日在尾箕昏没于申南而东井方出寅北此二星何因背日而行是史官欲神其事不复推之于理浩曰欲为变者何所不可君独不疑三星之聚而怪二星之来允曰此不可以空言争宜更审之时坐者咸怪唯东宫少傅游雅曰高君长于历数当不虚也后岁余浩谓允曰先所论者本不注心及更考究果如君语以前三月聚于东井非十月也又谓雅曰高允之术阳元之射也众乃叹服允虽明于历数初不推步有所论说唯游雅数以灾异问允允曰昔人有言知之甚难既知复恐漏泄不如不知也天下妙理至多何遽问此雅乃止寻以本官为秦王翰傅后&#以经授恭宗甚见礼待又诏允与侍郎公孙质李虚胡方回共定律令世祖引允与论刑政言甚称旨因问允曰万机之务何者为先是时多禁封良田又京师游食者众允因言曰臣少也贱所知惟田请言农事古人云方一里则为田三顷七十亩百里则田三万七千顷若勤之则亩益三升不勤则亩损三升方百里损益之率为粟二百二十二万斛况以天下之广乎若公私有储虽遇饥年复何忧哉世祖善之遂除田禁悉以授民初崔浩荐冀定相幽并五州之士数十人各起家郡守恭宗谓浩曰先召之人亦州郡选也在职已久劳勤未答今可先补前召外任郡县以新召者代为郎吏又守令宰民宜使便事者浩固争而遣之允闻之谓东宫博士管恬曰崔公其不免乎苟逞其非而挍胜于上何以能济辽东公翟黑子有宠于世祖奉使并州受布千匹事寻发觉黑子请计于允曰主上问我为首为讳乎允曰公帷幄宠臣答诏宜实又自告忠诚罪必无虑中书侍郎崔览公孙质等咸言首实罪不可测宜讳之黑子以览等为亲己而反怒允曰如君言诱我死何其不直遂与允绝黑子以不实对竟为世祖所&#终获罪戮是时著作令史闵湛&#标性巧佞为浩信待见浩所注诗论语尚书易遂上疏言马郑王贾虽注述六经&#多疏谬不如浩之精微乞收境内诸书藏之秘府班浩所注命天下习业并求&#浩注礼传令后生得观正义浩亦表荐湛有著述之才既而劝浩刊所撰国史于石用垂不朽欲以彰浩直笔之迹允闻之谓著作郎宗钦曰闵湛所营分寸之间恐为崔门万世之祸吾徒无类矣未几而难作初浩之被收也允直中书省恭宗使东宫侍郎吴延召允仍留宿宫内翌日恭宗入奏世祖命允骖乘至宫门谓曰入当见至尊吾自导卿脱至尊有问但依吾语允请曰为何等事也恭宗曰入自知之既入见帝恭宗曰中书侍郎高允自在臣宫同处累年小心密慎臣所素悉虽与浩同事然允微贱制由于浩请赦其命世祖召允谓曰国书皆崔浩作不允对曰太祖记前著作郎邓渊所撰先帝记及今记臣与浩同作然浩综务处多总裁而已至于注疏臣多于浩世祖大怒曰此甚于浩安有生路恭宗曰天威严重允是小臣迷乱失次耳臣向备问皆云浩作世祖问如东宫言不允曰臣以下才谬参著作犯逆天威罪应灭族今已分死不敢虚妄殿下以臣侍讲日久哀臣乞命耳实不问臣臣无此言臣以实对不敢迷乱世祖谓恭宗曰直哉此亦人情所难而能临死不移不亦难乎且对君以实贞臣也如此言宁失一有罪宜宥之允竟得免于是召浩前使人诘浩浩惶惑不能对允事事申明皆有条理时世祖怒甚&#允为诏自浩以下僮吏以上百二十八人皆夷五族允持疑不为频诏催切允乞更一见然后为诏诏引前允曰浩之所坐若更有余衅非臣敢知直以犯触罪不至死世祖怒命介士执允恭宗拜请世祖曰无此人忿朕当有数千口死矣浩竟族灭余皆身死宗钦临刑叹曰高允其殆圣乎恭宗后让允曰人当知机不知机学复何益当尔之时吾导卿端绪何故不从人言怒帝如此每一念之使人心悸允曰臣东野凡生本无宦意属休延之会应旌弓之举释褐凤池仍参麟阁尸素官荣妨贤已久夫史籍者帝王之实录将来之&#戒今之所以观往后之所以知今是以言行举动莫不备载故人君慎焉然浩世受殊遇荣耀当时孤负圣恩自贻灰灭即浩之迹时有可论浩以蓬蒿之才荷栋梁之重在朝无謇谔之节退私无委蛇之称私欲没其公廉爱憎蔽其直理此浩之责也至于书朝廷起居之迹言国家得失之事此亦为史之大体未为多违然臣与浩实同其事死生荣辱义无独殊诚荷殿下大造之慈违心苟免非臣之意恭宗动容称叹允后与人言我不奉东宫导旨者恐负翟黑子恭宗季年颇亲近左右营立田园以取其利允谏曰天地无私故能覆载王者无私故能包养昔之明王以至公宰物故藏金于山藏珠于渊示天下以无私训天下以至俭故美声盈溢千载不衰今殿下国之储贰四海属心言行举动万方所则而营立私田畜养鸡犬乃至贩酤市与民争利议声流布不可追掩夫天下者殿下之天下富有四海何求而不获何欲而弗从而与贩夫贩妇竞此尺寸昔虢之将亡神乃下降赐之土田卒丧其国汉之灵帝不修人君之重好与宫人列肆贩卖私立府藏以营小利卒有颠覆倾乱之祸前鉴若此甚可畏惧夫为人君者必审于择人故称知人则哲惟帝难之商书云无尔小人孔父有云小人近之则不逊远之则怨矣武王爱周召齐毕所以王天下殷纣爱飞廉恶来所以丧其国历观古今存亡之际莫不由之今东宫诚曰乏人&#乂不少顷来侍御左右者恐非在朝之选故愿殿下少察愚言斥出佞邪亲近忠良所在田园分给贫下畜产贩卖以时收散如此则休声日至谤议可除恭宗不纳恭宗之崩也允久不进见后世祖召允升阶歔欷悲不能止世祖流泪命允使出左右莫知其故相谓曰高允无何悲泣令至尊哀伤何也世祖闻之召而谓曰汝不知高允悲乎左右曰臣等见允无言而泣陛下为之悲伤是以窃言耳世祖曰崔浩诛时允亦应死东宫苦谏是以得免今无东宫允见朕因悲耳允表曰往年被&#令臣集天文灾异使事类相从约而可观臣闻箕子陈谟而洪范作宣尼述史而春秋着皆所以章明列辟景测皇天者也故先其善恶而验以灾异随其失得而效以祸福天人诚远而报速如响甚可惧也自古帝王莫不尊崇其道而稽其法数以自修饬厥后史官并载其事以为鉴诫汉成时光禄大夫刘向见汉祚将危权归外戚屡陈妖眚而不见纳遂因洪范春秋灾异报应者而为其传觊以感悟人主而终不听察卒以危亡岂不哀哉伏惟陛下神武则天睿鉴自远钦若稽古率由旧章前言往行靡不究鉴前皇所不逮也臣学不洽闻识见寡薄惧无以裨广圣德仰酬明旨今谨依洪范传天文志撮其事要略其文辞凡为八篇世祖览而善之曰高允之明灾异亦岂减崔浩乎及高宗即位允颇有谋焉司徒陆丽等皆受重赏允既不蒙褒异又终身不言其忠而不伐皆此类也给事中郭善明性多机巧欲逞其能劝高宗大起宫室允谏曰臣闻太祖道武皇帝既定天下始建都邑其所营立非因农隙不有所兴今建国已久宫室已备永安前殿足以朝会万国西堂温室足以安御圣躬紫楼临望可以观望远近若广修壮丽为异观者宜渐致之不可仓卒计斫材运土及诸杂役须二万人丁夫充作老小供饷合四万人半年可讫古人有言一夫不耕或受其饥一妇不织或受其寒况数万之众其所损废亦已多矣推之于古验之于今必然之效也诚圣主所宜思量高宗纳之允以高祖纂承平之业而风俗仍旧婚娶丧葬不依古式允乃谏曰前朝之世屡发明诏禁诸婚娶不得作乐及葬送之日歌谣鼓舞杀牲烧葬一切禁断虽条旨久颁而俗不革变将由居上者未能悛改为下者习以成俗教化陵迟一至于斯昔周文以百里之地修德布政先于寡妻及于兄弟以至家邦三分天下而有其二明为政者先自近始诗云尔之教矣民胥效矣人君举动不可不慎礼云嫁女之家三日不息烛娶妇之家三日不举乐今诸王纳室皆乐部给伎以为嬉戏而独禁细民不得作乐此一异也古之婚者皆拣择德义之门妙选贞闲之女先之以媒聘继之以礼物集寮友以重其别亲御轮以崇其敬婚姻之际如此之难今诸王十五便赐妻别居然所配者或长少差舛或罪人掖庭而作合宗王妃嫔藩懿失礼之甚无复此过往年及今频有检劾诚是诸王酒过致责迹其元起亦由色衰相弃致此纷纭今皇子娶妻多出宫掖令天下小民必依礼限此二异也万物之生靡不有死古先哲王作为礼制所以养生送死折诸人情若毁生以奉死则圣人所禁也然葬者藏也死者不可再见故深藏之昔尧葬谷林农不易亩舜葬苍梧市不改肆秦始皇作为地市下锢三泉金玉宝货不可计数死不旋踵尸焚墓掘由此推之尧舜之俭始皇之奢是非可见今国家营葬费损巨亿一旦焚之以为灰烬苟糜费有益于亡者古之臣奚独不然今上为之不辍而禁下民之必止此三异也古者祭必立尸序其昭穆使亡者有凭致食飨之礼今已葬之魂人直求貌类者事之如父母燕好如夫妻损败风化渎乱情理莫此之甚上未禁之下不改绝此四异也夫飨者所以定礼仪训万国故圣王重之至乃爵盈而不饮肴干而不食乐非雅声则不奏物非正色则不列今之大会内外相混酒醉喧譊罔有仪式又俳优鄙艺污辱视听朝廷积习以为美而责风俗之清纯此五异也今陛下当百王之末踵晋乱之弊而不矫然厘改以厉颓俗臣恐天下苍生永不闻见礼教矣允言如此非一高宗从容听之或有触迕帝所不忍闻者命左右扶出事有不便允辄求见高宗知允意逆屏左右以待之礼敬甚厚晨入暮出或积日居中朝臣莫知所论或有上事陈得失者高宗省而谓群臣曰君父一也父有是非子何为不作书于人中谏之使人知恶而于家内隐处也岂不以父亲恐恶彰于外也今国家善恶不能面陈而上表显谏此岂不彰君之短明己之美至如高允者真忠臣矣朕有是非常正言面论至朕所不乐闻者皆侃侃言说无所避就朕闻其过而天下不知其谏岂不忠乎汝等在左右曾不闻一正言但伺朕喜时求官乞职汝等把弓刀侍朕左右徒立劳耳皆至王公此人把笔匡我国家不过著作郎汝等不自愧乎于是拜允中书令着作如故司徒陆丽曰高允虽蒙宠待而家贫布衣妻子不立高宗怒曰何不先言今见朕用之方言其贫是日幸允第惟草屋数间布被缊袍厨中盐菜而已高宗叹息曰古人之清贫岂有此乎即赐帛五百匹粟千斛拜长子忱为绥远将军长乐太守允频表固让高宗不许初与允同征游雅等多至通官封侯及允部下吏百数十人亦至刺史二千石而允为郎二十七年不徙官时百官无禄允常使诸子樵采自给初尚书窦瑾坐事诛瑾子遵亡在山泽遵母焦没入县官后焦以老得免瑾之亲故莫有恤者允愍焦年老保护在家积六年遵始蒙赦其笃行如此转太常卿本官如故允上代都赋因以规讽亦二京之流也文多不载时中书博士索敞与侍郎傅默梁祚论名字贵贱着议纷纭允遂着名字论以释其惑甚有典证复以本官领秘书监解太常卿进爵梁城侯加左将军初允与游雅及太原张伟同业相友雅尝论允曰夫喜怒者有生所不能无也而前史载卓公宽中文饶洪量褊心者或之弗信余与高子游处四十年矣未尝见其是非愠喜之色不亦信哉高子内文明而外柔弱其言吶吶不能出口余常呼为文子崔公谓余云高生丰才博学一代佳士所乏者矫矫风节耳余亦然之司徒之谴起于纤微及于诏责崔公声嘶股战不能言宗钦已下伏地流汗都无人色高子敷陈事理申释是非辞义清辩音韵高亮明主为之动容听者无不称善仁及寮友保兹元吉向之所为矫矫者更在斯乎宗爱之任势也威振四海尝召百司于都坐王公以下望庭毕拜高子独升阶长揖由此观之汲长孺可卧见卫青何抗礼之有向之所谓风节者得不谓此乎知人固不易人亦不易知吾既失之于心内崔亦漏之于形外锺期止听于伯牙夷吾见明于鲍叔良有以也其为人物所推如此高宗重允常不名之恒呼为令公令公之号播于四远矣高宗崩显祖居谅暗乙浑专擅朝命谋危社稷文明太后诛之引允禁中参决大政又诏允曰自顷以来庠序不建为日久矣道肆陵迟学业遂废子衿之叹复见于今朕既纂统大业八表宴宁稽之旧典欲置学官于郡国使进修之业有所津寄卿儒宗元老朝望旧德宜与中秘二省参议以闻允表曰臣闻经纶大业必以教养为先咸秩九畴亦由文德成务故辟雍光于周诗泮宫显于鲁颂自永嘉以来旧章殄灭乡闾芜没雅颂之声京邑杜绝释奠之礼道业陵夷百五十载仰惟先朝每欲宪章昔典经阐素风方事尚殷弗遑克复陛下钦明文思纂成洪烈万国咸宁百揆时叙申祖宗之遗志兴周礼之绝业爰发德音惟新文教缙绅黎献莫不幸甚臣承旨&#并集二省披览史籍备究典纪靡不敦儒以劝其业贵学以笃其道伏思明诏元同古义宜如圣旨崇建学校以厉风俗使先王之道光演于明时郁郁之言流闻于四海请制大郡立博士二人助教四人学生一百人次郡立博士二人助教二人学生八十人中郡立博士一人助教二人学生六十人下郡立博士一人助教一人学生四十人其博士取博关经典世履忠清堪为人师者年限四十以上助教亦与博士同年限三十以上若道业夙成才任教授不拘年齿学生取郡中清望人行修谨堪循名教者先尽高门次及中第显祖从之郡国立学自此始也后允以老疾频上表乞骸骨诏不许于是乃着告老诗又以昔岁同征零落将尽感逝怀人作征士颂盖止于应命者其有命而不至则阙焉群贤之行举其梗概矣今着之于左中书侍郎固安侯范阳卢元子真郡功曹史博陵崔绰茂祖
河内太守下乐侯广&#燕崇元略
上党太守高邑侯广&#常陟公山
征南大将军从事中郎渤海高毗子翼
征南大将军从事中郎渤海李钦道赐
河西太守饶阳子博陵许堪祖根
中书郎新丰侯京兆杜铨士衡
征西大将军从事中郎京兆韦阆友规
京兆太守赵郡李诜令孙
太常博士巨鹿公赵郡李灵虎符
中书郎中即丘子赵郡李遐仲熙
营州刺史建安公太原张伟仲业
辅国大将军从事中郎范阳祖迈
征东大将军从事中郎范阳祖侃士伦
东郡太守蒲阴子中山刘策
濮阳太守真定子常山许琛
行司隶校尉中都侯西河宋宣道茂
中书郎燕郡刘遐彦鉴
中书郎武恒子河间邢颖宗敬
沧水太守浮阳侯渤海高济叔民
太平太守平原子雁门李熙士元
秘书监梁郡公广平游雅伯度
廷尉正安平子博陵崔建兴祖
广平太守列人侯西河宋愔
州主簿长乐潘天符
郡功曹长乐杜熙
征东大将军从事中郎中山张纲
中书郎上谷张诞叔术
秘书郎雁门王道雅
秘书郎雁门闵弼
卫大将军从事中郎中山郎苗
大司马从事中郎上谷侯辩
陈留郡太守高邑子赵郡吕季才
夫百王之御世也莫不资仗群才以隆治道故周文以多士克宁汉武以得贤为盛此载籍之所记由来之常义魏自神以后宇内平定诛赫连积世之僭扫穷发不羇之寇南摧江楚西荡凉域殊方之外慕义而至于是偃兵息甲修立文学登延&#造酬谘政事梦想贤哲思遇其人访诸有司以求名士咸称范阳卢元等四十二人皆冠冕之冑着问州邦有羽仪之用亲发明诏以征元等乃旷官以待之悬爵以縻之其就命三十五人自余依例州郡所遣者不可称记尔乃髦士盈朝而济济之美兴焉昔与之俱蒙斯举或从容廊庙或游集私门上谈公务下尽忻娱以为千载一时始于此矣日月推移吉凶代谢同征之人雕歼殆尽在者数子然复分张往昔之忻变为悲戚张仲业东临营州迟其往返一叙于怀齐衿于垂殁之年写情于桑榆之末其人不幸复至殒殁在朝者皆后进之士居里者非畴昔之人进涉无寄心之所出入无解颜之地顾省形骸所以永叹而不已夫颂者美盛德之形容亦可以长言寄意不为文二十年矣然事切于心岂可默乎遂为之颂词曰紫气干霄群雄乱夏王龙徂征戎车屡驾扫荡游氛克剪妖霸四海从风八垠渐化政教无外既宁且一偃武櫜兵唯文是恤帝乃旁求搜贤举逸岩隐投竿异人并出亹亹卢生量远思纯钻道据德游艺依仁旌弓既招释褐投巾摄齐升堂嘉谋日陈自东徂南跃马驰轮僭凭影附刘以和亲茂祖茕单夙罹不造克己勉躬聿隆家道敦心六经游思文藻终辞宠命以之自保燕常笃信百行靡遗位不苟进任理栖迟居冲守约好让善推思贤乐古如渴如饥子翼致远道赐悟深相期以义相和若琴并参幕府俱发德音优游卒岁聊以寄心祖根运会克光厥猷仰缘朝恩俯因德友功虽后建禄实先受班同旧臣位并群后士衡孤立内省靡疚言不崇华交不遗旧以产则贫论道则富所谓伊人实邦之秀卓矣友规禀兹淑量存彼大方摈此细让神与理宜形随流浪虽屈王侯莫废其尚赵实名区世多奇士山岳所锺挺生三李矫矫清风抑抑容止初九而潜望云而起诜尹西都灵惟作傅垂训皇宫载理云雾熙虽中夭迹阶郎署余尘可挹终亦显着仲业渊长雅性清到宪章古式绸缪典诰时值险艰常一其操纳众以仁训下以孝化被龙川民归其教迈则英贤侃亦称选闻达邦家名行素显志在兼济岂伊独善绳匠弗顾功不获展刘许履忠竭力致躬出能骋说入献其功輶轩一举挠燕下崇名彰魏世享业亦隆道茂夙成弱冠播名与朋以信行物以诚怡怡昆弟穆穆家庭发响九皋翰飞紫冥频在省闼亦司于京刑以之中政以之平猗欤彦鉴思参文雅率性任真器成非假靡矜于高莫耻于下乃谢朱门归迹林野宗敬延誉号为四&#华藻云飞金声夙振中遇沈疴赋诗以迅忠显于辞理出于韵高沧朗达默识渊通领新悟异发自心胸质侔和璧文炳雕龙耀姿天邑衣锦旧邦士元先觉介焉不惑振袂来庭始宾王国蹈方履正好是绳墨淑人君子其仪不忒孔称游夏汉美渊云越哉伯度出类逾群司言秘阁作牧河汾移风易俗理乱解纷融彼滞义焕此潜文儒道以析九流以分崔宋二贤诞性英伟擢类闾阎闻名象魏蹇蹇仪形邈邈风气达而不矜素而能贲潘符标尚杜熙好和清不洁流浑不同波绝希龙津止分常科幽而逾显损而逾多张纲柔谦叔术正直道雅洽闻弼为兼识拔萃衡门俱渐鸿翼发愤忘餐岂要斗食率礼从仁罔愆于式失不系心得不形色郎苗始举用均已试智足周身言足为治性协于时情敏于事与今而同与古曷异物以利移人以酒昏侯生洁己唯义是敦日纵醇醪逾敬逾温其在私室如涉公门季才之性柔而执竞届彼南秦申威致命诱之以权矫之以正帝道用光边土纳庆群贤遭世显名有代志竭其忠才尽其概体袭朱裳腰纫双佩荣曜当时风高千载君臣相遇理实难阶昔因朝命与之克谐披衿散想解带舒怀此昕如昨存亡奄乖静言思之中心九摧挥毫颂德潸尔增哀皇兴中诏允兼太常至兖州祭孔子庙谓允曰此简德而行勿有辞也后允从显祖北伐大捷而还至武川镇上北伐颂其词曰皇矣上天降鉴惟德眷命有魏照临万国礼化丕融王猷允塞静乱以威穆民以则北虏旧隶禀政在蕃往因时阙
逃命北辕世袭
凶轨背忠食言招亡聚盗丑类实繁敢率犬羊图纵猖獗乃诏训师兴戈北伐跃马裹粮星驰电发扑讨虔刘肆陈斧钺斧钺暂陈馘剪厥旅积骸填谷流血成浦元凶狐奔假息穷墅爪牙既摧腹心亦阻周之忠厚存及行苇翼翼圣明有兼斯美泽被京观垂此仁旨封尸野获惠加生死生死蒙惠人欣覆育理贯幽冥泽渐殊域物归其诚神献其福遐迩斯怀无思不服古称善兵历时始捷今也用师辰不及浃六军克合万邦以协义着春秋功铭玉牒载兴颂声播之来叶显祖览而善之又显祖时有不豫以高祖冲幼欲立京兆王子推集诸大臣以次召问允进跪上前涕泣曰臣不敢多言以劳神听愿陛下上思宗庙托付之重追念周公抱成王之事显祖于是传位于高祖赐帛千匹以标忠亮又迁中书监加散骑常侍虽久典史事然而不能专勤属述时与校书郎刘模有所缉缀大较续崔浩故事准春秋之体而时有刊正自高宗迄于显祖军国书檄多允文也末年乃荐高闾以自代以定议之勋进爵咸阳公加镇东将军寻授使持节散骑常侍征西将军怀州刺史允秋月巡境问民疾苦至邵县见邵公庙废毁不立乃曰邵公之德阙而不礼为善者何望乃表闻修葺之允于时年将九十矣劝民学业风化颇行然儒者优游不以断决为事后正光中中散大夫中书舍人河内常景追思允帅郡中故老为允立祠于野王之南树碑纪德焉太和二年又以老乞还乡里十余章上卒不听许遂以疾告归其年诏以安车征允&#州郡发遣至都拜镇将军领中书监固辞不许又扶引就内改定皇诰允上酒训曰臣被&#论集往世酒之败德以为酒训臣以朽迈遭人伦所弃而殊恩过隆录臣于将殁之年勖臣于已坠之地奉命惊惶喜惧兼甚不知何事可以上答伏惟陛下以睿哲之资抚临万国太皇太后以圣德之广济育群生普天之下罔不称颂然日昃忧勤虚求不已思监往事以为警戒此之至诚悟通百灵而况于百官士民不胜踊跃谨竭其所见作酒训一篇但臣愚短加以荒废辞义鄙拙不足观采伏愿圣慈体臣悾悾之情恕臣狂瞽之意其词曰自古圣皇其为飨也元酒在堂而酒在下所以崇本重原降于滋味虽泛爵旅行不及于乱故能礼章而敬不亏事毕而仪不忒非由斯致是失其道将何以范时轨物垂之于世历观往代成败之效吉凶由人不在数也商辛耽酒殷道以之亡公旦陈诰周德以之昌子反昏酣而致毙穆生不饮而身光或长世而为戒或百代而流芳酒之为状变惑情性虽曰哲人孰能自竞在官者殆于政也为下者慢于令也聪达之士荒于听也柔顺之伦兴于诤也久而不悛致于病也岂止于病乃损其命谚亦有云其益如毫其损如刀言所益者止于一味之益不亦寡乎言所损者夭年乱志夭乱之损不亦伙乎无以酒荒而陷其身无以酒狂而丧其伦迷邦失道流浪漂津不师不遵反将何因诗不言乎如切如磋如琢如磨朋友之义也作官以箴之申谟以禁之君臣之道也其言也善则三覆而佩之言之不善则哀矜而贷之此实先王纳规之意往者有晋士多失度肆散诞以为不羇纵长酣以为高达调酒之颂以相炫曜称尧舜有千锺百觚之饮着非法之言引大圣为譬以则天之明岂其然乎且子思有云夫子之饮不能一升以此推之千锺百觚皆为妄也今大魏应图重明御世化之所暨无思不服仁风敦洽于四海太皇太后以至德之隆诲而不倦忧勤备于皇情诰训行于无外故能道协两仪功同覆载仁恩下逮罔有不遵普天率土靡不蒙赖在朝之士有志之人宜克己从善履正存贞节酒以为度顺德以为经悟昏饮之美疾审敬慎之弥荣遵孝道以致养显父母而扬名蹈闵曾之前轨遗仁风于后生仰以答所授俯以保其成可不勉欤可不勉欤高祖悦之常置左右诏允乘车入殿朝贺不拜明年诏允议定律令虽年渐期颐而志识无损犹心存旧职披考史书又诏曰允年涉危境而家贫养薄可令乐部丝竹十人五日一诣允以娱其志特赐允蜀牛一头四望蜀车一乘素几杖各一蜀刀一口又赐珍味每春秋常致之寻诏朝晡给膳朔望致牛酒衣服绵绢每月送给允皆分之亲故是时贵臣之门皆罗列显官而允子弟皆无官爵其廉退若此迁尚书散骑常侍时延入备几杖问以政治十年加光禄大夫金章紫绶朝之大议皆咨访焉魏初法严朝士多见杖罚允历事五帝出入三省五十余年初无谴咎初真君中以狱讼留滞始令中书以经义断诸疑事允据律评刑三十余载内外称平允以狱者民之命也常叹曰皋陶至德也其后英蓼先亡刘项之际英布黥而王经世虽久犹有刑之余衅况凡人能无咎乎其年四月有事西郊诏以御马车迎允就郊所板殿观瞩马忽惊奔车覆伤眉三处高祖文明太后遣医药护治存问相望司驾将处重坐允启陈无恙乞免其罪先是命中黄门苏兴寿扶侍允曾雪中遇犬惊倒扶者大惧允慰免之不令闻彻兴寿称共允接事三年未尝见其忿色恂恂善诱诲人不倦昼夜手常执书吟咏寻览笃亲念故虚己存纳虽处贵重志同贫素性好音乐每至伶人弦歌鼓舞常击节称善又雅信佛道时设斋讲好生恶杀性又简至不妄交游显祖平青齐徙其族望于代时诸士人流移远至率皆饥寒徙人之中多允姻媾皆徒步造门允散财竭产以相赡赈慰问周至无不感其仁厚收其才能表奏申用时议者皆以新附致异允谓取材任能无宜屈抑先是允被召在方山作颂志气犹不多损谈说旧事了无所遗十一年正月卒年九十八初允每谓人曰吾在中书时有阴德济救民命若阳报不差吾寿应享百年矣先卒旬外微有不适犹不寝卧呼医请药出入行止吟咏如常高祖文明太后闻而遣医李修往脉视之告以无恙修入密陈允荣卫有异惧其不久于是遣使备赐御膳珍羞自酒米至于盐醢百有余品皆尽时味及&#帐衣服茵被几杖罗列于庭王官往还慰问相属允喜形于色语人曰天恩以我笃老大有所赉得以赡客矣表谢而已不有他虑如是数日夜中卒家人莫觉诏给绢一千匹布二千匹绵五百斤锦五十匹杂彩百匹谷千斛以周丧用魏初以来存亡蒙赉者莫及焉朝廷荣之将葬赠侍中司空公冀州刺史将军公如故谥曰文赐命服一袭允所制诗赋诔颂箴论表赞左氏公羊释毛诗拾遗论杂解议何郑膏肓事凡百余篇别有集行于世允明算法为算术三卷子忱袭初允所引刘模者长乐信都人也少时窃游河表阙
遂至
河南寻复潜归颇涉经籍微有注疏之用允领秘书典著作选为校书郎允修撰国记与俱缉着常令模持管钥每日同入史阁接膝对筵属述时事允年已九十目手稍衰多遣模执笔而指授裁断之如此者五六岁允所成篇卷着论上下模预有功焉太和初模迁中书博士与李彪为寮友并相爱好至于训导国胄甄明风范远不及彪也出除颍州刺史王肃之归阙路经悬瓠羇旅穷悴时人莫识模独给所须吊待以礼肃深感其意及肃临豫州模犹在郡微报复之由是为新蔡太守在二郡积十年宽猛相济颇有治称正始元年复出为陈留太守时年七十余矣而饰老隐年昧禁自效遂家于南颍川不复归其旧乡　公辅部名臣列传十七
　　魏二
　　卢鲁元
按魏书本传鲁元昌黎徒河人也曾祖副鸠仕慕容垂为尚书令临泽公祖父&#至大官鲁元敏而好学宽和有雅度太宗时选为通直郎以忠谨给侍东宫恭勤尽节世祖亲爱之及即位以为中书侍郎拾遗左右宠待弥深而鲁元益加谨肃世祖逾亲信之内外大臣莫不敬惮焉性多容纳善与人交好掩人之过扬人之美由是公卿咸亲附之鲁元以工书有文才累迁中书监领秘书事赐爵襄城公加散骑常侍右将军赠其父为信都侯从征赫连昌世祖亲追击之入其城门鲁元随世祖出入是日微鲁元几至危殆从征平凉以功拜征北大将军加侍中后迁太保录尚书事世祖贵异之常从征伐出入卧内每有平殄辄以功赏赐僮隶前后数百人布帛以万计世祖临幸其第不出旬日欲其居近易于往来乃赐甲第于宫门南衣食车马皆乘舆之副真君三年冬车驾幸阴山鲁元以疾不从侍臣问疾送医药传驿相属于路及薨世祖甚悼惜之还临其丧哭之哀恸东西二宫命太官日送奠晨昏哭临讫则备奏钟鼓伎乐舆驾比葬三临之丧礼依安成王故事而赗送有加赠襄城王谥曰孝葬于崞山为建碑阙自魏兴贵臣恩宠无与为比子统袭爵　　伊
按魏书本传代人也少而勇健走及奔马善射多力曳牛却行神初擢为侍郎转三郎赐爵汾阳子加振威将军世祖之将讨凉州也议者咸谏唯司徒崔浩劝世祖决行群臣出后言于世祖曰若凉州无水草何得为国议者不可用也宜从浩言世祖善之既&#凉州世祖大会于姑臧谓群臣曰崔公智谋有余吾亦不复奇之吾正奇弓马之士而所见能与崔同此深自可奇顾谓浩曰智力如此终至公相浩曰何必读书然后为学卫青霍去病亦不读书而能大建勋名致位公辅世祖笑曰诚如公言性忠谨世祖爱之亲待日殊赏赐优厚真君初世祖欲拜为尚书封郡公辞曰尚书务殷公爵至重非臣年少愚近所能荷任请收过恩世祖问其欲曰中秘二省多诸文士若恩矜不已请参其次世祖贤之遂拜为中护将军秘书监以功赐爵魏安侯加冠军将军后出为东雍州刺史恩化大行百姓思之转殿中尚书常典宿卫世祖亲任之从幸瓜步频有战功进号镇军将军兴安二年迁征北大将军都曹尚书加侍中进爵河南公兴光元年拜司空及为三公清约自守为政举大纲而已不为苛碎太安二年领太子太保三年与司徒陆丽等&#平尚书事五年薨　　李冲按魏书本传冲字思顺陇西人敦煌公宝少子也少孤为长兄荥阳太守承所携训承常言此儿器量非恒方为门户所寄冲沉雅有大量随兄至官是时牧守子弟多侵乱民庶轻有乞夺冲与承长子韶独清简皎然无所求取时人美焉显祖末为中书学生冲善交游不妄戏杂流辈重之高祖初以例迁秘书中散典禁中文事以修整敏惠渐见宠待迁内秘书令南部给事中旧无三长惟立宗主督护所以民多隐冒五十三十家方为一户冲以三正治民所由来远于是创三长之制而上之文明太后览而称善引见公卿议之中书令郑羲秘书令高佑等曰冲求立三长者乃欲混天下一法言似可用事实难行羲又曰不信臣言但试行之事败之后当知愚言之不谬太尉元丕曰臣谓此法若行于公私有益咸称方今有事之月校比民户新旧未分民必劳怨请过今秋至冬闲月徐乃遣使于事为宜冲曰民者冥也可使由之不可使知之若不因调时百姓徒知立长校户之勤未见均徭省赋之益心必生怨宜及课调之月令知赋税之均既识其事又得其利因民之欲为之易行著作郎傅思益进曰民俗既异险易不同九品差调为日已久一旦改法恐成扰乱太后曰立三长则课有常准赋有恒分苞荫之户可出侥幸之人可止何为而不可群议虽有乖异然惟以变法为难更无异义遂立三长公私便之迁中书令加散骑常侍给事中如故寻转南部尚书赐爵顺阳侯冲为文明太后所幸恩宠日盛赏赐月至数十万进爵陇西公密致珍宝御物以充其第外人莫得而知焉冲家素清贫于是始为富室而谦以自牧积而能散近自姻族逮于乡闾莫不分及虚己接物垂念羇寒衰旧沦屈由之跻叙者亦以多矣时以此称之初冲兄佐与河南太守来崇同自凉州入国素有微嫌佐因缘成崇罪饿死狱中后崇子护又纠佐赃罪佐及冲等悉坐幽系会赦乃免佐甚衔之至冲宠贵综摄内外护为南部郎深虑为冲所陷常求退避而冲每慰抚之护后坐赃罪惧必不济冲乃具奏与护本末嫌隙乞原恕之遂得不坐冲从甥阴始孙孤贫往来冲家至如子侄有人求官因其纳马于冲始孙辄受而不为言后假方便借冲此马马主见冲乘马而不得官后乃自陈始末冲闻之大惊执始孙以状款奏始孙坐死其处要自厉不念爱恶皆此类也是时循旧王公重臣皆呼其名高祖常谓冲为中书而不名之文明太后崩后高祖居丧引见待接有加及议礼仪律令润饰辞旨&#定轻重高祖虽自下笔无不访决焉冲竭忠奉上知无不尽出入忧勤形于颜色虽旧臣戚辅莫能逮之无不服其明断慎密而归心焉于是天下翕然及殊方听望咸宗奇之高祖亦深相仗信亲敬弥甚君臣之间情义莫二及改置百司开建五等以冲参定典式封荥阳郡开国侯食邑八百户拜廷尉卿寻迁侍中吏部尚书咸阳王师东宫既建拜太子少傅高祖初依周礼置夫嫔之列以冲女为夫人诏曰昔轩皇诞御垂栋宇之构爰历三代兴宫观之式然茅茨土阶昭德于上代层台广厦崇威于中业良由文质异宜华朴殊礼故也是以周成继业营明堂于东都汉祖聿兴建未央于咸镐盖所以尊严皇威崇重帝德岂好奢恶俭苟敝民力者哉我皇运统天协纂干历锐意四方未遑建制宫室之度颇为未允太祖初基虽粗有经式自兹厥后复多营改至于三元庆飨万国充庭观光之使具瞻有阙朕以寡德猥承洪绪运属休期事钟昌运宜遵远度式兹宫宇指训规模事昭于平日明堂太庙已成于昔年又因往岁之丰资藉民情之安逸将以今春营改正殿违犯时令行之惕然但朔土多寒事殊南夏自非裁度当春兴役徂暑则广制崇基莫由克就成功立事非委贤莫可改制规模非任能莫济尚书冲器怀渊博经度明远可领将作大匠司空长乐公亮可与大匠共监兴缮其去故崇新之宜修复太极之制朕当别加指授车驾南伐加冲辅国大将军统众翼从自发都至于洛阳霖雨不霁仍诏六军发轸高祖戎服执鞭御马而出群臣稽颡于马首之前高祖曰长驱之谋庙算已定今大将军进公等更欲何云冲进曰臣等不能折冲帷幄坐制四海而令南有窃号之渠实臣等之咎陛下以文轨未一亲劳圣驾臣等诚思忘躯尽命效死戎行然自离都淫雨士马困弊前路尚遥水潦方甚且伊洛境内小水犹尚致难况长江浩汗越在南境若营舟&#必须停滞师老粮乏进退为难矜丧反&#于义为允高祖曰一同之意前已具论卿等正以雨水为难然天时颇亦可知何者夏既炎旱秋故雨多元冬之初必当开爽比后十月间若雨犹不已此乃天也脱于此而晴行则无害古不伐丧谓诸侯同轨之国非王者统一之文已至于此何容返驾冲又进曰今者之举天下所不愿惟陛下欲之汉文言吾独乘千里马竟何至也臣有意而无其辞敢以死请高祖大怒曰方欲经营宇宙一同区域而卿等儒生屡疑大计斧钺有常卿勿复言策马将出于是大司马安定王休兼左仆射任城王澄等&#殷勤泣谏高祖乃谕群臣曰今者兴动不小动而无成何以示后苟欲班师无以垂之千载朕仰惟远祖世居幽漠违众南迁以享无穷之美岂其无心轻遗陵壤今之君子宁独有怀当由天工人代王业须成故也若不南銮即当移都于此光宅土中机亦时矣王公等以为何如议之所决不得旋踵欲迁者左不欲者右安定王休等相率如右南安王桢进曰夫愚者暗于成事智者见于未萌行至德者不议于俗成大功者不谋于众非常之人乃能非常之事廓神都以延王业度土中以制帝京周公启之于前陛下行之于后固其宜也且天下至重莫若皇居人之所贵宁如遗体请上安圣躬下慰民望光宅中原辍彼南伐此臣等愿言苍生幸甚群臣咸唱万岁高祖初谋南迁恐众心恋旧乃示为大举因以协定群情外名南伐其实迁也旧人怀土多所不愿内惮南征无敢言者于是定都洛阳冲言于高祖曰陛下方修周公之制定鼎成周然营建六寝不可游驾待就兴筑城郛难以马上营讫愿暂还北都令臣下经造功成事讫然后备文物之章和玉銮之响巡时南徙轨仪土中高祖曰朕将巡省方岳至邺小停春始便还未宜遂不归北寻以冲为镇南将军侍中少傅如故委以营构之任改封阳平郡开国侯邑户如先车驾南伐以冲兼左仆射留守洛阳车驾渡淮别诏安南大将军元英平南将军刘藻讨汉中召雍泾岐三州兵六千人拟戍南郑&#城则遣冲表谏曰秦州险厄地接羌夷自西师出后饷援连续加氐胡叛逆所在奔命运粮擐甲迄兹未已今复豫差戍卒悬拟山外虽加优复恐犹惊骇脱终攻不&#徒动民情连胡结夷事或难测辄依旨密下刺史待军&#郑城然后差遣如臣愚见犹谓未足何者西道险厄单径千里今欲深戍绝界之外孤据群贼之口敌攻不可卒援食尽不可运粮古人有言虽鞭之长不及马腹南郑于国实为马腹也且昔人攻伐或城降而不取仁君用师或抚民而遗地且王者之举情在拯民夷寇所守意在惜地校之二义德有浅深惠声已远何遽于一城哉且魏境所掩九州过八民人所臣十分而九所未民者惟漠北之与江外耳羁之在近岂急急于今日也宜待大开疆宇广拔城聚多积资粮食足支敌然后置邦发将为吞并之举今锺离寿阳密迩未拔诸城新野跬步弗降所&#者舍之而不取所降者抚之而旋戮东道既未可以近力守西蕃宁可以远兵固若果欲置者臣恐终以资敌也又今建都土中地接寇壤方须大收死士平荡江会轻遣单寡弃令陷没恐后举之日众以留守致惧求其死效未易可获推此而论不戍为上高祖从之车驾还都引见冲等谓之曰本所以多置官者虑有令仆暗弱百事稽壅若明独聪专则权势大并今朕虽不得为聪明又不为劣暗卿等不为大贤亦不为大恶且可一两年许少置官司高祖自邺还京泛舟洪池乃从容谓冲曰朕欲从此通渠于洛南伐之曰何容不从此入洛从洛入河从河入汴从汴入清以至于淮下船而战犹开户而斗此乃军国之大计今沟渠若须二万人已下六十日有成者宜以渐修之冲对曰若尔便是士无远涉之劳战有兼人之力迁尚书仆射仍领少傅改封清渊县开国侯邑户如前及太子恂废冲罢少傅高祖引见公卿于清徽堂高祖曰圣人之大宝惟位与功是以功成作乐治定制礼今徙极中天创居嵩洛虽大构未成要自条纪略举但南有未宾之竖兼凶蛮密迩朕夙夜怅惋良在于兹取南之计决矣朕行之谋必矣若依近代也则天子下帷深宫之内准上古也则有亲行祚延七百魏晋不征旋踵而殒祚之修短在德不在征今但以行期未知早晚知几其神乎朕既非神焉能知也而顷来阴阳卜术之士咸劝朕今征必&#此既家国大事宜共君臣各尽所见不得以朕先言便致依违退有同异冲对曰夫征战之法先之人事然后卜筮今卜筮虽吉犹恐人事未备今年秋稔有损常实又京师始迁众业未定加之征战以为未可宜至来秋高祖曰仆射之言非为不合朕意之所虑乃有社稷之忧然咫尺寇戎无宜自安理须如此仆射言人事未从亦不必如此朕去十七年拥二十万众行不出畿甸此人事之盛而非天时往年乘机天时乃可而阙人事又致不捷若待人事备复非天时若之何如仆射之言便终无征理朕若秋行无&#捷三君子并付司寇不可不人尽其心罢议而出后世宗为太子高祖燕于清徽堂高祖曰皇储所以纂历三才光昭七祖斯乃亿兆咸悦天人同泰故延卿就此一燕以畅忻情高祖又曰天地之道一盈一虚岂有常泰天道犹尔况人事乎故有升有黜自古而然悼往欣今良用深叹冲对曰东晖承储苍生咸幸但臣前忝师傅弗能弼谐仰惭天日慈造宽含得预此燕庆愧交深高祖曰朕尚不能革其昏师傅何劳愧谢也后尚书疑元拔穆泰罪事冲奏曰前彭城镇将元拔与穆泰同逆养子隆寿宜从拔罪而太尉咸阳王禧等以为律文养子而为罪父及兄弟不知情者不坐谨审律意以养子于父非天性于兄弟非同气敦薄既差故刑典有降是以养子虽为罪而兄弟不预然父兄为罪养子不知谋易地均情岂独从戮乎理固不然臣以为依据律文追戮于所生则从坐于所养明矣又律惟言父不从子称子不从父当是优尊厉卑之义臣禧等以为律虽不正见互文起制于乞也举父之罪于养也见子坐是为互起互起两明无罪必矣若以嫡继养与生同则父子宜均祗明不坐且继养之注云若有别制不同此律又令文云诸有封爵若无亲子及其身卒虽有养继国除不袭是为有福不及己有罪便预坐均事等情律令之意便相矛盾伏度律旨必不然也臣冲以为指例条寻罪在无疑准令语情颇有同式诏曰仆射之议据律明矣太尉等论于曲矫也养所以从戮者缘其已免所生故不得复甄于所养此独何福长处吞舟于国所以不袭者重列爵特立制因天之所绝推而除之耳岂复报对刑赏于斯则应死可特原之冲机敏有巧思北京明堂圆丘太庙及洛都初基安处郊兆新起堂寝皆资于冲勤志强力孜孜无怠旦理文簿兼营匠制几案盈积剞劂在手终不劳厌也然显贵门族务益六姻兄弟子侄皆有爵官一家岁禄万匹有余是其亲者虽复痴聋无不超越官次时论亦以此少之年纔四十而须鬓斑白姿貌丰美未有衰状李彪之入京也孤微寡援而自立不群以冲好士倾心宗附冲亦重其器学礼而纳焉每言之于高祖公私共相援益及彪为中尉兼尚书为高祖知待便谓非复藉冲而更相轻背惟公坐敛袂而已无复宗敬之意也冲颇衔之后高祖南征冲与吏部尚书任城王澄并以彪倨傲无礼遂禁止之奏其罪状冲手自作家人不知辞甚激切因以自劾高祖览其表叹怅者久之既而曰道固可谓溢也仆射亦为满矣冲时震恐数数责彪前后愆悖瞋目大呼投折几案尽收御史皆泥首面缚詈辱肆口冲素性温柔而一旦暴恚遂发病荒悸言语乱错犹扼腕叫詈称李彪小人医药所不能疗或谓肝藏伤裂旬有余日而卒时年四十九高祖为举哀于悬瓠发声悲泣不能自胜诏曰冲贞和资性德义树身训业自家道素形国太和之始朕在弱龄早委机密实康时务鸿渐瀍洛朝选开清升冠端右惟允出纳忠肃柔明足敷睿范仁恭信惠有结民心可谓国之贤也朝之望也方升宠秩以旌功旧奄致丧逝悲痛于怀既留勤应陟兼良宿宜褒可赠司空公给东园秘器朝服一具衣一袭赠钱三十万布五百匹蜡三百斤有司奏谥曰文穆葬于覆舟山近杜预冢高祖之意也后车驾自邺还洛路经冲墓左右以闻高祖卧疾望坟掩泣久之诏曰司空文穆公德为时宗勋简朕心不幸徂逝托坟邙岭旋銮覆舟躬睇茔域悲仁恻旧有恸朕衷可遣太牢之祭以申吾怀及与留京百官相见皆叙冲亡没之故言及流涕高祖得留台启知冲患状谓右术宋弁曰仆射执我枢衡总厘朝务清俭居躬知宠已久朕以仁明忠雅委以台司之寄使我出境无后顾之忧一朝忽有此患朕甚怀怆慨其相痛惜如此冲兄弟六人四母所出颇相忿阋及冲之贵封禄恩赐皆以共之内外辑睦父亡后同居二十余年至洛乃别第宅更相友爱久无间然皆冲之德也始冲之见私宠也兄子韶恒有忧色虑致倾败后荣名日显稍乃自安而冲明目当官图为己任自始迄终无所避屈其体时推运皆此类也　　崔光
按魏书本传光本名孝伯字长仁高祖赐名焉东清河鄃人也祖旷从慕容德南渡河居青州之时水慕容氏灭仕刘义隆为乐陵太守父灵延刘骏龙骧将军长广太守与刘彧冀州刺史崔道固共拒国军慕容白曜之平三齐光年十七随父徙代家贫好学昼耕夜诵佣书以养父母太和六年拜中书博士转着作郎与秘书丞李彪参撰国书迁中书侍郎给事黄门侍郎甚为高祖所知待常曰孝伯之才浩浩如黄河东注固今日之文宗也以参赞迁都之谋赐爵朝阳子拜散骑常侍黄门著作如故又兼太子少傅寻以本官兼侍中使持节为陕西大使巡方省察所经述叙古事因而赋诗三十八篇还仍兼侍中以谋谟之功进爵为伯光少有大度喜怒不见于色有毁恶之者必善言以报之虽见诬谤终不自申曲直皇兴初有同郡二人并被掠为奴婢后诣光求哀光乃以二口赎免高祖闻而嘉之虽处机近曾不留心文案唯从容论议参赞大政而已高祖每对群臣曰以崔光之高才大量若无意外咎谴二十年后当作司空其见重如是又从驾破陈显达世宗即位正除侍中初光与李彪共撰国书太和之末彪解著作专以史事任光彪寻以罪废世宗居谅暗彪上表求成魏书诏许之彪遂以白衣于秘书省著述光虽领史官以彪意在专功表解侍中著作以让彪世宗不许迁太常卿领齐州大中正正始元年夏有典事史元显献四足四翼鸡诏散骑侍郎赵邕以问光光表答曰臣谨按汉书五行志宣帝黄龙元年未央殿路軨中雌鸡化为雄毛变而不鸣不将无距元帝初元中丞相府史家雌鸡伏子渐化为雄冠距鸣将永光中有献雄鸡生角刘向以为鸡者小畜主司时起居小臣执事为政之象也言小臣将乘君之威以害政事指石显也竟宁元年石显伏辜此其效也灵帝光和元年南宫寺雌鸡欲化为雄一身毛皆似雄但头冠尚未变诏以问议郎蔡邕邕对曰貌之不恭则有鸡祸臣窃推之头为元首人君之象也今鸡一身已变未至于头而上知之是将有其事而不遂成之象也若应之不精政无所改头冠或成为患滋大是后张角作乱称黄巾贼遂破坏四方疲于赋役民多叛者上不改政遂至天下大乱今之鸡状虽与汉不同而其应颇相类矣向邕并博达之士考物验事信而有证诚可畏也臣以邕言推之翅足众多亦群下相扇助之象雏而未大脚羽差小亦其势尚微易制御也臣闻灾异之见皆所以示吉凶明君睹之而惧乃能招福暗主视之弥慢所用致祸诗书春秋秦汉之事多矣此陛下所观者也今或有自贱而贵关预政事殆亦前代君房之匹比者南境死亡千计白骨横野存有酷恨之痛殁为怨伤之魂义阳屯师盛夏未返荆蛮狡猾征人淹次东州转输往多无还百姓困穷绞缢以殒北方霜降蚕妇辍事群生憔悴莫甚于今此亦贾谊哭叹谷永切谏之时司寇行戮君为之不举陛下为民父母所宜矜恤国重戎战用兵犹火内外怨敝易以乱离陛下纵欲忽天下岂不仰念太祖取之艰难先帝经营劬劳也诚愿陛下留聪明之鉴警天地之意礼处左右节其贵越往者邓通董贤之盛爱之正所以害之又躬飨加罕宴宗或阙时应亲肃郊庙延敬诸父检访四方务加休息爰发慈旨抚赈贫瘼简费山池减撤声饮昼存政道夜以安身博采刍荛进贤黜佞则兆庶幸甚妖弭庆进祯祥集矣世宗览之大悦后数日而茹皓等并以罪失伏法于是礼光愈重加抚军将军二年八月光表曰去二十八日有物出于太极之西序&#以示臣臣按其形即庄子所谓蒸成菌者也又云朝菌不终晦朔雍门周所称磨萧斧而伐朝菌皆指言蒸气郁长非有根种柔脆之质雕殒速易不延旬月无拟斧斤又多生墟落秽湿之地罕起殿堂高华之所今极宇崇丽墙筑工密粪朽弗加沾濡不及而兹菌&#构厥状扶&#诚足异也夫野木生朝野鸟入庙古人以为败亡之象然惧灾修德者咸致休庆所谓家利而怪先国兴而妖豫是故桑榖拱庭太戊以昌雊雉集鼎武丁用熙自比鸱鹊巢于庙殿枭鹏鸣于宫寝菌生宾阶轩坐之正准诸往记信可为诫且东南未静兵革不息郊甸之内大旱跨时民劳物悴莫此之甚承天子育者所宜矜恤伏愿陛下追殷二宗感变之意侧躬耸诚惟新圣道节夜饮之忻强朝御之膳养方富之年保金玉之性则魏祚可以永隆皇寿等于山岳四年秋除中书令进号镇东将军永平元年秋将刑元愉妾李氏群官无敢言者&#光为诏光逡巡不作奏曰伏闻当刑元愉妾李加之屠割妖惑扇乱诚合此罪但外人窃云李今怀&#例待分产且臣寻诸旧典兼推近事戮至刳胎谓之虐刑桀纣之主乃行斯事君举必书义无隐昧酷而乖法何以示后陛下春秋已长未有储体皇子襁褓至有夭失臣之愚识知无不言乞停李狱以俟育孕世宗纳之延昌元年春迁中书监侍中如故二年世宗幸东宫召光与黄门甄琛广阳王渊等并赐坐诏光曰卿是朕西台大臣今当为太子师傅光起拜固辞诏不许即命肃宗出从者十余人&#以光为傅之意令肃宗拜光光又拜辞不当受太子拜复不蒙许肃宗遂南面再拜詹事王显启请从太子拜于是宫臣毕拜光北面立不敢答拜唯西面拜谢而出于是赐光绣彩一百匹琛渊等各有差寻授太子少傅三年迁右光禄大夫侍中监如故四年正月世宗夜崩光与侍中领军将军于忠迎肃宗于东宫安抚内外光有力焉帝崩后二日广平王怀扶疾入临以母弟之亲径至太极西庑哀恸禁内呼侍中黄门领军二卫云身欲上殿哭大行又须入见主上诸人皆愕然相视无敢抗对者光独攘衰振杖引汉光武初崩太尉赵&#横剑当阶推下亲王故事辞色甚厉闻者莫不称善壮光理义有据怀声泪俱止云侍中以古事裁我我不敢不服于是遂还频遣左右致谢初永平四年以黄门郎孙惠蔚代光领著作惠蔚首尾五载无所厝意至是三月尚书令任城王澄表光宜还史任于是诏光还领著作四月迁特进五月以奉迎肃宗之功封光博平县开国公食邑二千户七月领国子祭酒八月诏光乘步挽于云龙门出入寻迁车骑大将军仪同三司灵太后临朝之后光累表逊位于忠擅权光依附之及忠稍被&#黜光并送章绶冠服茅土表至十余上灵太后优答不许有司奏追于忠及光封邑熙平元年二月太师高阳王雍等奏举光授肃宗经初光有德于灵太后语在于忠传四月更封光平恩县开国侯食邑一千户以朝阳伯转授第二子勖其月&#赐羊车一乘时灵太后临朝每于后园亲执弓矢光乃表上中古妇人文章因以致谏曰孔子云士志于道据于德依于仁游于艺艺为礼乐书数射御明前四业丈夫妇人所同修者若射御唯主男子事不及女古之贤妃烈媛母仪家国垂训四海宣教九宗可秉道怀德率遵仁礼是以汉后马邓术迈祖考羊嫔蔡氏具体伯喈伏惟皇太后含圣履仁临朝阐化肃雍恺悌靖徽齐穆孝祀通于神明和风溢于区宇因时暇豫清暑林园远藐姑射眷言矍相弦矢所发必中正鹄威灵遐畅义震上下文武慑心左右悦目吾王不游吾何以休不窥重仞安见富美天情冲谦动容祗愧以为举非蚕织事存无功岂谓应干顺民裁成辅相者哉臣不胜庆幸谨上妇人文章录一帙其集具在内伏愿以时披览仰裨未闻息弯挟之劳纳闲拱之泰颐精养寿栖神翰林是秋灵太后频幸王公第宅光表谏曰礼记云诸侯非问疾吊丧而入诸臣之家是谓君臣为谑不言王后夫人明无适臣家之义夫人父母在有时归宁亲没使卿大夫聘春秋纪陈宋齐之女并为周王后无适本国之事是制深于士大夫许嫁唁兄又义不得卫女思归以礼自抑载驰竹竿所为作也汉上官皇后将废昌邑霍光外祖也亲为宰辅后犹御武帷以接群臣示男女之别国之大节伯姬待姆安就炎燎樊姜俟命忍赴洪流传皆缀集以垂来咏昨轩驾频出幸冯翊君任城王第虽渐中秋余热尚蒸衡盖往还圣躬烦倦丰厨嘉醴罄竭时羞上寿弗限一觞方丈甘逾百品旦及日斜接对不憩非谓顺时而游奉养有度纵云辇崇凉御筵安畅左右仆侍众过千百扶卫跋涉袍钾在身蒙曝尘日涣汗流离致时饥渴餐饭不赡赁马假乘交费钱帛昔人称陛下甚乐臣等至苦或其事也伏惟皇太后月灵炳曜坤仪挺茂诞育帝躬维兴魏道德逾文母仁迈和&#亲以天至远异莫间爱由真固非俟虚隆纡屈鸾驾降临闉里荣光帝京士女藻帨白首之耋欣遇牺年青衿之童庆属唐日千载之所难一朝之为易非至明超古忘骄释吝孰能若斯者哉魏元以来莫正斯美兴居出入自当坦然岂同往嫌曲有矫避但帝族方衍勋贵增迁祗请遂多将成彝式陛下遵酌前王贻厥后矩天下为公亿兆己任专荐郊庙止决大政辅养神和简息游幸以德为车以乐为御考仁圣之风习治国之道则率土属赖含生仰悦矣臣过荷恩荣所知必尽嘿嘿唯唯愚窃未敢轻陈狂瞽分贻宪坐神龟元年夏光表曰诗称蔽芾甘棠勿剪勿伐召伯所茇又云虽无老成人尚有典型传曰思其人犹爱其树况用其道不恤其人是以书始稽古易本山火观于天文以察时变观于人文以化成天下孟子阙实匡张训说安世记箧于汾南伯山抱卷于河右元始孤论充汉帝之坐孟皇片字悬魏王之帐前哲之宝重坟籍珍爱分篆犹若此之至也矧乃圣典鸿经炳勒金石理为国楷义成家范迹实世模事则人轨千载之格言百王之盛烈而令焚荒汗毁积榛棘而勿扫为鼯鼬之所栖息童竖之所登踞者哉诚可为痛心疾首拊膺扼腕伏惟皇帝陛下孝敬日休自天纵睿垂心初学儒业方熙皇太后钦明慈淑临制统化崇道重教留神翰林将披云台而问礼拂麟阁以招贤诚宜远开阙里清彼孔堂而使近在城闉面接宫墙旧校为墟子衿永替岂所谓建国君民教学为先京邑翼翼四方是则也寻石经之作起自炎刘继以曹氏典论初乃三百余载计末向二十纪矣昔来虽屡经戎乱犹未大崩侵如闻往者刺史临州多构图寺道俗诸用稍有发掘基蹗泥灰或出于此皇都始迁尚可补复军国务殷遂不存检官私显隐渐加剥撤播麦纳菽秋春相因阙
生蒿杞时致火缭由
是经石弥减文字增缺职忝胄教参掌经训不能缮修颓坠兴复生业倍深惭耻今求遣国子博士一人堪任干事者专主周视驱禁田牧制其践秽料阅碑牒所失次第量厥补缀诏曰此乃学者之根源不朽之永格垂范将来宁章之本便可一依公表光乃令国子博士李郁与助教韩神固刘燮等勘校石经其残缺者计料石功并字多少欲补治之于后灵太后废遂寝二年八月灵太后幸永宁寺躬登九层浮图光表谏曰伏见亲升上级伫跸表剎之下祗心图构诚为福善圣躬玉趾非所践陟臣庶恇惶窃谓未可按礼记为人子者不登高不临深古贤有言策画失于庙堂大人蹶于中野汉书上欲西驰下峻&#袁盎搅辔停舆曰臣闻千金之子不垂堂百金之子不倚衡如有车败马惊奈高庙太后何又云上酎祭庙出欲御楼船薛广德免冠顿首曰宜从桥陛下不听臣臣以血汗车轮乐正子春曾参弟子亦称至孝固自谨慎堂基不过一尺犹有伤足之愧永宁累级阁道回隘以柔懦之宝体乘至峻之重峭万一差跌千悔何追礼将祭宗庙必散斋七日致斋三日然后入祀神明可得而通今虽容像未建已为神明之宅方加雕缋饰丽丹青人心所祗锐观滋甚登者既众异怀若面纵一人之身恒尽诚洁岂左右仆妾各竭虔仰不可独升必有扈侍惧或忘慎非饮酒茹荤而已昨风霾暴兴红尘四塞白日昼昏特可惊畏春秋宋卫陈郑同日而灾伯姬待姆致焚如之祸去皇兴中青州七级亦号崇壮夜为上火所焚虽梓慎裨之明尚不能逆&#端兆变起仓卒预备不虞天道幽远自昔深诫墟墓必哀庙社致敬望茔凄恸入门耸栗适墓不登陇未有升陟之事传云公既视朔遂登观台其下无天地先祖之神故可得而乘也内经宝塔高华堪室千万唯盛言香花礼拜岂有登上之义独称三宝阶从上而下人天交接两得相见超世奇绝莫可而拟恭敬拜跽悉在下级远存瞩眺周见山河因其所眄增发嬉笑未能级级加虔步步崇慎徒使京邑士女公私凑集上行下从理势必然迄于无穷岂长世竞慕一登而可抑断哉盖心信为本形敬乃末重实轻根靖实躁君恭己正南面者岂月乘峻极旬御层阶今经始既就子来自劝基构已兴雕绚渐起紫山华台即其宫也伏愿息躬亲之劳广风靡之化因立制防班之条限以遏嚣污永归清寂下竭肃穆之诚上展瞻仰之敬勿践勿履显固亿龄融教阐悟不其博欤九月灵太后幸嵩高光上表谏曰伏闻明后当亲幸嵩高往还累宿銮游近旬存省民物诚足为善虽渐农隙所获栖亩饥贫之家指为珠玉遗秉滞穟莫不宝惜步骑万余来去经践驾辇杂沓竞骛交驰纵加禁护犹有侵耗士女老幼微足伤心秋末久旱尘壤委深风霾一起红埃四塞辕关峭崄山路危狭圣驾清道当务万安乘履涧壑蒙犯霜露出入半旬途越数百飘曝弥日仰亏和豫七庙上灵容或未许亿兆下心实用悚栗且藏蛰节远昆虫布列螺蠕之类盈于川原车马辗蹈必有类杀慈矜好生应垂未测诚恐悠悠之议将谓为福兴罪厮役困于负担爪牙窘于赁乘供顿候迎公私扰费厨兵幕士衣履败穿昼暄夜凄罔所覆藉监帅驱捶泣呼相望霜旱为灾所在不稔饥馑荐臻方成俭敝为民父母所宜存恤靖以抚之犹惧离散乃于收敛初辰致此行举自近及远交兴怨嗟伏愿远览虞舜恭己无为近遵老易不出户牖罢劳形之游息伤财之驾动循典防纳诸轨仪委司责成寄之耳目人神幸甚朝野抃悦灵太后不从正光元年冬赐光几杖衣服二年春肃宗亲释奠国学光执经南面百僚陪列司徒京兆王继频上表以位让光夏四月以光为司徒侍中国子祭酒领著作如故光表固辞历年终不肯受八月获秃鹙鸟于宫内诏以示光光表曰蒙示十四日所得大鸟此即诗所谓有鹙在梁解云秃鹙也贪恶之鸟野泽所育不应入严庭昔魏氏黄初中有鹈鹕集于灵芝池文帝下诏以曹恭公远君子近小人博求贤俊太尉华歆由此逊位而让管宁者也臣闻野物入舍古人以为不善是以张&#恶鵀贾谊忌鹏鹈鹕蹔集而去前王犹为至诫况今亲入宫禁为人所获方被畜养晏然不以为惧准诸往义信有殊矣且饕餮之禽必资鱼肉菽麦稻粱时或餐啄一食之费容过斤镒今春夏阳旱谷籴稍贵穷窘之家时有菜色陛下为民父母抚之如伤岂可弃人养鸟留意于丑形恶声哉卫侯好鹤曹伯爱雁身死国灭可为寒心陛下学通春秋亲览前事何得口咏其言行违其道诚愿远师殷宗近法魏祖修德延贤消灾集庆放无用之物委之川泽取乐琴书颐养神性肃宗览表大悦即弃之池泽诏召光与安丰王延明议定服章三年六月诏光乘步挽至东西上阁九月进位太保光又固辞光年耆多务疾病稍增而自强不已常在着作疾笃不归四年十月肃宗亲临省疾诏断宾客中使相望为止声乐罢诸游眺拜长子励为齐州刺史十一月疾甚&#子侄等曰谛听吾言闻曾子有云人之将死其言也善启予手启予足而今而后吾知免夫吾荷先帝厚恩位至于此史功不成殁有遗恨汝等以吾之故并得名位勉之勉之以死报国修短命也夫复何言速可送我还宅气力虽微神明不乱至第而薨年七十三肃宗闻而悲泣中使相寻诏给东园温明秘器朝服一具衣一袭钱六十万布一千匹蜡四百斤大鸿胪监护丧事车驾亲临抚尸恸哭御辇还宫流涕于路为减常膳言则追伤每至光坐诵读之处未曾不改容凄悼五年正月赠太傅领尚书令骠骑大将军开府冀州刺史侍中如故又&#加后部鼓吹班剑依太保广陵王故事谥文宣公肃宗祖丧建春门外望&#哀感儒者荣之初光太和中依宫商角征羽本音而为五韵诗以赠李彪彪为十二次诗以报光光又为百三郡国诗以答之国别为卷为百三卷焉光宽和慈善不逆于物进退沉浮自得而已常慕胡广黄琼之为人故为气概者所不重始领军于忠以光旧德甚信重焉每事筹决光亦倾身事之元于光亦深宗敬及郭祚裴植见杀清河王怿遇祸光随时俯仰竟不匡救于是天下讥之自从贵达罕所申荐曾启其女婿彭城刘敬徽云敬徽为荆州五陇戍主女随夫行常虑寇抄南北分张乞为徐州长史兼别驾暂集京师肃宗许之时人比之张禹光初为黄门则让宋弁为中书监让汝南王悦为太常让刘芳为少傅让元暐穆绍甄琛为国子祭酒让清河王怿任城王澄为车骑仪同让江阳王继又让灵太后父胡国珍皆顾望时情议者以为矫饰崇信佛法礼拜读诵老而逾甚终日怡怡未曾恚忿曾于门下省画坐读经有鸽飞入膝前遂入于怀缘臂上扃久之乃去道俗赞咏诗颂者数十人每为沙门朝贵请讲维摩十地经听者常数百人即为二经义疏三十余卷识者知其&#略以贵重为后坐阙
于讲次
凡所为诗赋铭赞诔颂表启数百篇五十余卷别有集光十一子励勖&#劝劼勀勍劬勚剿勉　　赵善
按周书本传赵善字僧庆太傅楚国公贵之从祖兄也祖国魏龙骧将军洛州刺史父更安乐太守善少好学涉猎经史美容仪沉毅有远量永安初尔朱天光为肆州刺史辟为主簿深器重之天光讨邢杲及万俟丑奴以善为长史军中谋议每参预之天光为关右行台表善为行台左丞加都督征虏将军普泰初赏平关陇之功拜骠骑将军大行台散骑常侍封山北县伯邑五百户俄除持节东雍州诸军事雍州刺史天光东拒齐神武于寒令陵善又以长史从及天光败见杀善请葬其尸齐神武义而许之贺拔岳总关中兵乃遣迎善复以为长史岳为侯莫陈悦所害善共诸将翊戴太祖仍从平悦魏孝武西迁除都官尚书改封襄城县伯增邑五百户顷之为北道行台与仪同李虎等讨曹泥克之迁车骑大将军仪同三司尚书右仆射进爵为公增邑并前一千五百户大统三年转左仆射兼侍中监著作领太子詹事善性温恭有器局虽位居端右而逾自谦退其职务克举则曰某官之力若有罪责则曰善之咎也时人称其公辅之量太祖亦雅敬重焉九年从战邙山属大军不利善为敌所获遂卒于东魏建德初朝廷与齐通好齐人乃归其柩其子绚表请赠谥诏赠大将军大都督岐宜宁豳四州诸军事岐州刺史谥曰敬子度字幼济车骑大将军仪同三司度弟绚字会绩骠骑大将军开府仪同三司浙资二州刺史
　公辅部名臣列传十八
　　北齐
　　元文遥
按北齐书本传文遥字德远河南洛阳人魏昭成皇帝六世孙也五世祖常山王遵父晞有孝行父卒庐于墓侧而终文遥贵赠特进开府仪同三司中书监谥曰孝文遥敏慧夙成济阴王晖业每云此子王佐才也晖业尝大会宾客有人将何逊集初入洛诸贤皆赞赏之河间邢邵试命文遥诵之几遍可得文遥一览便诵时年十余岁济阴王曰我家千里驹今定如何邢云此殆古来未有起家员外散骑常侍遭父丧服阕除太尉东阁祭酒以天下方乱遂解官侍养隐于林虑山武定中文襄征为大将军府功曹齐受禅于登坛所受中书舍人宣传文武号令杨遵彦每云堪解穰侯印者必在斯人后忽被中旨幽执竟不知所由如此积年文宣后自幸禁狱执手愧谢亲解所著金带及御服赐之即日起为尚书祠部郎中孝昭摄政除大丞相府功曹参军典机密及践祚除中书侍郎封永乐县伯参军国大事及帝大渐与平秦王归彦赵郡王睿等同受顾托迎立武成即位任遇转隆历给事黄门侍郎散骑常侍侍中中书监天统二年诏特赐姓高氏籍属宗正子弟依例岁时入朝再迁尚书左仆射进封宁都郡公侍中文遥历事三主明达世务每临轩多命宣&#号令文武声韵高朗发吐无滞然探测上旨时有委巷之言故不为知音所重齐因魏朝宰县多用厮滥至于士流耻居百里文遥以县令为字人之切遂请革选于是密令搜扬贵游子弟发&#用之犹恐其披诉总召集神武门令赵郡王睿宣旨唱名厚加慰喻士人为县自此始也既与赵彦深和士开同被任遇虽不如彦深清贞守道又不为士开贪淫乱政在于季孟之间然性和厚与物无竞故时论不在彦深之下初文遥自洛迁邺惟有地十顷家贫所资衣食魏之将季宗姓被侮有人冒相侵夺文遥即以与之及贵此人尚在乃将家逃窜文遥大惊追加慰抚还以与之彼人愧而不受彼此俱让遂为闲田至后主嗣位赵郡王睿娄定远等谋出和士开文遥亦参其议睿见杀文遥由是出为西兖州刺史诣士开别土开曰处得言地使元家儿作令仆深愧朝廷既言而悔仍执手慰勉之犹虑文遥自疑用其子行恭为尚书郎以慰其心士开死自东徐州刺史征入朝竟不用卒行恭&#姿貌有父风兼俊才位中书舍人待诏文林馆齐亡阳休之等十八人同入开府迁司勋下大夫隋开皇中位尚书郎坐事徙瓜州而卒行恭少颇骄恣文遥令与范阳卢思道交游文遥尝谓思道云小儿比日微有所知是大弟之力然白掷剧饮甚得师风思道答云六郎辞情俊迈自是克荷堂构而白掷剧饮亦天性所得行恭弟行如亦聪慧早成武平未任著作佐郎　　赵彦深按北齐书本传彦深自云南阳宛人汉太傅熹之后高祖父难为清河太守有惠政遂家焉清河后改为平原故为平原人也本名隐避齐庙讳故以字行父奉伯仕魏位中书舍人行洛阳令彦深贵赠司空彦深幼孤贫事母甚孝年十岁曾候司徒崔光光谓宾客曰古人观眸子以知人此人当必远至性聪明善书计安闲乐道不杂交游为雅论所归服昧爽辄自扫门外不使人见率以为常初为尚书令司马子如贱客供写书子如善其无误欲将入观省舍隐靴无毡衣帽穿敝子如给之用为尚书令史月余补正令史神武在晋阳索二史子如举彦深后拜子如开府参军超拜水部郎及文襄为尚书令令选沙汰诸曹郎彦深以地寒被出为沧州别驾辞不行子如言于神武征补大丞相功曹参军专掌机密文翰多出其手称为敏给神武曾与对坐遣造军令以手扪其额曰若天假卿年必大有所至每谓司徒孙腾曰彦深小心恭慎旷古绝伦及神武崩秘丧事文襄虑河南有变仍自巡抚乃委彦深后事转大行台都官郎中临发握手泣曰以母弟相托幸得此心既而内外宁静彦深之力及还发丧深加褒&#乃披郡县簿为选封安国县伯从征颍州时引水灌城城雉将没西魏将王思政犹欲死战文襄令彦深单身入城告谕即日降之便手牵思政出城文襄谓彦深曰吾昨夜梦猎遇一群豕吾射尽获之独一大豕不可得卿言当为吾取须臾获豕而进至是文襄笑曰梦验矣即解思政佩刀与彦深曰使卿常获此利文宣嗣位仍典机密进爵为侯天保初累迁秘书监以为忠谨每郊庙必令兼太仆卿执御陪乘转大司农帝或巡幸即辅赞太子知后事出为东南道行台尚书徐州刺史为政尚恩信为吏人所怀多所降下所营军处士庶追思号赵行台顿文宣玺书劳勉征为侍中仍掌机密河清元年进爵安乐公累迁尚书左仆射齐州大中正监国史迁尚书令为特进封宜阳王武平二年拜司空为祖珽所间出为西兖州刺史四年征为司空转司徒丁母忧寻起为本官年七六月暴疾薨时年七十彦深历事累朝常参机近温柔谨慎喜怒不形于色自皇建以还礼遇稍重每有引见或升御榻常呼官号而不名也凡诸选举先令铨定提奖人物皆行业为先轻薄之徒弗之齿也孝昭既执朝权群臣密多劝进彦深独不致言孝昭尝谓王晞云若言众心皆谓天下有归何不见彦深有语晞以告彦深不获己陈请其为时重如此常逊言恭己未尝以骄矜待物所以或出或处去而复还母傅氏雅有操识彦深三岁傅便孀居家人欲以改适自誓以死彦深五岁傅谓之曰家贫而小何以能济彦深泣而言曰若天哀矜儿大当仰报傅感其意对之流涕及彦深拜太常卿还不脱朝服先入见母跪陈幼小孤露蒙训得至于此母子相泣久之然后改服后为宜阳国太妃彦深有七子仲将知名齐朝宰相善始令终唯彦深一人然讽朝廷以子叔坚为中书侍郎颇招物议时冯子琮子慈明祖珽子君信并相继居中书故时语云冯祖及赵秽我凤池然叔坚身材最劣　　崔昂按北齐书本传昂字怀远博陵安平人也祖挺魏幽州刺史昂年七岁而孤伯父吏部尚书孝芬尝谓所亲曰此儿终当远至是吾家千里驹也昂性端直少华沈深有志略坚实难倾动少好章句颇综文辞世宗广开幕府引为记室参军委以腹心之任世宗入辅朝政召为开府长史时勋将亲族宾客在都下放纵多行不轨孙腾司马子如之门尤剧昂受世宗密旨以法绳之未几之间内外齐肃迁尚书左丞其年又兼度支尚书左丞之兼尚书近代未有唯昂独为冠首朝野荣之武定六年甘露降于宫阙文武官寮同贺显阳殿魏帝问仆射崔暹尚书杨愔等曰自古甘露之瑞汉魏多少可各言往代所降之处德化感致所由次问昂昂曰案符瑞图王者德致于天则甘露降吉凶两门不由符瑞故桑雉为戒实启中兴小鸟孕大未闻福感所愿陛下虽休勿休允答天意帝为敛容曰朕既无德何以当此齐受禅迁散骑常侍兼太府卿大司农卿二寺所掌世号繁剧昂校理有术下无奸伪经手历目知无不为朝廷叹其至公又奏上横市妄费事三百一十四条诏下依启状速议以闻其年与太子少师邢卲议定国初礼仍封华阳县男又诏删定律令损益礼乐令尚书右仆射薛琡等四十三人在领军府议定又&#昂云若诸人不相遵纳卿可依事启闻昂奉&#笑曰正合平生之愿昂素勤慎奉&#之后弥自警勖部分科条校正今古所增损十有七八转廷尉卿昂本性清严凡见黩货辈疾之若雠以是治狱文深世论不以平恕相许显祖幸东山百官预燕升射堂帝召昂于御坐前谓曰旧人多出为州我欲以台阁中相付当用卿为令仆勿望刺史卿六十外当与卿本州中间州不可得也后九卿以上陪集东宫帝指昂及尉瑾司马子瑞谓太子曰此是国家柱石汝宜记之未几复侍燕金凤台帝历数诸人咸有罪负至昂曰崔昂直臣魏收才士妇兄妺夫俱省罪过天保十年策拜仪同燕子献百司陪列昂在行中帝特召昂至御所曰历思群臣可纲纪省闼者惟冀卿一人即日除为兼右仆射数日后昂因入奏事帝谓尚书令杨愔曰昨不与崔昂正者言其太速欲明年真之终是除正何事早晚可除正仆射明日即拜为真杨愔少时与昂不平显祖崩后遂免昂仆射除仪同三司后坐事除名卒祠部尚书昂有风调才识旧立坚正刚直之名然好探揣上意感激时主或列阴私罪失深为显祖所知赏发言奖护人莫之能毁议曹律令京畿密狱及朝廷之大事多委之昂情尚严猛好行鞭挞虽苦楚万端对之自若前者崔暹季舒为之亲援后乃高德政是其中表常有挟恃意色矜高以此不为名流所服子液嗣　　白建按北齐书本传建字彦举太原阳邑人也初入大丞相府骑兵曹典执文帐明解书计为同局所推天保十年兼中书舍人肃宗辅政除大丞相骑兵参军河清三年突厥入境代忻二牧悉是细马合数万匹在五台山北柏谷中避贼贼退后&#建就彼检校续使人诣建间领马送定州付民养饲建以马久不得食瘦弱远送恐多死损遂违&#以便宜从事随近散付军人启知&#许焉戎乘无损建有力焉武平末历特进侍中中书令建虽无他才勤于在公属王业始基戎寄为重建与唐邕俱以典执兵马致位卿相晋阳国之下都每年临幸征诏差科责成州郡本藩寮佐爰及守宰谘承陈请趋走无暇诸子幼稚俱为州郡主簿新君选补必先召辟男婚女嫁皆得胜流当世以为荣宠之极武平七年卒　　杨愔
按杨愔传愔字遵彦弘农华阴人儿时风度深敏人士莫不敬异有识者多以远大许之神武署行台郎中转大行台右丞久之以本官兼尚书吏部郎中武定末超拜吏部尚书加侍中卫将军天保初以本官领太子少傅别封阳夏县男迁尚书右仆射又拜开府仪同三司尚书右仆射改封华山郡公九年徙尚书令又拜特进骠骑大将军十年封开封王济南嗣业任遇益隆朝章国命一人而已推诚体道时无异议干明元年二月为孝昭帝所诛时年五十天统末追赠司空愔贵公子早着声誉风表鉴裁为朝野所称及居端揆权综机衡千端万绪神无滞用每天子临轩公卿拜授施号发令宣扬诏册愔辞气温辩神仪秀发百僚观听莫不悚动自居大位门绝私交轻货财重仁义前后赏赐散之宗族箧中惟有书数千卷所著诗赋表奏书论甚多后散失门生鸠集得万余言　　北周
　　于谨
按周书本传谨字思敬河南洛阳人也小名巨弥曾祖婆魏怀荒镇将祖安定平凉太守高平郡将父提陇西郡守茌平县伯保定二年以谨着勋追赠使持节柱国大将军太保建平郡公谨性沈深有识量略窥经史尤好孙子兵书屏居闾里未有仕进之志或有劝之者谨曰州郡之职昔人所鄙台鼎之位须待时来吾所以优游郡邑聊以卒岁耳太宰元穆见之叹曰王佐材也及破六汗拔陵首乱北境引茹茹为援大行台仆射元纂率众讨之宿闻谨名辟为铠曹参军事从军北伐茹茹闻大军之逼遂逃出塞纂令谨率二十骑追之至郁封原前后十七战尽降其众后率轻骑出塞觇贼属铁勒数千骑奄至谨以众寡不敌退必不免乃散其众骑使匿丛薄之间又遣人升山指挥若分部军众者贼望见虽疑有伏兵既恃其众不以为虑乃进军逼谨谨以常乘骏马一紫一騧贼先所识乃使二人各乘一马突阵而出贼以为谨也皆争逐之谨乃率余军击之其追骑遂奔走因得入塞正光四年行台广阳王元深治兵北伐引谨为长流参军特相礼接所有谋议皆与谨参之乃使其子佛&#拜焉其见待如此遂与广阳王破贼主斛律野谷禄等时魏末乱群盗蜂起谨乃从容谓广阳王曰自正光以后海内沸腾郡国荒残农商废业今殿下奉义行诛远临关塞然丑类蚁聚其徒实繁若极武穷兵恐非计之上者谨愿&#大王之威略驰往喻之必不劳甲兵可致清荡广阳王然之谨兼解诸国语乃单骑入贼示以恩信于是西部铁勒酋长乜列河等领三万余户并款附相率南迁广阳王欲与谨至折敷岭迎接之谨曰破六汗拔陵兵众不少闻乜列河等归附必来要击彼若先据险要则难与争锋今以乜列河等饵之当竞来抄掠然后设伏以待必指掌破之广阳然其计拔陵果来要击破乜列河于岭上部众皆没谨伏兵发贼遂大败悉收得乜列河之众魏帝嘉之除积射将军孝昌元年又随广阳王征鲜于修礼军次白牛逻会章武王为修礼所害遂停军中山侍中元晏宣言于灵太后曰广阳王以宗室之重受律专征今乃盘桓不进坐图非望又有于谨者智略过人为其谋主风尘之隙恐非陛下之纯臣矣灵太后深纳之诏于尚书省门外立榜募能获谨者许重赏谨闻之乃谓广阳曰今女主临朝取信谗佞脱不明白殿下素心便恐祸至无日谨请束身诣阙归罪有司披露腹心自免殃祸广阳许之谨遂至榜下曰吾知此人众人共诘之谨曰我即是也有司以闻灵太后引见之大怒谨备论广阳忠款兼陈停军之状灵太后意稍解遂舍之寻加别将二年梁将曹义宗据守穰城数为边患乃令谨与行台尚书辛纂率兵讨之相持累年经数十战进拜都督宣威将军冗从仆射孝庄帝即位除镇远将军寻转直寝又随太宰元天穆讨葛荣平邢杲拜征虏将军从尔朱天光破万俟丑奴封石城县伯邑五百户普泰元年除征北大将军金紫光禄大夫散骑常侍又随天光平宿勤明达别讨夏州贼贺遂有伐等平之授大都督从天光与齐神武战于韩陵山天光既败谨遂入关贺拔岳表谨留镇除卫将军咸阳郡守太祖临夏州以谨为防城大都督兼夏州长史及岳被害太祖赴平凉谨乃言于太祖曰魏祚陵迟权臣擅命群盗蜂起黔首嗷然明公杖超世之姿怀济时之略四方远近咸所归心愿早建良图以副众望太祖曰何以言之谨对曰关右秦汉旧都古称天府将士骁勇厥壤膏腴西有巴蜀之饶北有羊马之利今若据其要害招集英雄养卒劝农足观时变且天子在洛逼迫群凶若陈明公之恳诚算时事之利害请都关右帝必嘉而西迁然后挟天子而令诸侯奉王命以讨暴乱桓文之业千载一时也太祖大悦会有敕追谨为关内大都督谨因进都关中之策魏帝纳之寻而齐神武逼洛阳谨从魏帝西迁仍从太祖征潼关破回洛城授使持节车骑大将军仪同三司北雍州刺史进爵蓝田县公邑一千户大统元年拜骠骑大将军开府仪同三司其年夏阳人王游浪聚据杨氏壁谋逆谨讨擒之是岁大军东伐谨为前锋至盘豆东魏将高叔礼守险不下攻破之拔虏其卒又因此拔弘农擒东魏陕州刺史李征伯齐神武至沙苑谨从太祖与诸将力战破之进爵常山郡公增邑一千户又从战河桥拜大丞相府长史兼大行台尚书稽胡帅夏州刺史刘平叛谨率众讨平之除大都督恒并燕肆云五州诸军事大将军恒州刺史入为太子太师九年复从太祖东征别攻柏谷坞拔之邙山之战大军不利谨率其麾下伪降立于路左齐神武军乘胜逐北不以为虞追骑过尽谨乃自后击之敌人大骇独孤信又集兵士于后奋击齐神武军遂乱以此大军得全十二年拜尚书左仆射领司农卿及侯景款附请兵为援太祖命李&#率兵应之谨谏曰侯景少习兵权情实难测且宜厚其礼秩以观其变即欲遣兵良用未可太祖不听寻复兼大行台尚书丞相府长史率兵镇潼关加授华州刺史赠秬鬯一卣圭瓒副焉俄拜司空增邑四百户十五年进位柱国大将军齐氏称帝太祖征之以谨为后军大都督别封一子盐亭县侯邑一千户魏恭帝元年除雍州刺史初梁元帝平侯景之后于江陵嗣位密与齐氏通使将谋侵轶其兄子岳阳王&#时为雍州刺史以梁元帝杀兄誉遂结雠隙据襄阳来附仍请王师乃令谨率众出讨太祖饯于青泥谷长孙俭问谨曰为萧绎之计将欲如何谨曰耀兵汉沔席卷渡江直据丹阳是其上策移郭内居民退保子城峻其陴堞以待援至是其中策若难于移动据守罗郭是其下策俭曰揣绎定出何策谨曰必用下策俭曰彼弃上而用下何也对曰萧氏保据江南绵历数纪属中原多故未遑外略又以我有齐氏之患必谓力不能分且绎&#而无谋多疑少断愚民难与虑始皆恋邑居既恶迁移当保罗郭所以用下策也谨乃令中山公护及大将军杨忠等率精骑先据江津断其走路梁人竖木珊于外城广轮六十里寻而谨至悉众围之梁主屡遣兵于城南出战辄为谨所破旬有六日外城遂陷梁主退保子城翌日率其太子以下面缚出降寻杀之虏其男女十余万人收其府库珍宝得宋浑天仪梁日晷铜表魏相风乌铜蟠螭跌大玉径四尺围七尺及诸轝辇法物以献军无私焉立萧&#为梁主振旅而旋太祖亲至其第宴语极欢赏谨奴婢一千口及梁之宝物并金石丝竹乐一部别封新野郡公邑二千户谨固辞太祖不许又令司乐作常山公平梁歌十首使工人歌之谨自以久当权势位望隆重功名既立愿保优闲乃上先所乘骏马及所著铠甲等太祖识其意乃曰今巨猾未平公岂得便尔独善遂不受六官建拜大司徒及太祖崩孝闵帝尚幼中山公护虽受顾命而名位素下群公各图执政莫相率服护深忧之密访于谨谨曰夙蒙丞相殊眷情深骨肉今日之事必以死争之若对众定策公必不得辞让明日群公会议谨曰昔帝室倾危人图问鼎丞相志在匡救投袂荷戈故得国祚中兴群生遂性今皇天降祸奄弃庶寮嗣子虽幼而中山公亲则犹子兼受顾命托军国之事理须归之辞色抗厉众皆悚动护曰此是家事素虽庸昧何敢有辞谨既太祖等夷护每申礼敬至是谨乃趋而言曰公若统理军国谨等便有所依遂再拜群公迫于谨亦再拜因是众议始定孝闵帝践祚进封燕国公邑万户迁太傅大宗伯与李&#侯莫陈崇等参议朝政及贺兰祥讨吐谷浑也谨遥统其军授以方略保定二年谨以年老上表乞骸骨诏报曰昔师尚父年逾九十召公奭几将百岁皆勤王家自强不怠今元恶未除九州不一将以公为舟楫弘济于艰难岂容忘二公之雅操而有斯请朕用恧焉公若更执谦冲有司宜断启三年四月诏曰树以元首主乎教化率民孝悌置之仁寿是以古先明后咸若斯典立三老五更躬自袒割朕以眇身处兹南面何敢遗此黄发不加尊敬太傅燕国公谨执德淳固为国元老馈以乞言朝野所属可为三老有司具礼择日以闻谨上表固辞诏答不许又赐延年杖高祖幸太学以食之三老入门皇帝迎拜门屏之间三老答拜有司设三老席于中楹南向太师晋国公护升阶设几于席三老升席南面凭几而坐以师道自居大司马楚国公宁升阶正舄皇帝升阶立于斧扆之前西面有司进馔皇帝跪设酱豆亲自袒割三老食讫皇帝又亲跪授爵以酳有司撤讫皇帝北面立而访道三老乃起立于席后皇帝曰猥当天下重任自惟不才不知政治之要公其诲之三老答曰木受绳则正后从谏则圣自古明王圣主皆虚心纳谏以知得失天下乃安唯陛下念之又曰为国之本在乎忠信是以古人云去食去兵信不可失国家兴废莫不由之愿陛下守而勿失又曰治国之道必须有法法者国之纲纪纲纪不可不正所正在于赏罚若有功必赏有罪必罚则有善者日益为恶者日止若有功不赏有罪不罚则天下善恶不分下民无所措其手足矣又曰言行者立身之基言出行随诚宜相顾愿陛下三思而言九虑而行若不思不虑必有过失天子之过事无大小如日月之蚀莫不知者愿陛下慎之三老言毕皇帝再拜受之三老答拜焉礼成而出及晋公护东伐谨时老病护以其宿将旧臣犹请与同行询访戎略军还赐钟磬一部天和二年又赐安车一乘寻授雍州牧三年薨于位年七十六高祖亲临诏谯王俭监护丧事赐缯彩千段粟麦五百斛赠本官加使持节太师雍恒等二十州诸军事雍州刺史谥曰文及葬王公已下咸送出郊外配享于太祖庙廷谨有智谋善于事上名位虽重愈存谦挹每朝参往来不过从两三骑而已朝廷凡有军国之务多与谨决之谨亦竭其智能弼谐帝室故功臣之中特见委信始终若一人无间言每教训诸子务存静退加以年齿遐长礼遇隆重子孙繁衍皆至显达当时莫与为比焉子实嗣实字宾实少和厚年未弱冠入太祖幕府从征以功封万年县子邑五百户天和五年袭爵燕国公进位柱国以罪免寻复本官除凉州总管大象二年加上柱国拜大左辅隋开皇元年薨赠司空谥曰安子顗大象末上开府吴州总管新野郡公顗弟仲文大将军延寿郡公仲文弟象贤仪同三司尚高祖女实弟翼自有传翼弟义上柱国潼州总管建平郡公义弟礼上大将军赵州刺史安平郡公礼弟智初为开府以受宣帝旨告齐王宪反遂封齐国公寻拜柱国凉州总管大司空智弟绍上开府绥州刺史华阳郡公绍弟&#上仪同平恩县公弼弟兰上仪同襄阳县公兰弟旷上仪同赠恒州刺史　　隋
　　高颎
按隋书本传颎字昭元一名敏自云渤海蓨人也父宾背齐归周大司马独孤信引为寮佐赐姓独孤氏及信被诛妻子徙蜀文献皇后以宾父之故吏每往来其家宾后官至鄀州刺史及颎贵赠礼部尚书渤海公颎少明敏有器局略涉书史尤善词令初孩孺时家有柳树高百尺许亭亭如盖里中父老曰此家当出贵人年十七周齐王宪引为记室武帝时袭爵武阳县伯除内史上士寻迁下大夫以平齐功拜开府寻从越王盛击隰州叛胡平之高祖得政素知颎强明又习兵事多计略意欲引之入府遣邗国公杨惠谕意颎承旨欣然曰愿受驱驰纵令公事不成颎亦不辞灭族于是为相府司录时长史郑译司马刘昉并以奢纵被&#高祖弥属意于颎委以心膂尉迥之起兵也遣子惇率步骑八万进屯武陟高祖令韦孝宽击之军至河阳莫敢先进高祖以诸将不一令崔仲方监之仲方辞父在山东时颎又见刘昉郑铎并无去意遂自请行深合上旨遂遣颎颎受命便发遣人辞母云忠孝不可两兼歔欷就路至军为桥于沁水贼于上流纵大&#颎预为木狗以御之既度焚桥而战大破之遂至邺下与迥交战仍共宇文忻李询等设策因平尉迥军还侍宴于卧内上撤御帷以赐之进位柱国改封义宁县公迁相府司马任寄益隆高祖受禅拜尚书左仆射兼纳言进封渤海郡公朝臣莫与为比上每呼为独孤而不名也颎深避权势上表逊位让于苏威上欲成其美听解仆射数日上曰苏威高蹈前朝颎能推举吾闻进贤受上赏宁可令去官于是命颎复位俄拜左卫大将军本官如故时突厥屡为寇患诏颎镇遏缘边及还赐马百余匹牛羊千计领新都大监制度多出于颎颎每坐朝堂北槐树下以听事其树不依行列有司将伐之上特命勿去以示后人其见重如此又拜左领军大将军余官如故母忧去职二旬起令视事颎流涕辞让优诏不许开皇二年长孙览元景山等伐陈令颎节度诸军会陈宣帝薨颎以礼不伐丧奏请班师萧岩之叛也诏颎绥集江汉甚得人和上尝问颎取陈之策颎曰江北地寒田收差晚江南土热水田早熟量彼收获之际微征士马声言掩袭彼必屯兵御守足得废其农时彼既聚兵我便解甲再三若此贼以为常后更集兵彼必不信犹豫之顷我乃济师登陆而战兵气益倍又江南土薄舍多竹茅所有储积皆非地窖密遣行人因风纵火待彼修立复更烧之不出数年自可财力俱尽上行其策由是陈人益敝九年晋王广大举伐陈以颎为元帅长史三军谘禀皆取断于颎及陈平晋王欲纳陈主宠姬张丽华颎曰武王灭殷戮妲己今平陈国不宜取丽华乃命斩之王甚不悦及军还以功加授上柱国进爵齐国公赐物九千段定食千乘县千五百户上因劳之曰公伐陈后人言公反朕已斩之君臣道合非青蝇所间也颎又逊位诏曰公识鉴通远器略优深出参戎律廓清淮海入司禁旅实委心腹自朕受命常典机衡竭诚陈力心迹俱尽此则天降良辅翊赞朕躬幸无词费也其优奖如此是后右卫将军庞晃及将军卢贲等前后短颎于上上怒之皆被&#黜因谓颎曰独孤公犹镜也每被磨莹皎然益明未几尚书都事姜楚州行参军李君才并奏称水旱不调罪由高颎请废黜之二人俱得罪而去亲礼逾密上幸并州留颎居守及上还京赐缣五千匹复赐行宫一所以为庄舍其夫人贺拔氏寝疾中使顾问络绎不绝上亲幸其第赐钱百万绢万匹复赐以千里马上尝从容命颎与贺若&#言及平陈事颎曰贺若&#先献十策后于蒋山苦战破贼臣文吏耳焉敢与大将军论功帝大笑时论嘉其有让寻以其子表仁取太子勇女前后赏赐不可胜计时荧惑入太微犯左执法术者刘晖私言于颎曰天文不利宰相可修德以禳之颎不自安以晖言奏之上厚加赏慰突厥犯塞以颎为元帅击贼破之又出白道进图入碛遣使请兵近臣缘此言颎欲反上未有所答颎亦破贼而还时太子勇失爱于上潜有废立之意谓颎曰晋王妃有神凭之言王必有天下若之何颎长跪曰长幼有序其可废乎上默然而止独孤皇后知颎不可夺阴欲去之初夫人卒后言于上曰高仆射老矣而丧夫人陛下何能不为之娶上以后言谓颎颎流涕谢曰臣今已老退朝之后唯斋居读佛经而已虽陛下垂哀之深至于纳室非臣所愿上乃止至是颎爱妾产男上闻之极欢后甚不悦上问其故后曰陛下当复信高颎邪始陛下欲为颎娶颎心存爱妾面欺陛下今其诈已见陛下安得信之上由是&#颎会议伐辽东颎固谏不可上不从以颎为元帅长史从汉王征辽东遇霖潦疾疫不利而还后言于上曰颎初不欲行陛下强遣之妾固知其无功矣又上以汉王年少专委军于颎颎以任寄隆重每怀至公无自疑之意谅所言多不用甚衔之及还谅泣言于后曰儿幸免高颎所杀上闻之弥不平俄而上柱国王世积以罪诛当推核之际乃有宫禁中事云于颎处得之上欲成颎之罪闻此大惊怒上柱国贺若&#吴州总管宇文刑部尚书薛冑民部尚书斛律孝卿兵部尚书柳述等明颎无罪上逾怒皆以之属吏自是朝臣莫敢言者颎竟坐免以公就第未几上幸秦王俊第召颎侍宴颎歔欷悲不自胜独孤皇后亦对之泣左右皆流涕上谓颎曰朕不负公公自负也因谓侍臣曰我于高颎胜儿子虽或不见常似目前自其解落暝然忘之如本无高颎不可以身要君自云第一也顷之颎国令上颎阴事称其子表仁谓颎曰司马仲达初托疾不朝遂有天下公今遇此焉如非福于是上大怒囚颎于内史省而鞫之宪司复奏颎他事云沙门真觉尝谓颎云明年国有大丧尼令晖复云十七十八年皇帝有大厄十九年不可过上闻而益怒顾谓群臣曰帝王岂可力求孔子以大圣之才作法垂世宁不欲大位邪天命不可耳颎与子言自比晋帝此何心乎有司请斩颎上曰去年杀虞庆则今兹斩王世积如更诛颎天下其谓我何于是除名为民颎初为仆射其母诫之曰汝富贵已极但有一斫头耳汝宜慎之颎由是常恐祸变及此颎欢然无恨色以为得免于祸炀帝即位拜为太常时诏收周齐故乐人及天下散乐颎奏曰此乐久废今若征之恐无识之徒弃本逐末递相教习帝不悦帝时侈靡声色滋甚又起长城之役颎甚病之谓太常丞李懿曰周天元以好乐而亡殷鉴不遥安可复尔时帝遇启民可汗恩礼过厚颎谓太府卿何稠曰此虏颇知中国虚实山川险易恐为后患复谓观王雄曰近来朝廷殊无纲纪有人奏之帝以为谤讪朝政于是下诏诛之诸子徙边颎有文武才略明达世务及蒙任寄之后竭诚尽节进引贞良以天下为己任苏威杨素贺若&#韩擒虎等皆颎所推荐各尽其用为一代名臣自余立功立事者不可胜数当朝执政将二十年朝野推服物无异议治致升平颎之力也论者以为真宰相及其被诛天下莫不伤惜至今称冤不已所有奇策密谋及损益时政颎皆削&#世无知者
　公辅部名臣列传十九
　　唐一
　　萧瑀
按唐书本传瑀字时文后梁明帝子也九岁封新安王国除以女兄为隋晋王妃故入长安瑀爱经术善属文性鲠急鄙远浮华尝以刘孝标辩命论诡悖不经乃着论非之以为人&#天地而生而谓之命至吉凶祸福则系诸人今一于命非先王所以教人者通儒柳顾言诸葛颍叹曰是足针孝标膏育矣晋王为太子授右千牛即帝位妃为后而瑀寖亲宠频迁尚衣奉御检校左翊卫鹰扬郎将感末疾不呼医曰天若假吾余年因得为遁阶矣后闻责谓曰尔亡国后不安小官而高为怪语罪不测瑀复治疾良已拜内史侍郎数言事忤旨稍见忌帝至雁门为突厥所围瑀谋曰夷俗可贺敦与兵马事况义成公主以帝女为之若走一介使镌喻宜不战而解又众商陛下已平突厥方复事辽东故怠不肯战愿下诏赦高丽专讨突厥则人自奋矣帝从之既而主诡辞谓突厥果解围去然帝素意伐辽又&#瑀以谋其机谓群臣曰突厥何能为瑀乘未解时乃绐恐我遂出瑀为河池郡守部有钞贼万人吏不制瑀募勇敢士击降之悉捐赀畜赐有功又击走薛举众数万高祖入京师招之挈郡自归授光禄大夫封宋国公拜民部尚书秦王领右元帅攻洛阳署瑀府司马武德元年迁内史令帝委以枢管内外百务悉关决或引升御榻呼曰萧郎瑀自力孜孜抑过绳违无所惮上便宜每见纳用手诏曰得公言社稷所赖朕既宝之故赐黄金一函公其勿辞是岁州置七职秦王为雍州牧以瑀为州都督诏尝下中书未即行帝让其稽留瑀曰隋季内史诏&#多违舛百司不知所承今朝廷初基所以安危者系号令比承一诏必覆审使先后不谬始得下此所以稽留也帝曰若尔朕何忧乎初瑀关内田宅悉赐勋家至是还给之瑀尽以分宗族独留庙室奉祠王世充平进尚书右仆射七年以荧惑犯右执法避位不许久之迁左仆射贞观初房元龄杜如晦新得君事任稍分瑀不能无少望乘罅切诋辞旨疏躁太宗怒废于家俄拜特进太子少师复为左仆射实封六百户帝问瑀朕欲长保社稷奈何瑀曰三代有天下所以能长久者类封建诸侯以为藩屏秦置守令二世而绝汉分王子弟享国四百年魏晋废之亡不旋跬此封建之有明效也帝纳之始议封建坐与陈叔达忿争御前不恭免岁余起为晋州都督入拜太常卿迁御史大夫参预朝政瑀论议明辩然不能容人短意或偏驳不通而向法深房元龄魏征温彦博颇裁正之其言多黜瑀益不平会元龄等小过失瑀即痛劾不报由是自失罢为太子少傅加特进复为太常卿拜河南道巡省大使九年复参预政事帝常曰武德季太上皇有废立议顾朕挟不赏之功于昆弟弗见容瑀于尔时不可以利怵死惧社稷臣也因赐诗曰疾风知劲草版荡识诚臣又曰公守道耿介古无以过然善恶太明或有时而失瑀顿首谢曰既蒙教又许以忠亮虽死日犹生年也魏征曰臣有逆众持法主恕之以公孤特守节主恕之以介昔闻其言乃今见之使瑀不遇陛下庸能自保邪晋王为皇太子拜太子太保同中书门下三品帝曰三师以德导太子者也礼不尊则无所取法乃诏师入谒太子出门迎拜师答拜每门让乃入师坐然后坐书前后着名称惶恐瑀素贵但中狭每燕见辄言元龄辈朋党盗权若胶固然特未反耳帝曰知臣莫若君朕虽不明宁顿懵臧否因为瑀晓解瑀以帝有所偏信帝积久亦不平瑀好浮屠法间请舍家为桑门帝许之矣复奏自度不能为又足疾不入谒帝曰瑀岂不得其所邪乃诏夺爵下除商州刺史未几复其封加特进卒年七十四遗命敛以单衣无卜日诏赠司空荆州都督陪葬昭陵太常谥曰肃帝以其性忌改谥贞褊子锐尚襄城公主为太常少卿　　刘文静
按唐书本传文静字肇仁自言系出彭城世居京兆武功父韶仕隋战死赠上仪同三司文静以死难子袭仪同倜傥有器略大业末为晋阳令与晋阳宫监裴寂善寂夜见逻堞传烽咤曰天下方乱吾将安舍文静笑曰如君言豪英所资也吾二人者可终羇贱乎高祖为唐公镇太原文静察有大志深自结既又见秦王谓寂曰唐公子非常人也豁达神武汉高祖魏太祖之徒欤殆天启之也寂未谓然文静俄坐李密姻属系狱秦王顾它无可与计者私入视之文静喜挑言曰丧乱方剡非汤武高光不能定王曰安知无其人哉今遇此非儿女子姁姁相忧者世道将革直欲共大计试为我言之文静曰上南幸兵填河洛盗贼蜉结大连州县小阻山泽以万数须真主取而用之诚能投天会机奋枪大呼则四海不足定也今汾晋避盗者皆在文静素知其豪杰一朝号召十万众可得也加公府兵数万一下令谁不愿从鼓而入关以震天下王业成矣王笑曰君言正与我意合乃阴部署宾客将发恐唐公不从文静谋因裴寂开说于是介寂以交王遂得进议及突厥败高君雅兵唐公被劾王遣文静寂共说曰公据嫌疑之地势不图全今部将败方以罪见收事急矣尚不为计乎晋阳兵精马强官军饶丰大事可举也今关中空虚代王弱贤豪并兴未有适归愿公引兵西诛暴除乱乃受单使囚乎唐公私可会得释而止王教文静伪为诏发太原西河雁门马邑男子年二十至五十悉为兵期岁尽集涿郡以伐辽繇是人心愁扰益思乱文静谓寂曰公闻先发制人后发制于人乎唐公名载图谶闻天下尚可怗怗以待祸哉又胁寂曰公为监以宫人侍客公死何憾奈何累唐公寂惧乃劝起兵秦王即委文静长孙顺德等募士声讨刘武周文静与寂作符敕发宫监库物佐军兴会王威高君雅猜贰文静与刘政会为急变书诣留守告二人反候唐公与威君雅视事文静进曰有密牒言反者公目威等省牒政会不肯曰所告乃副留守唯唐公得观公惊曰讵有是乎读已语威曰人告公等信乎君雅诟曰反人欲杀我耳文静叱左右执之由是举兵唐公乃开大将军府以文静为司马文静劝改旗帜彰特兴又请与突厥连和唐公从之遣文静使始毕可汗始毕曰唐公兵何事而起文静曰先帝废冢嗣以授后主故大乱唐公国近戚惧毁王室起兵黜不当立者愿与突厥共定京师金币子女尽以归可汗始毕大喜即遣二千骑随文静至又献马千匹公喜曰非君何以致之寻拒屈突通于潼关与其将桑显和苦斗死者数千文静度显和军怠以奇兵从后掩之显和败绩通兵尚数万欲引而东文静命将追执之徇新安以西皆下转大丞相府司马进光禄大夫鲁国公唐公践天子位擢纳言时多引贵臣共榻文静谏曰今率土莫不臣而延见群下言尚称名帝坐严尊屈与臣子均席此王导所谓太阳俯同万物者也帝曰我虽应天受命宿昔之好何可忘公其无嫌薛举寇泾州以元帅府长史与司马殷开山出战大败奔还京师坐除名与讨仁杲平之复爵邑授民部尚书陕东道行台左仆射从秦王镇长春宫文静自以材能过裴寂远甚又屡有军功而寂独用故旧恩居其上意不平每论政多戾驳遂有隙尝与弟散骑常侍文起饮酣有怨言拔刀击柱曰当斩寂会家数有怪文起忧召巫夜被发衔刀为禳厌文静妾失爱告其兄上变遂下吏帝遣裴寂萧瑀讯状对曰昔在大将军府司马与长史略等今寂已仆射居甲第宠赉不赀臣官赏等众人家无赢诚不能无少望帝曰文静此言反明甚李纲萧瑀明其不反秦王亦以文静首决非常计事成乃告寂今任遇弗等故怨望非敢反宜赐全宥帝素疏忌之寂又言文静多权诡而性猜险忿不顾难丑言怪节已暴验今天下未靖恐为后忧帝遂杀之年五十二文起亦死籍其家文静临刑抚膺曰高鸟尽良弓藏果不妄贞观三年追复官爵以子树义袭鲁国公诏尚主然怨父不得死谋反诛　　陈叔达按旧唐书本传叔达字子聪陈宣帝第十六子也善容止颇有才学在陈封义阳王年十余岁尝侍宴赋诗十韵援笔便就仆射徐陵甚奇之历侍中丹阳尹都官尚书入隋久不得调大业中拜内史舍人出为绛郡通守义师至绛郡叔达以郡归款授丞相府主簿封汉东郡公与记室温大雅同掌机密军书赦令及禅代文诰多叔达所为武德元年授黄门侍郎二年兼纳言四年拜侍中叔达明辩善容止每有敷奏搢绅莫不属目江南名士薄游长安者多为荐拔五年进封江国公尝赐食于御前得蒲萄执而不食高祖问其故对曰臣母患口干求之不能致欲归以遗母高祖喟然流涕曰卿有母可遗乎因赐物百段贞观初加授光禄大夫寻坐与萧瑀对御忿争免官未几丁母忧叔达先有疾太宗虑其危殆遣使禁绝吊宾服阕授遂州都督以疾不行久之拜礼部尚书建成元吉嫉害太宗阴行谮毁高祖惑其言将有贬责叔达固谏乃止至是太宗劳之曰武德时危难潜构知公有谠言今之此拜有以相答叔达谢曰此不独为陛下乃社稷计耳后坐闺庭不理为宪司所劾朝廷惜其名臣不欲彰其罪听以散秩归第九年卒谥曰缪后赠户部尚书改谥曰忠有集十五卷　　高士廉
按唐书本传俭字士廉以字显齐清河王岳之孙父励乐安王入隋为洮州刺史士廉敏惠有度量状貌若画观书一见辄诵敏于占对隋司隶大夫薛道衡起居舍人崔祖浚皆宿臣显重与为忘年友繇是有名自以齐宗室不欲广交屏居终南山下吏部侍郎高孝基劝之仕仁寿中举文才甲科补治礼郎斛斯政奔高丽坐与善贬为朱鸢主簿以母老不可居瘴疠地乃留妻鲜于奉养而行会世大乱京师阻绝交趾太守丘和署司法书佐时钦州俚帅&#长真以兵侵交趾和惧欲出迎士廉曰长真兵虽多县军远客势不得久城中胜兵尚可战奈何受制于人和因命为行军司马逆击破之高祖遣使徇岭南武德五年与和来降于是秦王领雍州牧荐士廉为治中亲重之隐太子与王隙已炽乃与长孙无忌密计计定是日率吏卒释囚授甲趋芳林门助战王为皇太子授右庶子进侍中封义兴郡公坐匿王珪奏不时上左授安州都督进益州大都督府长史蜀人畏鬼而恶疾虽父母病皆委去望舍投饵哺之昆弟不相假财士廉为设条教辩告督励风俗翕然为变又引诸生讲授经艺学校复兴秦时李冰导汶江水灌田濒水者顷千金民相侵冒士廉复故渠厮引旁出以广溉道人以富饶入为吏部尚书进封许国公雅负裁鉴又详氏谱所署州人地无不当者高祖崩摄司空营山陵加特进迁尚书右仆射士廉三世居此官世荣其贵太宗幸洛阳太子监国命摄少师手诏曰端拱三川不忧关中者以属卿也久之请致仕听解仆射加开府仪同三司同中书门下三品知政事帝伐高丽皆同太子监国驻定州又摄太傅同掌机务太子令曰寡人资公训道而比听政据按对公情所未安所司宜别设按奉太傅士廉固辞还至并州有疾帝即所舍问之贞观二十一年疾甚帝幸其第为流涕卒年七十一又欲临吊房元龄以帝饵金石谏不宜近丧帝曰朕有旧故姻戚之重君臣之分卿置勿言即从数百骑出长孙无忌伏马前陈士廉遗言乞不临丧帝犹不许无忌至流涕乃还入东苑南向哭诏赠司徒并州都督谥曰文献陪葬昭陵方寒食&#尚宫以食四轝往祭帝自为文丧出横桥又登城西北楼望哭以过丧高宗即位加赠太尉配享太宗庙廷士廉进止详华凡有献纳搢绅皆属以目奏议未常不焚&#家人无见者士廉少识太宗非常人以所出女归之是为文德皇后及遗令墓不得它藏惟置衣一袭与平生所好书示先王典训可用终始者初太宗尝以山东士人尚阀阅后虽衰子孙犹负世望嫁娶必多取赀故人谓之卖昏由是诏士廉与韦挺岑文本令狐德棻责天下谱谍参考史传检正真伪进忠贤退悖恶先宗室后外戚退新门进旧望右膏粱左寒畯合二百九十三姓千六百五十一家为九等号曰氏族志而崔干仍居第一帝曰我于崔卢李郑无嫌顾其世衰不复冠冕犹恃旧地以取赀不肖子偃然自高贩鬻松槚不解人间何为贵之齐据河北梁陈在江南虽有人物偏方下国无可贵者故以崔卢王谢为重今谋士劳臣以忠孝学艺从我定天下者何容纳货旧门向声背实买昏为荣耶太上有立德其次有立功其次有立言其次有爵为公卿大夫世世不绝此谓之门户今皆反是岂不惑邪朕以今日冠冕为等级高下遂以崔干为第三姓班其书天下高宗时许敬宗以不叙武后世又李义府耻其家无名更以孔志约杨仁卿史元道吕才等十二人刊定之裁广类例合二百三十五姓二千二百八十七家帝自叙所以然以四后姓酅公介公及三公太子三师开府仪同三司尚书仆射为第一姓文武二品及知政事三品为第二姓各以品位高下叙之凡九等取身及昆弟子孙余属不入改为姓氏录当时军功入五品者皆升谱限搢绅耻焉目为勋格义府奏悉索氏族志烧之又诏后魏陇西李宝太原王琼荥阳郑温范阳卢子迁卢泽卢辅清河崔宗伯崔元孙前燕博陵崔懿晋赵郡李楷凡七姓十家不得自为昏三品以上纳币不得过三百匹四品五品二百六品七品百悉为归装夫氏禁受陪门财先是后魏太和中定四海望族以宝等为冠其后矜尚门地故氏族志一切降之王妃主婿皆取当世勋贵名臣家未尝尚山东旧族后房元龄魏征李绩复与昏故望不减然每姓第其房望虽一姓中高下县隔李义府为子求昏不得始奏禁焉其后天下衰宗落谱昭穆所不齿者皆称禁昏家益自贵凡男女皆潜相聘娶天子不能禁世以为敝云士廉六子履行审行真行有名　　房元龄
按唐书本传元龄字乔齐州临淄人父彦谦仕隋历司隶刺史元龄幼警敏贯综坟籍善属文书兼草隶开皇中天下混一皆谓隋祚方永元龄密白父曰上无功德徒以周近亲妄诛杀攘神器有之不为子孙立长久计淆置嫡庶竞侈僭相倾间终当内相诛夷视今虽平其亡跬可须也彦谦惊曰无妄言年十八举进士授羽骑尉校雠秘书省吏部侍郎高孝基名知人谓裴矩曰仆观人多矣未有如此郎者当为国器但恨不见其耸壑昂霄云补隰城尉汉王谅反坐累徙上郡顾中原方乱慨然有忧天下志会父疾绵十旬不解衣及丧勺饮不入口五月太宗以炖煌公徇渭北杖策上谒军门一见如旧署渭北道行军记室参军公为秦王即授府记室封临淄侯征伐未尝不从众争取怪珍元龄独收人物致幕府与诸将密相申结人人愿尽死力王尝曰汉光武得邓禹门人益亲今我有元龄犹禹也居府出入十年军符府檄或驻马即办文约理尽初不着&#高祖曰若人机识是宜委任每为吾儿陈事千里外犹对面语隐太子与王有隙王召元龄与计对曰国难世有惟圣人克之大王功盖天下非特人谋神且相之乃引杜如晦协判大计累进陕东道大行台考功郎中文学馆学士故太子忌二人者奇谮于帝皆斥逐还第太子将有变王召二人以方士服入夜计事事平王为皇太子擢右庶子太子即位为中书令第功班赏与如晦长孙无忌尉迟敬德侯君集功第一进爵邢国公食邑千三百户余皆次叙封拜帝顾群臣曰朕论公等功定封邑恐不能尽无有讳各为朕言之淮安王神通曰义师起臣兵最先至今元龄等以刀笔吏居第一臣所未喻帝曰叔父兵诚先至然未尝躬行阵劳故建德之南军败不振讨黑闼反动望风辄奔今元龄等有决胜帷幄定社稷功此萧何所以先诸将也叔父以亲宜无爱者顾不可缘私与功臣竞先后尔初将军丘师利等皆怙跋攘袂或指画自陈说见神通愧屈乃曰陛下至不私其亲吾属可妄诉邪进尚书左仆射监修国史更封魏帝曰公为仆射当助朕广耳目访贤材比闻阅谍讼日数百岂暇求人哉乃敕细务属左右丞大事关仆射帝尝问创业守文孰难元龄曰方时草昧群雄竞逐攻破乃降战胜乃&#创业则难魏征曰王者之兴必乘衰乱覆昏暴殆天授人与者既得天下则安于骄逸人欲静徭役毒之世方敝裒刻穷之国繇此衰则守文为难帝曰元龄从我定天下冒百死遇一生见创业之难征与我安天下畏富贵则骄骄则怠怠则亡见守文之不为易然创业之不易既往矣守文之难方与公等慎之会诏大臣世袭授宋州刺史徙国梁而群臣让世袭事故罢刺史遂为梁国公未几加太子少师始诣东宫皇太子欲拜之元龄让不敢谒乃止居宰相积十五年女为王妃男尚主自以权宠隆极累表辞位诏不听顷之进司空仍总朝政元龄固辞帝遣使谓曰让诚美德也然国家相眷赖久一日去良&#如亡左右手顾公筋力未衰毋多让晋王为皇太子改太子太傅知门下省事以母丧赐茔昭陵园起复其官会伐辽留守京师诏曰公当萧何之任朕无西顾忧矣凡粮械飞输军伍行留悉裁总之元龄数上书劝帝愿毋轻敌久事外夷固辞太子太傅见听晚节多病时帝幸玉华宫诏元龄居守听卧治事稍棘召许肩舆入殿帝视流涕元龄亦感咽不自胜命尚医临候尚食供膳日奏起居状少损即喜见于色元龄顾诸子曰今天下事无不得惟讨高丽未止上含怒意决群臣莫敢谏吾而不言抱愧没地矣遂上疏曰上古所不臣者陛下皆臣之所不制者陛下皆制之矣为中国患无如突厥而大小可汗相次束手弛辫握刀分典禁卫延陀铁勒按置州县高昌吐浑偏师扫除惟高丽历代逋命莫克穷讨陛下责其弒逆身自将六军征荒裔不旬日拔辽东虏获数十万残众孽君缩气不敢息可谓功倍前世矣易曰知进退存亡不失其正者其惟圣人乎盖进有退之义存有亡之机得有丧之理为陛下惜者此也傅曰知足不辱知止不殆陛下威名功烈既云足矣拓地开疆亦可止矣边夷丑种不足待以仁义责以常礼古者以禽鱼畜之必绝其类恐兽穷则搏苟救其死且陛下每决死罪必三覆五奏进疏食停音乐以人命之重为感动也今士无一罪驱之行阵之间委之锋镝之下使肝脑涂地老父孤子寡妻慈母望槥车抱枯骨椎心掩泣其所以变动阴阳伤害和气实天下之痛也使高丽违失臣节诛之可也侵扰百姓灭之可也能为后世患夷之可也今无是三者而坐敝中国为旧王雪耻新罗报仇非所存小所损大乎臣愿下沛然之诏许高丽自新焚陵波之&#罢应募之众即臣死骨不朽帝得疏谓高阳公主曰是已危惙尚能忧吾国事乎疾甚帝命凿苑垣以便候问亲握手与决诏皇太子就省擢子遗爱右卫中郎将遗则朝散大夫令及见之薨年七十一赠太尉并州都督谥曰文昭给班剑羽葆鼓吹绢布二千段粟二千斛陪葬昭陵高宗诏配享太宗庙庭元龄当国夙夜勤强任公竭节不欲一物失所无媢忌闻人善若己有之明达吏治而缘饰以文雅议法处令务为宽平不以己长望人取人不求备虽卑贱皆得尽所能或以事被让必稽颡请罪畏惕视若无所容贞观末年以谴还第黄门侍郎褚遂良言于帝曰元龄事君自无所负不可以一眚便示斥外非天子任大臣意帝悟遽召于家后避位不出久之会帝幸芙蓉园观风俗元龄敕子弟汛扫庭堂曰乘舆且临幸有顷帝果幸其第因载元龄还宫帝在翠微宫以司农卿李纬为民部尚书会有自京师来者帝曰元龄闻纬为尚书谓何曰惟称纬好须无他语帝遽改太子詹事帝讨辽元龄守京师有男子上急变元龄诘状曰我乃告公元龄驿遣追帝帝视奏已斩男子下诏责曰公何不自信其委任类如此治家有法度常恐诸子骄侈席势凌人乃集古今家诫书为屏风令各取一具曰留意于此足以保躬矣汉袁氏累叶忠节吾心所尚尔宜师之子遗直嗣　　杜如晦
按唐书本传如晦字克明京兆杜陵人祖杲有名周隋间如晦少英爽喜书以风流自命内负大节临机辄断隋大业中预吏部选侍郎高孝基异之曰君当为栋梁用愿保令德因补滏阳尉弃官去高祖平京师秦王引为府兵曹参军徙陕州总管府长史时府属多外迁王患之房元龄曰去者虽多不足吝如晦王佐才也大王若终守藩无所事必欲经营四方舍如晦无共功者王惊曰非公言我几失之因表留莫府从征伐常参帷幄机秘方多事裁处无留僚属共才之莫见所涯进陕东道大行台司勋郎中封建平县男兼文学馆学士天策府建为中郎王为皇太子授左庶子迁兵部尚书进封蔡国公食三千户别食益州千三百户俄检校侍中摄吏部尚书总监东宫兵进位尚书右仆射仍领选与元龄共管朝政引士贤者下不肖咸得职当时浩然归重监察御史陈师合上拔士论谓一人不可总数职阴刺讽如晦等帝曰元龄如晦不以勋旧进特其才可与治天下者师合欲以此离间吾君臣邪斥岭表久之以疾辞职诏给常俸就第医候之使道相属会病力诏皇太子就问帝亲至其家抚之梗塞及未乱擢其子左千牛构兼尚舍奉御薨年四十六帝哭为恸赠开府仪同三司及葬加司空谥曰成手诏虞世南勒文于碑使言君臣痛悼意它日食瓜&#辍其半奠焉尝赐元龄黄银带曰如晦与公同辅朕今独见公泫然流泪曰世传黄银鬼神畏之更取金带遣元龄送其家后忽梦如晦若平生明日为元龄言之敕所御馔往祭明年之祥遣尚宫劳问妻子国府官佐亦不之罢恩礼无少衰后诏功臣世袭追赠密州刺史徙国莱方为相时天下新定台阁制度宪物容典率二人讨裁每议事帝所元龄必曰非如晦莫筹之及如晦至率用元龄策也盖如晦长于断而元龄善谋两人深相知故能同心济谋以佐佑帝当世语良相必曰房杜云构位慈州刺史次子荷性暴诡不循法尚城阳公主官至尚乘奉御封襄阳郡公承干谋反荷曰琅邪颜利仁善星数言天有变宜建大事陛下当为太上皇请称疾上必临问可以得志及败坐诛临刑意象轩骜构以累贬死岭表　　魏征
按唐书本传征字元成魏州曲城人少孤落魄弃赀产不营有大志通贯书术隋乱诡为道士武阳郡丞元宝藏举兵应李密以征典书檄密得宝藏书辄称善既闻征所为促召之征进十策说密不能用王世充攻洛口征见长史郑颋曰魏公虽骤胜而骁将锐士死伤略尽又府无见财战胜不赏此二者不可以战若浚池峭垒旷日持久贼粮尽且去我追击之取胜之道也颋曰老儒常语耳征不谢去后从密来京师久之未知名自请安辑山东乃擢秘书丞驰驿至阳时李绩尚为密守征与书曰始魏公起叛徒振臂大呼众数十万威之所被半天下然而一败不振卒归唐者固知天命有所归也今君处必争之地不早自图则大事去矣绩得书逐定计归而大发粟馈淮安王之军会窦建德陷阳获征伪拜起居舍人建德败与裴矩走入关隐太子引为洗马征见秦王功高阴劝太子早为计太子败王责谓曰尔阋吾兄弟柰何答曰太子蚤从征言不死今日之祸王器其直无恨意即位拜谏议大夫封巨鹿县男当是时河北州县素事隐巢者不自安往往曹伏思乱征白太宗曰不示至公祸不可解帝曰尔行安喻河北道遇太子千牛李志安齐王护军李思行传送京师征与其副谋曰属有诏宫府旧人普原之今复执送志安等谁不自疑者吾属虽往人不信即贷而后闻使还帝悦日益亲或引至卧内访天下事征亦自以不世遇乃展尽底蕴无所隐凡二百余奏无不剀切当帝心者由是拜尚书右丞兼谏议大夫左右有毁征阿党亲戚者帝使温彦博按讯非是彦博曰征为人臣不能着形迹远嫌疑而被飞谤是宜责也帝谓彦博行让征征见帝谢曰臣闻君臣同心是谓一体岂有置至公事形迹若上下共由兹路邦之兴丧未可知也帝矍然曰吾悟之矣征顿首曰愿陛下俾臣为良臣毋俾臣为忠臣帝曰忠良异乎曰良臣稷契咎陶也忠臣龙逢比干也良臣身荷美名君都显号子孙传承流祚无疆忠臣己婴祸诛君陷昏恶丧国夷家祇取空名此其异也帝曰善因问为君者何道而明何失而暗征曰君所以明兼听也所以暗偏信也尧舜氏辟四门明四目达四聪虽有共鲧不能塞也静言庸违不能惑也秦二世隐藏其身以信赵高天下溃叛而不得闻梁武帝信朱异侯景向关而不得闻隋炀帝信虞世基贼&#天下而不得闻故曰君能兼听则奸人不得壅蔽而下情通矣郑仁基息女美而才皇后建请为充华典册具或言许聘矣征谏曰陛下处台榭则欲民有栋宇食膏粱则欲民有饱适顾嫔御则欲民有室家今郑已约昏陛下取之岂为人父母意帝痛自咎即诏停册贞观三年以秘书监参豫朝政高昌王曲文泰将入朝西域诸国欲因文泰悉遣使者奉献帝诏文泰使人厌怛纥干迎之征曰异时文泰入朝所过供拟不能具今又加诸国焉则濒塞州县以乏致罪者众彼以商贾来则边人为之利若宾客之中国萧然耗矣汉建武时西域请置都护送侍子光武不许不以蛮夷敝中国也帝曰善追止其诏于是帝即位四年岁断死二十九几至刑措米斗三钱先是帝尝叹曰今大乱之后其难治乎征曰大乱之易治譬饥人之易食也帝曰古不云善人为邦百年然后胜残去杀邪答曰此不为圣哲论也圣哲之治其应如响&#月而可盖不其难封德彝曰不然三代之后浇诡日滋秦任法律汉杂霸道皆欲治不能非能治不欲征书生好虚论徒乱国家不可听征曰五帝三王不易民以教行帝道而帝行王道而王顾所行何如尔黄帝逐蚩尤七十战而胜其乱因致无为九黎害德颛顼征之已克而治桀为乱汤放之纣无道武王伐之汤武身及太平若人渐浇诡不复返朴今当为鬼为魅尚安得而化哉德彝不能对然心以为不可帝纳之不疑至是天下大治蛮夷君长袭衣冠带刀宿卫东薄海南逾岭户阖不闭行旅不赍粮取给于道帝谓群臣曰此征劝我行仁义既效矣惜不令封德彝见之俄检校侍中进爵郡公帝幸九成宫宫御舍湋川宫下仆射李靖侍中王珪继至吏改馆宫御以舍靖珪帝闻怒曰威福由是等邪何轻我宫人诏并按之征曰靖珪皆陛下腹心大臣宫人止后宫扫除隶耳方大臣出官吏谘朝廷法式归来陛下问人间疾苦夫官舍固靖等见官吏之所吏不可不谒也至宫人则不然供馈之余无所参承以此按吏且骇天下耳目帝悟寝不问后宴丹霄楼酒中谓长孙无忌曰魏征王珪事隐太子巢剌王时诚可恶我能弃怨用才无羞古人然征每谏我不从我发言辄不即应何哉征曰臣以事有不可故谏若不从辄应恐遂行之帝曰第即应须别陈论顾不得征曰昔舜戒群臣尔无面从退有后言若面从可方别陈论此乃后言非稷所以事尧舜也帝大笑曰人言征举动疏慢我但见其妩媚耳征再拜曰陛下导臣使言所以敢然若不受臣敢数批逆鳞哉十年为侍中尚书省滞讼不决者诏征平治征不素习法但存大体处事以情人人悦服进左光禄大夫郑国公多病辞职帝曰公独不见金在&#何足贵耶善冶锻啤嫸器人皆宝之朕方自比于金以卿为良匠而加砺焉卿虽疾未及衰庸得便尔征恳请数却愈牢乃拜特进知门下省事诏朝章国典参议得失禄赐国官防合&#同职事文德皇后既葬帝即苑中作层观以望昭陵引征同升征熟视曰臣眊昏不能见帝指示之征曰此昭陵邪帝曰然征曰臣以为陛下望献陵若昭陵臣固见之帝泣为毁观寻以定五礼当封一子县男征请封孤兄子叔慈帝怆然曰此可以励俗即许之后幸洛阳次昭仁宫多所谴责征曰隋惟责不献食或供奉不精为此无限而至于亡故天命陛下代之正当兢惧戒约奈何令人悔为不奢若以为足今不啻足矣以为不足万此宁有足邪帝惊曰非公不闻此言退又上疏曰书称明德慎罚惟刑之恤礼曰为上易事为下易知则刑不烦上多疑则百姓惑下难知则君长劳夫上易事下易知君长不劳百姓不惑故君有一德臣无二心夫刑赏之本在乎劝善而惩恶帝王所与天下画一不以亲&#贵贱而轻重者也今之刑赏或由喜怒或出好恶喜则矜刑于法中怒则求罪于律外好则钻皮出羽恶则洗垢索瘢盖刑滥则小人道长赏谬则君子道消小人之恶不惩君子之善不劝而望治安刑措非所闻也且暇豫而言皆敦尚孔老至于威怒则专法申韩故道德之旨未弘而锲薄之风先摇昔州&#上下其手而楚法以敝张汤轻重其心而汉刑以谬况人主而自高下乎顷者罚人或以供张不赡或不能从欲皆非致治之急也夫贵不与骄期而骄自至富不与奢期而奢自至非徒语也且我之所代实在有隋以隋府藏况今之资储以隋甲兵况今之士马以隋户口况今之百姓絜长度大曾何等级焉然隋以富强而丧动之也我以贫寡而安静之也静之则安动之则乱人皆知之非隐而难见微而难察也不蹈平易之涂而遵覆车之辙何哉安不思危治不念乱存不虑亡也方隋未乱自谓必无乱未亡自谓必不亡所以甲兵亟勋徭役不息以至戮辱而不悟灭亡之所由也岂不哀哉夫监形之美恶必就止水监政之安危必取亡国诗曰殷鉴不远在夏后之世臣愿当今之动静以隋为鉴则存亡治乱可得而知思所以危则安矣思所以乱则治矣思所以亡则存矣存亡之所在在节嗜欲省游畋息靡丽罢不急慎偏听近忠厚远便佞而已夫守之则易得之实难今既得其所难岂不能保其所易保之不固骄奢淫泆有以动之也帝宴群臣积翠池酣乐赋诗征赋西汉其卒章曰终藉叔孙礼方知皇帝尊帝曰征言未尝不约我以礼它日从容问曰比政治若何征见久承平帝意有所忽因对曰陛下贞观之初导人使谏三年以后见谏者悦而从之比一二年勉强受谏而终不平也帝惊曰公何物验之对曰陛下初即位论元律师死孙伏伽谏以为法不当死陛下赐以兰陵公主园直百万或曰赏太厚答曰朕即位未有谏者所以赏之此导人使谏也后柳雄妄诉隋资有司得劾其伪将论死戴胄奏罪当徙执之四五然后赦谓冑曰第守法如此不畏滥罚此悦而从谏也近皇甫德参上书言修洛阳宫劳人也收地租厚敛也俗尚高髻宫中所化也陛下恚曰是子使国家不役一人不收一租宫人无发乃称其意臣奏人臣上书不激切不能起人主意激切即近讪谤于时陛下虽从臣言赏帛罢之意终不平此难于受谏也帝悟曰非公无能道此者人苦不自觉耳先是帝作飞山宫征上疏曰隋有天下三十余年风行万里威憺殊俗一旦举而弃之彼炀帝者岂恶治安喜灭亡哉恃其富强不虞后患也驱天下役万物以自奉养子女玉帛是求宫宇台榭是饰徭役无时干戈不休外示威重内行险忌谗邪者进忠正者退上下相蒙人不堪命以致殒匹夫之手为天下笑圣哲乘机拯其危溺今宫观台榭尽居之矣奇珍异物尽收之矣姬姜淑媛尽侍于侧矣四海九州尽为臣妾矣若能鉴彼所以亡念我所以得焚宝衣毁广殿安处卑宫德之上也若成不废即仍其旧除其不急德之次也不惟王业之艰难谓天命可恃因基增旧甘心侈靡使人不见德而劳役是闻斯为下矣以暴易暴与乱同道夫作事不法后无以观人怨神怒则灾害生灾害生则祸乱作祸乱作而能以身名令终者鲜矣是岁大雨谷洛溢毁宫寺十九漂居人六百家征陈事曰臣闻为国基于德礼保于诚信诚信立则下无二情德礼形则远者来格故德礼诚信国之大纲不可斯须废也传曰君使臣以礼臣事君以忠自古皆有死人无信不立又曰同言而信信在言前同令而行诚在令外然则言而不行言不信也令而不从令无诚也不信之言不诚之令君子弗为也自王道休明&#十余载仓廪愈积土地益广然而道德不日博仁义不日厚何哉由待下之情未尽诚信虽有善始之勤而无克终之美故便佞之徒得肆其巧谓同心为朋党告讦为至公强直为擅权忠谠为诽谤谓之朋党虽忠信可疑谓之至公虽矫伪无咎强直者畏擅权而不得尽忠谠者虑诽谤而不敢与之争荧惑视听郁于大道妨化损德无斯甚者今将致治则委之君子得失或访诸小人是誉毁常在小人而督责常加君子也夫中智之人岂无小慧然虑不及远虽使竭力尽诚犹未免倾败况内怀奸利承颜顺旨乎故孔子曰君子而不仁者有矣未有小人而仁者然则君子不能无小恶恶不积无害于正小人时有小善善不积不足以忠今谓之善人矣复虑其不信何异立直木而疑其景之曲乎故上不信则无以使下下不信则无以事上信之为义大矣昔齐桓公问管仲曰吾欲使酒腐于爵肉腐于俎得无害霸乎管仲曰此固非其善者然无害霸也公曰何如而害霸曰不能知人害霸也知而不能用害霸也用而不能任害霸也任而不能信害霸也既信而又使小人参之害霸也晋中行穆伯攻鼓经年而不能下馈间伦曰鼓之啬夫间伦知之请无疲士大夫而鼓可得穆伯不应左右曰不折一戟不伤一卒而鼓可得君奚不为穆伯曰间伦之为人也佞而不仁若使间伦下之吾不可以不赏若赏之是赏佞人也佞人得志是使晋国舍仁而为佞虽得鼓安用之夫穆伯列国大夫管仲霸者之佐犹能慎于信任远避佞人况陛下之上圣乎若欲令君子小人是非不杂必怀之以德待之以信厉之以义节之以礼然后善善而恶恶审罚而明赏无为之化何远之有善善而不能进恶恶而不能去罚不及有罪赏不加有功则危亡之期或未可保帝手诏嘉答于是废明德宫元圃院赐遭水者他日宴群臣帝曰贞观以前从我定天下间关草昧元龄功也贞观之后纳忠谏正朕违为国家长利征而已虽古名臣亦何以加亲解佩刀以赐二人帝尝问群臣征与诸葛亮孰贤岑文本曰亮才兼将相非征可比帝曰征蹈履仁义以弼朕躬欲致之尧舜虽亮无以抗时上封者众或不切事帝厌之欲加谯黜征曰古者立谤木欲闻己过封事其谤木之遗乎陛下思闻得失当恣其所陈言而是乎为朝廷之益非乎无损于政帝悦皆劳遣之十三年阿史那结社率作乱云阳石然自冬至五月不雨征上疏极言曰臣奉侍帏幄十余年陛下许臣以仁义之道守而不失俭约朴素终始勿渝德音在耳不敢忘也顷年以来寖不克终谨用条陈裨万分一陛下在贞观初清净寡欲化被荒外今万里遣使市索骏马并访怪珍昔汉文帝却千里马晋武帝焚雉头裘陛下居常论议远希尧舜今所为更欲处汉文晋武下乎此不克终一渐也子贡问治人孔子曰懔乎若朽索之驭六马子贡曰何畏哉对曰不以道导之则吾雠也若何不畏陛下在贞观初护民之劳喣之如子不轻营为顷既奢肆思用人力乃曰百姓无事则易骄劳役则易使自古未有百姓逸乐而致倾败者何有逆畏其骄而为劳役哉此不克终二渐也陛下在贞观初役己以利物比来纵欲以劳人虽忧人之言不绝于口而乐身之事实切诸心无虑营构辄曰弗为此不便我身推之人情谁敢复争此不克终三渐也在贞观初亲君子斥小人比来轻小人礼重君子重君子也恭而远之轻小人也狎而近之近之莫见其非远之莫见其是莫见其是则不待间而疏莫见其非则有时而昵昵小人疏君子而欲致治非所闻也此不克终四渐也在贞观初不贵异物不作无益而今难得之货杂然&#进玩好之作无时而息上奢靡而望下朴素力役广而冀农业兴不可得已此不克终五渐也贞观之初求士如渴贤者所举即信而任之取其所长常恐不及比来由心好恶以众贤举之而用以一人毁之而弃虽积年任之而信或一朝疑之而斥夫行有素履事有成迹一人之毁未可必信积年之行不应顿亏陛下不察其原以为臧否使谗佞得行守道疏间此不克终六渐也在贞观初高居深拱无田猎毕弋之好数年之后志不克固鹰犬之贡远及四夷晨出夕返驰骋为乐变起不测其及救乎此不克终七渐也在贞观初遇下有礼群情上达今外官奏事颜色不接间因所短诘其细过虽有忠款而不得申此不克终八渐也在贞观初孜孜治道常若不足比恃功业之大负圣智之明长&#纵欲无事兴兵问罪远裔亲狎者阿旨不肯谏疏远者畏威不敢言积而不已所损非细此不克终九渐也贞观初频年霜旱畿内户口&#就关外携老扶幼来往数年卒无一户亡去此由陛下矜育抚宁故死不携贰也比者疲于徭役关中之人劳敝尤甚杂匠当下顾而不遣正兵番上复别驱任市物襁属于廛递子背望于道脱有一谷不收百姓之心恐不能如前日之帖泰此不克终十渐也夫祸福无门惟人之召人无衅焉妖不妄作今旱熯之灾远被郡国凶丑之孽起于毂下此上天示戒乃陛下恐惧忧勤之日也千载休期时难再得明主可为而不为臣所以郁结长叹者也疏奏帝曰朕今闻过矣愿改之以终善道有违此言当何施颜面与公相见哉方以所上疏列为屏障庶朝夕见之兼录付史官使万世知君臣之义因赐黄金十斤马二匹高昌平帝宴两仪殿叹曰高昌若不失德岂至于亡然朕亦当自戒不以小人之言而议君子庶几获安也征曰昔齐桓公与管仲鲍叔牙&#戚四人者饮桓公请叔牙曰盍起为寡人寿叔牙奉觞而起曰愿公无忘在莒时使管仲无忘束缚于鲁时使&#戚无忘饭牛车下时桓公避席而谢曰寡人与二大夫能无忘夫子之言则社稷不危矣帝曰朕不敢忘布衣时公不得忘叔牙之为人也帝遣使者至西域立叶护可汗未还又遣使赍金帛诣诸国市马征曰今立可汗未定即诣诸国市马彼必以为意在马不在立可汗可汗得立必不怀恩诸蕃闻之以中国薄义重利未必得马而先失义矣魏文帝欲求市西域大珠苏则以为惠及四海则不求自至求而得之不足贵也陛下可不畏苏则言乎帝遂止是后右仆射缺欲用征征让得不拜皇太子承干与魏王泰交恶帝曰当今忠謇贵重无逾征我遣傅皇太子一天下之望羽翼固矣即拜太子太师征以疾辞诏答曰汉太子以四皓为助我赖公其义也公虽卧可拥全之十七年疾甚征家初无正寝帝令辍小殿材为营构五日毕并赐素褥布被以从其尚令中郎将宿其第动静辄以闻乐膳赐遗无算中使者缀道帝亲问疾屏左右语终日乃还后复与太子至征第征加朝服拖带悲懑拊之流涕问所欲对曰嫠不恤纬而忧宗周之亡帝将以衡山公主降其子叔玉时主亦从帝曰公强视新妇征不能谢是夕帝梦征若平生及旦薨帝临哭为之恸罢朝五日太子举哀西华堂诏内外百官朝集使皆赴丧赠司空相州都督谥曰文贞给羽葆鼓吹班剑四十人陪葬昭陵将葬其妻裴辞曰征素俭约今假一品礼仪物褒大非征志见许乃用素车白布幨帷无涂车刍灵帝登苑西楼望哭尽哀晋王奉诏致祭帝作文于碑遂书之又赐实封户九百帝后临朝叹曰以铜为鉴可正衣冠以古为鉴可知兴替以人为鉴可明得失朕尝保此三鉴内防己过今魏征逝一鉴亡矣朕比使人至其家得书一纸始半&#其可识者曰天下之事有善有恶任善人则国安用恶人则国弊公卿之内情有爱憎憎者惟见其恶爱者止见其善爱憎之间所宜详慎若爱而知其恶憎而知其善去邪勿疑任贤勿猜可以兴矣其大略如此朕顾思之恐不免斯过公卿侍臣可书之于笏知而必谏也征状貌不逾中人有志胆每犯颜进谏虽逢帝甚怒神色不徙而天子亦为霁威议者谓贲育不能过尝上冢还奏曰向闻陛下有关南之行既办而止何也帝曰畏卿遂停耳始丧乱后典章湮散征奏引诸儒校集秘书国家图籍粲然完整尝以小戴礼综汇不伦更作类礼二十篇数年而成帝美其书录置内府帝本以兵定天下虽已治不忘经略四夷也故征侍宴奏破阵武德舞则俯首不顾至庆善乐则谛玩无斁举有所讽切如此征亡帝思不已登凌烟阁观画像赋诗悼痛闻者媢之毁短百出征尝荐杜正伦侯君集才任宰相及正伦以罪黜君集坐逆诛孅人遂指为阿党又言征尝录前后谏争语示史官褚遂良帝滋不悦乃停叔玉昏而仆所为碑顾其家衰矣辽东之役高丽鞨犯阵李绩等力战破之军还怅然曰魏征若在吾有此行邪即召其家到行在赐劳妻子以少牢祠其墓复立碑恩礼加焉四子叔玉叔琬叔璘叔瑜叔玉袭爵为光禄少卿神龙初以其子膺绍封叔璘礼部侍郎武后时为酷吏所杀叔瑜豫州刺史善草隶以笔意传其子华及甥薛稷世称善书者前有虞褚后有薛魏华为检校太子左庶子武阳县男开元中寝庙火子孙哭三日诏百官赴吊
　公辅部名臣列传二十
　　唐二
　　温彦博
按唐书温大雅传大雅弟彦博字大临通书记警悟而辩开皇末对策高第授文林郎直内史省隋乱幽州总管罗艺引为司马艺以州降彦博与有谋授总管府长史封西河郡公召入为中书舍人迁侍郎高丽贡方物高祖欲让而不臣彦博执不可曰辽东本周箕子国汉元菟郡不使北面则四夷何所瞻仰帝纳而止突厥入寇彦博以并州道行军长史战大谷王师败绩被执突厥知近臣数问唐兵多少及国虚实彦博不肯对囚阴山苦寒地太宗立突厥归款得还授雍州治中寻检校吏部侍郎彦博欲大择士类寡术不能厌众讼牒满廷时讥其烦碎复为中书侍郎迁御史大夫检校中书侍郎事贞观四年迁中书令封虞国公突厥降诏议所以安边者彦博请如汉置降匈奴五原塞以为捍蔽与魏征廷争征不胜其辩天子卒从之其后突利可汗弟结社谋反帝始悔云彦博善辞令每问四方风俗胪布诰命若成诵然进止详华人皆拭目观高祖尝宴近臣遣秦王谕旨既而顾左右曰何如温彦博十年迁尚书右仆射明年卒年六十三彦博性周慎既掌机务谢宾客不通进见必陈政事利害卒后帝叹曰彦博以忧国故耗思殚神我见其不逮再稘矣恨不许少闲以究其寿家贫无正寝殡别室帝命有司为构寝赠特进谥曰恭陪葬昭陵子振挺振历太子舍人居丧以毁卒挺尚千金公主官延州刺史彦博曾孙曦尚凉国长公主　　岑文本
按唐书本传文本字景仁邓州棘阳人祖善方后梁吏部尚书更家江陵父之象仕隋为邯郸令坐为人讼不得申文本年十四诣司隶理冤辨对哀畅无所诎众属目命作莲华赋文成合台嗟赏遂得直性沉敏有姿仪善文辞多所贯综郡举秀才不应萧铣僭号召为中书侍郎主文记河间王孝恭平荆州其下欲掠寇文本说孝恭曰自隋无道四海救死延颈以望真主萧氏君臣决策归命者意欲去危就安大王诚纵兵剽系恐江岭以南向化心阻狼顾&#惊不如厚抚荆州劝未附陈天子厚惠谁非王人孝恭善之遽下令止侵略署文本别驾从击辅公祏典檄符进署行台考功郎中贞观元年除秘书郎兼直中书省太宗既籍田又元日朝群臣文本奏籍田三元颂二篇文致华赡李靖复荐于帝擢中书舍人时颜师古为侍郎自武德以来诏诰或大事皆所草定及得文本号善职而敏速过之或策令丛遽敕吏六七人泚笔待分口占授成无遗意师古以谴罢温彦博为请帝曰师古练时事长于文诰人少逮者幸得复用帝曰朕自举一人公毋忧乃授文本侍郎专典机要封江陵县子是时魏王泰有宠侈第舍冠诸王文本上疏劝崇节俭陈嫡庶分宜有抑损帝善之赐帛三百段逾年为令从伐辽东事一委倚至粮漕最日甲兵凡要料配差序筹不废手由是神明顿耗容止不常帝忧曰文本今与我同行恐不与同返矣至幽州暴病帝临视流涕卒年五十一是夕帝闻夜严曰文本死所不忍闻命罢之赠侍中广州都督谥曰宪陪葬昭陵始文本贵常自以兴孤生居处卑室无茵褥帏帟事母以孝显抚弟侄笃恩义生平故人虽羁贱必钧礼帝每称其忠谨吾亲之信之晋王为皇太子大臣多兼宫官帝欲文本兼摄辞曰臣守一职犹惧其盈不愿希恩东宫请一心以事陛下帝乃止但诏五日一参东宫每进见太子答拜始为中书令有忧色母问之答曰非勋非旧责重位高所以忧也有来庆者辄曰今日受吊不受贺或劝其营产业文本叹曰吾汉南一布衣徒步入关所望不过秘书郎县令耳今无汗马劳以文墨位宰相奉稍已重尚何殖产业邪故口未尝言家事既任职久赉锡丰饶皆令弟文昭主之文昭任校书郎多交轻薄帝不悦谓文本曰卿弟多过朕将出之文本曰臣少孤母所锺念者弟也不欲离左右今若出外母必忧无此弟是无老母也泣下呜咽帝愍其意召文昭让敕卒无过孙羲从子长倩　　褚遂良
按唐书本传遂良字登善通直散骑常侍亮子隋大业末为薛举通事舍人仁杲平授秦王府铠曹参军贞观中累迁起居郎博涉文史工隶楷太宗尝叹曰虞世南死无与论书者魏征白见遂良帝令侍书帝方博购王羲之故帖天下争献然莫能质真伪遂良独论所出无舛冒者十五年帝将有事太山至洛阳星孛太微犯郎位遂良谏曰陛下拨乱反正功超古初方告成岱宗而彗辄见此天意有所未合昔汉武帝行岱礼优柔者数年臣愚愿加详虑帝寤诏罢封禅迁谏议大夫兼知起居事帝曰卿记起居大抵人君得观之否对曰今之起居古左右史也善恶必记戒人主不为非法未闻天子自观史也帝曰朕有不善卿必记邪对曰守道不如守官臣职载笔君举必书刘洎曰使遂良不记天下之人亦记之矣帝曰朕行有三一监前代成败以为元龟二进善人共成政道三斥远群小不受谗言朕能守而勿失亦欲史氏不能书吾恶也是时魏王泰礼秩如嫡群臣未敢谏帝从容访左右曰方今何事尢急岑文本泛言礼义为急帝以不切未领可遂良曰今四方仰德谁弗率者唯太子诸王宜有定分帝曰有是哉朕年五十日以衰怠虽长子守器而弟支子尚五十人心常念焉自古宗姓无良则倾败相仍公等为我柬贤者保傅之夫事人久情媚熟则非意自生其令王府官不得过四考着为令帝尝怪舜造漆器禹雕其俎谏者十余不止小物何必尔邪遂良曰雕琢害力农纂绣伤女工奢靡之始危亡之渐也漆器不止必金为之金又不止必玉为之故谏者救其源不使得开及夫横流则无复事矣帝咨美之于时皇子虽幼皆外任都督刺史遂良谏曰昔二汉以郡国参治杂用周制今州县率仿秦法而皇子孺年并任刺史陛下诚以至亲捍四方虽然刺史民之师帅也得人则下安措失人则家劳故汉宣帝曰与我共治惟良二千石乎臣谓皇子未冠者可且留京师教以经学畏仰天威不敢犯禁养成德器审堪临州然后敦遣昔东汉明章诸帝友爱子弟虽各有国幼者率留京师训饬以礼讫其世诸王数十百惟二人以恶败自余和染教皆为善良此前事已验惟陛下省察帝嘉纳太子承干废魏王泰间侍帝许立为嗣因谓大臣曰泰昨自投我怀中云臣今日始得为陛下子更生之日也臣惟有一子百年后当杀之传国晋王朕甚怜之遂良曰陛下失言安有为天下主而杀其爱子授国晋王乎陛下昔以承干为嗣复宠爱泰嫡庶不明纷纷至今若必立泰非别置晋王不可帝泣曰我不能即诏长孙无忌房元龄李绩与遂良等定策立晋王为皇太子时飞雉数集宫中帝问是何祥也遂良曰昔秦文公时有侲子化为雉雌鸣陈仓雄鸣南阳侲子曰得雄者王得雌者霸文公遂雄诸侯始为宝&#祠汉光武得其雄起南阳有四海陛下本封秦故雄雌并见以告明德帝悦曰人之立身不可以无学遂良所谓多识君子哉俄授太子宾客薛延陀请婚帝已纳其聘复绝之遂良曰信为万事本百姓所归故文王许枯骨而不违仲尼去食存信贵之也延陀曩一俟斤耳因天兵北讨荡平沙塞威加诸外而恩结于内以为余寇不可无酋长故玺书鼓纛立为可汗负抱之恩与天无极数遣使请婚于朝陛下既开许为御北门受献食今一朝自为进退所惜少所失多亏信夷狄方生嫌恨殆不可以训戎兵励军事也且龙沙以北部落牛毛中国击之不能尽亦犹可北败芮芮兴突厥亡延陀盛是以古人虚外实内怀之以德使为恶在夷不在华失信在彼不在此也惟陛下裁幸不纳帝欲自讨辽东遂良固劝无行一不胜师必再兴再兴为忿兵兵忿者胜负不可必帝然可会李绩诋其计帝意遂决东遂良惧上言臣请譬诸身两京腹心也四境手足也殊裔绝域殆非支体所属高丽王陛下所立莫离支杀之讨其逆夷其地固不可失但遣一二慎将付锐兵十万翔旝云輣唾手可取昔侯君集李靖皆庸人尔犹能撅高昌缨突厥陛下止发踪指示得归功圣明前日从陛下平天下虓士爪臣气力未衰可驱策惟陛下所使臣闻涉辽而左或水潦平地淖三尺带方元菟海壤荒漫决非万乘六师所宜行是时帝锐意荡平不见省进黄门侍郎参综朝政莫离支遣使贡金遂良曰古者讨杀君之罪不受其赂鲁纳郜鼎太庙春秋讥之今莫离支所贡不臣之篚不容受诏可以其使属吏帝既平高昌岁调兵千人往屯遂良诵诤不可帝志取西域置其言不用西突厥寇西州帝曰往魏征褚遂良劝我立曲文泰子弟不用其计乃今悔之帝于寝宫侧别置院居太子遂良谏以为朋友深交者易怨父子滞爱者多愆宜许太子间还东宫近师傅专学艺以广懿德帝从其言会父丧免起复拜中书令帝寝疾召遂良长孙无忌曰汉武帝寄霍光刘备托诸葛亮朕今委卿矣太子仁孝其尽诚辅之谓太子曰无忌遂良在而毋忧因命遂良草诏高宗即位封河南县公进郡公坐事出为同州刺史再岁召拜吏部尚书同中书门下三品监修国史兼太子宾客进拜尚书右仆射帝将立武昭仪召长孙无忌李绩于志宁及遂良入或谓无忌当先谏遂良曰太尉国元舅有不如意使上有弃亲之讥又谓绩上所重当进曰不可司空国元勋有不如意使上有斥功臣之嫌曰吾奉遗诏若不尽愚无以下见先帝既入帝曰罪莫大于绝嗣皇后无子今欲立昭仪谓何遂良曰皇后本名家奉事先帝先帝疾执陛下手语臣曰我儿与妇今付卿且德音在陛下耳可遽忘之皇后无他过不可废帝不悦翌日复言对曰陛下必欲改立后者请更择贵姓昭仪昔事先帝身接帷笫今立之奈天下耳目何帝羞默遂良因致笏殿阶叩头流血曰还陛下此笏丐归田里帝大怒命引出武氏从幄后呼曰何不扑杀此獠无忌曰遂良受顾命有罪不加刑会李绩议异武氏立乃左迁遂良潭州都督显庆二年徙桂州未几贬爱州刺史遂良内忧祸恐死不能自明乃上表曰往者承干废岑文本刘洎奏东宫不可少旷宜遣濮王居之臣引义固争明日仗入先帝留无忌元龄绩及臣定策立陛下当受遗诏独臣与无忌二人在陛下方草土号恸臣即奏请即位大行柩前当时陛下手抱臣颈臣及无忌请即还京发哀大告内外宁谧臣力小任重动贻伊戚蝼蚁余齿乞陛下哀怜帝昏懦牵于武后讫不省岁余卒年六十三后二岁许敬宗李义府奏长孙无忌逆谋皆遂良驱煽乃削官爵二子彦甫彦冲流爱州杀之帝遗诏听其家北还神龙中复官爵德宗追赠太尉文宗时诏以遂良五世孙虔为临汝尉安南观察使高骈表遂良客窆爱州二男一孙祔咸通九年诏访其后护丧归葬阳翟云　　高季辅
按旧唐书本传季辅德州蓨人也祖表魏安德太守父衡隋万年令季辅少好学兼习武艺居母丧以孝闻兄元道仕隋为汲令武德初县人翻城从贼元道被害季辅率其党出斗竟擒杀其兄者斩之持首以祭墓甚为士友所称由是群盗多归附之众至数千寻与武陟人李厚德率众来降授陟州总管府户曹参军贞观初擢拜监察御史多所弹&#不避权要累转中书舍人时太宗数召近臣令指陈时政损益季辅上封事五条其略曰陛下平定九州富有四海德超邃古道高前烈时已平矣功已成矣然而刑典未措者何哉良由谋猷之臣不弘简易之政台阁之吏昧于经远之道执宪者以深刻为奉公当官者以侵下为益国未有坦平恕之怀副圣明之旨至如设官分职各有司存尚书八座责成斯在王者司契义属于兹伏愿随方训诱使各扬其职仍须擢温厚之人升清洁之吏敦朴素革浇浮先之以敬让示之以好恶使家识孝慈人知廉耻丑言过行见嗤于乡闾忘义私昵取摈于亲族杜其利欲之心载以清净之化自然家肥国富气和物阜礼节于是竞兴祸乱何由而作又曰窃见圣躬每存节俭而凡诸营缮工徒未息正丁正匠不供驱使和雇和市非无劳费人主所欲何事不成犹愿爱其财而勿殚惜其力而勿竭今畿内数州实惟邦本地狭人稠耕种不博菽粟虽贱储蓄未多特宜优矜令得休息强本弱枝自古常事关河之外徭役全少帝京三辅差科非一江南河北弥复优闲须为差等均其劳逸又曰今公主之室封邑足以给资用勋贵之家俸禄足以供器服乃戚戚于俭约汲汲于华侈放息出举追求什一公侯尚且求利黎庶岂觉其非锥刀必竞实由于此有黩朝风谓宜惩革又曰仕以应务代耕外官卑品犹未得禄既离乡家理必贫匮但妻子之恋贤达其犹累怀饥寒之切夷惠罕全其行为政之道期于易从若不恤其匮乏唯欲责其清勤凡在末品中庸者多止恐巡察岁去輶轩继轨不能肃其侵渔何以求其政术今户口渐殷仓廪已实斟量给禄使得养亲然后督以严科责其报效则庶官毕力物议斯允又曰窃见密王元晓等俱是懿亲陛下友爱之怀义高古昔分以车服委以藩维须依礼仪以副瞻望比见帝子拜诸叔诸叔亦答拜王爵既同家人有礼岂合如此颠倒昭穆伏愿一垂训诫永循彝则书奏太宗称善十七年授太子右庶子又上疏切谏时政得失特赐锺乳一剂曰进药石之言故以药石相报十八年加银青光禄大夫兼吏部侍郎凡所铨叙时称允当太宗尝赐金背镜一面以表其清焉二十二年迁中书令兼检校吏部尚书监修国史赐爵蓨县公永徽二年授光禄大夫行侍中兼太子少保以风疾废于家乃召其兄虢州刺史季通为宗正少卿视其疾又屡降中使观其进食问其增损寻卒年五十八帝为之举哀废朝三日赠开府仪同三司荆州都督谥曰宪　　崔仁师按旧唐书本传仁师定州安喜人武德初应制举授管州录事参军五年侍中陈叔达荐仁师才堪史职进拜右武卫录事参军预修梁魏等史贞观初再迁殿中侍御史时青州有逆谋事发州县追捕反党俘囚满狱诏仁师按覆其事仁师至州悉去杻械仍与饮食汤沐以宽慰之唯坐其魁首十余人余皆原免及奏报诏使将往决之大理少卿孙伏伽谓仁师曰此狱徒侣极众而足下雪免者多人皆好生谁肯让死今既临命恐未甘心深为足下忧也仁师曰尝闻理狱之体必务仁恕故称杀人刖足亦皆有礼岂有求身之安知枉不为申理若以一介暗短但易得十囚之命亦所愿也伏伽惭而退及&#使至青州更讯诸囚咸曰崔公仁恕事无枉滥请伏罪皆无异辞仁师后为度支郎中尝奏支度财物数千言手不执本太宗怪之令黄门侍郎杜正伦赍本仁师对唱一无差殊太宗大奇之时校书郎王元度注尚书毛诗毁孔郑旧义上表请废旧注行己所注者诏礼部集诸儒详议元度口辩诸博士不能诘之郎中许敬宗请付秘阁藏其书河间王孝恭特请与孔郑并行仁师以元度穿凿不经乃条其不合大义驳奏请罢之诏竟依仁师议元度遂废十六年迁给事中时刑部以贼盗律反逆缘坐兄弟没官为轻请改从死奏请八座详议右仆射高士廉吏部尚书侯君集兵部尚书李绩等议请从重民部尚书唐俭礼部尚书江夏王道宗工部尚书杜楚客等议请依旧不改时议者以汉及魏晋谋反皆夷三族咸欲依士廉等议仁师独驳曰自羲农以降爰及唐虞或设言而人不犯或画象而下知禁三代之盛泣辜解网父子兄弟罪不相及咸臻至理俱为称首及其世乱狱讼滋烦周之季年不胜其弊烈火原于子产峭涧起于安于韩季申商争持急刻参夷相坐始于此也秦用其法遂至土崩汉高之务宽大未为尽善文帝之存仁厚仍多凉德遂使新垣族灭信越葅醢见讥良史谓之过刑魏&#王隋有损有益凝脂犹密秋荼尚烦皇上爰发至仁念兹刑宪酌前王之令典探往代之嘉猷革弊蠲苛可大可久仍降纶綍颁之九区故得断狱数简手足有措刑清化洽未有不安忽以暴秦酷法为隆周中典乖恻隐之情反惟行之令进退参详未见其可且父子天属昆季同气诛其父子足累其心此而不顾何爱兄弟既欲改法请更审量竟从仁师驳议后仁师密奏请立魏王为太子忤旨转为鸿胪少卿迁民部侍郎征辽之役诏太常卿韦挺知海运仁师为副仁师又别知河南水运仁师以水路险远恐远州所输不时至海遂便宜从事递发近海租赋以充转输及韦挺以壅滞失期除名为民仁师以运夫逃走不奏坐免官既不得志遂作体命赋以畅其情辞多不载太宗还至中山起为中书舍人寻兼检校刑部侍郎太宗幸翠微宫仁师上清暑赋以讽太宗称善赐帛五十段二十二年迁中书侍郎参知机务时仁师甚承恩遇中书令褚遂良颇忌嫉之会有伏阁上诉者仁师不奏太宗以仁师罔上遂配龚州会赦还永徽初起授简州刺史寻卒年六十余神龙初以子挹为国子祭酒恩例赠同州刺史挹子湜　　于志宁
按旧唐书本传志宁雍州高陵人周太师燕文公谨之曾孙也父宣道隋内史舍人志宁大业末为冠氏县长时山东群盗起乃弃官归乡里高祖将入关率群从于长春宫迎接高祖以其有名于时甚加礼遇授银青光禄大夫太宗为渭北道行军元帅召补记室与殷开山等参赞军谋及太宗为秦王天策上将志宁累授天策府从事中郎每侍从征伐兼文学馆学士贞观三年累迁中书侍郎太宗命贵臣内殿宴怪不见志宁或奏曰&#召三品已上志宁非三品所以不来太宗特令预宴即加授散骑常侍行太子左庶子累封黎阳县公时议者欲立七庙以凉武昭王为始祖房元龄等皆以为然志宁独建议以为武昭远祖非王业所因不可为始祖太宗又以功臣为代袭刺史志宁以今古事殊恐非久安之道上疏争之皆从志宁所议太宗因谓志宁曰古者太子既生士负之即置辅弼昔成王幼小周召为师傅日闻正道习以成性今皇太子既幼少卿当辅之以正道无使邪僻开其心勉之无怠当称所委官赏可不次而得也志宁以承干数亏礼度志在匡救撰谏苑二十卷讽之太宗大悦赐黄金十斤绢三百匹十四年兼太子詹事明年以母忧解寻起复本官屡表请终丧礼太宗遣中书侍郎岑文本就宅敦喻曰忠孝不并我儿须人辅弼卿宜抑割不可徇以私情志宁遂起就职时皇太子承干尝以盛农之时营造曲室累月不止所为多不法志宁上书谏曰臣闻克俭节用实弘道之源崇侈恣情乃败德之本是以凌云概日戎人于是致讥峻守雕墙夏书以之作诫昔赵盾匡晋吕望师周或劝之以节财或谏之以厚敛莫不尽忠以佐国竭诚以奉君欲茂实播于无穷英声被乎物听咸着简策以为美谈今所居东宫隋时营建睹之者尚讥其侈见之者犹叹其华何容此中更有修造财帛日费土木不停穷斤斧之工极磨砻之妙且丁匠官奴入内比者曾无仗监此等或兄犯国章或弟罹王法往来御苑出入禁闱钳凿缘其身槌杵在其手监门本防非虑宿卫以备不虞直长既自不知千牛又复不见爪牙在外厮役在内所司何以自安臣下岂容无惧又郑卫之乐古谓淫声昔朝歌之乡回车者墨翟夹谷之会挥剑者孔丘先圣既以为非通贤将以为失顷闻宫内屡有鼓声大乐伎儿入便不出闻之者股栗言之者心战往年口&#伏请重寻圣旨殷勤明诫恳切在于殿下不可不思至于微臣不得无惧臣自驱驰宫阙已积岁年犬马尚解识恩木石犹能知感所有管见敢不尽言如鉴以丹诚则臣有生路若责其&#旨则臣是罪人但悦意取容臧孙方之疾疹犯颜逆耳春秋比之药石伏望停工匠之作罢久役之人绝郑卫之音斥群小之辈则三善允备万国作贞矣承干不纳承干又令阉官多在左右志宁上书谏曰臣闻尧称稽古功着于搜扬舜曰聪明绩彰于去恶然开元立极布政辨方莫不旌贲英贤驱除不肖理乱之本咸在于兹况阉宦之徒体非全气更番阶闼左右宫闱托亲近以立威权假出纳以为祸福昔易牙被任变起齐邦张让执钧乱生汉室伊戾为诈宋国受其殃赵高作奸秦氏锺其弊加以弘石用事京贾则连首受诛王曹掌权何窦则踵武被戮遂使缙绅重足宰司屏气然顺其情者则荣逮幼冲迕其意者则灾及襁褓爰暨高齐都邺亦弊阉官邓长颙位至侍中陈德信爵隆开府外干朝政内预宴私宗枝藉其吹歔重臣仰其鼻息罪积山岳靡挂于刑书功无涓尘已勒于锺鼎富逾金&#财甚铜山是以家起怨嗟人怀愤叹骨鲠之士语不见听謇谔之臣言必被斥齐都颠覆职此之由向使任谅直之臣退佞给之士据赵魏之地拥漳滏之兵修德行仁养政施化何区区周室而敢窥觎者焉然杜渐防萌古人所以远祸以大喻小先哲于焉取则伏惟殿下道茂重离德光守器宪章古始祖述前修欲使休誉远闻英声遐畅臣窃见寺人一色未识上心或轻忽高班陵轹贵仕便是品命失序纲纪不立取笑通方之人见讥有识之士然典内职掌唯在门外通传给使主司但缘阶闼供奉今乃往来合内出入宫中行路之人咸以为怪伏望狎近君子屏黜小人上副圣心下允众望承干览书甚不悦承干尝驱使司驭等不许分番又私引突厥达哥支入宫内志宁上书谏曰臣闻上天盖高日月以光其德明君至圣辅佐以赞其功是以周诵升储见匡毛毕汉盈居震取资黄绮姬旦抗法于伯禽贾生陈事于文帝莫不殷勤于端士恳切于正人昔邓禹名臣方居审谕之任疏受宿望始除辅导之官历代贤君莫不丁宁于太子者良以地膺上嗣位处副君善则率土沾其恩恶则海内罹其祸近闻仆寺司驭爰及驾士兽医始自春初迄兹夏晚常居内役不放分番或家有尊亲阙于温凊或室有幼弱绝于抚养春则废其垦耕夏又妨其播植事乖存爱恐致怨嗟且突厥达哥支等人面兽心岂得以礼教期不可以仁信待心则未识于忠孝言则莫辩其是非近之有损于英声昵之无益于盛德引之入合人皆惊骇岂臣愚识独用不安臣下为殿下之股肱殿下为臣下之君父君父以存抚为务股肱以匡救为心是以苦口之药以奉身逆耳之言以安位古人树诽谤之木以求己悬敢谏之鼓以思身过由是从谏之主鼎祚克昌愎谏之君洪业隳坠承干大怒阴遣刺客张师政纥干承基就杀之二人潜入其第见志宁寝处苫庐竟不忍而止及承干败后推鞫具知其事太宗谓志宁曰知公数有谏事无所隐深加勉劳右庶子令狐德棻等以无谏书皆从贬责及高宗为皇太子复授志宁太子左庶子未几迁侍中永徽元年加光禄大夫进封燕国公二年监修国史时洛阳人李弘泰坐诬告太尉长孙无忌诏令不待时而斩决志宁上疏谏曰伏惟陛下情笃功臣恩隆右戚以无忌横遭诬告事并是虚欲戮告人以明赏罚一以绝诬告之路二以慰勋戚之心又以所犯是真无忌便有破家之罪今告为妄弘唯及身以罪较量明非恶逆若欲依律合待秋分今时属阳和万物生育而特行刑罚此谓伤春窃案左传声子曰赏以春夏刑以秋冬顺天时也又礼记月令曰孟春之月无杀孩虫省囹圄去桎梏无肆掠止狱讼又汉书董仲舒曰王者欲有所为宜求其端于天道天道之大者在阴阳阳为德阴为刑刑主杀而德主生阳常居大夏而以生育养长为事阴常居大冬而积于空虚不用之处以此见天之任德不任刑也伏惟陛下纂圣升祚继明御极追连胥之绝轨蹈轩顼之良欲使举动顺于天时刑罚依于律令阴阳为之式序景宿于是靡差风雨不愆雩禜辍祀方今太簇统律青阳应期当生长之辰施肃杀之令伏愿蹔回圣虑察古人言傥蒙垂纳则生灵幸甚疏奏帝从之是时衡山公主欲出降长孙氏议者以时既公除合行吉礼志宁上疏曰臣闻明君驭历当俟献替之臣圣主握图必资盐梅之佐所以尧询四岳景化洽于区中舜任五臣懿德被于无外左有记言之史右立记事之官大小咸书善恶俱载着惩劝于简牍垂褒贬于人伦为万古之范围作千龄之龟镜伏见衡山公主出降欲就今秋成礼窃按礼记云女十五而笄二十而嫁有故二十三而嫁郑元云有故谓遭丧也固知须终三年春秋云鲁庄公如齐纳币杜预云母丧未再&#而图婚二传不讥失礼明故也此则史策具载是非历然断在圣情不待问于臣下其有议者云准制公除之后须并从吉此汉文创制其仪为天下百姓至于公主服是斩缞纵使服随例除无宜情随例改心丧之内方复成婚非唯违于礼经亦是人情不可伏惟陛下嗣膺宝位统临万方理宜继美羲轩齐芳汤禹弘奖仁孝之日敦崇名教之秋此事行之苦难犹须抑而守礼况行之甚易何容废而受讥此理有识之所共知非假愚臣之说也伏愿遵高宗之令轨略孝文之权制国家于法无亏公主情礼得毕于是诏公主待三年服阕然后成礼其年拜尚书左仆射同中书门下三品三年以本官兼太子少师显庆元年迁太子太傅尝与右仆射张行成中书令高季辅俱蒙赐地志宁奏曰臣居关右代袭箕裘周魏以来基址不坠行成等新营庄宅尚少田园于臣有余乞申私让帝嘉其意乃分赐行成及季辅四年表请致仕听解尚书左仆射拜太子太师仍同中书门下三品高宗之将废王庶人也长孙无忌褚遂良执正不从而李绩许敬宗密申劝请志宁独无言以持两端及许敬宗推鞫长孙无忌诏狱因诬构志宁党附无忌坐是免职寻降授荣州刺史麟德元年累转华州刺史年老请致仕许之二年卒于家年七十八赠幽州都督谥曰定上元三年追复其左光禄大夫太子太师志宁雅爱宾客接引忘倦后进文笔之士无不影附然亦不能有所荐达议者以此少之前后预撰格式律令五经义疏及修礼修史等功赏赐不可胜计有集二十卷　　张行成
按唐书本传行成字德立定州义丰人少师事刘炫炫谓门人曰行成体局方正廊庙才也隋大业末察孝廉为谒者台散从员外郎后为王世充度支尚书世充平以隋资补谷熟尉家贫代计吏集京师擢制举乙科改陈仓尉高祖谓吏部侍郎张锐曰今选吏岂无才用特达者朕将用之锐言行成调富平主簿有能名召补殿中侍御史纠劾严正太宗以为能谓房元龄曰古今用人未尝不因介绍若行成者朕自举之无先容也尝侍宴帝语山东及关中人意有同异行成曰天子四海为家不容以东西为限是示人以隘矣帝称善赐名马一钱十万衣一称自是有大政事令与议焉累迁给事中帝尝谓群臣朕为人主兼行将相事岂不是夺公等名舜禹汤武得稷伊吕而四海安汉高祖有萧曹韩彭而天下宁兹事朕皆兼之行成退上疏曰有隋失道天下沸腾陛下拨乱反正拯人涂炭何周汉君臣所能比数虽然盛德含光规模宏远左右文武诚无将相材奚用大庭广众与之量校损万乘之尊与臣下争功哉帝嘉纳之转刑部侍郎太子少詹事太子驻定州监国谓曰吾乃送公衣锦还乡邪令有司祠其先墓行成荐里人魏唐卿崔宝权马龙驹张君诏等皆以学行闻太子召见以其老不可任以事厚赐遣之太子使行成诣行在帝见悦甚赐劳尤渥还为河南巡察大使称旨检校尚书左丞是岁帝幸灵州诏皇太子从行成谏曰皇太子宜留监国对百寮日决庶务既为京师重且示四方盛德帝以为忠迁侍中兼刑部尚书高宗即位封北平县公监修国史时晋州地震不息帝问之对曰天阳也君象地阴也臣象君宜动臣宜静今静者顾动恐女谒用事人臣阴谋又诸王公主参承起居或伺间隙宜明设防闲且晋陛下本封应不虚发伏愿深思以杜未萌帝然之诏五品以上极言得失俄拜尚书左仆射太子少傅永徽四年自三月不雨至五月行成惧以老乞身制答曰古者策免乖罪己之义此在朕寡德非宰相咎乃赐宫女黄金器敕勿复辞行成固请帝曰公朕之旧奈何舍朕去邪泫然流涕行成惶恐不得已复视事未几卒于尚书省舍年六十七诏九品以上就第哭比敛三遣使赐内衣服尚宫宿其家护视赠开府仪同三司并州都督祭以少牢谥曰定弘道元年诏配享高宗庙庭　　崔敦礼按旧唐书本传敦礼雍州咸阳人隋礼部尚书仲方孙其先本居博陵世为山东着姓魏末徙关中敦礼本名元礼高祖改名焉颇涉文史重节义尝慕苏子卿之为人武德中拜通事舍人九年太宗使敦礼往幽州召庐江王瑗瑗举兵反执敦礼问京师之事敦礼竟无异词太宗闻而壮之迁左卫郎将赐以良马及黄金杂物贞观元年擢拜中书舍人迁兵部侍郎频使突厥累转灵州都督二十年征为兵部尚书又奉诏安抚回纥铁勒部落时延陀寇边敦礼与英国公李绩击破之又有瀚海都督回纥吐迷度为其下所杀诏敦礼往就部落绥辑之因立其嗣子而还敦礼深识蕃情凡所奏请事多允会永徽四年代高季辅为侍中累封固安县公仍修国史六年加光禄大夫代柳奭为中书令寻又兼检校太子詹事敦礼以老疾屡陈乞请退显庆元年拜太子少师仍同中书门下三品&#召其子定襄都督府司马余庆使侍其疾寻卒年六十余高宗举哀于东云龙门赐东园秘器赠开府仪同三司并州大都督陪葬昭陵赙绢布八百段米粟八百硕谥曰昭子余庆官至兵部尚书敦礼孙贞慎神龙初为兵部侍郎　　来济
按唐书本传济扬州江都人父护儿隋左翊卫大将军宇文化及难阖门死之济幼得免转侧流离而笃志为文章善议论晓畅时务擢进士贞观中累迁通事舍人太子承干败太宗问侍臣何以处之莫敢对济曰陛下上不失为慈父太子得尽天年则善帝纳之除考功员外郎十八年初置太子司议郎高其选而以济为之兼崇贤馆直学士迁中书舍人永徽二年拜中书侍郎兼弘文馆学士监修国史俄同中书门下三品封南阳县男迁中书令检校吏部尚书帝将以武氏为后济谏曰王者立后以承宗庙母天下宜择礼义名家幽闲令淑者副四海之望称神祗之意故文王兴姒关雎之化蒙被百姓其福如彼成帝纵欲以婢为后皇统中微其祸如此惟陛下详察初武氏被宠帝特号宸妃济与韩瑗谏妃有常员今别立号不可武氏已立不自安后更谩言济等忠鲠恐前经执奏辄怀反仄请加赏慰而实衔之帝示济及瑗济等益惧显庆初兼太子宾客进爵为侯帝尝从容问驭下所宜济曰昔齐桓公出游见老人命之食曰请遗天下食遗之衣曰请遗天下衣公曰吾府库有限安得而给老人曰春不夺农时即有食夏不夺蚕工即有衣由是言之省徭役驭下之宜也于时山东役丁岁别数万人又议取佣以偿雇纷然烦扰故济对及之二年兼詹事寻坐褚遂良事贬台州刺史久之徙庭州龙朔二年突厥入寇济总兵拒之谓其众曰吾尝挂刑罔蒙赦死今当以身塞责遂不介胄而驰贼没焉年五十三赠楚州刺史给灵&#还乡初济与高智周郝处俊孙处约客宣城石仲览家仲览衍于财有器识待四人甚厚私相与言志处俊曰愿宰天下济及智周亦然处约曰宰相或不可冀愿为通事舍人足矣后济领吏部处约始以瀛州书佐入调济遽注曰如志遂以处约为通事舍人后皆至公辅云济异母兄恒上元中为黄门侍郎同中书门下三品父本骁将而恒济俱以学行称相次知政事时虞世南子昶无才术历将作少匠工部侍郎主工作许敬宗曰护儿儿作相世南男作匠文武岂有种耶　　韩瑗按唐书本传瑗字伯玉京兆三原人父仲良武德初与定律令建言周律其属三千秦汉后约为五百依古则繁请崇宽简以示惟新于是采开皇律宜于时者定之终刑部尚书秦州都督府长史颍川县公瑗少负节行博学晓吏事贞观中以兵部侍郎袭爵永徽三年迁黄门侍郎俄同中书门下三品监修国史进侍中兼太子宾客王后之废瑗雪泣言曰皇后乃陛下在藩时先帝所娶今无罪辄废非社稷计不纳明日复谏曰王者立后配天地象日月匹夫匹妇尚知所择况天子乎诗云赫赫宗周姒灭之臣读至此常辍卷太息不图本朝亲见此祸宗庙其不血食乎帝大怒诏引出褚遂良贬潭州都督明年瑗上言遂良受先帝顾托一德无二向日论事至诚恳切讵肯令陛下后尧舜而尘史册哉遭厚谤丑言损陛下之明折志士之锐况被迁以来再离寒暑其责塞矣愿宽无辜以顺众心帝曰遂良之情朕知之矣其悖戾好犯上朕责之讵有过邪瑗曰遂良社稷臣苍蝇点白傅致有罪昔微子既去殷以亡张华不死晋不及乱陛下富有四海安于清泰忽驱逐旧臣遂不省察乎帝愈不听瑗忧愤自表归田里不报显庆二年许敬宗李义府奏瑗以桂州授遂良桂用武地倚之谋不轨于是贬振州刺史逾年卒年五十四长孙无忌死义府等复奏瑗与通谋遣使即杀之既至瑗已死发棺验视及还追削官爵籍其家子孙谪广州官奴神龙初武后遗诏复官爵自瑗与遂良相继死内外以言为讳将二十年帝造奉天宫御史李善感始上疏极言时人喜之谓为凤鸣朝阳　　杜正伦
按唐书本传正伦相州洹水人隋世重举秀才天下不十人而正伦一门三秀才皆高第为世歆美调武骑尉太宗素知名表直秦王府文学馆贞观元年魏征荐其才擢兵部员外郎帝劳曰朕举贤者非朕独私以能益百姓也我于宗娅故人苟无能终不得任卿宜思有以称吾举者俄迁给事中知起居注帝尝曰朕坐朝不敢多言必待有利于民乃出诸口正伦曰臣职左史陛下一言失非止损百姓且笔之书千载累德帝悦赐彩二百进累中书侍郎与韦挺虞世南姚思廉论事称旨帝为设宴具召四人者谓曰我闻神龙可扰以驯然颔有逆鳞婴者死人君亦有之卿属遂犯吾鳞裨阙失朕岂虑危亡哉思卿至意故举酒以相乐也各赐帛有差太子监国诏正伦行左庶子兼崇贤馆学士帝谓正伦吾儿幼未有就德我常物物戒之今当监国不得朝夕见故辍卿于朝以佐太子慎之勖之它日又言朕年十八犹在人间情伪无不尝及即位处置有失必待谏乃释然悟况太子生深宫不及知邪且人主不可自骄今若诏天下敢谏者死将无复发言矣故朕孜孜延进直言卿其以是晓太子冀裨益之擢中书侍郎封南阳县侯仍兼太子左庶子出入两宫典机密以办治称后太子稍失道帝语正伦太子数私小人卿可审喻之教而不徙其语我来故正伦显谏无所避太子不从辄道帝语督切太子即表闻帝责曰何漏泄我语对曰开示不入故以陛下语怖之冀当反善帝怒出为谷州刺史再贬交州都督太子废坐受金带流欢州久之授郢石二州刺史显庆元年擢黄门侍郎兼崇贤馆学士进同中书门下三品又兼度支尚书仍知政事迁中书令封襄阳县公初正伦已通贵李义府官尚微及同执政不能下中书侍郎李友益义府也挽附正伦同摭义府衅缺义府使人告正伦友益交通罔上有异计高宗恶之出正伦为横州刺史流友益峰州正伦卒于贬正伦与城南诸杜昭穆素远求同谱不许衔之诸杜所居号杜固世传其地有壮气故世衣冠正伦既执政建言凿杜固通水以利人既凿川流如血阅十日止自是南杜稍不振正伦工属文尝与中书舍人董思恭夜直论文章思恭归谓人曰与杜公评文今日觉吾文顿进无子以兄子志静为嗣从子求仁从孙咸皆显名　　卢承庆
按旧唐书本传承庆幽州范阳人隋武阳太守思道孙父赤松大业末为河东令与高祖有旧闻义师至霍邑弃县迎接拜行台兵部郎中武德中累转率更令封范阳郡公寻卒承庆美风仪博学有才干少袭父爵贞观初为秦州都督府户曹参军因奏河西军事太宗奇其明辨擢拜考功员外郎累迁民部侍郎太宗尝问历代户口多少之数承庆叙夏殷以后迄于周隋皆有依据太宗嗟赏久之寻令兼检校兵部侍郎仍知五品选事承庆辞曰选事职在尚书臣今掌之便是越局太宗不许曰朕今信卿卿何不自信也俄历雍州别驾尚书左丞永徽初为褚遂良所构出为益州大都督府长史遂良俄又求索承庆在雍州旧事奏之由是左迁简州司马岁余转洪州长史会高宗将幸汝州之温汤擢承庆为汝州刺史入为光禄卿显庆四年代杜正伦为度支尚书仍同中书门下三品寻坐度支失所出为润州刺史再迁雍州长史加银青光禄大夫总章二年代李干佑为刑部尚书以年老请致仕许之仍加金紫光禄大夫三年病卒年七十六临终诫其子曰死生至理亦犹朝之有暮吾终敛以常服晦朔常馔不用牲牢坟高可认不须广大事办即葬不须卜择墓中器物瓷漆而已有棺无椁务在简要碑志但记官号年代不须广事文饰赠幽州都督谥曰定弟承业亦有学识贞观末官至雍州长史检校尚书左丞兄弟相次居此任时人荣之　　李安期
按旧唐书李百药传百药子安期幼聪辩七岁解属文百药大业末出为桂州司马行至太湖遇逆贼将加白刃安期跪泣请代父命贼哀而释之贞观初累转符玺郎预修晋书成除主客员外郎永徽中迁中书舍人又与李义府等于武德殿内修书再转黄门侍郎龙朔中为司列少常伯参知军国有事太山诏安期为朝觐坛碑文安期前后三为选部颇为当时所称时高宗屡引侍臣责以不进贤良众皆莫对独安期进曰臣闻圣帝明王莫不劳于求贤逸于任使设使尧舜苦己&#瘠不能用贤终亦王化不行自夏殷已来历国数十皆委贤良以共致理且十室之邑必有忠信况今天下至广非无英彦但比来公卿有所荐引即遭嚣谤以为朋党沉屈者未申而在位者已损所以人思苟免竞为缄默若陛下虚己招纳务于搜访不忌亲雠唯能是用谗毁亦既不入谁敢不竭忠诚此皆事由陛下非臣等所能致也高宗深然其言俄检校东台侍郎同东西台三品出为荆州大都督府长史咸亨初卒自德林至安期三世皆掌制诰安期孙羲仲又为中书舍人　　刘祥道
按唐书本传祥道字同寿魏州观城人父林甫武德时为内史舍人典机密以才称与萧瑀等撰定律令着律议万余言历中书吏部二侍郎赐爵乐平县男唐沿隋制十一月选集至春停日薄事丛有司不及研谛林甫建请四时听选随到辄拟于是官无滞人始天下初定州府及诏使以赤牒授官至是罢悉集吏部调至万员林甫随才铨录咸以为宜论者方隋高孝基祥道少袭爵历御史中丞显庆中迁吏部黄门侍郎知选事既世职刀厘补敝阙上疏陈六事一曰今取士多且滥入流岁千四百多也杂色入流未始铨汰滥也故共务者善人少恶人多臣谓应杂色进者切责有司试判为四等第一付吏部二付兵部三付主爵四付司勋若坐负当责虽经赦仍配三司不者还本贯则官不杂矣二曰内外官一品至九品万三千四百六十五员大抵三十而仕六十而退取其中数不三十年存者略尽若岁入流五百人则三十年自相充补况三十年外在官犹多不虑其少今入流岁千四百其倍两之又停选六七千人复年别新加其类寖广殆非经久之制古者为官择人不闻取人多而官少也三曰永徽以来在官者或以善政擢论事者或以单言进而庠序诸生未闻甄异是奖劝之道未周也四曰唐有天下四十年未有举秀才者请自六品以下至草野审加访无令赫赫之辰斯学遂绝五曰唐虞三载考绩黜陟幽明二汉用人亦久其职今任官率四考罢官知秩满则怀去就民知迁徙则苟且以去就之官临苟且之民欲移风振俗乌可得乎请四考进阶八考听选以息迎新送故之弊六曰三省都事主事王书比选补皆取流外有刀笔者虽欲参用士流率以俦类为耻前后相沿遂成故事且掖省崇峻王言秘密尚书政本人物所归专责曹史理有未尽宜稍革之以清其选会中书令杜正伦亦言入流者众为官人敝乃诏与祥道参议而执政惮改作又以勋戚子进取无他门遂格稍迁司刑太常伯每覆大狱必歔欷累叹奏决日为再不食诏巡察关内道多振冤滞兼沛王府长史麟德元年拜右相祥道性审谨居宰相忧畏不自堪数陈老病丐解坐与上官仪善罢为司礼太常伯高宗封泰山有司请太常卿亚献光禄卿终献祥道建言三代六卿重故得佐祠汉魏以来权归台省九卿为常伯属官今封岱大礼不以八座用九卿无乃徇古名忘实事乎帝可其议以司徒徐王元礼亚献祥道终献礼成进爵广平郡公干封元年以金紫光禄大夫致仕卒年七十一赠幽州都督谥曰宣　　窦德元
按唐书窦威传威从孙德元隋大业中起家国学生祖照尚周文帝义阳公主封巨鹿郡公父彦袭爵终隋西平太守兄德明师事陈留王孝逸通知文史汉王谅反遣将綦良攻黎州德明年十八募士五千号令严整倍道击贼破之以功擢累齐王府属坐事免高祖兵叩长安而宗室孝基神符道宗及窦诞赵慈景等并系狱隋将卫文升阴世师欲杀之德明谏曰罪不在此杀之无伤于彼祗取怨焉不如纵之乃止长安平谒高祖终不自言时称长者拜考功郎中从秦王击王世充封显武男历常爱二州刺史卒德元始为高祖丞相府干牛历太宗时不甚显高宗以旧臣自殿中少监为御史大夫岁中迁司元太常伯时帝又以源直心为奉常正卿刘祥道为司刑太常伯上官仪为西台侍极郝处俊为太子左中护凡十余人皆帝自择以示宰相李绩等皆顿首谢麟德初进检校左相勤职约己天子尝临朝咨其清素加以赐赉居位数年赞图封禅事与李绩皆为使帝次濮阳问古谓帝丘德元不能对许敬宗具道其然帝称善敬宗自矜于人德元知不为忤众服其量礼成进爵二级以弟德远未及爵愿分封诏可故德元封巨鹿男德远乐安男德元迎时取合未尝有过然无它补益卒年六十九赠光禄大夫幽州都督谥曰恭　　刘仁轨按唐书本传仁轨字正则汴州尉氏人少贫贱好学值乱不能安业每动止画地书空寓所习卒以通博闻武德初河南道安抚大使任上疏有所论奏仁轨见其&#为窜定数言惊异赤牒补息州参军转陈仓尉部人折冲都尉鲁宁者豪纵犯法县莫敢屈仁轨约不再犯而宁暴横自如仁轨榜杀之州以闻太宗曰尉而杀吾折冲可乎召诘让仁轨对曰宁辱臣臣故杀之帝以为刚正更擢咸阳丞贞观十四年校猎同州时秋敛未讫仁轨谏曰今兹澍泽沾足百谷炽茂收纔十二常日赘调已有所妨又供猎事缮桥治道役虽简省犹不损数万少延一旬使场圃毕劳陛下六飞徐驱公私交泰玺书褒纳拜新安令累迁给事中为李义府所恶出为青州刺史显庆五年伐辽义府欲斥以罪使督漕而船果覆没坐免官白衣随军初苏定方既平百济留郎将刘仁愿守其城左卫中郎将王文度为熊津都督抚纳残党文度死百济故将福信及浮屠道琛迎故王子扶余丰立之引兵围仁愿诏仁轨检校带方州刺史统文度之众并发新罗兵为援仁轨将兵严整转斗陷阵所向无前信等释仁愿围退保任存城既而福信杀道琛并其众招还叛亡势张甚仁轨与仁愿合则解甲休士时定方伐高丽围平壤不克高宗诏仁轨拔军就新罗与金法敏议去留计将士咸欲还仁轨曰春秋之义大夫出疆有可以安社稷便国家者得专之今天子欲灭高丽先诛百济留兵镇守制其心腹虽孽竖跳梁士力未完宜厉兵粟马乘无备击不意百下百全战胜之日开张形势腾檄济师声援接虏亡矣今平壤不胜熊津又拔则百济之烬复炎高丽之灭无期吾等虽入新罗正似坐客有不如志悔可得邪扶余丰猜贰表合内携势不支久宜坚守伺变以图之不可轻动众从其议乃请益兵时贼守真岘城仁轨夜督新罗兵薄城扳堞比明入之遂通新罗饷道而丰果袭杀福信遣使至高丽倭丐援会诏遣右威卫将军孙仁师率军浮海而至士气振于是诸将议所向或曰加林城水陆之冲盍先击之仁轨曰兵法避实击虚加林险而固攻则伤士守则旷日周留城贼巢穴群凶聚焉若克之诸城自下于是仁师仁愿及法敏帅陆军以进仁轨与杜爽扶余隆繇熊津白江会之遇倭人白江口四战皆克焚四百艘海水为丹扶余丰脱身走获其宝剑伪王子扶余忠胜忠志等率其众与倭人降独酋帅迟受信据任存城未下始定方破百济酋领沙咤相如黑齿常之啸亡散据险以应福信至是皆降仁轨以赤心示之俾取任存自效即给铠仗粮糒仁师曰百济野心难信若受甲济粟资寇便也仁轨曰吾观相如常之忠而谋因机立功尚何疑二人讫拔其城迟受信委妻子奔高丽百济余党悉平仁师等振旅还诏留仁轨统兵镇守百济再被乱僵尸如莽仁轨始命瘗埋吊祭焉葺复户版署官吏开道路营聚落复防堰赈贫贷乏劝课耕种为立官社民皆安其所遂营屯田以经略高丽仁愿至京师帝劳曰若本武将军中奏请皆有文理何道而然对曰仁轨之辞非臣所能帝叹赏之超进仁轨六阶真拜带方州刺史赐第一区厚赉妻子玺书褒勉先是贞观永徽中士战殁者皆诏使吊祭或以赠官推授子弟显庆后讨伐恩赏殆绝及破百济平壤有功者皆不甄叙州县购募不愿行身壮家富者以财参逐率得避免所募皆儜劣寒惫无斗志仁轨具论其弊请加慰赉以鼓士心又表用扶余隆使绥定余众帝乃以隆为熊津都督时刘仁愿为卑列道总管诏率兵度海使代旧屯与仁轨俱还仁轨曰上巡狩方岳又经略高丽方农时而吏与兵悉被代新至者未习万一蛮夷生变谁与捍之不如留旧兵毕获等级遣还仁轨当留未可去仁愿不可曰吾但知准诏耳仁轨曰不然苟利国家知无不为臣之节也因陈便宜愿留屯诏可由是以仁愿为不忠始仁轨任带方州谓人曰天将富贵此翁邪乃请所颁历及宗庙讳或问其故答曰当削平辽海颁示本朝正朔卒皆如言及封太山仁轨乃率新罗百济儋罗倭四国酋长赴会天子大悦擢为大司宪迁右相兼检校太子左中护累功封乐城县男总章元年为熊津道安抚大使兼江道总管副李绩讨高丽平之以疾辞位进金紫光禄大夫听致仕俄召为陇州刺史拜太子左庶子同中书门下三品监修国史咸亨五年为&#林道大总管东伐新罗仁轨率兵绝瓠芦河攻大镇七重城破之进爵为公子及兄子授上柱国者三人州党荣之号所居为乐城乡三柱里俄拜尚书左仆射兼太子宾客仍知政事吐蕃入寇命为洮河道行军镇守大使永隆二年加太子少傅数乞骸骨听解左仆射帝幸东都太子监国诏仁轨与裴炎薛元超留辅及太子赴东都又诏太孙重照留守仁轨副之武后临朝复拜左仆射太孙废仁轨专知留守事上疏辞疾因陈吕后禄产祸败事以规后后遣武承嗣赍玺书慰勉改文昌左相同凤阁鸾台三品卒年八十五诏百官赴哭册赠开府仪同三司并州大都督陪葬干陵赐其家实封三百户仁轨虽贵显不自矜踞接旧故如布衣时尝为御史袁异式所劾慢辱之胁使引决及拜大司宪异式尚在台不自安因醉以情自解仁轨持觞曰所不与公者有如此觞后既执政荐为司元大夫然官由州县至宰辅善致声誉得吏下欢心及镇洮河奏请机急多为中书令李敬元抑却仁轨乃表敬元为帅以代己果覆其众裴炎下狱仁轨方留守京师郎将姜嗣宗以使来因语炎事且曰炎异于常久矣仁轨曰使人知邪曰知及还表嗣宗知炎反状不告武后怒拉杀之子浚官太子舍人垂拱中为酷吏所杀中宗即位以仁轨有东宫旧再赠司空浚子晃开元中为给事中表请立碑追谥曰文献
　公辅部名臣列传二十一
　　唐三
　　赵仁本
按旧唐书本传仁本陕州河北人也贞观中累转殿中侍御史自义宁已来诏敕皆手自纂录临事皆暗记之甚为当时所伏会有敕差一御史远使同列递相辞托仁本越次请行言于治书侍御史马周曰食君之禄死君之事虽复跋涉艰险所不敢辞也及回事又称旨擢吏部员外郎干封中历迁东台侍郎同东西台三品寻转司列少常伯知政事如故时许敬宗为右相颇任权势仁本拒其请托遂为敬宗所构俄授尚书左丞罢知政事咸亨初卒官　　张文瓘
按唐书本传文瓘字稚圭贝州武城人隋大业末徙家魏州之昌乐幼孤事母兄以孝友闻贞观初第明经补并州参军时李绩为长史尝叹曰稚圭今之管萧吾所不及绩入朝文瓘与属僚二人皆饯绩赠二人以佩刀玉带而不及文瓘文瓘以疑请绩曰子无为嫌若某冘豫少决故赠以刀欲其果于断某放诞少检故赠以带俾其守约束若子才无施不可焉用赠因极推引再迁水部员外郎时兄文琮为户部侍郎于制兄弟不并台阁出为云阳令累授东西台舍人参知政事干封二年迁东台侍郎同东西台三品遂与绩同为宰相俄知左史事时高宗造蓬莱上阳合璧等宫复征讨四夷京师养厩马万匹帑廥寝虚文瓘谏曰王者养民逸则富以康劳则怨以叛秦汉广事四夷造宫室至二世土崩武帝末年户口减半夫制治于未乱保邦于未危人罔常怀怀于有仁臣愿抚之无使劳而生怨隋监未远不可不察帝善其言赐缯锦百段为减&#马数千改黄门侍郎兼太子右庶子又兼大理卿不旬日断疑狱四百抵罪者无怨言尝有小疾囚相与斋祷愿亟视事时以执法平恕方戴胄后拜侍中兼太子宾客诸囚闻其迁皆垂泣其得人心如此性严正未尝回容诸司奏议悉心&#驳故帝委之或时移疾他宰相奏事帝必问与文瓘议未若不者曰往共筹之或曰已议即皆报可新罗叛帝将出兵讨之时文瓘病卧家自力请见曰吐蕃盗边兵屯境未解新罗复叛议者欲出师二虏俱事臣恐人不堪弊请息兵修德以怀异俗诏可初同列以堂馔丰余欲少损文瓘曰此天子所以重枢务待贤才也吾等若不任职当自引避不宜节减以自取名众乃止卒年七十三赠幽州都督谥曰懿以尝事孝敬皇帝诏陪葬恭陵四子潜为魏州刺史沛同州刺史洽卫尉卿涉殿中监父子皆至三品时谓万石张家韦温诛涉为乱兵所杀　　李敬元
按唐书本传敬元亳州谯人该览群籍尤善于礼高宗在东宫马周荐其材召入崇贤馆侍读假中秘书读之为人峻整然造请不惮寒暑许敬宗颇荐延之历西台舍人弘文馆学士迁右肃机检校太子右中护拜西台侍郎同东西台三品兼检校司列少常伯时员外郎张仁袆有敏才敬元委以曹事仁袆为造姓历状式铨簿钳键周密病心大劳死敬元因其法衡综有序自永徽后选员寖多惟敬元居职有能称性强记虽官万员遇诸道未尝忘姓氏有来诉者口谕书判参舛及殿累本末无少缪天下伏其明杭州参军徐太元哀其僚张惠以赃抵罪而惠母老乃诣狱自言与惠偕受薄其罪惠得不死太元坐免官十年敬元廉知之擢为郑州司功参军后至秘书少监申王师以德行闻其鉴拔率若此咸亨二年转中书侍郎又改吏部兼太子右庶子同中书门下三品监修国史进吏部尚书居选部久人多附向凡三娶皆山东旧族又与赵李氏合谱故台省要职多族属&#家高宗知之不能善也仪凤元年拜中书令封赵国公刘仁轨西讨吐蕃有所建请敬元数持异由是有隙因奏河西镇守非敬元不可敬元辞以非将帅才且仁轨逞憾故强臣以不能帝厌之因曰仁轨若须朕朕且行卿安得辞乃拜洮河道大总管兼镇抚大使检校鄯州都督统兵十八万代仁轨与吐蕃将论钦陵战青海使刘审礼为先锋鏖虏敬元按军自如审礼战殁尚首鼠不进乃顿承风岭又阻沟淖莫能前贼屯高压其营偏将黑齿常之率死士夜击贼敬元始得至鄯州又战湟川遂大败数称疾求罢归许之既入见不引谢即还府视事帝察实不病贬衡州刺史久之迁扬州长史卒官赠兖州都督谥曰文宪撰次礼论及它书数十百篇二子思冲守一思冲神龙初历工部侍郎左羽林军将军从节愍太子诛武三思见杀籍其家守一郫令孙绅别有传敬元弟元素为武德令刺史李文暕横调民黄金造常满尊以献官属无敢谏元素固争文暕为少损更以私财助之延载初繇文昌左丞迁凤阁侍郎同凤阁鸾台平章事为武懿宗所构与綦连耀等同诛神龙中追洗其辜　　乐彦玮
按旧唐书本传彦玮雍州长安人显庆中为给事中时故侍中刘洎之子诣阙上言洎贞观末为褚遂良所谮枉死称冤请雪中书侍郎李义府又左右之高宗以问近臣众希义府之旨皆言其枉彦玮独进曰刘洎大臣举措须合轨度人主暂有不豫岂得即拟负国先朝所责未是不惬且国君无过举若雪洎之罪岂可谓先帝用刑不当乎帝然其言遂寝其事彦玮寻丁忧起为唐州刺史及入辞高宗记其言直复拜东台舍人累迁西台侍郎同东西台三品干封元年代刘仁轨为大司宪官名复旧改为御史大夫上元三年卒赠秦州都督永昌年以子思晦贵重赠扬州大都督思晦则天时官至鸾台侍郎兼检校天官尚书同凤阁鸾台三品为酷吏所杀　　戴至德
按唐书戴胄传胄无子以兄子至德为后至德干封中累迁西台侍郎同东西台三品阅十数年父子继为宰相世诧其荣高宗尝为飞白书赐侍臣赐至德曰泛洪源俟舟楫郝处俊曰飞九霄假六翮李敬元曰资启沃罄丹诚崔知悌曰仗忠节赞皇猷皆见意于辞云迁尚书右仆射时刘仁轨为左仆射人有所诉率优容之至德乃诘究本末理直者密为奏终不显私恩由是当时多称仁轨者号仁轨为解事仆射尝更日听讼有妪诣省至德收其牒妪乃复取曰初以为解事仆射今乃非至德笑还之人服其长者或以问至德答曰庆赏刑罚人主之柄为臣岂得与人主争也帝知叹美之仪凤四年卒诏百官哭其第赠开府仪同三司并州大都督谥曰恭　　郝处俊
按唐书本传处俊安州安陆人父相贵因隋乱与妇翁许绍据峡州归国拜滁州刺史封甑山县公处俊甫十岁而孤故吏归千缣赗之已能让不受及长好学嗜汉书崖略暗诵贞观中第进士解褐著作佐郎袭父爵兄弟友睦事诸舅谨甚再转滕王友耻为王府属弃官去久之召拜太子司议郎累迁吏部侍郎高丽叛诏李绩为浿江道大总管处俊副之师入虏境未阵贼遽至举军危骇处俊方据胡&#体胖安餐干糒不顾密畀料精锐击之虏却众壮其谋入拜东台侍郎时浮屠卢伽逸多治丹曰可以续年高宗欲遂饵之处俊谏曰修短固有命异方之剂安得轻服哉昔先帝诏浮屠那罗迩婆寐案其方书为秘剂取灵花怪石历岁乃能就先帝饵之俄而大渐上医不知所为群臣请显戮其人议者以为取笑夷狄故法不得行前鉴不远惟陛下深察帝纳其言第拜卢伽逸多为怀化大将军进处俊同东西台三品咸亨初幸东都皇太子监国诸宰相皆留而处俊独从帝尝曰王者无外何为守御而重门击柝庸待不虞耶我尝疑秦法为宽荆轲匹夫耳匕首窃发群臣皆荷戟侍莫敢拒岂非习慢使然处俊对曰此乃法急耳秦法辄升殿者夷三族人皆惧族安有敢拒邪魏曹操着令曰京城有变九卿各守其府后严才乱与徒数十人攻左掖门操登铜爵台望之无敢救者时王修为奉常闻变召车骑未至领官属步至宫门操曰彼来者必王修乎此由修察变识机故冒法赴难向若拘常则遂成祸矣故王者设法不可急亦不可慢诗曰不懈于位民之攸&#仁也式遏寇虐无俾作慝刑也书曰高明柔克沈潜刚克中道也帝曰善转中书侍郎监修国史初显庆中令狐德棻刘引之撰国史其后许敬宗复加绪次帝恨敬宗所纪失实更命宰相刊正且曰朕昔从幸未央宫辟仗既过有横刀伏草中者先帝敛辔却谓朕曰事发当死者数十人汝可命出之史臣惟叙此为实处俊曰先帝仁恩溥博类非一臣之弟处杰被择供奉时有三卫误拂御衣者惧甚先帝曰左右无御史我不汝罪帝曰此史臣应载处俊乃表左史李仁实欲删整伪辞会仁实死而止上元初帝观酺翔鸾阁时赤县与太常音技分东西朋帝诏雍王贤主东周王显主西因以角胜处俊曰礼所以示童子无诳者恐其欺诈之心生也二王春秋少意操未定乃分朋造党使相夸彼俳儿优子言辞无度争负胜相讥诮非所以导仁义示雍和也帝遽止叹曰处俊远识非众臣所逮迁中书令兼太子宾客检校兵部尚书帝多疾欲逊位武后处俊谏曰天子治阳道后治阴德然则帝与后犹日之与月阳之与阴各有所主不相夺也若失其序上&#见于天下降灾诸人昔魏文帝着令帝崩不许皇后临朝今陛下奈何欲身传位天后乎天下者高祖太宗之天下非陛下之天下正应谨守宗庙传之子孙不宜持国与人以丧厥家中书侍郎李义琰曰处俊言可从惟陛下不疑事遂沮又兼太子左庶子拜侍中罢为太子少保开耀元年卒年七十五赠开府仪同三司荆州大都督帝哀叹其忠举哀光顺门祭以少牢赙绢布八百段米粟八百石诏百官赴哭官庀葬事子北叟固辞未听裴炎为白帝曰处俊阽死诿臣曰生无益于国死无烦费凡诏赐愿一罢之帝闻恻然答其意止赙物而已处俊资约素土木形骸然临事敢言自秉政在帝前议论谆谆必傅经义凡所规献得大臣体武后虽忌之以其操履无玷不能害与舅许圉师同里俱宦达乡人田氏彭氏以高赀显故江淮间为语曰贵如郝许富如田彭　　薛元超
</div>
    <div class="pagination">
<a href="官常典公辅部_page10.html">上一页</a><span>...</span><a href="官常典公辅部_page6.html">6</a><a href="官常典公辅部_page7.html">7</a><a href="官常典公辅部_page8.html">8</a><a href="官常典公辅部_page9.html">9</a><a href="官常典公辅部_page10.html">10</a><span class="current-page">11</span><a href="官常典公辅部_page12.html">12</a><a href="官常典公辅部_page13.html">13</a><a href="官常典公辅部_page14.html">14</a><a href="官常典公辅部_page15.html">15</a><a href="官常典公辅部_page16.html">16</a><span>...</span><a href="官常典公辅部_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
