<!DOCTYPE html>
<html>
<head>
    <meta charset="UTF-8">
    <title>官常典宗藩部 - 第 12 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典宗藩部 - 第 12 页/共 57 页</h1>
    <div class="content">注
旧作同古
蒲察朮甲蒙古蒲速粘割奥屯斜卯准葛谙蛮独虎朮鲁磨辇益辇帖暖苏孛辇皆封彭城郡亲王母妻封一字王者旧封王妃为正从一品次室封王夫人承安二年敕王妃止封王夫人次室封孺人郡王母妻封郡王夫人国公母妻封国公夫人郡公母妻封郡公夫人郡侯母妻封郡君
注
承安二年更为郡侯夫人
主事四员分掌封勋之事　亲王府属官傅正四品掌师范辅导参议可否若亲王在外亦兼本京节镇同知府尉从四品本府长史从五品明昌三年改掌警严侍从兼总统本府之事司马从六品同检校门禁总统府事文学二人从七品掌赞导礼仪资广学问记室参军正八品掌表笺书启之事大定七年八月始置二十年不专除令文学兼之　提举卫绍王家属提举从六品同提举从七品旧为东海郡侯邑令丞　提举镐厉王家属提举同提举　提控巩国公家属提控同提控　正隆元年定制亲王金印方二寸重八十两&#钮一字王印方一寸七分半金镀银重四十两镀金二字诸郡王印方一寸六分半金镀银重三十两镀金三字国公无印太宗天会十三年熙宗即位封宗翰宗盘皆为王按金史熙宗本纪天会十三年正月庚午即皇帝位三月甲午以国论右勃极烈都元帅宗翰为太保领三省事封晋国王十一月以尚书令宋国王宗盘为太师按续文献通考宗翰本名粘没喝撒改子天会初封晋国王宗盘太宗子熙宗时封宋国王熙宗天会十五年封宗隽等五人皆为王
按金史熙宗本纪十五年七月丙戌封皇叔宗隽宗固叔祖晕皆为王丁亥汰兵兴滥爵十月乙卯以元帅左监军挞懒为左副元帅封鲁国王宗&#右副元帅封渖王天眷元年封宗强宗敏及太宗子斛鲁补等十五人皆为王进宗隽陈王始定封国制按金史熙宗本纪天眷元年十月丙寅封叔宗强为纪王宗敏邢王太宗子斛鲁补等十三人为王己巳始禁亲王以下佩刀入宫辛未定封国制癸酉以东京留守宗隽为尚书左丞相兼侍中封陈王天眷二年进封宗隽宗&#宗干王爵降封太宗诸子按金史熙宗本纪二年正月戊戌以左丞相宗隽为太保领三省事进封兖国王七月辛巳宋国王宗盘兖国王宗隽谋反伏诛丙戌以右副元帅宗&#为都元帅进封越国王丁亥以诛宗盘等诏中外甲午咸州详稳沂王晕坐与宗盘谋反伏诛辛丑以太傅领三省事宗干为太师领三省如故进封梁宋国王八月辛亥行台左丞相挞懒翼王鹘懒及活离胡土挞懒子干带乌达捕谋反伏诛九月戊寅朔降封太宗诸子皇统元年正月己巳封平章政事昂为漆水郡王按金史熙宗本纪云云皇统二年七月丁酉赐宗&#金券八月复太宗子胡卢为王十一月甲寅平章政事漆水郡王昂薨追封郓王按金史熙宗本纪云云
皇统六年春正月壬申封太祖诸孙为王乙未封偎喝为王按金史熙宗本纪云云　按废帝本纪天德二年十月辛未杀太皇太妃萧氏及其子任王偎喝　按世宗本纪帝讳雍本讳乌禄太祖孙睿宗子天辅七年癸卯岁生皇统间以宗室子例授光禄大夫封葛王贞元三年进封赵王正隆二年例降封郑国公进封卫国三年徙封曹国六年海陵南伐天下骚动十月丙午帝即皇帝位皇统九年海陵即位勖等二十人各进爵增秩按金史海陵本纪皇统九年十二月丁巳海陵弒熙宗自太师领三省事勖以下二十人进爵增秩各有差己未改皇统九年为天德元年废帝天德二年二月戊申朔封子元寿为崇王三年子崇王元寿薨按金史海陵本纪云云
正隆二年改定亲王以下封爵等第追降景宣皇帝为辽王按金史海陵本纪正隆二年二月癸卯改定亲王以下封爵等第命置局追取存亡诰身存者二品以上死者一品参酌削降公私文书但有王爵字者皆立限毁抹虽坟墓碑志并发而毁之四月戊戌追降景宣皇帝为辽王　按世纪景宣皇帝讳宗峻本讳绳果太祖第二子宗峻在诸子中最嫡太祖崩与兄宗干率宗室群臣立太宗天会二年薨熙宗即位追上尊谥曰景宣皇帝庙号徽宗改葬兴陵海陵弒立降熙宗为东昏王降帝为丰王世宗复尊熙宗庙谥尊帝为景宣皇帝子合剌常胜查剌合剌是为熙宗（按本　纪言追降辽王世纪言降丰王存疑）

正隆三年七月庚申封子广阳为滕王九月甲子滕王广阳薨按金史海陵本纪云云
世宗大定元年十一月乙酉封子实鲁剌为许王胡土瓦为楚王按金史世宗本纪云云　按世纪显宗光孝皇帝讳允恭本讳胡土瓦世宗第二子皇统六年丙寅岁生大定元年十一月世宗即位乙酉封楚王置官属二年四月己卯赐名允迪五月壬寅立为皇太子八年正月甲戌改赐名允恭二十五年六月庚申崩二十六年立子璟为皇太孙二十九年世宗崩太孙即位是为章宗五月甲午追谥体道弘仁英文睿德光孝皇帝庙号显宗大定二年四月辛未降废帝亮为海陵郡王
按金史世宗本纪云云
大定四年十一月己丑封子永功为郑王
按金史世宗本纪云云
大定七年闰月戊辰越王永中进封许王郑王永功封隋王永成封渖王按金史世宗本纪云云
是年
闰七月

大定九年以越王隋王二府兴造命毋得更役百姓按金史世宗本纪大定九年五月戊辰尚书省奏越王永中隋王永功二府有所兴造发役夫上曰朕见宫中竹有枯瘁者欲令更植恐劳人而止二王府各有引从人力又奴婢甚多何得更役百姓尔等但以例为请海陵横役无度可尽为例耶自今在都浮役久为例者仍旧余并官给佣直重者奏闻大定十一年封子永升永蹈永济皆为王又进封永中等六人王爵按金史世宗本纪十一年正月丁丑封子永升为徐王永蹈为滕王永济为薛王十二月辛酉进封越王永中赵王隋王永功曹王渖王永成豳王徐王永升虞王滕王永蹈徐王薛王永济滕王乙丑赵王永中曹王永功俱授猛安仍命永功亲治事以习为政按卫绍王本纪王讳永济小字兴胜更讳允济章宗时避显宗讳诏改允为永世宗第七子母曰元妃李氏大定十一年封薛王是岁进封滕王十七年授世袭猛安二十九年世宗崩章宗即位进封潞王明昌二年进封韩王承安二年改封卫王初章宗诛郑王永蹈赵王允中久颇悔之七年下诏追复旧封仍赐谥而永蹈无后乃以卫王子按陈为郑王后赐卫王诏曰朕念郑王自弃天常以干国宪&#瘗旷野忽诸不祀历岁既久深用怆然亲亲之情有怀难置已诏追复旧爵改葬如仪稽考古礼以卿之子按陈为郑王后谨其祭祀卿其悉之八年十一月自武定军入朝时章宗已感嗽疾卫王且辞行而章宗意留之章宗初年雅爱诸王置王傅府尉官以傅导德义及永中永蹈之诛由是疏忌宗室遂以王傅府尉检制王家苛问严密门户出入皆有籍而卫王乃永蹈母弟柔弱鲜智能故章宗爱之既无继嗣而诸叔兄弟多在章宗皆不肯立惟欲立卫王故于辞行留之无何章宗崩匡等传遗诏立卫王卫王固让乃承诏即皇帝位至宁元年八月壬辰胡沙虎自称监国都元帅癸巳逼上出宫以素车载至故邸以武卫军二百人锢守之使宦者李思中害上于邸九月甲辰宣宗即位丁未诣邸临奠伏哭尽哀敕以礼改葬胡沙虎请废为庶人诏百官议于朝堂议者二百余人太子少傅奥屯忠孝侍读学士蒲察思忠请从废黜户部尚书武都拾遗田庭芳等三十人请降为王侯太子太保张行简请用汉昌邑王晋海西公故事侍御史完颜讹出等十人请降复王封胡沙虎固执前议宣宗不得已乃降封东海郡侯贞佑四年诏追复卫王谥曰绍大定十二年谕诸王府长史劝导诸王为善荆王文以赃罪夺爵按金史世宗本纪十二年二月壬寅上召诸王府长史谕之曰朕选汝等正欲劝导诸王使之为善如诸王所为有所未善当力陈之尚或不从则具某日行某事以奏若阿意不言朕惟罪汝四月乙丑大名尹荆王文以赃罪夺王爵降德州防御使十月丙辰以德州防御使文赀产赐其兄之子咬住且谕其母文之罪汝等皆当连坐念宋王有大功于国故置不问仍以家产赐汝子大定十七年九月辛丑封子永德为薛王
按金史世宗本纪云云
大定十八年十二月庚戌封孙吾都补温国公麻达葛金源郡王承庆道国公按吾都补宣宗本纪作吾
睹补各从音所近后仿此

按金史世宗本纪云云　按章宗本纪帝讳璟小字麻达葛显宗嫡子也大定八年秋七月生于麻达葛山以其山名之十八年封金源郡王二十五年十二月进封原王二十六年四月诏赐名璟五月谓宰臣曰朕所以置原王于近辅者欲令亲见朝廷议论习知政事之体故也十一月诏立为皇太孙二十八年十二月乙亥世宗不豫诏摄政丁亥受摄政之宝二十九年春正月癸巳世宗崩即皇帝位　按宣宗本纪帝讳珣本名吾睹补显宗长子大定三年癸未岁生世宗养于宫中十八年封温国公二十六年赐今名二十九年进封丰王承安元年进封翼王泰和五年改赐名从嘉八年进封邢王又封升王至宁元年八月卫绍王被弒即皇帝位大定二十五年十二月戊午以皇孙金源郡王麻达葛判大兴尹进封原王按金史世宗本纪云云
大定二十九年章宗即位封兄珣等四人弟从宪与玠二人为王进封永中等七人王爵又诏给亲王到任钱按金史章宗本纪二十九年春正月癸巳即皇帝位闰月庚申朔封兄珣为丰王琮郓王瀛王从彝沂王弟从宪寿王玠温王丙子进封赵王永中汉王曹王永功冀王豳王永成吴王虞王永升隋王徐王永蹈卫王滕王永济潞王薛王永德渖王六月己丑朔诏有司请亲王到任各给钱二十万是年
闰七月

章宗明昌元年定诸王出猎之禁
按金史章宗本纪明昌元年春正月丁巳制诸王任外路者许游猎五日过此禁之仍令戒约人从毋扰民二月丙申遣诸王凡出猎毋越本境明昌二年敕亲王家毋许僧尼道士出入设王傅府尉官敕改国号同代名者因改封诸王又令亲王所领有军者令佐贰总押之按金史章宗本纪二年春二月壬辰敕亲王及三品官之家毋许僧尼道士出入丙午初设王傅府尉官三月癸亥敕有司国号犯汉辽唐宋等名不得封臣下有司议以辽为恒宋为汴秦为镐晋为并汉为益梁为邵齐为彭殷为谯唐为绛吴为鄂蜀为夔陈为宛隋为泾虞为泽制可四月甲午改封永中为并王永功为鲁王永成兖王永升曹王永蹈郑王永济韩王永德豳王八月己亥谕有司自今亲王所领如有军处令佐贰总押军事明昌三年谕诸王傅尉辅导赞助贵得中正毋务苛细按金史章宗本纪三年秋七月己亥上谓宰臣曰闻诸王傅尉多苛细举动拘防亦非朕意是职之设本欲辅导诸王使归之正得其大体而已平章政事清臣曰请以圣意遍行之曰已谕之矣冬十月癸亥遣谕诸王府傅尉曰朕分命诸王出镇盖欲政事之暇安便优逸有以自适耳然虑其举措之间或违于理所以分置傅尉使劝导弥缝不入于过失而已若公余游宴不至过度亦复何害今闻尔等或用意太过凡王门细碎之事无妨公道者一一干与赞助之道岂当如是宜各思职分事举其中无失礼体仍就谕诸王使知朕意明昌四年诛郑王永蹈以财产分赐诸王增置王府司马按金史章宗本纪四年十二月戊戌定武军节度使郑王永蹈以谋反伏诛己亥谕有司以郑王财产分赐诸王甲辰诸王府增置司马一人明昌六年封襄为任国公镐王永中有罪赐死按金史章宗本纪六年夏四月庚辰以枢密使襄为尚书右丞相封任国公五月乙未判平阳府事镐王永中以罪赐死并及二子六月丙辰右谏议大夫贾守谦右拾遗仆散讹可坐镐王永中事奏对不实削官二阶罢之承安元年九月辛巳以右丞相襄为左丞相监修国史封常山郡王按金史章宗本纪云云
承安二年亲王宣敕始用女直字封皇子为寿王诏奖谕豫王称皇叔不名按金史章宗本纪承安二年夏四月癸酉亲王宣敕始用女直字五月己丑皇子生六月乙卯封皇子为寿王冬十月丁亥皇子寿王薨十二月庚寅豫王永成进马八十匹赐诏奖谕称皇叔豫王而不名承安四年封宗浩崇国公从宪进封瀛王按金史章宗本纪四年春三月丁酉同判大睦亲府事宗浩为枢密使封崇国公夏四月壬午英王从宪进封瀛王泰和二年封皇子为葛王
按金史章宗本纪泰和二年八月丁酉皇子生九月癸亥以皇子生亲谢南北郊庚午封皇子为葛王十二月癸酉以皇子晬日放僧道戒牒三千三年五月辛卯皇子葛王薨泰和七年诏追复永中永蹈王爵封完颜匡为定国公按金史章宗本纪七年春二月丁巴诏追复永中永蹈王爵秋九月甲申以左副元帅完颜匡为平章政事兼左副元帅定国公按续文献通考匡世祖九世孙章宗时以拒宋功封定国公卫绍王时封申王卫绍王大安元年二月壬辰封皇子六人为王十二月进封兄永功为谯王按金史卫绍王本纪云云
宣宗贞佑元年封皇子守礼守纯为王降故卫王为东海郡侯按金史宣宗本纪至宁元年八月卫绍王被弒甲辰即皇帝位九月丁未临奠于卫绍王第辛亥封皇子守礼为遂王守纯为濮王壬子改元贞佑庚申泽王胡沙虎议废故卫王为庶人上曰朕徐思之以谕卿等闰月丙戌诏降故卫王为东海郡侯是年
闰九月
按
哀宗本纪哀宗讳守绪初讳守礼又讳宁甲速宣宗第三子承安三年八月二十三日生于翼邸泰和中授金紫光禄大夫宣宗登极进封遂王贞佑初庄献太子守忠薨立皇孙铿为皇太孙寻又薨四年正月己卯立守礼为皇太子四月甲午用太子少保张行信言更赐名守绪元光二年十二月辛卯即皇帝位贞佑二年封承晖定国公迁卫绍镐厉王家属于郑州赐卫绍王家属既禀按金史宣宗本纪二年夏五月癸酉承晖加金紫光禄大夫封定国公辛巳诏迁卫绍镐厉王家属于郑州冬十一月辛未诏赐卫绍王家属既禀按续文献通考承晖昂之孙本名福兴宣宗时拜平章政事兼都元帅封邹国公迁汴后封定国公守中都尽节死追封广平郡王贞佑三年令司属护治巩国公按春第诏求广平郡王承晖之后按金史宣宗本纪三年秋九月辛未命司属令和尚等护治巩国公按春第上谓宰臣曰按春所为不慎或至犯法舍之则理所不容治之则失亲亲之道但当设官以防之耳按春寻以不法谪博州防御使冬十月甲辰诏求广平郡王承晖之后得其犹子历亭县丞永怀以为器物直长兴定元年春正月丙申皇子平章政事濮王守纯授世袭东平府路三屯猛安按金史宣宗本纪云云
兴定三年春闰月庚子皇子平章政事濮王守纯进封英王按金史宣宗本纪云云
是年
闰三月

兴定四年冬十一月戊戌诏复卫绍王王爵
按金史宣宗本纪云云
哀宗天兴元年封讹可为曹王以铁券虎符信牌御衣赐越王按金史哀宗本纪天兴元年春三月丁亥大元军平中京甲午大元遣使自郑州来谕降庚子封荆王子讹可为曹王议以为质密国公以曹王幼请代行上慰遣之不听其代秋闰月戊申朔遣使以铁券一虎符六大信牌十织金龙文御衣赐越王是年
闰九月

　　元
元制班爵八等封王以印章为轻重又为备置僚属而分地岁赐恩礼最渥按元史百官志爵八等王正一品郡王从一品国公正二品郡公从二品郡侯正三品郡侯从三品郡伯正四品郡伯从四品县子正五品县男从五品　诸王傅官宽彻不花太子至齐王位下凡四十五王每位下各设王傅傅尉司马三员傅尉惟宽彻不花也不干斡罗温三王有之自此以下皆称府尉别于王傅之下司马之上而三员并设又多寡不同或少至一员或多至三员者齐王则又独设王傅一员　内史府秩正二品内史九员正二品中尉六员正三品司马四员正四品谘议二员从五品记室二员从六品照磨兼管勾承发架阁库从八品掾史八人译史四人知印通事各二人宣使五人典吏二人至元二十九年封晋王于太祖四斡耳朵之地改王傅为内史秩从二置官十四员延佑五年升正二品给印分司京师并分置官属　延庆司秩正三品掌王府祈禳之事使三员正三品同知二员正四品典簿一员从七品令史二人译史知印通事各一人奏差二人至元二十七年置　断事官秩正三品理王府词讼之事断事官一十六员正三品经历知事各一员令史三人　典军司秩从七品掌控鹤百二十有六人典军二员副使二员大德四年置　按宗室世系表自昔帝王之兴莫不众建子弟以蕃王室所以崇本支隆国势也观其属籍有图玉牒有纪大统小宗秩乎不紊盖亦慎矣然以唐室之盛自元宗后诸王不出阁而史已失其世次况后世乎元之宗系藏之金匮石室者甚秘外廷莫能知也其在史官固特其概而考诸简牍又未必尽得其详则因其所可知而阙其所不知亦史氏法也　按诸王表昔周封列国七十而同姓者五十三人汉申丹书之信而外戚侯者恩寖广矣诗曰大邦维屏大宗维翰其此之谓乎元兴宗室驸马通称诸王岁赐之颁分地之入所以尽夫展亲之义者亦优且渥然初制简朴位号无称惟视印章为轻重厥后遂有国邑之名而赐印之等犹前日也　按食货志自昔帝王于其宗族姻戚必致其厚者所以明亲亲之义也元之为制其又厚之至者欤凡诸王及后妃公主皆有食采分地其路府州县得荐其私人以为监秩禄受命如王官而不得以岁月通选调其赋则五户出丝一斤不得私征之皆输诸有司之府视所当得之数而给与之其岁赐则银币各有差始定于太宗之时而增于宪宗之日及世祖平江南又各益以民户时科差未定每户折支中统钞五钱至成宗复加至二贯其亲亲之义若此诚可谓厚之至矣至于勋臣亦然又所以大报功也按续文献通考元制封一字王者金印兽钮两字王者金印螭钮次有金印驼钮金镀银印驼钮金镀银印龟钮有止用银印龟钮等级不同如此又同姓有无国邑而称王者但曰宗王不详录世祖中统元年给塔察儿封邑岁赋
按元史世祖本纪中统元年秋七月丙子诏中书省给诸王塔察儿益都平州封邑岁赋金帛并以诸王白虎袭剌门所属民户人匠岁赋给之中统二年夏六月丙申禁诸王擅遣使招民及征私钱冬十二月庚寅诏封皇子真金为燕王按元史世祖本纪云云　按裕宗传帝讳真金世祖嫡子也母昭睿顺圣皇后弘吉烈氏中统三年封燕王守中书令十年二月立为皇太子仍兼中书令判枢密院事太子在中书日久中外归心于是世祖春秋高江南行台监察御史言事者请禅位于太子太子闻之惧台臣寝其奏不敢遽闻而小人以台臣隐匿乘间发之世祖怒甚太子益惧未几遂薨寿四十有三成宗即位追谥曰文惠明孝皇帝庙号裕宗祔于太庙中统三年赐广宁王等印禁诸王恃势扰民以燕王守中书令按元史世祖本纪三年春正月癸未赐广宁王瓜都驼钮金镀银印及诸王合必赤行军印二月丙午命诸王合必赤总督诸军四月戊申赐诸王也相哥金印庚戌赐诸王合必赤金银海青符各二冬十月庚申禁诸王使臣师旅敢有恃势扰民者所在执以闻十二月甲寅封皇子真金为燕王守中书令　按诸王表瓜都中统三年封广宁王移相哥无国邑名俱金印螭钮至元元年给赐也速不花及玉龙荅失印释阿里不哥等罪命燕王署敕设诸王僚属及说书官按元史世祖本纪至元元年秋七月庚寅给诸王也速不花印壬辰赐诸王玉龙荅失印仍以先朝猎户赐之庚子阿里不哥自昔木土之败不复能军至是与诸王玉龙荅失阿速带昔里给其所谋臣不鲁花忽察秃满阿里察脱忽思等来归诏诸王皆太祖之裔并释不问其谋臣不鲁花等皆伏诛秋八月庚戌命燕王署敕诸王设僚属及说书官　按宗室世系表睿宗皇帝十一子七阿里不哥大王宪宗皇帝五子二阿速互大王三玉龙荅失大王四河平王昔里吉　按诸王表也速不花玉龙荅失金印驼钮至元二年赐河间王印诏并只必帖木儿所设管民官属分四亲王南京属州按元史世祖本纪二年春二月戊申赐亲王兀鲁带河间王印给所部米千石甲子诏并诸王只必帖木儿所设管民官属闰月丁卯分四亲王南京属州郑州隶合丹钧州隶明里睢州隶孛罗赤蔡州隶海都他属县复还朝廷　按诸王表兀古带至元二年封河间王赐金印驼钮是年
闰五月

至元三年夏六月丁卯封皇子南木合为北平王以印给之按元史世祖本纪云云　按诸王表南木罕至元三年封北平王金印螭钮至元四年封皇子忽哥赤为云南王镇大理等处按元史世祖本纪四年秋八月丁丑封皇子忽哥赤为云南王赐驼钮金镀银印九月庚戌遣云南王忽哥赤镇大理鄯阐茶罕章赤秃哥儿金齿等处诏抚谕吏民至元五年诛济南王保和封习怯吉为河平王按元史世祖本纪五年夏六月辛巳朔济南王保和以妖言惑众谋作乱敕诛首恶五人余勿论己酉封诸王习怯吉为河平王赐驼钮金印　按宗室世系表宪宗皇帝五子四河平王昔里吉至元六年冬十月庚子赐诸王奥鲁赤驼钮金镀银印按元史世祖本纪云云　按诸王表奥鲁赤封西平王至元七年定诸王遣使取索须以文移赐拜答寒符印以伯忽儿为札鲁忽赤之长按元史世祖本纪七年夏五月丙辰尚书省臣言诸王遣使取索诸物及铺马等事自今&#以文移毋得口传教令从之秋七月乙卯赐诸王拜答寒印及海青金符二冬十二月辛酉以诸王伯忽儿为札鲁忽赤之长　按诸王表拜答寒大王至元七年赐金镀银印驼钮至元八年北平王建幕庭于和林北野
按元史世祖本纪二十一年春三月丁巳皇子北平王南木合至自北边王以至元八年建幕庭于和林北野里麻里之地留七年至是始归至元九年封皇子忙哥剌为安西王赐秃鲁符印及只必帖木儿新城名永昌府允阔阔出以分地三州自为一路之请按元史世祖本纪九年春正月庚辰赐南平王秃鲁银印及金银符各五秋八月己亥诸王阔阔出请以分地宁海登莱三州自为一路与他王比岁赋惟入宁海无输益都诏从之冬十月丙戌朔封皇子忙哥剌为安西王赐京兆为分地驻兵六盘山遣使持诏谕扮卜忻都国十一月壬戌诸王只必帖木儿筑新城成赐名永昌府　按诸王表南平王银印龟钮至元十年诏安西王益封秦王别赐金印按元史世祖本纪不载　按诸王表忙哥剌至元十年诏安西王益封秦王别赐金印其府在长安者为安西在六盘者为开成皆听为宫邸　秦王金印兽钮至元十二年春正月己亥敕追诸王海都八剌金银符三十四按元史世祖本纪云云
至元十三年赐瓜都都鲁孛罗三王印
按元史世祖本纪十三年春三月庚寅赐郡王瓜都银印夏四月丁卯赐诸王都鲁金印秋七月甲寅赐诸王孛罗印　按诸王表瓜都中统二年封广宁王至元十三年赐金印螭钮至元十七年赐别乞帖木儿及忽哥赤印
按元史世祖本纪十七年夏五月庚申赐诸王别乞帖木儿银印冬十月丙子赐云南王忽哥赤印　按诸王表别乞帖木儿银印龟钮忽哥赤金印驼钮至元十九年改封北平王为北安王按元史世祖本纪不载　按诸王表那木罕至元三年封北平王十九年改封北安王至元二十年春正月辛酉赐诸王出伯印
按元史世祖本纪云云　按诸王表出伯大王银印龟钮至元二十一年封牙忽都为镇远王赐印&#赐北安镇南二王印按元史世祖本纪二十一年夏闰五月癸巳赐北安王螭钮金印六月封皇子脱欢为镇南王赐涂金银印驻鄂州秋七月己卯赐皇子北安王印　按诸王表脱欢至元二十一年封镇南王金印螭钮牙忽都至元二十一年封镇远王金镀银印龟钮至元二十二年令汴梁以南至江以亲王镇之赐皇子爱牙赤印按元史世祖本纪二十二年夏五月甲申立汴梁宣慰司依安西王故事汴梁以南至江以亲王镇之冬十一月庚午赐皇子爱牙赤银印至元二十三年春三月癸巳以临江路为北安王分邑按元史世祖本纪云云
至元二十四年设北安安西总管相傅僚属收安西王相印及秦王印易胜纳合儿王宝为济南王印按元史世祖本纪二十四年春二月壬子设都总管府以总皇子北安王民匠斡端大小财赋冬十月戊寅桑哥言北安王王相府无印而安西王相独有印实非事例乞收之诸王胜纳合儿印文曰皇侄贵宗之宝宝非人臣所宜用因其分地改为济南王印为宜皆从之十一月丁酉桑哥言先是皇子忙哥剌封安西王统河西土番四川诸处置王相府后封秦王绾二金印今嗣王阿难荅仍袭安西王印弟按摊不花别用秦王印其下复以王傅印行一藩而二王恐于制非宜诏以阿难荅嗣为安西王仍置王傅而上秦王印按摊不花所署王傅罢之十二月甲子皇子北安王置王傅凡军需及本位诸事&#以王傅领之丁卯从安西王阿难荅请设本位诸匠都总管府按诸王表也只里至元二十四年封济南王金印驼钮按续文献通考按只吉互烈祖第三子哈赤温之子至元二十四年封济南王按济南王三名互见而
封年皆同存之以备参考

至元二十五年春二月丙寅赐云南王涂金驼印按元史世祖本纪云云至元二十六年冬十二月丁亥封皇子阔阔出为宁远王按元史世祖本纪云云　按诸王表阔阔出封宁远王金镀银印龟钮至元二十七年赐镇远靖远二王涂金银印敕王傅得听治诸王分地之民置也只里王傅封皇孙甘麻剌为梁王赐金印出镇云南按元史世祖本纪二十七年春正月己未赐镇远王牙忽都靖远王合带涂金银印各一夏五月癸亥敕诸王分地之民有讼王傅与所置监郡同治无监郡者王傅听之庚午复置诸王也只里王傅秩正四品冬十月壬申封皇孙甘麻剌为梁王赐金印出镇云南　按诸王表甘麻剌至元二十七年封梁王金印兽钮至元二十八年春正月癸卯给诸王爱牙赤印二月辛卯封诸王铁木儿不花为肃远王赐之印按元史世祖本纪云云　按诸王表帖木儿不花至元二十八年封肃远王金镀银印龟钮至元二十九年皇孙甘麻剌进封晋王
按元史世祖本纪二十九年冬十二月庚寅中书省臣言皇孙晋王甘麻剌昔镇云南给梁王印今进封晋王请给晋王印北安王府尉也里古带司马荒兀&#为晋王中尉仍命不只答鲁带狄琮&#为司马按诸王表甘麻剌至元二十九年由梁王改封晋王出镇大斡耳朵金印兽钮至元三十年晋王立内史府以梁王印赐松山出镇云南给安西王断事官印&#置王傅四人按元史世祖本纪三十年夏四月己亥皇孙晋王位立内史府秋七月己未诏皇曾孙松山出镇云南以皇孙梁王印赐之八月戊戌给安西王断事官印冬十二月丙午以铁赤脱脱木儿咬住拜延四人&#安西王傅至元三十一年成宗即位立晋王内史府诏诸王有有罪者不得辄自决遣按元史成宗本纪三十一年夏四月帝即皇帝位六月壬辰立晋王内史府秋七月甲戌札鲁花赤言诸王之下有罪者不闻于朝辄自决遣诏禁治之成宗元贞元年冬十二月丁卯禁诸上辄召有司官吏按元史成宗本纪云云
元贞二年立安西王相府诏诸王毋擅罪官吏招民户户居上都大都隆兴者与民均纳供需赐完泽印定诸王明会赐与额数按元史成宗本纪元贞元年春二月丙子朔安西王相铁赤等请复立王相府不许令陕西省臣给其所需仍以廉访司没入赃罚钞与之二年春正月丙戌安西王傅铁赤脱铁木而等复请立王相府帝曰去岁阿难荅已尝面陈朕以世祖定制谕之今复奏请岂欲以四川京兆悉为彼有耶赋税军站皆朝廷所司今始从汝请置王相府惟行王傅事乙未诏诸王非奉旨毋罪官吏夏五月甲申禁诸王招户庚寅诏诸王户居上都大都隆兴者与民均纳供需秋七月辛未赐诸王完泽印冬十二月癸卯定诸王朝会赐与太祖位金千两银七万五千两世祖位金各五百两银二万五千两余各有差大德元年封铁木而不花为镇西武靖王增晋王屯田户内史尚乘卿各一员禁诸王夺民田按元史成宗本纪大德元年春三月丁丑封诸王铁木而不花为镇西武靖王赐驼钮印秋七月癸未增晋王所部屯田户冬十一月戊子增晋王内史一员尚乘寺卿一员十二月戊戌诸王也只里部忽剌带于济南商河县侵扰居民蹂践禾稼帝命诘之走归其部帝曰彼宗戚也有是理耶其令也只里罪之禁诸王驸马并权豪毋夺民田其献田者有刑大德二年禁诸王受人呈献田地擅招民户及从者假控鹤佩带扰民按元史成宗本纪二年春正月壬辰禁诸王公主驸马受诸人呈献公私田地及擅招民户者二月乙酉禁诸王从者假控鹤佩带扰民大德三年封药木忽而为定远王命中书省诸王所需非奉旨勿给并戒饬诸王擅置官府按元史成宗本纪三年春正月庚寅封药木忽而为定远王赐金印命中书省自今后妃诸王所需非奉旨勿给各位擅置官府紊乱选法者戒饬之　按诸王表药木忽儿大德三年封定远王金镀银印龟钮大德六年以也孙铁木儿嗣晋王增诸王出伯军按元史成宗本纪六年春正月乙巳晋王甘麻剌薨命封其王印及内史府印二月癸酉增诸王出伯军三千人人备马三匹官给其直　按泰定帝本纪帝讳也孙铁木儿显宗甘麻剌之长子裕宗之嫡孙也初世祖以第四子那木罕为北安王镇北边北安王薨显宗以长孙封晋王代之至元十三年十月二十九日帝生于晋邸大德六年晋王薨帝袭封晋王仍镇北边至治三年八月癸亥英宗南还驻跸南坡是夕遇弒于幄殿诸王按梯不花及也先铁木儿奉皇帝&#绶北迎帝于镇所癸巳即皇帝位于龙居河大德七年夏五月乙卯以昌童王五户丝分给诸王禁诸王毋辄杖州县官吏违者罪王府官按元史成宗本纪云云
大德八年诏诸王所分郡邑达鲁花赤惟用蒙古人封海山为怀宁王出伯为威武西宁王按元史成宗本纪八年春三月戊辰诏诸王驸马所分郡邑达鲁花赤惟用蒙古人三年依例迁代其汉人女直契丹名为蒙古者皆罢之给诸王出伯所部马万三千五百匹冬十月庚寅封皇侄海山为怀宁王赐金印仍割瑞州户六万五千隶之岁给五户丝直钞二千六百锭币帛各千匹十二月辛丑封诸王出伯为威武西宁王赐金印　按武宗本纪帝讳海山顺宗荅剌麻八剌之长子也成宗大德八年十月封帝怀宁王赐金印置王傅官食瑞州六万五千户十一年春成宗崩五月甲申皇帝即位于上都　按诸王表海山大德八年封怀宁王金印螭钮出伯大德八年封威武西宁王金印驼钮大德九年春二月丁酉封诸王完泽为卫安王定远王岳木忽儿为威定王&#赐金印秋七月壬戌复置怀宁王王府官按元史成宗本纪云云　按诸王表完泽大德九年封卫安王岳木忽儿大德九年由定远王徙封威定王金印驼钮大德十年春二月丙辰封孛罗为镇宁王锡以金印按元史成宗本纪云云　按诸王表孛罗大德九年封镇宁王金印驼钮大德十一年武宗即位封宁越齐济楚北宁六王治晋王邸舍以孛罗铁木儿领诸王事务按元史武宗本纪十一年五月甲申皇帝即位于上都六月己未封宁远王阔阔出为宁王赐金印秋七月癸亥朔封诸王秃剌为越王壬申以越州路为越王秃剌分地丁丑封诸王八不沙为齐王朵列纳为济王迭里哥儿不花为北宁王辛卯为晋王也孙铁木儿治邸舍冬十月癸卯以旧制诸王驸马事务皆内侍宰臣所领命中书右丞孛罗铁木儿领之十一月癸亥封诸王牙忽都为楚王赐金印置王傅　按诸王表大德十一年阔阔出由宁远王进封宁王牙忽都由镇远王进封楚王金印兽钮武宗至大元年封营定陇三王赐南木忽里及定陇二王金印按元史武宗本纪至大元年春正月己酉封诸王也先铁木儿为营王夏六月戊戌封药木忽儿为定王赐金印冬十一月乙丑赐诸王南木忽里金印十二月庚申封和郎撒为陇王赐金印　按诸王表药木忽尔至大元年由定远王进封定王和郎撒至大元年封陇王金印兽钮南木忽里无国邑名金印驼钮至大二年封也不干为襄宁王以老的镇云南赐云南王及宁肃王金印流孛兰奚于北鄙从军按元史武宗本纪二年春三月己丑梁王在云南有风疾以诸王老的代梁王镇云南赐金二百五十两银七百五十两从者币帛有差庚寅封诸王也不干为襄宁王丙寅赐云南王老的金印冬十一月甲申赐宁肃王脱脱金印丙午诸王孛兰奚以私怨杀人罪当死大宗正也可札鲁忽赤议孛兰奚贵为国族乞杖之流北鄙从军从之　按诸王表老的至大二年封云南王也速不干至大二年封襄宁王金印驼钮至大三年封卫兖二王叛王海都子察八儿来朝仍以分地五户丝为币帛赐之定王乞设王府官还世祖原赐晋王地土金银铜冶召镇南王赴阙按元史武宗本纪三年春三月庚寅尚书省臣言昔世祖有旨以叛王海都分地五户丝为币帛俟彼来降赐之藏二十余年今其子察八儿向慕德化归觐阙廷请以赐之帝曰世祖谋虑深远若是待诸王朝会颁赏既毕卿等备述其故然后与之使彼知愧夏五月甲申封诸王完者为卫王六月壬申以西北诸王察八儿等来朝告祀太庙秋七月庚寅定王药木忽儿乞如例设王府官六员从之冬十月丁卯封诸王木八剌子买住韩为兖王壬申晋王也孙铁木儿言世祖以张铁木儿所献地土金银铜冶赐臣后以成宗拘收诸王所占地土民户例输县官乞回赐从之仍赐钞三千锭赈其部贫民十一月戊子尚书省臣言昔世祖命皇子脱欢为镇南王居扬州今其子老章出入导卫僭窃上仪敕遣官诘问仍以所僭仪物来上从之十二月己未镇南王老章僭拟仪卫究问有验召老章赴阙至大四年仁宗即位封湘宁王赐湘宁王及济王印戒敕诸王恪恭乃职置湘宁王傅罢诸王断事官按元史仁宗本纪四年春三月庚寅即皇帝位于大明殿夏四月丁卯改封亲王迭里哥儿不花为湘宁王赐金印食湘乡州宁乡县六万五千户夏六月乙巳戒敕诸王恪恭乃职丙午置湘宁王迭里哥儿不花王傅冬十月辛卯罢诸王断事官十二月乙未赐济王朵列纳印　按诸王表朵列纳大德十一年封济王金印兽钮迭里哥儿不花至大二年徙封湘宁王金印螭钮仁宗皇庆元年改封济王为吴王制诸王设王傅官赐卫王晋王及世祖诸皇子封户罢诸王私第营缮&#禁其宣旨各路按元史仁宗本纪皇庆元年春正月戊午制诸王设王傅六员银印其次设官四员改封济王朵列纳为吴王赐卫王阿木哥庆元路定海县六万五千户二月丙子赐晋王也孙铁木儿南康路户六万五千世祖诸皇子也先铁木儿福州路福安县脱欢之子不荅失里福州路宁德县忽都鲁铁木儿之子泉州路南安县爱牙赤之子邵武路光泽县户&#一万三千六百有四食其岁赋三月丁酉罢诸王大臣私第营缮秋七月辛丑禁诸王径宣旨于各路皇庆二年秋九月戊申封脱欢为安定王赐金印冬十月己卯封不答灭里为安德王按元史仁宗本纪云云　按诸王表脱欢皇庆二年封安定王金印驼钮延佑二年封汝宁王及周王安王置汝宁王傅及斡罗温孙王傅按元史仁宗本纪延佑二年夏四月辛丑敕诸王分地仍以流官为达鲁花赤各位所辟为副达鲁花赤丙午封诸王察八儿为汝宁王六月己亥置汝宁王察八儿王傅官秋七月甲寅置诸王斡罗温孙王傅官四员冬十一月甲戌封和世为周王赐金印按明宗本纪帝讳和世武宗长子也母曰仁献章圣皇后亦乞烈氏成宗大德三年命武宗抚军北边帝以四年十一月壬子生成宗崩十一年武宗入继大统立仁宗为皇太子命以次传于帝武宗崩仁宗立延佑三年春议建东宫时丞相铁木迭儿欲固位取宠乃议立英宗为皇太子又与太后幸臣识烈门谮帝于两宫浸润久之其计遂行于是封帝为周王出镇云南置常侍府官属以遥授中书左丞相秃忽鲁大司徒斡耳朵中政使尚家奴山北辽阳等路蒙古军万户孛罗翰林侍讲学士教化等&#为常侍中卫亲军都指挥使唐兀兵部尚书赛罕八都鲁为中尉仍置谘议记室各二员遣就镇延佑七年仁宗崩英宗嗣立至治三年八月癸亥御史大夫铁失等弒英宗晋王也孙铁木儿自立为皇帝改元泰定二年帝弟图帖睦尔以怀王出居于建康岁戊辰七月庚午泰定皇帝崩于上都倒剌沙专权自用逾月不立君朝野疑惧时佥枢密院事燕铁木儿留守京师遂谋举义八月甲午黎明召百官集兴圣宫兵皆露刃号于众曰武皇有圣子二人孝友仁文天下归心大统所在当迎立之于是帝方远在沙漠猝未能至虑生他变乃迎帝弟怀王于江陵丁巳怀王入京师群臣请正大统固让曰大兄在北以长以德当有天下必不得已当明以朕志播告中外九月壬申怀王即位是为文宗改元天历诏天下曰谨俟大兄之至以遂朕固让之心时倒剌沙在上都立泰定皇帝子为皇帝遣兵犯大都梁王王禅等兵次榆林燕帖木儿等帅师与战屡败之上都兵皆溃十月辛丑齐王月鲁帖木儿元帅不花帖木儿以兵围上都倒剌沙乃奉皇帝宝出降两京道路始通于是文宗遣哈散及撒迪等相继来迎朔漠诸王皆劝帝南还京师遂发北边二年正月乙丑文宗复遣中书左丞跃里帖木儿来迎乙酉撒迪等至入见帝于行幄以文宗命劝进丙戌即位于和宁之北　按宗室世系表仁宗皇帝二子长英宗皇帝次安王兀都思不花早陨无后　按诸王表和世延佑二年封周王兀都思不花延佑二年封安王金印兽钮延佑三年置晋周二王官属&#改增诸王分地郡邑佐贰官封玉龙铁木儿为保恩王按元史仁宗本纪三年春正月丙午增置晋王部断事官四员三月甲寅敕萧拜住及陕西四川省臣各一员护送周王之云南置周王常侍府秩正二品设常侍七员中尉四员谘议记室各二员置打捕鹰坊民匠总管府设官六员断事官八员延福司饮&#署官各六员&#隶周王常侍府夏四月己亥增置周王断事官二员六月乙亥改诸王功臣分地郡邑同知县丞为副达鲁花赤中下县及录事司增副达鲁花赤一员秋七月乙卯封玉龙铁木儿为保恩王赐金印　按诸王表玉龙帖木儿延佑三年封保恩王金印螭钮延佑四年封孛罗为冀王置王傅等官封别铁木儿为汾阳王敕诸王分地仍旧自辟达鲁花赤置安王王傅按元史仁宗本纪四年春闰月庚辰封诸王孛罗为冀王辛卯封别铁木儿为汾阳王夏六月丙辰敕诸王分地仍旧制自辟达鲁花赤戊午置冀王孛罗王傅二员中尉司马各一员都总管府秩正三品冬十二月壬子置安王王傅是年
闰正月

延佑五年封嘉王及武平王置汾阳王王傅官按元史仁宗本纪五年春二月丁酉封诸王晃火铁木儿为嘉王秃满铁木儿为武平王&#赐印三月己丑置汾阳王别铁木儿王傅四员　按诸王表晃火铁木儿延佑四年封嘉王金印兽钮秃满铁木儿延佑五年封武平王金印驼钮延佑六年春三月己巳封诸王月鲁铁木儿为恩王给印置王傅官按元史仁宗本纪云云　按诸王表玉龙铁木儿由保恩王进封恩王金印兽钮延佑七年英宗即位封宁远云南二王降封安王为顺阳王按元史英宗本纪七年春三月庚寅帝即位夏四月乙卯封诸王彻彻秃为宁远王五月丁未封王禅为云南王往镇其地秋七月丙申降封安王兀都不花为顺阳王英宗至治元年春三月甲午置云南王府
按元史英宗本纪云云
至治二年春正月癸未封塔察儿为兰国公冬十二月癸未封阇阇秃为武宁王按元史英宗本纪云云
至治三年遣忽剌出镇云南置镇远王官属封威远泰宁二王月鲁铁木儿袭安西王授薛彻干父故金印按元史英宗本纪至治三年春正月甲辰遣诸王忽剌出往镇云南二月癸酉置镇远王也不干王傅官属秋七月己酉封诸王忽都铁木儿为威远王授金印　按泰定帝本纪至治三年八月癸亥英宗遇弒癸巳即皇帝位是日以诸王月鲁铁木儿袭封安西王冬十二月己未授诸王薛彻干以其父故金印丙戌旭迈杰言近也先铁木儿之变诸王买奴逃赴潜邸愿效死力且言不除元凶则陛下美名不着天下后世何从而知上契圣衷尝蒙奖谕今臣等议宗戚之中能自拔逆党尽忠朝廷者惟有买奴请封赏以示激劝遂以泰宁县五千户封买奴为泰宁王　按诸王表忽都帖木儿至治三年封威远王金印驼钮薛彻干至治三年封定王金印兽钮泰定帝泰定元年命诸王远徙者还部封荆怀二王徙封王禅为梁王其余袭封赐户邑印币置僚属者不一按元史泰定帝本纪泰定元年春正月己酉命诸王远徙者悉还其部召亲王图帖睦尔于琼州阿木哥于大同甲寅赐诸王太平忽剌台别失铁木儿等金印三月乙未置定王薛彻干总管府赐诸王彻彻秃永福县户万三千六百为食邑仍置王傅己酉以皇子八的麻亦儿间卜嗣封晋王泰宁王买奴卒以其子亦怜真朵儿赤嗣遣湘宁王八剌失里出镇察罕脑儿罢宣慰司立王傅府秋七月丙申以诸王薛彻秃袭统其父完者所部仍给故印九月乙酉封也速不坚为荆王赐金印冬十月丁丑徙封云南王王禅为梁王食邑益阳州六万五千户仍以其子帖木儿袭封云南王封亲王图帖睦尔为怀王食邑端州六万五千户增岁赐币帛千匹&#赐金印　按文宗本纪帝讳图帖睦尔武宗之次子明宗之弟也母曰文献昭圣皇后唐兀氏大德三年武宗总兵北边帝以八年春正月癸亥生十一年武宗入继大统至大四年武宗崩传位于弟仁宗延佑三年丞相铁木迭儿等议立英宗为皇太子明宗以武宗长子乃出之居于朔漠及英宗即位铁木迭儿复为丞相怀私固宠构衅骨肉诸王大臣莫不自危至治元年五月中政使咬住告脱欢察儿等交通亲王于是出帝居于海南三年六月英宗在上都谓丞相拜住曰朕兄弟实相友爱曩以小人谮诉俾居远方当亟召还明正小人离间之罪未几铁失也先铁木儿等为逆而晋王遂立为皇帝改元泰定召帝于海南之琼州还至潭州复命止之居数月乃还京师十月封怀王赐黄金印二年正月又命出居于建康以殊祥院使也先捏掌其卫士初晋王既为皇帝以内史倒剌沙为中书平章政事遂为丞相狡愎自用灾异数见而帝兄弟播越南北人心思之致和元年春大驾出畋柳林以疾还宫诸王满秃阿马剌台太常礼仪使哈海宗正扎鲁忽赤阔阔出等与佥枢密院事燕铁木儿谋曰今主上之疾日臻将往上都如有不讳吾党扈从者执诸王大臣杀之居大都者即缚大都省台官宣言太子已至正位宸极传檄守御诸关则大事济矣三月大驾至上都满秃阔阔出等扈从西安王阿剌忒纳失里居守燕铁木儿亦留大都时也先捏私至上都与倒剌沙等图弗利于帝乃遣宗正扎鲁忽赤雍古台迁帝居江陵七月庚午泰定皇帝崩于上都倒剌沙及梁王王禅辽王脱脱因结党害政人皆不平时燕铁木儿实掌大都枢密符印谋于西安王阿剌忒纳失里阴结勇士以图举义八月甲午黎明百官集兴圣宫燕铁木儿率阿剌铁木儿孛伦赤等十七人兵皆露刃号于众曰武宗皇帝有圣子二人孝友仁文天下正统当归之今尔一二臣敢紊邦纪有不顺者斩乃手缚平章政事乌伯都剌伯颜察儿分命勇士执中书左丞朵朵等皆下狱燕铁木儿与西安王阿剌忒纳失里共守内廷籍府库录符印召百官入内听命即遣前河南行省参知政事明里董阿前宣政使荅里麻失里驰驿迎帝于江陵甲辰帝发江陵丁巳帝至京师入居大内九月丁卯燕铁木儿率诸王大臣伏阙请早正大位以安天下帝固辞曰大兄在朔方朕敢紊天序乎燕铁木儿曰人心向背之机间不容发一或失之噬脐无及帝曰必不得已必明着朕意以示天下而后可壬申帝即位于大明殿以致和元年为天历元年冬十一月庚辰遣使奉迎皇兄明宗皇帝于漠北二年春正月丙戌皇兄明宗即皇帝位于和宁之北三月辛酉遣燕铁木儿奉皇帝宝于明宗行在所夏四月癸卯明宗遣武宁王彻彻秃中书平章政事哈八儿秃来锡命立帝为皇太子五月丁丑帝发京师北迎明宗皇帝秋七月丙子帝受皇太子宝八月乙酉朔明宗次于王忽察都丙戌帝入见明宗宴帝及诸王大臣于行殿庚寅明宗崩帝入临哭尽哀燕铁木儿以明宗后之命奉皇帝宝授于帝遂还癸巳帝至上都己亥帝复即位于上都大安阁　按诸王表至大三年完泽由卫安王进封卫王泰定元年王禅由云南王进封梁王也速不坚封荆王图帖睦尔封怀王俱金印兽钮帖木儿不花袭封云南王金镀银印驼钮太平袭封阳翟王忽剌台袭封汝宁王金印螭钮宗王别失帖木儿无国邑名金印驼钮泰定二年春正月辛丑怀王图帖睦尔出居于建康夏六月甲申改封嘉王晃火帖木儿为并王按元史泰定帝本纪云云
泰定三年封威顺宣靖绥宁镇南四王及嗣齐王&#命诸王出镇抚边按元史泰定帝本纪三年春正月壬子封诸王宽彻不花为威顺王镇湖广买奴为宣靖王镇益都各赐钞三千锭己未以湘宁王八剌失里镇兀鲁思部夏六月丁亥命湘宁王八剌失里出镇阿难荅的之地乙未命梁王王禅及诸王彻彻秃镇抚北军赐王禅钞五千锭币帛各二百匹秋七月辛亥封阿都赤为绥宁王赐钞四千锭给金印己未以月鲁帖木儿嗣齐王给金印八月丁亥遣梁王王禅整饬斡耳朵思边事冬十一月戊午封诸王铁木儿不花为镇南王镇扬州　按诸王表泰定二年月鲁铁木儿封齐王金印兽钮阿都赤封绥宁王金镀银印驼钮泰定四年命靖安王等出镇封宽彻为国公给齐王印按元史泰定帝本纪四年春正月壬子靖安王阔不花出镇陕西二月乙亥亲王也先铁木儿出镇北边赐金一锭银五锭钞五百锭币帛各十匹三月壬戌命亲王八剌失里出镇察罕脑儿封宽彻为国公秋七月丁巳给齐王月鲁帖木儿印文宗天历元年文宗命威顺王还镇湖广诏议削辽王王号等事进封西安王为豫王按元史文宗本纪天历元年冬十一月甲申命威顺王宽彻不花还镇湖广十二月辛丑江南行台御史言辽王脱脱自其祖父以来屡为叛逆盖因所封地大物众宜削王号处其子孙远方而析其元封分地诏中书与勋旧大臣议其事丁巳封西安王阿剌忒纳失里为豫王赐南康路为食邑天历二年明宗封帖木儿为保德郡王文宗封楚辽肃镇南宣让五王其余各有给赐征召等事按元史明宗本纪二年正月丙戌帝即位于和宁之北三月戊午朔次洁监察罕之地辛酉文宗遣右丞相燕铁木儿奉皇帝宝来上四月癸巳燕铁木儿见帝于行在率百官上皇帝宝癸卯遣使如京师卜日命中书左丞相铁木儿补化摄告即位于郊庙社稷遣武宁王彻彻秃及哈八儿秃立文宗为皇太子五月丁巳朔次朵里伯真之地戊午封帖木儿为保德郡王　按文宗本纪二年春正月辛酉封朵列帖木儿复为楚王辛未赐豫王黄金印夏四月丙午封孛罗不花为镇南王戒诸王分邑达鲁花赤受代不得仍留官所秋八月庚子封牙纳失里为辽王以故辽王脱脱印赐之戊申封诸王宽彻为肃王癸丑征吴王泼皮及其诸父木楠子赴京师九月戊辰召威顺王宽彻不花赴阙辛未以控鹤士二十人赐宣靖王买奴冬十月丙戌遣镇南王孛罗不花还镇扬州十一月庚午诸王阔不花至自陕西收其印遣还壬申毁广平王木剌忽印命哈班代之更铸印以赐丙子诸王阿剌忒纳失里翊戴有劳以其父越王秃剌印与之壬午诏豫王阿剌忒纳失里镇云南赐其卫士钞万锭仍每岁豫给其衣廪十二月甲申给豳王忽塔忒迷失王傅印乙未改封前镇南王帖木儿不花为宣让王初镇南王脱不花薨子孛罗不花幼命帖木儿不花袭其爵孛罗不花既长帖木儿不花请以王爵归之乃特封宣让王以示褒宠　按诸王表阿剌忒纳失里天历元年封豫王金印兽钮哈班天历二年封广平王金镀银印驼钮至顺元年封鄜燕西宁广宁西靖五王互徙济阳王吴王封国其余置僚属征召给赐者不一按元史文宗本纪至顺元年春正月丁丑召荆王之子脱脱木儿赴阙二月庚子以兵兴所收诸王也先帖木儿搠思监等印还给之乙巳封明宗皇子亦璘真班为鄜王丁未赐豫王王傅官金虎符三月丁巳徙封济阳王木楠子为吴王吴王泼皮为济阳王戊午封皇子阿剌忒纳荅剌为燕王立宫相府总其府事秩正二品燕铁木儿领之甲戌封诸王速来蛮为西宁王夏四月癸巳置豫王王傅副尉司马各二员五月戊辰遣豫王阿剌忒纳失里镇西番授以金印赐诸王脱欢金印己巳置肃王宽彻傅尉司马各一员秋七月辛亥封诸王按浑察为广宁王授以金印九月甲午封魏王阿木哥子阿鲁为西靖王　按宁宗本纪帝讳懿璘质班明宗第二子也母曰皇后乃蛮真氏初武宗有子二人长明宗次文宗延佑中明宗封周王出居朔漠泰定之际正统遂偏天历元年文宗入绍大统内难既平即遣使奉皇帝玺绶北迎明宗明宗崩文宗复即皇帝位明宗有子二人长妥欢帖木耳次即帝也天历二年二月乙巳封帝为鄜王至顺三年八月己酉文宗崩于上都皇后导扬末命申固让初志传位于明宗之子时妥欢帖木耳出居静江帝以眷爱之笃留京师太师太平王右丞相燕铁木儿请立帝以继大统十月庚子即位于大明殿　按诸王表亦璘真班至顺元年封鄜王金印兽钮脱欢皇庆元年封安定王金印驼钮按浑察至顺元年封广宁王金印螭钮至顺二年改封武宁王为郯王&#命诸王出镇置僚属及增减食邑银钞之数按元史文宗本纪二年春正月己亥赐武宁王彻彻秃金百两银五百两以淮安路之海宁州为其食邑二月壬戌改封武宁王彻彻秃为郯王赐以金印庚午诸王彻彻秃沙哥坐妄言不道诏安置彻彻秃广州沙哥雷州甲戌给宣让王王傅印三月戊子命诸王阿鲁出镇陕西庚寅命威顺王宽彻不花还镇湖广癸卯命宣靖王买奴置王傅等官夏四月甲寅中书省臣言越王秃剌在武宗时以绍兴路为食邑岁割赐本路租赋钞四万锭今其子阿剌忒纳失里袭王号宜岁给其半从之冬十二月壬子复命诸王忽剌出还镇云南　按诸王表彻彻秃至顺二年由武宁王进封郯王金印兽钮至顺三年建豳王居第给王及王傅禄诏置西宁王傅以安陆府为并王食邑按元史文宗本纪三年春正月壬午命甘肃行省为豳王不颜帖木儿建居第二月乙巳给豳王及其王傅禄三月己卯诏以西宁王速来蛮镇御有劳其如安定王朵儿只班例置王傅官四人铸印给之庚辰以安陆府赐并王晃火儿不花为食邑　按诸王表速来蛮封西宁王金印螭钮顺帝元统二年夏四月庚申封宗室蛮子为文济王五月戊申诏文济王蛮子镇大名云南王阿鲁镇云南给银字团牌按元史顺帝本纪云云
至元元年以亦思干儿弟撒昔袭其兄封脱脱木儿袭荆王赐宣让王牧地制省诸王饮&#之费按元史顺帝本纪至元元年冬十月戊辰以宗王亦思干儿弟撒昔袭其兄封十二月丙辰制省诸王公主驸马饮&#之费壬戌拨庐州饶州牧地一百顷赐宣让王壬辰诏宗室脱脱木儿袭封荆王赐金印命掌忙来诸军设立王府官属　按诸王表荆王脱脱木儿金印兽钮至元二年进封买奴为益王赐郯卫二王食邑及文济王印命不兰奚出镇宽彻不花还镇赠宗王忽都答儿及罗罗歹王号按元史顺帝本纪二年春二月庚子进封宣靖王买奴为益王夏四月甲午诏以太平路为郯王彻彻秃食邑六月丁丑赠宗王忽都答儿为云安王谥忠武罗罗歹为保宁王谥昭勇秋七月丙午以卫辉路赐卫王宽彻哥为食邑癸酉命宗王不兰奚驸马月鲁不花帖古思教化镇薛连可怯鲁连之地各赐钞六百锭及银牌遣之八月甲戌朔命威顺王宽彻不花还镇湖广先是伯颜矫制召之至京至是帝遣归藩冬十二月丙子赐文济王蛮子金印驿券及从卫者衣并粮五千石　按诸王表文济王蛮子金印螭钮至元三年秋七月己亥赐巩卜班西平王印冬十二月庚辰命阿鲁图袭广平王爵按元史顺帝本纪云云　按诸王表西平王金镀银印驼钮至元六年夏五月己未诏以党兀巴太子擒贼阿荅理胡殁于王事追封凉王谥忠烈按元史顺帝本纪云云
至正元年春三月甲寅给还帖木儿不花宣让王印镇淮西按元史顺帝本纪云云
至正二年冬十二月辛亥封晃火帖木儿之子彻里帖木儿为抚宁王按元史顺帝本纪云云
至正十二年春二月癸未命宁王牙安沙镇四川按元史顺帝本纪云云至正十三年命不花帖木儿袭封文济王进西安王为豫王而以西安王印与其弟答儿麻按元史顺帝本纪至正十三年秋八月庚申命不花帖木儿袭封文济王冬十二月癸丑以西安王阿剌忒纳失里为豫王弟答儿麻讨南阳贼有功以西安王印与之命镇宠吉儿之地至正十四年以帖木儿不花袭广宁王赐喃荅失印诏威顺王还镇仍还其王印按元史顺帝本纪十四年春正月壬申命帖木儿不花袭封广宁王赐钞一千锭冬十一月癸未赐亲王喃荅失金镀银印十二月诏威顺王宽彻普化还镇湖广先是以贼据湖广命夺其王印至是宽彻普化讨贼累立功故诏还其印仍守旧镇至正十五年夏六月己巳靖安王阔不花薨无后命其侄袭封靖安王按元史顺帝本纪云云
至正十六年赐靖安王印置王傅等官命宣让威顺二王出镇按元史顺帝本纪十六年春二月甲戌命蛮蛮为靖安王赐金印置王傅等官三月戊子命宣让王帖木儿不花威顺王宽彻普化以兵镇遏怀庆路各赐金一锭银五锭币帛九匹钞二千锭至正二十一年以忽都帖木儿袭封阳翟王&#议加封宗王囊加玉枢虎儿吐华等爵按元史顺帝本纪二十一年秋九月戊午阳翟王阿鲁辉帖木儿伏诛阿鲁辉帖木儿以宗亲见天下盗贼&#起遂乘间隙肆为异图诏少保知枢密院事老章率诸军讨之老章遂败其众寻为部将同知太常礼仪院事脱欢所擒送阙下诏诛之于是诏加老章太傅和宁王以阿鲁辉帖木儿之弟忽都帖木儿袭封阳翟王宗王囊加玉枢虎儿吐华与脱欢悉议加封至正二十七年秋八月辛亥帖木儿不花进封淮王赐金印设王傅等官按元史顺帝本纪云云

　宗藩部汇考九
　　明一
太祖洪武元年封皇族其同祖之亲十有五王按明大政纪洪武元年正月丙子封皇族十二月己巳上退朝还宫皇太子诸王侍上指宫中隙地谓之曰此非不可起亭馆台榭为游观之所今但令内使种蔬诚不忍伤民之财劳民之力耳昔商纣崇饰宫室不恤人民天下怨之身死国亡汉文帝欲作露台而惜百金之费当时民安国富夫奢俭不同治乱悬绝尔等当记吾言常存儆戒按续文献通考太祖定天下首追封同祖之亲凡十五王寿春王熙祖之子安丰王霍丘王下蔡王蒙城王俱寿春王之子都梁王六安王来安王英山王俱安丰王之子宝应王霍丘王之子临淮王南昌王盱眙王皆太祖之兄山阳王改靖江王南昌王之子招信王盱眙王之子洪武二年定封建诸王之制设宫相府以教诸子按明大政纪二年四月乙亥诏定封建诸王国邑及官之制按续文献通考二年设宫相府是年令博士孔克仁授诸子经洪武三年诏封诸子为王始定册封等礼
按洪武宝训三年四月辛酉以封建诸王告太庙礼成宴群臣于奉天门及文华殿太祖谕廷臣曰昔者元失其驭群雄并起四方鼎沸民遭涂炭朕躬率师徒以靖大难皇天眷佑海宇宁谧然天下之大必建藩屏上卫国家下安生民今诸子既长宜各有爵封分镇诸国朕非私其亲乃遵古先哲王之制为长久治安之计群臣稽首对曰陛下封建诸王以卫宗社天下万世之公议太祖曰先王封建所以庇民周行之而久远秦废之而速亡汉晋以来莫不皆然其间治乱不齐特顾施为何如耳要之为长久之计莫过于此按明大政纪三年四月辛酉以封建诸王告太庙礼成宴群臣于奉天门及文华殿乙丑册封第二子樉为秦王第三子棡为晋王第四子棣为燕王第五子橚为吴王第六子桢为楚王第七子榑为齐王第八子梓为潭王第九子杞为赵王第十子檀为鲁王从孙守谦为靖江王丙寅谕东宫官属及王府官属曰辅导之臣犹法度之器必先正己而后正人盖德义者正人之法度善恶者修身之衡鉴汝等辅导诸子必申其德义明其善恶使之趋正而不流于邪如此则能尽辅导之职观之梓匠虽有材木必加绳削乃能成器太子诸王必得贤辅导因质赞助乃能成德朕择汝等为宫寮各宜尽心又即经史中古人已行之事可为鉴戒者采摭其事编次成集朝夕览观以广智识亦有助于辅导群臣受命顿首而退复顾刘基曰朕观古贤圣之君虽治平之世而不忘修省诚以富贵易至于骄奢骄奢必至于荒纵未有不颠覆者故尝戒太子诸王以为士不能正身修德则殃及身为士且然况于为君为王者乎基顿首对曰陛下此言万世之福也七月丁亥礼部尚书崔亮奏定皇太子以下及文官三品以上武官四品以上上殿者坐墩之制其制皇太子及亲王以青为质绣蟠螭云花为饰辛卯诏建诸王府工部尚书张允奏诸王宫城宜各因其国择地请秦用陕西台治晋用太原新城燕用元旧内殿楚用武昌箬竹寺基齐用青州益都县治潭用潭州元妙观基靖江用独秀峰前上可其奏命明年以次营之入月癸未定亲王从享仪按明会典凡亲王册立洪武初皇帝预告太庙及期临轩拜册年幼者则遣官保抱以从事前期择日奏告太庙至日设宝册案五座于殿中宝册亭十座于丹陛上之东皇太子侍立位于御座之东诸王拜位于丹陛上及御座前俱北面其余陈设侍卫执事俱与册东宫仪同是日早百执事各就位鼓三严侍仪奏中严皇帝于谨身殿具衮冕皇太子于奉天门具冕服亲王各具九章冕服引班分引文武百官入侍立位侍仪版奏外办皇帝出御奉天殿尚宝卿捧宝及导从奏乐如常仪鸣鞭司晨报时讫引进四人引皇太子引礼四人引亲王俱由奉天门东入乐作升自东陛皇太子由殿东门入引进立候于门外内赞接引至侍立位亲王入至丹墀拜位引礼分立于左右乐止捧授册宝内使由西陛升俱入就丹陛立位知班于丹墀中唱班齐赞礼于丹陛上赞鞠躬乐作再拜乐止内赞赞承制官跪承制讫由殿中门出立于中门外称有制赞礼赞亲王皆跪宣制云封皇子某为某王某为某王皇从孙某为某王毕赞诸王皆俯伏兴承制官由殿西门入跪于殿中奏传制毕复位赞礼赞诸王鞠躬乐作再拜乐止赞礼赞行礼引礼引秦王由殿东门入乐作引礼立于门外内赞接引秦王入至御座前拜位乐止内赞赞跪赞受册宝捧册宝官于案前跪捧册授读册官内赞赞读册读册官跪读册讫以册授丞相丞相搢笏受册内赞赞搢圭赞受册丞相以册跪授秦王捧受册宝内使跪于王西捧册兴立于王西捧册宝官又于案前跪捧宝授读宝官内赞赞读宝读宝官跪读宝讫以宝授丞相丞相捧宝跪授秦王捧受册宝内使跪于王西捧宝兴立于捧册内使之下内赞赞出圭俯伏兴赞复位引礼引秦王出乐作内使捧册宝前导出至殿东门引礼引秦王复位乐止内使以册宝置于册宝亭盝匣中退立于丹陛之东引礼引以次诸王俱入殿受册宝并内使捧受皆如上仪毕赞礼赞秦王以下皆鞠躬乐作四拜乐止内使舁亲王五位册宝亭前行引礼导王俱由东阶降乐作奉迎册宝官奉迎出奉天门东乐止时齐潭赵鲁四王年幼遣官赍册宝授之其仪内赞赞承制官稍前丞相前立于殿西内赞赞丞相跪承制讫读册宝官捧四王册宝俱由中门出内使舁册宝亭至丹陛中读册读宝官以册宝置于盝匣中执事舁册宝亭前行授册宝官丞相一同由中陛降读册宝官由西门入殿复位捧受册宝内使四人由西陛降从丞相由丹陛转谨身殿之东进至王宫门外册宝亭暂驻于门外正中内使监官出迎于册宝亭西南跪东北向授册宝官丞相东北立西南向称有制宣制曰封皇子某为某王某为某王毕授册宝官丞相出内使监官迎册宝入宫中授册宝官丞相由王宫门出至奉天殿前丹墀西转由西陛升自西门入殿跪云宣制讫俯伏兴引礼引靖江王至御座前跪受册宝出复位四拜由东陛降奉迎册宝出奉天东门并如秦晋等仪礼部尚书跪奏诏书用宝诣案捧诏书尚宝卿用宝以诏书置于案礼部尚书跪奏捧诏赴午门开读兴捧诏由中门出乐作降自中陛授册宝丞相等官由西门出降自西阶文武百官迎诏书开读于午门外颁行俱如常仪侍仪奏礼毕鸣鞭皇帝兴乐作还宫引进入东门至殿上导皇太子出乐止是日所司备鼓乐仪卫司备仪仗于奉天门西右顺门东伺候亲王受册宝毕出至奉天门引礼引亲王诣东耳房伺候于中宫行礼内使舁册宝亭东门出由西道仪仗鼓吹前行送至亲王殿各以序奉安于殿内　亲王年幼受册宝仪受册之日内使监官陈设香案于内殿正中设保抱抱王受册位于香案之南设授册宝内使监官位于香案之东捧受册内使位于保抱抱王受册位之西捧受宝内使位于捧受册内使之南司赞二人位于保抱抱王受宝之东西丞相奉迎册宝至王宫门外内使监官跪听制讫丞相出内使监官迎册宝亭入宫中置于香案之北保抱抱王由东门入乐作至香案前受册位北面立乐止司赞赞行册礼内使监官前立称有制内赞赞保抱抱王皆跪内使监官宣制曰今封皇子某为某王某为某王毕内赞赞保抱抱王兴继赞授册宝司宾引保抱一人抱王前立授册宝监官诣案取册捧授于保抱保抱受册以授于捧受册内使内使跪于保抱之左受册兴退立于西授册宝监官又诣案取宝捧授于保抱保抱受宝以授于捧受宝内使内使跪于保抱之左受宝兴退立于西以次受册宝皆如上仪内赞赞礼毕乐作司宾引保抱抱王退乐止执事各以册宝捧置亭中　朝谢中宫与皇太子受册朝谢仪同　谢东宫亲王受册之日内使监官陈设皇太子座于东宫侍仪司设亲王拜位于殿庭阶上及殿上正中赞礼二人位于殿庭王拜位之东西内赞二人位于殿内王拜位之东西文武官侍立位于殿庭东西将军六人位于殿门之左右拱卫司设仪仗于殿庭之左右乐工设乐于宫门之外亲王于中宫行礼毕引礼引亲王便服至东宫门外西向立引进引皇太子便服出宫乐作升殿乐止引礼引诸王由东阶升乐作至殿庭阶上拜位乐止赞礼唱鞠躬拜乐作四拜乐止引礼引秦王由殿东门入乐作引礼立于门外内赞接引秦王至殿内拜位乐止内赞赞礼同唱跪秦王以下皆跪秦王恭谢曰小弟某等兹受封册谨诣皇太子长兄殿下恭谢谢毕内赞赞礼同唱俯伏兴平身引礼引秦王由东门出乐作复位乐止赞礼唱鞠躬拜乐作四拜乐止赞礼唱礼毕引进启礼毕皇太子兴乐作还宫乐止引礼引亲王以次出　亲王自行贺及百官贺诸王亲王受册之日仪卫司于西宫亲王殿依亲王长幼陈设座位侍仪设文武官陪立位于殿庭之东西拜位于庭中文东武西内赞二人位于殿内东西相向拱卫司陈设亲王仪仗于殿前之东西乐工陈乐于殿庭之南赞礼赞各就位亲王于东宫行礼毕引礼引亲王便服入殿门乐作升座乐止文武官入立于殿庭之东西引礼引晋王以下诣秦王前行礼赞礼唱鞠躬晋王以下皆鞠躬乐作四拜乐止引礼引以次亲王行礼皆如贺秦王仪赞礼唱礼毕引礼引文武官入就拜位赞礼唱鞠躬乐作四拜乐止引礼引丞相由西门入引礼立于门外丞相至殿上拜位内赞赞礼同唱跪丞相及庭中文武官皆跪丞相称贺曰某官某等兹遇亲王殿下荣膺册宝封建礼成无任忻忭之至贺毕内赞赞礼同唱俯伏丞相及庭中文武官皆俯伏兴平身丞相出引礼引复位赞礼唱鞠躬乐作四拜乐止赞礼唱礼毕内赞启礼毕亲王兴乐作出殿门乐止引礼引文武官以次出　东宫及百官称贺上表笺亲王受册宝礼既毕至晚内使监于奉天殿陈设御座香案尚宝司设宝案于香案之北侍仪司设表案位于香案之南又设表笺案位于丹墀北之正中设皇太子拜位于丹陛上御前正中亲王陪拜位各以长幼序于皇太子拜位之南其余陈设侍卫执事与贺册立中宫仪同是日侍仪侍从入迎车驾上位升谨身殿侍仪版奏中严御用监官奏请上位服衮冕皇太子亲王于奉天门东耳房具冕服文武官迎表至午门前置龙亭于御道中礼部官取表函置于案舍人举案宣表官展表官押表案引丞相前行文武官分班俱由西门入至丹墀中礼部官押表案于丹墀正中各就位文武官各就起居位侍仪奏外办导引上位御舆以出仗动鼓吹振作尚宝卿捧宝前导侍卫如常仪上位升御座乐止尚宝卿捧宝置于案将军卷帘拱卫司鸣鞭司晨报时鸡唱讫诸侍从官殿前班拱卫司官由西阶降引班引同宣表官受表官受笺内官俱入起居位东西相向立定通班唱某卫指挥使臣某以下起居引班唱鞠躬平身指挥以下鞠躬平身引班东西分引至丹墀中拜位北面立赞礼唱鞠躬乐作两拜乐止赞礼唱指挥使稍前指挥使前立赞礼唱鞠躬指挥使以下皆鞠躬赞礼唱圣躬万福唱平身指挥使以下皆平身唱复位指挥使以下复位唱鞠躬乐作两拜乐止通班唱各供事引班引指挥使以下官各就位引进四人导皇太子亲王由东门入乐作由东陛升至拜位乐止引进分立于其前唱鞠躬乐作四拜乐止引进引皇太子由殿东门入乐作引进立俟于门外内赞接引皇太子至御座前拜位乐止内赞引进同唱跪皇太子亲王皆跪皇太子称贺云长子某兹遇诸弟某等受封建国谨诣父皇陛下称贺贺毕内赞引进同唱俯伏兴平身皇太子亲王俯伏兴平身内赞引皇太子出殿东门乐作内赞唱复位引进引皇太子复位乐止引进唱鞠躬乐作四拜乐止引进引皇太子亲王东陛降乐作至文楼乐止司晨再报时讫通班唱具官臣某以下起居以下百官称贺仪与贺册中宫仪同　东宫贺中宫亲王受册次日内使监官陈设皇后御座于中宫殿上皇太子拜位于露台上正中亲王陪拜位序于其后设皇太子行礼位于御座前内赞二人位于殿上拜位之东西陈设仪仗于殿庭之东西擎执于殿内之左右乐工陈乐于宫门之外皇太子于上位前行贺礼毕司宾引皇太子亲王各具冕服至中宫门外东向立内使监官启闻皇后首饰袆衣出殿乐作升御座乐止司宾引皇太子亲王由东阶升乐作入就露台上拜位乐止司宾分立于其前司赞唱鞠躬乐作四拜乐止司宾引皇太子由殿东门入乐作至殿内拜位乐止司宾分立于其前内赞唱跪皇太子跪称贺曰长子某兹遇诸弟某等受封建国谨诣母后殿下称贺毕内赞唱俯伏兴平身皇太子俯伏兴平身司宾引皇太子东门出乐作复位乐止司宾唱鞠躬乐作四拜乐止司宾唱礼毕内使监官启礼毕皇后兴乐作还宫乐止内官引皇太子亲王以次出　中宫受内外命妇贺至日司宾引内外命妇各服其服各俟于中宫门外之左右俟皇太子入行贺礼毕内使监官启闻司宾二人先引外命妇由西门入序立于庭中左右二人引内命妇入就拜位司赞唱班齐唱拜乐作四拜乐止司宾引班首由西阶升西门入乐作至御座前乐止内赞司赞唱跪班首及众内命妇皆跪班首称某封某妾某等兹遇亲王受封建国恭诣皇后殿下称贺毕内赞司赞同唱兴班首及众内命妇皆兴司宾引班首由西门出西阶降复位司赞唱拜乐作四拜乐止司宾引内命妇出司宾二人引外命妇入就拜位唱拜乐作四拜乐止司宾引班首由西门入乐作至御座前乐止内赞司赞同唱跪班首以下皆跪班首称贺曰妾某氏等兹遇亲王受封建国恭诣皇后殿下称贺毕内赞司赞同唱兴班首以下皆兴司宾引班首由西门出西阶降司赞唱拜乐作四拜乐止司宾引外命妇以次出　凡各王府差来人员常例下程一次鹅二只鸡二只酒五瓶米五斗蔬菜厨料　凡封爵典制洪武初定亲王嫡长子年及十岁立为王世子如或以庶夺嫡轻则降为庶人重则流窜远方王世子承袭亲王朝廷遣人行册命之礼如无嫡长子以庶长子承袭亲王次嫡子及庶子年至十岁皆封郡王子孙未封者称王子王孙言语皆称裔旨　郡王嫡长子袭封郡王郡王受封并郡王嫡长子袭封者亦行册命之礼如无嫡长子以庶长子承袭次嫡庶子俱授镇国将军镇国将军之子授辅国将军辅国将军之子授奉国将军奉国将军之子授镇国中尉镇国中尉之子授辅国中尉辅国中尉以下俱授奉国中尉　凡册宝冠服洪武间定凡亲王王世子俱授金册金宝宝行印绶监铸给册行银作局造办册文行翰林院撰作中书科书写冠服仪仗行内官监造如系旧府先年曾请封世子者金宝仪仗传用俱不另给世子承袭止授金册传用金宝郡王镀金银印镀金银册仪仗冠服册文俱照世子例行亲王妃用金册九翟冠服册文照亲王例行余俱传用世子妃用金册七翟冠服余照亲王妃行郡王妃用镀金银册七翟冠服如初封者用仪仗袭封者不用世子并妃郡王并妃系初封该给银造大器一分于银作局关领袭封者传用不领祖制皇嫡子正储位众子封王爵必十五岁选婚出居京邸至长始之国累朝以来财赋地不封畿辅地不封之国不拘年岁具于后　洪武初定王之国之日百官送至龙江关后定是日上御奉天门早朝毕文武百官稍退侍立上降宝座后坐王冕服由左顺门内引二人朝服前导由东第二桥上奉天门至御前行五拜礼上赐王酒饮讫叩头礼毕上起送王至东阶上王叩头下上目送出午门王复叩头阖门上还宫百官不送惟先一日早赴王府行辞礼　又定凡王之国祭祀礼用豕一羊一荤素各一坛祭于端门不用制帛后罢端门祭用荤素二坛祭于承天门外　凡王之国所过州县文武官迎接便服行四拜礼　凡沿途合祀神祗近者大小皆亲祭远者望祭仍先遣奉祀官洒扫社稷山川坛及旗纛庙豫备祭物王将到国前三日致斋至城外本处文武官率耆老出城迎接不行礼导王诣社稷山川坛祭祀各官及耆老随班陪祭礼毕送王至宫升殿行贺礼　凡王在途遇诏赦迎接行礼毕先退不听开读遇进贺表笺一体具服行礼　凡王于妃父母前行礼洪武年定王立于东西向妃父母立于西东向王行四拜礼妃父母立受两拜答两拜其余亲属见王行四拜礼王皆坐受妃于父母前行四拜礼父母正面立受其余亲属见妃各叙家人礼　明初亲王间以庆贺入朝其后至有出城之禁凡遇三大节止于府中行遥祝礼有进贺表有进贡礼物中宫东宫寿日有贺笺各有定式郡王将军行礼各有序次　旧制王国设宗庙乐生及乐工乐器甚备迨后有因而广置女乐淫佚无度者遂行裁革今许复乐工旧额以存王国之体云　凡乐工乐器洪武初定王国宗庙乐生三十六人钟磬各一瑟二琴八埙箎箫笛各二笙四柷敔各一搏拊二歌工八舞生七十二人文舞三十六人各执羽钥武舞如文舞之数各执干戚中各以二人为引舞　又定王府乐工例设二十七户于各王境内拨与供用　凡内官内使洪武间定亲王府内官十员承奉司承奉正正六品副从六品典宝所典宝正正六品副从六品典膳所典膳正正六品副从六品典服所典服正正六品副从六品各门官门正正六品副从六品内使十名司冠司衣司佩司履各一名司乐司弓矢各二名　凡王府求讨书籍药材等物及书院楼堂等名皆请自上裁大臣亦间有赐者俱属祠祭司掌行　凡亲王为本府承奉请给服色查其年久勤劳有功请自上裁年劳不及者不与　凡各王府回还校尉祖系民佥并将军改充故绝者不准请补　国初定制凡进贺表笺亲王于天子前自称曰第几子某王某称天子曰父皇陛下称皇后曰母后殿下若孙则自称曰第几孙某封某称天子曰祖父皇帝陛下称皇后曰祖母皇后殿下若天子之弟则自称曰第几弟某封某称天子曰大兄皇帝陛下称皇后曰尊嫂皇后殿下若天子之侄则自称曰第几侄某封某称天子曰伯父皇帝陛下叔父皇帝陛下称皇后曰伯母皇后殿下叔母皇后殿下若封王者其分居伯叔及伯叔祖之尊则自称曰某封臣某称天子曰皇帝陛下称皇后曰皇后殿下若从孙再从孙三从孙自称曰从孙某封某再从孙某封某三从孙某封某称皇帝曰伯祖皇帝陛下叔祖皇帝陛下称皇后曰伯祖母皇后殿下叔祖母皇后殿下至嘉靖间始令各王府进贺表笺但用圣号不许用家人礼至今遵行　圣节正旦冬至亲王上表洪武间定第某子某王臣某诚欢诚忭稽首顿首上言伏以皇天眷命统驭万方圣治神功臣民欢戴恭惟皇帝陛下缵承列圣奉天勤民是以本支繁盛而宗社永安也臣某恪守藩邦忻逢圣诞正旦
长至
心驰
遥贺敬仰紫宸祝圣寿于万年同天长而地久无任瞻天仰圣激切屏营之至谨奉表称贺以闻按续文献通考太祖既正大位大诏天下云昔帝王之子居嫡长者必正储位其众子当封王爵分茅胙土锡以其国朕今有子十人即位之初已立长子某为皇太子诸子之封本待报赏功臣之后然尊卑之分所宜早定于是卜吉日廷册命王置相傅设官属定礼仪列爵而不临民分土而不任事外镇边圉内控雄域　三年庚戌夏四月封子樉等凡十人为王及其侄孙守谦为靖江王礼成遂告太庙宴群臣于奉天门文华殿因谕廷臣曰朕非私其亲乃遵古先哲王之制为久安长治之道廷臣对曰陛下封建诸王以卫社稷天下万世之公议太祖曰先王封建所以庇民周行之而久远秦废之而速亡汉晋以来莫不皆然按春明梦余录元年既立长子标为皇太子三年四月诏封诸子为王分镇各省第二子樉秦王国西安第三子棡晋王国太原第四子即成祖燕王国北平第五子橚周王国汴梁第六子桢楚王国武昌第七子榑齐王国青州第八子梓潭王国长沙第九子杞鲁王国兖州第十子檀蜀王国成都第十二子柏湘王国荆州绝后又封子代王大同肃王甘肃后移兰州辽王广宁后移荆州庆王宁夏宁王大宁后移南昌国除岷王云南后移武冈谷王宣府绝韩王平凉渖王潞安安王某处绝唐王南阳郢王安陆绝伊王洛阳又封兄子为靖江王国广西上亲制祖训颁赐太子诸王亲王岁禄五万石后定为万石庆肃诸王亦有二千石者亲王嫡长子袭封余封郡王郡王嫡长子袭封镇国将军镇国子俱辅国将军辅国子俱奉国将军奉国子俱镇国中尉辅国子俱奉国中尉郡王初封禄二千石嗣封一千石其将军中尉以次递减至二百石皇女为公主禄二千石亲王女为郡主郡王女为县主郡王孙女为郡君曾孙女为县君元孙女为乡君禄亦递减至二百石其配驸马仪宾宫室服色仪仗各有差按春明梦余录太祖诸子封
地与大政纪所载多有互异

洪武五年置亲王护卫等官礼部奏亲王侍从亲祀一体斋戒按明大政纪五年正月壬子置亲王护卫指挥使司每王府设三护卫设左右中前后五所所设千户二人百户十人设围子手二所每所千户一人八月丙子礼部尚书奏拟上亲祀皇太子留居守亲王戎服侍从皇太子亲王虽不陪祀宜一体斋戒请着为令从之洪武六年定宗藩庆祝祭祀入朝典仪岁支俸禄粮储之制禁不得延揽接受上书陈言者按明会典凡庆祝礼仪六年定凡遇天子寿日王于殿前台上设香案具冕服率文武官具朝服行祝天地礼若遇正旦拜天地后即诣祖庙行礼毕升正殿出使官便服行四拜礼文武官具朝服行八拜礼凡迎接诏赦六年定凡诏赦至王国武官随王侍卫不出郊外文官具朝服出郊外奉迎安奉诏赦于龙亭乘马前导王具冕服于王城门外五丈余地奉迎至王宫置龙亭于正殿中王于殿前台上先行五拜礼毕升殿侍立于龙亭东侧武官护卫文官于台下自行十二拜礼跪听开读　又定凡使者钦赍诏书至王府至王城门外一里远下马随龙亭由中门靠东边入龙亭至殿中使者立于殿外东序西向候行礼毕使者见王行四拜礼　凡亲王来朝六年定亲王每岁朝觐不许一时同至务要一王来朝还国无虞信报别王方许来朝诸王不拘岁月自长至幼以嫡先至嫡者朝毕方及庶者亦分长幼而至周而复始毋得失序诸王居边者无警则依期来朝有警则从便不拘朝期　凡天子与亲王虽有长幼之分在朝廷必讲君臣之礼盖天子之位即祖宗之位宜以祖宗所执大圭于上镂字题曰奉天法祖世世相传凡遇亲王来朝虽长于天子者天子执相传之圭以受礼盖见此圭如见祖考也　凡诸王来朝祭祀办与未办先常服见天子三叩头不拜奉先殿见毕不拘何殿楼阁门下天子执大圭王具冕服叙君臣礼行五拜三叩头见毕诸王系尊长天子系侄孙引王至后便殿王坐东面西天子衣常服叙家人礼行四拜不叩头王坐受然虽行家人礼君臣之分不可不谨天子居正中南面坐以待尊长次见东宫行四拜礼如王系尊长东宫答拜　凡亲王系天子伯叔之类年逾五十则不朝孙侄之类年逾六十则不朝俱世子代之　凡亲王来朝若遇大宴会诸王不入筵宴中若欲筵宴于便殿去处精洁茶饭叙家人礼群臣大会宴中王&#不入席　凡亲王每岁来朝自备饮膳其随从官员军士盘费马匹草料俱各自备毋得干预有司恐惹事端　凡亲王入朝以王子监国其随侍文武官员马步旗军不拘数目若王恐供给繁重斟酌从行者听其军士仪卫旗帜甲仗务要鲜明整肃以壮臣民之观　凡亲王及嗣子或出远方或守其国或在京城朝廷或有宣召或差仪宾或驸马或内官赍持御宝文书并金符前去方许起程诣阙　凡王府奏事六年定王遣使至朝廷不须经由各衙门直诣御前敢有阻当即是奸臣其王使至午门直门军官火者火速奏闻若不奏闻即系奸臣同党　凡王国祀典六年定王国宫城外立宗庙社稷等坛宗庙立于王宫门左与朝廷太庙位置同社稷立于王宫门右与朝廷太社稷位置同风云雷雨山川神坛立于社稷坛西旗纛庙立于风云雷雨山川坛西司旗者致祭又定凡祭五祀用豕一祝帛香烛酒果司户之神于宫门左设香案正月初四日门官致祭司之神于厨舍设香案四月初一日典膳官致祭中溜之神于宫前丹墀内近东设香案六月上旺戊日承奉司官致祭司门之神于承运门稍东设香案七月初一日门官致祭司井之神于井边设香案十月初一日典膳官致祭　凡宗室过犯六年定亲王有过重者遣皇亲或内官宣召如三次不至再遣流官同内官召之至京天子亲谕以所作之非果有实迹以在京诸皇亲及内官陪留十日之间五见天子然后发放虽有大罪亦不加刑重则降为庶人轻则当因来朝面谕其非或遣官谕以祸福使之自新　六年令凡王国内除额设诸职事外&#不许延揽交结奔竞佞巧智谋之士亦不许接受上书陈言如有此等之人王虽容之朝廷必正之以法然不可使王惊疑或有智谋之士献于朝廷勿留　凡支给六年定凡亲王每岁合得粮储皆在十月终一次尽数支拨其本府文武官吏俸禄及军士粮储皆系按月支给每月不过初五其甲仗按缺拨付所在有司照依原定数目不须每次奏闻敢有破调稽违者处斩　又令亲王钱粮就于王所封国内府分照所定则例期限放支毋得移文当该衙门亦不得频奏若朝廷别有赏赐不在已定则例之限洪武七年定王国诸殿城门名
按明大政纪七年正月己巳定亲王国中所居殿及城门名以前殿曰承运中曰圆殿后曰存心四城门正南曰端礼北曰广智东曰体仁西曰遵义洪武八年命皇太子秦晋楚靖江四王游中都讲武事定诸王宗人禄米按明大政纪八年九月壬子命皇太子秦王晋王楚王靖江王游中都以讲武事诏赞善宋长史赵埙等从行按续文献通考八年定诸王及宗人禄米每岁亲王米五万石钞锦纻丝纱罗绢布绵盐茶粟又万计靖江王二万石郡王六千石钞等减十九郡王诸子年十五人赐田十六顷为永业除其租是年定王邸殿门名按大政纪定
殿门名在七年

洪武九年以修德进贤之道谕诸王定宗王岁禄命中书省作亲王宫室务从俭朴并更定王府官制按明大政纪九年正月丁巳上以修德进贤之道谕太子诸王曰古之君趋跄有节陟降有数周旋跬步而不违于规矩者由其德充于内而着乎外也所以器识高明而善道日臻恶行不见而邪辟日远己德既修自然足以服人贤者汇进而不肖者自去能修德进贤则天下国家未有不治不务此者鲜不取败夫货财声色戕德之斧斤谗佞奸谀杜贤之荆棘当拒之如虎狼畏之如蛇虺苟溺于嗜好则必为其所陷矣汝等其慎之二月定宗王岁禄五月丁亥命中书省臣作亲王宫室无得过侈省臣言王宫饰朱红室饰大青绿亦若不为过度上曰惟俭养德惟侈荡心独不见茅茨卑宫尧禹以兴阿房西苑秦隋以亡诸子方及冠年去朕左右岂可使靡丽荡心九月更定王府官制按明会典凡府第九年命中书省臣作亲王宫室务从俭朴不得宫饰朱红室饰大青绿洪武十一年改封吴王为周王罢杭州护卫定王国社稷之制按明大政纪十一年正月甲戌朔改封吴王为周王罢杭州护卫按明会典十一年定王府社稷无配位社称国社之神稷称国稷之神洪武十二年定皇太子与诸王往复书简之式建周齐二王宫殿按明大政纪十二年六月壬申命翰林定皇太子与诸王往复书简之式上据翰林议改皇太子与诸王书曰记谕诸王奉书皇太子曰谨启诏礼部会官议亲王来朝见东宫礼仪八月宋国公冯胜督建周王宫殿议九月兴役上以其妨民种麦敕放还俟农隙建之十一月丙午敕江阴侯吴良督造齐王宫殿洪武十三年燕王之国六月谕停罢齐潭各王府役作按明大政纪十三年三月壬寅成祖之国北平以葛诚为燕府长史六月丁丑遣使谕江阴侯吴良临川侯吴廷美停罢齐潭各王府役作洪武十五年定王府乐工乐器冠服之制
按明会典十五年定王府乐工乐器冠服制凡朝贺大乐乐工二十七人乐器用戏竹二头管四笛四杖鼓十二大鼓一花梨木拍板一冠服用红绢彩画&#背方花小袖单袍有花鼓吹冠锦臂皂靴抹额用红罗彩画束腰用红绢宴礼七奏乐乐工八人乐器用紫竹箫二紫竹笙二筝二花梨木拍板一冠服同前迎膳大乐乐工八人乐器用戏竹二笛二杖鼓二小鼓一花梨木拍板一冠服亦同前其余乐工冠服用绿绢彩画&#背方花小袖单袍无花鼓吹冠抹额以红绢彩画束腰以红绢洪武十八年定王府庆祝祭祀宴享及诸臣朝见之仪按明会典凡庆贺亲王之国十八年定其日设仪仗于露台上下之东西设大乐于露台上东西北向陈金鼓旗于承运门外军职官员各守殿及王城门设文武官拜位于丹墀文东武西设赞礼官二员于文武官拜位之北东西相向护从执事等官先诣圆殿后候典服官启请王具冕服讫典仪启执事者先行四拜礼毕各就位典仪启请王升殿导引官前导大乐作升座讫乐止赞排班引礼引文武官就拜位赞班齐鞠躬乐作四拜平身乐止引礼引班首升自东阶由殿东门入至殿中赞跪外赞同赞跪班首众官皆跪班首致词云某官某等敬惟殿下钦承上命至国之初礼当庆贺如系王府官则称臣某等后同内外赞俯伏兴引礼引班首复位赞鞠躬乐作四拜平身乐止典仪诣殿中跪启礼毕乐作导引王还宫乐止各官以次出　凡庆贺正旦礼王冕服文武官朝服四拜班首由东阶升殿致词云某官某等兹遇三阳开泰万物咸新敬惟殿下茂膺多福贺毕俯伏兴复位又四拜礼毕　凡冬至及王寿诞日礼同惟改致词冬至云兹遇节应黄钟日当长至敬惟殿下茂膺多福寿日云兹遇殿下寿诞之辰某等敬祝千岁寿　凡庆贺正旦冬至王寿日惟王府官属及附郭衙门文武官员称贺在外各卫所府州县衙门豫期摘拨佐贰官或首领官一员至日随班行礼其有出使官员一体随班　凡王妃到国十八年定五品以上命妇出城五里迎接送到宫行八拜礼　凡遇冬至正旦五品以上命妇具服诣宫行贺礼赞四拜班首由东陛升殿跪外命妇皆跪班首致词云某封某氏等兹遇正旦云履端
冬至云履长
之节敬诣王妃殿下称贺如
王府官命妇为班首则称妾某封某氏等后同兴复位四拜礼毕其遇王妃寿诞礼同惟诣王妃前致词云某封某氏等敬惟王妃殿下寿诞之辰祝千岁寿其命妇班次照夫品级　凡世子千秋正旦冬至本国官员行贺礼便服四拜不称赞致词出入经过官员迎接及到国各衙门官员行贺礼俱便服四拜凡王府朝仪十八年定每日王府官属常朝依文武左右班立遇朔望本处守御卫分及府州县等官朝见各照品级依文武东西列班行叩头礼毕四品以上及长史纪善入殿五品以下于丹墀东西序立北向若有事召见者不在朔望之限又王府凡有辞见官员人等每日早晚俱引见　又令王所居城内布政使都指挥司并卫府州县杂职官皆于朔望日至王府门候见若有事召见者不在此限　凡朝臣奉使至王府或因事经过见王并行四拜礼　又定凡遇圣节及正旦冬至节日行告祝天地礼其日设香案于露台上设王拜位于案前文武官拜位于丹墀之东西王冕服就位各官具朝服随班四拜王诣香案前跪众官皆跪王致词讫随意
致词
俯伏兴复位众官
皆俯伏兴又四拜礼毕　凡遇中宫寿日王冕服妃具礼服设香案于内宫门露台上行告祝天地礼先四拜兴王诣香案前跪告祝讫俯伏兴复位又四拜礼毕不用乐百官不随班　凡遇东宫寿日行告祝礼王皮弁服百官具朝服随班行礼仪同前　凡淮贺表笺十八年定凡遇正旦冬至预期进贺表笺万寿圣节豫期进贺表文俱行十二拜礼其日清晨设龙亭于正殿中设仪仗大乐于露台西设表笺案于龙亭前设香案于表笺案前进表笺使者立于香案东捧表笺官立于香案西设香案亭于承运门中道设王拜位于露台上百官拜位于丹墀王冕服就位百官朝服随班班齐赞鞠躬乐作四拜平身乐止引礼启请王诣香案前跪赞百官皆跪执事者以表笺跪授王王受以授使者使者跪受置龙亭讫俯伏乐作兴乐止复位赞鞠躬乐作四拜平身乐止启请王搢圭赞百官搢笏鞠躬三舞蹈跪山呼者三启出圭赞百官出笏俯伏乐作兴又四拜乐止礼毕仪仗鼓乐前导百官朝服送至郊外王送至宫城门就回护卫官从王还宫　凡遇特进中宫笺文王冕服百官朝服随班行十二拜礼陈设如前仪班齐四拜启请王诣香案前跪百官皆跪执事者以笺跪授王王受以授使者使者跪受置龙亭讫俯伏兴复位再行八拜礼毕不必舞蹈山呼　凡遇特进东宫笺文陈设如前仪王具皮弁服百官具朝服随班行四拜礼启请王诣香案前跪百官皆跪执事者以笺跪授王王受以授使者使者跪受置龙亭讫俯伏兴复位又四拜礼毕　又定凡有特旨御笔至王所则遣官于郊外迎接设香案于殿中候使者至王宫门外出迎使者以圣旨置殿上香案导引启王四拜兴诣香案前使者以圣旨授王王跪看毕仍置于案俯伏兴复位又四拜礼毕各官不必陪班　凡受历十八年定每岁九月初一日钦天监进次年历日颁讫即遣使者赍历至王国长史司官先启闻设香案于殿上王常服出殿门迎接使者捧历诣殿上置于案退立于案东引礼引王诣前赞四拜赞跪使者取历立授王王受讫以授执事者复置于案赞王俯伏兴再四拜礼毕后颁历以十月初一日其王府历日亦不遣使但附于各府赍捧进贺冬至人员顺赍颁授　又定王府祭社稷仪一斋戒正祭前四日奉祀所具本启闻于午后沐浴更衣于斋宫次日为始斋三日凡斋戒之日不饮酒不茹荤不吊丧问疾不听乐不行刑不判署刑杀文书不预秽恶事　一省牲正祭前一日清晨设香案于宰牲房外导引官四员导王常服诣牲位启省牲执事者牵牲过香案前讫启省牲毕遂宰牲以盘盛毛血伺祭瘗之　一陈设前期扫除坛场幕次至期掌祭官率执事陈设豆簠簋酒尊等物　一正祭其日昧爽王具皮弁服文武官祭服典仪唱乐舞生就位执事官各司其事导引官四员导王诣拜位内赞启就位典仪唱瘗毛血执事者以毛血瘗于坎内典仪唱迎神典乐举麾唱迎神乐奏广清之曲候乐作内赞启鞠躬四拜兴平身乐止典仪唱奠帛行初献礼典乐举麾唱初献乐奏寿清之曲武生舞武功之舞执事者捧帛爵献于神位前读祝官取祝跪于神位之左内赞启跪典仪唱读祝读讫内赞启俯伏兴平身乐作通赞同唱百官俯伏兴平身乐止典仪唱亚献礼典乐举麾唱亚献乐奏豫清之曲文生舞文德之舞执事者举爵进献如前仪讫乐作典仪唱终献礼典乐举麾唱终献乐奏熙清之曲文生舞文德之舞执事官进爵如亚献仪讫乐止典仪唱饮福受胙典膳以福酒及胙自神位前由正门左捧出内赞启跪搢圭典膳以福酒跪进内赞启饮福酒讫典膳以胙跪进内赞启受胙讫启出圭俯伏兴平身内赞启鞠躬四拜兴平身通赞同唱百官四拜典仪唱彻馔典乐举麾唱彻馔乐奏雍清之曲执事官各诣神位前彻馔讫乐作典仪唱送神典乐举麾唱送神乐奏安清之曲内赞启四拜通赞同唱四拜乐止典仪唱读祝官捧祝掌祭官捧帛各诣瘗位典乐举麾唱望瘗乐奏时清之曲内赞启礼毕一祭山川仪与社稷同但不瘗毛血改诣瘗位为燎位及乐歌不同　一祭旗纛遣武官戎服行礼仪与山川同但乐用大乐　一五祀遣官致祭用大乐行三献礼不用饮福受胙　又定王祭宗庙用冕服文武百官祭服陪祭祭器豆八簠簋各二牲用少牢其庙制许立五庙二昭二穆与始祖之庙为五以始封之王为始祖靖江王国则以南昌王为始祖四时之祭皆用王者礼乐　凡大宴礼仪是年定其日设王座于存心殿设酒亭于座西南膳亭于东南设文武官四品以上座次于殿内东西相向酒尊食桌于殿外五品以下座次于两廊设细乐于殿内大乐于殿外典仪启请升座王服常服出乐作升座乐止引礼引文武四品以上官及长史诣殿内五品以下诣殿外列班北向赞鞠躬乐作四拜乐止进筵乐作有花则进花进讫乐止色长跪启一奏喜千春之曲次唱乐作进第一爵酒赞各官跪色长跪唱进酒饮讫乐止赞众官俯伏兴就座执事者进各官桌乐作有花则散花乐止色长跪启承应毕进第二爵酒色长跪启二奏永南山之曲各官起立斟酒毕复坐执事者随斟各官酒色长跪唱进酒饮毕乐止进汤鼓吹响节前导至殿外大乐作各官起立进毕复坐执事者即供各官汤色长跪唱进汤乐作食毕乐止色长跪启承应毕进第三爵酒色长跪启三奏桂枝香之曲进酒进汤如前仪色长跪启承应毕进第四爵酒色长跪启四奏初春晓之曲进酒进汤如前仪色长跪启承应毕进第五爵酒色长跪启五奏乾坤泰之曲进酒进汤如前仪色长跪启承应毕进第六爵酒色长跪启六奏昌运颂之典进酒进汤如前仪色长跪启承应毕进第七爵酒色长跪启七奏泰道开之曲进酒进汤如前仪毕收爵进汤及大膳如前仪毕收膳色长跪启承应毕赞彻案自下而上赞起文武官如前列班乐作四拜乐止分东西序立典仪跪启礼毕乐作引王还宫乐止各官以次出常宴五爵礼仪同凡遇正旦圣节王寿日设宴用花余宴不用洪武十九年亲王之国外官免其庆贺有事具启按明会典十九年定亲王之国在外府州县卫所及守边衙门不必庆贺遇有事务许首领官承差人等具本启闻并不许差遣将官有妨公务洪武二十年秋诏给亲王岁禄五万石停茶盐布絮勿给按续文献通考云云
洪武二十三年命考定王国合祀山川诸神
按明大政纪二十三年二月庚子命礼部翰林院考定王国合祀山川诸神上曰王国有岳镇即以岳为主次海次镇次渎风云雷雨之神又次之于是李原名为图以进使颁诸王复命东海则燕齐皆祭东岳东镇齐鲁皆祭西海秦蜀皆祭晋祭北海洪武二十四年改封豫汉卫三王为代肃命齐王于开平近里围猎诏汉卫等六王练兵临清印通鉴史记元史赐诸王按明大政纪二十四年二月改封豫王为代王汉王为肃王卫王为辽王三月丙辰命齐王榑率护卫骑兵于开平近里围猎五月诏汉卫谷庆宁岷六王练兵临清六月甲戊命礼部印通鉴史记元史以赐诸王洪武二十五年令翰林院拟奏亲王谥上将立燕王为皇太子以刘三吾奏不果议准王妃以下有所出者称夫人令佥事官坐长史上敕诸王以训练兵将按明大政纪二十五年二月诏亲王及功臣赐谥令礼部行翰林院拟奏请旨四月戊寅上御东阁门谕廷臣欲立燕王上曰朕老矣太子不幸遂至于此命也古云国有长君社稷之福朕第四子贤明仁厚英武似朕欲立为太子何如翰林学士刘三吾进曰陛下言是但置秦晋二王于何地上不及对因大哭而罢按明会典凡请封生母二十五年议准王妃以下有所出者称夫人　是年令佥事系方面官许入殿坐于长史之上按续文献通考二十五年春正月太祖御奉天门手敕以赐诸王有云常岁训将练兵验视周回险易造军器务要精坚堪用庶使奸邪难以口舌惑听遂召修撰许观练子宁编修吴言信等执笔听书毕太祖顾皇长孙曰汝谛阅之当使边尘不动贻汝以安也自是诸王得专制国中提兵防御地大权重易生骄僭时叶居升应诏陈言极论分封太侈太祖怒曰小子敢间吾骨肉吾见且切齿可使吾儿见乎速取来吾将手射之且啖其肉逮至瘐死刑部狱后无复敢言者洪武二十六年给齐秦二王护卫赐诸王永鉴录定诸王朝见仪及仪仗之制按明大政纪二十六年正月己巳命永定侯张诠调山东沂州卫将士以充齐府护卫三月辛酉诏并西安右卫为秦王护卫十二月壬申朔永鉴录成颁赐诸王其书辑历代宗室诸王为虐悖逆者以类为编直叙其事按明会典诸王朝见仪二十六年定凡各王大朝行八拜礼常朝行一拜叩头礼凡伯叔兄见天子在朝行君臣礼于便殿内行家人礼伯叔兄坐东面西坐受天子四拜伯叔兄就于受礼位坐天子居正中南面坐以尚亲亲之义存君臣之礼　亲王仪仗二十六年定金交椅一把脚踏全间抹金盆罐一副金香炉一个抹金银香合一个班剑一对仪刀四对吾杖一对响节四对羽葆幢一对绛引旛一对骨朵一对卧瓜一对立瓜一对金钺一对金镫一对仪锽氅一对殳叉一对传教旛一对信旛一对告止旛一对金节一对挑心节一对麾幢一对戟十对夹&#一对&#十对盾十对戈氅十对戟氅一对红罗销金圆伞一把红罗曲盖绣伞二把红罗绣圆伞二把红罗绣方伞四把红罗素圆伞二把红罗素方伞二把红绢销金雨伞一把红罗绣方扇四把红罗绣圆扇四把青罗绣孔雀圆扇六把红纱灯笼一对洪武二十七年命韩渖二王省视诸王国诏停岷王宫殿工按明大政纪二十七年三月甲寅命韩王渖王分道省视秦晋燕周齐王上以二王年少欲其游览诸王国以敦孝友之情十月己丑诏停岷王宫殿工谕工部曰边境土木之工必度时量力顺民情而后为之时可为而财力不足不为也财有余而民不欲不为也必有其时有其财而民乐于趋事然后为之则事易举今云南土旷民稀军饷转输民力甚劳苦若复加兴造之役非惟时力未可于民亦有所不欲岷府姑为&#亭以居俟十五年后民富力纾作之未晚尔工部遣人驰驿往谕云南守臣罢其役洪武二十八年诏停造辽王宫室袭封秦王世子更定诸王以下封爵册宝及岁支禄米之制赐以祖训又拟各王世系为二十字定靖江王庶子称谓及官员入见之礼按明大政纪二十八年四月诏停造辽王宫室敕武定侯郭英辽东军务物情来者多言其艰苦况边境营缮不宜尽力以困之今役作军士皆强悍勇力善战之人劳苦过多心必怀叛故往往逃伏草野山泽间乘间劫掠近者高丽表奏言多不实朕已命有司究之闻彼自国中至鸭绿江冲要处所储军粮每驿有一万二万石或七八万十数万石东宁等国皆使人诱之入境此其意必有深谋朕观高丽自古常与中国争战昔汉唐时辽东地方皆为其所有直抵永平之境恃远不臣时时弄兵自古无状今辽东乏粮军士饥困倘不即发沙岭仓廪赈之必启高丽招诱逋逃之心非至计也使高丽出二十万人以相警诸军何以应之今营缮造作暂宜停止且令立营屋以居十年之后再为之古人有言人劳乃易乱之源深可念也辛未谕礼部尚书任亨泰议秦王世子袭爵礼上曰秦王既没国事无统世子长成宜命袭爵尔其集议以闻亨泰同翰林诸臣议汉诸王薨遣使者立嗣子为王则元冠衰绖素服以承诏事反丧服又诸侯受天子之命亦宜服其命服使者出反丧即位而哭既合于礼且协人情诏依服命服礼行之六月丙寅遣前军都督府谢彦通政使来征奉金册冕服特节往陕西册秦世子尚炳为秦王八月戊子诏更定皇太子亲王封爵册宝之制闰九月诏更定亲王岁支禄米量减以资军国之用亲王万石郡王二千石镇国将军一千石辅国将军八百石奉国将军六百石镇国中尉四百石辅国中尉三百石奉国中尉二百石郡主及仪宾八百石县主及仪宾六百石郡君及仪宾四百石县君及仪宾三百石乡君及仪宾二百石重定皇明祖训成其目仍旧更箴戒章为首章命大书揭于右顺门内西南廊下既而遣使诏诸王至京谕以减禄米之故以祖训赐之十月上定东宫诸王世系各拟二十字为一世以其字为命名之首其下一字则临时所议以为二名编入玉牒至二十世后复拟续增按明会典靖江王府二十八年令靖江王庶子称王子发放言语称裔旨一应官员人等参见并时节庆贺常服行四拜礼常见行一拜礼不叩头　令晋燕楚蜀湘府给禄米如数代肃庆辽各府远在边民少赋薄岁且给五百石齐府一千石嗣秦王幼其应用米石有司月进　凡亲王位下各拟名二十字日后生子及孙即以上闻付宗人府所立双名每一世取一字以为上字其下一字临时随意选择编入玉牒至二十世后照例续添永为定式下字俱用五行偏旁者以火土金水木为序惟靖江王府不拘秦王位下　尚志公诚秉惟怀敬谊存辅嗣资廉直匡时永信惇晋王位下　济美锺奇表知新慎敏求审心咸景慕述学继前修燕王位下
今为
</div>
    <div class="pagination">
<a href="官常典宗藩部_page11.html">上一页</a><span>...</span><a href="官常典宗藩部_page7.html">7</a><a href="官常典宗藩部_page8.html">8</a><a href="官常典宗藩部_page9.html">9</a><a href="官常典宗藩部_page10.html">10</a><a href="官常典宗藩部_page11.html">11</a><span class="current-page">12</span><a href="官常典宗藩部_page13.html">13</a><a href="官常典宗藩部_page14.html">14</a><a href="官常典宗藩部_page15.html">15</a><a href="官常典宗藩部_page16.html">16</a><a href="官常典宗藩部_page17.html">17</a><span>...</span><a href="官常典宗藩部_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
