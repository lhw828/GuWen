<!DOCTYPE html>
<html>
 <head>
  <meta charset="utf-8"/>
  <title>
   官常典宗藩部 - 第 57 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典宗藩部 - 第 57 页/共 57 页
  </h1>
  <div class="content">
   汉书曰淮南厉王长高帝少子也长废法不轨文　帝不忍置于法乃载以辎车处蜀严道邛邮长不　食而死后民作歌云云帝闻之乃追尊为厉王一尺布尚可缝一斗粟尚可舂兄弟二人不相容　　又高诱鸿烈解
序所载小异

一尺缯好童童一斗粟饱蓬蓬兄弟二人不能相容　　圣皇篇　　　　　　　　　　魏曹植圣皇应历数正康帝道休九州咸宾服威德洞八幽三公奏诸公不得久淹留蕃位任至重旧章咸率由侍臣省文奏陛下体仁慈沈吟有爱恋不忍听可之迫有官典宪不得顾恩私诸王当就国玺绶何累缞便时舍外殿宫省寂无人主上增顾念皇母怀苦辛何以为赠赐倾府竭宝珍文钱百亿万采帛若烟云乘舆服御物锦罗与金银龙旗垂九旒羽盖参班轮诸王自计念无功荷厚德思一&amp;#筋力糜躯以报国鸿胪拥节卫副使随经营贵戚并出送夹道交辎軿车服齐整设韡晔耀天精武骑卫前后鼓吹箫笳声祖道魏东门泪下沾冠缨扳盖因内顾俯仰慕同生行行将日暮何时还阙庭车轮为徘徊四马踌躇鸣路人尚酸鼻何况骨肉情　　上责躬诗　　　　　　　　　　前人于穆显考时惟武皇受命于天宁济四方朱旗所拂九土披攘元化滂流荒服来王超商越周与唐比踪笃生我皇奕世载聪武则肃烈文则时雍受禅炎汉君临万邦万邦既化率由旧则广命懿亲以藩王国帝曰尔侯君兹青土奄有海滨方周于鲁车服有辉旗章有叙济济隽乂我&amp;#我辅伊予小子恃宠骄盈举挂时网动乱国经作藩作屏先轨是隳傲我皇使犯我朝仪国有典刑我削我绌将置于理元凶是率明明天子时惟笃类不忍我刑暴之朝肆违彼执宪哀予小子改封兖邑于河之滨股肱弗置有君无臣荒淫之阙谁弼予身茕茕仆夫于彼冀方嗟予小子乃罹斯殃赫赫天子恩不遗物冠我元冕要我朱绂朱绂光大使我荣华剖符受玉王爵是加仰齿金玺俯执圣策皇恩过隆祗承惕咨我小子顽凶是婴逝&amp;#陵墓存愧阙庭匪敢傲德实恩是恃威灵改加足以没齿昊天罔极生命不图常惧颠沛抱罪黄垆愿蒙矢石建旗东岳庶立毫厘微功自赎危躯授命知足免戾甘赴江湘奋戈吴越天启其衷得会京畿迟奉圣颜如渴如饥心之云慕怆矣其悲天高听卑皇肯照微　　应诏诗　　　　　　　　　　　前人肃承明诏应会皇都星陈夙驾秣马脂车命彼掌徒肃我征旅朝发鸾台夕宿兰渚芒芒原隰祁祁士女经彼公田乐我稷黍爰有樛木重阴匪息虽有糇粮饥不遑食望城不过面邑不游仆夫警策平路是由元驷蔼蔼扬镳漂沬流风翼衡轻云承盖涉涧之滨缘山之隈遵彼河浒黄&amp;#是阶西跻关谷或降或升騑骖倦路载寝载兴将朝圣皇匪敢宴宁弭节长骛指日遄征前驱举燧后乘抗旌轮不辍运銮无废声爰暨帝室税此西墉嘉诏未赐朝觐莫从仰瞻城阈俯惟阙庭长怀永慕忧心如酲　　赠白马王彪
有
序
　　　　　前人
　黄初四年正月白马王任城王与余俱朝京师会　节气到洛阳任城王薨至七月与白马王还国后　有司以二王归藩道路宜异宿止意每恨之盖以　大别在数日是用自剖与王辞焉愤而成篇谒帝承明庐逝将归旧疆清晨发皇邑日夕过首阳伊洛广且深欲济川无梁泛舟越洪涛怨彼东路长顾瞻恋城阙引领情内伤　　又
太谷何寥廓山树郁苍苍霖雨泥我涂流潦浩纵横中逵绝无轨改辙登高冈修&amp;#造云日我马元以黄　　又元黄犹能进我思郁以纡郁纡将何念亲爱在离居本图相与偕中更不克俱鸱枭鸣衡轭豺狼当路衢苍蝇间白黑谗巧反亲疏欲还绝无蹊揽辔止踟蹰　　又踟蹰亦何留相思无终极秋风发微凉寒蝉鸣我侧原野何萧条白日忽西匿归鸟赴乔林翩翩厉羽翼孤兽走索群衔草不遑食感物伤我怀抚心长太息　　又太息将何为天命与我违奈何念同生一往形不归孤魂翔故域灵柩寄京师存者忽复过亡殁身自衰人生处一世去若朝露晞年在桑榆间影响不能追自顾非金石咄唶令心悲　　又
心悲动我神弃置莫复陈丈夫志四海万里犹比邻恩爱苟不亏在远分日亲何必同衾帱然后展殷勤忧思成疾疹无乃儿女仁仓卒骨肉情能不怀苦辛　　又苦辛何虑思天命信可疑虚无求列仙松子久吾欺变故在斯须百年谁能持离别永无会执手将何时王其爱玉体俱享黄发期收泪即长路援笔从此辞　　祖道征西应诏诗　　　　　　晋张华赫赫大晋奄有万方以仁化曜以天光贰迹陕西实在我王内饪玉铉外惟鹰扬四牡扬镳元辂振绥庶寮群后饯饮洛湄感离叹凄慕德迟迟　　祖道赵王应诏诗　　　　　　　前人崇选穆穆利建明明于显穆亲时惟我王&amp;#姿自然金质王相光宅旧赵作镇冀方休宠曲锡备物焕彰发轫上京出自天邑百寮饯行缙绅具集轩冕峨峨冠盖习习恋德惟怀永叹弗及　　洛水祖王公应诏　　　　　　　何劭穆穆圣王体此慈仁友于之至通于明神游宴绸缪情恋所亲薄云饯之于洛之滨嵩崖岩岩洪流汤汤春风动衿归雁和鸣我后飨客鼓瑟吹笙举爵惟别闻乐伤情嘉宴既终白日西归群司告旋鸾舆整绥我皇重离顿辔骖騑临川永叹酸涕沾颐崇恩感物左右同悲　　从幸洛水饯王公归国诗　　　　王浚圣主应期运至德敷彝伦神道垂大教元化被无垠钦若崇古训建侯屏四邻皇舆回羽盖高会洛水滨临川讲妙艺纵酒钓潜鳞八音以迭奏兰羞备时珍古人亦有言为国不患贫与蒙庙庭施幸得厕大钧群僚荷恩泽朱颜感献春赋诗尽下情至感畅人神长流无舍逝白日入西津奉辞慕华辇侍卫路无因驰情系帷幄乃心恋轨尘　　和竟陵王抄书　　　　　　　梁沈约教微因弛辔维峻属贞期义乖良未远斯文焕在兹超河综绝礼冠楚缀沦诗披縢辨蠹册酌醴访深疑澄流黜往性泛略引前滋汉壁含遗篆名山多逸词绿编方委阁素简日盈辎空幸参鸳鹭比秀恧琼芝挹流既知广复道还自嗤　　和元帝
去丹杨
尹荆州
　　　萧琛
妙善有兼姿群才成大厦奕奕工辞赋翩翩富文雅丽藻若龙雕洪才类河泻案牍时多暇优游阅典坟儒墨自元解文史更区分平台礼申穆兔苑接卿云轩盖荫驰道珠履忽成群德音高下被英声远近闻　　和元帝去丹杨
尹荆州
　　　徐勉
敬爱良是贤谦恭实所务尊贤遗道德重学严师傅六艺诚为敏三雍称有裕覆被唯仁义吐纳必珪璋壮思如泉涌逸藻似云翔夙有匡时调早怀经世方留心在庶绩厉精思治纲　　征虏亭送新安王应令　　　陈张正见凤吹临南浦神驾饯东平亭回漳水乘&amp;#转洛滨笙地冻班轮响风严羽盖轻烧田云色暗古树雪花明岐路一回首流襟动睿情　　赵郡王配郑氏挽词　　　北齐卢询祖君王盛海内伉俪尽寰中女仪掩郑国嫔容映赵宫春艳桃花水秋度桂枝风遂使丛台夜明月满&amp;#空　　彭城王挽歌　　　　　　　隋卢思道旭旦禁门开隐隐灵舆发纔看凤楼迥稍视龙山没犹陈五营骑尚聚三河卒容卫俨未归空山照秋月　　过大哥宅　　　　　　　　　唐元宗鲁卫情先重亲贤爱转多冕旒丰暇日乘景暂经过戚里申高宴平台奏雅歌复寻为善乐方验保山河　　同玉真公主过大哥山池　　　　同前地有招贤处人传乐善名骛池临九达龙岫对层城桂月先秋冷苹风向晚清凤楼遥可见仿佛玉箫声　　游兴庆宫作有
序
　　　　　同前
　暇日与兄弟同游兴庆宫登勤政务本及花萼相　辉之楼所以观风俗而劝人崇友于而敦睦诗以　言志歌以永言情发于衷率题此什代邸青门右离宫紫陌陲庭如过沛日水若渡江时绮观连鸡岫朱楼接雁池从来敦棣萼今此茂荆枝万叶传余庆千年志不移&amp;#轩聊属目轻辇共追随务本方崇训相辉保羽仪时康俗易渐德薄政难施鼓吹迎飞盖弦歌送羽&amp;#所希覃率土孝弟一同规　　奉和别越王　　　　　　　　刘祎之周屏辞金殿梁骖整玉珂管声依折柳琴韵动流波鹤盖分阴促龙轩别念多延襟小山路还起大风歌　　寒食清明日早赴王门率成　　　李峤游客趋梁邸朝光入楚台槐烟乘晓散榆火应春开日带晴虹上花随早蝶来雄风乘令节余吹拂轻灰　　夏日梁王席送张岐州　　　　沈佺期秦鸡常下雍周凤昔鸣岐此地推雄抚惟良寄在斯家传七豹贵人擅八龙奇高传生光彩长林叹别离天人开祖席朝采候征麾翠帟当郊敞彤幨向野披芃芃秋麦盛苒苒夏条垂奏计何时入台阶望羽仪　　奉和过梁王宅即目应制　　　武三思岩居多水石野老满风烟本谓开三径俄欣降九天穿林移赤辇拂岸转行旃凤竹初垂箨龟河未吐莲愿持山作寿恒用劫为年　　奉和梁王宴龙泓应教　　　　宋之问水府沦幽壑星轺下紫微鸟惊司仆驭花落侍臣衣芳树摇春晚晴云绕座飞淮王正留客不醉莫言归　　修书院学士奉敕宴梁王宅赋得树字　　　　　　　　　　　　　　　　张说虎殿成鸿业猿岩题凤赋既荷大君恩还蒙小山遇秋吹迎弦管凉云生竹树共惜朱邸欢无辞洛城暮　　奉和圣制过宁王宅应制　　　　前人进酒忘忧观箫韶喜降临帝尧敦族礼王季友兄心竹院龙鸣笛梧宫凤绕林大风将小雅一字重千金　　奉和圣制暇日与兄弟同游兴庆宫作应制　　　　　　　　　　　　　　　　前人汉武横汾日周王宴镐年何如造区夏复此睦亲贤巢凤新成阁飞龙旧跃泉棣华歌尚在桐叶戏仍传禁&amp;#氛埃隔平台景物连圣慈良有裕王道固无偏问俗兆人阜观风五教宣献图开益地张乐奏钧天侍酒衢樽满询刍谏鼓悬永言形友爱万国共周旋　　奉和圣制同玉真公主游大哥山池应制　　　　　　　　　　　　　　　　前人池如明镜月华开山学香炉云气来神藻飞为鹡鸰赋仙声扬出凤凰台　　三日岐王宅　　　　　　　　　张谔玉女贵妃生嫛婗始发声金盆浴未了&amp;#子绣初成翡翠雕芳褥真珠帖小缨何时学健步斗取落花轻　　岐王山亭　　　　　　　　　　前人王家傍绿池春色正相宜岂有楼台好兼看草树奇石榴天上叶椰子日南枝出入千门里年年乐未移　　岐王席上咏美人　　　　　　　前人半额画双蛾盈盈烛下歌玉杯寒意少金屋夜情多香艳王分帖裙娇敕赐罗平阳莫相&amp;#唤出不如他　　敕赐宁王池宴　　　　　　　张九龄贤王有池馆明主赐春游淑气林间发恩光水上浮徒惭和鼎地终谢巨川舟皇泽空如此轻生莫可酬　　从岐王过杨氏别业应教　　　　王维杨子谈经所淮王载酒过兴阑啼鸟缓坐久落花多径转回银烛林开散玉珂严城时未启前路拥笙歌　　从岐王夜燕卫家山池应教　　　前人座客香貂满宫娃绮幔张涧花轻粉色山月少灯光积翠纱&amp;#暗飞泉绣户凉还将歌舞出归路莫愁长　　敕借岐王九成宫避暑应教　　　前人帝子远辞丹凤阙天书遥借翠微宫隔&amp;#云雾生花上卷幔山泉入镜中林下水声喧语笑岩间树色隐房栊仙家未必能胜此何事吹笙向碧空　　宴吴王宅　　　　　　　　　　祖咏吴王承国宠列第禁城东连夜征词客当春试舞童砌分池水岸&amp;#度竹林风更待西园月金尊乐未终　　八哀诗赠太子太师汝阳郡王琎　杜甫汝阳让帝子眉宇真天人虬须似太宗色映塞外春往者开元中主恩视遇频出入独非时礼异见群臣爱其谨洁极倍此骨肉亲从容听朝后或在风雪晨忽思格猛兽苑囿腾清尘羽旗动若一万马肃駪駪诏王来射雁拜命已挺身箭出飞鞚内上又回翠麟翻然紫塞翮下拂明月轮胡人虽获多天笑不为新王每中一物手自与金银袖中谏猎书扣马久上陈竟无衔&amp;#虞圣聪矧多仁官免供给费水有在藻鳞匪惟帝老大皆是王忠勤晚年务置醴门引申白宾道大容无能永怀侍芳茵好学尚贞烈义形必沾巾挥翰绮绣扬篇什若有神川广不可溯墓久狐兔邻宛彼汉中郡文雅见天伦何以慰我悲泛舟俱远津温温昔风味少壮已书绅旧游易磨灭衰谢增酸辛　　戏题寄上汉中王有
序
　　　前人
　自注云时王在梓州初至断酒不敢饮篇中有戏西汉亲王子成都老客星百年双白鬓一别五秋萤忍断杯中物祗看座右铭不能随皂盖自醉逐浮萍　　又策杖时能出王门异昔游已知嗟不起未许醉相留蜀酒浓无敌江鱼美可求终思一酩酊净扫雁池头　　又群盗无归路衰颜会远方尚怜诗警策犹忆酒颠狂鲁卫弥尊重徐陈略丧亡空余枚叟在应念早升堂　　赠特进汝阳王二十二韵　　　　前人特进群公表天人夙德升霜蹄千里骏风翮九霄鹏服礼求毫发推忠忘寝兴圣情常有眷朝退若无凭仙醴求浮蚁奇毛或赐鹰清关尘不杂中使日相乘晚节嬉游简平居孝义称自多亲棣萼谁敢问山陵学业醇儒富辞华哲匠能笔飞鸾耸立章罢凤骞腾精理通谈笑忘形向友朋寸长堪缱绻一诺岂骄矜己忝归曹植何如对李膺招要恩屡至崇重力难胜披雾初欢夕高秋爽气澄樽罍临极浦凫雁宿张灯花月穷游宴炎天避郁蒸砚寒金井水檐动玉壶冰瓢饮唯三径岩栖在百层谬持蠡测海况挹酒如渑鸿宝宁全秘丹梯庶可陵淮王门有客终不愧孙登　　奉汉中王手札　　　　　　　　前人国有乾坤大王今叔父尊剖符来蜀道归盖取荆门峡险通舟过江长注海奔主人留上客避暑得名园前后缄书报分&amp;#馔玉恩天云浮绝壁风竹在华轩已觉凉宵永何看骇浪翻入期朱邸雪朝傍紫微垣枚乘文章老河间礼乐存悲秋宋玉宅失路武陵源淹薄俱崖口东西异石根夷音迷咫尺鬼物傍黄昏犬马诚为恋狐狸不足论从容草奏罢宿昔奉清樽　　戏作寄上汉中王二首有
序
　前人
　自注云王新诞明珠
云里不闻双雁过掌中贪见一珠新秋风袅袅吹江汉只在他乡何处人　　又
谢安舟楫风还起梁苑池台雪欲飞杳杳东山携汉妓泠泠修竹待王归　　天门街西观荣王聘妃　　　　张光朝仙媛来朱邸名山出紫微三周初展义百两遂言归郑国通梁苑天津接帝畿桥成乌鹊助盖转凤凰飞霜仗迎秋色星缸满夜辉从兹盘石固应为得贤妃　　天门街西观荣王聘妃　　　　　梁铉帝子乘龙夜三星照户前两行宫火出十里道铺筵罗绮明中识箫韶暗里传灯攒九华扇帐撒五铢钱交颈文鸳合和鸣彩凤连欲知来日美双拜紫微天　　宴曹王宅　　　　　　　　　　钱起贤王驷马退朝初小苑三春带雨余林沼&amp;#茏多贵气楼台隐映接天居仙鸡引敌穿红药宫燕衔泥落绮疏自叹平生相识愿何如今日厕应徐　　宁王山池　　　　　　　　　　范朝水势临阶转峰形对路开槎从天上得石是海边来瑞草分丛种祥花间色栽旧传辞赋客惟见有邹枚　　宴吴王宅　　　　　　　　　　韩翃玉管箫声合金杯酒色殷听歌吴季札纵饮汉中山称寿争离席留欢辄上关莫言辞客醉犹得曳裾还　　岐王宅　　　　　　　　　　唐彦谦朱邸平台隔禁闱贵游陈迹尚依稀云低雍畤祈年去雨细长杨从猎归申白宾朋传道义应刘文采寄音徽承平旧物惟君尽犹写雕鞍伴六飞　　后湖访古各赋一题得西邸　　　徐铉南朝藩阃地八友旧招寻事往山光在春晴草色深曲池鱼自乐丛桂鸟频吟今日中兴运犹怀旧墨林　　陪郑王相公赋檐前垂冰应教依韵　　　　　　　　　　　　　　　　前人窗外虚明雪乍晴檐前垂溜尽成冰长廊瓦迭行行密晚院风高寸寸增玉指乍拈簪尚愧金阶时坠磬难胜晨飧堪醒曹参酒自恨空肠病不能　　国公女生日席上命赋　　　　金吴激雪射瑶阶月春回玉女扉云中三秀草石上六铢衣酒熟鹅儿色身轻燕子飞客槎还泛斗谁解卜榰机　　饮密国公诸子家　　　　　　　王郁宣平坊里榆林巷便是临淄公子家寂寞画堂豪贵少时容词客醉琵琶　　滕王蝶蚁图二首　　　　　　元王恽槐壤纷纷事暂欢枕中栩栩伴周闲丹青欲识滕王意须着人间比梦间　　又
粉香金翠梦能甜细写春悰入笔尖却恐寻香飞便去六宫争下水晶帘　　题小薛王画鹿　　　　　　　邓文原礼乐河间雅好儒曾陪校猎奉銮舆昼长灵囿观游后政暇嘉宾燕集余蛱蝶图工人去久驺虞诗好化行初宗藩翰墨留珍赏凭仗相如赋子虚　　至正二十六年重午梁王宫门外观射柳随侍　　文武赐宴渭兴赋诗　　　　　支渭兴地平如席草如茵年少将军酒半醺朱鬣马穿人影过绿杨枝逐箭锋分旌旗色映宫墙柳鼓角声飘海外云何日鲸鲵俱息影普天偃武共修文　　应教题梅　　　　　　　　　　王冕剌剌北风吹旅人昏昏无处不沙尘清高只有老梅树照水开花个个真　　闻武昌庐州二藩王渡海归朝　　王逢茅土分封在金章渡海归事殊生马角心愧着戎衣星月晶光并山河带砺非秋风紫塞上依旧雁南归　　至正二十七年闰四月梁王生日宴文武于昆　　明池上省宪官以诗贺　　　　无名氏贤君献寿宴嘉宾殿帐先施巨海滨万里晴天开锦帐一川芳草卧麒麟笙歌缓送金杯酒铠仗宽围玉佩人醉饱百官咸稽首愿王高寿过千春　　中都孟秋陪从蜀王殿下祀皇陵
　　　　　　　　　　　　　　　明周启亲王代祀抚松楸玉座金门敞素秋日月丽天深睿思风云齐仗俨神游锺离树老幽宫壮芒砀山高王气浮此日彤庭瞻此地祠光应彻五城楼　　湘王殿下之国奉饯志喜　　　　前人秋风江上锦帆开荆国人瞻帝子来鸿雁九霄分雨露鱼龙七泽避风雷丹砂不数淮南秘辞赋谁夸子建材民社奠安藩辅重年年来捧寿尧杯　　蜀王殿下守中都奉饯志喜一律　前人未从西蜀按封疆先谒中都祀太皇龙虎风云藏阵略凤凰星日着文章万年淮土园陵重千里岷山道路长恩宠自天随福履早闻凭轼咏濠梁　　阙门书所见　　　　　　　　　孙蕡隐隐旌旗飐落晖方山遥望锦城围平芜一带香尘合知是诸王射猎归　　六月十六日端礼楼进讲奉教赋诗次缪纪善　　韵　　　　　　　　　　　　茅大方百二山河重镇雄金城环绕宛如龙南楼势插青冥表东井光连紫极中书演九畴宣帝范诗歌二雅正皇风儒臣进讲思陈戒敢学扬雄赋汉宫　　春日宴王孙之第　　　　　　李梦阳紫宫华宴敞春风密树初花日映红向暮酒阑香不断始知春在绮罗中　　勉学书院侍父王应教　　　　朱埕尧书幌晴开紫桂间朝来满座见青山茶烟织树微分缕竹色依帘更着斑风散百花随仗下天空双鹤带云还谈经昼永闻清燕几席时时奉睿颜　　上益王　　　　　　　　　　朱多炡睿德隆公族英才丽本支三雍陋河间七步浅临淄潇洒游仙味从容乐善辞问遗偏宠渥锡予倍恩私手敕家人礼亲贤国士知纶言天咫尺宫扇墨淋漓九子罗圭冕诸王属屏维具瞻龙种贵悉览凤雏仪夜照青藜杖秋荣桂树枝虚车名并美拥篲节逾卑丹洞穿菟苑麻源到雁池瓜筵文玳瑁药妙琉璃大火西流候长庚正耀时茹茅京氏易松柏楚元诗鸟爪羞麟脯神功酿蚁&amp;#遥遥颂盘石黄发以为期　　周藩王宫词有
序
　　　　　牛恒
　王宫词旧无人作予游梁数载据所闻于梁人者　拟作数首非云孤辟亦借以存秘事云尔春殿牙签万轴余香匀风细绿虚侍儿临罢诚斋帖函出先呈女校书　　又
萧萧修竹映池寒分汲银瓶灌牡丹报道花朝开内宴竞持金剪绕朱栏　　又
夜来行乐雁池头侍女分行秉烛游唱彻宪王新乐府不知明月下樊楼　　又
丛生桂树后山幽花石犹传宋代留宫媪引来岩际望蔡河春浪拍天浮　　又
吹台南下令婆坟忆昔从王掌秘文今日绮罗何处是野花啼鸟自纷纷　　李子西送佛头青花得自永宁王宫中盖牡丹　　之殊异者喜而赋诗且改名为萼绿华云　　　　　　　　　　　　　　　　薛蕙故人真好事为我致名花书寄夷门道春来帝子家玉肌明素雪翠袖影青霞合避金仙号更名萼绿华　　送张惟信册封唐邸因归省母　　杨慎鸣玉遥持节分珪重剪桐骅骝开蜀道蟋蟀采唐风税驾云山外回船月峡东还将南陔什一奏北堂中　　送管平田先生颁封秦府归省　高叔嗣五等周分国三王汉世家日闻敦帝族时见遣皇华剪土仍鹑首疏邦自犬牙秦关通使节灞水渡征车过邑恩难屡登堂礼更嘉何如北山客行役动长嗟　　送周少宰秦府分封　　　　　杨廷和少宰分封出御批二函新册烂金泥恩波入渭天潢近使节临关华岳低铨事暂辞流内外民风兼问陕东西肩舆不觉驰驱倦余兴犹能及品题　　春日侍燕高唐齐东二王即韵应教
　　　　　　　　　　　　　　　冯惟讷昔听桂山调今看兰&amp;#花春云间珠圃初日照彤霞改服游新苑移尊对远沙应刘今日赏不是魏王家　　景王之藩恭述二首　　　　　皇甫汸帝裔宜承序贤王遂启封珪分劳睿眷笙别怆慈容地接荆衡胜人多宋景从行看江汉水何处不朝宗　　又绮岁占渊识冠年仰令仪邑邻丰起处路即代来时桂树新开径芙蓉旧作池宁知飞盖赏别有望陵思　　雒阳王　　　　　　　　　　吴伟业诏书早洗雒阳尘叔父如王有几人先帝玉符分爱子西京铜狄泣王孙白头宫监锄荆棘曾在华清内承直遭乱城头乌夜啼四十年来事堪忆神皇倚瑟楚歌时百子池边袅柳丝早见鸿飞四海翼可怜花发万年枝铜扉未启牵衣谏银箭初残泪如霰几年不省公车章后来数罢昭阳宴骨肉终全异母恩功名徒付上书人贵强无取诸侯相调护何关老大臣万岁千秋相诀绝青雀投怀玉鱼别昭丘烟草自苍茫汤殿香泉暗呜咽析圭分土上东门宝毂雕轮九陌尘骊山西去辞温室渭水东流别任城少室峰头写桐漆灵光殿里张琴瑟愿王保此黄发期谁料遭逢黑山贼嗟乎龙种诚足怜母爱子抱非徒然江夏漫裁修柏赋东阿徒咏豆萁篇我朝家法逾前制两宫父子无遗议廷论由来责佞夫国恩自是优如意万家汤沐启周京千骑旌旗给羽林为先朝怜白象岂知今日误黄巾邹枚客馆伤狐兔燕赵歌楼散烟雾茂陵西筑望思台月落青枫不知路今皇兴念繐帷哀流涕黄封手自裁殿内遂停三部伎宫中为设八关斋束薪流水王人戍太牢加璧通侯祭帝子魂归南浦云玉妃泪洒东平树北风吹雨故宫寒重见新王受诏还唯有千寻旧松栝照人落落嵩高山　　秋夜鹅池侍宴应教　　　　　宋登春车马荒&amp;#夜流萤水面多野云停几席江月引笙歌尊湛淮南酒池添道士鹅白头惭受简休问赋如何　　赏雪侍燕应教　　　　　　　　前人狐白暖蒙茸当集上公春藏金屋里仙隐玉壶中送酒青楼妓焚香白玉童锦屏寒不入只许隔帘栊　　新秋建安王半隐园应教二首　　吴兆坐望林峦隔行分岛屿遥蹊崩横卧柳岸阔接平桥微雨惊雷散轻炎入树销豫游屏侍从疏豁似渔樵　　又薄暮登台望西山翠满栏湖云屯岸宿松露滴衣寒万井炊烟歇千家巿火残笙歌引前路花密出犹难　宗藩部纪事
王
妃附
风俗通淮南王安锐精黄白庶几轻举卒离亲伏白刃之罪刘向得其遗文奇而献之成帝令典尚方铸作事费甚多而方不验&amp;#向大辟系须冬狱兄阳成侯乞入国半故得减死后汉书刘元传光武诏大司徒邓禹葬更始于霸陵有三子求歆鲤明年夏求兄弟与母东诣洛阳帝封求为襄邑侯奉更始祀歆为谷孰侯鲤为寿光侯求后徙封咸阳侯求卒子巡嗣复徙封灌泽侯巡卒子姚嗣鲍永传永为司隶校尉帝叔父赵王良尊戚贵重永以事劾良大不敬由是朝廷肃然莫不戒慎乃辟扶风鲍恢为都官从事恢亦抗直不避强御帝尝曰贵戚且宜敛手以避二鲍其见惮如此注
东观记曰时
良从送中郎将来歙丧还入夏城门中与五官将军相逢道迫良怒召门候岑尊叩头马前永劾奏良曰今月二十七日车驾临故中郎将来歙丧还车驾过须臾赵王良从后到与右中郎将张邯相逢城门中道迫狭叱邯旋车又召候岑尊诘责使前走数十步按良诸侯藩臣蒙恩入侍知尊帝城门候吏六百石而肆意加怒令叩头都道奔走马头前无藩臣之礼大不敬也赵&amp;#传&amp;#拜太尉光武帝崩&amp;#受遗诏典丧礼是时藩王皆在京师自王莽篡乱旧典不存皇太子与东海王等杂止同席宪章无序&amp;#乃正色横&amp;#殿阶扶下诸王以明尊卑时藩国官属出入宫省与百僚无别&amp;#乃表奏谒者将护分止它县诸王并令就邸唯朝晡入临整礼仪严门卫内外肃然宋意传意建初中为尚书肃宗性宽仁而亲亲之恩笃故叔父济南中山二王每数入朝特加恩宠及诸昆弟并留京师不遣就国意以为人臣有节不宜逾礼过恩乃上疏谏曰陛下至孝烝烝恩爱隆深以济南王康中山王焉先帝昆弟特蒙礼宠圣情恋恋不忍远离比年朝见久留京师崇以叔父之尊同之家人之礼车入殿门即席不拜分甘损膳赏赐优渥昔周公怀圣人之德有致太平之功然后王曰叔父加以赐币今康焉幸以支庶享食大国陛下即位蠲除前过还所削黜衍食它县男女少长并受爵邑恩宠逾制礼敬过度春秋之义诸父昆弟无所不臣所以尊尊卑卑强干弱枝者也陛下德业隆盛当为万世典法不宜以私恩损上下之序失君臣之正又西平王羡等六王皆妻子成家官属备具当早就蕃国为子孙基址而室第相望久盘京邑婚姻之盛过于本朝仆马之众充塞城郭骄奢僭拟宠禄隆过今诸国之封并皆膏腴风气平调道路夷近朝聘有期行来不难宜割情不忍以义断恩发遣康焉各归蕃国令羡等速就便时以塞众望帝纳之晋书礼志泰始十年南宫王承年十五依旧应冠有司奏议礼十五成童国君十五而生子以明可冠之宜又汉魏遣使冠诸王非古典于是制王十五而冠不复加使命王彪之云礼传冠皆在庙按武帝既加元服车驾出拜于太庙以告成也盖亦犹拟在庙之仪异苑晋长沙王道怜子义庆在广陵卧疾食次忽有白虹入室就饮其粥义庆掷器于阶遂作风雨声振于庭户良久不见杜佑通典晋诸公赞曰汝南王亮为大司马正旦大会乘车入殿宋书蔡廓传廓为御史中丞多所纠奏百僚震肃时中书令傅亮任寄隆重学冠当时朝廷仪典皆取定于亮每谘廓然后施行亮意若有不同廓终不为屈时疑扬州刺史卢陵王义真朝堂班次亮与廓书曰扬州自应着刺史服耳然谓坐起班次应在朝堂诸官上不应依官次坐下足下试更寻之诗序云王姬下嫁于诸侯衣服礼秩不系其夫下王后一等推王姬下王后一等则皇子居然在王公之上陆士衡起居注式干殿集诸皇子悉在三司上今抄疏如别又海西即位赦文太宰武陵王第一抚军将军会稽王第二大司马第三大司马位最高又都督中外而次在二王之下岂非下皇子邪此文今具在也永和中蔡公为司徒司马简文为抚军开府对录朝政蔡为正司不应反在仪同之下而于时位次相王在前蔡公次之耳诸例甚多不能复具疏扬州反乃居卿君之下恐此失礼宜改之邪廓答曰扬州位居卿君之下常亦惟疑然朝廷以位相次不以本封复无明文云皇子加殊礼齐献王为骠骑孙秀来降武帝欲优异之以秀为骠骑转齐王为镇军在骠骑上若如足下言皇子使在公右则齐王本次自尊何改镇军令在骠骑上明知故依见位为次也又齐王为司空贾充为太尉俱录尚书署事常在充后潘正督奏公羊事于时三录梁王彤为卫将军署在太尉陇西王泰司徒王元冲下近太元初贺新宫成司马太傅为中军而以齐王柔之为贺首立安帝为太子止礼徐邈为郎位次亦以太傅在诸王下又谒李太后宗正尚书符令以高密王为首时王东亭为仆射王徐皆是近世识古今者足下引式干公王吾谓未可为据其云上出式干古传中彭城王植荀组潘岳嵇绍杜斌然后道足下所疏四王在三司之上反在黄门郎下有何义且四王之下则云大将军梁王彤车骑赵王伦然后云司徒王戎耳梁赵二王亦是王子属尊位齐在豫章王常侍之下又复不通盖书家指疏时事不必存其班次式干亦是私宴异于朝堂如今含章西堂足下在仆射下侍中在尚书下耳来示又云曾祖与简文对录位在简文下吾家故事则不然今写如别王姬身无爵位故可得不从夫而以王女为尊皇子出任则有位有位则依朝复示之班序唯引泰和赦文差可为言然赦文前后亦参差不同太宰上公自应在大司马前耳简文虽抚军时已授丞相殊礼又中外都督故以本任为班不以督中外便在公右也今护军总方伯而位次故在持节都督下足下复思之礼志魏氏虽天子耕藉藩镇阙诸侯百亩之礼及武帝末有司奏古诸侯耕藉田百亩躬执耒以奉社稷宗庙以劝率农功今诸王临国宜依修耕藉之义然竟未施行南齐书文惠太子传升明三年太祖将受禅世祖已还京师以襄阳兵马重镇不欲处他族出太子为持节都督雍梁二州郢州之竟陵司州之随郡军事左中郎将宁蛮校尉雍州刺史建元元年封南郡王邑二千户江左未有嫡皇孙封王自此始也齐春秋会稽孔珪家起园列植桐柳多灌山泉雅得真趣衡阳王钧往游之珪曰殿下处朱门游紫闼讵得与山人交邪答曰身处朱门而情在江湖形入紫闼而意在青云珪大美之梁书昭明太子传普通三年十一月始兴王憺薨旧事以东宫礼绝傍亲书翰并依常仪太子意以为疑命仆射刘孝绰议其事孝绰议曰案张镜撰东宫仪记称三朝发哀者逾月不举乐鼓吹寝奏服限亦然寻傍绝之义义在去服服虽可夺情岂无悲铙歌辍奏良亦为此既有悲情宜称兼慕卒哭之后依常举乐称悲竟此理例相符谓犹应兼慕请至卒哭仆射徐勉左率周舍家令陆襄并同孝绰议太子令曰张镜仪记云依士礼终服月称慕悼又云凡三朝发哀者逾月不举乐刘仆射议云傍绝之义义在去服服虽可夺情岂无悲卒哭之后依常举乐称悲竟此理例相符寻情悲之说非止卒哭之后缘情为论此自难一也用张镜之举乐弃张镜之称悲一镜之言取舍有异此自难二也陆家令止云多历年所恐非事证虽复累稔所用意常未安近亦常经以此问外由来立意谓犹应有慕悼之言张岂不知举乐为大称悲事小所以用小而忽大良亦有以至如元正六佾事为国章虽情或未安而礼不可废铙吹军乐比之亦然书疏方之事则成小差可缘心声乐自外书疏自内乐自他书自已刘仆射之议即情未安可令诸贤更共详衷司农卿明山宾步兵校尉朱异议称慕悼之解宜终服月于是令付典书遵用以为永准隋书于义传义子宣敏高祖践阼拜奉车都尉奉使抚慰巴蜀及还上疏曰臣闻开盘石之宗汉室于是惟永建维城之固周祚所以灵长昔秦皇置牧守而罢诸侯魏后昵邪而疏骨肉遂使宗社移于他族神器传于异姓此事之明甚于观火然山川设险非亲勿居且蜀土沃饶人物殷阜西通邛僰南属荆巫周德之衰兹土遂成戎首炎政失御此物便为祸先是以明者防于无形治者制其未乱方可庆隆万世年逾七百伏惟陛下日角龙颜膺乐推之运参天贰地居揖让之期亿兆宅心百神受职理须树建藩屏封植子孙继周汉之宏图改秦魏之覆轨抑近习之权势崇公族之本枝但三蜀三齐古称天险分王戚属今正其时若使利建合宜封树得所巨猾息其非望奸臣杜其邪谋盛业洪基同天地之长久英声茂实齐日月之照临臣虽学谢多闻然情深体国辄申管见战灼惟深帝省表嘉之谓高颎曰于氏世有人焉竟纳其言遣蜀王秀镇于蜀唐书隐太子建成传帝晚多内宠张婕妤尹德妃最幸亲戚分事宫府建成与元吉通谋内结妃御以自固当是时海内未定秦王数将兵在外诸妃希所见及洛阳平帝遣诸妃驰阅后宫见府库服玩皆私有求索为兄弟请官秦王已封帑簿及官爵非有功不得妃媛曹怨之会为陕东道行台有诏属内得专处决王以美田给淮安王神通而张婕妤为父丐之帝手诏赐田诏至神通已前得不肯与婕妤妄曰诏赐妾父田而王夺与人帝怒召秦王让曰我诏令不如尔教耶他日谓裴寂曰儿久典兵为儒生所误非复我昔日子秦府属杜如晦骑过尹妃父门恚其傲率家童捽殴折一指父惧即使妃前诉秦王左右暴其父帝不察大怒诘王曰尔左右乃凌我妃家况百姓乎王自辨晓讫不置由是见疏帝召诸王燕秦王感母之不及有天下也偶独泣帝顾不乐妃媛因得中伤之为建成游说曰海内无事陛下春秋高当自娱秦王辄悲泣正为嗔忌妾属耳使陛下万岁后王得志妾属无遗类东宫慈爱必能全养乃皆悲不自胜帝恻然遂无易太子意突厥入寇帝议迁都秦王苦谏止建成见帝曰秦王欲外御寇沮迁都议以久其兵而谋篡夺帝寖不悦初帝令秦王居西宫承干殿元吉居武德殿与上台东宫昼夜往来皆携弓刀相遇如家人礼由是皇太子令秦齐二王教与诏敕杂行内外惧莫知所从建成等私募四方骁勇及长安恶少年二千人为宫甲屯左右长林门号长林兵又令左虞候率可达志募幽州突厥兵三百内宫中将攻西宫或告于帝帝召建成责谓乃流志巂州建成等召秦王夜宴毒酒而进之王暴疾血数升淮安王扶掖还宫帝问疾因敕建成秦王不能酒毋夜聚又谓秦王曰吾起晋阳平天下皆尔力将定东宫尔亟让故成而美志又太子立多历年吾重夺之观而兄弟终不相下同在京师忿阋且深尔还洛阳行台自陕以东悉主之建天子旌旗如梁孝王故事王泣曰非所愿也不可远膝下帝曰陆贾汉臣也犹递过诸子况我天下主东西两宫思汝即往何所悲耶王将行建成等谋曰秦王得土地甲兵必为患留之京师一匹夫耳因密使人说帝言秦王左右皆山东人闻还洛皆洒然喜观其意不复来矣事果寝让皇帝宪传初帝五子列第东都积善坊号五王子宅及赐第上都隆庆坊亦号五王宅元宗为太子尝制大衾长枕将与诸王共之睿宗知之喜甚及先天后尽以隆庆旧邸为兴庆宫而赐宪及薛王第于胜业坊申岐二王居安兴坊环列宫侧天子于宫西南置楼其西署曰花萼相辉之楼南曰勤政务本之楼帝时时登之闻诸王作乐必亟召升楼与同榻坐或就幸第赋诗燕嬉赐金帛侑欢诸王日朝侧门既归即具乐纵饮击球斗鸡驰鹰犬为乐如是岁月不绝所至辄中使劳赐相踵世谓天子友悌古无有者帝于敦睦盖天性然虽谗邪乱其间而卒无以摇时有鹡鸰千数集麟德殿廷树翔栖浃日左清道率府长史魏光乘作颂以为天子友悌之祥帝喜亦为作颂宪尤谨畏未尝干政而与人交帝益信重尝以书赐宪等曰魏文帝诗西山一何高高高殊无极上有两仙童不饮亦不食赐我一丸药光辉有五色服之四五日身体生羽翼朕每言服药而求羽翼宁如兄弟天生之羽翼乎陈思王之才足以经国绝其朝谒卒使忧死魏祚未终司马氏夺之岂神丸&amp;#耶虞舜至圣舍象傲以亲九族九族既睦平章百姓今数千载天下归善焉此朕废寝忘食所慕叹也顷因余暇选仙录得神方云饵之必寿今持此药愿与兄弟共之偕至长龄永永无极也后申王等相继薨唯宪在帝亲待愈益厚每生日必幸其第为寿往往留宿居常无日不赐遗尚食总监及四方所献酒酪异馔皆分饷之让皇帝宪常从帝按舞万岁楼帝从复道上见卫士已食弃其余窦中帝怒诏高力士杖杀之宪从容曰从复道上窥人之私恐士不自安且失大体岂以性命轻于余飧乎帝遽止谓力士曰王于我可谓有急难也不然且误杀士又凉州献新曲帝御便坐召诸王观之宪曰曲虽佳然宫离而不属商乱而暴君卑逼下臣僭犯上发于忽微形于音声播之咏歌见于人事臣恐一日有播迁之祸帝默然及安史乱世乃思宪审音云惠庄太子撝传撝本名成义初生武后以母贱欲不齿以示浮屠万回回诡曰此西土树神宜兄弟后喜乃畜之垂拱三年始王恒与卫赵二王同封俄改王衡阳睿宗立进王申与岐薛二王同封惠文太子范传范始名隆范元宗立与薛王隆业避帝讳去二名初王郑改封卫俄降封巴陵进王岐为太常卿并州大都督左羽林大将军从元宗诛太平公主以功赐封与薛王业并满五千户范好学工书爱儒士无贵贱为尽礼与阎朝隐刘廷琦张谔郑繇等善常饮酒赋诗相娱乐又聚书画皆世所珍者初隋亡禁内图书湮没唐兴募访稍稍复出藏秘府长安初张易之奏天下善工潢者乃密使摹肖殆不可辨窃其真藏于家既诛悉为薛稷取去稷又败范得之后卒为火所焚驸马都尉裴虚己善谶纬坐私与范游徙岭南廷琦贬雅州司户谔为山茌丞然帝于范无少间也谓左右曰兄弟情天至于我岂有异哉趋竞者强相附我终不以为&amp;#介时王毛仲等起微贱暴贵诸王见必加礼独范接之自如晋阳公主传太宗文德皇后崩晋王及主最少故亲畜之王每出合主送至虔化门泣而别王胜衣班于朝主泣曰兄今与群臣同列不得在内乎帝亦为流涕褚遂良传时皇子虽幼皆外任都督刺史遂良谏曰昔二汉以郡国参治杂用周制今州县率仿秦法而皇子孺年并任刺史陛下诚以至亲扞四方难然刺史民之师帅也得人则下安措失人则家劳故汉宣帝曰与我共治惟良二千石乎臣谓皇子未冠者可且留京师教以经学畏仰天威不敢犯禁养成德器审堪临州然后敦遣昔东汉明章诸帝友爱子弟虽各有国幼者率留京师训饬以礼讫其世诸王数十百惟二人以恶败自余和染教皆为善良此前事已验惟陛下省察帝嘉纳之郝处俊传上元初帝观酺翔鸾阁时赤县与太常音技分东西朋帝诏雍王贤主东周王显主西因以角胜处俊曰礼所以示童子无诳者恐其欺诈之心生也二王春秋少意操未定乃分朋造党使相夸彼俳儿优子言辞无度争负胜相讥诮非所以导仁义示雍和也帝遽止叹曰处俊远识非众臣所逮辍耕录今人以善能营生者为经纪唐滕王元婴与蒋王皆好聚敛太宗尝赐诸王帛&amp;#曰滕叔蒋兄自能经纪不须颁物酉阳杂俎元宗常伺察诸王宁王常夏中挥汗鞔鼓所读书乃龟兹乐谱也上知之喜曰天子兄弟当极醉乐耳大唐新语元宗命宋璟制诸王及公主邑号续遣中使宣诏令更作一隹号璟奏曰七子均养鸤鸠之德至锡名号不宜有殊今奉此旨恐母宠子异非正家国之大训王化之所宜不敢奉诏元宗从之五代史李愚传愚拜左拾遗崇政院直学士衡王友谅末帝兄也梁大臣李振等皆拜之独愚长揖帝以责愚曰衡王朕拜之卿独揖可乎愚曰陛下以家人礼见之则拜宜也臣于王无所私岂宜妄有所屈宋史张洎传洎以翰林学士判吏部铨会皇子益王元杰改封吴王行扬州润州大都督府长史领淮南镇江两军节制洎当草制因上疏议曰谨按前史皇子封王以郡为国置傅相及内史中尉等佐王为治自汉魏以降所封之王始不之国朝廷命卿大夫临郡即称内史行郡事东晋永和太元之际有琅邪王会稽王临川王故谢灵运王羲之等为会稽临川内史即其事也唐有天下以杨益潞幽荆五郡为大都督署长史司马为上佐即前代内史之类也其大都督之号非亲王不授其扬益等郡或有亲王遥领朝廷命大臣临郡者即皆长史副大使知节度事也臣请质之前代段文昌出镇扬州云淮南节度副大使知节度事兼扬州大都督府长史李载义镇幽州云卢龙军节度副大使知节度事兼幽州大都督府长史即其例也今益王以扬润二郡建社为吴国王居大都督之任又已正领节度事岂宜却加长史之号乃是国王自为上佐矣若或朝廷且以长史拜授其加衔内又无副大使知节度使之目倘或他日别命守将俾临本郡即不知以何名目而授除也臣当草制之夕便欲上陈虑奏报往反有妨明日宣降兹事有关国体况吴王未领恩命尚可改正乞付中书门下商议施行时宰相以制命已行难于追改洎又上表论列吕蒙正言越王领福州长史今以吴王独为大都督居越王之上非便上令俟异日除授并改正之刘攽传攽同知太常礼院诏封太祖诸孙行尊者为王奉太祖后攽言礼诸侯不得祖天子当自奉其国之祖宜崇德昭德芳之后世世勿降爵宗庙祭祀使之在位则所以扬艺祖者着矣后二王绍封如攽议谈苑太祖问王官侍讲曰秦王学业如何对曰近日所作文词甚好上曰帝王家儿不必要会文章但令通晓经义知古今治乱他日免为侮文弄法吏欺罔耳东轩笔录太宗以元良未立虽意在真宗尚欲遍知诸子遂命陈抟历抵王宫以相诸王抟回奏寿王真他日天下主也臣始至寿邸见二人坐于门问其姓氏则曰张旻杨崇勋皆王左右之使令然臣观二人他日皆至将相即其主可知太宗大喜是时真宗为寿王异日张旻侍中杨崇勋使相皆如抟之相也贵耳集太宗谕陈抟往见诸王至寿王邸即回云寿王门下皆将相张耆夏守赟杨崇勋皆登枢府后山谈丛仁宗初即位燕恭肃王以亲尊自居上时遣使传诏王坐不拜使还以闻上曰燕王朕叔父毋妄言久而王闻之稍自屈奉藩臣礼燕恭肃王轻施厚费不计有无常预求俸禄至数岁仁宗常诏有司复给如是数矣御史沈邈以为不可以国之常入而奉无厌之求愿使谕意上曰御史误矣太宗之子八人今惟王尔先帝之弟朕之叔父也每恨不能尽天下以为养数岁之禄不足计也归田录燕王元俨太宗幼子也太宗子八人真宗朝六人已亡殁至仁宗即位独燕王在以皇叔之亲特见尊礼契丹亦畏其名其疾亟时仁宗幸其宫亲为调药平生未尝语朝政遗言一二事皆切于理余时知制诰所作赠官制所载皆其实事也华元郡王允良燕王子也性好昼睡每自旦酣寝至暮始兴盥濯栉漱衣冠而出燃灯烛治家事饮食宴乐达旦而罢则复寝以终日无日不如此由是一宫之人皆昼睡夕兴允良不甚喜声色亦不为他骄恣惟以夜为昼亦生性之异前世所未有也故观察使刘从广燕王&amp;#也尝语余燕王好坐木马子坐则不下或饥则便就其上饮食往往乘兴奏乐于前酣饮终日亦其性之异也东轩笔录神宗即位岐王嘉王犹在禁中秘书丞章辟光献言乞迁于外而朝论以为疏远小臣妄论离间于义当议有旨送中书王荆公以为其言非过依违不行会中丞吕诲极言其不可而兼及荆公遂夺辟光官降卫州监税后山谈丛英宗即位韩忠献公使谕宗室诸王曰皇帝已即位大王宜思保富贵毋行所悔诸王惶恐诣次求见公谢却之某王还次及阶足废不举扶而后升归田录皇子颢封东阳郡王除婺州节度使检校太傅翰林贾学士黯上言太傅天子师也子为父师于体不顺中书检勘自唐以来亲王无兼师傅官者盖自国朝命官祇以差遣为职事自三师三公以降皆是虚名故失于因循尔议者皆以贾言为当老学庵笔记唐以来皇子不兼师傅官以子不可为父师也其后失于检点乃有兼者治平中贾黯草东阳郡王颢检校太傅制建明其失自后皇子及宗室卑行合兼三师者悉改为三公政和中有太尉司徒司空之官而置少师少傅少保皇子乃复兼师傅自嘉王楷始闻见前录神宗友爱二弟不听出于外至元佑初宣仁太后始命筑宅于天波门外既就馆哲宗奉宣仁后临幸有旨二王各进官一等舍人苏轼行制辞曰先皇帝笃兄弟之好以恩胜义不许二叔出居于外盖武王待周召之意太皇太后严朝廷之礼以义制恩始从其请出就外宅得孔子远其子之义二圣不同同归于道可以为万世法臣奉侍两宫按行新第顾瞻怀思潸然出涕昔汉明帝问东平王在家何等为乐王言为善最乐帝大其言因送列侯印十九枚诸子年十五以上悉带之着之简册天下不以为私今王诸子性于忠爱渐于礼义自胜衣以上颀然皆有成人之风朕甚嘉之其各进一官以助其为善之乐尚勉之哉毋忝父祖以为邦家之光次日丞相吕大防范纯仁二夫人入见宣仁后曰昨同皇帝幸二王府二王侍立尚食甚恭皇帝待之亦尽礼吾老矣深以此为喜又曰仁宗事燕王尽子侄礼王颇自重但以行第呼仁宗虽禁中服用王辄取之仁宗不敢吝吾二儿岂敢如此呜呼后之言其旨深矣不幸后上仙小人谤毁无所不至天下冤之其详伯温着之辨诬云闻见近录太宗即位以太祖诸子并称皇子尝曰犹我子何有分别其后皇族遂不以疏密尊卑皆加皇字故有皇兄之类非典故也予为宗正丞尝建言乞如春秋之制名冠其父祖所封国王子曰王子公孙惟皇子得称焉时吕申公喻太常少卿梁焘沮格不行宗正寺玉牒仙源类谱皇属籍自庆历八年张文定以翰林学士为宗正寺修玉牒官修进之后至元佑元年凡四十五年玉牒官皆一时名人宋次道辈是也未尝成书神宗朝官制行分隶宗正寺至予为丞方建明修完其间最难取会者宫禁中事与皇族女夫官位耳盖庆历前皇族女尚少至元佑间不下万员予请于朝宫禁事乞会内侍省御药院皇族女夫附于属籍不必书其官但书某适某人可也朝旨从之遂获成书然玉牒事迹皆取三省枢密院时政记与日历修着其禁严甚元佑末遂令史院官修撰送宗正寺书录盖丞失其人非典故与官制也亦自予罢丞今十余年不闻复进书矣国书严奉未有如玉牒者祖宗以来用金花白罗纸金花红罗褾黄金轴神宗时诏为黄金梵策以轴大难披阅也予进神宗玉牒始用此制又以黄金为箧锁钥皆黄金也进毕奉安于太庙南宗正寺玉牒殿予初白执政官乞修寺书自司马丞相吕丞相而下无一人知此典制者皆曰玉牒用玉简刊刻如册者也其玉牒典制尚不悉知书之废亦宜矣曲洧旧闻岐王始封昌王时飞语云昌字两日并出也裕陵惑之以问大臣大臣无能对者吕申公知开封府因上殿奏事罢上从容曰卿闻昌王之说乎公曰陛下何所疑若圣意不能释然以臣所见改封大国则妄议息矣裕陵意遂解齐东野语秀安僖王寿皇本生父也用濮安懿王故事以子孙嗣袭安僖薨子伯圭嗣是为崇王谥宪靖长孙曰师夔早卒师揆嗣是为澧王师垂师皆先卒师禹嗣是为和王师&amp;#又卒师&amp;#宝庆元年自知庆元府入嗣未朝谢而薨是为永王师弥以宝庆三年嗣至宝佑六年历三十一年而后薨是为润王次师贡先薨曾孙希字行亦皆先亡至景定二年元孙与泽以监浙西仓归班袭嗣至咸淳七年薨是为临海郡王其次与先卒是岁冬与泽以知全州换授吉州刺史主奉香火其间以傍宗人继者盖十居五六焉玉堂杂记淳熙五年闰六月十二日锁院付到熟状皇子魏王自荆南集庆军节度使开府仪同三司行江陵尹判明州改成德彰信军节度使行荆州牧必大奏彰信是曹州徽宗曾为节度使即位后升兴仁府又亲王带牧合随本镇今成德军即真定府却带荆州牧非是上批别拟大镇进入选点更具本镇带牧故事来必大又奏去夏魏王除荆南节度使江陵尹误犯端拱中真宗除授昔政和中已失检点今因改镇不敢不审兼两镇合带两牧仍随本镇并于实录中检故事以进夏夜甚短奏入已三鼓至四鼓末批出只于两镇上就本镇止带一牧必大遂拟永兴成德军节度使雍州牧进入顷之点定然后进草禁中未就寝以待老学庵笔记庄文太子初封邓王予为陈鲁公史魏公言邓王乃钱俶归朝后所封又哲宗之子早薨亦封邓王当避此不祥之名二公曰已降诏俟郊礼改封可也庄文竟早世金史张行简传泰和六年行简为礼部尚书七年上遣中使冯贤童以实封御扎赐行简曰朕念镐郑二王误干天常自贻伊戚&amp;#葬郊野多历年所朕甚悼焉欲追复前爵备礼改葬卿可详阅唐贞观追赠隐巢并前代故事密封以闻又曰欲使石古乃于威州择地营葬岁时祭奠兼命卫王诸子中立一人为郑王后谨其祭祀此事既行理须降诏卿草诏文大意一就封进行简乃具汉淮南厉王长楚王英唐隐太子建成巢剌王元吉谯王重福故事为奏并进诏草遂施行焉斜卯爱实传爱实累官翰林直学士卫绍镐厉二王家属皆以兵防护且设官提控巡警之严过于狱犴至是卫绍宅四十年镐厉宅二十年正大间朝臣屡有言及者不报爱实乃上言曰二族衰微无异匹庶假欲为不善孰与同恶男女婚嫁人之大欲岂有幽囚终世永无伉俪之望在他人尚且不忍况骨肉乎哀宗感其言始听自便未几有青城之难元史宪宗本纪三年夏诸王拔都遣脱必察诣行在乞买珠银万锭以千锭授之仍诏谕之曰太祖太宗之财若此费用何以给诸王之赐王宜详审之此银就充今后岁赐之数泰定帝本纪旭迈杰言近也先铁木儿之变诸王买奴逃赴潜邸愿&amp;#死力且言不除元凶则陛下美名不着天下后世何从而知上契圣衷尝蒙奖谕今臣等议宗戚之中能自拔逆党尽忠朝廷者惟有买奴请加封赏以示激劝遂以泰宁县五千户封买奴为泰宁王监察御史傅岩起李嘉宾言辽王脱脱乘国有隙诛屠骨肉其恶已彰恐怀疑贰如令归藩譬之纵虎出柙请废之别立近族以袭其位不报铁哥传铁哥授平章政事议中书省事时诸王朝见未有知典故者帝曰惟铁哥知之俾专其事凡廪饩金帛之数皆遵世祖制诰自今怀诸王之礼悉命铁哥掌之续文献通考吴元年冬太祖念七子渐长宜习勤劳遂令内使制麻履行縢凡出城稍远马行十七步十三吴元年十月乙丑上遣世子次子往临濠谒陵墓谕之曰汝诸子生于富贵未涉艰难人情习于晏安必生骄惰况尔他日皆有国有家不可不戒今使尔等于旁近郡县游览山河经历田野因道途之险易以知鞍马之勤劳观小民之生业以知衣食之艰难察民情之好恶以知风俗之美恶即宗祖陵墓之所访求父老问吾起兵渡江时事识之于心以知吾创业之不易也于是命中书择官辅导以行病逸漫记天下王府惟蜀府最高楚府秦府次之楚府昭王太祖高皇帝爱子田地最多故富其他如韩府襄城范德最贫至有丧不能举衣服不能完者龙兴慈记圣祖战偶失利夜行宿妓馆明发语姓名题诗于壁曰二之十古之一左七右七横山到出得了一是为土之一皆不能解后生子闻登极录壁间诗携子奏闻即命工部造府封子为王其妇不召见诗盖言王吉妇得子为王也又起兵时微行御女与记后生子合年月日认之多封王亦名养子有封侯者成祖实录永乐十五年六月于东安门下东南建十王邸通为屋八千三百五十楹近峰记略文皇将靖难以六月十一日召三司府县官出西瓜食因责以离间事执都指挥谢贵布政张昺杀之乃举兵宸濠将谋不轨亦以六月十一日出西瓜与群官共食执都御史孙燧副使许逵杀之乃举兵事同而义殊不度德量力也濠舟夜泊问所在众曰黄石矶濠仓皇曰王失机将何归乃旋师就执焉明大政纪天顺五年二月召法司戒饬凡锦衣卫所行事枉人者与之辨理不许畏避上因锦衣卫所行江西弋阳王败伦事涉虚上召贤曰宗室岂愿有此丑事彼初既以为实今即云无此事以此观之其余所行枉人多矣贤曰诚如圣谕上因言法司明知其枉畏避此辈不敢辨理贤曰若旨意付法司但有枉者与之辨理不许畏势避嫌上曰然于是召法司戒饬之人人皆悦一日上言及此事贤曰清平之世若刑狱枉人实伤和气惟陛下明见如此斯民幸甚春明梦余录庆成王晋恭王之曾孙也弘治五年八月山西巡抚杨澄等奏王子女至九十四人恐其中有收养异姓之弊且为子镇国将军奇等增年冒支禄米乞下礼部议处并乞下各郡王以下妾媵之数礼部查勘覆奏谓王子女俱王妃夫人并宫人室女所生别无违碍其冒支禄米不必追征准作以后年分该支之数法司原奏有不许滥收子女事例仍行各王府知会自郡王以下妾媵多少之数再会官定议以闻礼部复会议覆奏谓郡王自正妃外妾媵不得过四人各将军不得过三人中尉不得过二人从之着为令成化中追降韩王府汉阴王征键为庶人王母平氏妃周氏及冒封郡王县主者皆赐死妃父周恂凌迟处死妻妾子枭首籍其家仍贻书天下诸侯王以王无子将死令宫人若有娠者以托韩王及王既薨妃父恂与王母及妃谋取其妻之女与他人男前后令妾与子抱纳宫中既长请于朝俱受封上恶其冒乱宗支故特以异法处之天顺中命诸宗室凡无子者方许请继室生子至八岁者方许请名女至十五岁者方许请封景泰时岷王徽煣奏蒙封臣子音垽为长子臣弟徽煝为江川王凡遇节令及家庭行礼班次不定命礼部议以宗子法言之则以嫡长为重以家人礼言之则以尊卑为先凡遇公礼则当依宗子法重在世子家庭私礼则当以家人礼尊归叔伯天顺末年楚府岳阳恭僖王薨无嗣其弟镇国将军季墀嫡长子辅国将军均锽请嗣封以奉恭僖之祀礼部言稽考近制惟亲王无嗣有以郡王进封者郡王无嗣有以镇国将军进封者无辅国将军封郡王例事遂止明大政纪正德八年四月宁王宸濠盖阳春书院僭号离宫濠怀不轨请术士李自然等推命相面妄称伊有天子分又招术士李日芳等看本城内东南有天子气穴遂盖书院当其气九年四月宁王宸濠行文牒自称国主妄传护卫为侍卫令旨为圣旨六月宁王宸濠密令承奉刘吉等招惯熟武艺强贼杨清李甫王儒等百余人入府号把势八月辛卯宁王宸濠令抚臣以下朝服见抚臣俞谏报不可濠衔之时宸濠方畜异志以得上赐欲抚臣以下朝服见谏不可又去其左右为恶者濠怨甚屡欲杀之十年三月宁王宸濠差审理萧宗瀛招请举人刘养正到府密谋濠闻养正有才名多读兵书请至府讲论宋时陈桥之变养正即赞濠有拨乱之才当受银五百两密约待时举事六月宁王宸濠忌都指挥戴宣忤己擅捶杀之八月宁王宸濠密令刘吉涂钦等设计聚财以助兵费濠招奸人投献田产强占官湖倚势贩卖私盐胡椒苏木等货摊放官本稻谷加倍取利假货兑军多收银两重科夫价军民受害百端九月巡抚江西右都御史俞谏以疾乞休内旨夺其官闲住时谏去宸濠左右恶少濠怨甚因具疏乞休贿权阉夺其官十月推河南左布政使孙燧为都察院右副都御史巡抚江西时宸濠横逆潜谋不轨不可盈厌百姓脂膏朘削无遗辇珍宝结禁近以为奥援及连各洞寨逋贼纵其流劫炰烋于时镇巡藩臬以正自持者百计凌轹必欲致之死地故士多毁节脱祸公然旅附矣燧观变究源谋所以制之于是均征赋饬戎备实仓储撤鹾利诸凡椎剥黎氓者渐次铲削侦奸党置之法以剪其羽翼十一月江西豕生象宸濠讽三司称贺左布政使张嵿以义折群议止之十一年二月宁王宸濠妄受投献田土令陈贤带火信等统众将辜增魏志英家眷二百余人尽行杀害房屋焚烧一空三月宸濠见朝廷未立东宫密差万锐林华等贿钱宁等将长男大哥假以上庙烧香为名迎取来京钱宁受银三万两臧贤受银一万两暗行许允先令林华回报诈称钦赐玉带金镶宝石带各一条彩缎十对传令本府穿红衣四十余日俟钱宁传取五月宁王宸濠欲拓府居以拟大内左布政张嵿以非制拒之七月宁王宸濠因举人刘养正诬捏吉安府科举生员康照令秦荣罗织打死照在人前非笑刘养正交结宸濠故陷之八月宁王宸濠打死南昌左卫指挥戴宣将宣财产尽行收府时宣升两广守备濠怪见迟将男监禁五年女赏仪宾陆程为妾九月宁王宸濠夺官池贿李士实左布政张嵿以不可抗之时濠遣承奉刘吉馈嵿以四果启视之则枣梨姜芥也遂呼吉曰我知之矣是欲我早离江西也吾恐臣子受命于天子行止非人所预濠闻之默然良久十二年二月宁府典宝阎顺内官陈宣刘良奏宸濠不法事情濠差承奉刘吉贿近幸钱宁等捏陷阎顺等俱发孝陵卫充军濠疑承奉周仪主使将仪并家人六十余人尽打死三月宁王宸濠令王春涂钦等招募贼首凌十一闵念四等五百余人及四外亡命强盗扬州惯熟武艺好汉数百余人同杨清等藏丁家山等四散劫掠官军民财商货送府平分以后时出为常宁王宸濠厚结广西土官狼兵并南&amp;#汀漳洞蛮欲图为应宁王宸濠差人往广东收买皮张制作皮甲及私制枪刀盔甲并佛郎机铳各项兵器以后日夜打造不息五月乙亥宁王宸濠忌布政张嵿贿佞幸钱宁嘱吏部升光禄卿以远之宁王宸濠令奸人陈贤等暗藏南北直隶山东一带进京沿途镇店假名买卖专一接报京中事情八月宁王宸濠以进贡茶芽方物金银玩器为名差徐纪赵隆卢孔等赴京打探动静十一月宁王宸濠嗾大学士费宏仇家焚其室庐毁其先墓并攻城掠群从兄弟杀死巡抚江西都御史孙燧请兵擒捕下兵部议之初濠令仇家捃摭锁屑事入奏且加厚诬欲以耸动上意或重得罪以快其意奏入祗如例下都察院时左都彭泽方掌院事洞烛其奸驳罢且欲加罪濠知其计不行至是又嗾害之十三年正月宁王宸濠捏奏清军御史范辂贿近幸逮辂问罪除职初辂与毕贞争论坐席及辩朝王服色贞怀恨与濠谋陷之二月贼首吴十三等投宸濠与闵念四等同行打劫八月宁王宸濠大集群盗凌十一闵念四吴十三等数千人置丁家山诸处四出行劫宸濠捏奏南昌知府郑瓛无名赃私拿送按察司监禁濠常于南昌府县索讨夫马多派葬祭银两瓛多不从吴十三等劫新建库银七千余两瓛又密差快手聂凤获窝主何顺监问濠愈怒执聂凤逼供瓛无名赃私又有万锐表兄伍吟犯徒监死锐告濠就将前事捏奏九月宸濠贿近幸置中官毕贞镇守浙江十月巡抚孙燧捕贼首吴十三等系南康府狱濠恐泄谋阴令贼党劫狱夺去濠兴异图阴养贼盗闵念四凌十一吴十三等肆行劫掠以佐妄费又&amp;#派王盐强夺民田产有抗者必使盗屠其家及燧捕急匿府内林墓终难尽捕潮州府志庄典字惇之揭阳人举弘治丙辰进士授安福知县考最疏乞调国子博士擢德府长史丁内艰起补淮府时宸濠蓄异志挟借禄米典持不与又禁绝其私交濠之阴图肆害典往见词色俱厉濠怒杖之随下狱不食三日衣冠危坐死嘉靖改元赠太常少卿遣官谕祭崇祀乡贤祠辽邸记闻城以内西有子城曰湘城者故湘王分封建宫之地也相传是高氏旧筑今为麋鹿所游距城数武即辽王故宫成祖时自辽而徙于荆六叶矣迨穆宗朝黜为庶人国乃灭世庙时辽邸最盛宫室苑囿声伎狗马之乐甲于诸藩而王亦风流好文音曲词章枭卢击鞠靡不狎弄离宫别馆雾&amp;#云蒸舞榭歌楼金铺绣涩于是四方之墨卿赋客博徒酒人黄冠羽服骥子鱼文之流无不鳞集其座上矣世宗晏驾国亦遂除先是王好致方士求长生之术以迎上意上封王为真人宠赐络绎有异数焉穆皇帝即位人有嫉王者阴告王有淮南之谋收下凤阳请室剪其茅土迨今主上登极数年忽梦有羽衣人来叩阍乞命寻感悟稍稍知王异冤贷出将议复之而雠家谋毒未已甫七日报王薨矣三十年来不独豪华渐尽即楚筵一杯之醴亦复寥寥令人气结辽王好营宫室置亭院二十余区以美人钟鼓充之其名有西楼西宫曲密华房太乙竹宫有月榭红房花坳药圃雪溪冰室莺坞虎圈又有塔桥龙口西畴草湖&amp;#珠洞宫人斜诸处绵延包络参差蔽亏琪花瑶树异兽文禽靡不毕致王日与诸名士赋诗觞酒其中是时秦中孙一元信州宋登春吾吴顾圣之诸君凡数十辈皆为王门珠履与故荆守徐宗伯公倡和上元诸曲徐有西宫隐隐出鸾箫之句传诵一时然辽王雅工诗赋尤嗜宫商其自制小词艳曲杂剧传奇最称独步有春风十调唾&amp;#绒误归期玉阑千金儿弄丸记皆极婉丽寻后安置凤阳又编撰卖花声诸词数百阕流传江表含思凄楚不减南唐后主春意阑珊至今章华台前老妓半是流落宫人犹能弹出箜篌弦上一曲伊州泪万行也辽王晚抱异疾不能亲女色后宫中往往有抑郁致死者今沙桥门外宫人斜即群姬埋香处每阴寒晦黑过者闻红愁绿惨之声近有少年子乘醉蹋月迷入空宫经素香亭下睹一美人霓裳练裙倚阑而歌曰明月满空阶梧桐落如雨凉飔袭人衣不知秋几许歌竟杳然不见事出哀黍离云着哀黍离者宗人湘阴宪燮谈王阴事颇多而皆非确论盖以私意为月旦耳里中王老人尝为余谈辽邸事津津不休故江陵相未第时极为辽王所眷甫释褐还乡谒王王置酒款洽遇之甚优尝从酒次更衣讶江陵绨色稍敝默然久之私戒尚衣宫监陈晓与工程其短长出缯锦制袍二袭纱縠称是篝灯夜成旦走骑奴遗之江陵不知也酒醒衣至试之不失尺寸惊喜过望趣赴邸顿首谢王曰琐琐何烦主臣未几而江陵入掌国史权炙手矣日夜思齮龁王而未有间尝以书抵所知者云荆国主终不可留寻祸作嗟乎解衣衣我悖之不祥且丞相宁能为石人耶十年间小山兰&amp;#鞠为草莱东阁平津亦废为车&amp;#斯非天道好还欤不然何报施之疾也以上宗
藩纪事

前汉书外戚传孝文窦皇后景帝母也吕太后时以良家子选入宫太后出宫人以赐诸王各五人窦姬与在行中家在清河愿如赵近家请其主遣宦者吏必置我籍赵之伍中宦者忘之误置籍代伍中籍奏诏可当行窦姬涕泣怨其宦者不欲往相强乃肯行至代代王独幸窦姬生女嫖孝惠七年生景帝代王王后生四男先代王未入立为帝而王后卒及代王为帝后王后所生四男更病死文帝立数月公卿请立太子而窦姬男最长立为太子窦姬为皇后定陶丁姬哀帝母也易祖师丁将军之元孙家在山阳瑕丘父至庐江太守始定陶恭王先为山阳王而丁氏内其女为姬王后姓张氏其母郑礼即傅太后同母弟也太后以亲戚故欲其有子然终无有唯丁姬河平四年生哀帝丁姬为帝太后晋书礼志汉魏故事王公群妾见于夫人不答拜新礼以为礼无不答更制妃公侯夫人答妾拜挚虞以为礼妾事女君如妇之事姑妾服女君&amp;#女君不报则敬与妇同而又加贱也名位不同本无酬报礼无不答义不谓此先圣殊嫡庶之别以绝陵替之渐峻明其防犹有僭违宜定新礼自如其旧诏可其议简文宣郑太后传太后讳阿春河南荥阳人也世为冠族祖合临济令父恺字祖元安丰太守后少孤无兄弟唯姊妹四人后最长先适渤海田氏生一男而寡依于舅濮阳吴氏元帝为丞相敬后先崩将纳吴氏女为夫人后及吴氏女并游后园或见之言于帝曰郑氏女虽嫠贤于吴氏远矣建武元年纳为琅邪王夫人甚有宠后虽贵幸而恒有忧色帝问其故对曰妾有妹中者已适长沙王余二妹未有所适恐姊为人妾无复求者帝因从容谓刘隗曰郑氏二妺卿可为求佳对使不失旧隗举其从子佣娶第三者以小者适汉中李氏皆得旧门帝召王为尚书郎以悦后意孝武文李太后传太后讳陵容本出微贱始简文帝为会稽王有三子俱夭自道生废黜献王早世其后诸姬绝孕将十年帝令卜者扈谦筮之曰后房中有一女当育二贵男其一终盛晋室时徐贵人生新安公主以德美见宠帝常翼之有娠而弥年无子会有道士许迈者朝臣时望多称其得道帝从容问焉答曰迈是好山水人本无道术斯事岂所能判但殿下德厚庆深宜隆奕世之绪当从扈谦之言以存广接之道帝然之更加采纳又数年无子乃令善相者召诸爱妾而示之皆云非其人又悉以诸婢媵示焉时后为宫人在织坊中形长而色黑宫人皆谓之昆仑既至相者惊云此其人也帝以大计召之侍寝后数梦两龙枕膝日月入怀意以为吉祥向侪类说之帝闻而异焉遂生孝武及会稽文孝王鄱阳长公主及孝武帝初即位尊为淑妃汝南王亮传咸宁初以扶风池阳四千一百户为太妃伏氏汤沐邑置家令丞仆后改食南郡枝江太妃有小疾祓于洛水亮兄弟三人侍从并持节鼓吹震耀洛滨武帝登凌云台望见曰伏妃可谓富贵矣魏书张普惠传世宗初任城王澄为安西将军雍州剌史启普惠为府录事参军澄遭太妃忧臣僚为立碑颂题碑欲云康王元妃之碑澄访于普惠答曰谨寻朝典但有王妃而无元字鲁夫人孟子称元妃者欲下与继室声子相对今烈懿太妃作配先王更无声子仲子之嫌窃谓不假元字以别名位且以氏配姓愚以为在生之称故春秋夫人姜氏至自齐既葬以谥配姓故经书葬我小君文姜氏又曰来归夫人成风之襚皆以谥配姓古者妇人从夫谥今烈懿太妃德冠一世故特蒙锡乃万代之高事岂容于定名之重而不称烈懿乎澄从之广平王洛侯子匡传匡为大宗正卿河南邑中正匡奏亲王及始藩二藩王妻悉有妃号而三藩已下皆谓之妻上不得同为妃名而下不及五品已上有命妇之号窃为疑诏曰夫贵于朝妻荣于室妇女无定升从其夫三藩既启王封妃名亦宜同等妻者齐也理与己齐可从妃例自是三藩王妻名号始定北史隋秦孝王俊传俊镇广陵转并州总管二十四州诸军事盛治宫室穷极侈丽俊有巧思每亲运斤斧工巧之器饰以珠玉为妃作七宝羃篱又为水殿香涂粉璧玉砌金阶梁柱楣栋之间周以明镜间以宝珠极荣饰之美每与宾客妓女弦歌于其上俊颇好内妃崔氏性&amp;#甚不平之遂以瓜中进毒俊由是遇疾征还京师上以其奢纵免官以王就第岁余疾笃开皇二十年六月薨于秦邸帝及后往视见大蜘蛛大蛷从枕头出求之不见穷之知妃所为也俊所为侈丽之物悉令焚之妃崔氏以毒王之故下诏废绝赐死于其家唐书元宗贵妃杨氏传杨氏始为寿王妃开元二十四年武惠妃薨后廷无当帝意者或言妃姿质天挺宜充掖庭遂召纳禁中异之即为自出妃意者丐籍女官号太真更为寿王聘韦昭训女代宗贞懿皇后独孤氏传天宝中帝为广平王时贵妃杨氏外家贵冠戚里秘书少监崔峋妻韩国夫人以其女女皇孙为妃妃生子偲所谓召王者妃倚母家颇骄媢诸杨诛礼寖薄及薨后以姝艳进居常专夜宪宗懿安皇后郭氏传郭氏汾阳王子仪之孙父暧尚升平公主实生后宪宗为广陵王聘以为妃顺宗以其家有大功烈而母素贵故礼之异诸妇是生穆宗宋史章献明肃刘皇后传后先家太原后徙益州为华阳人祖延庆在晋汉间为右骁卫大将军父通虎捷都指挥使嘉州刺史从征太原道卒后通第二女也初母庞梦月入怀已而有娠遂生后后在襁褓而孤鞠于外氏善播蜀人龚美者以锻银为业携之入京师后年十五入襄邸王乳母秦国夫人性严整因为太宗言之令王斥去王不得已置之王宫指使张耆家太宗崩真宗即位入为美人以其无宗族乃更以美为兄弟改姓刘大中祥符中为修仪进德妃自章穆崩真宗欲立为皇后大臣多以为不可帝卒立之高宗宪节邢皇后传后开封祥符人父焕朝请郎高宗居康邸以妇聘之封嘉国夫人王出使夫人留居蕃衍宅金人犯京师夫人从三宫北迁上皇遣曹勋归夫人脱所御金环使内侍持付勋曰幸为吾白大王愿如此环得早相见也王怜之及即位遥册为皇后官后亲属二十五人绍兴九年后崩于五国城年三十四金人秘之高宗虚中宫以待者十六年宪圣慈烈吴皇后传后开封人父近以后贵累官武翼郎赠太师追封吴王谥宣靖近尝梦至一亭扁曰侍康傍植芍药独放一花殊妍丽可爱花下白羊一近寤而异之后以乙未岁生方产时红光彻户外年十四高宗为康王被选入宫人谓侍康之征癸辛杂识济王夫人吴氏恭圣太后之侄孙也性极&amp;#忌王有宠姬数人殊不能容每入禁中必察之杨后具言王之短无所不至一日内宴后以水精双莲花一枝命王亲为夫人簪之且戒其夫妇和睦未几王与吴复有小竞王乘怒误碎其花及吴再入禁中遂谮言碎花之事于是后意甚怒已有废储之意会王在邸新饰素屏书南恩新三大字或扣其说则曰花儿王王之父
号花儿王
与史丞相通同为奸待异日当窜
之上二州也既而语达王与史密谋之杨后遂成废立之祸焉盖当时盛传花儿王者秽乱宫闱市井俚歌所唱花儿王开者盖指此也明外史成祖仁孝皇后徐氏传后中山王达长女也幼贞静好读书称女诸生太祖闻后贤淑一日召达谓曰朕与卿布衣交也古君臣相契者率为婚姻卿有令女其以朕子棣配焉佳儿佳妇足慰我两翁达顿首谢洪武九年册为燕王妃从王之国居孝慈皇后丧三年蔬食如礼靖难起兵王往大宁李景隆攻城急后亲率将校妻擐甲冑挟矢石登陴距守景隆卒不能破建文四年七月王即帝位十一月册为皇后庄烈帝愍皇后周氏传后周氏其先苏州人徙居大兴父奎业医继妻丁氏生后天启中选入信邸时神宗刘昭妃摄太后宝中宫之政悉禀成于熹宗张后故事宫中选大婚一后以二贵人陪升中选则皇太后幕以青纱帕取金玉跳脱系其臂不中即以年月帖子纳淑女袖中侑以银币遣还懿安疑后弱昭妃曰今虽弱后必长大因册为信王妃帝即位立为皇后藩献记唐靖王琼烟定王世子也资性明达善综核名实动中法程永乐十九年嗣爵时年十九以才器卓荦甚为帝所重选妃郏人高盘女未婚宣德元年十月朔王薨高氏闻之遂自经以卒守臣上其事诏嘉高氏志节特命追封唐靖王妃赐祭治丧如制合葬紫山
　宗藩部杂录
文献通考容斋洪氏随笔曰范蔚宗东汉书叙诸王止于和帝盖自孝和以后殇冲质三帝皆早世安顺桓三帝皆无子惟灵帝二子皇子辩陈留王协辩嗣位为董卓废而杀之立协是为献帝献帝六子其二为曹操所杀建安十七年封熙为济阴王懿为山阳王邈为济北王敦为东海王然是时政在曹氏天下三分虽有封爵之名而实无所谓土地租食矣既封后九年魏始受禅四王皆降为列侯云秦罢侯置守曾不数年始皇死而群雄&amp;#起六国之裔与其强宗大概皆逐秦守宰而自王故地秦亡之后项羽主约霸天下然所建置诸侯亦多是己自王之人及汉高出并三秦讨项羽刘项之势既分而诸侯多附汉其中立怀两端者皆为汉所击灭如赵歇魏豹田横之类是也既灭项氏之后羽所建诸侯其存者惟共敖臧荼然亦不旋踵而俘之然后裂土以封韩彭英卢张耳韩信吴芮之徒盖自是非汉之功臣不得王矣逮数年之后反者九起异姓诸侯王多已夷灭于是悉取其地以王子弟亲属如荆吴齐楚淮南之类盖自是非汉之同姓不得王矣然一再传而后贾谊晁错之徒拳拳有诸侯强大之虑盖以为亲者无分地而疏者逼天子必为子孙之忧于是或分其国或削其地其负强而动者则六师夷之盖西汉之封建其初也则剿灭异代所建而以畀其功臣继而剿灭异姓诸侯而以畀其同宗又继而剿灭疏属刘氏王而以畀其子孙盖检制益密而猜防益深矣昔汤武虽以征伐取天下然商惟十一征周惟灭国者五十其余诸侯则皆袭前代所封未闻尽以宇内易置而封其私人周虽大封同姓然文昭武穆之邦与国咸休未闻成康而后复畏文武之族逼而必欲夷灭之以建置己之子孙也愚尝谓必有公天下之心而后可以行封建自其出于公心则选贤与能而小大相维之势足以绵千载自其出于私心则忌疏畏偪而上下相猜之形不能以一朝居矣景武而后令诸侯王不得治民补吏于是诸侯虽有君国子民之名不过食其邑入而已土地甲兵不可得而擅矣然则汉惩秦之弊复行封建然为人上者苟慕美名而实无唐虞三代之公心为诸侯者既获裂土则遽欲效春秋战国之余习故不久而遂废盖罢侯置守虽始于秦然诸侯王不得治民补吏则始于西都景武之时盖自是封建之名存而封建之实尽废矣至东汉更始既入关虽尽王诸造谋复汉者然诸人虽有受封之名多聚处京师布列要职实未尝有裂土建国南面称孤之事光武既定天下至建武十五年方封诸皇子为公十七年皇子之为公者方进爵为王徐徐如此未尝有尽王子弟以镇服天下之意盖是时封建之实已亡尺土一民皆上自制之诸侯王不过食其邑入之租而于所谓藩维屏扞本无所预故亦不必急急然视为一大事如周汉有天下之初也前汉孝文之时梁怀王薨贾谊上疏拳拳以诸侯强大皇子单弱为虑欲帝徙皇子大其封疆而帝从之后汉显宗则谓我子岂宜与先帝子等于是封皇子悉半光武所封诸王与孝文异意何也盖孝文之时分封之大小可以验国势之强弱显宗之时分封之大小不过系租入之丰俭国势则宗藩强而皇子弱殊非强干弱支之远虑租入则兄弟丰而诸子俭乃见先人后己之公心然亦可以知封建一事至东汉之初名存实亡故诸侯王土地之大小初无系于理乱安危之大势矣按文中子后序言太宗尝读周官辨方正位体国经野设官分职以为民极之言慨然叹曰不井田不封建不足以法三代之治然则诏群臣议封建必是时事也后之儒者往住追恨当时诸臣不能将明英主之美意使生民复见三代之治以为遗憾愚尝窃论之以为必能备究古今之事情然后可以断其议论之是非法制之得失盖封建一事汉以来未尝废也然行之辄利少而害多其故有二一则不能存三代之公心二则不能存三代之良法公心者何昔文武成康之众建诸侯有德有功者则畀之初未尝私其宗亲虽曰兄弟甥舅之邦然所封皆极一时之选若其果贤则微子尹东夏蔡仲君蔡邦虽仇雠不废也若其不贤则管蔡为戮五叔无官虽同气不恕也至汉则且私且忌故始则剿灭异代所建国而尽以畀其功臣继则剿灭异姓王而尽以畀其同宗又继则剿灭疏属刘氏王而尽以畀其近亲而其所建置若濞若长之徒初无功德足以君国子民特以其近亲而王之故不旋踵而犯上作乱墟其国而陨其身矣盖有先王之公心则其弊不至于此良法者何昔先王之建邦也上有方伯连率下有公侯伯子男大小相维尊卑相制如公侯受封之地虽多而制禄不过十倍其卿成国不过半天子之军名山大泽不以封必赐弓矢然后征必赐圭瓒然后鬯有巡守有述职有庆有让纲纪未一日隳也若汉初诸侯王则畀以大城名都连数千里未尝为之分限山泽蓄货在其国者不领于天子之大农五岳四渎在其国者不领于天子之祠官故为诸侯者一受封之后即自负其富强摘山煮海招纳亡命擅爵人赦死罪天子不能诃谋臣不敢议所以纵恣之者如此及景武之后则作佐官之律严附益之法吹毛求疵积毁销骨所以猜防之者复如此盖方其纵恣也则畏之有同乎敌国及其猜防也则抑之不啻如谪徙矣盖有先王之良法则其弊不至于此由汉而来有天下者未尝不王其昆弟子侄而名之曰封建然其得失与汉无以大相远盖其初也惟务私其宗亲未尝有择德而授之意故有国者不皆可使南面之人而复不能固结之以恩义绳律之以法度故仁恕者则流于纵恣西晋是也刻核者则过于猜防曹魏是也而晋魏皆缘是以亡是岂封建误之哉先王之意之法不存而强慕美名则适足以为祸乱之阶耳唐太宗亦好名之主然审时量已固自不能存帝王之心而行帝王之事矣故刺史世袭之诏不久而遂停而当时诸臣虽以魏郑公之贤亦以为事虽至善时即未遑而有五不可之说盖其度之审矣如颜师古之议欲封建与郡县并行王侯与守令错处则汉初已尝如此至景帝令诸侯王不得治民补吏而汉置内史以治其地则封建之地悉为郡县矣盖古之所谓诸侯即后之所谓守令然自汉中叶以后王侯之与守令始判然为二承流宣化而实有治人之责者守令也食租衣税而但袭茅土之封者王侯也今欲并建则凡王侯受封之地必尽废内史之官即付之兵民之任而后可但恐恣纵专擅犯上作乱复如汉初之事容之则废法而贻子孙之深忧诛之则伤恩而失封建之初意矣又况魏晋以后王侯多是虚封有三分食一四分食一五分食一者又有非其境内之地而遥封者如元魏之以会稽苍梧建邺丹阳等郡封其臣为公侯之类是也盖户封既为虚名则受封者之俸禄必仰给于县官而出纳之吝有所不能免于是遂有虚食真食之异今欲尽复旧制则王侯受封之地其户邑之入必合尽捐以予之地既瓜分租赋随之京师府藏顿鲜无以供军国之用非居上之利也又王侯于所受封之郡邑既无抚字之责而徒利租赋之入于是一意侵渔不顾怨讟为封户者甚于征行非百姓之利也又所谓王侯者非子弟即勋臣素号名贵人华屋玉食之奉于京师为宜今使之块处外郡朝不坐宴不预忧谗畏讥此绛侯之所以恐惧长孙司空之所以怨望然则又非受封之利也夫封建者古帝王之所以建万世之长策今其公心良法一不复存而顾强希其美名以行之上则不利于君中则不利于臣下则不利于民而方追咎其不能力行此书生之论所以不能通古今之变也止斋陈氏曰谨按国史干德二年以皇子德昭为贵州防御使时年十七前代皇子出合即封王上以德昭未冠特杀其礼非旧典也夫贵州属广西下州防御使从五品耳皇子始命以此礼曰天子之元子士也天下无生而贵者也储君副主犹云士明人有贤行着德乃得贵也先王以家人不惮自贬如此损益教道行矣故国人观之曰世子将君我而齿我于学然后众知父子之道君臣之义长幼之节出合封王后世之夸心也艺祖起百世之后独追古意自王礼杀而为防御使非圣人能之乎绍圣中皇子初命便封国公遂为故事图书编明同姓诸王传叙明兴何姓鲜少所谓庙祔十五王者皆追王也当是时开基江左去塞万里近亦数千里虽尝图宅咸阳诏迁汴邑然时有未遑议遂中辍高皇帝经始虑终防边为急于是大启宗封错布万国择选诸子周匝三垂文皇英略盖世开府北平天险地利甲于诸藩北平以东历渔阳卢龙出喜峰包大宁控葆塞山戎为宁王度渝关跨辽东西并海被朝鲜联开原交巿东北诸国为辽王北平西接古北口濒于雍河中亘上谷云中巩居庸蔽雁门为代王雁门之南太原其都会也表里河山为晋王逾河而西历延庆韦灵又逾河北保宁夏倚贺兰为庆王兼殽陇之险周秦都圻之地牧垧之野直走金城为秦王金城西渡河领张掖酒泉诸郡西扃嘉峪护西域诸国为肃王此九王者皆近塞下以故城郭富于曹滕车兵雄于鲁卫莫不佐以元侯翊以宿将权崇制命势匹抚军肃清沙漠则垒帐相望缔好宗潢则轺轮不绝若乃周楚齐潭鲁蜀诸王并列内郡亦皆秉钺麾旄部兵耀武盖草昧利于建侯板荡维于宗子斟酌周汉而衣食于县官宁有尾末之忧惩创宋唐而缀旒于下国必无坑沉之祸世平自足以展亲时危不难于复振此思王之所以控表宋侯之所以画策者也迨其弊也盘石虽坚髋髀莫解叶高进贾谊之策而齐黄竟错之谋凌逼既深猜忤遂积建文数年间雉罹龙跃利害相寻靖难以后矫枉鉴覆益笃因心骄恣复萌稍申裁抑书敕再三规诲恳切而齐谷不悛终负私贷宣德初二叔不靖汉以义灭赵以恩完自是以后天子揽纲结纽彝臬日严一不律则夺禄再不律则夺兵三不律则夺爵贤傅终老于梁园懿亲绝踪于魏阙即使力如晋郑无假于勤周顽如吴楚何缘而抗汉以故八十余年间有圜土之收未闻甸师之戮至正德中置鐇狂猝卒起穷边宸濠凶奸久窥神器不逾朔旬身殒国除今皇帝峻德明伦每布诏令首念宗人诸王拱辰宗海好礼乐善虽尧亲九族周享万邦曾何足云夫聚人莫急于理财宜民莫大于通变洪武时亲王岁禄米五万石他用亦不下万石而吉凶之赐不与焉高皇帝约己裕人未几肆减六之一今载属籍者王二等将军三等中尉四等主君五等若未名未封疏庶人罪庶人盖四万有奇邸禄岁增民财日窘至共蓬而居分饼而膳四旬而未婚十年而不葬者矣嗟乎骄溢则横而干纪窘困则滥而思乱其为祸一也而不早为之所可乎懒真子天道远矣汉再受天命其兆见于孝景程姬之事然长沙定王发凡有十五子并载于王子诸侯年表元光六年七月乙巳受封者四人元朔四年三月乙丑受封者六人元朔五年三月癸丑受封者一人其年六月壬子受封者四人内舂陵侯买此其一也而舂陵侯者乃光武之祖也舂陵节侯买卒戴侯熊渠嗣卒孝侯仁嗣卒侯敞嗣建武二年立敞子祉为城阳王盖以祉者舂陵王之正统也故光武立为王然则国之兴废岂偶然哉仆以光武出于舂陵买之后而长沙定王发本传中不载其详因备载之双溪杂记国初天下诸王皆置护卫有兵权至太宗靖难后遂皆革罢不许来朝初制亲王岁支禄米一万石后因地方丰歉或有减支郡王将军俱有常禄亦因民供有限悉减支一半本色一半折色其折色多不关支又如初封郡王岁支二千石以后袭封俱支一千石后亦有例初封郡王亦支一千石又如郡王生子多至二三十人者有之庆成王生七十子夫以七十子论之一岁皆支米一千石反多于亲王禄米矣先年陕西庆府分封郡王俱于庆府一万石内分拨并军校亦于大府分出不知彼时奉何事例又如镇国等将军年十一二岁即请封号禄米弘治某年因灾异礼部会官议修省事件郎中慈溪王纶白于诸大臣定议镇国等将军年及十五方准拨支禄米至今行之以民供论之则日益不及以宗室论之往往衣食不继又宗室降为庶人者计口月给米一石比于将军中尉反得实支宗室例不种田纳税商贩营利而禄常不给势所必至矣弇州山人稿汉宗室多同名者其自列侯以下或应有之乃至诸王亦自相犯何也岂非以宗正之失职耶余不能尽志姑志其显者四刘庆六安王河间孝王更始燕王清河孝王四刘章城阳景王高密顷王齐哀王常山靖王三刘嘉梁荒王琅邪康王汉中王三刘云城阳哀王广德夷王东平炀王三刘定沛厘王彭城顷王甘陵贞王两刘长淮南厉王济阴悼王两刘荣临江闵王沛幽王两刘遂赵叛王梁夷王两刘交楚元王济北怀王两刘寿济北惠王琅邪恭王两刘勃济北贞王常山王两刘胜中山靖王平原怀王两刘武梁孝王城阳惠王两刘元淮阳文王淮阳王即更始两刘旦燕剌王长沙炀王两刘贺泗水戴王昌邑王两刘授河间顷王胶东共王两刘宠陈愍王乐安夷王夫以王贺废主然泗水先封名之同犹可也淮南窜死赵遂燕旦以反绝国何所取而同之此大不可解者也双溪近录唐宋宗室得举进士皇明典礼凡镇国将军以下有文武才堪备任用者量才授任不拘原定职名品级按国初静江王守谦出知东平州后宗室日骄无志于用法遂弛矣宗藩之盛自古帝王无如我国朝者二百年来不下万余人分封之制初分亲王岁支禄米万石郡王五千石袭封亲郡王各灭半支后又以岁歉不给乃为折支之法则实支又减半矣将军而下每不得减半盖由生齿之繁如庆成王七十余子又十一岁即支禄米有司不能供亿予在礼部既举行十六岁已上支禄之法又以生子之多由不检制其宫嫔而然为立妃夫人而下不系奏请宫嫔所生皆与庶人同不得混袭庶省岁支嗟乎使帝孙王子岂谓无才而不得一试贫乏者不得为商农之业以自给坐受困辱则处宗藩之法于斯阙矣藩府亲臣无不任京朝官之禁弘治十二年诏修问刑条例吏书屠镛与大理少卿王辅有隙言辅系仪宾弟不当居辇下出为参政遂条为例至今遵之不知我国初王亲多掌禁兵为辅佐曷有是邪觚不觚录亲王体至尊于中外文武大臣处投剌作书有称王者有称别号者不书名惟今鲁王一切通名虽获恭顺之誉而识者颇以为非体自分宜当国而亲王无不称名矣至江陵而无不称晚生矣又当其时袭封者无不称门生矣江陵自葬父毕还朝过襄阳南阳二府二亲王来迎报谒留宴彼此具宾主上坐长揖无毫发等差若陶仲文之过徽其王自跪弟子俯伏吮鼻宴会必侍坐送必候升舆尤可怪也春明梦余录齐王榑永乐四年并世子诸王俱削爵锢南京西内宣德三年以嫌赐裁少子贤存谷王橞永乐十五年并世子诸王俱削爵锢西内宣德三年以嫌俱赐裁汉王高煦宣德九年并世子诸王俱削爵锢西内后俱赐裁右齐谷以反诛汉以反皆诛其子故国尽除荆王见潚弘治中削爵锢西内寻赐裁以弟之子和王嗣国不除楚世子英耀嘉靖二十四年诛庶弟恭王嗣国不除晋王济&amp;#永乐十二年削爵守恭园弟济熿嗣宣德三年济熿削爵锢凤阳高墙济&amp;#子宪王嗣国不除辽王贵格正统中削爵守简园弟肃王嗣国不除宁王宸濠正德十五年反诛国除诸兄弟爵如故徽王载&amp;#嘉靖中削爵锢凤阳高墙国除伊王典隆庆中削爵锢凤阳高墙国除辽王宪隆庆中削爵锢凤阳高墙国除唐王崇祯九年削爵锢凤阳高墙国不除玉牒所载亲王二十四郡王二百五十一镇辅奉国将军七千一百镇辅奉国中尉八千九百五十一郡主县主郡君县君七千七十三庶人六百二十而未封未名者与夫齐府之余高墙之庶皆不与焉日知录汉王子侯之盛无过哀平之间王莽传五威将帅七十二人还奏事汉诸侯王为公者悉上玺绶为民后汉光武纪建武二年十二月戊午诏曰惟宗室列侯为王莽所废先灵无所依归朕甚愍之其并复故国若侯身已没属所上其子孙见名尚书封拜是皆绝于莽而复封于光武之时然汉书表传中往往言王莽篡位绝而表言安众侯崇居摄元年举兵为王莽所灭侯宠建武二年以崇从父弟绍封十三年侯松嗣今见师古曰作表时见为侯也表言今见者止此一人是光武之时侯身已没者其子孙亦但随宜封拜而已惟安众之以故国绍封者崇至忠非通例也又莽传云嘉新公国师以符命为予四辅明德侯刘龚率礼侯刘嘉等凡三十二人皆知天命或献天符或贡昌言或捕告反寇诸刘与三十二人同宗共祖者勿罢赐姓曰王惟国师公以女配莽子故不赐姓武五子传广阳王嘉以献符命封扶美侯赐姓王氏诸侯王表鲁王闵献神书言莽德封列侯赐姓王中山王成都献书言莽德封列侯赐姓王王子侯表新乡侯佟元始五年上书言莽宜居摄莽篡位赐姓王若此之类光武岂得而复封之乎又王子侯表序曰元始之际王莽摄朝伪宗室侯及王子孙焉居摄而愈多非其正故勿录旋踵亦绝又可见莽摄位之所封者光武皆不绍封也夫惟于亲亲之中而寓忠之意则于安众之封见之故史文虽略千载之下犹可以情测也此一代之大典不可以不论武五子传昌邑王贺废封为海昏侯薨元帝复封贺子代宗为海昏侯传子至孙今见为侯表云贺以神爵三年薨坐故行淫辟不得置后初元三年厘侯代宗以贺子绍封传至孙原侯保世嗣传至曾孙侯会邑嗣免建武复封是光武之复封有此二人安众以忠海&amp;#以尝居尊位故与唐宋以下封国但取空名而不有其地明代亦然然名不可不慎赵府有江宁王代府有溧阳王辽府有句容王韩府有高淳王而杨洪封昌平伯石亨李伟封武清伯张輗封文安伯曹义封丰伯施聚封怀柔伯金顺罗秉忠封顺义伯谷大亮封永清伯蒋轮封玉田伯此皆赤畿县名而以为诸王臣下之封何也南齐书文惠太子子昭秀封临海郡王通直常侍庾昙隆启曰周定雒邑天子置畿内之民汉都咸阳三辅为社稷之卫中晋南迁事移威弛近郡名邦多有国食宋武创业依拟古典神州部内不复别封而孝武末年分树宠子苟申私爱有乖训准隆昌之元特开母弟之贵窃谓非古圣明御礼旧为先畿内限断宜遵昔制赐茅授土一出外州遂改封昭秀为巴陵王当时临海郡属扬州王畿故也岂有以神&amp;#赤县之名而加之支庶者乎宋时封国大小之名皆有准式而陆务观谓曾子开封曲阜县子谢任伯封夏阳县伯曲阜今仙源县夏阳今城父县方疏封时已无此二县以为司封之失职有明则草略殊甚即郡王封号而或以府或以州或以县或以古县或但取美名初无一定之例名之不正莫甚于今代
&lt;/div&gt;
    &lt;div class="pagination"&gt;
&lt;a href="官常典宗藩部_page56.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典宗藩部_page52.html"&gt;52&lt;/a&gt;&lt;a href="官常典宗藩部_page53.html"&gt;53&lt;/a&gt;&lt;a href="官常典宗藩部_page54.html"&gt;54&lt;/a&gt;&lt;a href="官常典宗藩部_page55.html"&gt;55&lt;/a&gt;&lt;a href="官常典宗藩部_page56.html"&gt;56&lt;/a&gt;&lt;span class="current-page"&gt;57&lt;/span&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
