<!DOCTYPE html>
<html>
<head>
    <meta charset="UTF-8">
    <title>闺媛典闺节部 - 第 71 页/共 268 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺节部 - 第 71 页/共 268 页</h1>
    <div class="content">按宁德县志刘氏马鏻妻夫亡年甚少矢志抚二幼子伯氏哀其贫令他适不从苦节终老　　薛文茂妻何氏
按宁德县志何氏薛文茂妻年二十二茂亡长子在襁褓次子尚遗腹家贫其兄再三劝改适何从容谓曰兄为我谋善矣老姑幼子皆依我为命奈何造物固如是虽饿死不怨也终勤女红以卒岁监司给绢帛米肉优之　　韦元妻蔡氏
按泉州府志蔡氏韦元妻晋江人夫亡年二十六以死自誓事舅姑孝谨病侍汤药不怠舅姑殁殡葬如礼抚遗孤起宗长成事母亦孝有司名其里曰节孝里嘉靖二十九年旌表　　刘万妻童氏
按泉州府志童氏赠吏部主事刘万妻晋江人年二十九夫亡家贫甚抚遗腹子大遗忍饥寒奉姑大遗成进士以学行称于时嘉靖间旌表　　赵文妻陈氏
按泉州府志陈氏赵文妻名珠南安人夫亡年二十三父母欲夺其志不从杜门机织以资朝夕教子成立年八十二嘉靖二十六年旌表　　庄允祥妻曾选玉
按泉州府志庄允祥妻曾氏字选玉晋江人祥亡家贫曾罄其奁营葬劳苦以养舅姑抚育幼子成立卒年八十三事闻旌表　　谢文瓒妻陈氏
按泉州府志陈氏谢文瓒妻晋江人年十六归谢二十四夫亡抚遗孤复夭居室遭兵火焚毁哀苦万状犹立嗣抚之成立嘉靖元年旌表　　黄逸妻蔡端谨
按泉州府志蔡端谨黄逸妻晋江人文庄公女弟逸总邑赋赴京殁于途氏年二十五子存实方在抱独处一室三十余年见兄弟不逾阈非大事未尝登堂昼夜织绩抚遗孤教之有司以闻诏旌表　　柯瓒妻黄荷玉
按泉州府志黄荷玉柯瓒妻晋江人归未几舅姑相继没殡于浅土既而夫亦亡黄年二十三家业雕敝三丧未举玉尽弃簪珥为葬具父怜其家贫无子累欲嫁之黄恚曰儿虽饿死决不至以衣食累吾父自是弃梳栉勤纺绩二十年足迹不及父家宗族兄弟绝不相接卒年五十有三　　庄举妻刘淑真
按泉州府志刘淑真庄举妻晋江人生子麟方二岁举亡刘年二十抚遗腹子凤夫服阕姑悯其年少谕使再适刘曰吾庄家妇将何之姑知其意坚不之强自是节操愈励以寿终　　洪庆妻余氏
按泉州府志余氏洪庆妻浙江西安人归庆为四川合州儒学训导未几亡余年二十四誓以死从时值寇乱人皆逃匿余独抱二孤守柩不去卒无恙或以家贫劝再嫁余厉声斥之深藏一室勤女红积其直为营葬计教二子文昌俱克成立乡之贤士大夫皆表其门　　洪庭振妻林氏
按泉州府志林氏洪庭振妻晋江人夫亡年十九抚孤守志五十六年靖嘉间旌表　　张淮妻王氏
按泉州府志王氏泉州卫千户舍人张淮妻夫亡年二十守节四十七年抚遗腹孤克椿袭祖职嘉靖间旌表　　黄钦祥妻庄氏
陈
氏附

按泉州府志黄钦祥妻庄氏南安人归黄五年夫没舅姑虑之庄蓬首垢面专治女红抚二子长厥初年十九而夭次厥仲娶陈氏生孙密未逾月亦亡陈年二十三姑媳抱一月儿相向哭复相慰以保黄氏一线密长有孙庄顾陈喜且泣曰吾与汝异日可以见地下人矣年七十终学使刘玉以礼币旌之　　林兑一妻李氏
按德化县志李氏林兑一妻适兑一未几而夫亡年十九抚遗腹子事舅姑经营家计无不合节中礼年八十一卒　　易象广妻林氏
按德化县志林氏诸生易象广妻夫亡氏年二十六鞠养三孤食贫苦守舅姑早没氏待妾姑乐氏如姑礼父母没为抚幼弟成立历四十年如一日　　周位妻丘氏
按德化县志丘氏周位妻年二十一夫亡抚遗孤觉号哭屡濒于死家人辄救得苏父讽改适誓死靡他父以绫一匹与之曰无污吾半点氏跪受曰断不贻父羞寻觉殇氏哀痛无依数服毒不死绝粒九日又不死族长以服侄濂嗣其后濂克尽孝氏安之年六十余卒　　林寅坼妻郭氏
按德化县志郭氏庠生林寅坼妻年十八夫亡遗腹生女父母舅姑怜其幼探之对曰叔生子妇将子之俾寅坼有后也矢志既定不幸早死仅年三十有六立嗣旌表　　曾阿原妻张珠娘
按德化县志张珠娘曾阿原妻年二十一生子仪甫数月而夫没家富田庐强宗利其他适而图之张哺仪号泣誓曰天不坠尔宗尔速长大我志不坚天地鬼神实鉴临之仪八九岁延名师教之遂早为诸生年二十四亦夭张号天曰天何酷罚若是哉遂抚侄恕为子爱之若己出人不知其为侄也　　王邦述妻谢氏
按永春县志谢氏王邦述妻述御倭战死子天衷纔两月妾林氏子天授方三岁氏矢志抚二孤成立县令旌之　　尤瑚妻颜氏
按永春县志颜氏尤瑚妻瑚亡氏年二十一无出仅一女父母怜之令改适不从以兄子为嗣抚育如己出未几亦殇夫之兄弟皆没生产渐落氏躬纺绩历诸艰苦抚孤女遣嫁年七十三卒　　颜浚妻潘氏
按永春县志潘氏庠生颜浚妻浚早亡氏年二十六无出翁年老多疾无他子可恃氏终岁供汤药无少懈择亲支昭穆无可嗣者乃立从弟为翁后甫成人而殇家贫三丧未葬罄家所有买地筑喷人称节孝学使给米优之　　郑庆妻黄氏
按永春县志黄氏庠生郑庆妻庆亡氏年二十一抱二岁孤乳遗腹子矢志无二有宦家儿失偶赂其父欲娶之氏绝迹不归宁舅姑怜之以二孙与诸子均析产以成其志舅姑没诸叔欲夺之氏即还无难色纺绩教二孤成立家日贫孀居艰苦五十余年卒　　李汉中继妻尤氏按永春县志尤氏李汉中继妻累赠南京太仆寺卿阳初之继母年二十七汉中亡氏矢志抚阳初成立而家难迭至氏保初于颠风覆巢之下克完无恙事闻奉旨建坊旌表　　林养妻郑氏
按永春县志郑氏林养妻养早亡氏年二十无出舅姑以许嫁南安富室黄氏郑闻悲酸废饮食誓死弗二舅姑惧归黄氏聘礼家贫纺绩自食终身不御膏沐事舅姑老年六十九卒　　黄烶之妻唐氏
按永春县志唐氏生员黄烶之妻年二十九烶没氏矢志养翁姑抚孤幼恤庶媵推爱孤甥分宅让产一切悉自下终身苦节不改有司题请旌闾　　詹鹿鸣妻谢氏
按安溪县志谢氏教谕詹缙翰子鹿鸣妻夫亡不欲生念舅姑年暮产薄无所依恃忍死守一子子死守孙拮据尽妇道以事舅姑舅姑没力为营葬并葬夫及子年七十卒　　黄代妻林氏
谢氏
许氏附

按安溪县志林氏黄代妻适代以艰子为夫置妾龚生子琮而代亡林年二十有七抚琮长娶谢氏生二子琮又夭谢氏被劫死于贼林抚孙睦族捍外侮有丈夫风其后曾孙愿孝为诸生亦早丧愿孝妻谢氏育四岁子值嘉靖兵荒之际艰苦没世年八十余愿孝曾孙龙标娶许氏女宗恬标多病宗恬方少艾即劝置妾林氏生子师曾甫三岁标死林继之宗恬励节秉家教师曾成立人称黄氏三节　　詹仰贤妻黄氏
按安溪县志黄氏詹仰贤妻年二十四贤亡子洪岳方在襁褓辄泣曰吾念欲从死而不忍弃此孤儿勤俭操作以苦守先业岳稍长即严课之入其门内外上下无有哗佚偷惰者年八十余卒　　谢志礼妻陈氏
按安溪县志陈氏太学生谢志礼妻陈无子纳妾赵氏生子怀邦五月赵亡志礼亦没陈年二十八抚怀邦成长以寿终　　吴鸣明妻王氏
按安溪县志王氏儒士吴鸣明妻年十六归吴越六载明亡遗孤锺玉甫四岁氏斧臂自矢孤苦守玉凛若冰霜后玉事王亦克尽子职有司表其门　　陈耀聪妻王氏
按安溪县志王氏陈耀聪妻聪亡氏年二十二抚遗腹子肇昌矢志靡他与伯氏吉宇共事翁姑菽水尽孝伯亦感之爱侄如子翁寿九十肇昌与伯氏子庭桂并列邑庠孙卧龙登武科　　汪范妻颜氏
按龙溪县志颜氏汪凯子范妻范挈颜氏会试京师其年贡院失火焚死者九十三人而范与焉颜氏号哭欲死次日灰烬中求得夫尸具棺殡殓间关万里护丧归葬人皆哀之时颜尚少子幼稚姑徐氏已老颜事姑教子以尽余齿年八十余终　　陈景育妻黄氏
韩氏
魏氏附

按龙溪县志黄氏东厢民陈景育妻年二十而寡父母欲嫁之氏断发自誓守子国华娶韩氏年二十四华亡韩矢志如姑抚子元道娶魏氏年二十八而元道亡二子大猷大用俱幼魏事祖姑及姑甚孝历艰辛以延陈祀时称三节　　蔡应魁妻洪氏
按龙溪县志洪氏蔡应魁妻南靖教官洪世和女年十八嫁应魁三载夫亡屡欲自尽时方有身姑苦劝之乃矢志守节生子文真勤苦鞠育姑病供药劝&#祈神拜鬼无所不至及没哀毁尽礼纺绩送葬足不登父母之门年七十卒　　颜波妻郑氏
按龙溪县志郑氏颜波妻年二十四而寡舅姑相继没门有五丧郑尽其产殡葬父母怜其贫欲嫁之郑辄哭不食以死自誓年七十余不改其初嘉靖十四年有司上其事诏旌表　　陈文滔妻曾氏
按龙溪县志曾氏陈文滔妻乡贤曾逸女弟年二十一归陈越三载夫亡子琬甫周岁父母怜其少欲嫁之曾以死自誓事姑尽孝教子以义方事闻坊表孀居五十余年卒　　陈汝贤妻苏氏
按龙溪县志苏氏陈汝贤妻年二十七夫亡哀毁欲绝密自缢姑高氏救免抚二孤及遗腹并三子矢志不嫁辛苦教之读书年七十四学使旌表　　黄覃恩妻陈氏
按漳州府志陈氏名杏姐龙溪黄覃恩妻恩没陈年二十四继姑逼之嫁夜自经以救复苏遗腹生子舅老病泄痢七年氏躬为浣涤饘粥汤药始终无倦正德丙寅山寇至挥刀砍其舅氏以身翼之臂伤血注神色弗变谓贼曰宁杀我勿恐我舅贼义而释之嘉靖间子宗继与侄二人皆为贼所掠氏令人赍金先释二侄次及其子乡人上其事于有司旌之享年九十而卒　　徐辅妻林氏
周
氏附

按漳浦县志林氏孝廉徐辅妻辅北上道亡林抚孤藻及长娶妇周氏而藻又没遗孤栋甫三岁姑妇矢志白首相依嘉靖间县令郑禧上计表奏于朝及禧计还林已死令亲至门周皤然谢曰寡妇之有今日先姑之教也令改容礼之　　蒋二姑
按龙岩县志蒋二姑生员宇之女幼许配丘锋锋遘疾将请期而疾笃时二姑年十八请于父母往视锋不能言二姑为进粥一匙遂绝二姑恸哭几不欲生留事丘父母尽孝绩纺以供甘旨三十年不衰立锋兄子为嗣御史刘国奏闻奉诏旌表　　翁汝贡妻陈氏
按龙岩县志陈氏坊民翁汝贡妻年二十一夫亡抚遗腹子复春成立家极贫勤苦无二及后复春夫妇皆早丧又抚孤孙终老　　张凤翼妻黄宽姐
按龙岩县志黄宽姐生员张凤翼妻年十八归张不数年凤翼病革黄取钱剖之各分其半誓曰此钱当合于地下言毕而凤翼死黄奉亲抚孤备尝辛苦既而子夭姑以无依讽之黄引刀割肉示信舅姑没有寡婶改适因取其子字之嘉靖间为流寇所掳不屈辱被数创几死　　倪璇妻刘氏
按龙岩县志刘氏坊民倪璇妻年二十适璇甫期璇亡氏哀毁骨立遗腹七月生子单寒无倚苦守六十六年有司旌表　　郑宗奇妻陈氏
按南靖县志陈氏郑宗奇妻年十八适郑越十月夫亡氏方娠三月屡欲自经不得及生子公弼复自绝食又不死舅姑泣谓曰吾二人老将就木孙只未翼何忍弃之氏幡然改孀居六十年室前梅树时有白云绕其上冬叶长青
　闺节部列传五十五
　　明五十
　　张玳继妻陈氏
缙
妻附

按归化县志陈氏邑人张玳继室年二十四玳亡矢志不二前妻子缙甫八岁氏训迪过于所生缙长亦娶于陈为邑诸生卓有孝行缙寻没其妻与姑共抚遗孤朝政持家笃孝养县令表其门　　汤梦恩妻聂氏
按归化县志聂氏邑人汤梦恩妻年二十二夫亡哀毁几死未几子亦丧勤苦以事老姑皓首不怠有司表其门　　孙受富妻冯贵娘
按归化县志冯贵娘归上里人孙受富妻年二十五而寡有六月身家人利其资逼他适冯怒拒之誓死不再适及生子家人计毒之冯氏负薪汲水不离于怀五年竟克保全年七十二卒　　温玉全妻揭冕娘
按归化县志揭冕娘中和里人温玉全妻贡士揭瑛女也归五载而玉全没遗孤轸方半岁冕娘年二十八性贞静矢志守节携轸抚于母家稍长课以诗书躬绩佐膏火后以贡士任华亭县丞　　夏周生妻谢氏
按归化县志谢氏下觉里人夏周生妻举一子甫脱襁褓而周生亡谢氏年二十有六哀毁欲从死劝之起弗应与食辄挥去久之意稍解强起抚孤邻媪讽改图叱曰我不为夏氏无后宁作未亡人耶子稍长名曰伭接孀居四十五载如一日　　谢黼妻李氏
按归化县志李氏下觉里人谢黼妻年十八归谢未三期而黼死矢志守节甘虀盐抚遗腹子成立中年子丧复抚孤孙纺绩养姑送其老年九十余没旌表　　叶茂连妻揭氏梁
氏附

按归化县志揭氏归上里人叶茂连妻生子世淳甫二岁而茂连没揭年二十二抚孤自矢或劝改适厉色拒之人不复言家贫日夜绩纺以供衣食世淳稍长训以义方冰霜自守三十六年如一日世淳妻梁氏生子时发甫两月而淳亡梁氏年十七与姑同守一孤朝夕饮泣身无完衣食不充腹苦守无怨时发又先夭梁氏哀毁几绝益自勉厉邑令洪都旌其门而系以赞焉赞曰黄鹄有誓飞燕在楼我思古人邈焉寡俦曰惟有妇行与同归羡彼幽芳令名庶几露浇黄柏苦心不解匪其苦之为后人楷诏而来者世抚其孤云寒月冷寂寥可呼赤陵兼全皑夺双璧谁谓叔季不如畴昔黄泉重旦白日再春天以完节付兹二人　　黄月明妻吴氏
按归化县志吴氏邑人黄月明妻幽闲贞淑有林下风幼归月明克尽妇职孝事舅姑年二十九丧其所天遗孤玉亮仅九龄吴氏号天痛哭欲以身殉族众咸劝之曰尔不念良人之后乎尔死遗孤谁为抚视氏遂矢志苦节朝夕登楼铺灰于左掌印香三行于上跪对苍天俟香烬则拜祷愿孤成立岁久楼板陷膝成窝闻者莫不叹息恒恤人之急求者靡不济咸曰吴娘子恒济我我等无以报但愿上天庇佑其子传及百世后玉亮长克家成立人以为贞德之报孀居四十年卒　　罗万&#妻张氏
按归化县志张氏紫云台罗万&#妻适罗甫周方有身四月夫没日夜号泣不食几死及生子抚之七岁又死氏孀居二十余年孤苦尢甚　　张昌善妻黄氏
按归化县志黄氏紫云台人张昌善妻年三十余夫没矢志坚守自甘淡薄事二亲尽孝教五子率以勤俭皆克成立族邻有急难求贷者罄所有周之无吝有司旌表　　揭春震继妻乐氏
按归化县志乐氏廪生揭春震继室年二十二方有身而春震得瘵疾氏日夜亲汤药不倦医者言得人肉和粥食之庶疾可愈氏即候夫寐夜焚香跪告于天割股肉为粥进之病遂稍愈逾年春震病复发氏昼夜泣祷祈代及震没哀号不食欲从死舅姑力谕解乃少进饮食抚前妻子魁名一如己出稍长教之读书髫年成诸生未几夭折氏哀痛欲绝教所生子魁才获成　　梁有栋后妻陈氏
按归化县志陈氏石珩人梁有栋后妻年十六归梁二十六而有栋没前妻子师昂方九岁陈所生子师尹仅四岁陈仰天恸哭绝而复苏妯娌委曲劝解乃强起理家务虽素封而习劳无怠训二子以诗书每夜篝灯督课诵读不辍师尹既长入太学授县尉克称其职　　黄士渊妻梁氏
按归化县志梁氏邑人黄士渊妻年二十九渊亡子京选甫七岁矢志守贞持家俭约勤纺绩以佐衣食子稍长即遣就外傅孳孳教诲年四十即不茹荤布素自好曰未亡人自奉如此犹腆静处一室家事皆不言而理京选补弟子员有司旌表　　赖坛妻曾氏
按归化县志曾氏邑增广生赖坛妻年三十余夫亡苦节抚其孤良任良祚一以俭约自持教子朝夕督课甚严勤纺绩以助修脯事继姑服劳奉养唯谨继姑没倾箱箧以营葬直指以闻奉旨旌表　　黄瀛妻谢氏
按归化县志谢氏邑廪生黄瀛妻瀛年少有才名没时谢年二十八遗孤虚生甫七岁贞操自矢勤纺绩训子读书至丙夜不休曰尔不勤学将贻尔父祖羞虚生益奋发得早补邑弟子员　　王宝妻朱氏
按归化县志朱氏归下里人王宝妻年二十七夫亡遗孤道懋等三人氏矢志苦节族人欲谋嫁之拒不可朝夕蚕绩勤苦不休奉舅姑祖宗之蒸尝尽其诚孝毕三子一女婚嫁事乡党无大小俱为叹羡　　丘礼奇妻黄长娘按邵武府志黄长娘黄镇女丘礼奇妻奇嗣为叔后得产甚殷生子澄甫一岁而奇病亡黄年十八矢志抚孤事继姑以孝称伯叔昆季不相面本生翁以奇嗣产均分他子黄无难色且诫其子勿争曰天若祚汝不以此而亏也孀居六十年嘉靖间有司表其门　　尧一言妻李氏罗
氏附

按邵武府志李氏在城尧一言妻年二十言亡氏甘贫砥节教子世美中嘉靖丙子亚魁侍御樊献科奏旌其门世美早丧妇罗氏拮据持家与姑同操　　吕斌妻雷氏按泰宁县志雷氏吕斌妻母寡无子赘斌于家斌年十五而亡氏年十八子嵩甫周岁矢志不二及病革出白金嘱其婢曰吾死尔善浴我密室毋背我言嘉靖间郡守奏旌其门　　吴景馨妻何氏
按泰宁县志何氏吴景馨妻年二十二归吴越二年而寡抚遗腹子志崇矢志自守足不逾阈翁没继姑在堂家失火结茅以居奉姑于&#而自席地卧姑病抱如厕手理其秽至久不衰嘉靖间郡守奏旌其门御侍卢守愚行邑以米五石遣礼其家　　谢鹗妻陈氏
按延平府志陈氏沙县人谢鹗妻年十七适鹗甫六月而夫亡时陈方娠凭尸哭曰姑老吾不从汝死且冀万一于一线之绪及生子应元遂矢志守节甘粗粝自苦孝奉其姑教子登嘉靖丙午乡科有司表之　　陈瑞妻吴氏按延平府志吴氏庠生陈瑞妻南平人年十九夫亡翁姑怜其无子令他适吴以死自誓竟不能夺苦守垂五十年年七十一卒直指上其事诏建坊旌之　　杨文厚妻薛氏按延平府志薛氏杨文厚妻名玉瑄南平人年十七适杨未几夫亡抚遗腹子赦父母令改图氏断发自明以纺绩抚赦成立孀居四十年内外贤之年六十卒嘉靖元年诏修先朝大典部使上其事于朝以备纂修　　王氏女
按延平府志王氏女大田人许配生员严和济和济没王氏奔丧留事济父母誓死不嫁年三十终　　陈祖妻王氏按延平府志王氏名女英陈祖妻永安人襄藩相举尹女幼尝谓其仲兄庠生锡侯妻冯氏珠姬曰嫂有幽闲贞静之德妇道母仪卓然昭著吾将效焉及适陈未几夫病狂死子邦基病如其父氏矢志守贞二十余年事姑以孝处妯娌以和其劲节与其嫂同贤名并着有司表其门　　陈亮卿妻邹氏
按延平府志邹氏陈亮卿妻南平人年十八归卿三载生子明发方八月夫亡夫兄谕改适不听事姑尽妇道姑亡二伯贫乏不能葬氏倾奁以营窀穸年六十五卒　　谢应升妻魏氏
按延平府志魏氏谢应升妻沙县人夫亡年二十三有身旦暮泣涕丧明岁余复开抚遗腹子锺艰难困苦壸范肃然嘉靖间流贼逼城恐是辱辄欲自缢后卒无恙年五十八卒旌表　　魏云鼎妻陈氏
按延平府志陈氏魏云鼎妻南平人适鼎生子香世甫襁褓鼎病氏勤侍左右弗懈病革谓氏曰尔年少子幼去留自裁氏痛不欲生矢志弗二鼎没氏年二十辛苦抚孤稍长以绩织伴夜读母仪壸范可为闺阁准绳　　徐一德妻骆氏
按延平府志骆氏生员徐一德妻南平人夫亡无子坚贞独守奉翁姑孝谨盗夜劫其家氏登屋长号乡人起为之援盗去无所失教子为诸生年七十三终　　官岳妻廖氏按延平府志廖氏官岳妻顺昌人夫亡氏年二十八励志守节孝姑课子白首而没有司旌其门　　廖诗妻任氏
按延平府志任氏廖诗妻年二十六诗亡抚遗腹子度事姑以孝称年六十卒学使旌其门　　赖氏女
按延平府志赖氏女永安人许字黄中立黄没闻讣哀毁几绝告父母躬往吊遂留不还为立后纺绩度日年逾九十搢绅罗明祖岁赡米十石巡抚上其事奉旨建坊旌表　　陈云鹏妻曾氏
按延平府志曾氏陈云鹏妻名淑贞沙县人翁仕田州鹏之田州省父没于南宁柩归曾哭绝者再年二十五遗孤世芳甫岁其母令老媪讽之改适不听翁弃官归家益落氏倾奁以养教世芳克其家嘉靖五年前祭酒谪郡丞陆深旌其门　　张懋妻赖氏
按延平府志赖氏庠生张懋妻名启娘永安人年十七适懋及期生子而懋亡氏矢志抚孤未几复殇姑念其少艾欲为子立后而别遣之氏曰立后可使妇失身则不可竟终其节嘉靖间年八十余事闻诏旌表复其家　　光德妻陈氏
按延平府志陈氏将乐人光德妻德早亡氏抚孤养姑终老司理吴家瑞旌其门　　熊应裕妻萧氏
按延平府志萧氏熊应裕妻将乐人有司表其节事实无考　　揭大德妻杨氏
按延平府志杨氏揭大德妻将乐人年十六适德姑老且瞽氏梳盥供寝食惟谨夫亡守节抚孤御史表其门　　李文钢妻许氏
按延平府志许氏李文钢妻永安人年二十四钢亡事孀姑以孝闻抚他出遗孤如己子有司旌之　　吴一文妻林氏按延平府志林氏吴一文妻将乐人节妇廖氏女孙文没子幼或劝其嫁氏曰何以对先祖母乎甘贫守节诏旌其门　　陈选士妻郑氏
按延平府志郑氏陈选士妻永安人归选未二载生子甫三日而夫亡氏哀毁欲绝或解曰死易抚孤难苟尽为其易吾惧多馁鬼矣氏强起悉焚绮丽苦节教子成人益藩表其室并题以词曰着之于易从一而终稽之于礼爰有三从守礼一意今古所同维彼存孤美哉母功以为女纪俾仰休风　　熊可久妻张氏
按延平府志张氏将乐增广生熊可久妻年二十七夫亡剪发矢志纑教子年七十六县令旌其门　　何继文妻李氏按延平府志李氏名秋菊何继文妻南平人年十六夫亡无嗣矢志不二孝养翁姑拊幼叔及长悉付以家业长斋绣佛以节终身　　练天与妻张氏
</div>
    <div class="pagination">
<a href="闺媛典闺节部_page70.html">上一页</a><span>...</span><a href="闺媛典闺节部_page66.html">66</a><a href="闺媛典闺节部_page67.html">67</a><a href="闺媛典闺节部_page68.html">68</a><a href="闺媛典闺节部_page69.html">69</a><a href="闺媛典闺节部_page70.html">70</a><span class="current-page">71</span><a href="闺媛典闺节部_page72.html">72</a><a href="闺媛典闺节部_page73.html">73</a><a href="闺媛典闺节部_page74.html">74</a><a href="闺媛典闺节部_page75.html">75</a><a href="闺媛典闺节部_page76.html">76</a><span>...</span><a href="闺媛典闺节部_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
