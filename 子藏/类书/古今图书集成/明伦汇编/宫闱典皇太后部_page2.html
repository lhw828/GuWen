<!DOCTYPE html>
<html>
<head>
    <meta charset="UTF-8">
    <title>宫闱典皇太后部 - 第 2 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宫闱典皇太后部 - 第 2 页/共 8 页</h1>
    <div class="content">惠帝元年未亲政事祁太后临朝
按魏书惠帝本纪惠皇帝讳贺□立桓帝之中子也以五年为元年未亲政事太后临朝遣使与石勒通和时人谓之女国使　按桓帝皇后祁氏传后生三子长曰普根次惠帝次炀帝平文崩后摄国事时人谓之女国后性猛忌平文之崩后所为也昭成帝建国二年王太后定计都灅源川
按魏书昭成帝本纪建国二年夏五月朝诸大人于参合陂议欲定都灅源川连日不决乃从太后计而止　按平文皇后王氏传后广□人也年十三因事入宫得幸于平文生昭成帝昭成初欲定都于灅源川筑城郭起宫室议不决后闻之曰国自上世迁徙为业今事难之后基业未固若城郭而居一旦寇来难卒迁动乃止烈帝之崩国祚殆危兴复大业后之力也明元帝泰常八年太武即位追尊皇妣为密皇太后按魏书太武帝本纪泰常八年十月壬申即皇帝位十有二月追尊皇妣为密皇太后神三年九月癸卯立密皇太后庙于邺
按魏书太武帝本纪云云　按礼志神三年九月立密皇太后庙于邺后之旧乡也置祀官太常博士斋郎三十余人侍祀岁五祭文成帝和平六年献文帝即位尊冯皇后为皇太后太后临朝听政按魏书献文帝本纪和平六年夏五月甲辰即皇帝位大赦天下尊皇后曰皇太后　按文明皇后冯氏传后长乐信都人也父朗坐事诛后遂入宫高宗践极以选为贵人后立为皇后显祖即位尊为皇太后丞相乙浑谋逆显祖年十三居于谅暗太后密定大策诛浑遂临朝听政及高祖生太后躬亲抚养是后罢令不听政事太后行不正内宠李奕显祖因事诛之太后不得意显祖暴崩时言太后为之也宣武帝延昌四年孝明帝即位尊皇后高氏为皇太后寻出俗为尼尊所生胡充华为皇太妃又崇为皇太后亲览万机摄行代祀之典按魏书孝明帝本纪延昌四年春正月即皇帝位二月尊皇后高氏为皇太后己亥尊胡充华为皇太妃三月甲辰朔皇太后出俗为尼八月丙子尊皇太妃为皇太后戊子帝朝皇太后于宣光殿壬辰群臣奏请皇太后临朝称制九月乙巳皇太后亲览万机诏曰高祖革礼成治遗泽在民世宗纂承丕业圣德昭远朕以冲孺属当宝图洪基至重若履薄冰王公百辟群牧庶官皆受遇先朝宠荣自昔宜各勉崇共康世道□力竭诚以匡辅不逮其有怀道丘园昧迹板筑山栖谷饮舒卷从时者宜广戋帛缉和鼎饪有能谠言直谏济世益时者在所以闻当待以不次之位孝子顺孙义夫节妇表其门闾以彰厥美高年孤独不能自存者赡以粟帛若因饥失业天属流离或卖鬻男女以为仆隶者各听归还比冀方未肃徐城寇扰将统久劳士卒疲敝□遣抚慰赐以衣马缘边州镇固捍之劳朔方酋庶北面所委亦令劳赉以副其心其有先朝旧事寝而不举顷来便习不依轨式者□可疏闻当加览裁若益时利治不拘常制者自依别例其明相申约称朕意焉十二月丁卯帝皇太后谒景陵　按宣武皇后传后高氏文昭皇后弟偃之女也世宗纳为贵人生皇子早夭又生建德公主后拜为皇后甚见礼重性□忌宫人希得进御及肃宗即位上尊号曰皇太后寻为尼居瑶光寺非大节庆不入宫中　按宣武灵皇后传后胡氏安定临泾人司徒国珍女也世宗召入掖庭为承华世妇既诞肃宗进为充华嫔肃宗践阼尊后为皇太妃后尊为皇太后临朝听政犹称殿下下令行事后改令称诏群臣上书曰陛下自称曰朕太后以肃宗冲幼未堪亲祭欲傍周礼夫人与君交献之义代行祭礼访寻故式门下召礼官博士议以为不可而太后欲以帏幔自鄣观三公行事重问侍中崔光光便据汉和熹邓后荐祭故事太后大悦遂摄行初祀孝明帝熙平元年群臣上议皇太后车舆之制按魏书孝明帝本纪不载　按礼志肃宗熙平元年六月中侍中刘腾等奏中宫仆剌列车舆朽败自昔旧都礼物颇异迁京已来未复更造请集礼官以裁其制灵太后令曰付尚书量议太常卿穆绍等议案周礼王后之五辂重翟锡面朱总厌翟勒面缋总安车雕面鹥总皆有容盖翟车贝面组总有握辇车组挽有翣羽盖重翟后从王祭祀所乘厌翟后从王宾飨诸侯所乘安车后朝见于王所乘翟车后出桑则乘辇车后宫中所乘谨以周礼圣制不刊之典其礼文尢备孔子云其或继周者虽百世可知也以其法不可逾以此言之后王舆服典章多放周式虽文质时变辂名宜存雕饰虽异理无全舍当今圣后临朝亲览庶政舆驾之式宜备典礼臣等学缺通经叨参议末辄率短见宜准周礼备造五辂雕饰之制随时增减太学博士王延业议案周礼王后有五辂重翟以从王祠厌翟以从王飨宾客安车以朝见于王翟车以亲桑辇车宫中所乘又汉舆服志云秦并天下阅三代之礼或曰殷瑞山车金根之色殷人以为大辂于是始皇作金根之车汉承秦制御为乘舆太皇太后皇太后皆御金根车加交络帷裳非注驾则乘紫罽軿车云文画辀黄金涂五末盖瓜在右騑驾三马阮谌礼图并载秦汉以来舆服亦云金根辂皇后法驾乘之以礼婚见庙乘辂后法驾乘之以亲桑安车后小驾乘之以助祭山軿车后行则乘之绀罽軿车后小行则乘之以哭公主邑君王妃公侯夫人入合舆后出入合宫中小游则乘之晋先蚕仪注皇后乘云母安车驾六騩案周秦汉晋车舆仪式互见图书虽名号小异其大较略相依拟金根车名虽起自秦造即殷之遗制今之乘舆五辂是其象也华饰典丽容观庄美司马彪以为孔子所谓乘殷之辂即此之谓也案阮氏图桑车亦饰以云母晋之云母车即是一与周之翟车其用正同安车既名同周制又用同重翟山軿车案图饰之以紫绀罽軿车虽制用异于厌翟而实同用于今入合舆与辇其用又同案图今之黑漆画扇辇与周之辇车其形相似窃以为秦减周制百事创革官名轨式莫不殊异汉魏因循继踵仍旧虽时有损益而莫能反古良由去圣久远典仪殊缺时移俗易物随事变虽经贤哲祖袭无改伏惟皇太后睿圣渊凝照临万物动循典故贻则后王今辄竭管见稽之周礼考之汉晋采诸图史验之时事以为宜依汉晋法驾则御金根车驾四马加交络帷裳御云母车驾四马以亲桑其非法驾则御紫罽軿车驾三马小驾则御安车驾三马以助祭小行则御绀罽軿车驾三马以哭公主王妃公侯夫人宫中出入则御画扇辇车案旧事比之周礼唯阙从王飨宾客及朝见于王之乘窃以为古者诸侯有朝会之礼故有从飨之仪今无其事宜从省略又今之皇居宫掖相逼就有朝见理无结驷即事考实亦宜阙废又哭公主及王妃周礼所无施之于今实合事要损益不同用舍随时三代异制其道然也又金根及云母驾马或三或六访之经礼无驾六之文今之乘舆又皆驾四义符古典宜仍驾四其余小驾宜从驾三其制用形饰备见图志司空领尚书令任城王澄等五十人议以为皇太后称制临朝躬亲庶政郊天祭地宗庙之礼所乘之车宜同至尊不应更有制造周礼魏晋虽有文辞不辨形制假令欲作恐未合古制而不可以为一代典臣以太常国子二议为疑重集群官□从今议惟恩裁决灵太后令曰群官以后议折中者便可如奏神龟元年皇太后高氏崩葬以尼礼
按魏书孝明帝本纪神龟元年九月戊申皇太后高氏崩于瑶光寺冬十月丁卯以尼礼葬于北邙　按宣武皇后传神龟元年太后出觐母武邑君时天文有变灵太后欲以后当祸是夜暴崩天下冤之丧还瑶光佛寺殡葬皆以尼礼　按礼志神龟元年九月尼高皇太后崩于瑶光寺肃宗诏曰崇宪皇太后德协坤仪征符月晷方融壸化奄至崩殂朕幼集荼蓼夙凭德训及翕虣定难是赖谟谋夫礼沿情制义循事立可特为齐衰三月以申追仰之心有司奏案旧事皇太后崩仪自复魄敛葬百官哭临其礼甚多今尼太后既存委俗尊凭居道法凶事简速不依配极之典庭局狭隘非容百官之位但昔径奉接义成君臣终始情礼理无废绝辄准故式立仪如别内外群官权改常服单衣邪巾奉送至墓列位哭拜事讫而除止在京师更不宣下诏可神龟二年诏遵旧典崇奉太后
按魏书孝明帝本纪神龟二年春正月丁亥诏曰朕以冲眇纂承宝位夙夜惟寅若涉渊海赖皇太后慈仁被以夙训自临朝践极岁将半纪天平地成四海宁乂天道高远巍巍难名犹以撝挹自居称号弗备非所以崇奉坤元允协亿兆者也宜遵旧典称诏宇内以副黎蒸元元之望正光元年七月侍中元乂等矫皇太后诏逊位归政寻幽后于北宫按魏书孝明帝本纪正光元年秋七月侍中元乂刘腾奉帝幸前殿矫皇太后诏曰魏有天下奕叶重光高祖孝文皇帝以英圣驭天徙京定鼎世宗宣武皇帝以睿明承业廓宁区夏而鸿勋未半早已登遐乃令车书弗同鲸寇尚炽幼主稚弱夙纂宝历曾是宗祏莫克祗奉朕所以敬奉群请临朝总政帝年已长久思退身所以往岁殷勤具陈情旨百官内外已照此怀佥尔众意苦见勤夺僶俯从事以迄于兹自此春来先疾屡发药石摄疗莫能善瘳夏首及今数加动剧便不堪日厘万务巨细兼省帝齿周星纪识学逾跻日就月将人君道茂足以抚辑万邦谐决百揆朕当率前志敬逊别宫远惟复子明辟之义以自绥养实望群公逮于黎庶深鉴斯理如此则上下休嘉天地清晏魏道熙隆人神庆悦不其善欤乃幽皇太后于北宫孝昌元年皇太后复临朝摄政诏治权臣擅命者按魏书孝明帝本纪孝昌元年夏四月辛卯皇太后复临朝摄政引群臣面陈得失诏曰朕以寡昧夙承天历茫若涉海罔知所济实凭宗社降佑之灵庶勉幼志以康世道而神龟之末权臣擅命元乂刘腾阴相影响遂使皇太后幽隔后宫太傅清河王无辜致害相州刺史中山王熙横被夷灭右卫将军奚康生仍见诛剪从此以后无所畏忌恣诸侵求任所与夺无君之心积习稍久不臣之迹缘事弥彰蔽耳目之明专生杀之柄天下为之不康四郊由兹多垒此而可忍孰不可怀虽屡经赦宥未容致之于法犹宜辨正以谢朝野腾身既往可追削爵位乂之罪状诚合徽纆但以宗枝舅戚特加全贷可除名为民孝昌二年二月帝皇太后临大夏门亲览冤讼按魏书孝明帝本纪云云
　皇太后部汇考三
　　北齐
北齐定尊皇太后如册皇后之礼
按隋书礼仪志后齐将崇皇太后则太尉以玉帛告圆丘方泽以币告庙皇帝乃临轩命太保持节太尉副之设九傧命使者受玺绶册及节诣西上合其日昭阳殿文物具陈临轩讫使者就位持节及玺绶称诏二侍中拜进受节及册玺绶以付小黄门黄门以诣合皇太后服袆衣处昭阳殿公主及命妇陪列于殿皆拜小黄门以节绶入女侍中受以进皇太后皇太后兴受以授左右复坐反节于使者使者受节出册皇后如太后之礼文宣帝天保元年夏五月戊午即皇帝位辛酉尊王太后为皇太后按北齐书文宣帝本纪云云　按神武明皇后传后娄氏讳昭君赠司徒内干之女也少明悟强族多聘之并不肯行及见神武于城上执役惊曰此真吾夫也乃使婢通意又数致私财使以聘己父母不得已而许焉拜渤海王妃文襄嗣位进为太妃文宣将受魏禅后固执不许帝所以中止天保初尊为皇太后宫曰宣训天保十年十一月癸卯太子即皇帝位庚戌尊李皇后为皇太后按北齐书文宣帝本纪云云　按文宣皇后传后李氏讳祖娥赵郡李希宗女也初为太原公夫人帝建中宫而立后焉天保十年改为可贺敦皇后孝昭帝皇建元年八月壬午皇帝即位于宣德殿诏皇太后李氏称文宣皇后宫曰昭信按北齐书孝昭帝本纪云云　按文宣皇后传孝昭即位降居昭信宫号昭信皇后后主天统四年十二月戊寅尊太上皇后为皇太后按北齐书后主本纪云云　按武成皇后传后胡氏安定胡延之女天保初选为长广王妃产后主武成崩尊为皇太后陆媪及和士开密谋杀赵郡王睿出娄定远高文遥为刺史和陆事太后无所不至初武成时后与诸阉人狎武成宠幸和士开每与后握槊因此与后奸通武成崩后数出诣佛寺又与沙门昙献通布金钱于献席下又挂宝装牙□于献屋壁武成平生之所御也乃置百僧于内殿托以听讲日夜与昙献寝处以献为昭元统僧徒遥指太后以弄昙献乃至谓之为太上者帝闻太后不谨而未之信后朝太后见二少尼悦而召之乃男子也于是昙献事亦发皆伏法并杀元山王三郡君皆太后之所昵也帝自晋阳奉太后还邺至紫陌卒遇大风舍人魏僧伽明风角奏言即时当有暴逆事帝诈云邺中有急弯弓缠□驰入南城令邓长颙幽太后北宫仍有敕内外诸亲一不得与太后相见久之帝复迎太后太后初闻使者至大惊虑有不测每太后设食帝亦不敢尝周使元伟来聘作述行赋叙郑庄公克段而迁姜氏文虽不工当时深以为愧齐亡入周恣行奸秽隋开皇中殂武平七年送皇太后胡氏于北朔州与群臣画御周之策按北齐书后主本纪武平七年十二月乙卯帝密遣王康德与中人齐绍等送皇太后皇太子于北朔州甲子皇太后从北道至引文武一品以上入朱华门赐酒食给纸笔问以御周之方群臣各异议帝莫知所从　　北周
武帝天和二年六月辛亥尊所生叱奴氏为皇太后按周书武帝本纪云云　按文帝叱奴皇后传后代人也太祖为丞相纳后为姬生高祖天和二年六月尊为皇太后建德三年皇太后崩帝终三年之丧
按周书武帝本纪建德三年春二月庚申皇太后不豫三月辛酉至自云阳宫癸酉皇太后叱奴氏崩帝居倚庐朝夕仅一溢米群臣表请累旬乃止诏皇太子赟总厘庶政夏四月乙卯齐遣使吊赠会葬五月庚申葬文宣皇后于永固陵帝袒跣至陵所辛酉诏曰齐斩之情经籍彝训近代沿革遂亡斯礼伏奉遗命既葬便除攀慕几筵情实未忍三年之丧达于天子古今无易之道王者之所常行但时有未谐不得全制军国务重庶自听朝缞麻之节苫庐之礼率遵前典以申罔极百寮以下宜依遣命公卿上表固请俯就权制过葬即吉帝不许引古礼答之群臣乃止于是遂申三年之制五服之内亦令依礼宣政元年宣帝即位尊皇后阿史那氏为皇太后生母李氏为帝太后按周书宣帝本纪宣政元年六月戊戌皇太子即皇帝位尊皇后为皇太后秋七月癸亥尊所生李氏为帝太后　按武帝阿史那皇后传后突厥木扞可汗俟斤之女俟斤初欲以女配帝既而悔之高祖即位前后累遣使要结乃许归后于我保定五年二月诏陈国公纯许国公宇文贵神武公窦毅南阳公杨荐等奉备皇后文物及行殿并六宫以下百二十人至俟斤牙帐所迎后天和三年三月后至高祖行亲迎之礼宣帝即位尊为皇太后　按武帝李皇后传后名娥姿楚人也于谨平江陵后家被籍没至长安太祖以后赐高祖后稍得亲幸宣帝大象元年帝自称天元皇帝尊皇太后阿史那氏为天元皇太后李氏为天皇太后按周书宣帝本纪大象元年帝自称天元皇帝所居称天台冕有二十四旒室服旗鼓皆以二十四为节皆准天台尊皇太后为天元皇太后秋七月丙申尊天元帝太后李氏为天皇太后壬子改天元帝后朱氏为天皇后立妃元氏为天右皇后妃陈氏为天左皇后大象二年尊天元皇太后阿史那氏为天元上皇太后天皇太后李氏曰天元圣皇太后按周书宣帝本纪大象二年春二月壬午尊天元皇太后为天元上皇太后天皇太后李氏曰天元圣皇太后癸未立天元皇后杨氏为天元太皇后天皇后朱氏为天大皇后天右皇后元氏为天右大皇后天左皇后陈氏为天左大皇后正阳宫皇后直称皇后　按阿史那皇后传大象二年又尊为天元上皇太后册曰天元皇帝臣赟奉玺绶册谨上天元皇太后尊号曰天元上皇太后伏惟穷神尽智含弘载物道洽万邦仪刑四海圣慈训诱恩深明德虽册徽号未极尊严是用增奉鸿名光缛常礼俾诚敬有展欢慰在兹福祉无疆亿兆斯赖　按李皇后传大象二年尊为天元圣皇太后册曰天元皇帝臣赟奉玺绶册谨上天皇太后尊号曰天元圣皇太后伏惟月精效祉坤灵表贶瑞肇丹陵庆流华渚虽率由令典夙奉徽号而因心尽敬未极尊名是用思弘称首上昭圣德敢竭诚敬永绥福履显扬慈训贻厥孙谋　　隋
隋定皇太后舆服印玺之制
按隋书礼仪志皇太后乘重翟车青质金饰诸末朱轮金根朱牙其箱饰以重翟羽青油纁朱里通幰绣紫帷朱丝络网绣紫络带八銮在衡锡鞶缨十二就金方釳插翟尾朱总总以朱为之如马缨而
小着马勒在两耳两镳也
驾
苍龙受册从郊禖享庙则供之皇太后服同于后服而贵妃以下并亦给印皇太后玺以白玉为之方一寸二分螭兽钮文各如其号玺不行用有令则太后以宫名卫尉印　　唐
唐定皇太后金玺及出入仪卫之制
按唐书车服志皇太后玺以金为之藏而不用封令书以宫官印　按仪卫志皇太后出尚仪版奏请中严尚服率司仗布侍卫司宾列内命妇于庭西向北上六尚以下诣室奉迎尚服负宝内仆进车于合外尚仪版奏外办驭者执辔皇太后乘舆以出华盖侍卫警跸内命妇从出门皇太后升车从官皆乘马内命妇宫人以次从清游队旗一执者一人佩横刀引夹皆二人佩弓箭横刀骑次金吾卫折冲都尉一人佩横刀弓箭领骑四十亦佩横刀夹折冲执□二十人持弩四人佩弓箭十六人持□刀二人次虞候佽飞二十八人骑佩弓箭横刀夹道分左右以属黄麾仗次内仆令一人在左丞二人在右各书令史二人骑从次黄麾一执者一人夹道二人皆骑次左右厢黄麾仗厢皆三行行百人第一矩戟五色氅执者黄地白花綦袄冒第二戈五色氅执者赤地黄花綦袄冒第三锽五色旛执者青地赤花綦袄冒左右卫左右威卫左右武卫左右骁卫左右领军卫各三行行二十人每卫以主帅六人主之皆豹文袍冒执石装长刀骑唯左右领军卫减三人每卫果毅都尉一人披绣袍各一人从左右领军卫有绛引幡引前者三掩后者三次内谒者监四人给事二人内常侍二人内侍少监二人骑分左右皆有内给使一人从次内给使百二十人平巾帻大口□绯裲裆分左右属于宫人车次偏扇团扇方扇皆二十四宫人执之衣彩大□裙襦彩衣革带履分左右次香蹬一内给使四人轝之居重翟车前次重翟车驾四马驾士二十四人次行障六次坐障三皆左右夹车宫人执之服同执扇次内侍伯二人领寺人六人执御刀服如内给使夹重翟车次腰轝一执者八人团扇尾扇二夹轝次大伞四次雉尾扇八左右横行为二重次锦花盖二单行次小雉尾扇朱画团扇皆十二横行次锦曲盖二十横行为二重次锦六柱八分左右自腰轝以下皆内给使执之次宫人车次绛麾二分左右次后黄麾一执者一人夹二人皆骑次供奉宫人在黄麾后次厌翟车翟车安车皆驾四马驾士各二十四人四望车驾士二十二人金根车驾牛驾士十二人次左右厢衙门各二每门二人执四人夹皆赤綦袄黄袍冒骑次左右领军卫厢皆一百五十人执殳赤地黄花綦袄冒前属于黄麾仗后尽卤簿厢各主帅四人主之皆黄袍冒执石装长刀骑折冲都尉二人检校殳仗皆一人骑从次衙门一尽卤簿后殳仗内正道每门监门校尉二人主之执银装长刀厢各有校尉一人骑佩银横刀往来检校御马减大驾之半皇太后将还三严内典引引外命妇出次就位司宾引内命妇出次序立大次之前既外办驭者执辔皇太后乘舆出次华盖警跸侍卫如初内命妇以下乘车以从车驾入内典引引外命妇退驾至正殿门外车驾南向尚仪前奏请降车将士还高宗弘道元年中宗即位尊天后武氏为皇太后临朝称制按唐书武后本纪则天顺圣皇后武氏讳并州文水人也父士官至工部尚书荆州都督封应国公后年十四太宗闻其有色选为才人太宗崩后削发为比丘尼居于感业寺高宗幸感业寺见而悦之复召入宫久之立为昭仪进号宸妃永徽六年高宗废皇后王氏立宸妃为皇后高宗自显庆后多苦风疾百司奏事时时令后决之常称旨由是参豫国政后既专宠与政乃数上书言天下利害务收人心而高宗春秋高苦疾后益用事遂不能制高宗悔阴欲废之而谋泄不果上元元年高宗号天皇皇后亦号天后天下之人谓之二圣弘道元年十二月高宗崩遗诏皇太子即皇帝位军国大务不决者兼取天后进止甲子皇太子即位尊后为皇太后临朝称制睿宗景云元年韦后矫诏自立为皇太后临朝摄政寻诛废为庶人按唐书睿宗本纪景云元年六月壬午韦皇后弒中宗矫诏立温王重茂为皇太子发诸府兵五万屯京师以韦温总知内外兵马甲申乃发丧又矫遗诏自立为皇太后皇太子即皇帝位以睿宗参谋政事大赦改元曰唐隆太后临朝摄政罢睿宗参谋政事以为太尉庚子临淄郡主隆基率万骑兵入北军讨乱诛韦氏七月乙亥追废皇后韦氏为庶人　按中宗韦庶人传韦氏京兆万年人被选为妃嗣圣初立为皇后俄与帝处房陵及帝复即位群臣上后号为顺天皇后三年帝亲郊引后亚献明年正月望夜帝与后微服过市仿徉观览纵宫女出游皆淫奔不还国子祭酒叶静能善禁架常侍马秦客高医光禄少卿杨均善烹调皆引入后庭均秦客烝于后尝丧免不历旬辄起帝遇弒议者欢咎秦客及安乐公主后大惧引所亲议计乃以刑部尚书裴谈工部尚书张锡辅政留守东都诏将军赵承福薛简以兵五百卫谯王重福与兄温定策立温王重茂为皇太子列府兵五万分二营屯京师然后发丧太子即位是为殇帝皇太后临朝温总内外兵检护宫省族弟濯播宗子捷璇璇甥高崇及武延秀分领左右屯营羽林飞骑万骑京师大恐传言且革命播璇入军中鞭督万骑欲立威士怨不为用俄而临淄王引兵夜披元武门入羽林杀璇播崇于寝斧关叩太极殿后遁入飞骑营为乱兵所杀斩延秀安乐公主分捕诸韦诸武与其支党悉诛之枭后及安乐首东市翌日追贬为庶人葬以一品礼德宗建中元年遥尊母沈氏为皇太后诏睦王述为奉迎使分遣诸沈巡行州县物色咨访按唐书德宗本纪德宗神武圣文皇帝讳适代宗长子也母曰睿真皇太后沈氏初沈氏以开元末选入代宗宫安禄山之乱元宗避贼于蜀诸王妃妾不及从者皆为贼所得拘之东都之掖廷代宗克东都得沈氏留之宫中史思明再陷东都遂失所在代宗大历十四年五月辛酉崩癸亥德宗即皇帝位建中元年八月丁巳遥尊母沈氏为皇太后九月庚寅睦王述为奉迎皇太后使　按代宗睿真皇后传后沈氏吴兴人开元末以良家子入东宫太子以赐广平王实生德宗天宝乱贼囚后东都掖廷王入洛复留宫中时方北讨未及归长安而河南为史思明所没遂失后所在代宗立以德宗为皇太子诏访后在亡不能得德宗即位乃先下诏赠后曾祖士衡太保祖介福太傅父易直太师弟易良司空易直子震太尉一日封拜百二十七人诏制皆锦翠地饰以厩马负载赐其家易良妻崔入谒帝易服召王韦美人出拜诏崔勿答建中元年乃具册前上皇太后尊号帝供张含元殿具衮冕出自左序立东方群臣在位帝再拜奉册欷歔感咽左右皆泣于是中书舍人高参上议汉文帝即位遣薄昭迎太后于代今宜用汉故事令有司择日分遣诸沈行州县物色咨访以述宣皇帝孝思意冀上天降休灵命允答须审知皇太后行在然后遣大臣备法驾奉迎帝乃以睦王述为奉迎使工部尚书乔琳副之升平公主侍起居使者分行天下故中官高力士女颇能言禁中事与女官李真一尝从后游李见高疑问之含糊不坚而年状差似后又后尝削脯哺帝伤左指高亦尝剖瓜伤指是时宫中无识后者于是迎还上阳宫驰以闻帝喜群臣皆贺力士子知非是具言其情诏贷之帝谓左右吾宁受百罔冀得一真于是自谓太后者数矣及索验左皆辞穷终帝世无闻焉贞元七年诏赠外高祖琳为司徒封徐国公为立五庙以琳为始祖诏族子房为金吾将军奉其祀宪宗元和元年五月辛卯尊母王氏为皇太后按唐书宪宗本纪云云　按顺宗庄宪皇后传后王氏琅邪人代宗时后以良家选入宫为才人顺宗在藩帝以才人幼故赐之为王孺人是生宪宗王在东宫册为良娣顺宗即位将立后会病棘而止宪宗内禅尊为太上皇后元和元年上尊号曰皇太后后谨畏深抑外家无毫丝假贷训厉内职有古后妃风元和十一年三月庚午皇太后崩按唐书宪宗本纪云云　按顺宗庄宪皇后传后崩年五十四遗令曰皇太后敬问具位万物之理必归于有极未亡人婴霜露疾日以衰顿幸终天年得奉陵寝志愿获矣其何所哀易月之典古今所共皇帝宜三日听政服二十七日释天下吏民令到临三日止宫中非朝暮临无辄哭无禁婚嫁祠祀饮食酒肉已释服听举乐侍医无加罪陪祔如旧制有司上谥葬丰陵元和十五年闰月丙午皇太子即皇帝位于太极殿乙卯尊母为皇太后按唐书穆宗本纪云云　按宪宗懿安皇后传后郭氏汾阳王子仪之孙父暧尚升平公主实生后宪宗为广陵王聘以为妃生穆宗穆宗嗣位上尊号皇太后赠暧太尉母齐国大长公主擢兄钊刑部尚书鏦金吾大将军后移御兴庆宫凡朔望三朝帝率百官诣宫门为寿或岁时庆问宴飨后宫戚里内外妇车骑骈壅环佩之声满宫帝亦豪矜朝夕供御务华衍侈大称后意穆宗长庆二年十一月庚午皇太后幸华清宫癸酉迎皇太后遂猎于骊山按唐书穆宗本纪云云　按宪宗懿安皇后传后尝幸骊山登览徘徊诏景王督禁甲从帝自到昭应奉迎留帐饮数日还帝崩中人有为后谋称制者后曰吾效武氏耶今太子虽幼尚可选重德为辅吾何与外事哉长庆四年正月丙子皇太子即皇帝位二月癸未尊母为皇太后按唐书敬宗本纪云云　按穆宗恭僖皇后传后王氏越州人本仕家子幼得侍帝东宫生敬宗长庆时册为妃敬宗立上尊号为皇太后赠后父绍卿司空母张追封赵国夫人文宗时称宝历太后太和五年宰相建白以太皇太后与宝历太后称号未辨前代诏令不敢斥言皆以宫为称今宝历太后居义安殿宜曰义安太后诏可会昌五年崩上谥葬光陵敬宗宝历二年江王即皇帝位于宣政殿戊申始听政尊母为皇太后按唐书文宗本纪云云　按穆宗贞献皇后传后萧氏闽人也穆宗为建安王后得侍生文宗文宗立上尊号曰皇太后初后去家入长安不复知家存亡惟记有弟帝为访之俄有男子萧洪因后娣婿吕璋白见之太后谓得真弟悲不自胜帝拜洪金吾将军出为河阳三城节度使稍徙鄜坊始节度自神策出者举军为办装因三倍取偿洪所代未及偿而死军中并责偿于洪洪不许左军中尉仇士良憾之会闽有男子萧本又称太后弟士良以闻自鄜坊召洪下狱按治乃代人诏流欢州不半道赐死擢本赞善大夫宠赠三世帝以为真不淹旬赐累巨万然太后真弟庸□莫能自达本绐得其家系士良主之遂听不疑历卫尉卿金吾将军会福建观察使唐扶上言泉州男子萧弘自言太后弟御史台参治非是昭义刘从谏又为言请与本辩有诏三司高元裕孙简崔郇杂问乃皆妄本流爱州弘儋州初太和中懿安太后居兴庆宫宝历太后居庆安宫后居大内号三宫太后帝每五日问安及岁时庆谒率由复道至南内群臣及命妇诣宫门候起居有司献四时新物送三宫亦称赐帝曰上三宫何可言赐遽索笔灭赐为奉正月望夜帝御咸泰殿大然灯作乐迎三宫太后奉觞进寿礼如家人诸王公主皆得侍武宗时徙积庆殿又号积庆太后大中元年崩上今谥武宗会昌六年宣宗以皇太叔即皇帝位尊所生母郑氏为皇太后按唐书宣宗本纪会昌六年武宗疾大渐左神策军护军中尉马元贽立光王为皇太叔三月甲子即皇帝位于柩前四月乙亥始听政尊母为皇太后　按宪宗孝明皇后传后郑氏丹阳人或言本尔朱氏元和初李锜反有相者言后当生天子锜闻纳为侍人锜诛没入掖廷侍懿安后宪宗幸之生宣宗宣宗为光王后为王太妃及即位尊为皇太后太后不肯别处故帝奉养大明宫朝夕躬省候焉昭宗天佑元年八月丙午哀帝即位九月庚午尊皇后为皇太后按唐书哀帝本纪云云　按昭宗皇后传后何氏梓州人系族不显帝为寿王后得侍婉丽多智恩答甚厚既即位号淑妃从狩华州诏册为皇后光化三年帝猎夜归后遣德王还邸遇刘季述留王紫庭院明日季述等挟王陈兵召百官胁帝内禅后恐贼臣加害天子即取玺授季述与帝同幽东宫贼平反正天复中从帝驻凤翔帝奔播既屡威柄尽丧已而遇□哀帝即位尊为皇太后徙居积善宫号积善太后帝将禅天下后亦遇害初蒋元晖为全忠邀九锡入喻后度不免见元晖垂泣祈哀以母子托命宣徽使赵殷衡谮于全忠曰元晖等铭石像瘗积善宫将复唐全忠怒遂遣缢后以丑名加之废为庶人　　后唐
庄宗同光元年册尊所生母曹氏为皇太后以嫡母刘氏为皇太妃按五代史唐庄宗本纪不载　按唐太祖家人传太祖夫人刘氏无子性贤不□忌常与太祖言曹氏相当生贵子宜善待之而曹氏亦自谦退因相得甚欢曹氏封晋国夫人后生子是谓庄宗太祖奇之曹氏由是专宠太祖性暴怒多杀人左右无敢言者惟曹氏从容谏譬往往见听及庄宗立事曹氏尢谨其救赵破燕取魏博与梁战河上十余岁岁尝驰归省其母至三四人皆称其孝庄宗即位册尊曹氏为皇太后而以嫡母刘氏为皇太妃太妃往谢太后太后有惭色太妃曰愿吾儿享国无穷使吾获没于地以从先君幸矣复何言哉同光三年五月丁酉皇太妃薨废朝五日秋七月壬寅皇太后崩注
太祖正室于庄宗为嫡母书太妃及
辍朝见乱世礼坏而恩薄
按五代史唐庄宗本纪云云　按唐太祖家人传庄宗灭梁入洛使人迎太后归洛居长寿宫而太妃独留晋阳同光三年五月太妃薨七月太后崩谥曰贞简葬于坤陵而太妃无谥葬魏县太妃与太后甚相爱其送太后于洛也涕泣而别归而相思慕遂至不起太后闻之欲驰至晋阳视疾及其卒也又欲自往葬之庄宗泣谏群臣交章请留乃止而太后自太妃卒悲哀不饮食逾月亦崩愍帝应顺元年闰月丙午册皇太后甲寅册太妃王氏按五代史唐愍帝本纪云云
按文献通考愍帝即位尊曹后为皇太后王淑妃为皇太妃敬塘兵犯京师废帝与太后俱燔死晋高祖立迁太妃至德宫高祖后事妃如母乃封其所养子许王从益为郇国公以奉唐祀契丹犯京师召从益与妃德光北归留萧翰守汴州汉高祖起太原翰欲北去乃使人召从益迫以来令权知南朝事汉高祖拥兵而南妃及从益遣人迎之既而俱遇害废帝清泰二年二月己丑追尊鲁国太夫人魏氏为皇太后注
非嫡母故详其爵氏
按五代史唐废帝本纪云云　按唐明宗家人传魏氏镇州平山人也初适平山民王氏生子十岁矣明宗为骑将掠平山得其子母以归居数年魏氏卒葬太原其子是为潞王从珂明宗时从珂己王乃追封魏氏为鲁国夫人废帝即位追尊魏氏为皇太后议建陵寝而太原石敬塘反乃于京师河南府东立寝宫清泰三年六月丙寅遣工部尚书崔俭奉上皇太后宝册谥曰宣宪按五代史唐废帝本纪不载　按唐明宗家人传云云　　后晋
高祖天福七年五月乙巳尊所生皇太妃刘氏为皇太后秋七月壬辰刘氏崩辍视朝三日按五代史晋高祖本纪云云　按晋家人传太妃高祖庶母刘氏也高祖以宗庙未立谦抑未遑七年夏五月高祖已病乃诏尊太妃为皇太后然卒不奉册而高祖崩出帝天福八年秋七月甲午册皇太后
按五代史晋出帝本纪云云　按晋家人传高祖皇后李氏唐明宗皇帝女也出帝天福八年七月册尊皇后为皇太后太后为人强敏高祖常严惮之出帝冯皇后用事太后数训诫之出帝不从乃及于败开运三年契丹灭晋挟李太后北去备尝艰苦没于漠北按五代史晋出帝本纪不载　按晋家人传开运三年十二月耶律德光已降晋兵遣张彦泽先犯京师以书遗太后具道已降晋军且曰吾有梳头妮子窃一药囊以奔于晋今皆在否吾战阳城时亡奚车一乘在否又问契丹先为晋获者及景延广桑维翰等所在太后与帝闻彦泽至欲自焚嬖臣薛超劝止之及得德光所与书乃灭火出上苑中帝召当直学士范质谓曰杜郎一何相负昔先帝起太原时欲择子留守谋之北朝皇帝皇帝以属我我素以为其所知卿为我草奏具言之庶几活我子母质为帝草降表又为太后表曰晋室皇太后新妇李氏妾言张彦泽傅住儿等至伏蒙皇帝阿翁降书安抚者妾伏念先皇帝顷在并汾适逢屯难危同累卵急若倒悬智勇俱穷朝夕不保皇帝阿翁发自冀北亲抵河东跋履山川逾越险阻立平巨孽遂定中原救石氏之覆亡立晋朝之社稷不幸先皇厌代嗣子承祧不能继好息民而反亏恩辜义兵戈屡动驷马难追戚实自贻咎将谁执今穹旻震怒中外携离上将牵羊六师解甲妾举宗负衅视景偷生惶惑之中抚问斯至明宣恩旨曲示含容慰谕丁宁神爽飞越岂谓已垂之命忽蒙更生之恩省罪责躬九死未报今遣孙男延煦延宝奉表请罪陈谢以闻德光报曰可无忧管取一吃饭处四年正月丁亥朔德光入京师帝与太后肩舆至郊外德光不见馆于封禅寺遣其将崔廷勋以兵守之其时雨雪寒冻皆苦饥太后使人谓寺僧曰吾尝于此饭僧数万今日岂不相悯邪僧辞以敌意难测不敢献食帝阴祈守者乃稍得食辛卯德光降帝为光禄大夫检校太尉封负义侯迁于黄龙府德光使人谓太后曰吾闻重贵不从母教而至于此可自便勿与俱行太后答曰重贵事妾甚谨所失者违先君之志绝两国之欢然重贵此去幸蒙大恩全生保家母不随子欲何所归于是太后与冯皇后皇弟重睿皇子延煦延宝等举族从帝而北以宫女五十宦者三十东西班五十医官一控鹤官四御厨七茶酒司三仪鸾司三六军士二十人从卫以骑兵三百所经州县皆故晋将吏有所供馈不得通路傍父老争持羊酒为献卫兵拥隔不使见帝皆涕泣而去自幽州行十余日过平州出榆关行沙碛中饥不得食遣宫女从官采木实野蔬而食又行七八日至锦州敌人迫帝与太后拜阿保机画像帝不胜其辱泣而呼曰薛超误我不令我死又行五六日过海北州至东丹王墓遣延煦拜之又行十余日渡辽水至渤海国铁岭又行七八日过南海府遂至黄龙府是岁六月契丹国母徙帝太后于怀密州州去黄龙府西北一千五百里行过辽阳二百里而国母为永康王所囚永康王遣帝太后还止辽阳稍供给之明年四月永康王至辽阳帝白衣纱帽与太后皇后诣帐中上谒永康王止帝以常服见帝伏地雨泣自陈过咎永康王使人扶起之与坐饮酒奏乐而永康王帐下伶人从官望见故主皆泣下悲不自胜争以衣服药饵为遗五月永康王上陉取帝所从行宦者十五人东西班十五人及皇子延煦而去永康王妻兄禅奴爱帝小女求之帝辞以尚幼永康王驰一骑取之以赐禅奴陉北地尢高凉北人常以五月上陉避暑八月下陉至八月永康王下陉太后自驰至霸州见永康王求于汉儿城侧赐地种牧以为生永康王以太后自从行十余日遣与延煦俱还辽阳明年乃汉干佑二年其二月徙帝太后于建州自辽阳东南行千二百里至建州节度使赵延晖避正寝以馆之去建州数十里外得地五千余顷帝遣从行者耕而食之明年三月太后寝疾无医药尝仰天而泣望南戟手骂杜重威李守贞等曰使死者无知则已若其有知不赦尔于地下八月疾亟谓帝曰我死焚其骨送范阳佛寺无使我为异地鬼也遂卒帝与皇后宫人宦者东西班皆被发徒跣扶舁其柩至赐地焚其骨穿地而葬焉周显德中有中国人自契丹亡归者言见帝与皇后诸子皆无恙后不知其所终　　后汉
高祖干佑元年隐帝即位册尊李皇后为皇太后按五代史汉隐帝本纪不载　按汉家人传高祖皇后李氏晋阳人也高祖少为军卒牧马晋阳夜入其家劫取之高祖已贵封魏国夫人生隐皇帝及即位立为皇后高祖崩隐帝册尊为皇太后帝年少数与小人郭允明后赞李业等游戏宫中后数切责之帝曰国家之事外有朝廷非太后所宜言也太常卿张昭闻之上疏谏帝请亲近师傅延问正人以开聪明帝益不省其后帝卒与允明等谋议遂至于亡初帝与允明等谋诛杨邠史弘肇等议已定入白太后太后曰此大事也当与宰相议之李业从旁对曰先皇帝平生言朝廷大事勿问书生太后深以为不可帝拂衣而去曰何必谋于闺门邠等死周高祖起兵向京师慕容彦超败于刘子陂帝欲出自临兵太后止之曰郭威本吾家人非其危疑何肯至此今若按兵无动以诏谕威威必有说则君臣之际庶几尚全帝不从以出遂及于难隐帝干佑三年郭威入京师请李太后临朝听政太后制以威监国按五代史汉隐帝本纪不载　按周太祖本纪干佑三年十一月甲申郭允明反弒隐帝于赵□丙戌威入京师纵火大掠戊子率百官朝太后于明德门请立嗣君太后下令文武百僚六军将校议择贤明以承大统庚寅威率百官诣明德门请立泰宁军节度使赟为嗣遣太师冯道迎赟于徐州辛卯请太后临朝听政庚申太后制以威监国　按汉家人传周太祖入京师举事皆称太后诰已而议立湘阴公赟为天子赟未至太祖乃请太后临朝已而太祖出征契丹军士拥之以还太祖请事太后为母太后诰曰侍中功烈崇高德声昭著剪除祸乱安定邦家讴歌有归历数攸属所以军民推戴亿兆同欢老身未终残年属此多难惟以衰朽托于终始载省来笺如母见待感认深意涕泗横流于是迁后于太平宫上尊号曰昭圣皇太后显德元年春崩　　辽
辽制定册皇太后及太后生辰正旦冬至朝贺并宋使见皇太后及辞太后之仪按辽史礼志册皇太后仪前期陈设于元和殿如皇帝受册之仪至日皇帝御弘政殿册入侍从班入门外金吾列仗文武分班侍中解剑奏中严宣徽使请木契唤仗皆如之乐工入合使门外文武班中间立唤承受官声喏趋至合使后立合使鞠躬揖称奉敕唤仗承受官鞠躬声喏揖引声奉敕唤仗文武合班再拜殿中监押仗入文武官入亦如之宣徽使押内诸司供奉官天桥班候皇太后御紫宸殿乘平头辇童子女童队乐引至金鸾门合使奏内诸司起居讫赞引驾自下先行至元和殿皇太后入西北隅合内更衣侍中解剑上殿奏外办宣徽受版入奏侍中降复位协律郎举麾乐作太乐令太常卿导引皇太后升坐宣徽使赞扇合帘卷扇开乐止符宝郎奉宝置皇太后坐右左右金吾大将军对揖鞠躬奏军国内外平安东上合门副使引丞相东门入西上合门副使引亲王西门入通事舍人引文武班入如仪乐作至位乐止文武班趋进相向再拜退复位东西上合门使宣徽使自弘政殿引皇帝御肩舆至西便门下引入门乐作至殿前位乐止宣徽使赞皇帝拜问皇太后圣躬万福拜皇帝御西合坐合班起居如仪北府宰相押册中书枢密令史八人舁册东西上合门使引册宣徽使引皇帝送册乐作至殿前置册位乐止宣徽使赞皇帝再拜称万岁群臣陪位揖翰林学士四人大将军四人舁册皇帝捧册行三举武授册舁之西阶上殿乐作置太后坐前乐止皇帝册西面东立舍人引丞相当殿再拜三呼万岁解剑西阶上殿乐作至读册位乐止俯伏跪读册讫俯伏三呼万岁复班位宣徽使引皇帝下殿乐作至殿前位乐止皇帝拜舞蹈拜讫引皇帝西阶上殿至皇太后坐前位俯跪致词讫俯伏兴引西阶下至殿前位拜舞蹈拜鞠躬侍中临轩宣太后答称有制皇帝再拜宣讫引皇帝上殿乐作至西合乐止丞相亲王侍从文武合班赞拜舞蹈三呼万岁如仪丞相上贺侍中宣答如仪丞相以下出举乐出门乐止侍中奏礼毕宣徽索扇扇合下帘皇太后起举乐入合乐止文武官出门外分班侍从兵部吏部起居金吾仗出如仪合使奏放仗皆如皇帝受册之仪皇太后生辰朝贺仪至日臣僚入朝国使至幕班齐如常仪皇太后升殿坐皇帝东面侧坐契丹舍人殿上通名契丹汉人臣僚宋使副缀翰林学士班东西两洞门入合班称贺班首上殿祝寿分班引出皆如正旦之仪唯宣答称圣旨皇帝降御座进奉皇太后生辰礼物过毕皇帝殿上再拜殿下臣僚皆再拜皇帝升御座引臣僚分班出引中书令北大王西阶上殿奏契丹臣僚进奉次汉人臣僚并诸道进奉控鹤官置担□起居四拜毕引进使鞠躬通文武百僚某官某以下高丽夏国诸道进奉宣徽使殿上赞进奉各付所司控鹤官声喏担□过毕契丹汉人臣僚以次谢五拜赞各祗候引出教坊诸道进奉使谢如之契丹臣僚谢宣宴引上殿就位立汉人臣僚并宋使副东洞门入面西谢宣宴如正旦仪赞各上殿祗候臣僚使副上殿就位立亦如之监盏教坊上殿从人入东廊立皆如之御□入皇帝初进酒臣僚就位陪拜皇太后饮酒殿上应坐侍立臣僚皆拜称万岁赞各祗候立皇太后卒饮手赐皇帝酒皇帝跪卒饮退就褥位再拜臣僚皆陪拜若皇帝亲赐使相臣僚宋使副酒皆立饮皇帝升坐赞应坐臣僚并使副皆拜称万岁赞各就坐行方裀朵殿臣僚酒如正旦仪一进酒两廊从人拜称万岁各就坐亲王进酒如正旦仪若皇太后手赐亲王酒跪饮讫退露台上五拜赞祗候殿上三进酒行饼茶讫教坊跪致语揖臣僚使副廊下从人皆立口号绝赞拜亦如之行茶行殽膳皆如之大馔入行粥殿上七进酒使相臣僚乐曲终揖廊下从人起拜称万岁各好去承受官引两门出曲破揖臣僚使副起鞠躬赞拜皆拜称万岁赞各祗候引臣僚使副下殿契丹臣僚谢宴毕出汉人臣僚使副舞蹈五拜毕赞各好去出洞门毕报合门无事皇太后皇帝起　应圣节宋遣使来贺生辰正旦始制此仪凡五拜　拜兴再拜兴跪搢笏三舞蹈三叩头出笏就拜兴　拜兴再拜兴其就拜亦曰俯伏兴正旦朝贺仪皇帝起诣皇太后殿臣僚并诸国使皆从皇太后升殿皇帝东方侧坐引契丹汉人臣僚并诸国使两洞门入班称贺进酒皆如皇帝之仪毕引出教坊入起居进酒亦如之皇太后宣答称圣旨契丹班谢宣宴上殿就位立汉人臣僚并诸国使东洞门入丹墀东方面西鞠躬舍人鞠躬通文武百僚宰臣某已下谢宣宴再拜出班致词讫退复位舞蹈五拜赞各上殿祗候引宰臣以下并诸国使副方裀朵殿臣僚西阶上殿就位立不应坐臣僚并于西洞门出二人监盏教坊再拜赞各上阶下殿谢宴如皇太后生辰仪冬至朝贺仪皇帝皇后受贺毕起赴北殿皇太后于御容殿与皇帝皇后率臣僚再拜皇太后上香皆再拜赞各祗候可矮以上上殿皇太后三进御容酒陪位皆拜皇太后升殿坐皇帝就露台上褥位亲王押北南臣僚班丹墀内立皇帝再拜臣僚皆拜鞠躬皇帝栏内跪祝皇太后寿讫复位再拜凡拜皆称万岁赞各祗候臣僚不出皇帝皇后侧座亲王进酒臣僚陪拜皇太后宣答皆如正旦之仪臣僚分班不出班首右阶上殿奏表目合班谢宣宴上殿就位如仪御□入皇帝进皇太后酒如初各就座行酒宣饮尽如皇太后生辰之仪皇后进酒如皇帝之仪三进酒行茶教坊致语行殽膳大馔七进酒曲破臣僚起御□出谢宴皆如皇太后生辰仪宋使见皇太后仪宋使贺生辰正旦至日臣僚昧爽入朝使者至幕次臣僚班齐皇太后御殿坐宣徽使押殿前班起居毕卷班次契丹臣僚班起居毕引应坐臣僚上殿就位立其余臣僚不应坐者退于东面侍立汉人臣僚东洞门入面西鞠躬舍人鞠躬通某以下起居凡七拜毕赞各祗候引应坐臣僚上殿就位立中书令大王西阶上殿奏宋使并从人榜子讫就位立其余臣僚不应坐者退于西面侍立次引宋使副六人于东洞门入丹墀内面殿齐立合使自东阶下受书匣使人捧书匣者皆跪合使搢笏立受书匣自东阶上殿栏内鞠躬奏封全讫授枢密开封宰臣对皇太后读讫引使副六人东阶上殿栏内立使者揖生辰节大使少前使者俯伏跪附起居讫起复位立次引贺皇太后正旦大使附起居如前仪皇太后宣问南朝皇帝圣躬万福舍人揖生辰大使并皇太后正旦大使少前皆跪唯生辰大使奏来时圣躬万福皆俯伏兴引东阶下殿丹墀内面殿齐立引进使引礼物于西洞门入殿前置担□控鹤官起居四拜担□于东便门出毕揖使副退于东方西面皆鞠躬舍人鞠躬通南朝国信使某官某以下祗候见舞蹈五拜毕不出班奏圣躬万福再拜揖班首出班谢面天颜讫复位舞蹈五拜毕赞各上殿祗候引各使副西阶上殿就位勾从人两洞门入面殿鞠躬通名赞拜起居四拜毕赞各祗候分班引两洞门出若宣问使副跋涉不易引西阶下殿丹墀内舞蹈五拜毕赞各上殿祗候引西阶上殿就位立契丹舍人汉人合使齐赞拜应坐臣僚并使副皆拜称万岁赞各就坐行汤行茶供过人出殿门揖臣僚并使副起鞠躬契丹舍人汉人合使齐赞皆拜称万岁赞各祗候先引宋使副西阶下殿西洞门出次揖臣僚出毕报合门无事皇太后起贺生辰正旦宋使朝辞太后仪臣僚使副班齐如曲宴仪皇太后升殿坐殿前契丹文武起居上殿毕宰臣奏宋使副从人朝辞榜子毕就位立舍人引使副北洞门入面南鞠躬舍人鞠躬通南朝国信使某官某以下祗候辞再拜不出班奏圣躬万福再拜出班恋阙致词讫又再拜赞各上殿祗候舍人引南阶上殿就位立引从人赞姓名再拜奏圣躬万福再拜称万岁赞各好去引出殿上揖应坐臣僚并使副就位鞠躬赞拜称万岁赞各就坐行汤行茶毕揖臣僚并南使起立与应坐臣僚鞠躬赞拜称万岁赞各祗候立引使副六人于栏内拜跪受书匣毕直起立揖少前鞠躬受传答语讫退于北阶下殿丹墀内面殿鞠躬舍人赞各好去引出臣僚出太祖元年即皇帝位尊母萧氏为皇太后
按辽史太祖本纪云云　按德祖宣简皇后传后萧氏小字岩母斤遥辇氏宰相剔剌之女男女六人太祖长子也天显十一年崩祔德陵神册四年九月征乌古部道闻皇太后不豫一日驰六百里还侍太后病间复还按辽史太祖本纪云云
天显元年太宗即位尊皇后萧氏为应天皇太后置宫卫及长宁宫又定小辇之制按辽史太宗本纪天显元年七月太祖崩皇后摄军国事明年秋治祖陵毕冬十一月壬戊人皇王倍率群臣请于后曰皇子大元帅勋望中外攸属宜承大统后从之是日即皇帝位御宣政殿十二月庚辰尊皇后为应天皇太后　按太祖淳钦皇后传后述律氏讳平小字月理朵其先回鹘人太祖即位群臣上尊号曰地皇后神册元年大册加号应天大明地皇后行兵御众后常与谋时晋王李存勖欲结援以叔母事后太祖平渤海后与有谋太祖崩后称制摄军国事及葬欲以身殉亲戚百官力谏因断右腕纳于柩太宗即位尊为皇太后　按营卫志辽国之法天子践位置宫卫分州县析部族设官府籍户口备兵马崩则扈从后妃宫帐以奉陵寝有调发则丁壮从戎事老弱居守应天太后曰长宁宫蒲速斡鲁朵应天皇太后置兴隆曰蒲速是为长宁宫以辽州及海滨县等户置其斡鲁朵在高州陵寝在龙化州东一百里世宗分属让国皇帝宫院正户七千蕃汉转户六千出骑军五千　按仪卫志小辇永寿节仪皇太后乘小辇平头辇常行用之制如逍遥无屋又按志皇太后宝制未详天显二年应天皇后称制群臣上玺绶太宗天显三年诏建淳钦皇太后诞圣碑以太后寿为永宁节群臣称贺时太宗未许改
元故仍称天显

按辽史太宗本纪天显三年八月庚辰诏建应天皇太后诞圣碑于仪坤州九月癸巳有司请以皇太后生日为永宁节冬十月癸卯朔以永宁节上率群臣上寿于延和宫天显五年春正月甲午朝皇太后二月丙辰上与人皇王朝皇太后太后以皆工书命书于前以观之按辽史太宗本纪云云天显十二年春正月戊寅朝于皇太后进珍玩为寿冬十月庚辰朔皇太后永宁节晋及回鹘炖煌诸国皆遣使来贺按辽史太宗本纪云云
太宗会同元年晋遣司空冯道左散骑常侍韦勋册上淳钦皇太后尊号按辽史太宗本纪会同元年九月庚戌边臣奏晋遣守司空冯道左散骑常侍韦勋来上皇太后尊号遂遣监军寅已充接伴十一月甲辰朔命南北宰相及夷离堇就馆赐晋使冯道以下宴丙午上御开皇殿召见晋使壬子皇太后御开皇殿冯道韦勋册上尊号曰广仁至孝昭烈崇简应天皇太后大同元年世宗即位淳钦皇太后率少子李胡拒之潢河寻被迁祖州按辽史世宗本纪大同元年四月丁丑太宗崩于栾城戊寅梓宫次镇阳即皇帝位于柩前甲申次定州命天德朔古解里等护梓宫先赴上京太后闻帝即位遣太弟李胡率兵拒之六月甲寅朔次南京五院夷离堇安端详稳刘哥遣人驰报请为前锋至泰德泉遇李胡军战败之上遣郎君勤德等诣两军谕解秋闰七月次潢河太后李胡整兵拒于横渡相持数日用屋质之谋各罢兵趋上京既而闻太后李胡复有异谋迁于祖州世宗天禄元年八月壬午朔尊母柔贞皇后萧氏为皇太后以太后族剌只撒古鲁为国舅帐立详稳以总焉按辽史世宗本纪云云
景宗干亨四年睿知皇后萧氏奉遗诏摄政圣宗即位尊为皇太后按辽史圣宗本纪干亨四年九月癸丑即皇帝位于柩前时年十二皇后奉遗诏摄政诏谕诸道冬十月己未朔帝始临朝尊皇后为皇太后　按景宗睿知皇后传后萧氏讳绰小字燕燕北府宰相思温女帝即位选为贵妃寻册为皇后生圣宗景宗崩尊为皇太后摄国政太后泣曰母寡子弱族属雄强边防未靖柰何耶律斜轸韩德让进曰信任臣等何虑之有于是后与斜轸德让参决大政委于越休哥以南边事圣宗统和元年太后预政群臣请上尊号册为承天皇太后设宫悬簨之乐置崇德宫定乘舆符宝之制按辽史圣宗本纪统和元年正月丙寅荆王道隐有疾诏遣使存问是日皇太后幸其邸视疾二月甲午葬景宗皇帝于干陵以近幸朗掌饮伶人挞鲁为殉上与皇太后因为书附上大行丙申皇太后诣陵置奠命绘近臣于御容殿赐山陵工人物有差夏四月壬子大臣以太后预政宜有尊号请下有司详定册礼五月丙辰朔国舅政事门下平章事萧道宁以皇太后庆寿请归父母家行礼而齐国公主及命妇群臣各进物设宴赐国舅帐蓍年物有差乙亥诏近臣议皇太后上尊号册礼枢密使韩德度以后汉太后临朝故事草定上之六月乙酉朔诏有司册皇太后日给三品以上法服三品以下用大射柳之服甲午上率群臣上皇太后尊号曰承天皇太后大赦改元统和丁未覃恩中外文武官各进爵一级以枢密副使耶律斜轸守司徒秋七月甲寅朔皇太后听政八月辛卯皇太后祭楚国王萧思温墓癸巳上与皇太后谒怀陵遂幸怀州甲午上与斜轸于太后前易弓矢鞍马约以为友九月辛未皇太后言故于越屋只有傅导功宜录其子孙遂命其子泮泱为林牙十一月庚辰上与皇太后祭干陵十二月己亥皇太后观渔于玉盆湾辛丑观渔于浚渊　按乐志统和元年册承天皇太后设宫悬簨太乐工协律郎入太后仪卫动举麾太和乐作太乐令太常卿导引升御坐帘卷乐止文武三品以上入舒和乐作至位乐止皇帝入门雍和乐作至殿前位乐止宰相押册皇帝随册乐作至殿前置册于案乐止翰林学士大将军舁册乐作置御坐前乐止丞相上殿乐作至读册位乐止皇帝下殿乐作至位乐止皇太后宣答讫乐作皇帝至西阁乐止亲王丞相上殿乐作退班出乐止下帘乐作皇太后入内乐止　按营卫志孤稳斡鲁朵承天太后置是为崇德宫王曰孤稳以干显双三州户置其斡鲁朵在土河东陵祔景宗皇帝正户六千蕃汉转户一万出骑军一万　按仪卫志册承天皇太后仪皇太后乘平头辇符宝郎奉宝置皇太后座右统和二年皇太后观猎决狱行再生礼
按辽史圣宗本纪统和二年二月庚子朝皇太后太后因从观猎于饶乐川夏四月庚寅皇太后临决滞狱六月己卯朔皇太后决狱至月终秋七月癸丑皇太后行再生礼统和三年六月甲戌皇太后亲决滞狱八月癸巳皇太后谒显陵庚子谒干陵按辽史圣宗本纪云云
统和四年皇太后东征南伐亲阅军容
按辽史圣宗本纪统和四年朝皇太后决滞狱三月义顺军节度副使赵希赞以朔州叛附于宋时上与皇太后驻兵驼罗口诏趣东征兵马以为应援壬午诏林牙勤德以兵守平州之海岸以备宋夏四月癸卯休哥复以捷报上以酒脯祭天地率群臣贺于皇太后诏勤德还军庚申上朝皇太后五月庚午辽师与曹彬米信战于岐沟关大败之挽漕数万人匿岐沟空城中围之壬申以皇太后生辰纵还九月甲午皇太后行再生礼冬十月丁酉皇太后复行再生礼为帝祭神祈福十二月丙子南伐次狭底埚皇太后亲阅辎重兵甲统和五年夏四月丁酉上率百僚册上皇太后尊号曰睿德神略应运启化承天皇太后按辽史圣宗本纪云云
统和六年夏四月丁酉胡里宝横突韩德让堕马皇太后怒杀之八月皇太后幸韩德让帐厚加赏赉按辽史圣宗本纪云云统和七年夏四月皇太后谒奇首可汗庙秋七月帝与皇太后谒景宗皇帝庙按辽史圣宗本纪云云
统和十三年九月丁卯奉安景宗及皇太后石像于延芳淀按辽史圣宗本纪云云
统和十四年十一月乙酉奉安景宗及太后石像于干州按辽史圣宗本纪云云
统和十五年八月丁酉猎于平地松林皇太后诫曰前圣有言欲不可纵吾儿为天下主驰骋田猎万一有衔橛之变适遗予忧其深戒之按辽史圣宗本纪云云
统和二十二年十二月宋人请和皇太后许之赐丞相韩德昌姓按辽史圣宗本纪统和二十二年十二月戊子宋遣李继昌请和以太后为叔母愿岁输银十万两绢二十万匹许之即遣合门使丁振持书报聘己丑诏诸军解严是月班师皇太后赐大丞相齐王韩德昌姓耶律徙王晋统和二十三年二月辛酉朝皇太后五月戊申朔宋遣孙仅等来贺皇太后生辰十一月戊申太后遣太师盆奴政事舍人高正使宋贺正旦按辽史圣宗本纪云云
统和二十七年十二月乙酉皇太后不豫辛卯皇太后崩于行宫壬辰遣使报哀于宋按辽史圣宗本纪云云
统和二十八年奉安皇太后梓宫葬于干陵宋高丽遣使吊祭会葬按辽史圣宗本纪统和二十八年春正月癸酉奉安大行皇太后梓宫于干州菆涂殿二月丙戌宋遣王随王儒等来吊祭己亥高丽遣魏守愚等来祭是月遣左龙虎卫上将军萧合卓馈大行皇太后遗物于宋仍遣临海军节度使萧虚列左领军卫上将军张崇济谢宋吊祭三月癸卯上大行皇太后谥为圣神宣献皇后是月宋高丽遣使来会葬夏四月甲子葬太后于干陵太平十一年兴宗即位尊母元妃萧氏为皇太后迁齐天太后于上京钦哀太后临朝听政以生辰为应圣节按辽史兴宗本纪太平十一年六月己卯即皇帝位壬午尊母元妃萧氏为皇太后辛丑皇太后赐驸马萧鉏不里萧匹敌死围场都太师女直着骨里右祗候郎君详稳萧延留等七人皆弃市籍其家迁齐天太后于上京秋七月丙午朔皇太后率皇族大临于太平殿九月庚戌问安于皇太后辛亥宋遣王鬷许怀信梅询张纶来慰两宫孔道辅魏昭文贺皇太后册礼冬十月丙戌以右领军卫上将军耶律逊少府监马惮充皇太后谢宋使闰月辛亥有司请以皇太后生辰为应圣节从之十一月乙未祭天地问安皇太后十二月癸丑皇太后听政帝不亲庶务群臣表请不从　按圣宗仁德皇后传后萧氏小字菩萨哥睿知皇后弟隗因之女年十二选入掖廷统和十九年册为齐天皇后生皇子二皆早卒开泰五年宫人耨斤生兴宗后养为子帝大渐耨斤詈后曰老物宠亦有既耶左右扶后出帝崩耨斤自立为皇太后是为钦哀皇后护卫冯家奴喜孙等希旨诬告北府宰相萧浞卜国舅萧匹敌谋逆诏令鞫治连及后兴宗闻之曰皇后侍先帝四十年抚育眇躬当为太后今不果反罪之可乎钦哀曰此人若在恐为后患帝曰皇后无子而老虽在无能为也钦哀不从迁后于上京　按圣宗钦哀皇后传后萧氏小字耨斤生兴宗仁德皇后无子取而养之如己出令冯家奴等诬仁德皇后与萧浞卜萧匹敌等谋乱徙上京害之自立为皇太后摄政兴宗重熙元年钦哀太后御殿受朝寻诬弒齐天皇后帝与群臣追上尊号按辽史兴宗本纪重熙元年春正月壬申朔皇太后御正殿受帝与群臣朝三月太后诬齐天皇后以罪遣人即上京行弒后请具浴以就死许之有顷后崩十一月己卯帝率群臣上皇太后尊号曰法天应运仁德章圣皇太后　按圣宗仁德皇后传车驾春搜钦哀虑帝怀鞠育恩驰遣人加害使至后曰我实无辜天下共知卿待我浴而后就死可乎使者退比反后已崩年五十是日若有见后于木叶山阴者乘青盖车卫从甚严追尊仁德皇后与钦哀并祔庆陵重熙三年迁皇太后于庆州按辽史兴宗本纪不载　按圣宗钦哀皇后传三年后阴召诸弟议欲立少子重元重元以所谋白帝帝收太后符玺迁于庆州七括宫重熙七年二月乙酉遣使庆州问安皇太后十月辛丑问安皇太后进珍玩按辽史兴宗本纪云云
重熙八年秋七月迎皇太后至显州谒园陵十一月戊戌朝皇太后戊申皇太后行再生礼按辽史兴宗本纪云云　按圣宗钦哀皇后传重熙六年秋帝悔之亲驭奉迎侍养益孝谨后常不怿（按奉　迎皇太后本纪作八年事而钦哀皇后本传又作六年必有一□今以本纪为主而附本传于后以　备参考）
重熙九年春正月丙辰朔上进酒于皇太后御正殿三月辛未以应圣节大赦十一月甲子宋遣苏伸向傅范来贺应圣节按辽史兴宗本纪云云
重熙十年九月辛亥朝皇太后庚申皇太后射获熊上进酒为寿按辽史兴宗本纪云云
重熙十一年春正月戊申奉迎皇太后于内殿十二月己酉以宣献皇后忌日上与皇太后素服饭僧于延寿悯忠三学三寺按辽史兴宗本纪云云
重熙十六年钦哀太后不豫寻愈行减刑释罪典按辽史兴宗本纪重熙十六年夏四月乙巳朔皇太后不豫上驰往视疾丙午皇太后愈复如黑水泺十一月己丑幸中京朝皇太后十二月癸丑问安皇太后乙卯以太后愈杂犯死罪减一等论徒以下免重熙二十三年复上钦哀皇太后尊号按辽史兴宗本纪重熙二十三年十一月壬申帝率群臣上皇太后尊号曰仁慈圣善钦孝广德安静贞纯懿和宽厚崇觉仪天皇太后大赦内外官进级有差道宗清宁元年八月即皇帝位九月丙子尊皇后为皇太后宴菆涂殿按辽史道宗本纪云云
清宁二年十二月甲寅上皇太后尊号曰慈懿仁和文惠孝敬广爱宗天皇太后按辽史道宗本纪云云
清宁三年八月辛亥帝以君臣同志华裔同风诗进皇太后按辽史道宗本纪云云
咸雍元年秋七月丙子以皇太后射获熊赏赉百官有差冬十月己亥皇太后射获虎大宴群臣令各赋诗按辽史道宗本纪云云
太康二年仁懿皇太后崩宋及高丽夏国遣使吊祭按辽史道宗本纪太康二年三月辛酉皇太后崩壬戌遣殿前副点检耶律辖古报哀于宋癸亥遣使报哀于高丽夏国丁卯大赦戊寅以皇太后遗物遣使遗宋夏六月乙酉朔上大行皇太后尊谥曰仁懿皇后戊子宋及高丽夏国各遣使吊祭甲午葬仁懿皇后于庆陵
　皇太后部汇考四
　　宋
太祖建隆元年尊母南阳郡夫人杜氏为皇太后按宋史太祖本纪云云　按礼志建隆元年诏尊母南阳郡太夫人为皇太后仍令所司追册四亲庙后不果行　按昭宪杜太后传后定州安喜人也既笄归于宣祖生邕王光济太祖太宗秦王廷美夔王光赞燕国陈国二长公主周显德中太祖为定国军节度使封南阳郡太夫人及太祖自陈桥还人走报太后曰点检已作天子太后曰吾儿素有大志今果然太祖即位尊为皇太后太祖拜太后于堂上众皆贺太后愀然不乐左右进曰臣闻母以子贵今子为天子胡为不乐太后曰吾闻为君难天子置身兆庶之上若治得其道则此位可尊苟或失驭求为匹夫不可得是吾所以忧也太祖再拜曰谨受教建隆二年杜太后崩遗命太祖传位于弟
按宋史太祖本纪建隆二年春正月丙申朔上诣太后宫门称庆五月癸亥朔以皇太后疾赦杂犯死罪六月甲午皇太后崩于滋德殿庚子以太后丧权停时享秋七月以皇太后殡不受朝冬十月癸巳南唐遣其臣韩熙载田霖来会皇太后葬丙午葬皇太后于安陵十一月甲子太后祔庙　按昭宪杜太后传建隆二年太后不豫太祖侍药饵不离左右疾亟召赵普入受遗命太后因问太祖曰汝知所以得天下乎太祖呜噎不能对太后固问之太祖曰臣所以得天下者皆祖考及太后之积庆也太后曰不然正由周世宗使幼儿主天下耳使周氏有长君天下岂为汝有乎汝百岁后当传位于汝弟四海至广万几至众能立长君社稷之福也太祖顿首泣曰敢不如教太后顾谓赵普曰尔同记吾言不可违也命普于榻前为约誓书普于纸尾书臣普书藏之金匮命谨密宫人掌之太后崩于滋德殿年六十谥曰明宪葬安陵神主祔享太庙干德二年三月辛丑遣摄太尉光义奉册宝上明宪皇太后谥曰昭宪皇后按宋史太祖本纪云云　按昭宪杜太后传干德二年更谥昭宪合祔安陵太宗至道三年二月真宗奉遗制即皇帝位夏四月乙未尊皇后为皇太后十二月丙申追尊生母贤妃李氏为皇太后按宋史真宗本纪云云　按礼志至道三年四月尊太宗皇后李氏为皇太后宰臣等诣崇政殿门表贺皇帝又诣内东门表贺皇太后　按明德李皇后传后潞州上党人开宝中太祖为太宗聘为妃既纳币会太祖崩至太平兴国三年始入宫雍熙元年十二月始立为皇后太宗崩真宗即位至道三年四月尊后为皇太后居西宫嘉庆殿　按李贤妃传妃真定人干州防御使英之女也太祖闻妃有容德为太宗聘之开宝中封陇西郡君太宗即位进夫人生皇女二人皆早亡次生楚王元佐妃尝梦日轮逼己以裾承之光耀遍体惊而悟遂生真宗太平兴国二年薨年三十四真宗即位追封贤妃又进上尊号为皇太后有司上谥曰元德真宗咸平二年上太后宫名万安制大安辇
按宋史真宗本纪咸平二年闰月己丑上皇太后宫名曰万安　按明德李皇后传宰相请建别宫立名从之宫成移居之仍上宫名曰万安　按舆服志大安辇真宗咸平中为万安太后制舆上设行龙六咸平六年十二月甲戌万安太后不豫诏求良医戊寅赦天下死罪减一等流以下释之按宋史真宗本纪云云
景德元年明德李太后崩帝哀毁上谥
按宋史真宗本纪景德元年三月己亥皇太后崩辛丑群臣三上表请听政不允乙未李沆等诣宫门见帝毁瘠过甚退上五表求见言西北军事方殷力请听政从之己酉帝始于崇政殿西庑衰服恸哭见群臣夏四月甲寅上大行皇太后谥曰明德景德三年二月己卯谒明德皇后攒宫赐守奉人缗帛十月丁酉葬明德皇后按宋史真宗本纪云云
干兴元年遗诏尊皇后刘氏为皇太后权处分军国事有司详定垂帘仪式名所乘车曰大安辇按宋史仁宗本纪干兴元年二月戊午真宗崩遗诏太子即皇帝位尊皇后为皇太后权处分军国事遣使告哀契丹三月庚寅太后设幄次于承明殿垂帘以见辅臣八月乙巳皇太后同御承明殿垂帘决事冬十月避皇太后父讳乙亥以皇太后生日为长宁节　按章献明肃刘皇后传后先家太原后徙益州为华阳人父通虎捷都指挥使嘉州刺史后通第二女也年十五入襄邸真宗即位入为美人大中祥符中为修仪进德妃真宗欲立为皇后大臣多以为不可帝卒立之李宸妃生仁宗后以为己子真宗遗诏尊后为皇太后军国重事权取处分丁谓等请太后御别殿太后遣张景宗雷允恭谕曰皇帝视事当朝夕在侧何须别御一殿于是请帝与太后五日一御承明殿帝位左太后位右垂帘决事议已定太后忽出手书第欲禁中阅章奏遇大事即召对辅臣其谋出于丁谓非太后意也谓既贬冯拯等三上奏请如初议帝亦以为言于是始同御承明殿百官表贺按礼志干兴元年真宗崩遗旨以皇帝尚幼军国事兼权取皇太后处分宰相率百官称贺复前奉慰又慰皇太后于帘前有司详定仪式内东门拜表合差入内都知一员跪授传进皇太后所降批答首书览表具之末云所请宜许或不许初丁谓定皇太后称予中书与礼院参议每下制令称予便殿处分称吾皇太后诏止称吾与皇帝并御承明殿垂帘决事百官表贺　按仪卫志皇太后仪卫自干兴元年仁宗即位章献太后预政侍卫始盛用礼仪院奏制皇太后所乘舆名之曰大安辇仁宗天圣元年春正月庚午契丹使初来贺长宁节五月庚寅议皇太后仪卫制同乘舆按宋史仁宗本纪云云　按仪卫志天圣元年有司言皇太后车驾出合设护卫御龙直都虞候一人都头二人副都头一人长行五十人十将已下骨朵子直都虞候一人都头二人副都头二人十将长行八十人弓箭直指挥使一人都头二人副都头二人十将长行五十人弩直指挥使一人都头二人副都头二人十将长行五十人殿前指挥使两班左班都虞候一人都知一人行门三人长行二十人带器械右班指挥使一人都知一人行门三人长行二十人带器械皇城司禁卫二百人宽衣天武二百人供御辇官六十二人宽衣天武百人余诸司祇应鸣鞭侍卫如乘舆之仪诏依其言天圣二年上皇太后刘氏尊号遂定上尊号之礼百官表请太后听乐按宋史仁宗本纪天圣二年十一月百官上皇太后尊号曰应元崇德仁寿慈圣皇太后　按礼志天圣二年宰臣王钦若等五表请上皇太后尊号十一月郊祀毕帝御太安殿受册百官称贺毕再序班侍中奏中严外办礼仪使奏发册宝帝服通天冠绛纱袍秉珪以出礼仪使合门使导帝随册宝降自西阶内臣奉至殿庭置横街南东向褥位册在北宝在南帝立殿庭北向褥位奉册宝官奉册宝案太常卿吏部礼部侍郎引置当中褥位礼仪使奏请皇帝再拜在位官皆再拜太尉司徒就册宝位帝搢珪跪奉册授太尉又奉宝授司徒皆搢笏东向跪受兴奉册宝案置于近东西向褥位礼仪使奏请皇帝归御幄易常服乘舆赴文德殿后幄百官班退赴朝堂太尉司徒奉册宝至文德殿外幄太尉以下各就次以俟侍中奏中严外办太后服仪天冠衮衣以出奏隆安之乐行障步障方团扇侍卫垂帘即御坐南向乐止太常卿导册案至殿西阶下各归班在位者皆再拜太尉押册司徒奉册中书令读册讫侍中押宝案司徒奉宝侍中读毕太尉司徒诣香案前分班东西序立尚宫赞引皇帝诣皇太后坐前帝服袍帘内行称贺礼跪曰嗣皇帝臣某言皇太后陛下显崇徽号昭焕寰瀛伏惟与天同寿率土不胜欣忭俯伏兴又再拜尚宫诣御座承旨退西向称皇太后答曰皇帝孝思至诚贯于天地受兹徽号感慰良深帝再拜尚宫引归幄太尉率百官称贺奏隆安之乐太后降坐还幄乐止侍中奏解严所司放仗百官再拜退太后还内内外命妇称贺太后皇帝于内殿在外命妇及两京留司官并奉表称贺自是上皇太后尊号礼皆如之　按礼志天圣二年既禫除百官五表请听乐而秋燕用乐之半诏辅臣曰昨日宴宫中朕数四上勉皇太后听乐王钦若以闻太后太后曰自先帝弃天下吾终身不欲听乐皇帝再三为请其可重违乎天圣三年春正月辛卯长宁节近臣及契丹使初上皇太后寿于崇政殿按宋史仁宗本纪云云
天圣四年太后不允上元先行上寿之典
按宋史仁宗本纪天圣四年十二月丁亥帝白太后欲元日先上太后寿乃受朝太后不可王曾奏曰陛下以孝奉母仪太后以谦全国体请如太后令天圣五年元旦帝及百官朝贺皇太后于会庆殿礼官定受朝上寿之仪太后幸御书院观书是岁南郊手谕毋请加尊号明堂礼成亦不受贺按宋史仁宗本纪天圣五年春正月壬寅朔初率百官上皇太后寿于会庆殿遂御天安殿受朝冬十月甲午同皇太后幸御书院观太宗真宗御书十一月癸丑贺皇太后于会庆殿　按章献明肃刘皇后传天圣五年正旦太后御会庆殿群臣及契丹使者班廷中帝再拜跪上寿是岁郊祀前出手书谕百官毋请加尊号礼成帝率百官恭谢如元日　按礼志仁宗天圣五年正月壬寅朔晓漏未尽三刻宰臣百官与辽使诸军将校并常服班会庆殿内侍请皇太后出殿后幄鸣鞭升坐又诣殿后皇帝幄引皇帝出帝服袍于帘内北向褥位再拜跪称臣某言元正启祚万物惟新伏惟尊号皇太后陛下膺时纳祜与天同休内常侍承旨答曰履新之祜与皇帝同之帝再拜诣皇太后御坐稍东内给侍酌酒授内谒者监进帝跪进讫以盘兴内谒者监承接之帝却就褥位跪奏曰臣某稽首言元正令节不胜大庆谨上千万岁寿再拜内常侍宣答曰恭举皇帝寿酒帝再拜执盘侍立教坊乐止皇帝受虚盏还幄通事舍人引百官横行典仪赞再拜舞蹈起居太尉升自西阶称贺帘外降还位皆再拜舞蹈侍中承旨曰有制皆再拜宣曰履新之吉与公等同之皆再拜舞蹈合门使帘外奏宰臣某以下进寿酒皆再拜太尉升自东阶翰林使酌御酒盏授太尉执盏盘跪进帘外内谒者监跪接以进太尉跪奏曰元正令节臣等不胜庆忭谨上千万岁寿降还位皆再拜宣徽使承旨曰举公等觞皆再拜太尉升立帘外乐止内谒者监出帘授虚盏太尉降阶横行皆再拜舞蹈宣徽使承旨宣群臣升殿再拜升及东西箱坐酒三行侍中奏礼毕退枢密使以下迎乘舆于长春殿起居称贺百官就朝堂易朝服班天安殿朝贺帝服衮冕受朝礼官通侍舍人引中书令门下侍郎各于案取所奏文诣褥位脱剑以次升分东西立诸方镇表祥瑞案先置门外左右令使绛衣对举给事中押祥瑞中书侍郎押表案入分诣东西阶下对立既贺更服通天冠绛纱袍称觞上寿止举四爵乘舆还内恭谢皇太后如常礼又天圣五年冬定南郊故事礼毕行劳酒之礼如元会仪今明堂礼毕请皇太后御会庆殿皇帝于帘内行恭谢礼百僚称贺讫升殿赐酒皇太后不许诏将来明堂礼毕更不受贺百官并于内东门拜表九月辛巳大享于明堂礼毕诣景灵宫及诸寺观行恭谢礼天圣九年皇太后长宁节诏定上寿仪赐衣赐宴制同干元宋绶上太后仪制按宋史仁宗本纪天圣九年春正月丙辰长宁节百官初上皇太后寿于会庆殿六月庚辰宋绶上皇太后仪制　按章献明肃刘皇后传七年冬至天子又率百官上寿范仲淹力言其非不听九月诏长宁节白官赐衣天下赐宴皆如干元节　按礼志正月八日皇太后长宁节诏定长宁节上寿仪太后垂帘崇政殿百官及契丹使班庭下宰臣以下进表上寿合门使于殿上帘外立侍百官再拜宰臣升殿跪进酒帘外内臣跪承以入宰臣奏曰长宁节臣等不胜欢忭谨上千万岁寿复降再拜三称万岁内臣承旨宣曰得公等寿酒与公等同喜咸再拜宰臣升殿内侍出帘外跪授虚盏宰臣跪受降再拜舞蹈三称万岁内侍承旨宣群臣升殿再拜升陈进奉物当殿廷通事舍人称宰臣以下进奉客省使殿上唱进奉出内谒者监进第二盏赐酒三行侍中奏礼毕皆再拜舞蹈太后还内百官诣内东门拜表称贺其外命妇旧入内者即入内上寿不入内者进表内侍引内命妇上寿次引外命妇如百官仪次日大宴按玉海天圣九年六月庚辰翰林学士宋绶西上合门使曹琮夏元亨新编皇太后仪制五卷诏名内东门仪制明道元年九月丙申皇太后出金银器易左藏缗钱二十万以助修内十一月己卯冬至率百官贺皇太后于文德殿按宋史仁宗本纪云云　按章献明肃刘皇后传明道元年复御文德殿有司陈黄麾仗设宫架登歌二舞明道二年刘太后飨太庙是日上尊号寻崩遗诏尊杨淑妃为皇太后仁宗追尊所生母李宸妃为皇太后临梓宫上谥按宋史仁宗本纪明道二年春二月乙巳皇太后服衮衣仪天冠飨太庙皇太妃亚献皇后终献是日上皇太后尊号曰应元齐圣显功崇德慈仁保寿皇太后三月庚寅以皇太后不豫大赦除常赦所不原者干兴以来贬死者复官谪者内徙甲午皇太后遗诏尊皇太妃为皇太后夏四月丙申朔出大行太后遗留物赐近臣壬寅追尊宸妃李氏为皇太后至是帝始知为宸妃所生甲辰以大行皇太后五使并兼追尊皇太后园陵使癸亥追尊宸妃李氏为皇太后谥曰庄懿五月癸酉诏中外勿辄言皇太后垂帘日事八月壬寅作奉慈庙甲辰诏中外母避庄献明肃太后父讳九月甲戌幸洪福院临庄懿太后梓宫丙午壬子临如之冬十月丁酉葬庄献明肃皇太后庄懿皇太后于永定陵己酉祔庄献明肃太后庄懿太后神主于奉慈庙　按章献明肃刘皇后传明道二年帝亲耕籍田太后亦谒太庙乘玉辂服袆衣九龙花钗冠斋于庙质明服衮衣十章减宗彝藻去剑冠仪天前后垂珠翠十旒荐献七室皇太妃亚献皇后终献加上尊号曰应天齐圣显功崇德慈仁保寿太后是岁崩年六十五谥曰章献明肃葬于永定陵之西北旧皇后皆二谥称制加四谥自后始追赠三世皆至太师尚书令兼中书令父封魏王初仁宗即位尚少太后称制虽政出宫闱而号令严明恩威加天下左右近习亦少所假借宫掖间未尝妄改作内外赐与有节柴氏李氏二公主入见犹服髲太后曰姑老矣命左右赐以珠玑帕首时润王元份妇安国夫人李氏老发且落见太后亦请帕首太后曰大长公主太宗皇帝女先帝诸妹也若赵家老妇宁可比耶旧赐大臣茶有龙凤饰太后曰此岂人臣可得命有司别制入香京挺以赐之赐族人御食必易以铜器曰尚方器勿使入吾家也常服絁繻练裙侍者见仁宗左右簪珥珍丽欲效之太后戒曰彼皇帝嫔御饰也汝安得学先是小臣方仲弓上书请依武后故事立刘氏庙而程琳亦献武后临朝图后掷其书于地曰吾不作此负祖宗事有漕臣刘绰者自京西还言在庾有出剩粮千余斛乞付三司后问曰卿识王曾张知白吕夷简鲁宗道乎此四人岂因献羡余进哉后称制凡十一年自仁宗即位乃谕辅臣曰皇帝听断之暇宜诏名儒讲习经史以辅其德于是设幄崇政殿之西庑而日命近臣侍讲读丁谓曹利用既以侮权贬窜而天下惕然畏之晚稍进外家任内宫罗崇勋江德明等访外事崇勋等以此势倾中外兄子从德死姻戚门人□役拜官者数十人御史曹修古杨偕郭劝段少连论奏太后悉逐之太后保护帝既尽力而仁宗所以奉太后亦甚备上春秋长犹不知为宸妃所出终太后之世无毫发间隙焉及不豫帝为大赦悉召天下医者驰传诣京师诸尝为太后谪者皆内徙死者复其官其后言者多追诋太后时事范仲淹以为言上曰此朕所不忍闻也下诏戒中外毋辄言于是泰宁军节度使钱惟演请以章献章懿与章穆并祔真宗室诏三省与礼院议皆以谓章穆皇后位崇中壸已祔真宗庙室自协一帝一后之文章献明肃处坤元之尊章懿感日符之贵功德莫与为比谓宜崇建新庙同殿异室岁时荐飨一用太庙之仪仍别立庙名以崇世享翰林学士冯元等请以奉慈为名诏依庆历五年礼院言章献章懿二后请遵国朝懿德明德元德三后同祔太宗庙室故事迁祔真宗庙诏两制议翰林学士王尧臣等议请迁二后祔序于章穆之次从之　按李宸妃传妃杭州人也初入宫为章献太后侍儿真宗以为司寝生仁宗封崇阳县君进才人后为婉仪仁宗即位为顺容初仁宗在襁褓章献以为己子使杨淑妃保视之仁宗即位妃嘿处先朝嫔御中未尝自异人畏太后亦无敢言者终太后世仁宗不自知为妃所出也明道元年疾革进位宸妃薨年四十六初章献太后欲以宫人礼治丧于外丞相吕夷简奏礼宜从厚太后遽引帝起有顷独坐帘下召夷简问曰一宫人死相公云云何欤夷简曰臣待罪宰相事无内外无不当预太后怒曰相公欲离间吾母子耶夷简从容对曰陛下不以刘氏为念臣不敢言尚念刘氏则丧礼宜从厚太后悟遽曰宫人李宸妃也且柰何夷简乃请治丧用一品礼殡洪福院夷简又谓入内都知罗崇勋曰宸妃当以后服殓用水银实棺异时勿谓夷简未尝道及崇勋如其言后章献太后崩燕王为仁宗言陛下乃李宸妃所生妃死以非命仁宗号恸顿毁不视朝累日下哀痛之诏自责尊宸妃为皇太后谥庄懿幸洪福院祭告易梓宫亲哭视之妃玉色如生冠服如皇太后以水银养之故不坏仁宗叹曰人言其可信哉遇刘氏加厚陪葬永定陵庙曰奉慈又即景灵宫建神御殿曰广孝庆历中改谥章懿升祔太庙拜用和为彰信军节度使检校侍中宠赉甚渥既而追念不已顾无以厚其家乃以福康公主下嫁用和之子玮　按杨淑妃传妃益州郫人年十二入皇子宫真宗即位拜才人又拜婕妤进婉仪仍诏婉仪升从一品位昭仪上后加淑妃真宗崩遗制以为皇太后始仁宗在乳褓章献使妃护视凡起居饮食必与不违所以拥佑扶持恩意勤备及帝即位尝召其侄永德见禁中欲授以诸司副使妃辞曰小儿岂胜大恩小官可也更命为右侍禁章献遗诰尊为皇太后居宫中与皇帝同议军国事合门趣百僚贺御史中丞蔡齐目台吏毋追班乃入白执政曰上春秋长习知天下情伪今始亲政事岂宜使女后相继称制乎乃诏删去遗诰同议军国事语第存后号奉缗钱二万助汤沐后名其所居宫曰保庆称保庆皇太后景佑三年十一月戊寅保庆皇太后杨氏崩辛卯上保庆太后谥曰庄惠按宋史仁宗本纪云云　按杨淑妃传妃景佑三年无疾而薨年五十三殡于皇仪殿帝思其保护之恩命礼官议加服小功景佑四年二月己酉葬庄惠皇后于永定陵己未祔神主于奉慈庙按宋史仁宗本纪云云　按杨淑妃传初仁宗未有嗣后每劝帝择宗子近属而贤者养于宫中其选即英宗也英宗立言者谓礼慈母于子祭于孙止请废后庙瘗其主园陵英宗弗欲遽也诏下有司议未上会帝崩遂罢嘉佑六年秋七月戊子录昭宪皇太后孝明孝惠孝章淑德皇后家子孙进秩授官者十有九人按宋史仁宗本纪云云
嘉佑八年英宗即位尊曹皇后为皇太后权同听政礼院详议垂帘之仪及出入仪卫之制按宋史英宗本纪嘉佑八年夏四月壬申朔皇后传遗命帝嗣皇帝位丙子尊皇后曰皇太后己卯诏请皇太后同听政壬午皇太后御小殿垂帘宰臣覆奏事　按慈圣光献曹皇后传后真定人明道二年郭后废诏聘入宫景佑元年九月册为皇后英宗即位尊后为皇太后帝感疾请权同处分军国事御内东门小殿听政大臣日奏事有疑未决者则曰公辈更议之未尝出己意颇涉经史多援以决事中外章奏日数十一一能纪纲要检柅曹氏及左右臣仆毫分不以假借宫省肃然　按礼志英宗即位辅臣请与皇太后权同听政礼院议自四月内东门小殿垂帘两府合班起居以次奏事非时召学士亦许至小殿时帝以疾权居柔仪殿东合西室太后垂帘处分称吾唯两府日入候问圣体因奏政事退诣小殿帘外覆奏太后帝疾间御前后殿听政两府退朝犹于小殿覆奏　按仪卫志嘉佑八年英宗即位太常礼院言准诏再详定皇太后出入仪卫御龙直都头二人长行二十五人骨朵子直都头二人长行四十人弓箭直都头二人长行二十五人弩直都头二人长行二十五人殿前指挥使两班各都知一人行门各二人长行各一十人带器械皇城司禁卫一百人宽衣天武一百五十人打灯笼子亲事官八十人入内都知御药院官各一员内东门司使臣二员御辇院短镫教骏拢马亲事官入内院子诸司并入内内侍省祗应内品人数不定诏依英宗治平元年曹太后还政诏太后称曰圣旨仪卫如章献明肃故事改殿名曰慈寿按宋史英宗本纪治平元年五月戊申皇太后还政壬子诏皇太后称圣旨出入仪卫如章献太后故事其有所须内侍录圣旨付有司覆奏即行丙辰上皇太后宫殿名曰慈寿　按慈圣光献曹皇后传帝疾愈即令撤帘还政帝持书久不下及秋始行之敕有司崇峻典礼以弟佾同中书门下平章事　按仪卫志治平元年诏皇太后出入唯不鸣鞭他仪卫如章献明肃故事治平三年曹太后令封濮安懿王及王夫人如前代故事按宋史英宗本纪治平三年春正月丁丑皇太后下书中书门下封濮安懿王宜如前代故事王夫人王氏韩氏任氏皇帝可称亲尊濮安懿王为皇夫人为后诏遵慈训以茔为园置守卫吏即园立庙俾王子孙主祠事如皇太后旨治平四年尊高皇后为皇太后定合设仪卫之制按宋史神宗本纪治平四年正月丁巳英宗崩帝即皇帝位己未尊皇后曰皇太后　按宣仁圣烈高皇后传后亳州蒙城人母曹氏慈圣光献妃姊也故后少鞠宫中时英宗亦在帝所与后年同仁宗谓慈圣异日必以为配既长遂成婚濮邸生神宗皇帝岐王颢嘉王頵寿康公主治平二年册为皇后后弟殿内崇班士林供奉久帝欲迁其官后谢曰士林获升朝籍分量已过岂宜援先后家比辞之神宗立尊为皇太后居宝慈宫帝累欲为高氏营大第后不许久之但斥望春门外隙地以赐凡营缮百役费悉出宝慈不调大农一钱元丰八年帝不豫浸剧宰执王珪等入问疾乞立延安郡王为皇太子太后权同听政帝颔之珪等见太后帘下后泣抚王曰儿孝顺自官家服药未尝去左右书佛经以祈福喜学书已诵论语七卷绝不好弄乃令王出帘外见珪等珪等再拜谢且贺是日降制立为皇太子初岐嘉二王日问起居至是令无辄入又阴敕中人梁惟简使其妻制十岁儿一黄袍怀以来盖密为践祚仓卒备也　按仪卫志治平四年神宗嗣位诏太皇太后仪范已定皇太后合设仪卫御龙直骨朵子直差都虞候都头副都头各一人十将长行各共三十人弓箭直弩直差指挥使都头副都头各一人十将长行各共二十人皇城司亲从官一百人执骨朵宽衣天武官百五十人充围子行宫司人员共一百人入内院子五十人充围子皇城司亲事官八十人打灯笼短镫马拢马亲从官金铜车□车随车子祗应人擎襜子供御辇官执擎从物等供御次供御并下都辇直等人数不定都知一员御药院使臣二员内东门司使臣二员内酒坊御厨法酒库仪鸾司乳酪院翰林司翰林院车子院御膳素厨化成殿果子库并从遇出新城门添差带器械内臣神宗熙宁元年三月戊子作皇太后宝慈宫
按宋史神宗本纪云云
元丰八年哲宗嗣位尊向皇后为皇太后德妃朱氏为皇太妃礼部议太妃冠服称谓乘舆之制按宋史哲宗本纪元丰八年二月神宗寝疾宰相王珪乞早建储为宗庙社稷计又奏请皇太后权同听政神宗首肯三月甲午朔皇太后垂帘于福宁殿谕珪等曰皇子性庄重从学颖悟自皇帝服药手写佛书为帝祈福因出以示珪等所书字极端谨珪等称贺遂奉制立为皇太子戊戌神宗崩太子即皇帝位尊皇后曰皇太后德妃朱氏曰皇太妃　按钦圣宪肃向皇后传后河内人故宰相敏中曾孙也治平三年归于颖邸封安国夫人神宗即位立为皇后帝不豫后赞宣仁后定建储之议哲宗立尊为皇太后按钦成朱皇后传后开封人熙宁初入宫为御侍进才人婕妤生哲宗累进德妃哲宗即位尊为皇太妃时宣仁钦圣二太后皆居尊故称号未极　按礼志哲宗即位诏尊太后高氏为太皇太后皇后向氏为皇太后德妃朱氏为皇太妃礼部议皇太妃生日节序物色其冠服之属如皇后例称慈旨庆贺用笺太皇太后皇太后于皇太妃称赐皇帝称奉百官不称臣皇帝问皇太妃起居用笺皇太妃答皇帝用书按舆服志哲宗嗣位尊朱贵妃为皇太妃出入许乘檐子有司请用牙鱼凤为饰伞用青哲宗元佑元年二月丁未群臣上皇太后宫名曰隆佑殿曰隆佑慈徽按宋史哲宗本纪云云　按钦圣宪肃向皇后传宣仁命葺庆寿故宫以居后后辞曰安有姑居西而妇处东渎上下之分不敢徙遂以庆寿后殿为隆佑宫居之元佑二年九月乙卯发皇太后皇太妃册宝于文德殿按宋史哲宗本纪云云
绍圣元年太皇太后旨特与皇太妃立宫殿名定出入仪卫及乘舆之制又为太后制大安辇按宋史哲宗本纪不载　按礼志绍圣元年诏奉太皇太后旨皇太妃特与立宫殿名坐六龙舆张伞出入由宣德正门有司请应宫中并依称臣妾外命妇入内准此百官拜笺称贺称殿下　按仪卫志绍圣元年三省枢密院言增崇出入仪卫龙凤扇二十侍从官入内省都知或押班一员内侍省都知或押班一员皇城司御药院内东门司各一员带御器械内侍八员引喝内侍一员殿前指挥使三十二人内人员二人御龙直三十三人骨朵子直三十三人弓箭直二十三人弩直二十三人天武官一百五十四人皇城司禁卫一百人入内院子五十人行宫司一百人辇官供御六十二人次供御四十九人下都五十八人烛笼七十诸司御燎子茶□快行亲从四人礼部太常寺又言元佑三年诏皇太妃伞用红黄罗参议得皇太后出入兼用红黄今皇太妃若亦用黄则非差降之意伏请红黄兼用从太皇后出入则止用红　按舆服志绍圣元年礼部太常寺言近奉旨皇太后欲令皇太妃坐六龙舆朕常思皇太妃尊奉之礼既不敢拟于皇太后又不可不逮于中宫今参以人情再加详定伏请供进龙凤舆从之又议造皇太后大安辇中书具治平元丰中皇太后舆服仪卫以呈曰元丰中先帝手诏皇太后行幸仪卫并依慈圣光献太皇太后之例而宣仁谦恭不乘大安辇哲宗曰今皇太后独尊非宣仁比遂诏行幸进大安辇已而皇太后避嫌竟不制造绍圣二年五月乙卯上皇太妃宫名曰圣瑞
按宋史哲宗本纪云云
元符三年向太后定策立端王权处分军国事徽宗即位尊刘皇后为元符皇后废后孟氏为元佑皇后并依皇后礼制又尊陈氏为皇太妃朱氏为圣瑞皇太妃特进龙凤舆按宋史徽宗本纪元符三年正月己卯哲宗崩皇太后垂帘哭谓宰臣曰家国不幸大行皇帝无子天下事须早定章惇厉声对曰在礼律当立母弟简王皇太后曰神宗诸子申王长而有目疾次则端王当立惇又曰以年则申王长以礼律则同母之弟简王当立皇太后曰皆神宗子莫难如此分别于次端王当立知枢密院曾布曰章惇未曾与臣等商议如皇太后圣谕极当尚书左丞蔡卞门下侍郎许将相继曰合依圣旨皇太后又曰先帝尝言端王有福寿且仁孝不同诸王于是惇为之默然乃召端王入即皇帝位皇太后权同处分军国事辛巳尊先帝后为元符皇后癸未追尊母贵妃陈氏为皇太妃二月己亥尊先帝妃朱氏为圣瑞皇太妃庚戌向宗回宗良迁节度使太后弟侄未仕者俱授以官五月丙子诏复废后孟氏为元佑皇后秋七月丙寅朔奉皇太后诏罢同听政癸酉皇太后还政十二月甲午以皇太后不豫祷于宫观祠庙岳渎　按礼志徽宗即位皇太后权同听政三省枢密院聚议故事嘉佑末英宗请慈圣同听政五月同御内东门小殿垂帘至七月十三日英宗间日御前后殿辅臣奏事退诣内东门帘前覆奏又故事唯慈圣不立生辰节名不遣使契丹若天圣元丰则御殿垂帘立生辰节名遣使与契丹往还及避家讳等曾布曰今上长君岂可垂帘听政请如嘉佑故事蔡卞曰天圣元丰与今日皆遗制处分非嘉佑比布曰今日之事虽载遗制实出德音又皆长君正与嘉佑事相似有旨依嘉佑治平故事布语同列曰奏事先太后次覆奏皇帝如今日所得旨遂为定式矣寻以哲宗灵驾发引太后手书罢同听断焉　又按礼志徽宗即位加哲宗太妃号曰圣瑞既又御文德殿册命元符皇后刘氏为太后并依皇后礼制　按舆服志徽宗即位尊太妃为圣瑞皇太妃诏仪物除六龙舆不用仍进龙凤舆外余悉增崇焉　按钦圣宪肃向皇后传帝仓卒晏驾独决策迎端王章惇异议不能沮徽宗立请权同处分军国事后以长君辞帝泣拜移时乃听凡绍兴元符以还惇所斥逐贤士大夫稍稍收用之故事有如御正殿避家讳立诞节之类皆不用至闻宾召故老宽徭息兵爱民崇俭之举则喜见于色纔六月即还政　按昭慈圣献孟皇后传元符末钦圣太后将复后位适有布衣上书以后为言者即命以官于是诏后还内号元佑皇后时刘号元符皇后故也徽宗建中靖国元年向太后崩遗诏追尊皇太妃陈氏为皇太后按宋史徽宗本纪建中靖国元年春正月甲戌皇太后崩遗诏追尊皇太妃陈氏为皇太后丁丑易大行皇太后园陵为山陵夏四月甲午上大行皇太后谥曰钦圣宪肃乙未上追尊皇太后谥曰钦慈丙寅葬钦圣宪肃皇后钦慈皇后于永裕陵丙戌祔钦圣宪肃皇后钦慈皇后神主于太庙　按钦慈陈皇后传后开封人幼颖悟庄重选入掖庭为御侍生徽宗进美人帝崩守陵殿思顾旧恩毁瘠骨立左右进粥药挥使去曰得早侍先帝愿足矣未几薨年三十二建中靖国元年追册为皇太后上尊谥陪葬永裕陵崇宁元年追尊朱太妃为皇太后罢元佑皇后复居瑶华宫诏元符皇后宜尊崇典礼约如圣瑞太妃之制按宋史徽宗本纪崇宁元年二月丙戌朔以圣瑞皇太妃疾虑囚辛丑圣瑞皇太妃薨追尊为皇太后夏四月上皇太后谥曰钦成五月葬钦成皇后于永裕陵六月祔钦成皇后神主于太庙九月治臣僚议复元佑皇后及谋废元符皇后者罪冬十月以御史钱遹石豫左肤及辅臣蔡京许将温益赵挺之张商英等言罢元佑皇后之号复居瑶华宫　按钦成朱皇后传后熙宁初入宫为御侍进才人婕妤生哲宗及蔡王以徐国公主累进德妃哲宗即位尊为皇太妃时宣仁钦圣二太后皆居尊故称号未极元佑三年宣仁诏春秋之义母以子贵其寻绎故实务致优隆于是舆盖仗卫冠服悉侔皇后绍圣中钦圣复命即合建殿改乘车为舆出入由宣德东门百官上笺称殿下名所居为圣瑞宫赠崔任朱三父皆至师保徽宗立奉礼尢谨　按昭慈圣献孟皇后传崇宁初郝随讽蔡京再废后昌州判官冯澥上书言后不得复台臣钱遹石豫左肤等连章论韩忠彦等信一布衣狂言复已废之后以掠虚美望断以大义蔡京与执政许将温益赵挺之张商英皆主其说徽宗从之诏依绍圣诏旨复居瑶华宫加赐希微元通知和妙静和妙静仙师　按仪卫志崇宁元年臣僚言元符皇后先帝皇后也其典礼宜极褒崇于是酌圣瑞皇太妃之制出入由宣德正门增龙凤扇二十御龙直十二人御龙骨朵子直十七人御龙弓箭直十二人御龙弩直二十二人殿前指挥十三人皇城司禁卫二十人快行亲从官四人执烛皇城司亲从官金铜车并□车随时定数供须行幸药架一座勾当官吏二员封题一员药童三人□檠药架辇官十一人秤库子亲事官量差人数祗应从之崇宁二年册元符皇后为皇太后其典礼一准圣瑞太妃例按宋史徽宗本纪崇宁二年二月甲寅进元符皇后为太后宫名崇恩五月丙午册元符皇后刘氏为太后　按仪卫志云二年臣僚又言元符皇后元符末尝预定策之勋以承神宗哲宗之志礼部太常寺奏典礼准圣瑞皇太妃例侍从官入内内侍省都知或押班一员皇城御药内东门司官各一员御辇院轮官随从诸司御燎子茶□带御器械内侍十人引喝内侍一人舆用龙凤伞红黄兼用出入由宣德东门今欲出入由宣德正门龙凤扇二十把今添作三十把辇官供御六十二人次供御四十九人都下五十八人御龙直三十三人今添作四十五人御龙骨朵子直三十三人今添作五十人御龙弓箭直三十三人今添作四十五人御龙弩直三十三人今添作四十五人殿前指挥三十二人今添作四十五人内臣二人皇城司一百人禁卫今添作一百二十人天武官一百五十四人行宫司一百人入内院子五十人快行亲从官四人今添作八人执烛皇城司亲从官金铜车并□车随时内中批出合要数供须行幸药架一座勾当官一员吏人二员封题一员药童三人□檠药架辇官十一人秤库子亲事官量差人数祗应从之政和三年崇恩太后暴崩上谥祔庙如仪
按宋史徽宗本纪政和三年二月辛卯崇恩太后暴崩闰月辛酉上崇恩太后谥曰昭怀五月丙午葬昭怀皇后于永泰陵六月癸亥祔昭怀皇后神主于太庙　按昭怀刘皇后传徽宗立册为元符皇后明年尊为太后名宫崇恩帝缘哲宗故曲加恩礼后以是颇干预外事且以不谨闻帝与辅臣议将废之而后已为左右所逼即帘钩自缢而崩年三十五宣和七年诏内禅钦宗即位上尊皇后郑氏为太上皇后按宋史钦宗本纪宣和七年十二月庚申徽宗诏皇太子嗣位自称曰道君皇帝趣太子入禁中被以御服泣涕固辞因得疾又固辞不许辛酉即皇帝位丙寅上道君皇帝尊号曰教主道君太上皇帝皇后曰道君太上皇后　按郑皇后传后开封人也本钦圣殿押班徽宗为端王每日朝慈德宫钦圣命郑王二押班供侍及即位遂以二人赐之崇宁初封贤妃迁贵妃王皇后崩政和元年立为皇后钦宗受禅尊为太上皇后迁居宁德宫称宁德太后从上皇幸南京金师退先归时用事者言上皇将复辟于镇江人情危骇或谓后将由端门直入禁中内侍辈颇劝钦宗严备帝不从出郊迎后于是两宫欢甚洽上皇闻之即罢如洛之议汴京破从上皇幸青城北迁留五年崩于五国城年五十二绍兴七年何苏等使还始知上皇及后崩高宗大恸诏立重成服谥显肃后亲族各迁官有差祔主徽宗室以闻哀日为犬忌梓宫归入境承之以椁纳翚衣其中与徽宗合攒于会稽永佑陵高宗建炎元年诏太后及六宫南迁改元佑太后为隆佑太后因巡幸不果行册礼按宋史高宗本纪建炎元年夏四月癸亥邦昌尊元佑皇后为宋太后遣人至济州访帝戊辰邦昌手书上延福宫太后尊号曰元佑皇后入居禁中以尚书左丞冯澥为奉迎使皇后又遣兄子卫尉少卿孟忠厚持手书遗帝皇后垂帘听政邦昌权尚书左仆射率在京百官上表劝进甲戌皇后手书告中外俾帝嗣统五月庚寅朔帝登坛受命元佑皇后在东京是日彻帘辛卯遥尊干龙皇帝为孝慈渊圣皇帝元佑皇后为元佑太后秋七月壬寅诏奉元佑太后如东南六宫及卫士家属从行朕当留中原与金人决战八月己未元佑太后发京师庚午更号元佑太后为隆佑太后丙子隆佑太后发南京命侍卫马军都指挥使郭仲荀护卫如江宁冬十月戊午太后至扬州　按昭慈圣献孟皇后传靖康初瑶华宫火徙居延宁宫又火出居相国寺前之私第金人围汴钦宗与近臣议再复后尊为元佑太后诏未下而京城陷时六宫有位号者皆北迁后以废独存张邦昌僭位尊后为宋太后迎居延福宫受百官朝胡舜陟马伸又言政事当取后旨邦昌乃复上尊号元佑皇后迎入禁中垂帘听政后闻康王在济遣尚书左右丞冯澥李回及兄子忠厚持书奉迎命副都指挥使郭仲荀将所部扈卫又命御营前军统制张俊逆于道寻降手书播告天下王至南京后遣宗室士及内侍卲成章奉圭宝乘舆服御迎王即皇帝位改元后以是日撤帘尊后为元佑太后尚书省言元字犯后祖名请易以所居宫名遂称隆佑太后上将幸扬州命仲荀卫太后先行驻扬州州治　按礼志建炎元年五月册元佑皇后为隆佑太后令所司择日奉上册宝时方巡幸不克行礼建炎二年冬十月甲子命孟忠厚奉隆佑太后幸杭州十二月乙卯太后至杭州按宋史高宗本纪云云　按昭慈圣献孟皇后传张浚请先定六宫所居地遂诏忠厚奉太后幸杭州以苗傅为扈从统制建炎三年傅正彦叛迫帝逊位请太后垂帘寻还政皇帝复位尊太后为隆佑太后太后幸诸州县按宋史高宗本纪建炎三年三月帝在扬州阉宦用事恣横诸将多疾之癸未傅正彦等叛勒兵向阙杀王渊及内侍康履以下百余人傅等迫帝逊位于皇子魏国公请隆佑太后垂帘同听政是夕帝移御显宁寺甲申尊帝为睿圣仁孝皇帝以显宁寺为睿圣宫甲午有司请尊太后为太皇太后不许癸卯太后诏睿圣皇帝宜称皇太弟天下兵马大元帅康王皇帝称皇太侄监国乙巳太后降旨睿圣皇帝处分兵马重事夏四月戊申朔太后下诏还政皇帝复大位帝还宫与太后御前殿垂帘诏尊太后为隆佑皇太后辛亥皇太后撤帘丁卯帝发杭州留郑□卫皇太后六月庚申皇太后至建康府乙亥诏谕中外以迫近防秋请太后率宗室迎奉神主如江表百司庶府非军旅之事者并令从行秋七月壬寅太后如洪州己未太后发建康八月丁酉太后至洪州十一月己酉兀朮陷无为军守臣李知几弃城走壬子太后退保虔州辛酉太后至吉州乙丑太后发吉州次太和县金人至太和县太后自万安陆行如虔州　按昭慈圣宪孟皇后传逾年傅与刘正彦作乱请太后听政又请立皇子太后谕之曰自蔡京王黼更祖宗法童贯起边事致国家祸乱今皇帝无失德止为黄潜善汪伯彦所误皆已逐矣傅等言必立皇太子太后曰今强敌在外我以妇人抱三岁小儿听政将何以令天下傅等泣请太后力拒之帝闻事急诏禅位元子太后垂帘听政朱胜非请令臣僚得独对论机事仍日引傅党一人上殿以释其疑太后从之每见傅等曲加慰抚傅等皆喜韩世忠妻梁氏在傅军中胜非以计脱之太后召见勉令世忠速来以清严陛梁氏驰入世忠军谕太后意世忠等遂引兵至逆党惧朱胜非等诱以复辟命王世修草状进呈太后喜曰吾责塞矣再以手札趣帝还宫即欲撤帘帝令胜非请太后一出御殿乃命撤帘是日上皇太后尊号太后闻张浚忠义欲一见之帝为召浚至禁中承议郎冯□尝贻书苗傅劝复辟上未之知太后白其事□得迁秋帝幸建宁命佥书枢密院事郑□卫太后继发比至帝率群臣迎于郊会防秋迫命刘宁止制置江浙卫太后往洪州百司非预军事者悉从仍命滕康刘珏权知三省枢密院事从行凡四方奏谳吏部差注举辟功赏之类皆隶焉复命四厢都指挥使杨惟忠将兵万人卫从帝虑敌人来侵密谕康珏缓急取太后旨便宜以行过落星寺舟覆宫人溺死者十数惟太后舟无虞既至洪州议者言金人自蕲黄渡江陆行二百余里即到洪州帝忧之命刘光世屯江州光世不为备金人遂自大冶县径趣洪州康珏奉太后行次吉州金人追急太后乘舟夜行质明至太和县舟人景信反杨惟忠兵溃失宫人一百六十康珏俱遁兵卫不满百遂往虔州太后及潘妃以农夫肩舆而行建炎四年迎隆佑太后东还
按宋史高宗本纪建炎四年春正月己酉遣小校从海道如虔州问安太后乙丑以中书舍人李正民为两浙湖南江西抚谕使诣太后问安三月甲寅遣卢益及御营都统制辛企宗奉迎太后东还绍兴元年隆佑太后崩
按宋史高宗本纪绍兴元年夏四月庚辰隆佑太后崩乙酉为太后制期年服六月壬申册谥皇太后曰昭慈献烈壬午权攒昭慈献烈皇后于越州八月丁丑祔昭慈献烈皇后神主于温州太庙绍兴七年三月己卯尊宣和皇后为皇太后
按宋史高宗本纪云云　按礼志绍兴七年三月诏略曰宣和皇后夙拥庆羡是生眇冲乃骨肉之至亲偕父兄而时迈十年地阻怀陟岵凯风之思万里使还奉上皇宁德之讳宜尊为皇太后令所司择日奉上册宝太常寺言请依祖宗故事俟三年之丧终制然后行礼时翰林学士朱震言唐德宗建中上太后沈氏尊号时沈太后莫知所在犹供张含元殿具衮冕出左序立东方再拜奉册今太后圣体无恙信使相望岂可不举扬前宪臣又闻三年之制惟天地社稷越绋行事德宗以大历四年即位明年改元建中时行易月之制故以冕服行事今陛下退朝之服尽如礼制谓当供张别殿遣三公奉册藏于有司恭俟来归愿下礼官请明诏从之礼部太常言宝文欲乞以皇太后宝四字为文合差撰册文官一员书册文官一员书篆宝文官一员并差执政　按韦贤妃传妃开封人高宗母也初入宫为侍御崇宁末封平昌郡君大观初进婕妤累迁婉容进封贤妃从上皇北迁建炎改元遥尊为宣和皇后绍兴七年徽宗及郑皇后崩闻至帝号恸谕辅臣曰宣和皇后春秋高朕思之不遑宁处屈己讲和正为此耳翰林学士朱震引唐建中故事请遥尊为皇太后从之已而太常少卿吴表臣请依嘉佑治平故事俟三年丧毕然后举行乃先降御札播告天下后三代俱追封王帝以后久未归每颦蹙曰金人若从朕请余皆非所问也王伦使回言金人许归后未几金人遣萧哲来亦言将归状遂豫作慈寿宫命莫将邢恕为奉迎使绍兴九年以王伦充迎请太后使建慈宁宫成按宋史高宗本纪绍兴九年春正月以王伦同签书枢密院事充奉护梓宫迎请皇太后交割地界使癸巳建皇太后宫九月甲午名皇太后殿曰慈宁十月戊辰慈宁宫成绍兴十年遥上太后册宝复遣官敦迎太后
按宋史高宗本纪绍兴十年春正月丙戌遣莫将等充迎护梓宫奉迎两宫使十二月壬午上皇太后册宝于慈宁殿　按韦贤妃传十年以金人犹未归后乃遥上皇太后册宝于慈宁殿是后生辰至朔皆遥行贺礼洪皓在燕求得后书遣李微持归帝大喜曰遣使百辈不如一书遂加微官金人遣萧毅邢具瞻来议和帝曰朕有天下而养不及亲徽宗无及矣今立誓信当明言归我太后朕不耻和不然朕不惮用兵毅等还帝又语之曰太后果还自当谨守誓约如其未也虽有誓约徒为虚文命何铸曹勋报谢召至内殿谕之曰朕北望庭闱无泪可挥卿见金主当曰慈亲之在上国一老人耳在本国则所系甚重以至诚说庶彼有感动铸等至金国首以后归为请金主曰先朝业已如此岂可轻改勋再三恳请金主始允绍兴十二年韦太后归自五国城皇帝奉进册宝百僚称贺上太后仪从及龙舆之制按宋史高宗本纪绍兴十二年二月癸巳金主许归梓宫及皇太后夏四月甲子朔遣孟忠厚为迎护梓宫礼仪使王次翁为奉迎两宫礼仪使丁卯皇太后偕梓宫发五国城金遣完颜宗贤刘□护送梓宫高居安护送皇太后五月丙午增筑慈宁殿八月壬午皇太后至入居慈宁宫己丑帝易缌服奉迎冬十月丁丑以皇太后回銮推恩进封秦桧为秦魏两国公辞不拜甲申皇太后生辰上寿于慈宁宫　按礼志绍兴十二年八月皇太后还慈宁宫十月十八日奉进册宝其日张设慈宁殿设坐殿中皇太后服袆衣即御坐本殿官设册宝于殿下慈宁宫事务官并本殿官并朝服诣殿下再拜搢笏举册宝奉进先进册次进宝进毕降坐易袆衣服常服皇帝诣慈宁殿贺如宫中仪次宰臣率百僚拜表称贺　按仪卫志仁英哲之世太后临朝垂帘仪从亦不崇侈止曰仪卫无卤簿名也南渡后尤简其车以舆不以辇余惟伞扇而已绍兴奉迎太母极意备礼然犹曰太后天性朴素不敢过饰仪从器物惟涂金舆前用黄罗伞扇二绯黄绣雉扇六红黄绯金拂扇二黄罗暖扇二朝谒景灵宫太庙则用禁卫诸班直天武亲从五百人其前引中道围子同上皇仪卫而差省焉　绍兴奉迎皇太后诏造龙舆其制朱质正方金涂银饰四竿竿头螭首赭红帘上覆以□加走六龙内设黄花罗帐裀褥朱椅踏子红罗绣巾　按韦贤妃传铸等至金国首以后归为请金主曰先朝业已如此岂可辄改勋再三恳请金主始允铸等就馆馆伴耶律绍文来言金主许从所请洪皓闻之先遣人来报铸等还具言其实遂命参政王次翁为奉迎使金人遣其臣高居安完颜宗贤等扈从以行十二年四月次燕山自东平舟行由清河至楚州既渡淮命太后弟安乐郡王韦渊秦鲁国大长公主吴国长公主迎于道帝亲至临平奉迎普安郡王宰执两省三衙管军皆从帝初见太后喜极而泣八月至临安入居慈宁宫先是以梓宫未还诏中外辍乐至是庆太后寿节始用乐谒家庙亲属迁官几二千人太后聪明有智虑初金人许还三梓宫太后恐其反复呼役者毕集然后起攒时方暑金人惮行太后虑有他变乃阳称疾须秋凉进发已而称贷于金使得黄金三千两以犒其众由是途中无间言太后在北方闻韩世忠名次临平呼世忠至帘前慰劳还宫帝侍太后或至夜分未去太后曰且休矣听朝宜早恐妨万几又尝谓两宫给使宜令通用不然则有彼我之分而佞人间言易以入也时皇后未立太后屡为帝言帝请降手书太后曰我但知家事外廷非所当预将行册命承平典礼悉能记之帝先意承志惟恐不及或一食稍减辄不胜忧惧常戒宫人曰太后年已六十惟优游无事起居适意即寿考康宁事有所阙慎毋令太后知第来白朕绍兴十九年春正月甲申朔以皇太后年七十帝诣慈宁殿行庆寿礼按宋史高宗本纪云云　按韦贤妃传十九年太后年七十正月朔即宫中行庆寿礼亲属各迁官一等太后微恙累月不出殿门会牡丹盛开帝入白太后欣然步至花所因留宴竟日尽欢翌日以谕宰执后苦目疾募得医皇甫坦治即愈绍兴二十九年皇太后八十称庆寻崩上册谥祔庙之典按宋史高宗本纪绍兴二十九年二月丙辰朔以皇太后八十诣慈宁殿行庆寿礼九月乙未以皇太后不豫大赦不视朝丙申为太后祈福庚子皇太后韦氏崩癸卯遣周麟之等为金国奉表哀谢使冬十月以群臣五上表始听政戊寅册谥皇太后曰显仁十一月权攒显仁皇后于永佑陵十二月祔显仁皇后神主于太庙　按韦贤妃传二十九年太后寿登八十复行庆礼亲属进官一等庶人年九十宗子女若贡士已上父母年八十者悉官封之九月得疾上不视朝敕辅臣祈祷天地宗庙社稷赦天下减租税俄崩于慈宁宫谥曰显仁攒于永佑陵之西祔神主太庙徽宗室亲属进秩者十四人授官者三人太后性节俭有司进金唾壶太后易令用涂金宫中赐予不过三数千所得供进财帛多积于库至是丧葬之费皆仰给焉然好佛老初高宗出使有小妾言见四金甲人执刀剑以卫太后曰我祠四圣谨甚必其阴助既北迁常设祭及归立祠西湖上绍兴三十二年诏皇太子即皇帝位自称太上皇帝后称太上皇后处德寿宫按宋史孝宗本纪绍兴三十二年五月乙亥内降御札皇太子可即皇帝位朕称太上皇帝退处德寿宫皇后称太上皇后是日诏有司议太上皇帝太上皇后尊号以闻甲午上太上皇帝尊号曰光尧寿圣太上皇帝太上皇后曰寿圣太上皇后八月戊寅率群臣诣德寿宫奉上太上皇帝太上皇后尊号册宝按宪圣慈烈吴皇后传后开封人高宗为康王被选入宫王即帝位封和义郡夫人进封才人又为婉仪寻进贵妃绍兴十三年立为皇后高宗内禅手诏后称太上皇后迁居德寿宫孝宗即位上尊号曰寿圣太上皇后月朔朝太上皇毕入见后如宫中仪孝宗干道元年二月庚辰朔朝德寿宫从太上皇太上皇后幸四圣观按宋史孝宗本纪云云
干道三年二月丙申从太上皇太上皇后幸玉津园甲辰从太上皇太上皇后幸聚景园按宋史孝宗本纪云云
干道六年上太上皇后尊号
按宋史孝宗本纪干道六年十一月丁酉加上光尧寿圣太上皇帝尊号曰光尧寿圣宪天体道太上皇帝寿圣太上皇后尊号曰寿圣明慈太上皇后干道七年上太上皇后册宝及从游幸按宋史孝宗本纪干道七年春正月丙子率群臣奉上太上皇太上皇后册宝于德寿宫夏四月壬戌从太上皇太上皇后幸聚景园九月甲申从太上皇太上皇后幸东园淳熙二年以太上皇寿七十再上太上皇后尊号册宝按宋史孝宗本纪淳熙二年三月丙申以太上皇寿七十诏礼官讨论庆寿典礼十月壬午诣德寿宫加上光尧寿圣宪天体道太上皇帝尊号曰光尧寿圣宪天体道性仁诚德经文纬武太上皇帝寿圣明慈太上皇后尊号曰寿圣齐明广慈太上皇后十一月戊申朔奉上太上皇太上皇后册宝于德寿宫淳熙七年三月庚午迎太上皇太上皇后宴翠寒堂按宋史孝宗本纪云云淳熙十年十二月丙子朝德寿宫行太上皇后庆寿礼推恩如太上皇故事按宋史孝宗本纪云云
淳熙十四年尊太上皇后吴氏为皇太后
按宋史孝宗本纪淳熙十四年冬十月乙亥太上皇崩遗诰太上皇后改称皇太后奉皇太后旨以奉国军承宣使甘升主管太上皇丧事己卯诏尊皇太后淳熙十五年四月庚寅皇太后有旨车驾一月四诣德寿宫如旧礼九月甲寅上皇太后宫名慈福按宋史孝宗本纪云云　按宪圣慈烈吴皇后传上皇崩帝欲迎还大内太后以上皇几筵在德寿宫不忍舍去因名所御殿曰慈福居焉淳熙十六年光宗受禅尊皇后谢氏为寿成皇后按宋史光宗本纪淳熙十六年二月壬戌孝宗吉服御紫宸殿行内禅礼丞相率百僚称贺礼毕枢密院官升殿奏事帝立听班退孝宗反丧服御后殿帝侍立寻登辇同诣重华宫帝还内即上尊号曰至尊寿皇圣帝皇后曰寿成皇后　按成肃谢皇后传后丹阳人被选入宫宪圣太后以赐普安郡王封咸安郡夫人王即位进婉容逾年进贵妃淳熙三年立为皇后光宗受禅上尊号寿成皇后光宗绍熙元年春正月丙辰朔帝率群臣诣重华宫奉上寿圣皇太后至尊寿皇圣帝寿成皇后册宝按宋史光宗本纪云云绍熙五年改重华宫为慈福宫尊寿成皇后为皇太后按宋史光宗本纪绍熙五年六月戊戌寿皇圣帝崩遗诰改重华宫为慈福宫建寿成皇后殿于宫后以便定省乙巳尊寿成皇后为皇太后宁宗庆元元年十一月戊戌加上寿成皇太后尊号曰寿成惠慈皇太后按宋史宁宗本纪云云
庆元二年五月甲辰更慈福宫为寿慈宫
按宋史宁宗本纪云云
嘉定十七年济阳王昀即皇帝位尊杨皇后为皇太后御殿垂帘以生日为寿庆节殿曰慈明按宋史理宗本纪嘉定十七年八月丙戌宁宗违豫自是不视朝壬辰疾笃弥远称诏以贵诚为皇子闰月丙申宁宗疾甚丁酉崩于福宁殿弥远使杨谷杨石入白杨皇后称遗旨以皇子竑开府仪同三司进封济阳郡王判宁国府命子昀嗣皇帝位大赦尊杨皇后曰皇太后同听政九月己卯皇太后皇帝御便殿垂帘十一月癸未以五月十六日为皇太后寿庆节十二月癸丑诏太后所居殿号曰慈明　按恭圣仁烈杨皇后传后以姿容选入宫忘其姓氏或云会稽人庆元元年三月封平乐郡夫人三年四月进封婕妤五年进婉仪六年进贵妃恭淑皇后崩中宫未有所属贵妃与曹美人俱有宠韩胄见妃任权术而曹美人性柔顺劝帝立曹而贵妃颇涉书史知古今性复机警帝竟立之嘉定十七年弥远矫诏废竑为济王立昀为皇子即帝位尊皇后曰皇太后同听政理宗宝庆元年皇太后谢政
按宋史理宗本纪宝庆元年夏四月丁酉皇太后手书多病自今免垂帘听政壬寅帝两请皇太后垂帘不允宝庆二年诣慈明殿诏有司详具太后尊号仪注按宋史理宗本纪宝庆二年十一月丙子日南至上诣慈明殿按续文献通考宝庆二年十二月诏皇太后宜上尊号曰寿明皇太后有司详具仪注朕当亲率群臣诣慈明殿奉上册宝甲申以史弥远为奉上皇太后尊号册宝礼仪使并撰册书册宣缯篆宝宝庆三年上太后尊号册宝推恩外戚
按宋史理宗本纪宝庆三年春正月辛亥朔上寿明皇太后尊号册宝于慈明殿三月辛亥以皇太后尊号册宝礼成侄孙杨凤孙以下推恩有差绍定元年春正月丙子朔上寿明慈睿皇太后尊号册宝于慈明殿按宋史理宗本纪云云
绍定三年寿明太后犒师赈恤上尊号册宝
按宋史理宗本纪绍定三年十二月己卯慈明殿出缗钱百五十万犒诸军账赡在京细民癸未上寿明仁福慈睿皇太后尊号册宝按续文献通考绍定三年十二月诏曰寿明慈睿皇太后载安宗社兼体乾坤宜加上尊号曰寿明仁福慈睿皇太后其令有司详具仪注朕当亲率群臣诣慈明殿奉上册宝绍定四年上慈明太后寿加恩进秩
按宋史理宗本纪绍定四年春正月戊子皇太后年七十有五上诣慈明殿行庆寿礼大赦史弥远以下进秩有差绍定五年慈明太后崩诏终三年丧
按宋史理宗本纪绍定五年十一月辛巳皇太后不豫壬午大赦皇太后崩诏外朝大典不敢轻改宫中自服三年丧绍定六年二月丁丑上大行皇太后谥曰恭圣仁烈皇后夏四月壬寅葬恭圣仁烈皇后于永茂陵按宋史理宗本纪云云景定五年十月丁卯太子受遗诏即皇帝位尊皇后谢氏曰皇太后按宋史度宗本纪云云　按谢皇后传后讳道清天台人被选入宫封通议郡夫人宝庆三年九月进贵妃十二月册为皇后理宗崩度宗立尊为皇太后度宗咸淳三年上皇太后尊号册宝推恩族戚按宋史度宗本纪咸淳三年春正月丁酉奉皇太后宝上尊号曰寿和辛丑寿和太后册宝礼成谢堂等二十七人各进一秩高平郡夫人谢氏等二十二人各进封特封有差乙卯寿和太后亲属谢奕修郭自中黄兴在等二十八人各升补一秩夏四月庚申寿和太后两次册宝族兄弟谢奕实等十五人族侄谢在达等四十七人族侄孙谢镛等十四人各赐银十两帛十匹咸淳十年恭宗即位尊母全皇后为皇太后
按宋史恭宗本纪咸淳十年七月癸未嘉国公奉遗诏即皇帝位年四岁谢太后临朝称诏丙戌尊皇后曰皇太后　按全皇后传后会稽人理宗母慈宪夫人侄孙女也理宗以母故诏后入宫景定二年十一月诏封永嘉郡夫人十二月册为皇太子妃度宗立咸淳三年正月册为皇后生瀛国公十年度宗崩瀛国公立册为皇太后宋亡从瀛国公入朝于燕京后为尼正智寺而终
　皇太后部汇考五
　　金
金制皇太后卤簿用唐宋一定之仪
按金史仪卫志皇太后卤簿用唐宋制共二千八百四十人清游队三十人清游旗一执一人引二人夹二人并平巾帻绯裲裆大口□佩弓矢横刀执□弩骑次金吾卫折冲都尉一人平巾帻紫裲裆大口□锦腾蛇弓矢横刀□二人平巾帻绯衫大口□夹折冲领四十骑横刀二十人报□四人弩十六人并平巾帻绯裲裆大口□横刀弓矢次虞候佽飞二十八人并平巾帻绯裲裆大口□弓矢横刀骑夹道分左右均布至黄麾仗次内仆令丞各一人依本品服分左右各书令史二人平巾帻绯衫大口□骑从次黄麾一执一人夹二人武弁朱衣革带正道骑次左右厢黄麾仗厢各三行行百人从内第一行短戟五色氅执者并黄地白花綦袄帽行縢鞋□次外第二行戈五色氅执人并赤地黄花綦袄帽行縢鞋□次外第三行仪锽五色幡并青地赤花綦袄帽行縢鞋□次左右领军卫左右威卫左右武卫左右骁卫左右卫等卫各三行行二十人分前后卫各主帅六人唯左右领军卫各三人并平巾帻绯裲裆大口□领军卫前后狮子文袍帽余卫豹文袍帽各执石装长刀骑领分前后每卫各果毅都尉一人检校被绣袍以上各一名步从左右领军卫有绛引幡引前掩后各三执者六人并平巾帻绯衫大口□次内谒者监四人给事二人内常侍二人内侍少监二人并骑分左右以上各有内给使一人步从次内给使百二十人皆宫人并平巾帻绯衫大口□分左右在车后次偏扇团扇方扇各二十四分左右以宫人执之皆服间彩大袖裙襦彩衣革带履次香蹬一执擎内给使四人平巾帻绯裲裆大口□在重翟车前次重翟车马四驾士二十四人平巾帻青衫大口□鞋□次行障二坐障二分左右夹车宫人执之服同执扇次内侍伯二人领寺人六分左右平巾帻绯裲裆大口□执御刀并骑夹重翟车次腰舆一轝士八人团雉扇二夹舆次大伞四次大雉扇八分左右横行为二重次锦华盖二单行一正道次小雉扇朱团扇各十二并横行分左右次锦曲盖二十四横行为二重次锦六柱八扇分左右自腰舆以下并内给使执之服同前次宫人车次绛麾二分左右执各一人武弁朱衣革带鞋□次后黄麾一执一人夹一人并骑武弁朱衣革带正道次供奉宫人在黄麾后次厌翟车马四驾士二十四人次翟车安车皆四马驾士各二十四人次四望车金根车皆驾牛三驾士十二人服同前次左右相牙门各二每门执二人夹四人并赤綦袄黄袍帽第一门在前黄麾前第二门在后黄麾后次左右领军卫每厢各一百五十人执殳并赤地黄花綦袄帽行縢鞋□前与黄麾仗齐后尽卤簿厢各主帅四人检校平巾帻绯衫大口□被黄袍帽执石长刀骑其服豹文者二在内服狮文者二一引前一护后次左右领军卫折冲都尉各一人检校殳仗以上各一人骑从次后殳仗内正道置牙门一每门监门校尉二人皆平巾帻绯裲裆大口□执银装长刀骑每厢各巡检校尉一人往来检校服仗同前前后部鼓吹金钲□鼓大鼓长鸣中鸣铙吹羽葆鼓吹横吹节鼓御马并减大驾之半是岁重翟等六车改用圆方辂辇及行障坐障锦六柱宫人等车其制度人数并见舆服志海陵天德二年尊嫡母徒单氏母大氏皆为皇太后宫名永寿永宁因诏礼官详定典礼及常行导从之仪按金史海陵本纪天德二年正月癸巳尊嫡母徒单氏及母大氏皆为皇太后名徒单氏宫曰永寿大氏宫曰永宁二月甲子永寿永宁两太后父祖赠官有差十一月丁亥以太后旨称令旨　按海陵嫡母徒单氏传徒单氏宗干之正室也徒单无子次室李氏生长子郑王充大氏生三子长即海陵徒单氏贤遇下有恩大氏事之甚谨相得欢甚徒单虽养充为己子充与海陵俱为熙宗宰相充嗜酒徒单常责怒之尢爱海陵海陵自以其母大氏与徒单嫡妾之分心常不安及弒熙宗徒单与太祖妃萧氏闻之相顾愕然曰帝虽失道人臣岂可至此徒单入宫见海陵不曾贺海陵衔之天德二年正月徒单与大氏俱尊为皇太后徒单居东宫号永寿宫大氏居西宫号永宁宫太后父蒲带与大氏父俱赠太尉封王　按礼志天德二年正月诏有司择日奉册唐殷国妃岐国太妃仍别建宫名合行典礼礼官检详条具以闻其日质明有司各具伞扇侍卫如仪及兵部约量差军兵并文武百官诣两宫迎请引导皇太后入内并赴受册殿入御幄侍卫如式次奉册太尉等俱以册置于案奉宝司徒等俱以宝置于案皆盛以匣覆以帕诣别殿门外幄次教坊提点率教坊入侍卫官各就列皇帝常服乘舆至别殿后幄次通事舍人引宣徽使版奏中严复位少顷又奏外办幄帘卷教坊乐作扇合两宫皇太后出自后幄并即御座南向扇开乐止分左右少退通事舍人引文武百僚班左入依品重行西向立定通事舍人喝起居班依常朝例起居七拜讫引文武百僚班分东西相向立通事舍人太常博士赞引太常卿前导押册官押册而行奉册太尉读册中书令举册官等以次从之次押宝官押宝而行奉宝司徒读宝侍中举宝官等以次从之俱自正门入教坊乐作至殿庭西阶下少东北向于褥位少置乐止册北宝南通事舍人太常博士赞引太常卿前导押册官押册升乐作奉册太尉等从之进至两宫太后座前褥位乐止两宫册宝齐上齐读举册官夹侍奉册太尉各搢笏北向跪俯伏兴退立读册中书令俱进向册前跪奏称摄中书令具官臣某谨读册举册官单跪举中书令各搢笏读讫执笏俯伏兴搢笏捧册兴于位东回册函北向并进跪置于御座前褥位中书令举册官俱降还位奉册太尉并降阶东向以俟押宝官押宝升乐作奉宝司徒等从之进至两宫皇太后座前褥位乐止举宝官夹侍奉宝司徒各搢笏北向跪俯伏兴退立读宝侍中俱进当宝前跪奏称摄侍中具官臣某谨读宝举宝官单跪对侍中各搢笏读讫执笏俯伏兴搢笏捧宝兴于位东回宝西北向并进跪置于御座前褥位册之南通事舍人太常博士赞引太尉司徒以次应行事官俱降自西阶复本班序立宣徽使一员诣皇帝御幄前俯伏跪奏臣某谨请皇帝诣两宫皇太后前行称贺之礼俯伏兴赞引皇帝再拜又奏请北向跪皇帝贺曰嗣皇帝臣某言云云俯伏兴又再拜讫又奏请皇帝少立内侍承旨退西向称两宫太后旨云云皇帝再拜宣徽使前引皇帝归幄常服乘舆还内侍卫如来仪应阶下文武百僚重行立定通事舍人喝拜在位皆再拜通事舍人引太师诣西阶升俯伏跪奏称文武百僚具官臣某等稽首言皇太后殿下显对册仪永安帝养仰祈福寿与天同休俯伏兴降自西阶复位立定通事舍人赞在位官皆再拜舞蹈三称万岁又再拜宣徽使升自东阶取旨退临阶西向称两宫皇太后旨通事舍人赞在位官皆再拜毕宣曰公等忠敬尽心推崇协力膺兹令典感愧良深宣讫还位通事舍人赞谢宣谕拜在位官皆再拜舞蹈三称万岁又再拜通事舍人分引应北向官各分班东西立宣徽使升自东阶奏称具官臣等言礼毕降还位扇合皇太后并兴教坊乐作降座还殿后幄次扇开乐止通事舍人引宣徽使奏解严中书侍郎等各帅捧册□官升殿跪捧册并置于□次门下侍郎等各帅捧宝□官升殿跪捧宝并置于□讫通事舍人引诣东上合门投进所司文武百僚以次出皇太后常服乘舆各还本宫引导如来仪文武百僚诣东上合门拜表贺皇帝退礼毕各赴本宫受内外命妇称贺所司预于殿内设皇太后御座司宾引内外命妇于殿廷北向依序立尚仪奏请皇太后常服即坐司赞曰再拜命妇皆再拜司宾引班首诣西阶升跪贺称妾某氏等言伏惟皇太后殿下天资圣善昭受鸿名凡在照临不胜欣忭兴降阶复位司赞曰再拜内外命妇皆再拜尚宫承旨降自西阶于命妇之北东向立司赞曰再拜在位者皆再拜尚宫乃宣答曰膺兹典礼感愧良深司赞曰再拜在位者皆再拜退赴别殿贺皇帝亦如贺皇太后之仪惟不致词不宣答　按仪卫志天德二年设皇太后导从六十人伞子不在数内并服簇四盘雕团花红锦袄金花头涂金银束带永寿永宁宫导驾各三十人伞子各二人此亦常行之仪也贞元元年四月戊寅皇太后大氏崩十月壬戌有司言太后园陵未毕合停冬享及祫祭从之按金史海陵本纪云云　按海陵母大氏传贞元元年四月大氏有疾诏以钱十万贯求方药及病笃遗言海陵当善事永寿宫戊寅崩诏尚书省应随朝官至五月一日方治事中都自四月十九日为始禁乐一月外路自诏书到日后官司三日不治事禁乐一月声钟七昼夜　按海陵嫡母徒单氏传贞元元年大氏病笃恨不得一见临终谓海陵曰汝以我之故不令永寿宫偕来中都我死必迎致之事永寿宫当如事我贞元三年迎永寿太后于上京居中都寿康宫上永宁太后谥按金史海陵本纪贞元三年六月乙未命右丞相仆散师恭大宗正丞胡拔鲁如上京奉迁山陵及迎永寿宫皇太后九月丁卯上亲迎梓宫及皇太后于沙流河命左右持杖二束跪太后前曰亮不孝久失温凊愿痛笞之太后掖起之曰凡民有子克家犹爱之况我有子如此叱持杖者退十月丙子皇太后至中都居寿康宫乙未谥永宁皇太后曰慈宪皇后十二月乙未上朝太后于寿康宫　按海陵嫡母徒单氏传三年右丞相仆散师恭大宗正丞胡拔鲁往上京奉迁山陵海陵因命永寿宫太后与俱来继使平章政事萧玉迎祭祖宗梓宫于广宁海陵谓玉曰医巫闾山多佳致祭奠礼毕可奏太后于山水佳处游览及至沙流河海陵迎谒梓宫遂谒见太后海陵命左右约杖二束自随跪于太后前谢罪曰亮不孝久阙温凊愿太后痛笞之不然且不安太后亲扶起之叱约杖者使去太后曰今庶民有克家子立百金产尚且爱之不忍笞我有子如此宁忍笞乎十月太后至中都海陵帅百官郊迎入居寿康宫是日海陵及后宫宰臣以下奉觞上寿极欢而罢　按海陵母大氏传贞元三年大祥海陵率后宫奠哭于菆宫海陵将迁山陵于大房山故大氏犹在菆宫也九月太祖太宗德宗梓宫至中都尊谥曰慈宪皇后海陵亲行册礼与德宗合葬于大房山升祔太庙正隆六年海陵弒皇太后徒单氏
按金史海陵本纪正隆六年八月癸丑以谏伐宋弒皇太后徒单氏于宁德宫仍命即宫中焚之弃其骨水中并杀其侍婢等十余人　按海陵嫡母徒单氏传海陵侍太后于宫中外极恭顺太后坐起自扶掖之常从舆辇徒行太后所御物或自执之见者以为至孝太后亦以为诚然及谋伐宋太后谏止之海陵心中益不悦每谒太后还必忿怒人不知其所以及至汴京太后居宁德宫太后使侍婢高福娘问海陵起居海陵幸之因使伺太后动静凡太后动止事无大小福娘夫特末哥教福娘增饰其言以告海陵及枢密使仆散师恭征契丹撒八辞谒太后太后与师恭语久之大概言国家世居上京既徙中都又自中都至汴今又兴兵涉江淮伐宋疲弊中国我尝谏止之不见听契丹事复如此奈何福娘以告海陵海陵意谓太后以充为子充四子皆成立恐师恭将兵在外太后或有异图乃召点检大怀忠翰林待制斡论尚衣局使虎特末武库直长习失使杀太后于宁德宫命护卫高福辞勒蒲速斡以兵士四十人从且戒之曰汝等见太后但言有诏令太后跪受即击杀之勿令艰苦太后同乳妹安特多口必妄言当令速死及指名太后左右数人皆令杀之太后方樗蒱大怀忠等至令太后跪受诏太后愕然方下跪虎特末从后击之仆而复起者再高福等缢杀之年五十三并杀安特及郡君白散阿鲁瓦叉察乳母南撒侍女阿斯斡里保宁德宫护卫温迪罕查剌直长王家奴撒八小底忽沙等海陵命焚太后于宫中弃其骨于水并杀充之子檀奴阿里白元奴耶补儿逃匿归于世宗自军中召师恭还杀之及杀阿斯子孙撒八二子忽沙二子封高福娘为郧国夫人以特末哥为泽州刺史海陵许福娘征南回以为妃赐银二千两敕戒特末哥无酣酒殴福娘殴福娘必杀汝大定间谥徒单氏曰哀皇后自泽州械特末哥福娘至中都诛之其后贬海陵为庶人宗干去帝号复封辽王徒单氏降封辽王妃云世宗大定二十九年皇太孙即皇帝位尊母徒单氏为皇太后改仁寿宫为隆庆宫月累朝于隆庆按金史章宗本纪大定二十九年春正月世宗崩以皇太孙即皇帝位癸卯以皇太后命为令旨戊午名皇太后宫曰仁寿二月癸亥追尊皇考为皇帝母为皇太后戊辰更仁寿宫名隆庆三月壬辰朝于隆庆宫是月凡五朝夏四月戊子朝于隆庆宫五月戊午朝于隆庆宫癸未朝于隆庆宫六月己亥朝于隆庆宫甲辰朝于隆庆宫秋七月甲子朝于隆庆宫甲戌乙酉太后幸寿安宫八月戊子朔奉皇太后幸寿安宫庚子朝于隆庆宫是月凡三朝九月甲子朝于隆庆宫是月凡四朝冬十月庚寅朝于隆庆宫是月凡四朝十一月己未朝于隆庆宫壬申朝于隆庆宫十二月丙戌朔朝于隆庆宫是月凡五朝　按显宗孝懿皇后徒单氏传后先忒里辟剌人也父贞尚辽王宗干女梁国公主显宗为皇太子大定四年九月备礼亲迎于贞第是年十一月封为皇太子妃生章宗章宗即位尊为皇太后更所居仁寿宫名曰隆庆宫诏有司岁奉金千两银五千两重币五百端绢二千匹绵二万两布五百匹钱五万贯他所应用内库奉之毋拘其数上月或五朝六朝而后愈加敬俭见诸大长公主礼如平时惇睦九族恩纪皆洽尢恶闻人过谀佞之言无所得入恕以容物未尝见喜愠然御下公平虽至亲无所阿徇章宗明昌元年帝屡朝隆庆宫诏正旦先贺太后然后进酒以服未阕不许礼官奉上册宝按金史章宗本纪明昌元年春正月丙辰朔以世宗丧不受朝贺上朝于隆庆宫是月凡四朝二月甲辰朝于隆庆宫是月凡四朝三月丙辰还都朝于隆庆宫是月凡六朝夏四月甲申朔朝于隆庆宫是月凡四朝五月朝于隆庆宫是月凡三朝六月壬辰奉皇太后幸寿庆寺秋七月庚午朝于隆庆宫八月戊子朝于隆庆宫是月凡三朝九月庚申朝于隆庆宫冬十月戊子朝于隆庆宫十一月己卯朝于隆庆宫是月凡五朝十二月乙巳朝于隆庆宫丙午诏有司正旦可先贺隆庆宫然后进酒　按显宗孝懿皇后徒单氏传明昌元年礼官议以五月奉上册宝后弗许上屡为之请后曰今世宗服未终遽衣锦绣佩珠玉于礼何安当俟服阕行之上谕有司曰太后执意甚坚其待来年明昌二年皇太后不豫帝殷勤侍疾寻崩
按金史章宗本纪明昌二年春正月乙卯皇太后不豫自是日往侍疾丙夜乃还辛酉皇太后崩丙寅以左副都点检等报哀于宋高丽夏四月乙酉葬孝懿皇太后于裕陵九月丁未朔天寿节以皇太后丧不受朝　按显宗孝懿皇后徒单氏传明昌二年正月崩于隆庆宫年四十五谥曰孝懿祔葬裕陵后好诗书尢喜老庄学纯淡清懿造次必于礼逮嫔御以和平其有生子而母亡者视之如己所生慈训无间上时问安见事有未当者必加之严诫云明昌三年皇太后小祥有司请依世宗忌辰故事按金史章宗本纪明昌三年春正月乙巳朔以皇太后丧不受朝丙戌以孝懿皇后小祥尚书省请依明昌元年世宗忌辰例诸王陪位服惨素去金玉之饰百官不视事禁音乐屠宰从之承安元年以礼官言不行追册礼
按金史章宗本纪承安元年夏四月甲戌尚书省以赵承元言请追上孝懿皇太后册宝然后行谥册礼礼官执奏尊皇太后已诏示中外无追册礼从之卫绍王至宁元年八月被弒宣宗即皇帝位九月辛未诏追尊皇妣为皇太后按金史宣宗本纪云云　按显宗昭圣皇后刘氏传后辽阳人大定元年选入东宫时年二十三三年三月十三日宣宗生是日大雨震电后惊悸得疾寻卒承安五年赠裕陵昭华宣宗即位追尊为皇太后升祔显宗庙追谥昭圣皇后哀宗正大元年帝即位尊皇后温敦氏母元妃温敦氏皆为皇太后按金史哀宗本纪元光二年十二月辛卯奉遗诏即皇帝位改元正大元年春正月戊午上始视朝尊皇后温敦氏元妃温敦氏皆为皇太后号其宫一曰仁圣一曰慈圣百官入贺于隆德殿　按宣宗皇后王氏传宣宗皇后王氏中都人明惠皇后妺也宣宗封翼王后入王邸及见后姊有姿色又纳之贞佑元年封后为元妃姊为淑妃淑妃生哀宗后无子养哀宗为己子贞佑二年赐姓温敦氏宣宗崩哀宗即位正大元年尊后为皇太后号其宫曰仁圣进封后父曰南阳郡王或曰宣宗为诸王时庄献太子母为正妃及即位尊为皇后贞佑元年九月诏曰元妃某氏久奉侍于潜藩已赐封于国号可立为皇后其名氏盖不可考也或又曰自王氏姊妹入宫而后宠衰寻为尼王氏遂立为后皆后姊明惠之谋也初王氏姊妹受封之日昏霾黄气充塞天地已而后梦丐者数万踵其后心甚恶之占者曰后者天下之母也百姓贫窭将谁诉焉后遂敕有司京城设粥与冰药及壬辰癸巳岁河南饥馑大元兵围汴加以大疫汴城之民死者百余万后皆目睹焉　按明惠王皇后传后王皇后之姊也生哀宗宣宗即位封为淑妃及妹立为后进封元妃哀帝即位诏尊为皇太后号其宫曰慈圣后性端严颇达古今哀宗已立为皇太子有过尚切责之及即位始免榎楚正大八年九月丙申慈圣宫皇太后温敦氏崩遗诰园陵制度务从俭约按金史哀宗本纪云云　按宣宗明惠皇后传正大八年九月丙申后崩遗命园陵制度务从俭约十二月己未葬汴城迎朔门外五里庄献太子墓之西谥明惠皇后天兴二年正月辛酉遣奉御朮甲塔失不后弟徒单四喜往汴京奉迎两宫甲戌两宫值变不果行四月甲午两宫北迁按金史哀宗本纪云云　按宣宗皇后王氏传天兴二年正月遣近侍徒单四喜朮甲塔失不奉迎两宫后御仁安殿出铤金及七宝金洗分赐从行忠孝军是夜两宫及柔妃裴满氏等乘马出宫行至陈留城左右火起疑有兵不敢进后亟命还宫明日入宫憩四喜家少顷辇迎入宫方谋再行京城破后及诸妃嫔北迁不知所终　　元
定宗元年六皇后乃马真氏定策立帝帝即位后仍临朝按元史定宗本纪定宗简平皇帝讳贵由太宗长子也母曰六皇后乃马真氏以丙寅年生帝太宗崩皇后临朝会诸王百官于答兰答八思之地遂议立帝元年秋七月即皇帝位于汪吉宿灭秃里之地帝虽御极而朝政犹出于六皇后云　按太宗昭慈皇后传后名脱列哥那乃马真氏生定宗岁辛卯十一月太宗崩后称制摄国者五年丙午会诸王百官议立定宗朝政多出于后世祖至元十七年冬十月乙巳置泉府司掌领御府下及皇太子皇太后诸王出纳金银事按元史世祖本纪云云
</div>
    <div class="pagination">
<a href="宫闱典皇太后部.html">上一页</a><a href="宫闱典皇太后部.html">1</a><span class="current-page">2</span><a href="宫闱典皇太后部_page3.html">3</a><a href="宫闱典皇太后部_page4.html">4</a><a href="宫闱典皇太后部_page5.html">5</a><a href="宫闱典皇太后部_page6.html">6</a><a href="宫闱典皇太后部_page7.html">7</a><a href="宫闱典皇太后部_page8.html">8</a><a href="宫闱典皇太后部_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
