<!DOCTYPE html>
<html>
 <head>
  <meta charset="utf-8"/>
  <title>
   宫闱典皇太后部 - 第 8 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宫闱典皇太后部 - 第 8 页/共 8 页
  </h1>
  <div class="content">
   东朝保艾方隆尧母之仁西国分茅式笃文孙之庆两宫喜色万宇欢声恭惟寿和圣福皇太后陛下德厚慈元神怡长乐尊之至也上承视膳之勤宜尔绳兮下适含饴之趣瑶池日永玉叶春浓臣远被绣衣隃瞻彩仗于其王母知介寿之来崇佑我后人愿丕图之有衍　　又
周家福禄积由任姒之仁尧母圣神亲□娥英之庆官闱盛典海宇欢声恭惟寿和圣福皇太后陛下南极景光东朝綦贵有功宝祚既开圣子之传流泽银潢爰毓天孙之瑞赞初封于沁水同上寿于瑶池臣远玷皇华隃瞻长乐怡愉太后谅承婉娩之娱雍肃王姬益表俭慈之教　　　又
于万斯年慈宸有庆诞弥厥月祖佛同生旒冕敬共缙绅舞蹈恭惟寿和圣福皇太后陛下道超太始德厚重坤关雎周南之风夙陶美化思齐文王之母懋着徽音袗衣初奏于熏弦宫佩毕朝于慈扆亲下衮龙之拜载扬韶凤之音呼万岁者三欢腾朝野等百世而上福衍子孙臣叨守鱼符莫陪鸳序我百而尔九十谅喜溢于举觞心一而臣三千第神驰于拱极　　又金阙日长尊处宸闱之极玉□春满诞膺法驾之朝凡在式围率均击壤恭惟寿和圣福皇太后陛下心游恬淡德着慈仁隆周召之风人伦既正养黄老之性母道独尊皇穹申方至之休寿命衍无疆之算臣猥分郡组共贰戎韬迹远觚棱帷幄愈瞻于长乐忱同葵藿笙璈益想于承华　　又
六龙御极增光长发之诗万国同心推本思齐之圣欢腾宫壸和塞堪舆恭惟寿和圣福皇太后陛下曰希曰夷爰清爰静以天下养备百禄之炽昌与元气游葆六根之纯粹海内乐唐虞之化宫中颂任姒之音臣叨预承流遥申归美冬温夏凊礼严东面之朝日升月常福等南山之祝　　又
天下传归于子降宝册之鸿名圣人教爱以亲上玉□之曼寿非常之庆嘉颂攸同恭惟寿和圣福皇太后陛下冲淡颐神俭慈孚化辅佐先帝夙殚卷耳之勤愉佚东朝允着思齐之圣昉前殿纪诞弥之旦正群方倾就望之忱肆膺凤辇之朝亲下龙绡之拜臣属縻戎键阻缀班行现五色之云知献占于太史舞两阶之羽谅增喜于慈颜　　又
东朝介福式彰母道之尊南国分封庸迪孙谋之吉两宫交庆百世弥昌恭惟寿和圣福皇太后陛下长乐怡愉大庭游衍养以天下日永瑶池正于家人春生玉叶赞苴茅于浯水壮□瓞于宗藩臣逖在侯方阻瞻宸仗思齐所以圣遥颂徽音皇矣莫若周益隆世德　　又
尧母怡愉介于景福汤孙岐嶷锡以嘉名庆衍宗枋欢隆慈极恭惟寿和圣福皇太后陛下爰清爰静曰希曰夷佐先帝之中兴□鸣有度膺嗣王之孝养燕翼成谋爰钟爱于绿车乃分符于赤社臣恪恭武服阻造王庭以御于家喻赞思齐之德克开厥后伫成皇武之功　　　又
肇圣德之龙飞运开昌历垂孙谋之燕翼功出慈宸九庙奠安八纮忭蹈恭惟寿和圣福皇太后陛下道光任姒行迈涂莘范肃东朝性适含饴之乐规重南面养亲视膳之荣光昭嫡统之传丕衍皇家之庆臣叨纡守绂阻造贺班颂皇帝之万年永言齐寿佑宁人之大历尚克图功　　又
震出丽天重明继序坤称正位一统蒙休基祚斯皇幅员胥庆恭惟皇太后陛下辅佐先帝忧勤王家思媚周姜履肃雍于京室训贻禹子服勤劳于涂山瑞昭南面之符光迭东朝之矩臣属縻侯服隃企慈帷嫡统无疆已庆大横之兆嗣徽有秩尚稽小毖之谋　　　又震王宅尊光绍宁王之命坤元居正适彰太姒之音一统亲传万邦胥庆恭惟皇太后陛下功侔持载德备含弘风化二南衍传家之忠厚本支百世肇继序之圣明大春秋正嫡之书应日月重光之运臣属兼钤绂阻造轩帷在天利见大人已孚文命介福于其王母长□思齐　　又
统继尧天重华协德位隆文母太姒嗣音寰宇休明内廷肃穆恭惟皇太后陛下行高配地功大补天辅先帝以重光忧勤夙至肇嗣王之丕绪福禄方来奉宝册于重闱寿皇图于覆载臣属縻郡绂阻造廷绅咸曰太皇已庆元和之寿愿言帝母永肩长乐之名　　又晋大号于慈闱位隆长乐绍丕基于万世庆本慈元命肃治朝礼行广内恭惟皇太后陛下颐神冲淡履行静专美绍思齐宜毓文王之圣训垂访落实开成后之谋赞重庆于御帘推有尊于临制臣猥分戎辖隃听恩纶望少广之宸居莫班兽舞颂长秋之寿历同播鸿名　　又
坤称正位训迪嗣王涣号扬庭尊归文母帘帷介福社稷垂荣恭惟皇太后陛下德着忧勤躬行慈俭虞嫔观于沩汭密赞圣谟后稷生于姜嫄美锺神胄晋长信尊尊之号嗣思齐秩秩之音臣忝守藩维阻趋轩陛得其名得其寿幸同万国之欢宜尔子宜尔孙永颂两宫之庆　　又
文母克昌厥后光绍皇图大德必得其名庆隆宝册四方来贺百志惟熙恭惟皇太后陛下阴教齐家慈元正位推为美化迈周召之二南着在徽音绍姜任之大雅宜膺涣号增重坤称臣适贰韬钤耸聆纶綍践其位行其礼莫重尊亲求厥宁观厥成遹追来孝　　又龙德方升祥书载震燕禖有庆福萃重坤旗翼光华幅员熙洽恭惟皇太后陛下道侔博厚德备仁明虞汭来嫔女于舜帝周京作配生此武王方观日上于扶桑随纪虹流于华渚臣滥叨一障隃企千班大域中王既祝华封之寿为天下母愿齐西极之年　　又辛岁重光昔符梦日干元首出今纪流虹欢溢华封庆归长信恭惟皇太后陛下徽音大雅美化二南德配重华观嫔于汭祥开长发立子生商扶旸谷之初升纪高禖之载诞臣领钤偏郡衔表明廷五百岁河清既□圣人之出三千年桃实愿同王母之尊　　又春秋以一为元历开昌运关睢之化正始本在慈宸正朔更新国家胥庆恭惟皇太后陛下有娀长发太姒思齐齐寿以奉太皇德惟子肖受福而于王母佑自天申宜涣号以系年示同文而更始臣猥乘一障丕戴三宫当昌历应休期已供侯服绥眉寿介繁祉益赞母徽　　皇太后加尊号钤司贺皇帝表　　前人重明以继大人瑶图垂庆介福而于王母玉册有光瑞溢帘帷重关宗祏恭惟皇帝陛下敬仁成性历数在躬惟后绥蹈尧舜之孝弟因亲教爱奉任姒之肃雍宜申慈极之尊式表圣伦之至臣叨兼兵辖隃企陛帘赞长信之徽称已光汉制诵涂山之丕训益大禹功　　皇太后加尊号本州贺皇帝表　　前人嗣王受此丕基光膺明命文母介以繁祉祗奉嘉名典册流辉幅员有庆恭惟皇帝陛下一人出震五位乘干玉质金相嗣延洪之大历宝祎羽翟奉雍肃之徽音光进瑶编重增鼎祚臣叨分虎垒隃望龙墀保佑恩深已际大明之运怡愉乐永更扬齐寿之休　　慰皇太后表　　　　　　　　　前人皇灵新陟变抚遗弓俪极永怀悲兴捐玦六宫哀痛九宇摧伤恭惟皇太后陛下坤道宅中家人位正脱簪而谏期共济于中兴缀衣于庭忍遽闻于末命虽委裘之悲至切而定鼎之托方新愿制尽伤永绥敷遗　　又
变兴梧野九土乌号悲结椒涂六宫缟哭宅忧罔极降割何深恭惟皇太后陛下志绍徽音躬行美化冬温夏凊佐孝养于东朝海润星晖演庆源于中壸骤抚鼎湖之戚奚堪舆极之哀愿抑慈怀聿扶新政　　又云升梧野顿隔千秋日短蓂阶驾言十浃委裘祸迫捐玦哀深恭惟皇太后陛下教尽人伦庆隆母道虽易月以日难穷伉俪之悲然荐子于天正重携持之托愿俯从于中制用式副于群情　　又
悲捐玉玦痛极呼天祭服练冠制严易月乘云浸远濡露何堪恭惟皇太后陛下德佐先庆锺神胄虽仿徨虞汭望欲断于苍梧然婉娈周姜任方隆于京室愿少宽于哀抱用丕赞于鸿图　　又
望断乘云怅龙骖之浸邈制严易月恍凤历之再周凡属帱封式同追慕恭惟皇太后陛下承天功大与子仁深虽悼舜陟方不替苍梧之望然开周嗣历方隆丰之休愿少抑于哀悰用永绥于神器　　又
宫车辍驾浸远翠华国典行权恍终素跸托言释禫胡忍免丧恭惟皇太后陛下夙着脱簪骤罹捐玦虽梧云不返永为祎翟之伤然水方来共徯帘帷之助愿释居诸之感俯从遐迩之情　　　又
九疑陟远莫返皇灵七庙升宗聿彰世德洪名有赫哀抱弥深恭惟皇太后陛下位正家人道隆坤母躬葛覃之节俭厥配有光秉清庙之肃雍干嫔增感于惟大册肆对皇穹臣迹系分符神驰望阙云云　　　又大德得名尊归昭考嗣王谋庙上奉徽音宗祢休扬宫帏怆极恭惟皇太后陛下俭昭练服中协黄裳嗣任德之肃雍思齐以圣名尧功之巍荡焕有其章聿深羽翟之怀于赫觚坛之告臣猥兼戎辖隃赞邦彝云云　　又
复阳在地气应黄钟坤德承天悲深素跸六宫增疚万宇永怀恭惟皇太后陛下长信宅尊思齐继美手扶宫日坐占千岁之长目断台云尚想九疑之远愿纾哀于俪极以永翼于皇图臣逖守江城隃瞻禁阙云云　　又
龙湖言远椒掖永怀凤翣戒严菆涂载辟六宫雨泣万宇雷哀恭惟皇太后陛下俪极勋高正家化洽抚轩皇之剑舄祔贲桥山奉舜帝之衣裳思藏梧野尚轸乾坤之记愿纾朝夕之思臣身系分符神驰攀绋云云　　又
国谨重丧龙棺就殡礼襄大事鸾掖兴怀海宇同哀山陵告备恭惟皇太后陛下忧勤孔夙哀戚谨终妫汭居诸怅虞琴之已远会稽咫尺望禹穴以奚追愿纾既葬之悲式相维新之治臣承流有守伸慰无从云云　　又
地隔丹洲毕举九虞之际天临清庙昭升七世之宗主思皇椒闱若惕恭惟皇太后陛下性锺慈俭德备忧勤嫔虞帝以曰钦陟方浸邈对文王之于穆率祀惟恭愿纾坤极之思益衍干符之庆臣属縻民牧莫效侯朝云云　　又
羲日更新治开泰象虞云浸远悲在干元驹隙易流乌号何及恭惟皇太后陛下光辅先帝敬授人时元会衣冠尚想熙明之政月游剑舄忍闻永绍之名愿宽悼往之哀悰益抚履端之昌运臣属縻一障阻慰三朝云云　　皇太后册文　　　　　　　　元陈俨维至元三十一年岁在甲午十一月丁未朔皇帝臣某谨稽首再拜言曰臣闻自家而国治道必有所先立爱惟亲君德莫加于孝况恩深于鞠我而礼重于正名历代以来令仪可考人子之职所在天下之母宜尊恭惟圣母圣善本乎天资静专法乎地道上以奉宗祏之重下以叙伦纪之常助我前人守卷耳忧勤之志保予冲子成思齐雍肃之风肆神器之有归知孙谋之素定付虽由于历数规模一出于庭闱是用率□众心章明巨庆不胜拳拳大愿谨奉册宝上尊称曰皇太后伏惟长信穆穆周宗绵绵备洛书之锡福粲慈极之仪天瑶图宝运于万斯年诚欢诚忭稽首再拜　　皇太后尊号玉册文　　　　　　姚燧维至大三年岁次庚戌冬十月甲辰朔五日戊申嗣皇帝臣某臣伏思显考顺宗未临海眇眇小子托其遗体顾践丕基惟事圣母养以天下何无不有何欲不臻而隆名盛典辞未见俞非臣所以表微忱酬大德也钦惟皇太后陛下贞顺而齐肃渊哲而刚明居常处变爱威异施臣在先朝受诏漠北往抚诸军可谓远役以义割恩从臾其行迨軿河阳永怀弥切亲至五台祷于佛乘尚凭阴骘早遂振旅殿阁是崇灵贶用昭旋闻国恤并日驰赴邪谋方兴授策储皇曾不再日扫清宫掖待臣以来付神器自非睿断安敉内讧往岁銮辂再軿五台净供大修以毕夙愿极心为臣天焘地持日居月诸其大其明非言所喻诗之言曰母氏劬劳推之眇末咻仁煦慈百倍为艰图以报塞惟崇显号者强而名之庶几圣德昭明天下是用类于上帝禋于太室奉玉册玉宝上尊号曰仪天兴圣慈仁昭懿寿元皇太后钦惟皇太后陛下庆跻莫上之尊福衍无疆之历菲躬是保慈训是承　　侍上奉圣母观玉泉山赋　　　明夏言岁丙申之季春兮上有事于园陵严万乘以夙驾兮奉圣母而同行□七圣以展谒兮越四宿而礼成指归途以回銮兮度沙河而西征览金山之坡陀兮有玉泉之清泠惟斯泉之可玩兮溜石罅而潜涌汇一泓之湛洁兮俨玉渊而金井鉴眉发其不爽兮纷镜光之炯炯既寥戾以圆渟兮复洞而深冷俯引□而可酌兮羌不劳乎素绠惟皇情之志养兮奉慈幄而来观盛东朝之法驾兮罗羽绮其桓桓箫鼓鸣而谷震兮步障宛而龙蟠陟方亭于山椒兮埽素石而临澜动天颜之有喜兮映鹤发而增欢仰圣人之大孝兮叙天伦之乐事□洪源之浚发兮体上善而流惠何小臣之多幸兮侍宸旒而扈跸感君恩之罔极兮岂鱼水之足喻祝慈寿之无疆兮颂如川之方至　皇太后部艺文三
诗
　　闻迎太后使沈判官至因作（
太后德宗皇帝母也安史之乱失于
　　东都帝即位分命使臣周行天下求访终不得）唐刘长卿长乐宫人扫落花君王正位五云车万方臣妾同瞻望疑在层城阿母家　　章献明肃太后朝会乐章十五首　宋史　　皇太后升座圣安圣母有子重光类禋圣皇事母感极天人百辟在庭九仪具陈礼容之盛万国咸宾　　公卿入门礼安
帝率四海承颜尽恭端闱肃设群后来同玉佩锵鸣衣冠有容英韶节步磬管雍雍　　皇帝上寿酒崇安
天子之德刑于四方尊亲立爱化洽风扬圣母袆衣明君黼裳因时献寿克盛朝章　　上寿福安
盛礼煌煌六衣有光千官在位百福称觞干德慈仁邦斯淑祥如山之寿佑圣无疆　　皇太后初举酒玉芝
煜煜灵芝生于殿闱照映华拱纷敷玉蕤感召元和光符圣期祥篇协吉百福咸宜　　再举酒寿星
现彼南极昭然瑞文腾光丙位荐寿中宸太史奏升歌有闻轩宫就养亿万斯春　　三举酒奇木连理
王化无外坤珍效灵旁枝内附直干来并群分非一祺祥绍登至诚攸感海县斯宁　　群臣酒行礼安
肃肃临下有威有容循循事上惟信惟忠盛礼兴乐示慈训恭君臣协吉惟道之从湛湛零露晞于载阳我有旨酒群臣乐康既饮以德亦图尔良永言修辅用协天常礼均孝慈乐合韶武至德光矣鸿恩亦溥上下和济华裔乐湑盏斝三行盛仪斯举　　酒一行毕作厚德无疆之舞
尧母之圣放勋为子同心协谋柔远能迩以德康俗以文兴治斯焉象功罔不昭济至矣坤元道符惟圣就养宸极助隆善政翟钥纷举笙镛协应翱翔有容表德之盛　　酒再行四海会同之舞
七德之舞四朝用康有如姬姒助集周邦威克厥爱居安不忘风旋山立济济皇皇左秉朱干右挥玉戚以象武缀以明皇德天子荣养群臣述职四方宾附罔不承式　　降坐圣安
长乐居尊盛容有炜文王事亲万国归美朝会之则邦家之纪受福于天克昭隆礼　　治平皇太后册宝乐章三首　　　同前　　皇帝升坐干安王化之始治繇内孚时庸作命玉简金书磬管在庭其纵绎如天临法扆礼与诚俱　　太尉等奉册宝入门正安
晬仪临拱丕命明鸾回宝势鸿贯瑶光礼成乐备德裕名芳肇基王化永懋天祥　　皇帝降坐干安
衮衣绣裳严威肃壮八音具张簨龙骧玉简瑶章金书煌煌寿千万年与天比长　　熙宁皇太后册宝乐章三首　　　同前　　出入正安煌煌凤字玉气宛延天门崛岉飞骖后先龙簨四合奏鼓渊渊母仪天下何千万年　　升坐干安
峨峨绣扆旋佩以登如彼杲日凌天而升玉色下照亹亹绳绳猗欤大孝四海其承　　降坐干安
皇帝降席流云四开尧趋舜步下蹑天□恭授宝册翠毛裴回明明纯孝鸿厘大来　　绍兴皇太后册宝乐章八首　　　同前　　皇帝随册宝降殿圣安景祚有开符天媲昊诞毓圣神是崇位号星拱天随祗严册宝还御慈宁增光舜道　　中书令奉册诣皇帝褥位礼安
声乐备陈礼容罔忒相维辟公虔奉玉册皇则受之慕形于色既寿且康与天无极　　侍中奉宝诣皇帝褥位礼安
祖启摇光诞生明圣尊极母仪帝康作命宝章煌煌导以笙磬还燕慈宁邦家徯庆　　太傅奉册宝出门圣安
肃肃东朝帝隆孝治猗欤丕称宝册斯备皇扉四辟导迎庆瑞德迈大任有周卜世　　太傅奉册宝入门圣安
静顺坤仪圣神是育懿铄昭陈镂文华玉乐奏既备礼仪不渎导迎善祥翟车归毣　　太傅奉册授提点官礼安
孝奉天仪信维休德发越徽音礼文靡忒永保嘉祥时万时亿归于东朝含饴燕息　　太傅奉册授提点官礼安
肃雍长乐克笃其庆河洲茂德沙麓启圣是生睿哲蚤隆丕运钦称鸿宝永膺天命　　册宝升慈宁殿幄圣安
礼行东朝乐奏大吕羽卫森陈簪绅式序云幄邃严宏典是举天子万年母仪寰宇　　绍定上寿明太后册宝乐章九首　同前　　文德殿册宝降殿思齐圣母媲于周任体干履坤博厚洪深七□既启万寿自今昕庭发号式昭德音　　册宝诣东阶
煌煌仪物绎绎鼓钟奉兹宝册至于阶东上公相仪列辟尽恭拜手慈宸福如华嵩　　册宝出门
帝阙肃开天阶坦履霓旌羽盖导仪护卫匪夸雕琢匪矜繁丽兹谓盛仪亿载千岁　　慈明殿册宝入门
金坚玉纯文郁礼缛来从帝所作瑞王国天开地辟日熙春燠兹谓盛事永燕茀禄　　册宝升殿
皇仪有炜彩舁次升沉沉邃殿穆穆天廷坤德□隆皇图永宁咨尔廷臣摄齐以登　　册宝诣宫中
寿为福先明烛物表仁沾动植福齐穹昊曰慈与睿□崇丕号演而申之万世永宝　　皇太后升御坐
迩臣跪奏严办必恭乃御袆褕升于殿中慈颜雍穆和气冲融芳流青史传之无穷　　册宝诣读册宝位
徽音孔昭宝传斯刻金昭玉粹有煜斯册载祈载祝以燕以翼宝之万年与宋无极　　皇太后降御坐
皇文既举庆礼告虔肇自宫闱格于幅员子称母寿母谓子贤陟降在兹隆名际天　　绍熙上太后尊号册宝乐章四首　同前　　太傅中书令侍中奉皇太后册宝升殿圣安天佑皇家庆集重闱宝兮扬名册兮流徽金支秀华盛容祲威诏我近弼相礼不违　　皇帝从寿圣皇太后册宝诣慈福宫用正安涓辰协吉时维春元上册三殿旷古无前思齐重闱积庆有源是尊是崇帝心载虔　　寿圣皇太后出合升坐坤安
降
同

丕赫有宋三圣授受谁其助之繄我太母东朝受册饮此春酒圣子神孙密侍左右　　内侍官举寿圣皇太后册宝诣读册宝位圣安坤德益崇天寿平格庆流万世子孙千亿刻玉范金铺张赫奕惟昔姜任则莫我匹　　绍熙加上寿圣皇太后尊号乐章八首
　　　　　　　　　　　　　　　　同前　　大庆殿发册宝降殿正安德厚重闱冲粹穆何以名之惟慈惟福宝镂精镠册镌华玉物盛礼崇丕昭群目　　中书令侍中奉寿圣皇太后册宝诣东阶下礼　　安于皇帝室休运贻孙重熙迭庆祗进号荣爰授兹册必躬必亲天子圣孝万邦仪刑　　册宝出门正安
煌煌册宝天子受之言徐其行肃展乃仪其仪维何剑佩黄麾鸾驾清跸耸瞻九逵　　册宝入慈福宫殿门正安
熙辰礼备济济雍雍言奉斯册重亲之宫宫帷既敞协气感通皇仪亲展寿祉无穷　　太傅中书令侍中奉寿圣皇太后册宝升殿圣　　安既肃琨庭载升金戺乃导乃陪威仪济济天步继临孝诚备矣声容孔昭中外悦喜　　册宝诣宫中正安
雕舆彩仗祗诣慈宫宝册前奉龙挟云从言备兹礼于宫之中惟天子孝于昭祲容　　寿圣皇太后出合升御坐坤安
降
同

懿典大册陈仪邃深怡怡愉愉宝坐是临重彩俨侍□展肃心三宫协庆永播徽音　　内侍官举寿圣皇太后册宝诣读册宝位用圣　　安宝册既奉祗诵乃言仁深庆衍益显益尊和声协气充溢乾坤并受伊嘏圣子神孙　　庆元上皇太后尊号乐章七首　　同前　　寿慈宫册宝入门新庭靖安祖后燕怡有开圣谋累崇天基典章文明声容葳蕤御于邦家曰寿曰慈　　册宝升殿
三礼崇容八銮警卫有来辰仪阐徽妫汭璇宫肃雍藻景澄霁文子文孙本支百世　　册宝诣宫门
尧门迭瑞姒幄齐辉重坤靖夷丽册华徽天子仁圣礼文弗违福寿康宁同燕层闱　　皇太后出合升坐
文母曼寿载锡之光总集瑞命宜君宜王惠以仁显慈以德彰保佑子孙受福无疆　　册宝诣读册宝位
华鸾编玉文螭液金颂德摛英扬徽嗣音紫幄天开翠华日临岁岁年年如周太任　　皇太后降坐归合
宋有明德天保佑之以寿继寿以慈广慈声文昭宣福祉茂绥神孙之休燕及华夷　　寿康册宝入门正安
大安耽耽兴庆崇崇维皇之尊与天比隆非心闲燕文命延鸿欲报之恩礼缛仪丰　　太后合春帖子词二首　　　　　韩维金花镂胜随春燕彩仗萦丝逐土牛迎得韶华入中禁和风次第遍神州彩仗朝来散玉京绮□新网结初晴静呼宫女教调曲闲引皇孙看学行　　皇太后合春帖子　　　　　　　苏轼宝册琼瑶重新庭松桂香雪消春未动碧瓦丽朝阳　　又瑞日明天仗仙筹拥寿山倚栏春昼永金母在人间　　又朝罢金铺掩人闲宝瑟尘欲知慈俭德书史乐青春　　又仙家日月本长闲送腊迎春亦偶然翠管银罂传故事金花彩胜作新年　　又
彤史年来不绝书三朝德化妇承姑宫中侍女减珠翠雪里贫民得□襦　　又
边庭无事羽书稀闲遣词臣进小诗共助至尊歌喜事今年春日得春衣　　皇太妃合春帖子　　　　　　　前人苇桃犹在户椒柏已称觞岁美风光应朝回日渐长　　又甲观开千柱飞楼擢九层雪残鸟鹊喜翔舞下觚棱　　又孝心日奉东朝养俭德应师太姒风太史新年占瑞气四星明润紫宫中　　又
九门挂月未催班清禁风和玉漏寒崇庆早朝银烛下佩环声在五云间　　又
东风弱柳万丝垂的皪残梅尚一枝馆乍欣蚕浴后禖坛犹记燕来时　　皇太后合端午帖子　　　　　　前人露簟琴书冷雕盘饵新深宫犹畏日应念暑耘人　　又万寿菖蒲酒千金琥珀杯年年行乐处新月挂池台　　又翠筒初窒栋芗黍复缠菇水殿开冰鉴琼浆冻玉壶　　又秘殿扶□夏木深雨余初有一蝉吟应将嬴女乘鸾扇更助南风长棘心　　又
上林珍木暗池台蜀产吴包万里来不独盘中见卢橘时于□里得杨梅　　又
闽楚遗风万古情湘沅旧俗到今明翠舆黄伞何时幸画鹢飞凫尽日横　　皇太妃合端午帖子　　　　　　前人午景帘拢静熏风草木酣谁知恭俭德彩缕出亲蚕　　又雨细方梅夏风高已麦秋应怜百花尽绿叶暗红榴　　又辟兵已佩灵符小续命仍萦彩缕长不为祈禳得天助要随风俗乐时康　　又
玉盆沉李滟清泉金鸭嘘空袅细烟自有梧楸障畏日仍欣麦黍报丰年　　又
良辰乐事古难同绣朱丝奉两宫仁孝自应禳百沴艾人桃印本无功　　侍上奉圣母观九龙池　　　　明夏言驻跸灵湫上依岩帐殿开雨从龙洞作云拥凤舆来玉窦春鸣溜金潭昼殷雷翠华清樾下天语重徘徊　　十一月二十九日圣母万寿圣节赐金币镂金　　篆字黄朱灵符等物岁以为常　于慎行长乐凝和婺彩光侍臣沾贶圣恩长璆琳内苑开银瓮云锦天机隐御香鸟迹呈书仙算永龙文纪瑞宝符黄朝来碧落箫韶度内殿亲称万寿觞　　甲申春月扈从车驾奉两宫圣母阅定寿宫赐　　彩花文绮等物　　　　　　　　前人銮舆三驾碧山隈墨食欣传福兆开地拥真图连朔塞天留紫盖作轩台两宫共倚璇丘望万乘亲扶玉辇陪遥见黄门传散彩红云朵朵下山来　　丙戌冬至南郊扈驾圣母轸念天寒特赐姜苏　　杏仁一盒　　　　　　　　　　前人黄门飞鞚到天坛传道东朝赐讲官祇为甘泉劳扈从特从温室下盘兰调兰欲动先春色斫桂浑消午夜寒慈念殷勤知有望惭无一字罄衷丹　　重修干清宫成迎慈圣再御　　　徐渭阊阖重新紫极熙姬姜再御宝軿移慈颜既近趋承易圣体犹冲保护宜鸟唤歌筵前日曲花繁辇路旧时枝一人奉养兼天下大孝鸿名万古垂　　承闻诏迎圣母太妃还宫　　　　边贡兆启封邦日图开继统春汉南王化远天下母仪新侍寝随宫眷留行聚国人嗣皇敦孝理瞻望黼衣频　　又济水朝京甸燕关镇海流九重迎圣母千里会诸侯日月开黄道河山列素秋礼文同扈跸元不为宸游　皇太后部纪事
春秋后语秦急攻赵求救于齐齐王曰必以长安君为质兵乃出长安君者太后之少子也太后爱之不肯遣大臣强谏太后怒谓左右曰敢复言长安君为质者老妇必肆其面汉书辕固传固齐人孝景时为博士窦太后好老子书召问固固曰此家人言耳太后怒曰安得司空城旦书乎乃使固入圈击彘上知固无罪乃假固利兵下固刺彘正中其心应手而倒太后默然亡以复罪张禹传邓太后以殇帝初育欲令重臣居禁内乃诏禹舍宫中给帷帐□褥大官朝夕进食五日一归府每朝见特赞与三公绝席永初元年更拜太尉四年新野君病皇太后车驾幸其第禹与司徒夏勤司空张敏俱上表言新野君不安车驾连日宿止臣等诚窃惶惧臣闻王者动设先置止则交戟清道而后行清室而后御离宫不宿所以重宿卫也陛下体烝烝之至孝亲省方药恩情发中久处单外百官露立议者所不安宜且还宫上为宗庙社稷下为万国子民比三上固争乃还宫后汉书周举传延熹四年举辟司徒李合府时宦竖孙程等既立顺帝诛灭诸阎议郎陈禅以为阎太后与帝无母子恩宜徙别馆绝朝见群臣议者咸以为宜举谓合曰昔郑武姜谋杀庄公誓之黄泉秦始皇怨母失行久而隔绝后感颍考叔茅焦之言循复子道书传美之今诸阎新诛太后幽在离宫若悲愁生疾一旦不虞主上将何以令于天下如从禅议后世归咎明公宜密表朝廷令奉太后率励群臣朝觐如旧以厌天心以答人望合即上疏陈之明年正月帝乃朝于东宫太后由此以安周章传初和帝崩邓太后以皇子胜有痼疾不可奉承宗庙贪殇帝孩抱养为己子故立之以胜为平原王及殇帝崩群臣以胜疾非痼意成归之太后以前既不立恐后为怨乃立和帝兄清河孝王子佑是为安帝章以众心不附遂密谋闭宫门诛车骑将军邓骘兄弟及郑众蔡伦尚书废太后于南宫封帝为远国王而立平原王事觉胜策免章自杀王莽传未央宫置酒内者令为傅太后张幄坐于太皇太后坐傍莽按行责内者令曰定陶太后藩妾何以得与至尊并彻去更设坐傅太后闻之大怒不肯会重怨恚莽独断汉追号为后者三章帝宋贵人曰敬隐后葬北陵安帝祖母也清河孝德皇后安帝母也章帝梁贵人曰恭怀后葬西陵和帝母也安帝张贵人曰恭敏后葬北陵顺帝母也三国志注魏书曰后以国用不足减损御食诸金银器物皆去之东阿王植太后少子最爱之后植犯法为有司所奏文帝令太后弟子奉车都尉兰持公卿议白太后太后曰不意此儿所作如是汝还语帝不可以我故坏国法及自见帝不以为言文帝梦磨钱欲使文灭而更愈明以问周宣宣答曰此陛下家事虽意欲尔而太后不听则太后用意不得如此书所言也太后每随军征行见高年白首辄住车呼问赐与绢帛对之涕泣曰恨父母不及我时也太后每见外亲不假以颜色常言居处当务节俭不当望赏赐念自佚也外舍常怪吾遇之太薄吾自有常度故也吾事武帝四五十年行俭日久不能自变为奢有犯科禁者吾且能加罪一等耳莫望钱米恩贷也帝为太后弟秉起第第成太后幸第请诸家外亲设下厨无异膳太后左右菜食粟饭无鱼肉其俭如此晋书五行志惠帝元康三年闰二月殿前六钟皆出涕五刻止前年贾后杀杨太后于金墉城而贾后为恶不止故钟出涕犹伤之也明帝太和三年有开周世冢得殉葬女子数日而有气数月而能言郭太后爱养之成帝咸和元年五月大水是时嗣主幼冲母后称制庾亮以元舅决事禁中阴胜阳故也永和元年六月癸亥地震是时嗣主幼冲母后称制政在臣下所以连年地震永和十一年四月壬申朔霜十二月戊午雷己未雪是时帝幼母后称制政在大臣阴盛故也太平御览后魏冯太后与高祖幸灵泉池燕群臣及蕃国使臣诸方渠帅各令为其方舞高祖率群臣上寿太后欣然自歌高祖亦和歌遂命群臣各言其志于是和歌者凡九十人魏书宣武灵皇后传太后性聪悟多才艺姑既为尼幼相依托略得佛经大义亲览万机手笔断决幸西林园法流堂命侍臣射不能者罚之又自射针孔中之大悦赐左右布帛有差又太后□造申讼车时御焉出自云龙大司马门从宫西北入自千秋门以纳冤讼又亲策孝秀州郡计吏于朝堂太后与肃宗幸华林园宴群臣于都亭曲水令王公已下各赋七言诗太后诗曰化光造物含气贞帝诗曰恭己无为赖慈英王公已下赐帛有差太后父薨百寮表请公除太后不许寻幸永宁寺亲建剎于九级之基僧尼士女赴者数万人又改葬文昭高后太后不欲令肃宗主事乃自为丧主出至终宁陵亲奠遣事还哭于太极殿至于讫事皆自主焉复幸嵩高山夫人九嫔公主已下从者数百人升于顶中废诸淫祀而胡天神不在其列复幸左藏王公嫔主以下从者百余人皆令任力负布绢即以赐之多者过二百匹少者百余匹惟长乐公主手持绢二十匹而出示不异众而无劳也世称其廉仪同陈留公李崇章武王融并以所负过多颠仆于地崇乃伤腰融至损脚时人为之语曰陈留章武伤腰折股贪人败类秽我明主寻幸阙口温泉登□头山自射象牙簪一发中之敕示文武宣政杂录唐武后升平述志碑后自撰睿宗书极壮伟在嵩山下小名录广陵王义直字车士为扬州刺史太后谓帝曰道邻汝布衣时兄弟宜用为扬州上曰寄奴为道邻岂有所惜但扬州根本所寄事务至多非道邻所了太后曰道邻年出五十不如汝十岁儿也上曰车士虽为刺史事无大小皆由寄奴道邻年长不亲其事则于听不足太后默然后赵录勒母王氏初勒被鬻于平原与母王氏相失晋大将军刘琨得之及勒贵后琨遣使送之于勒刘聪僭位拜勒为上党公进封王氏为上党国太夫人未几病死潜窆山谷莫详其所勒后备九命之礼虚葬于襄国追谥元昭皇太后石勒后刘氏侍中刘闰中妺复部人也勒纳之美色有德宠张裨反于襄城后拔剑斩之勒赖后而济后性敏慧多干略理国之务佐勒建功业有吕氏辅汉之风然严整婉容性不□忌尢过之也初封上党国夫人建平元年立为皇后勒死弘即位尊为皇太后虎专权擅政徙居崇训宫刘氏忧之与彭城王堪谋征兵讨虎谋泄虎废而杀之郑氏名樱桃晋冗从仆射郑世达家妓也在中猥妓中虎数叹其貌于太妃太妃给之甚见宠惑生太子邃及东海王宣彭城王遵虎为魏王称郑氏为魏王后及即天王位立为天王皇后太子邃既以谗暴伏诛郑氏遂废为东海太妃性甚谗□先是虎拔中山聘征北将军郭荣之妺为妻至相敬待无儿郑氏谗而杀之更纳清河崔氏女郑氏生男崔求养郑不许一月猝病死郑又谗崔谓妾多养外子虎时踞□坐于庭中大怒索弓箭崔闻欲杀之徒跣至前诉曰公勿枉杀妾乞听妾言虎不听但言促还座无预卿事崔便走去未至虎于后射之崔中腰而死其后虎死石氏大乱遵乃废世自立尊郑氏为皇太后寻为冉闵所杀前燕录皝后段氏鲜卑人本单于段国之女也初进为夫人晋咸康初皝即王位册拜为王后及□称尊追谥曰文明皇后配飨于太祖后垂僭立尊生母兰氏为文昭皇后欲迁段氏于别室而以兰氏配飨诏百官议之皆以为当然博士刘详董谧议以为尧母为帝喾妃位次第三不以贵陵姜嫄明圣王之道以至公为先文昭后宜立别庙垂怒逼之详谧曰上所欲为无问于臣臣按经奉礼不敢有二垂乃不复问诸儒卒迁段后而以兰氏配飨太祖□后可足浑氏尚书令豫章公翼之从姊也□元玺二年立为皇后暐嗣位尊为皇太后颇预朝政性尢猜忌垂为吴王威名素着太后甚忌之其妃段氏自以贵姓不尊事太后太后衔憾诬以巫蛊拷掠致死及垂枋头之捷威名益着太后愈不平之遂与太傅评密谋诛垂垂惧奔秦俄而太后卒追谥曰景昭皇后配飨于烈祖及垂即伪位以可足浑氏谋倾社稷不宜从祀乃尊昭仪段氏为景德皇后配飨烈祖而追废可足浑后前秦录健后强氏略阳人左光禄大夫强平之姊也健僭号天皇立为天皇后及健寝疾强后欲立少子晋王柳健以谶文有三羊五眼遂立生为太子生既嗣位尊为皇太后生荒耽淫虐刑杀不道其舅强平切谏忤旨生怒诬以妖言欲杀之广平王黄眉等侍燕禁中叩头请曰平太后之弟也陛下纵欲杀平独不念太后乎生弗听乃凿其顶而杀之太后遂以忧愤卒谥曰明德皇后太后苟氏略阳氐人坚所生母也以坚永兴元年尊为皇太后坚杀生以位让其兄清河王法法不受群臣复固请于坚太后泣谓群臣曰社稷事重小儿自知不能他日有悔失在诸公群臣固请坚既即位署法为丞相东海公太后以法长且贤素得众心疑忌特甚后游宣明台见法之第门车马辐辏惧终为变遂与李威谋赐法死阳平公融太后少子也甚爱之出镇冀州比发三至灞上其夕又窃如融所内外莫知是夜坚寝于前殿太史令魏延上言天市南门屏内后妃星失明左右阍寺不见后妃移动之象坚推问之惊曰天道与人何其不远遂重星官后有司奏人有盗其母之钱而逃者请投之四裔太后闻而怒曰三千之罪莫大于不孝当弃之市朝何投之方外方外岂有无父母之乡乎于是轘而杀之建元十一年以疾卒追谥曰明德皇后后燕录宝后段氏辽西鲜卑人前将军段玑之姑也初进为昭仪生子策字道符于诸子中最少宝甚宠爱之封濮阳公年十二美姿貌而蠢弱不慧时宝冢嗣未定欲立太子而垂意属于清河公会宝意不在会犹豫未决庶长子长乐公盛潜知之称策堪为储贰宝遂立策为太子立段氏为皇后后盛嗣位尊段氏为皇太后长乐二年冬十一月丁未卒谥曰惠德皇后追谥策曰献哀太子献庄太妃丁氏盛伯献庄太子全之妃七兵尚书丁信之姑也盛即尊位尊为献庄皇后寻进为皇太后及盛死群臣共白丁氏以国家多难宜立长君而熙素得幸于丁氏遂命立熙后熙宠幸苻贵人丁氏怨恚诅□与丁信密谋废熙迎立章武公渊熙闻之大怒逼丁氏令自杀葬以后礼谥曰献幽皇后后秦录太后□氏略阳氐□元之从姑也姚苌白雀三年立为皇后苌死兴嗣伪位尊为皇太后皇初四年□氏寝疾未几而薨兴哀毁过礼不亲庶政群臣请依汉魏故事既葬即吉尚书郎李嵩上琉曰三王异制五帝殊礼孝治天下先王之高事也宜遵圣性以光孝道既葬之后应素服临朝率先天下仁孝之举也左仆射尹纬驳曰帝王丧制汉魏为准嵩矫常越礼愆于轨度请付有司以专擅论既葬即吉乞依前议兴曰嵩忠臣孝子有何罪乎尹仆射弃先王之令典而欲遵汉魏之权制岂所望于朝贤哉其一如嵩议前凉录严氏张重华之嫡母也少有志操率下严厉慷慨有丈夫之节重华嗣立尊为太王太后居于永训宫及天锡僭位仍尊为太王太后天锡淫昏骄恣不恤民务又不朝于永训宫从事张虑舆榇切谏且求大觐天锡不纳太后寻以忧卒马氏张重华所生母也美姿容初为骏昭仪重华嗣位后尊为王太后居于永寿宫会重华卒遗命册拜世子灵耀为嗣其庶兄长宁侯祚先与马氏蒸淫乃密说马氏以灵耀幼冲须立长君马氏从之祚遂僭立淫虐不道族人河州刺史瓘起兵诛讨领军赵长等惧罪乃入阁呼马氏出谦光殿立元靓为主而杀之遂尊为太王太后晋兴元年卒蜀录李特妻罗氏略阳人仆射罗演之妺也生荡与雄时荡等屯北营罗尚遣牙门左汜黄誾来攻营中氐符成隗伯叛应之罗氏擐甲拒战伯手刃伤其面罗氏奋击不辍气烈益壮荡还得免雄称成都王尊为王太后及即帝位尊为皇太后以雄玉衡元年卒雄信巫觋之言多有忌讳至欲不葬司空赵肃切谏雄乃从之又欲申三年之礼群臣多谏弗纳太傅骧谓司空上官惇曰今方难未靖吾欲固请不听主上终谅暗君以为何如惇曰三年之丧自天子达于庶人故孔子曰何必高宗古之人皆然但汉魏以来天下多难宗庙至重不可久旷故释衰绖至哀而已骧曰任回方至此人决于行事且上常难违其言待其至当与俱请及至同回入见骧免冠流涕固请公除雄号泣不许回跪而进曰今王业初建凡百草创一日无主天下惶惶昔武王素甲观兵晋襄墨绖从戎岂所愿哉为天下屈己故也愿陛下割情从权永隆天保遂强扶雄起释服亲政雄涕泣从之李雄妻任氏天水人仆射任颜之姊也以建兴元年立为王后任氏无子有妾子十五人长子越次子霸第四子期皆为任氏所养诸子保约等期既僭立尊为皇太后拜兄越相国大将军弟保镇西大将军约等皆有拜授其后尽为寿所杀任氏亦以忧愤死寿妻阎氏略阳人阎彧之族女也一云天水人以汉兴元年立为皇后阎氏无子寿纳李凤女生势及广阎氏子之势后嗣位尊为皇太后署广为大将军封汉王后凉录吕光妻石氏略阳氐人也初光之征西域留石氏于仇池麟嘉元年光僭称凉王于姑臧石氏与子绍及弟德世来自仇池光乃迎于城东遂册立为王后纂后篡位尊为王太后北凉录沮渠蒙逊母车氏不知何许人以蒙逊元始元年立为王太后既而寝疾蒙逊升南景门散钱以赐百姓因下书曰孤庶凭祖庙之灵乾坤之佑济否剥之运会拯遗黎之荼蓼上望扫清氛秽下冀保宁家福而太后不豫涉岁弥增将刑戮有滥众有怨乎赋役繁重时不堪乎群望不洁神所谴乎内省诸身未知罪之攸在可大赦殊死已下俄而车氏卒蒙逊哀毁过礼杜阳杂编宣宗在藩邸忽一日不豫神光满身南面独语如对百寮郑太后惶恐虑左右有以此事告者遂奏文宗云上心疾十国春秋吴太妃史氏家世齐鲁或云雁门史建瑭族姑也唐僖宗时太祖杨行密纳之生烈祖渥高祖隆演已而封武昌郡君烈祖嗣王位尊为太夫人及纪祥之变严可求假太夫人教令诸将宜无负杨氏高祖遂得立未几徐温暴张颢□君罪诣西宫白其事太夫人恐惧泣曰吾儿幼冲祸乱如此愿保百口归庐州公之惠也温曰颢□逆不可不诛太夫人宜自安武义元年尊为太妃无何薨太后王氏睿帝溥其所出也武义二年六月睿帝即王位尊为太妃未几称帝尊为皇太后干元二年八月殂南唐元敬皇后宋氏小名福金父韫江夏人后幼流离乱兵中归升州刺史王戎烈祖李升娶戎女后为媵得幸生元宗景顺妃早死义祖命烈祖礼为继室封广平郡君进晋国君天祚二年烈祖为齐王封王妃俄受禅立为后升元末烈祖晏驾中书侍郎孙晟惧魏岑冯延已延鲁以东宫旧僚用事欲称遗诏奉后临朝听政后不许曰此武后故事吾岂为之元宗即位尊为皇太后每元宗来朝惟劳其良苦而已无一言及于治理曰妇人预外事非国之福也保大三年十月殂祔葬永陵谥元敬光穆皇后锺氏父泰章事吴为义祖裨将以计杀张颢有功义祖命以泰章次女配元宗景即后也义祖初见叹曰非此儿不敌此女始封县君累加国夫人升元中封齐王妃元宗即位立为皇后后主煜嗣立为太后以父名改称圣尊后后寝疾后主朝夕侍侧衣不解带药必亲尝乃进干德三年十月殂是日雨沙于金陵后主毁瘠骨立杖而后起哀动左右祔葬顺陵谥光穆五代史前蜀王建卒衍立建正室周氏号昭圣皇后后建数日而卒衍因尊其母徐氏为皇太后后妹淑妃为皇太妃太后太妃以教令卖官自刺史以下每一官阙必数人并争而入钱多者得之通都大邑起邸店以夺民利十国春秋前蜀顺圣皇太后徐氏唐眉州刺史徐耕女也耕二女皆国色长女即太后太后事高祖建为贤妃与妹淑妃皆以色进专房用事太子元膺死高祖以雅王宗辂类已信王宗杰才敏拟择一人立之而贤妃欲立其子郑王衍使宦官唐文扆讽宰相张格复赞成之后主遂得立及嗣皇帝位尊贤妃为顺圣皇太后淑妃为翊圣皇太妃太后太妃各出教令卖官自刺令以下每一官阙必数人并争而入钱多者得之又日挟后主游戏贵臣之家或周览近郡名胜如丈人观金华宫三学山诸地饮酒赋诗所费不赀常游青城山宫人衣服皆画云霞飘然望之若仙后主自作甘州曲以述其状卒用是败唐师入汉州后主驰驿召唐臣李严引太后见之且以为托已而归唐唐庄宗遣向延嗣族诛王氏于秦川驿太后临刑呼曰吾儿以一国迎降反以为戮信义俱弃吾知尔祸不旋踵矣翊圣皇太妃徐氏耕次女也高祖时进位淑妃宫中称为花蕊夫人亦曰小徐妃光天元年夏六月尊为皇太妃咸康元年随后主降唐明年李继曮部送入洛行至天回驿太妃与太后赋诗凄惋不可听闻已而秦川之祸与太后同毕命焉幸蜀记天回驿太后太妃各赋诗太后诗曰周游灵境散幽情千里江山蹔得行所恨风光看未足却驱金翠入龟城太妃诗曰翠驿江亭近玉京梦魂犹是在青城比来出看江山景却被江山看出行衍至青城住旬日设醮祈福太妃太后谒建铸像及丈人观元都观金华宫景山各有唱和诗刻于石次至彭州汤平化汉州三学山晚看圣灯亦各赋诗曰四至水中分岛屿数重花外见楼台十国春秋闽太后黄氏泉州人故威武节度推官滔之族女父讷裕官工部侍郎太祖王审知聘为侧室惠宗鏻其所出也唐明宗封鲁国夫人惠宗贡白金五十铤以谢龙启初尊为皇太后二年十一月癸丑惠宗谒黄氏家庙田铺缇锦木被彩缯因名里曰锦里驿曰锦田居曰锦第溪曰锦溪墓院曰锦溪院是役也惠宗命镌书于灵秀山曰凡登山有道徐行则不困措足平稳之地则不跌又太后族子克家言地滨海遇秋日辄如城郭之冬惠宗因命沿海屋瓦悉得粘土其加厚太后家如此薛文杰之死太后与有力焉通文元年尊为太皇太后后蜀太后李氏太原人故唐庄宗嫔御也庄宗以赐高祖孟知祥一日梦大星坠于怀告于琼华长公主长公主即高祖皇后也谓太后曰婢有福相当生贵子遂常令知府舍未几生后主昶为人明辨知大体初封夫人明德元年进封贵妃后主践阼尊为皇太后太后累从征伐备历艰难由是性尚慈俭居恒戒后主以固福寿为务后主初年颇遵行之广政末典兵者多非其人太后谓后主曰吾昔见庄宗跨河与梁战及先帝在并州捍契丹人蜀定两川诸将非有大功无得主兵故士卒畏服今王昭远出自□养伊审征韩保贞赵崇韬皆膏粱乳臭子素不习兵徒以旧恩置于人上平时谁敢言者仓卒遇疆□有事安能御大敌乎以吾观之惟高彦俦太原旧人秉心忠实多所经练终不负汝自余无足任者后主不能从及归宋太祖盛加优礼赐御衣一袭金器三百两银器一千两绢一千段绵被毡褥等物称是诏书呼为国母以禁轝肩至宫庭命宫嫔扶掖亲酌酒劳之曰母善自爱无戚戚思蜀他日当送母归太后曰妾家本太原倘得还故乡不胜大愿是时北汉尚在太祖大喜曰俟平刘钧当如母愿后主之殁也太后不哭以酒酹地祝曰汝不能死社稷苟生以取羞吾所以忍死者以汝在也吾今何用生为因不食而死宋太祖闻而伤之赙赠加等令鸿胪卿范禹偁护丧事同后主葬于洛阳太后在成都时常梦宫中卫圣龙神乞出居宫外太后命引像置圆觉寺人皆谓非吉兆至国亡乃验辽史耶律屋质传会同间屋质为惕隐太宗崩诸大臣立世宗太后闻之怒甚遣皇子李胡以兵逆击军次潢河横渡隔岸相拒时屋质从太后世宗以屋质善筹欲行间乃设事奉书以试太后太后得书以示屋质屋质读竟言曰太后佐太祖定天下故臣愿竭死力若太后见疑臣虽欲尽忠得乎为今之计莫若以言和解必有成否即宜速战以决胜负然人心一摇国祸不浅惟太后裁察太后曰我若疑卿安肯以书示汝屋质对曰李胡永康王皆太祖子孙神器非移他族何不可之有太后宜思长策与永康王和议太后曰谁可遣者对曰太后不疑臣臣请往万一永康王见听庙社之福太后乃遣屋质授书于帝帝遣宣徽使耶律海思复书辞多不逊屋质谏曰书意如此国家之忧未艾也能释怨以安社稷则臣以为莫若和好帝曰彼众乌合安能敌我屋质曰即不敌奈骨肉何况未知孰胜借曰幸胜诸臣之族执于李胡者无□类矣以此计之惟和为善左右闻者失色帝良久问曰若何而和屋质对曰与太后相见各纾忿恚和之不难不然决战非晚帝然之遂遣海思诣太后约和往返数日议乃定始相见怨言交让殊无和意太后谓屋质曰汝当为我画之屋质进曰太后与大王若能释怨臣乃敢进说太后曰汝第言之屋质借谒者筹执之谓太后曰昔人皇王在何故立嗣圣太后曰立嗣圣者太祖遗旨又曰大王何故擅立不禀尊亲帝曰人皇王当立而不立所以去之屋质正色曰人皇王舍父母之国而奔唐子道当如是耶大王见太后不少逊谢惟怨是寻太后牵于偏爱托先帝遗命妄授神器如此何敢望和当速交战掷筹而退太后泣曰向太祖遭诸弟乱天下荼毒疮痍未复庸可再乎乃索筹一帝曰父不为而子为又谁咎也亦取筹而执左右感激大恸太后复谓屋质曰议既定神器竟谁归屋质曰太后若授永康王顺天合人复何疑李胡厉声曰我在兀欲安得立屋质曰礼有世嫡不传诸弟昔嗣圣之立尚以为非况公暴戾残忍人多怨讟万口一辞愿立永康王不可夺也太后顾李胡曰汝亦闻此言乎汝实自为之乃许立永康帝谓屋质曰汝与朕属尤近何反助太后屋质对曰臣以社稷至重不可轻付故如是耳上喜其忠涑水记闻太祖之自陈桥还也太夫人杜氏夫人王氏方设斋于定力院闻变王夫人惧杜太夫人曰吾儿平生奇异人皆言当极贵何忧也言笑自若太祖即位是月契丹与汉兵皆退笔录干兴初先帝遗制皇太后权及军国重事其听断仪式久而未定宰相丁谓欲每议大政则皇太后坐后殿朝执政朔望则皇帝坐前殿朝群臣其余庶务独令入内押班雷允恭禁中附奏传命于中书机密院平决之众皆以为不可时上下隔绝中外惴恐俄而擅移山陵皇堂事觉丁遂罢去始采用东汉故事上在左母后在右同殿垂帘坐中书密院而下以次奏事如仪自是群情乃安迄明道末自是不改其制老学庵笔记慈圣曹太后工飞白盖习观昭陵落笔也先人旧藏一美字径二尺许笔势飞动用慈寿宫宝今不知何在矣渑水燕谈录真宗晏驾二府受遗制辅立仁宗及皇太后权听断军国事宰相丁谓欲去权字王沂公时参大政独报之曰皇帝冲年太后临朝斯非国家常典称权犹足示后况言犹在耳何可改也谓深感其言权字遂不敢去宋史范仲淹传仲淹为秘阁校理天圣七年章献太后将以冬至受朝天子率百官上寿仲淹极言之且曰奉亲于内自有家人礼顾与百官同列南面而朝之不可为后世法且上疏请太后还政不报太后崩召为右司谏言事者多暴太后时事仲淹曰太后受遗先帝调护陛下者十余年宜掩其小故以全后德帝为诏中外毋辄论太后时事宗道传宗道拜右谏议大夫参知政事章献太后临朝问宗道曰唐武后何如主对曰唐之罪人也几危社稷后默然时有请立刘氏七庙者太后问辅臣众不敢对宗道不可曰若立刘氏七庙如嗣君何帝太后将同幸慈孝寺欲以大安辇先帝行宗道日夫死从子妇人之道也太后遽命辇后乘舆薛奎传奎迁尚书礼部侍郎太后谒太庙欲被服天子衮冕奎曰必御此若何为拜力陈其不可终不见听及太后崩帝见左右泣曰太后疾不能言犹数引其衣若有所属何也奎曰其在衮冕也服之岂可见先帝于地下帝悟卒以后服敛李迪传初上将立章献后迪屡上疏谏以章献起于寒微不可母天下章献深衔之仁宗即位太后预政以迪朋党傅会贬衡州团练副使寻起秘书监复兵部侍郎知河南府来朝京师时太后垂帘语迪曰卿向不欲吾预国事殆过矣今日吾保养天子至此卿以为何如对曰臣受先帝厚恩今日见天子明圣臣不知皇太后盛德乃至于此太后亦喜王曾传真宗不豫皇后居中预政太子虽听事资善堂然事皆决于后中外以为忧钱惟演后戚也曾密语惟演曰太子幼非宫中不能立加恩太子则太子安太子安所以安刘氏也惟演以为然因以白后帝崩曾奉命入殿庐草遗诏以明肃皇后辅立皇太子权听断军国大事丁谓入去权字曾曰皇帝冲年太后临朝斯已国家否运称权犹足示后且增减制书有法表则之地先欲乱之邪遂不敢去仁宗立迁礼部尚书群臣议太后临朝仪曾请如东汉故事太后坐帝右垂帘奏事丁谓独欲帝朔望见群臣大事则太后召对辅臣决之非大事令入内押排雷允恭传奏禁中画可以下曾曰两宫异处而柄归宦官祸端兆矣谓不听既而允恭坐诛谓亦得罪自是两宫垂帘辅臣奏事如曾议曹利用坐事太后大怒曾为之解太后曰卿尝言利用强横今何解也曾曰利用素恃恩臣故尝以理折之今加以大恶则非臣所知也太后意少释卒从轻议始太后受册将御大安殿曾执以为不可及长宁节上寿止供张便殿太后左右姻家稍通请谒曾多所裁抑太后滋不悦晏殊传仁宗即位章献明肃太后奉遗诏权听政宰相丁谓枢密使曹利用各欲独见奏事无敢决其议者殊建言群臣奏事太后者垂帘听之皆毋得见议遂定太后谒太庙有请服衮冕者太后以问殊以周官后服对吕夷简传真宗祔庙太后欲具平生服玩如宫中以银罩覆神主夷简言此未足以报先帝今天下之政在两宫惟太后远奸邪奖忠直辅成圣德所以报先帝者宜莫若此也东轩笔录李太后始入掖廷纔十余岁惟有一弟甫七岁太后临别手结刻丝鞶囊与之拍其背泣曰汝虽沦落颠沛不可弃此囊异时我若遭遇必访汝以此为物色也言讫不胜呜咽而去后其弟佣于凿纸钱家然常以囊悬于胸臆间未尝斯须去身也一日苦下痢势将不救为纸家弃于道左有入内院子者见而怜之收养于家怪其衣服百结而胸悬鞶囊因问之具以告院子者惄然惊异盖尝受旨于太后令物色访其弟也复问其姓氏小字世系甚悉遂解其囊明日院子持入示太后及具道本末是时太后封宸妃时真宗已生仁宗皇帝矣闻之悲喜遽以其事白真宗遂官之为右班殿直即所谓李用和也及仁宗立太后上仙谥曰章懿召用和擢以显官后至殿前都指挥使领节钺赠陇西郡王世所谓李国舅者是也曲洧旧闻慈圣后识虑过人远甚仁宗一夕饮酒温成合中极欢而酒告竭夜漏向晨矣求酒不已慈圣云此间亦无有左右曰酒尚有而云无何也答曰上饮欢必过度万一以过度而致疾归咎于我我何以自明翌日果服药言者乃叹服闻见后录文思院奉上之私无物不具宣仁后同听政九年不取一物石林燕语明肃太后上徽号初欲御天安殿即今大庆也王沂公争之乃改御文德殿元佑初宣仁太后受册有司援文德故事为请宣仁不许令学士院降诏苏子瞻当制颇斥天圣之制犹以御文德为非是既进本宣仁批出曰如此是彰先姑之失可别作一意但言吾德薄不敢比方前人闻者无不畏服是岁册礼止御崇政殿漫笑录熙宁中上元宣仁太后御楼观灯召外族悉集楼前神宗皇帝数遣黄门禀曰外家有合推恩乞疏示姓名即降处分宣仁答曰此自有处不烦圣明日上问何以处之宣仁答曰大者各与绢二匹小者分与乳糖狮子二个内外皆叹仰后德为不可及也曲洧旧闻裕陵弥留之际宣仁呼小黄门出红罗密谕之曰汝见郡王身材长短大小乎持以归家制袍一领见我亲分付勿令人知也后数日哲宗于梓宫前即位左右进袍皆长大不可御近侍以不素备皆仓皇失色宣仁遣宫嫔取以授之或曰小黄门即邵成章也岐邸之谤大喧成章不平之尝明此事于巨珰巨珰呵之曰无妄言灭尔族也宣仁同听政日以内外臣僚所上章疏令御药院缮写各为一大册用黄绫装背标题姓名置在哲宗御座左右欲其时时省览或曰此事出于帘帏独断外廷初不知也予见故族大家子弟往往皆能言之续湘山野录明肃太后欲谒太庙诏礼官草仪时学臣皆以周官后服进议佞者密请曰陛下垂帘听大政号两宫尊称山呼及舆御皆王者制度入太室岂当以后服见祖宗邪遂下诏服衮冕谏疏交上复宰臣执议俱不之听不得已将诞告赖薛简肃公以关右人语气明直不文其谈帘外口奏曰陛下大谒之日还作汉儿拜邪女儿拜邪明肃无答是夕报罢范文正公仲淹为右司谏章献刘太后听政忽遣一巨珰谕之曰今后凡有大号令不须执拗三五年为一宰相不难致公觉其言甘必有所谓寻果将诞告冬至日大会前殿仁宗率群臣为寿有司将具公疏曰臣闻王者尊称仪法配天故所以齿辂马践□刍尚皆有谏况屈万乘之重冕旒行北面之礼乎此乃开后世弱人主以强母后之渐也陛下果欲为大宫履长之贺于闱掖以家人承颜之礼行之可也抑又慈庆之容御轩陛使百官瞻奉于礼不顺事遂已又独衔乞皇太后还政疏曰陛下拥扶圣躬听断大政日月持久今上皇帝春秋已盛睿哲明发握干纲而归坤纽非黄裳之吉象也岂若保庆寿于长乐卷收大权还之真主以享天下之养谈圃曹后称制日韩琦欲还政天子而御宝在太后合皇帝行幸即随驾琦因请具素仗祈雨比乘舆还御宝更不入太后合即于帘前具述皇帝圣德都人瞻仰无不欢慰且言天下事久烦圣虑太后怒曰教做也由相公不教做也由相公琦独立帘外不去及得一言有允意即再拜驾起遂促仪鸾司折帘上自此亲政甲申杂记元佑中册孟后议备六礼议成皇太后于文德殿垂帘发册子由招余托密语吕微仲余曰公为中执法私通意宰相可乎子由曰此国事若露章陈之恐坏事耳余遂造相府方语苏中丞有少意俾白相公微仲色甚厉曰某忝位宰相岂可与中丞通私意余曰国事也若露章恐坏国事后意恐不能甘也乃曰何事苏以文德天子正衙殿母后坐而发册此事不可启微仲曰奈何余曰崇政可乎微仲曰容密启既而因奏事微仲留白文德殿正衙殿也居常太皇太后惟事谦抑若只御崇政殿益所以示盛德也宣仁曰亦何必就崇政只就本殿发册可也明日诏下止遣内谒者传命大臣于内东门承旨持节成礼二公防微杜渐之意宣仁谦冲之德时无知者避暑漫抄宣政宫中用龙涎沉脑屑和蜡为烛两行列数百枝艳明而香溢钧天所无也南渡后久绝此惟太后回銮沙漠复值称寿上极天下之养用宣政故事然仅列数十炬太后阳若不闻上奉□问此烛颇惬圣意否后曰尔爹爹每夜常设数百枝诸阁亦然上因后起更衣微谓宪圣曰如何比得爹爹之富贵贵耳录徽宗北狩有谍者持一黄中单来御书云赵岐注孟子付黄潜善诸人审思之孟即瑶华太后赵即康王高宗由是中兴载泣血录清波杂志碧云騢者□马也庄宪太后临朝初赐荆王王恶其旋毛太后知之曰旋毛能害人也吾不信留以备上闲为御马第一以其吻肉色碧如霞片故云老学庵笔记曾子宣丞相尝排蔡京于钦圣太后帘前太后不以为然曾公论不已太后曰且耐辛苦盖禁中语欲遣之使退则曰耐辛苦也京已出太原复留宋史五行志绍兴元年四月庚辰阆州有狂僧衰绖哭于郡谯门曰今日佛下世且言且哭实隆佑太后上仙日云阆距行都万里逾月而遗诏至西湖志余绍兴间和议成显仁后韦氏自北漠将还钦宗挽其轮泣曰□与吾同归得为太乙宫主足矣他无望于九哥也后不能却为之誓曰吾此归苟不迎若者有瞽吾目乃升车归见高宗殊无迎复意后为之怃然两目俱盲有道士应募入疗金针一拨左翳脱然后大喜请疗其右报当不赀道士笑曰后以一目视之矣以一目存誓可也后惕然起拜曰吾师圣人也知吾之隐设几而留谢之皆不答谩曰太后不相忘略修灵泉县朱仙观足矣倏忽不见遂命成都帅王刚中修朱仙观图其形俨然当日道士也有医官王继先者以显仁太后初御慈宁宫春秋高每违豫服其药随愈赖是优游东朝享康宁之福几二十稔克副高宗事亲之孝继先之功也故恩礼特异官至正任承宣已而继先恃宠席势威福自己所为有不可于众而举朝附阿之不暇至有称门生者后太后上仙继先自是眷遇日衰宪圣吴太后初不以色幸自南渡以来至为天下母率鱼贯以进常以疾辞思陵念其久限勤劳每欲正六宫之位属以太后远在沙漠不敢举行上尝语之曰极知汝相同劳苦反与后进者齿朕甚有愧候姐姐归尔其迁矣宪圣再拜谢曰大姐姐远处北方臣妾阙于定省每遇天日晴美赏花宴集纔一思之泪从肠下臣妾诚梦不到此上亦泣下数行愈以后为贤暨太后回銮以向尝与宪圣均为徽宗左右徽宗以宪圣赐上恐宪圣记微时事故无援立之意上侍太后拜而有请曰德妃吴氏服劳滋久外廷之议谓其宜主中馈令取姐姐教旨太后阳语上曰这事由在尔上遂批付外廷曰朕奉太后之命德妃吴氏可立为后遂开拥佑三朝之功云寿仁后惑日者之言有厄于椒殿别筑精室居之道妆事佛病革而终袆翟不得周身长御欲迁之椒殿会有怨后者持钥不启曰承谁命舁此相与舁归仪及半途讹传曰风皇至矣皆委之而走时光宗见祟恍惚内中以风皇目之久之知讹传方有再至者乃为烈日所暴体色黝然变矣置之大寝宫人无计致鲍鱼于地又以莲香数十饼乱其臭洎事闻于外梓人进椑将有小白之泚葬赤山邢氏之侧不久雷震毁败人共快云三朝野史四月初八日谢太后寿崇节初九日度宗干会节贾似道命司封郎中黄蜕作致语中有一联云圣母神子万寿无疆亦万寿无疆昨日今朝一佛出世又一佛出世满朝缙绅皆喜之金史宣宗皇后王氏传哀宗释服将禘飨太庙先期有司奏冕服成上请仁圣慈圣两宫太后御内殿因试衣之以见两宫大悦上更便服奉觞为两宫寿仁圣太后谕上曰祖宗初取天下甚不易何时使四方承平百姓安乐天子服此法服于中都祖庙行禘飨乎上曰阿婆有此意臣亦何曾忘慈圣太后亦曰恒有此心则见此当有期矣遂酌酒为上寿各欢然而罢明惠王皇后传一日宫中就食尚器有玉楪三一奉太后二奉帝及宫中荆王母真妃庞氏以玛瑙器进食后见之怒召主者责曰谁令汝妄生分别荆王母岂卑我儿妇耶非饮食细故已令有司杖杀汝矣是后宫中奉真妃有加或告荆王谋不轨者下狱议已决帝言于后后曰汝止一兄奈何以谗言欲害之章宗杀伯与叔享年不永皇嗣又绝何为欲效之耶趣赦出使来见我移时不至吾不见汝矣帝起后立待王至涕泣慰抚之哀宗甚宠一宫人欲立为后后恶其微贱固命出之上不得已命放之出宫语使者曰尔出东华门不计何人首遇者即赐之于是遇一贩缯者遂赐为妻海陵嫡母徒单氏传尝诫诸侄曰皇帝以我故乃推恩外家当尽忠图报勿谓小善为无益而弗为小恶为无伤而弗去毋藉吾之贵辄肆非违以干国家常宪一日妹并国夫人嫂泾国夫人等侍侧因谕之曰尔家累素重且非丰厚宜节约财用勿以吾为可恃吾受天下之养岂有所私积哉况财用者天下之财用也吾终不能多取以富尔之私室家人有以玉盂进者却之且曰贵异物而殚财用非我所欲也况我之赐予有度今尔以此为献何以自给徒费汝财我实无用后勿复尔海陵母大氏传三年正月十六日海陵生日宴宗室百官于武德殿大氏欢甚饮尽醉明日海陵使中使奏曰太后春秋高常日饮酒不过数杯昨见饮酒沉醉儿为天子固可乐若圣体不和则子心不安其乐安在至乐在心不在酒也及迁中都永寿宫独留上京大氏常以为言元史文宗本纪至顺二年二月甲寅燕铁木儿言赛因怯列木丁英宗时尝献宝货于昭献元圣太后议给价钞十二万锭故相拜住奏酬七万锭未给泰定间以盐引万六百六十道折钞给之今有司以诏书夺之还官臣等议以为宝货太后既已用之以盐引还之为宜从之徽仁裕圣皇后传后院官有受献浙西田七百顷籍于位下太后曰我寡居妇人衣食自有余况江南率土皆国家所有我曷敢私之即命中书省尽易院官之受献者后之弟欲因后求官后语之曰若欲求官邪汝自为之勿以累我也其后弟果被黜人皆服后之先见经济汇编元成宗为太后建寺五台山司程陆信等董其役驱迫民夫数千冒险入山谷伐木运石死者万余人河东廉访使王忱乘太后幸五台山因言建寺本以福民今福未及而害已甚恐非朝廷意也太后闻之为减其役仍赐恤死者之家大政纪大学士杨士奇独对上以太后记忆仁宗品题大臣语谕之曰前日陵上汝等谒太后退太后为朕言皇考往年在宫中谈汝等姓名及行事甚熟太后悉能记忆其间才学孰优孰劣孰肯任事不任事皆有讥评言辅虽武臣而达大义蹇重厚小心但多思而少断汝等持正言不避忤意议事之际先帝素不乐汝然终从汝以不败事尝有一二事之失先帝甚悔不从汝言太后又谓朕曰凡正直之言尔不可以为忤而不从谨之谨之士奇对曰太后之盛德仁宗皇帝之盛德也愿陛下常奉圣训孙太后太夫人董氏寿方九十兄弟五人长荫会昌侯次皆高品子孙数十人皆爵禄之左右又有为其次兄求升者一日上谓贤曰外戚孙氏一门亦足矣复希恩泽以为慰太后之心不知太后正不以此为慰比者授其子弟官时请于太后数次方允且不乐者累日曰有何功于国家滥授禄秩如此物盛必衰一旦有干国宪吾则不能救今若闻此必见怒矣贤曰此足以见太后盛德因问祖宗以来外戚不与政向为侯者与政不审太后知乎上曰太后正不乐此初为内廷近侍惑以关防之说至今犹悔贤曰此尢足以见太后之高但侯为人淳谨后不可为例耳上曰然上召大学士李贤曰朕负荷天地之重五更二点起至晚而休若母后处每日一朝有命则两日一朝隆冬盛暑则五日一朝今左右乃曰何乃自劳如此贤曰自古贤君修德勤政莫不皆然今陛下敬天敬祖宗孝母后亲揽政务则修德勤政之事备矣臣愿陛下持此不衰坚如金石可以驯至夫尧舜之道而为尧舜之君矣名山藏开圣记嘉靖九年以兴献太后所著女训与高皇后传文皇后内训颁布天下令翰林官撮诗书关内教者撰为诗言诵咏之宫中而后四布中外以兴天下之内教春明梦余录万历三年日讲毕上命中使捧皇太后御书示辅臣言圣母在宫中惟观书史课宫人俱读书写字张居正曰此圣母爱不忘劳端身教也因劝上勉力问学上曰先生言是朕当勉之
　皇太后部杂录
  </div>
  <div class="pagination">
   <a href="宫闱典皇太后部_page7.html">
    上一页
   </a>
   <a href="宫闱典皇太后部.html">
    1
   </a>
   <a href="宫闱典皇太后部_page2.html">
    2
   </a>
   <a href="宫闱典皇太后部_page3.html">
    3
   </a>
   <a href="宫闱典皇太后部_page4.html">
    4
   </a>
   <a href="宫闱典皇太后部_page5.html">
    5
   </a>
   <a href="宫闱典皇太后部_page6.html">
    6
   </a>
   <a href="宫闱典皇太后部_page7.html">
    7
   </a>
   <span class="current-page">
    8
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
