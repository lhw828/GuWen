<!DOCTYPE html>
<html>
 <head>
  <meta charset="utf-8"/>
  <title>
   官常典忠烈部 - 第 5 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典忠烈部 - 第 5 页/共 50 页
  </h1>
  <div class="content">
   则托命
既已事人安
可改节吾束修自立涉赵历燕未尝易志君何忽忽相谓降乎羡复责之坚骂曰竖子儿女御乃公羡怒执置雨中数日不食愤憾而卒子活复为任城太守　　孟高　艾朗按通鉴纲目晋帝奕太和五年十一月秦王坚留李威辅太子自帅精锐十万赴邺燕主暐与慕容评等奔龙城卫士皆散惟将军孟高扶持极其勤瘁所在遇盗转斗而前与将军艾朗俱死于贼暐失马步走坚使将军郭庆追之及于高阳执以诣坚坚诘其不降之状对曰狐死首立欲归死于先人坟墓耳坚哀而释之令还宫帅文武出降暐称高朗之忠于坚坚命厚加敛葬拜其子为郎中　　索泮
弟
菱

按晋书苻登载记泮字德林敦煌人也世为冠族泮少时游侠及长变节好学有佐世才器张天锡辅政以泮为冠军记室参军天锡即位拜司兵历位禁中录事执法御掾州府肃然郡县改迹迁羽林左监有勤干之称出为中垒将军西郡武威太守典戎校尉政务宽和戎夏怀其惠天锡甚敬之苻坚见而叹曰凉州信多君子既而以泮河西德望拜别驾吕光既&amp;#姑臧泮固郡不降光攻而获之光曰孤既平西域将赴难京师梁熙无状绝孤归路此朝廷之罪人卿何意阻郡固迷自同元恶泮厉色责光曰将军受诏讨叛寇可受诏乱凉州邪寡君何罪而将军害之泮但苦力寡不能固守以报君父之雠岂如逆氐彭济望风反叛主灭臣死礼之常也乃就刑于市神色不变弟菱有隽才仕张天锡为执法中郎&amp;#从右监苻坚世至伏波将军典农都尉与泮俱被害　　徐嵩
按晋书苻登载记嵩字元高盛之子也少以清白着称苻坚时举贤良为郎中稍迁长安令贵戚子弟犯法者嵩一皆考竟请托路绝坚甚奇之谓其叔父成曰人为长吏故当应耳此年少落落有端贰之才迁守始平郡甚有威惠及垒陷姚方成执而数之嵩厉色谓方成曰汝姚苌罪应万死主上止黄眉之斩而宥之叨据内外位为列将无犬马识养之诚首为大逆汝曹羌辈岂可以人理期也何不速杀我早见先帝取姚苌于地下方成怒三斩嵩漆其首为便器登哭之哀恸赠车骑大将军仪同三司谥曰忠武　　王兖　固安侯鉴按前秦录兖本新平氐也仕坚为中山太守固守博陵为秦拒燕丕即位以兖为平州刺史先是慕容麟攻兖于博陵至是粮尽矢竭功曹张猗逾城而出聚众应麟兖临城数之曰卿秦之民也吾卿之君也卿起众应贼号称义兵何名实相违之甚也卿兄往合卿宗亲逐城主天地不容为世大戮身灭未几卿复续之卿见为吾吏亲寻干戈竞为戎首为尔君者不亦难乎今人何取卿一切之功宁能忘卿不忠不孝之事古人有言求忠臣必出于孝子之门卿母在城弃而不顾何忠义之可望恶不绝世卿之谓也不图中州礼义之邦而卿门风若此卿弃老母如脱屣吾复何论哉既而城陷兖及固安侯鉴并为麟所杀　　苟辅　冯杰　冯羽　高义　冯苗按前秦录辅南安人也为坚新平太守姚苌率众攻之辅度不能守议欲出降郡人辽西太守冯杰芍莲令冯羽尚书郎高义汶山太守冯苗谏曰天下丧乱忠臣乃见昔田单守一城而存齐今秦之所有犹连州累镇郡国百城奈何遽为叛臣乎辅喜曰此吾志也但恐久而无救郡人横被无辜诸君能尔吾岂顾生哉于是凭城固守后苌为土山地道辅亦于内为之或战地下或战山上苌众死者万有余人辅乃诈降苌将入觉之引退辅驰出追击斩获万计至是粮尽矢竭外援不至苌遣使谓辅曰吾方以义取天下岂仇忠臣乎卿但率见众男女还吾须此城置镇辅以为然率男女万五千口出城苌围而坑之男女无遗独冯杰子终得脱奔长安坚追赠辅等官爵皆谥曰节愍侯　　王永
按前秦录永丞相猛子也清修好学坚以为扶风太守其弟皮凶险无行建元十一年为散骑侍郎谋反事泄坚以猛故赦皮不杀徙置朔方之北而因以永为幽州刺史永长于抚字甚得人心坚自淮南之败垂苌继叛乱者四起而永意气弥励与平州刺史苻冲率二州之众以讨慕容垂垂遣其将平视迎击永遣昌黎太守宋敞逆战于范阳敞兵败绩平视进据蓟南永求救于振威刘库仁库仁遣其妻兄公孙希帅骑三千救之大破平视于蓟南永乘胜长驱进据唐城与慕容麟相持慕容垂复遣慕容佐与平视共攻蓟永力战屡败乃使宋敞烧和龙及蓟城宫室帅众三万奔壶关长乐公丕时在邺城将西赴长安永遣使招之丕率邺中男女六万余口西如潞川骠骑张蚝刺史王腾迎入晋阳永留刺史苻守壶关自率众一万赴丕丕始知长安不守及坚凶问乃发丧即皇帝位大赦改元以永为使持节侍中都督中外诸军事车骑大将军尚书令进封清河公寻加司徒录尚书事左丞相宣檄四方共讨姚苌于是天水羌延冯翊寇明河东王昭新平张晏京兆杜敏扶风马郎建忠高平牧官都尉王敏等咸承檄起义各有众数万遣使应丕皆就拜将军郡守封列侯冠军丕留王腾守晋阳杨辅戍壶关率众数万进据平阳慕容永遣使假道东还丕不许乃使永与苻纂攻之以俱石子为前锋都督与慕容永战于襄陵石子大败永死之　　赵思
按后燕录思宦者仕宝为中黄门令宝之自龙城奔黎阳也宝叔冀州牧范阳王德自邺徙居滑台称燕王置百官宝遣思召德弟锺奉迎锺本劝德称帝闻思来恶之执以付狱而驰白德德与群下议奉迎事其黄门侍郎张华等皆沮之德乃遣其将慕舆护率壮士数百随思而北声言迎卫实谋弒之初宝既遣思后知德已摄位称制惧而北奔护至黎阳无所见执思以还德以思闲习典故将任之思求还就宝德不许固留之思怒曰周室衰微晋郑夹辅汉有七国之难实赖梁王殿下亲则叔父位为上台不能率先群后以匡王室而幸根本之倾为赵王伦之事思虽无申胥哭楚之效尤慕龚君宾不生莽世德怒杀之　　余崇按后燕录崇字子厚其父嵩仕垂光禄大夫平视叛于鲁口嵩以镇东将军讨之军败见杀崇仕宝为建威将军宝被围于中山清河王会表求赴难使崇为前锋率骑五百伺魏强弱遇魏千余骑鼓噪直进手杀数十人魏骑溃去崇亦引还勇冠一时众心稍振后会使壮士袭杀高阳王农欲弃丧走龙城崇涕泣固谏乃听载军后宝嘉其忠拜中坚将军封颍阴公兰汗之乱随宝入龙城密言于宝曰观加难形色祸变甚逼宜留三思奈何径前宝不从行数里加难遂先执崇崇大呼骂曰汝家幸缘肺腑蒙国宠荣覆宗不足以报今乃敢谋篡逆此天地所不容计旦暮即屠灭但恨不得手脍汝曹尔加难杀之　　索卢曜
按后秦录曜炖煌人仕苌为骑都尉苌与苻登累年相持曜乃自请刺登苌曰卿以身殉难将为谁乎曜曰事成甚幸不成臣死之后深以友人陇西辛暹仰托明公苌遣之事发为登所杀苌厚加礼赠以暹为骁骑都尉　　杨佛嵩
按晋书姚兴载记姚兴以杨佛嵩都督岭北讨卤诸军事安远将军雍州刺史率岭北见兵以讨赫连勃勃嵩发数日兴谓群臣曰佛嵩骁猛果锐每临敌对寇不可制抑吾常节之配兵不过五千今众旅既多遇贼必败今去已远追之无及吾深忧之其下咸以为不然佛嵩果为勃勃所执绝亢而死　　王奚
按晋书赫连勃勃载记姚兴将王奚聚羌胡三千余户于敕奇堡勃勃进攻之奚骁悍有膂力短兵接战勃勃之众多为所伤于是堰断其水堡人窘迫执奚出降勃勃谓奚曰卿忠臣也朕方与卿共平天下奚曰若蒙大恩速死为惠乃与所亲数十人自刎而死　　任兰按晋书姚兴载记乞伏干归以众叛攻陷金城执太守任兰兰厉色责干归以背恩违义干归怒而囚之兰遂不食而死　　董遵
按晋书姚泓载记刘裕伐泓檀道济师入颍口所至多降服惟新蔡太守董遵固守不降道济攻破之缚遵而致诸军门遵厉色曰古之王者伐国待士以礼君奈何以不义行师待国士以非礼乎道济怒杀之　　赵元　蹇鉴按后秦录元天水人也仕泓为宁朔将军立志忠诚善抚士卒陈留公洸镇洛阳元时为部将晋遣檀道济来伐师至城皋元因说洸曰今晋寇益深人情骇惧众寡势殊难以应敌宜摄诸戍兵士固守金墉以待京师之援不可出战战若不捷大事去矣金墉既固师无损败晋终不敢越金墉而西困之于坚城之下是我不战而坐收其敝也洸司马姚禹及主簿阎恢杨虔等与道济潜通嫉元守正咸共毁之言于洸曰殿下以英武之略受任方面今婴城示弱得无为朝廷所责乎洸以为然遣元帅精兵千余南守柏谷坞元泣谓洸曰元受三帝重恩所守止有死耳但明公不用忠臣之言为奸孽所误后必悔之恐无及耳未几道济等长驱而进元与龙骧司马毛德祖战于柏谷众寡不敌为德祖所败被十余创据地大呼元司马骞鉴冒刃抱元而泣元曰吾创已甚君宜速去鉴曰若将军不济当与俱死去将安之皆死于阵　　姚军都按晋书姚泓载记赫连勃勃攻陷阴密执秦州刺史姚军都坑将士五千余人军都瞋目厉声数勃勃残忍之罪不为之屈勃勃怒而杀之　　孙赞
按后秦录赞咸阳石安人仕泓为安定护军赫连勃勃来侵人怀危惧亡奔相属赞独率众拒守城陷为勃勃所杀　　常据
一作张璩
一作掌据

按前凉录据字元琰炖煌人也年十四拜奉车都尉从梁肃征陇右与王擢遇于邢冈相拒十余日据衔枚密击遂大破之由是显名迁宁戎校尉麻秋之攻枹罕也据固守大城秋率众围城上西北隅据使宋修等拒之短兵接战俘斩二百余人秋众乃退重华时仕为骑都尉性直敢言见长宁侯祚与宠臣赵长等结异姓兄弟谋将为乱心不平之重华末年有螽斯虫集安昌门外缘壁逆行据因谏曰螽斯是祚小字今乃逆行灾之大者愿请出祚以安凉土重华曰子孙繁昌之征何为灾也吾昨梦祚摄位方委以周公之事使辅幼子君是何言也及重华卒祚果杀灵耀凉州大乱天锡嗣位迁为征东将军秦苻坚使姚苌等攻凉据率众三万军洪池欲先击姚苌须天锡命会苌率甲士三万为前驱与据战于洪池据兵败绩马为乱兵所杀其属董儒授之以马据曰吾三督诸军再秉节钺八将禁旅十总外兵宠任极矣今卒困于此此吾之死地也尚安之乎乃就帐免胄西向稽首伏剑而死　　苏霸
按晋书秃发&amp;#檀载记姚兴遣其将姚&amp;#等来伐&amp;#众至汉口昌松太守苏霸婴城固守&amp;#喻霸令降霸曰汝违负盟誓伐委顺之藩天地有灵将不佑汝吾宁为凉鬼何降之有城陷斩霸　　辛渊
按西凉录渊字子深陇西狄道人也四世祖怡晋幽州刺史宁朔将军渊仕皓为骁骑将军歆亦善遇之歆与沮渠蒙逊战于蓼泉军败失马渊以所乘马授歆而身死于难遂以义烈见称于西土云其后子孙仕魏俱至显官　　宋一
　　傅弘之
按宋书本传弘之字仲度北地泥阳人傅氏旧属灵州汉末郡境为寇所侵失土寄寓冯翊置泥阳富平二县灵州废不立故傅氏悉属泥阳晋武帝太康三年复立灵州县傅氏悉属灵州弘之高祖晋司徒祗后封灵州公不欲封本县故祗一门还复泥阳曾祖畅秘书丞没胡生子洪晋穆帝永和中胡乱得还洪生韶梁州刺史散骑常侍韶生弘之少倜傥有大志为本州主簿举秀才不行桓元将篡新野人庾仄起兵于南阳袭雍州刺史冯该该走弘之时在江陵与仄兄子彬谋杀荆州刺史桓石康以荆州刺史应仄彬从弟宏知其谋以告石康石康收彬杀之系弘之于狱桓元以弘之非造谋又白衣无兵众原不罪义旗建辅国将军道规以为参军宁远将军魏兴太守卢循作乱桓石绥自洛甲口自号荆州刺史征阳令王天恩自号梁州刺史袭西城时韶为梁州遣弘之讨石绥等并斩之除太尉行参军从征司马休之署后部贼曹仍为建威将军顺阳太守高祖北伐弘之与扶风太守沈田子等七军自武关入伪上洛太守阙脱奔走进据蓝田招怀戎晋晋人庞斌之戴养胡人康横等各率部落归化弘之素善骑乘高祖至长安弘之于姚弘驰道内缓服戏马或驰或骤往返二十里中甚有姿制羌胡聚观者数千人并惊惋叹息初上马以马鞭柄策挽致两股内及下马柄孔犹存进为桂阳公义真雍州治中从事史除西戎司马宁朔将军略阳太守徐师高反叛弘之讨平之高祖归后佛佛伪太子赫连率众三万袭长安弘之又领步骑五千于池阳又破之杀伤甚众又抄掠渭南弘之又于寡妇人渡破获贼三百掠七千余口又义真东归佛佛倾国追蹑于青泥大战弘之身贯甲冑气冠三军军败陷没佛佛逼令降弘之不为屈时天寒裸弘之弘之叫骂见杀时年四十二　　颜邵
按通鉴纲目宋文帝元嘉二年谢晦举兵反江陵初与参军颜邵谋举兵邵饮药而死　　刘康祖
按宋书本传康祖彭城吕人世居京口伯父简之有志干为高祖所知高祖将谋兴复收集才力之士尝再造简之值有宾客简之悟其意谓弟虔之曰刘下邳频再来必当有意既不得共语汝可试往见之既至高祖已克京城虔之即便投义简之闻之杀耕牛会聚徒众率以赴高祖简之历官至通直常侍少府太尉咨议参军简之弟谦之好学撰晋纪二十卷义熙末为始兴相东海人徐道期流寓广州无士行为侨旧所陵侮因刺史谢欣死合率群不逞之徒作乱攻没州城杀士庶素憾者百余倾府库招集亡命出攻始兴谦之破走之进平广州诛其党与仍行州事即以为振威将军广州刺史后为太中大夫虔之诞节不营产业轻财好施高祖西征司马休之鲁宗之等遣参军檀道济朱超石步骑出襄阳虔之时为江夏相率府郡兵力出涢城屯三连立桥聚粮以待道济等积日不至为宗之子轨所袭众寡不敌参军孙长庸流涕劝还军虔之厉色曰我仗顺伐&amp;#理无不克如其不幸命也战败见杀追赠梁秦二州刺史封新康县男食邑五百户康祖虔之子也袭封为长沙王义欣镇军参军转员外散骑侍郎便弓马膂力绝人在闾里不治士业以浮荡蒱酒为事每犯法为郡县所录辄越屋逾墙莫之能禽夜入人家为有司所围守康祖突围而出并莫敢追因夜还京口半夕便至明旦守门诣府州要职俄而建康移书录之府州执事者并证康祖其夕在京口遂见无恙前后屡被纠劾太祖以勋臣子每原贷之为员外郎十年再坐摴蒱戏免转太子左积弩将军随射声校尉裴方明西征仇池与方明同下廷尉康祖免官顷之世祖为豫州刺史镇历阳以康祖为征卤中兵参军既被委任折节自修转太子翊军校尉久之迁南平王铄安蛮府司马元嘉二十七年春拓跋焘亲率大众攻围汝南太祖遣诸军救援康祖总统为前驱军次新蔡与焘战俱前百余里济融水焘众大至奋击破之斩伪殿中尚书任城公乞地真去县瓠四十里焘烧营退走转左军将军太祖欲大举北伐康祖以岁月已晚请待明年上以河北义徒并起若顿兵一周沮向义之志不许其年秋萧斌王元沈庆之等入河康祖率豫州军出许洛元等败归寇引大众南度南平王铄在寿阳上虑为寇所围召康祖速反康祖回军未至寿阳数十里会永昌王库仁真以长安之众八万骑与康祖相及于尉武康祖凡有八千人军副胡盛之欲附山依险间行取至康祖怒曰吾受命本朝清荡河洛寇今自送不复远劳王师彼众虽多实易摧灭吾兵精器练去寿阳裁数十里援军寻至亦何患乎乃结军营而进寇四面来攻大战一日一夜杀寇填积寇分众为三且休且战以骑负草烧车营康祖率厉将士无不一当百寇死者大半会矢中颈死于是大败举营沦覆为寇所杀尽自免者纔数十人寇传康祖首示彭城面如生胡盛之为寇生禽拓跋焘宠之常在左右盛之有勇力初为长沙王义欣镇军参军督护讨劫谯郡县西劫有马步七十逃隐深榛盛之挺身独进手斩五十八级二十八年诏曰康祖班师尉武戎律靡忒对众以寡歼殄大半猛气云腾志申力屈没世徇节良可嘉悼宜加甄宠以旌忠烈可赠益州刺史谥曰壮男传国至齐受禅国除　　袁淑按宋书本传淑字阳源陈郡阳夏人丹阳尹豹少子也少有风气年数岁伯湛谓家人曰此非凡儿至十余岁为姑夫王弘所赏不为章句之学而博涉多通好属文辞采遒艳纵横有才辩本州命主簿著作佐郎太子舍人并不就彭城王义康命为军司祭酒义康不好文学虽外相礼接意好甚疏刘湛淑从母兄也欲其附己而淑不以为意由是大相乖失以久疾免官补衡阳王义季右军主簿迁太子洗马以脚疾不拜卫军临川王义庆雅好文章请为谘议参军顷之迁司徒左西属出为宣城太守入补中书侍郎以母忧去职服阕为太子中庶子元嘉二十六年迁尚书吏部郎其秋大举北伐淑侍坐从容曰今当鸣銮中岳席卷赵魏检玉岱宗今其时也臣逢千载之会愿上封禅书一篇太祖笑曰盛德之事我何足以当之出为始兴王征北长史南东海太守淑始到府浚引见谓曰不意舅遂垂屈佐淑答曰朝廷遣下官本以光公府望还为御史中丞时拓跋南侵遂至瓜步太祖使百官议防御之术淑上议曰臣闻函车之兽离山必毙绝波之鳞宕流则枯逆寇遗丑趋致畿甸蚁萃螽集闻已崩殪天险岩旷地限深遐故全魏戢其图盛晋辍其议情屈力殚气挫勇竭谅不虞于来临本无怵于能济矣乃者燮定携远阻违授律由将有弛拙故士少斗志围溃之众匪寇倾沦攻制之师空自班散济西劲骑急战蹙旅淮上训卒简备靡旗是由绥整寡衷戎昭多昧遂使栲潞入患泉伊来扰纷殄姬风泯毒禹绩腾书有渭阴之迫悬烽均咸阳之警然而切揣虚实伏匿先彰校索伎能谲诡既显绵地千里弥行阻深表里踬&amp;#后先介逼舍陵衍之习竞湍沙之利今虹见萍生土膏泉动津陆陷溢痁祸洊兴刍&amp;#已单米粟莫系水衿带进必倾霣河隘扁固退亦堕灭所谓栖乌于烈火之上养鱼于丛棘之中或谓损缓江右宽缮淮内窃谓拯扼闽城旧史为允弃远凉土前言称非限此要荒犹弗委割况联被京国咫尺神甸数州摧扫列邑歼痍山渊反复草木涂地今丘赋千乘井万集肩摩倍于长安缔袂百于临淄什一而籍实慊氓愿履亩以税既协农和户竞战心人含锐志皆欲赢粮请奋释纬乘城谓宜悬金铸印要壮果之士重币甘辞招摧决之将举荐板筑之下抽登台皂之间赏之以焚书报之以相爵俄而昭才贺阙异能闲至戎贪而无谋肆而不整迷乎向背之次谬于合散之宜犯军志之极害触兵家之甚讳咸畜愤矣佥策战矣称愿影从谣言缗命宜选敢悍数千骛行潜掩偃旗裹甲钳马衔枚动而起晨压未阵旌噪乱举火鼓四临使景不暇移尘不及起无不禽铩兽詟冰解雾散扫洗哨类漂卤浮山如有决罦漏网逡窠逗穴命淮汝戈船遏其还径兖部劲卒梗其归涂必剪元雄悬首麾下乃将只轮不反战无旋矣于是信臣腾威武士缮力缇组接阴鞞柝联响若其伪遁羸张出没无际楚言汉&amp;#显默如神固已日月蔽亏川谷荡负塞残孽阻山烬党收险窃命凭城借土则当因威席卷乘机芟剿泗汴秀士星流电烛徐阜严兵雨凑云集蹶乱桑溪之北摇溃瀚海以南绝其心根勿使能植衔索之枯几何不蠹是由涸泽而渔焚林而狩若浚风之&amp;#轻箨杲日之拂浮霜既而尉洽荷掠之余望吊网悲之鬼然后天行枢运猋举烟外青盖西巡翠华东幸经启州野涤一轸策俾高阙再勒燕然复铭方乃奠山沉河创礼辑策阐耀炎昊之遗则贯轶商夏之旧文今众贾拳勇而将术疏怯意者稔泰日积承平岁久邑无惊赴之急家缓馈战之勤阙阅训之礼简参属之饰且亦荐采之法庸未蔇欤若乃邦造里选攉论深切躬擐尽幽斩带寻远设有沉明能照俊伟自宜诚感泉雨流通金石气慑飞贲知穷苴起审邪正顺逆之数达昏明益损之宜能暌合民心愚睿物性登丹墀而敷策蹑青蒲而扬谋上说辰鉴下弭素言足以安民纾国救灾恤患则宜拔过宠贵之上褒升戚旧之右别其旗章荣其班禄出得专誉使不禀命降席折节同光武之请设坛致礼均淮阴之授必有要盟之功窃符之捷夷裔暴狼内外侮弃始附之众分茷无序蛊以威利势必携离百顺之徒靡然自及今涞绎故典缠土缨緌剪焉幽播折首凶狡是犹眇者愿明痿之思步动商遄会功终易感劫晋在于善觇全郑实寄良谍多纵反间汨惑心耳发险易之前抵兴丧之术冲其猜伏拂其嫌嗜汨以连率之贵饵以析壤之资罄笔端之用展辞锋之锐振辩则坚围可解驰羽而岩邑易倾必府鬲土崩枝干瓦裂故燕乐相悔项范交疑矣或乃言约功深事迩应广齐圉反驾赵养还君尽舆诵之道毕能事之效臣幸得出内层禁游心明代泽与身泰恩随年行无以逄迎昌运润饰鸿法今涂有遗镞虿未息蜂敢思凉识少酬闳施但坐幕既乏昭文免胄不能致果窃观都护之边论属国之兵谟终晁之抗辞杜耿之言事咸云及经之棘犹阙上烛郛之敬裁收下策自耻懦木智不综微敢露昧见无会昭采淑喜为夸诞每为时人所嘲始兴王浚尝送钱三万饷淑一宿复遣追取谓使人谬误欲以戏淑淑与浚书曰袁司直之视馆敢寓书于上国之宫尹日者猥枉泉赋降委敝邑敝邑敬事是遑无或违贰惧非郊赠之礼觐享之资不虞君王惠之于是也是有情焉弗图旦夕发咫尺之记籍左右而请以为胥授失旨爰速先币曾是附庸臣委未学孤闻者如之何勿疑且亦闻之前志曰七年之中一与一夺义士犹或非之况密迩旬次何其裒益之亟也藉恐二三诸侯有以观大国之政是用敢布心腹弊室弱生砥节清廉好是洁直以不邪之故而贫闻天下宁有昧夫嗟金者哉不腆供赋束马先璧以俟命唯执事所以图之迁太子左卫率元凶将为弒逆其夜淑在直二更许呼淑及萧斌等流涕谓曰主上信谗将见罪废省内无过不能受枉明旦便当行大事望相与戮力淑及斌并曰自古无此愿加善思劭怒变色左右皆动斌惧乃曰臣昔忝伏事常思效节况忧迫如此辄当竭身奉令淑叱之曰卿便谓殿下真有是邪殿下幼时尝患风或是疾动耳劭愈怒因问曰事当克不淑曰居不疑之地何患不克但既克之后为天地之所不容大祸亦旋至耳愿急息之劭左右引淑等&amp;#褶又就主衣取锦截三尺为一段又中破分斌淑及左右使以缚&amp;#淑出环省绕&amp;#行至四更乃寝劭将出已与萧斌同载呼淑甚急淑眠终不起劭停车奉化门催之相续徐起至车后劭使登车又辞不上劭因命左右与手刃见杀于奉化门外时年四十六劭即位追赠太常赐赗甚厚世祖即位使颜延之为诏曰夫轻道重义亟闻其教世弊国危希遇其人自非达义之至识正之深者孰能抗心卫主遗身固节者哉故太子左卫率淑文辩优洽秉尚贞&amp;#当要逼之切意色不挠厉辞道逆气震匈党虐刃交至取毙不移古之怀忠陨难未云出其右者兴言嗟悼无废乎心宜在加礼永旌宋有臣焉可赠侍中太尉谥曰忠宪公又诏曰袁淑以身殉义忠烈邈古遗孤在疚特所矜怀可厚加赐恤以慰存亡淑及徐湛之江湛王僧绰卜天与四家于是长给廪禄文集传于世子几敳棱凝摽敳世宗步兵校尉凝太宗世御史中丞出为晋陵太守太宗初与四方国反兵败归降以补刘湛冠军府主簿淑诸子并早卒　　卜天与　张弘之　朱道钦　陈满按南史本传天与吴兴余杭人也父名祖宋武帝闻其有干力召补队主从征伐封关中侯历二县令天与善射弓力兼倍容貌严毅笑不解颜文帝以其旧将使教皇子射元嘉二十九年为广威将军领左细仗元凶入弒事变仓卒旧将罗训徐牢皆望风屈谢天与不暇被甲执刀持弓疾呼左右出战徐牢曰殿下入汝欲何为天与骂曰殿下常来去云何即时方作此语只汝是贼手射劭于东堂几中逆徒击之臂断乃见杀其队将张弘之朱道钦陈满与天与同出拒战并死孝武即位赠天与龙骧将军益州刺史谥曰壮侯车驾临哭弘之等各赠郡守　　周灵甫
按广东通志灵甫增城人有膂力善武艺慷慨大义仕至南江督护鲁国孔默之刺史广州时雅爱之其子熙先有&amp;#才复善灵甫元嘉中熙先灵甫至建康荐之得官累迁伏波将军熙先谋立彭城王义康以钱六十万使灵甫于广州合兵灵甫知谏不从乃长往不返熙先寻就擒灵甫闻之纵酒愤叹尽散所与钱以赒贫者而谓人曰负人之托不信败人之事不忠失忠失信吾腼然人矣遂扼吭而死　　刘琨之
按通鉴纲目宋武帝大明三年夏四月宋竟陵王诞反广陵筑坛歃血以誓众以刘琨之为参军琨之遵考之子也辞曰忠孝不得并琨之老父在不敢承命诞囚之十余日终不受乃杀之广陵平赠给事黄门侍郎　　贺&amp;#
按通鉴纲目宋武帝大明三年秋七月宋克广陵初沈庆之值久雨不得攻城宋主令有司奏免庆之官诏勿问以激之诞初闭城参军贺&amp;#固谏诞怒抽刀向之及诞兵屡败将佐多逾城出降或劝&amp;#宜出&amp;#曰公举兵向朝廷此事既不可从荷公厚恩又义无违背唯当以死明心耳乃饮药自杀　　刘伯宗
按册府元龟伯宗渤海太守乘民从弟也明帝初青州刺史沈文秀举兵同薛安都反乘民据临济城起义伯宗合率乡兵复克北海因率所领向青州所治东阳城文秀拒之伯宗战败被创弟天受扶持将去伯宗曰丈夫当死战场以身殉国安能归死儿女手中乎弟可速去无为两亡及见杀追赠龙骧将军长广太守　　刘&amp;#
按宋书本传&amp;#字伯猷彭城人也祖怀义始兴太守父&amp;#之汝南新蔡二郡太守征林邑遇疾卒&amp;#少有志节兼好文义家贫为广州增城令广州刺史刘道锡引为扬烈府主簿元嘉二十七年拓跋南侵道锡遣&amp;#奉使诣京都太祖引见之酬对称旨除宁远将军绥远太守元嘉末萧简据广州为乱&amp;#起义讨之烧其南门广州刺史宗&amp;#又命为府军主簿以功封大亭侯除员外散骑侍郎孝建初荆江反叛宗&amp;#以&amp;#行宁朔将军湘东内史领军出安陆会事平以本号为晋康太守又徙郁林太守大明初还都徐州刺史刘道隆请为宁朔司马竟陵王诞据广陵为逆&amp;#随道隆受沈庆之节度事平封金城县五等侯除西阳王子尚抚军入直合先是遣费沈伐陈檀不克乃除&amp;#龙骧将军西江督护郁林太守&amp;#既至率军进讨随宜剪定大致名马并献珊瑚连理树上甚悦还除新安王子鸾抚军中兵参军遭母忧不拜前废帝即位起为振威将军屯骑校尉入直合太宗即位加宁朔将军校尉如故江州刺史晋安王子勋为逆四方响应&amp;#以本官领建平王景素辅国司马进据梁山会豫州刺史殷琰反叛征&amp;#还都假辅国将军率众讨琰甲仗三千人入六门复兼山阳王休佑骠骑司马余如故破琰将刘顺于宛唐杜叔宝于横塘事在琰传除辅国将军山阳王休佑骠骑谘议参军梁郡太守假节不拜琰婴城固守自始春至于末冬薛道摽庞孟蚪并向寿阳&amp;#内攻外御战无不捷善抚将帅以宽厚为众所依将军王广之求&amp;#所自乘马诸将帅并忿广之叨冒劝&amp;#以法裁之&amp;#欢笑即时解马与广之复除使持节督广交二州诸军事平越中郎广州刺史将军如故不拜及琰开门请降&amp;#约令三军不得妄动城内士民秋毫无所失百姓感悦咸曰来苏百姓生为立碑改督益宁二州诸军事益州刺史持节将军如故又不拜还京都拜太子左卫率封鄱阳侯食邑千户琰初求救拓跋拓跋大众屯据汝南泰始三年以&amp;#为征卤将军督西讨前锋诸军事假节置佐本官如故先是常珍奇据汝南与琰为逆琰降因据戍降卤事在琰传至是引卤西河公长社公攻围辅国将军汝阴太守张景远景远与军主杨文苌拒击大破之景远寻病卒太宗嘉其功追赠冠军将军豫州刺史追封含淮县男食邑三百户以文苌代为汝阴太守除&amp;#右卫将军仍以为使持节都督豫司二州诸军事征卤将军豫州刺史余如故四年除侍中领射声校尉又不受进号右将军其年卤遣汝阳司马赵怀仁步骑五百寇武津县&amp;#遣龙骧将军曲元德轻兵进讨卤众惊散卤子都公阏于拔又率三百人防运车阙
千两于汝阳台东水上
结营元德单骑直入斩拔首因进攻汝阳台即陷外垒获车一千三百乘斩首一百五十级&amp;#又使司徒参军孙台瓘督弋阳以西会卤寇义阳台瓘大破之卤上其北豫州租有车二千两&amp;#招荒人邀击于许昌卤众奔散焚烧米谷淮西人贾元友上书太宗劝北攻悬瓠可收陈郡南顿汝南新蔡四郡之地上以其所陈示&amp;#使具条答&amp;#曰元友称卤主幼弱奸伪竞起内外规乱天亡有期臣以为獯丑侵纵乘藉王境盘据州郡百姓残亡去冬众军失耕今春连城围逼国家复境之略实有不遑灭卤未及元友又云有七千余家谷米丰积可供二万人数年资储臣又以为二万人岁食米四十八万斛五年合须米二百四十万斛既理不容有恐事难称言元友又云卤于悬瓠开驿保卤已先据若不足恃此不须阙
俱是攻城
便应先图悬瓠何更越先取郾以受腹背之灾且七千余家丰积而卤犹当远运为粮是威不制民民非异计元友又云卤欲水陆运粮以救军命可袭之机在于今日臣又以为开立驿道据守坚城观其形候不似蹙弱可乘之机恐为难验元友又云四郡民人遭卤二十七年之毒皆欲雪雠报耻伏待朝威臣又以为桓式宝等受国重恩今犹驱略车营翻还就贼盖是恋本之情深非报怨之宜何可轻试元友又云请敕荆雍两州遣三千精兵从义阳依西山北下直据郾城臣又以为郾城是贼驿路要戍且经蛮接崄数百里中裹粮潜进方出平地攻贼坚城自古名将未有能以此济者假其&amp;#捷不知足南抗悬瓠北捍长社与不且贼拥据数城水陆通便而今使官以二千断其资运于事为难元友又云卤围逼汝阴游魂二岁为张景远所挫不敢渡淮臣又以为景远兵力寡弱不能自固远遣救援方得少&amp;#今定是为贼所畏不景远前所摧伤裁至数百卤步骑四万犹不敢前而今必劝国家以轻兵远讨指掌可克言理相背莫复过此元友又云龙山雉水鲁奴王景直等并受朝爵马步万余进讨之宜唯须敕命臣以为鲁奴与卤交关弥历年世去岁送诚朝廷誓欲立功自蒙荣爵便即逃遁殊类奸猾岂易暗期兼王景直是一亡命部曲不过数十人既不可言又未足恃万余之言似不近实元友又云四郡恨忿此非类车营连结废田二载生业已尽贼无所资粮储已罄断其运道最是要略臣又以断运须兵兵应资食而当此过悬瓠二百里中使兵食兼足何处求办臣窃寻元嘉以来伧荒远人多干国议负儋归阙皆劝讨卤鲁爽诞说实挫国威徒失兵力虚费金宝凡此之徒每规近说从来信纳皆诒后悔界上之人唯视强弱王师至境必壶浆候涂裁见退军便抄截蜂起首领回师何尝不为河畔所弊太宗纳之元友议遂寝&amp;#与常珍奇书劝令反卤珍奇乃与子超越羽林监式宝于谯杀卤子都公费拔等凡三千余人&amp;#驰驿以闻太宗大喜以珍奇为使持节都督司北豫二州诸军事平北将军司州刺史汝南新蔡县侯食邑千户超越辅国将军北豫州刺史颍川汝阳阙
二字
三郡太守安阳县
男式宝辅国将军陈南顿二郡太守真阳县男食邑三百户珍奇为卤所攻引军南出卤追击破之珍奇走依山得至寿阳超越式宝为人所杀五年汝阴太守杨文苌又频破卤于荆亭及戍西诏进&amp;#号平西将军豫州刺史余如故不拜其年征拜散骑常侍中领军&amp;#以世路纠纷有怀止足求东阳郡上以&amp;#启遍示朝臣自尚书仆射袁粲以下莫不称赞咸谓宜许上曰巴陵建平二王并有独往之志若世道宁晏皆当申其所请&amp;#经始锺岭之南以为栖息聚石蓄水仿佛丘中朝士爱素者多往游之六年改常侍为侍中其年南兖州刺史齐王出镇淮阴以&amp;#为使持节都督南徐兖青冀阙
五州诸军事平北将军侍中
中领军如故出镇广陵固辞侍中军号许之以为假平北将军七年解都督假号并节太宗临崩顾命以守尚书右仆射中领军如故给鼓吹一部废帝即位加兵五百人元徽初月犯右执法太白犯上将或劝&amp;#解职&amp;#曰吾执心行己无愧幽明若才轻任重灾眚必及天道密微避岂得免桂阳王休范为乱奄至京邑加&amp;#使持节领军置佐史镇扞石头既而贼众屯朱雀斻南右军王道隆率宿卫向朱雀闻贼已至急信召&amp;#&amp;#至命闭斻道隆不听催&amp;#渡斻进战率所领于桁南战败临陈死之时年五十七事平诏曰夫义实天经忠惟人则篆素流采金石宣辉自非识洞情灵理感生极岂有捐躯卫主舍命匡朝者哉故持节镇军将军守尚书右仆射中领军鄱阳县开国侯&amp;#思怀亮粹体业淹明弘勋树绩誉洽华野绸缪顾托契阔屯夷方倚谋猷翼康帝道逆蕃扇祸逼扰京甸援桴誓旅奉律行师身与事灭名随操远朕用伤悼震恸于厥心昔王允秉诚卞壶峻节均风往德归茂先轨泉途就永冤逝无追思崇徽策式光惇史可赠散骑常侍司空本官侯如故谥曰忠昭公子悛嗣顺帝升明末为广州刺史齐受禅国除
　忠烈部名臣列传十
　　宋二
　　沈攸之
子元琰　幼和　灵和
　孙法先　法征　法茂
　边荣　程邕
　　之　丁珍东　孙同　裴茂　仲武　宗俨之按宋书本传攸之字仲达吴兴武康人司空庆之从父兄子也父叔仁为衡阳王义季征西长史兼行参军领队又随义季镇彭城度征北府攸之少孤贫元嘉二十七年拓跋南寇发三吴民丁攸之亦被发既至京都诣领军将刘遵考求补白丁队主遵考谓之曰君形陋不堪队主因随庆之征讨二十九年征西阳蛮始补队主巴口建义南中郎府板长史兼行参军新亭之战身被重创事宁为太尉行参军封平洛县五等侯随府转大司马行参军晋世京邑二岸扬州旧置都部从事分掌二县非违永初以后罢省孝建三年复置其职攸之掌北岸会稽孔璨掌南岸后又罢攸之迁员外散骑侍郎又随庆之征广陵屡有功被箭破骨世祖以其善战配以仇池步&amp;#事平当加厚赏为庆之所抑迁太子旅贲中郎攸之甚恨之七年遭母忧葬毕起为龙骧将军武康令前废帝景和元年除豫章王子尚车骑中兵参军直合与宗越谭金寻并为废帝所宠诛戮群公攸之等皆为之用命封东兴县侯食邑五百户寻迁右军将军增邑百户太宗即位以例削封宗越谭金等谋反攸之复召入直合除东海太守未拜会四方反叛南贼已次近道以攸之为宁朔将军寻阳太守率军据虎槛时王元谟为大统未发前锋有五军在虎槛五军后又络绎继至每夜各立姓号不相禀受攸之谓军吏曰今众军姓号不同若有耕夫渔父夜相呵叱便致骇乱取败之道也乃就一军请号众咸从之殷孝祖为前锋都督而大失人情攸之内抚将士外谐群帅众并倚赖之时南贼前锋锺之薛常宝等屯据赭圻殷孝祖率众军攻之为流矢所中死军主范潜率五百人投贼人情震骇并谓攸之宜代孝祖为统时建安王休仁屯虎槛摠统众军闻孝祖死遣宁朔将军江方兴龙骧将军刘灵遗各率三千人赴赭圻攸之以为孝祖既死贼有乘胜之心明日若不更攻则示之以弱方兴名位相亚必不为己下军政不一致败之由乃率诸军主诣方兴谓之曰四方并反国家所保无复百里之地唯有殷孝祖为朝廷所委赖锋镝裁交舆尸而反文武丧气朝野危心事之济否唯在明旦一战战若不捷则大事去矣诘朝之事诸人咸谓吾应统之自卜懦薄干略不办及卿今辄相推为统但当相与戮力尔方兴甚悦攸之既出诸军主并尤之攸之曰卿忘廉蔺寇贾之事邪吾本以济国活家岂计彼此之升降且我能下彼彼必不能下共济艰难岂可自厝同异明旦进战自寅讫午大破贼于赭圻城外追奔至姥山分遣水军乘势进讨又破其水军拔胡白二城寻假攸之节进号辅国将军代孝祖督前锋诸军事薛常宝在赭圻食尽南贼大帅刘胡屯浓湖以囊盛米系流查及船腹阳覆船顺风流下以饷赭圻攸之疑其有异遣人取船及流查大得囊米攸之从子怀宝为贼将帅在赭圻遣亲人杨公赞赍密书招诱攸之攸之斩公赞封怀宝书呈太宗寻&amp;#赭圻迁使持节督雍梁南北秦四州郢州之竟陵诸军事冠军将军领率蛮校尉雍州刺史袁顗复率大众来入鹊尾相持既久军主张兴世越鹊尾上据钱溪刘胡自攻之攸之率诸将攻浓湖遣人传唱钱溪已平众并惧攸之曰不然若钱溪实败万人中应有逃亡得还者必是彼战失利唱空声以惑众耳勒军中不得妄动钱溪信寻至果大破贼攸之悉以钱溪所送胡军耳鼻示之顗骇惧急追胡还攸之诸军悉力进攻多所斩获日暮引归鹊尾食尽遣千人在南陵迎米为台军所破烧其资实胡于是弃众而奔顗亦叛走赭圻浓湖之平也贼军委弃赀财珍宝殷积诸军各竞收敛以强弱为少多唯攸之张兴世约勒所部不犯秋毫诸将以此多之攸之进平寻阳徙监郢州诸军事前将军郢州刺史持节如故不拜迁中领军封贞阳县公食邑二千户时四方皆已平定徐州刺史薛安都据彭城请降上虽相酬许而辞旨简略攸之前将军置佐吏假节与镇军将军张永以重兵征安都安都惧要引拓跋拓跋引大众援之攸之等米船在吕梁又遣军主王穆之上民口穆之为寇攻覆米船又破运车于武原攸之等引退为寇所乘又值寒雪士众堕指十二三留长水校尉王元载守下邳积射将军沈韶守宿预睢陵淮阳亦置戍攸之还淮阴免官以公领职复求进讨上不听入朝面陈又不许复归淮阴三年六月自率运送米下邳并凿四周深堑遣龙骧将军垣护之领民口还淮阴时军主陈显达当领千兵守下邳攸之留待显达至寇遣清泗间人诈告攸之云安都欲降求军迎接攸之副吴喜纳其说咸谓宜遣千人参之既而来者转多喜所执弥固攸之乃集来者告之语曰薛徐州早宜还朝今能尔深副本望但遣子弟一人来便当遣大军相接君诸人既有志心若能与薛子弟俱来者皆即假君以本乡县唯意所欲如其不尔无为空劳往还自此一去不反其年秋太宗复令攸之进围彭城攸之以清泗既干粮运不继固执以为非宜往反者七上大怒诏攸之曰卿春中求伐彭城吾恐军士疲劳且去冬奔散人心未宜复用不许卿所启今便不肯为吾行耶卿若不行便可使吴喜独去攸之惧乃奉旨进军行至迟墟上悔追军令反攸之还至下邳而陈显达于睢口为寇所破龙骧将军姜产之司徒参军高遵世战没寇追攸之甚急因交战被&amp;#创会暮引军入显达垒夕众散八月十八日也攸之弃众南奔初吴兴丘幼&amp;#丘隆先沈诞沈荣守吴陆道量并以文记之才随攸之及张永北讨永一奔攸之再败幼&amp;#等并皆陷没攸之还淮阴以为持节假冠军将军行南兖州刺史追赠姜产之左军将军高遵世屯骑校尉四年征攸之为吴兴太守辞不拜乃除左卫将军领太子中庶子五年出为持节监郢州诸军郢州刺史为政刻暴或鞭士大夫上佐以下有忤意辄面加詈辱将吏一人亡叛同籍符伍充代者十余人而晓达吏事自强不息士民畏惮人莫敢欺闻有虎辄自围捕往无不得一日或得两三若逼暮不获禽则宿昔围守须晓自出赋敛严苦征发无度缮治船舸营造器甲自至夏口便有异图六年进监豫州之西阳司州之义阳二郡军事进号镇军将军泰豫元年太宗崩攸之与蔡兴宗在外藩同豫顾命进号安西将军加散骑常侍给鼓吹一部未拜会巴西民李承明反执太守张淡蜀士骚扰时荆州刺史建平王景素被征新除荆州刺史蔡兴宗未之镇乃遣攸之权行荆州事攸之既至会承明已平乃以攸之都督荆湘雍益梁宁南北秦八州诸军事镇西将军荆州刺史持节常侍如故至荆州政治如在夏口营造舟甲常如敌至时幼主在位群公当朝攸之渐怀不臣之迹朝廷制度无所遵奉江州刺史桂阳王休范密有异志以微旨动攸之使道士陈公昭作天公书一函题云沈丞相送付攸之门者攸之不开书推得公昭送之朝廷后废帝元徽二年休范举兵袭京邑攸之谓僚佐曰桂阳今反朝廷必声云与攸之同若不颠沛勤王必增朝野之惑于是遣军主孙同沈怀奥兴军施下受郢州刺史晋熙王燮节度同等始过夏口会休范平还进攸之号征西大将军开府仪同三司固让开府攸之自擅阃外朝廷疑惮之累欲征入虑不受命乃止群公称皇太后令遣中使问攸之曰久劳于外宜还京辇然任寄之重换代殊为未易还止之宜一以相委欲以观察其意攸之答曰荷国重恩名器至此自唯凡陋本无廊庙之姿至如戍防一蕃扑讨蛮蜓可强充斯任虽自上如此岂敢厝心去留归还之事伏听朝旨朝廷逾慑惮征议遂息四年建平王景素据京城反攸之复应朝廷景素寻平初元嘉中巴东建平二郡军府富实与江夏竟陵武陵并为名郡世祖于江夏置郢州郡罢军府竟陵武陵亦并残坏巴东建平为峡中蛮所破至是民人流散存者无几其年春攸之遣军入峡讨蛮帅田五郡等及景素反攸之急追峡中军巴东太守刘攘兵建平太守刘道欣并疑攸之自有异志阻兵断峡不听军下时攘兵兄子天赐为荆州西曹攸之遣天赐譬说之令其解甲一无所问攘兵见天赐知景素实反乃释甲谢愆攸之待之如故后以攘兵为府司马刘道欣坚守建平攘兵譬说不回乃与伐蛮军攻之破建平斩道欣台直合高道庆家在江陵攸之初至州道庆时在家牒其亲戚十余人求州从事西曹攸之为用三人道庆大怒自入州取教毁之而去及还都不诣攸之别道庆至都云攸之聚众缮甲奸逆不久杨运长等常相疑畏乃与道庆密遣刺客赍废帝手诏以金饼赐攸之州府佐吏进其陛级时有象三头至江陵城北数里攸之自出格杀之忽有流矢集攸之马障泥其后刺客事发废帝既殒顺帝即位进攸之号车骑大将军开府仪同三司加班剑二十人遣攸之长子司徒左长史元琰赍废帝刳剒之具以示攸之元琰既至江陵攸之便有异志腹心议有不同故其事不果其年十一月乃发兵反叛攸之素蓄士马资用丰积至是战士十万铁马二千遣使要雍州刺史张敬儿梁州刺史范伯年司州刺史姚道和湘州行事庾佩玉巴陵内史王文和等敬儿文和斩其使驰表以闻伯年道和佩玉怀两端密相应和十二月十二日攸之遣其辅国将军中兵参军督前锋军事孙同率宁朔将军中兵参军武宝龙骧将军骑兵参军朱君拔宁朔将军沈慧真龙骧将军中兵参军王道起又遣司马冠军将军刘攘兵率宁朔将军外兵参军公孙方平龙骧将军骑兵参军朱灵宝龙骧将军骑兵参军沈僧敬龙骧将军高茂又遣辅国将军中兵参军王灵秀辅国将军中兵参军丁珍东率宁朔将军中兵参军王珍之宁朔将军外兵参军杨景穆相继俱下攸之自率辅国将军录事参军兼司马武茂宗辅国将军中兵参军沈韶宁朔将军中兵参军皇甫贤宁朔将军中兵参军胡钦之龙骧将军中兵参军东门道顺闰十月四日至夏口攸之将发江陵使沙门释僧桀筮之曰不至京邑当自郢州回还意甚不悦初江津有云气状如尘雾从西北来正盖军上至沌口云当问讯安西蹔泊黄金浦既登岸郢城出军击之攸之闻齐王世子据盆口震慑不敢下因攻郢城时齐王辅政遣众军西讨尚书符征西府曰尊冠贱屦君臣之位奉顺忌逆成败斯兆未有凭凌我郊圻侵轶我河县而不焚师殪甲靡旗乱辙者也沈攸之少长庸贱擢自阎伍邀百战之运乘一捷之功镌山裂地腰金拖紫穷贵于国极富于家拥旄蕃伯便无北面之礼受督志屏即有专征之衅橘柚不荐璆罕入箕赋深敛毒被南郢枉绳矫墨害着西荆饕餮其心溪壑其性从始至终沿壮得老今遂驱迫妖党缮集尪卒结衅外城送死中甸是而可忍孰不可怀今遣新除使持节督郢州之义阳诸军事平西将军郢州刺史闻喜县开国侯黄回员外散骑常侍冠军骁骑将军南临淮太守重安县开国子军主王敬则辅国将军屯骑校尉长寿县开国男王宜与辅国将军南高平太守军主陈承叔辅国将军左军将军南濮阳太守葛阳县开国男军主彭文之龙骧将军骠骑行参军军主召宰精甲二万前锋云腾又遣散骑常侍领游击将军湘南县开国男新除使持节督湘州诸军事征卤将军湘州刺史军主吕安国屯骑校尉宁朔将军崔慧景辅国将军军主任侯伯辅国将军骁骑将军军主萧顺之辅国将军游击将军军主垣崇祖宁朔将军虎贲中郎将军主尹略屯骑校尉南城令曹虎头舳舻二万骆驿继迈又遣辅国将军后军将军右军中兵参军事军主苟元宾宁朔将军抚军中兵参军事军主郭文孝龙骧将军抚军中兵参军事军主程隐隽轻艓一万截其津要新除持节督广交越宁湘州之广兴诸军事领平越中郎将征卤将军广州刺史统马军主沌阳县开国子周盘龙辅国将军后军统马军主张文&amp;#龙骧将军军主薛道渊冠军将军游击将军并州刺史南清河太守太原公军主王敕勤龙骧将军射声校尉王洪轨龙骧将军&amp;#从仆射军主成置等铁马五千龙骧后敶凡此诸师莫不勇力动天劲志驾日接冲拔距鹰瞵鹗视顾盼则前后风生喑呜则左右电起以此攻城何城不克以此赴敌何敶能坚然后銮戎薄临龙虎百万六军齐轨五辂舒&amp;#丹槛发照素甲生波楼烦白羽投鞍成岳渔阳墨骑浴铁为群芝艾同焚悔将何及符到之日幸加三省其锋敶营壁之主驱逼寇手之人若有投命军门一无所问或能因罪立绩终不尔欺斩裾射玦唯功是与能斩送攸之首封三千户县公赐布绢各五千匹信如河海皎然无贰飞火军摄文书千里驿行齐王出顿新亭驰檄数攸之罪恶曰夫弯弓射天未见能至挥戈击地多力安施何则逆顺之势定殊祸福之验易原也是以违乎天者鬼神不能使其成会乎人者圣哲不能令其毁故刘濞赖七国连兵之势隗&amp;#恃跨河据陇之资毋丘俭伐其逾海越岛之功诸葛诞矜其待士爱民之德彼四子者皆当世雄杰以犯顺取祸覆窟倾巢为竖子笑况乎行陈凡才斗筲小器而怀问鼎之志敢构无君之逆哉逆贼沈攸之出自莱亩寂寥累世故司空沈公从父宗荫爱之若子卵翼吹嘘得升官秩废帝昏悖猜畏柱臣攸之贪竞乘机凶忍趋利躬行反噬请衔诛旨又攸之与谭金童太壹等并受宠任朝为牙爪同功共体世号三侯当时亲昵情过管鲍遭逢革运凶党惧戮攸之狡猾用数图全卖祸既杀从父又害良朋虽吕布贩君郦寄卖友方之斯人未足为酷此其不信不义言诈翻覆诸夏之所未有至愚之所不为也泰始开辟网漏吞舟略其凶险取其搏噬故得阶乱获全因祸保福攸之空浅躁而无谋浓湖崩挫本非己力及北伐彭泗望贼宵奔重讨下邳一鼓而遁再鄙王师又应肆法先帝英圣量深河海宥其回溪之败冀收曲崤之捷故得推迁幸会顿升崇显内端戎禁外临方牧圣灵鼎湖远颁顾命托寄崇深义感金石而攸之知奉国讳喜见于容普天同哀己以为庆此其乐祸幸灾大逆之罪一也又攸之累登蕃岳自郢迁荆晋熙殿下以皇弟代镇地尊望重攸之肆情陵侮断割候迎料择士马简算器甲精器锐士并取自随郢城所留十不遗一专擅略掳罔顾国典此其包藏祸志不恭不虔大逆之罪二也又攸之践荆以来恒用奸数既欲发兵宜有因假遂乃蹙迫群蛮骚扰山谷扬声讨伐尽户发上蚁聚郭邑伺国盛衰从来积年永不解甲遂使四野百县路无男人耕田载租皆驱女弱自古酷虐未闻有此其侮蔑朝廷大逆之罪三也去昔桂阳奇兵阙起
京师内奰宗庙阽危攸之任居上流兵强地广救援颠沛实宜悉力国家倒悬方思身虑威遣弱卒三千并皆羸老使就郢州禀受节度欲令判否之日委&amp;#晋熙何其平日辀张实轻周邵尔时恭谨虚重皇戚此其伏慝藏诈持疑两端大逆之罪四也又攸之累据方州跋扈滋甚招诱轻狡往者咸纳羁绊行侣过境必留仕子穷困不得归其乡商人毕命无由还其土叛亡入境辄加护逋逃出界必遣穷追此其大逆之罪五也又攸之自任专恣恃行惨酷视吏若雠遇民如草峻大半之赋暴参夷之刑鞭捶国士全用非法一人逃亡阖宗补代毒遍婴孩虐加斑白狱囚恒满市血常流男不得耕女不得织奔驰道路号哭动天皇朝赦令初不遵奉欲杀欲击故旷荡之泽长隔彼州此其无君陵上大逆之罪六也苍梧狂凶衅深桀纣猜贰外蕃鹗目西顾留其长息元琰以为交质父子分张弥积年稔赖社稷灵长独夫遄戮攸之豫禀心灵宜同欢幸遂迷惑颠倒深相嗟惜举言哀桀扬声吠尧此其不辨是非罔识善恶违情背理大逆之罪七也废昏立明先代盛典交广先到梁秦蚤及而攸之密迩内畿川涂弗远驿书至止晏若不闻未遣章表奄积旬朔防风后至夏典所诛此其大逆之罪八也升明肇历恩深泽远申其父子之情矜其骨肉之恩驰遣元琰衔使西归并加崇授宠贵重迭元琰达西便应反命攸之得此集聚蒙谁之恩不荷盛德反生雠衅此其大逆之罪九也攸之以溪壑之性含枭鸩之肠直置天壤已称丑秽况乃举兵内侮逞肆奸回斯实恶熟&amp;#成之辰决痈溃疽之日幕府过荷朝寄义百常愤董司元戎龚行天罚今皇上圣明将相仁厚约法三章轻刑缓赋年登岁阜家给人足上有惠和之泽下无乐乱之心攸之不识天时妄图奸逆举无名之师驱怨雠之党是以朝野审其易取含识判其成禽熊罴厉爪蓄攫煎之心虎豹摩牙起吞噬之愤鼓怒则冰原激电奋发则霜野奔&amp;#以此定乱岂移晷刻虽复众徒梗陆举郡阻川何足以抗沸海之涛当烧山之焰彼土士民罹毒日久逃窜无路常所悯然今复相逼起接锋刃交战之日兰艾难分土崩倒戈宜为蚤计无使一人迷昧而九族就祸也弘宥之典有如皎日攸之尽锐攻郢州行事柳世隆随宜距应屡摧破之攸之与武陵王赞笺曰江陵一总八州地居形胜镇抚之重宜以上归本欲仰移节盖改临荆部所以未具上闻者欲待至止面自咨申不图重关击觐接无由若使匡朝之诚终蔽于圣察袭远之举近于郢都则无以谢烈士之心何用塞义夫之志便不犯关陵汉期一接奉若夫斩蛟陷石之卒裂胳卷铁之将烟腾飙迅容或惊动左右苟不获已敢不先布下情又曰下官位重分陕富兼金穴子弟胜衣爵命已及亲党辨菽抽序便加耳倦弦歌口厌粱肉布衣若此复欲何求岂不知俯眉苟安保养余齿何为不计百口甘冒危难诚感历朝之遇欲报之于皇室尔昧理之徒谓下官怀无厌之愿既贯诚于白日不复明心于殿下若使天必丧道忠节不立政复阖门碎灭百死无恨但高祖王业艰难太祖劬劳日昃卜世不尽七百之期宗社已成他人之有家国之事未审于圣心何如攸之遣中兵参军公孙方平马步三千向武昌太守臧涣弃郡投西阳太守王毓奔于盆口方平因据西阳建宁太守张谟率二守千人攻之方平破走攸之攻郢城久不决众心离沮升明二年正月十九日夜刘攘兵烧营入降郢城众于是离散不可复制将晓攸之斩刘天赐率大众过江至鲁山诸军因此散走还向江陵未百余里闻城已为雍州刺史张敬儿所据无所归乃与第三子中书侍郎文和至华容界为封人所斩送攸之初下留元琰守江陵张敬儿&amp;#城元琰逃走第五子幼和幼和弟灵和元琰子法先懿弟文和子法征幼和子法茂并为敬儿所禽伏诛初文和尚齐王女义兴宪公主公主早薨有二女至是齐王迎还第内今皇帝即位听攸之及诸子丧还葬墓攸之第二子懿太子洗马先攸之卒攸之弟登之新安太守去职在家为吴兴太守沈文秀所收斩登之弟雍之鄱阳太守先攸之卒诏以雍之孙僧照为义兴公主后雍之与攸之异生诸弟中最和谨尤见亲爱攸之性俭子弟不得妄用财物唯恣雍之所须辄取斋中服饰分与亲旧以此为常雍之弟荣之尚书库部郎亦先攸之卒攸之晚好读书手不释卷史汉事多所谙忆常叹曰早知穷达有命恨不十年读书及攻郢城夜遇风浪米船沉没仓曹参军崔灵凤女幼适柳世隆子攸之正色谓曰当今军粮要急而卿不以在意将由与城内婚姻邪灵凤答曰乐广有言下官岂以五男易一女攸之欢然意解初攸之招集才力之士随郡人双泰真有干力召不肯来后泰真至江陵卖买有以告攸之者攸之因留之补队副厚加料理泰真无停志少日叛走攸之遣二十人被甲追之逐讨甚急泰真杀数人余者不敢近欲过家将母去事迫不获单身走入蛮追者既失之录其母而去泰真既失母乃出自归攸之不罪曰此孝子也赐钱一万转补队主其矫情任皆如此初攸之贱时与吴郡孙超之全景文共乘小船出京都三人共上引埭有一人止而相之曰君三人皆当至方伯攸之曰岂有三人俱有此相相者曰骨法如此若有不验便是相书&amp;#耳其后攸之为郢荆二州超之广州景文豫州刺史攸之初至郢州有顺流之志府主簿宗俨之劝攻郢城功曹臧寅以为攻守势异非旬日所拔若不时举挫锐损威今顺流长驱计日可捷既倾根本则郢城岂能自固攸之不从既败诸将帅皆奔散唯寅曰我委质事人岂可苟免我之不负公犹公之不负朝廷也乃投水死寅字士若东莞莒人也先是攸之在郢州州从事辄与府录事鞭攸之免从事官而更鞭录事五十谓人曰州官鞭府职诚非体要由小人凌侮士大夫仓曹参军事边荣为府录事所辱攸之自为荣鞭杀录事攸之自江陵下以荣为留府司马守城张敬儿将至人或说之使诣敬儿降荣曰受沈公厚恩共如此大事一朝缓急便改易本心不能行也城败见敬儿敬儿问曰边公何不早来荣曰沈公见留守城而委城求活所不忍也本不蕲生何须见问敬儿曰死何难得命斩之欢笑而去容无异色太山程邕之者素依随荣至是抱持荣曰与边公周游不忍见边公前死乞见杀兵不得行戮以告敬儿敬儿曰求死甚易何为不许先杀邕之然后及荣三军莫不垂泣曰奈何一日杀二义士比之臧洪及陈容荣金城人也废帝之殒也攸之欲起兵问其知星人葛珂之珂之曰自古起兵皆候太白太白见则成伏则败昔桂阳以太白伏时举兵一战授首此近世明验今萧公废昏立明政值太白时此与天合也且太白寻出东方东方利用兵西方不利故攸之止不反及后举兵珂之又曰今岁星守南斗其国不可伐攸之不从凡同逆丁珍东孙同裴茂仲武宗俨之并伏诛攸之表檄文疏皆俨之词也臧涣诣盆城自归今皇帝命斩之余同恶或为乱军所杀或遇赦得原按南齐书张敬儿传太祖以敬儿人位既轻不欲便使为襄阳重镇敬儿求之不已乃微动太祖曰沈攸之在荆州公知其欲何所作不出敬儿以防之恐非公之利也太祖笑而无言乃以敬儿为持节督雍梁二州郢司二郡军事雍州刺史将军如故封襄阳县侯二千户部伍泊沔口敬儿乘舴艋过江诣晋熙王燮中江遇风船覆左右丁壮者各泗走余二小吏没船下叫呼救敬儿两掖挟之随船覆仰常得在水上如此翻覆行数十里方得迎接失所持节更给之沈攸之闻敬儿上遣人伺觇见雍州迎军仪甚盛虑见掩袭密自防备敬儿至镇厚结攸之信馈不绝得其事迹密白太祖攸之得太祖书翰论选用方伯密事辄以示敬儿以为反间敬儿终无二心元徽末襄阳大水平地数丈百姓资财皆漂没襄阳虚耗太祖与攸之书令赈贷之攸之竟不历意敬儿与攸之司马刘攘兵情款及苍梧废敬儿疑攸之当因此起兵密以问攘兵攘兵无所言寄敬儿马镫一只敬儿乃为之备升明元年冬攸之反遣使报敬儿敬儿劳接周至为设酒食谓之曰沈公那忽使君来君殊可命乃列仗于厅事前斩之集部曲顿攸之下当袭江陵时攸之遗太祖书曰吾闻鱼相忘于江湖人相忘于道术彼我可谓通之矣大明之中谬奉圣主忝同侍卫情存契阔义着断金乃分帛而衣等粮而食值景和昏暴心烂形燋若斯之苦宁可言尽吾自分碎首于合下足下亦惧灭族于舍人尔时盘石之心既固义无贰计蹙迫时难相引求全天道矜善此理不空结姻之始实关于厚及明帝龙飞诸人皆为鬼矣吾与足下得蒙大造亲过夙眷遇若代臣录其心迹复忝驱使临崩之日吾豫在遗托加荣授宠恩深位高虽复情谢古人粗识忠节誓心仰报期之必死此诚志竟未申遂先帝登遐微愿永夺自尔已来与足下言面殆绝非唯分张形迹自然至此脱枉一告未尝不对纸流涕岂愿相诮于今哉苟有所怀不容不白初得贤子赜疏云得家信云足下有废立之事安国宁民此功巍巍非吾等常人所能信也俄奉皇太后假令云足下潜构深略独断怀抱一何能壮但冠虽弊不可承足盖共尊高故耳足下交结左右亲行杀逆以免身患卿当谓龙逢比干痴人耳凡废立大事不可广谋但袁褚遗寄刘又国之近戚数臣地籍实为膏腴人位并居时望若此不与议复谁可得共披心胸者哉昏明改易自古有之岂独大宋中屯邪前代盛典焕盈篇史请为足下言之群公共议宜启太后奉令而行当以王礼出第足下乃可不通大理要听君子之言岂可罔灭天理一何若兹孝经云资于事父以事君纵为宗社大计不尔宁不识有君亲之意邪乃复虑以家为啖以爵为赏小人无状遂行弒害吾虽寡识窃从古比岂有为臣而有近日之事邪使一旦荼毒身首分离生自可恨死者何罪且有登斋之赏此科出于何文凡在臣隶谁不惋骇华夷扣心行路泣血乃至不殡使流虫在户自古以来此例有几卫国微小故有弘演不图我宋独无其人抚膺惆怅不能自已足下与向之杀者何异人情易反还成嗟悲为子君者无乃难乎蹊田之譬岂复有异管仲有言君善未尝不谏足下谏诤不闻甘崔杼之罪何恶逆之苦昔太甲还位伊不自疑昌邑之过不可称数霍光荷托尚共议于朝班然复废之由有汤沐之施论者不以劫主为名桓温之心未忘于篡海西失道人伦顿尽废之以公犹礼处之当温强盛谁能相抗尚畏惧于形迹四海不惬未尝有乐推之者伊尹霍光名高于臣节桓氏亦得免于胁夺凡是诸事布于书策若此易晓岂待指掌卿常言比迹夷叔如何一旦行过桀跖邪圣明启运苍生重造普天率土谁不歌抃实是披心罄节奉公忘私之日而卿大收宫妓劫夺天藏器械金宝必充私室移易朝旧布置私党被甲入殿内外宫合管钥悉关家人吾不知子孟孔明遗训如此王谢陶庾行此举止且朱方帝乡非亲不授足下非国戚也一旦专纵自树云是儿守台城父居东府一家两录何以异此知卿防固重复猜畏万端言以御远实为防内若德允物望夷&amp;#犹可推心共处如其失理乖道金城汤池无所用也文长以戈戟自卫何解灭亡吴起有云义礼不修舟中之人皆雠也足下既无伍员之痛苟怀贪婪而有贼宋之心吾宁捐申包之节邪闻求忠臣者必出孝子之门卿忠孝于斯尽矣今窃天府金帛以行奸惠盗国权爵以结人情且授非其理合我则赏此事已复不可恒用用之既讫恐非忠策且受者不感识者不知不能遏奸折谋诚节慨惋隔&amp;#数千无因自对不能知复何情颜当与足下叙平生旧款吾闻前哲绝交不出恶言但此自陈名节于胸心因告别于千载放笔增叹公私泪想不深怪往言然天下耳目岂伊可诬抑亦当自知投杖无强为必失及太祖出顿新亭报攸之书曰辱足下诮书交道不终为耻已足欲下便来何故多罔君子吾结发入仕岂期远大盖感子路之言每不择官而宦逮文帝之世初被圣明鉴赏及孝武之朝复蒙英主顾眄因此感激未能自反及与足下敛袂定交款着分好何尝不劝慕古人国士之心务重前良忠贞之节至于契阔杯酒殷勤携袖荐女成姻志相然诺义信之笃谁与间之又乃景和陵虐事切忧畏明帝正位运同休显启臆论心安危岂贰元徽之季听高道庆邪言欲相讨伐发威施敕已行外内于时臣子钳口道路以目吾以分交义重患难宜均犯陵白刃以相任保悖主手敕今封送相示岂不畏威念周旋之义耳推此阴惠何愧怀抱不云足下猥含祸诐前遣王思文所牒朝事盖情等家国共谁衷否虚心小大必以先输问张雍州迁代之日将欲谁拟本是逆论来事非欲代张乃封此示张激使见怒若张惑一言果兴怨恨事负雅素君子所不可为况张之奉国忠亮有本情之见与意契不贰邪又张雍州启事称彼中蛮动兼民遭水患敕令足下思经拯之计吾亦有白论国如家布情而往每思虚达事之相接恒必猜离反谓无故遣信此乃觇察平谅之襟动则相阻伤负心期自谁作故先时足下遣信寻盟敦旧厉以笃终吾止附还白申罄情本契然远要方固金石今日举错定是谁恧久言邪元徽末德埶亡禋祀足下备闻无待亟述太后惟忧式遵前诰兴毁之略事属鄙躬黜昏树明实唯前则宁宗静国何愧前修废立有章足下所允冠弊之讥将以何语封为郡王宁为失礼景和无名方之不愈乎龙逢自匹夫之美伊霍则社稷之臣同异相乘非吾所受也登斋有赏寿寂已蒙之于前同谋获功明皇亦行之于昔此则接踵成事谁敢异之谓其大收宫女劫夺天藏器械金宝必充私室必若虚设市虎亦可不翅此言若以此诈民天下岂患无眼心苟无瑕非所耿介甲杖之授事既旧典岂见有任镇邦家勋经定主而可得出入轻单不资宠卫斯之患虑岂直身忧祗奉此恩职唯事理朱方之牧公卿佥意吾亦谓微勋之次无忝一州且魏晋旧事帝乡蕃职何尝豫州必曹司州必马折胶受柱在体非愧袁粲据石头足下无不可吾之守东府来告便谓非动容见疾频笑入戾乃如是乎袁粲刘秉受遇深重家国既安不思抚镇遂与足下表里潜规据城之夜岂顾社稷幸天未长乱宗庙有灵即与褚卫军协谋义断以时殄灭想足下闻之怅然孤沮小儿忝侍中代来之泽遇直上台便呼一家两录发不择言良以太甚吾之方寸古列共言乃以陶庾往贤大见讥责足下自省讵得以此见贻邪比踪夷叔论吾则可行过桀跖无乃近诬哉谓吾不朝此则良诲朝之与否想更问之足下受先帝之恩施拥戎西州鼎湖之日率土载奔而宴安中流酣饮自若即怀狼望陵侮皇朝晋熙殿下以皇弟代镇而断割候迎罔蔑宗子驱略士马悉以西上郢中所遗仅余劣弱昔征茅不入犹动义师况荆州物产雍崏交梁之会自足下为牧荐献何品良马劲卒彼中不无良皮美罽商赂所聚前后贡奉多少何如唯闻大官时纳饮食耳桂阳之难坐观成败自以雍容汉南西伯可拟赖原即大世非望亦消又招集逋亡断遏行侣治舟试舰恒以朝廷为旗的秣马按剑常愿天下有风尘为人臣者固若是邪至乃不遵制书敕下如空国恩莫行命令拥隔诏除郡县辄自板代罢官去职禁还京师凶人出境无不千里寻蹑而反募台将来必厚加给赏太妃遣使市马赍宝往蜀足下悉皆断折以为私财此皆远迩共闻暴于视听主上睿明当璧县同庆绝域奉贽万国通书而盘桓百日始有单骑事存送往于此可征不朝如此谁应受诮反以见呵非所反侧今乃勒兵以窥象馆长戟以指魏阙不亦为忠臣孝子之所痛心疾首邪贤子元琰获免虎口及凌波西迈吾所发遣犹推素怀不畏嗤嗤足下尚复灭君臣之纪况吾布衣之交乎遂事不谏既往难咎今六师西向为足下忧之攸之与兼长史江乂别驾傅宣等守江陵城敬儿军中力授因以为别敬儿告变使至太祖大喜进号镇军将军加散骑常侍改为都督给鼓吹一部攸之于郢城败走其子元琰军至白水元琰闻城外鹤唳谓是叫声心惧欲走其夜乂宣开门出奔城溃元琰奔宠洲见杀百姓既相抄敓敬儿至江陵诛攸之亲党没入其财物数十万悉以入私攸之于汤渚村自经死居民送首荆州敬儿使楯擎之盖以青伞徇诸市郭乃送京师进号征西将军爵为公增邑为四千户　　袁粲
子
最

按宋书本传粲字景倩陈郡阳夏人太尉淑兄子也父濯扬州秀才蚤卒祖母哀其幼孤名之曰愍孙伯叔并当世荣显而愍孙饥寒不足母琅琊王氏太尉长史诞之女也躬事绩纺以供朝夕愍孙少好学有清才有欲与从兄顗婚者伯父洵即顗父曰顗不堪政可与愍孙婚耳时愍孙在坐流涕起出蚤以操立志行见知初为扬州从事世祖安北镇军北中郎行参军侍中郎主簿世祖伐逆转记室参军及即位除尚书吏部郎太子右卫率侍中孝建元年世祖率群臣并于中兴寺八关斋中食竟愍孙别与黄门郎张淹更进鱼肉食尚书令何尚之奉法素谨密以白世祖世祖使御史中丞王谦之纠奏并免官二年起为廷尉太子中庶子领右军将军出为辅国将军西阳王子尚北中郎长史广陵太守行兖州事仍为永嘉王子仁冠军长史将军太守如故大明元年复为侍中领射声校尉封兴平县子食邑五百户事在颜师伯传三年坐纳山阴民丁彖文货举为会稽郡孝廉免官寻为西阳王子尚抚军长史又为中庶子领左军将军四年出补豫章太守加秩中二千石五年复还为侍中领长水校尉迁左卫将军加给事中七年转吏部尚书左卫如故其年皇太子冠上临宴东宫愍孙劝颜师伯酒师伯不饮愍孙因相裁辱师伯见宠于上上常嫌愍孙以寒素凌之因此发怒出为海陵太守前废帝即位除御史中丞不拜复为吏部尚书永光元年徙右卫将军加给事中景和元年复入为侍中领骁骑将军太宗泰始元年转司徒左长史冠军将军南东海太守愍孙清整有风操自遇甚厚尝着妙德先生传以续嵇康高士传以自况曰有妙德先生陈国人也气志渊虚姿神清映性孝履顺栖冲业简有舜之遗风先生幼夙多疾性疏懒无所营尚然九流百氏之言雕龙谈天之艺皆泛识其大归而不以成名家贫尝仕非其好也混其声迹晦其心用故深交或迕俗察罔识所处席门常掩三径裁通虽扬子寂漠严叟沈冥不是过也修道遂志终无得而称焉又尝谓周旋人曰昔有一国国中一水号曰狂泉国人饮此水无不狂唯国君穿井而汲独得无恙国人既并狂反谓国主之不狂为狂于是聚谋共执国主疗其狂疾火艾针药莫不必具国主不任其苦于是到泉所酌水饮之饮毕便狂君臣大小其狂若一众乃欢然我既不狂难以独立比亦欲试饮此水愍孙幼慕荀奉倩之为人白世祖求改名为粲不许至是言于太宗乃改为粲字景倩焉二年迁领军将军仗士二十人入六门其年徙中书令领太子詹事增封三百户固辞不受三年转尚书仆射寻领吏部五年加中书令又领丹阳尹六年上于华林园茅堂讲周易粲为执经又知东宫事徙为右仆射七年领太子詹事仆射如故未拜迁尚书令丹阳尹如故坐前选武卫将军江柳为江州刺史柳有罪降为守尚书令太宗临崩粲与褚渊刘&amp;#并受顾命加班剑二十人给鼓吹一部后废帝即位加兵五百人帝未亲朝政下诏曰比元序愆度留熏耀晷有伤秋稼方贻民瘼朕以眇疚未弘政道囹圄尚繁枉滞犹积晨兢夕厉每恻于怀尚书令可与执法以下就讯众狱使冤讼洗遂瘐毙昭苏颁下州郡咸令无壅元徽元年丁母忧葬竟摄令亲职加卫将军不受敦逼备至中使相望粲终不受性至孝居丧毁甚袒日及祥变常发诏卫军断客二年桂阳王休范为逆粲扶曳入殿诏加兵自随府置佐史时兵难危急贼已至南掖门诸将意沮咸莫能奋粲慷慨谓诸将帅曰寇贼已逼而众情离沮孤子受先帝顾托本以死报今日当与褚护军同死社稷因命左右被马辞色哀壮于是陈显达等感激出战贼即平殄事宁授中书监即本号开府仪同三司领司徒以扬州解为府固不肯移三年徙尚书令卫军开府如故并固辞服终乃受加侍中进爵为侯又不受时粲与齐王褚渊刘秉入直平决万机时谓之四贵粲闲默寡言不肯当事主书每往谘决或高咏对之时立一意则众莫能改宅宇平素器物取给好饮酒善吟讽独酌园庭以此自适居负南郭时杖策独游素寡往来门无杂客及受遗当权四方辐凑闲居高卧一无所接谈客文士所见不过一两人顺帝即位迁中书监司徒侍中如故时齐王居东府故使粲镇石头粲素静退每有朝命多不即从逼切不得已然后方就及诏移石头即便顺旨有周旋人解望气谓粲曰石头气甚乖往必有祸粲不答又给油络通幰车仗士五十人入殿时齐王功高德重天命有归粲自以身受顾托不欲事二姓密有异图丹阳尹刘秉宋代宗室前湘州刺史王蕴太后兄子素好武事并虑不见容于齐王皆与粲相结将帅黄回任伯孙昙瓘王宜兴彭文之卜伯兴等并与粲合升明元年荆州刺史沈攸之举兵齐王自诣粲粲称疾不见粲宗人通直郎袁达以为不宜示异同粲曰彼若以主幼时艰与桂阳时不异劫我入台便无辞以拒一如此不复得出矣时齐王入屯朝堂秉从父弟领军将军韫入直门下省伯兴为直阁黄回诸将皆率军出新亭粲谋克日矫太后令使韫伯兴率宿卫兵攻齐王于朝堂回率军来应秉伯等并赴石头本期夜发其日秉恇扰不知所为晡后便束装未暗载妇女席卷就粲由此事泄先是齐王遣将薛渊苏烈王天生等领兵戍石头云以助粲实御之也又令腹心王敬则为直阁与伯兴共禁兵王蕴闻秉已奔叹曰今年事败矣时齐王使蕴募人已得数百乃狼狈率部曲向石头本期开南门时已暗夜薛渊等据门射之蕴谓粲已败即便散走齐王以报敬则率所领收蕴杀之并诛伯兴又遣军主戴僧静向石头助薛渊自仓门得入时粲与秉等列兵登东门僧静分兵攻府西门粲与秉欲还赴府既下城列烛自照僧静挺身暗往粲子最觉有异人以身卫粲僧静直前斩之父子俱殒左右各分散粲死时年五十八任伯等其夜并乘轻舸自新亭赴石头闻粲败乃驰还其后并诛秉事在宗室传齐永明元年诏曰昔魏矜袁绍恩给丘坟晋亮两王荣覃余裔斯盖怀旧流仁原心兴宥二代弘义前载美谈袁粲刘秉并与先朝同奖宗室沈攸之于景和之世特有乃心虽末节不终而始诚可录岁月弥往宜沾优隆粲秉前年改葬茔兆未修材官可为经略粗合周礼攸之及其诸子丧柩在西可符荆州以时致送还反旧墓在所营葬事按通鉴纲目齐永明十年齐诏太子家令沈约撰宋书约立袁粲传齐主曰袁粲自是宋室忠臣　　刘秉
弟
韫
　卜伯兴
按通鉴纲目宋主昱元徽四年秋七月宋中领军萧道成弒其主昱以太后令召诸大臣入议道成谓刘秉曰此使君家事何以断之秉未答道成须&amp;#尽张目光如电秉曰尚书众事可以见付军旅处分一委领军秉出逢从弟韫问曰事当归兄邪曰已让领军矣韫拊膺曰兄肉中讵有血耶今年族矣升明元年十一月袁粲刘秉密谋诛道成将帅黄回卜伯兴等皆与通谋时刘韫为领军将军入直门下省卜伯兴为直合黄回等诸将皆出屯新亭粲谋既定乃以谋告褚渊渊即以告道成道成遣军主苏烈薛渊等助粲守石头又以王敬则为直合与伯兴共总禁兵粲谋矫太后令使韫伯兴帅宿卫兵攻道成于朝堂回等帅所领为应刘秉等并赴石头本期夜发秉恇扰不知所为晡后即束装尽室奔石头粲惊曰何事遽来今败矣道成闻之使王敬则杀韫及伯兴苏烈等据仓城又遣戴僧静助烈等攻粲秉逾城走父子为追者所杀　　臧寅
按通鉴纲目宋顺帝升明二年春正月宋沈攸之尽锐攻郢城柳世隆乘间屡破之城久不拔逃者稍多刘攘兵射书入城请降世隆纳之攘兵烧营而去攸之军遂大散诸将皆走臧寅曰幸其成而弃其败吾不忍为也乃投水死　　贾袭宗
按册府元龟袭宗宝陵人也刘胡叛淮南本县已为胡所得率三千人救沈攸之攸之言于建安王休仁休仁拔为司徒参军督护使还乡里招集为胡所擒以火炙之问台军消息一无所言瞋目谓胡曰君称兵海内窥觎神器未闻奇谋远略而为炮烙之刑仆本以身奉义死亦何有胡斩之　　裴顗
按通鉴纲目宋顺帝升明三年夏四月齐王道成称皇帝废宋主为汝阴王徙之丹阳奉朝请裴顗上表数齐王过恶挂冠径去齐主杀之
　忠烈部名臣列传十一
　　南齐
　　成买
按南史周盘龙传建元二年魏攻淮阳围角城先是上遣军主成买戍角城辞于王俭曰今假之行必以死报衡门蓬户不朱斯白小人弱息当得一子俭问其故答曰若不杀贼便为贼杀弱息不为世子便为孝子孝子则门加素垩世子则门施丹赭至是买被围上遣领军将军李安人救之敕盘龙率马步下淮阳就李安人买与魏拒战手所伤杀无数晨起手中忽有数升血其日遂战死首见斩犹尸据鞍奔还军然后僵　　席谦
按南齐书张冲传新蔡太守席谦永明中为中书郎王融所荐父恭穆镇西司马为鱼复侯所害至是谦镇盆城闻义师东下曰我家世忠贞殒死不二为陈伯之所杀　　丘冠先
按续文献通考冠先字道元吴兴人少有节义永明中位给事中使蠕蠕蠕蠕逼令拜冠先执节不从以刃临之冠先曰能杀我者蠕蠕也不能以天子使拜蠕蠕者我也遂见杀武帝以冠先不辱命赐其子雄钱一万布三千匹雄不受诣阙上书曰臣父执节如苏武守死如谷吉遂不书之良史甄之褒赠万代之后谁死社稷先建元四年车僧朗衔使不异抗节是同诏赠员外郎此天朝旧准臣父成例也今僧朗反葬家茔臣父湮弃绝域语忠烈则不谢车论荼毒则彼优而此剧名位不殊礼数宜等乞申褒赠不省　　鄱阳王锵　随郡王子隆　谢粲　晋安王子　　懋　董僧慧　陆超之　安陆王子敬　孔琇　　之　周伯玉　南平王锐　晋熙王球　宜都　　王铿按通鉴纲目齐昭业隆昌元年宣城公萧鸾权势益重中外皆知其畜不臣之志鄱阳王锵每诣鸾鸾语及家国言泪俱发锵以此信之宫台之内皆属意于锵制局监谢粲说锵及随王子隆日二王但出天子置朝堂夹辅号令粲等闭城上仗谁敢不同东城人正共缚送萧令耳子隆欲定计锵意犹豫命驾将入复还与母别日暮不成行典签告之鸾遣兵杀锵及子隆谢粲等时太祖诸子子隆最壮大有才能故鸾尤忌之江州刺史晋安王子懋闻二王死欲起兵谓防合陆超之曰事成则宗庙获安不成犹为义鬼董僧慧曰此州虽小宋孝武尝用之若举兵向阙以请郁林之罪谁能御之子懋母阮氏在建康密遣迎之阮氏报其同母兄于谣之为计谣之驰告鸾鸾遣军主裴叔业与谣之先袭寻阳子懋部曲多雍州人皆踊跃愿奋叔业畏之遣谣之说子懋曰还都正当作散官不失富贵也子懋既不出兵众情稍沮参军干琳之说叔业取子懋叔业遣将随之拔白刃入斋子懋骂曰小人何忍行此琳之以袖障面使人杀之王元邈执董僧慧将杀之僧慧曰晋安举义仆实豫谋死不恨愿大敛毕退就鼎镬元邈义之白鸾免死子懋子昭基九岁以方二寸绢为书参其消息僧慧视之曰郎君书也悲恸而卒于琳之劝陆超之逃亡超之曰人皆有死此不足惧吾若逃亡非唯孤晋安之眷亦恐田横客笑人元邈等欲囚以还都超之端坐俟命超之门生谓杀超之当得赏密自后斩之头坠而身不僵元邈厚加殡殓门生亦助举棺棺坠压其首折颈而死鸾遣将军王广之袭南兖州刺史安陆王子敬斩之又以孔琇之行郢州事使杀郢州刺史晋熙王球琇之辞不许遂不食而死裴叔业进向湘州欲杀南平王锐防合周伯玉大言于众曰此非天子意今斩叔业举兵匡社稷谁敢不从典签叱左右斩之遂杀锐又杀銶及南豫州刺史宜都王铿　　张佛护按南齐书崔慧景传慧景举兵奉江夏王宝元向京师台遣骁骑将军张佛护直阁将军徐元称屯骑校尉姚景珍西中郎参军徐景智游荡军主董伯珍骑官桓灵福等据竹里为数城宝元遣信谓佛护曰身自还朝君何意苦相断遏佛护答曰小人荷国重恩使于此创立小戍殿下还朝但自直过岂敢干断遂射慧景军因合战慧景子觉及崔恭祖领前锋皆伧楚善战又轻行不爨食以数舫缘江载酒肉为军粮每见台军城中烟火起辄尽力攻击台军不复得食以此饥困元称等议欲降佛护不许崔恭祖等复攻之城陷佛护单马走追得斩首徐元称降余军主皆死　　陆闲
按苏州府志闲字遐业慧晓兄子有风概不苟合仕至扬州别驾明帝崩闲谓所亲曰宫车晏驾百司将听冢宰主上地重才弱难将至矣因感心疾不复预州事永元末刺史始安王遥光东府作乱或劝去之闲曰吾为人吏何可逃死台军攻陷城闲以纲佐被收尚书令徐孝嗣启闲不豫逆谋未及报徐世标害之　　颜见远
按周书颜之仪传之仪祖见远齐御史治书正色立朝有当官之称及梁武帝执政遂以疾辞寻而齐和帝暴崩见远恸哭而绝梁武帝深恨之谓朝臣曰我自应天从人何预天下人事而颜见远乃至于此当时嘉其忠烈咸称叹之　　梁
　　蔡道恭
按册府元龟道恭为司州刺史平北将军天监三年魏军围司州道恭拒守魏军惮之将退会道恭疾笃乃呼兄子僧勰从弟灵恩及诸将帅谓曰吾受国厚恩不能破灭寇贼今所苦转笃势不能久汝等当以死固节无令吾没有遗恨又令取所持节谓僧勰曰禀命出疆凭此而已既不得奉以还朝方欲携之同逝可与棺柩相随众皆流涕其年五月卒魏知道恭死攻之转急先是朝廷遣郢州刺史曹景宗率众赴援景宗不前至八月城内粮尽乃陷　　江子一
弟子四
　子五

按梁书本传子一字元贞济阳考城人晋散骑常侍统之七世孙也父法成天监中奉朝请子一少好学有志操以家贫阙养因蔬食终身起家王国侍郎朝请启求观书秘阁高祖许之有敕直华林省其姑夫右卫将军朱异权要当朝休下之日宾客辐凑子一未尝造门其高洁如此稍迁尚书仪曹郎出为遂昌曲阿令皆着美绩除通直散骑侍郎出为戎昭将军南津校尉弟子四历尚书金部郎大同初迁右丞兄弟性并刚烈子四自右丞上封事极言得失高祖甚善之诏尚书详择施行焉左民郎沈&amp;#少府丞顾玙尝奏事不允高祖厉色呵责之子四乃趋前代&amp;#等对言甚激切高祖怒呼缚之子四据地不受高祖怒亦止乃释之犹坐免职及侯景反攻陷历阳自横江将渡子一帅舟师千余人于下流欲邀之其副董桃生家在江北因与其党散走子一乃退还南洲复收余众步道赴京师贼亦寻至子一启太宗云贼围未合犹可出荡若营栅一固无所用武请与其弟子四子五帅所领百余人开承明门挑贼许之子一乃身先士卒抽戈独进群贼夹攻之从者莫敢继子四子五见事急相引赴贼并见害诏曰故戎昭将军通直散骑侍郎南津校尉江子一前尚书右丞江子四东宫直殿主帅子五祸故有闻良以矜恻死事加等抑惟旧章可赠子一给事黄门侍郎子四中书侍郎子五散骑侍郎侯景平世祖又追赠子一侍中谥义子子四黄门侍郎谥毅子子五中书侍郎谥烈子子一续黄图及班固九品并辞赋文章数十篇行于世　　沈浚按梁书本传浚字叔源吴兴武康人祖宪齐散骑常侍齐史有传浚少博学有才干历山阴吴建康令并有能名入为中书郎尚书左丞侯景逼京城迁御史中丞是时外援并至侯景表请求和诏许之既盟景知城内疾疫复怀奸计迟疑不去数日皇太子令浚诣景所景曰即已向热非复行时十万之军何由可去还欲立效朝廷君可见为申闻浚曰将军此论意在得城城内兵粮尚支百日将军储积内尽国家援军外集十万之众将何所资而反设此言欲胁朝廷邪景横刃于膝瞋目叱之浚正色责景曰明公亲是人臣举兵向阙圣主申恩赦过已共结盟口血未干而有翻背沈浚六十之年且天子之使死生有命岂畏逆臣之刀乎不顾而出景曰是真司直也然密衔之及破张嵊乃求浚以害之　　柳敬礼
按梁书本传敬礼开府仪同三司庆远之孙父津太子詹事敬礼与兄仲礼皆少以勇烈知名起家著作佐郎稍迁扶风太守侯景渡江敬礼率马步三千赴援至都据青溪埭与景频战恒先登陷陈甚着威名台城没敬礼与仲礼俱见于景景遣仲礼经略上流留敬礼为质以为护军景饯仲礼于后渚敬礼密谓仲礼曰景今来会敬礼抱之兄拔佩刀便可斫杀敬礼死亦无所恨仲礼壮其言许之及酒数行敬礼目仲礼仲礼见备卫严不敢动计遂不果会景征晋熙敬礼与南康王会理共谋袭其城&amp;#期将发建安侯萧贲知而告之遂遇害　　张嵊
按梁书本传嵊字四山镇北将军稷之子也少方雅有志操能清言父临青州为土民所害嵊感家祸终身蔬食布衣手不执刀刃州举秀才起家秘书郎累迁太子舍人洗马司徒左西掾中书郎出为永阳内史还除中军宣城王司马散骑常侍又出为镇南湘东王长史寻阳太守中大同元年征为太府卿俄迁吴兴太守太清二年侯景围京城嵊遣弟伊率郡兵数千人赴援三年宫城陷御史中丞沈浚违难东归嵊往见而谓曰贼臣凭陵社稷危耻正是人臣效命之秋今欲收集兵力保贵乡若天道无灵忠节不展虽复及死诚亦无恨浚曰鄙郡虽小仗义拒逆谁敢不从固劝嵊举义于是收集士卒缮筑城垒时邵陵王东奔至钱唐闻之遣板授嵊征东将军加秩中二千石嵊曰朝廷危迫天子蒙尘今日何情复受荣号留板而已贼行台刘神茂攻破义兴遣使说嵊曰若早降附当还以郡相处复加爵赏嵊命斩其使仍遣军主王雄等帅兵于鳢渎逆击之破神茂神茂退走侯景闻神茂败乃遣其中军侯子鉴帅精兵二万人助神茂以击嵊嵊遣军主范智朗出郡西拒战为神茂所败退归贼骑乘胜焚栅栅内众军皆土崩嵊乃释戎服坐于听事贼临之以刃终不为屈乃执嵊以送景景刑之于都市子弟同遇害者十余人时年六十二贼平世祖追赠侍中中卫将军开府仪同三司谥曰忠贞子　　韦粲
子尼　弟助
　警　构　昂

按梁书本传粲字长蒨车骑将军之孙北徐州刺史放之子也有父风好学仗气身长八尺容貌甚伟初为云麾晋安王行参军俄署法曹迁外兵参军兼中兵时颍川庾仲容吴郡张率前辈知名与粲同府并忘年交好及王迁镇雍州随转记室兼中兵如故王立为皇太子粲迁步兵校尉入为东宫领直丁父忧去职寻起为招远将军复为领直服阕袭爵永昌县侯除安西湘东王谘议累迁太子仆左卫率领直并如故粲以旧恩任寄绸密虽居职屡徙常留宿卫颇擅权诞倨不为时辈所平右卫朱异尝于酒席厉色谓粲曰卿何得己作领军面向人耶大同十一年迁通直散骑常侍未拜出为持节督衡州诸军事安远将军衡州刺史皇太子出饯新亭执粲手曰与卿不为久别太清元年粲至州无几便表解职二年征为散骑常侍粲还至庐陵闻侯景作逆便简阅部下得精卒五千马百匹倍道赴援至豫章奉命报云贼已出横江粲即就内史刘孝仪共谋之孝仪曰必期如此当有别敕岂可轻信单使妄相惊动或恐不然时孝仪置酒粲怒以杯抵地曰贼已渡江便逼宫阙水陆俱断何暇有报假令无敕岂得自安韦粲今日何情饮酒即驰马出部分将发会江州刺史当阳公大心遣使要粲粲乃驰往见大心曰上游蕃镇江州去京最近殿下情计实宜在前但中流任重当须应接不可阙镇今直且张声势移镇湓城遣偏将赐随于事便足大心然之遣中兵柳昕帅兵二千人随粲粲悉留家累于江州以轻舸就路至南洲粲外弟司州刺史柳仲礼亦帅步骑万余人至横江粲即送粮仗赡给之并散私金帛以赏其战士先是安北将军鄱阳王范亦自合肥遣西豫州刺史裴之高与其长子嗣帅江西之众赴京师屯于张公洲待上流诸军至是时之高遣船渡仲礼与合军进屯王游苑粲建议推仲礼为大都督报下流众军裴之高自以年位耻居其下乃云柳节下是州将何须我复鞭板累日不决粲乃抗言于众曰今者同赴国难义在除贼所以推柳司州者政以久捍边疆先为侯景所惮且士马精锐无出其前若论位次柳在粲下语其年齿亦少于粲直以社稷之计不得复论今日形势贵在将和若人心不同大事去矣裴公朝之旧齿年德已隆岂应复挟私情以沮大计粲请为诸君解释之乃单舸至之高营切让之曰前诸将之议豫州意所未同即二宫危逼猾寇滔天臣子当戮力同心岂可自相矛楯豫州必欲立异锋镝便有所归之高垂泣曰吾荷国恩荣自应帅先士卒顾恨衰老不能效命企望柳使君共平凶逆谓众议已从无俟老夫耳若必有疑当剖心相示于是诸将定议仲礼方得进军次新亭贼列阵于中兴寺相持至晚各解归是夜仲礼入粲营部分众军旦日将战诸将各有据守令粲顿青塘青塘当石头中路粲虑栅垒未立贼必争之颇以为惮谓仲礼曰下官才非御侮直欲以身徇国节下善量其宜不可致有亏丧仲礼曰青塘立栅迫近淮渚欲以粮储船乘尽就泊之此是大事非兄不可若疑兵少当更差军相助乃使直阁将军刘叔引师助粲帅所部水陆俱进时值昏雾军人迷失道比及青塘夜已过半垒栅至晓未合景登禅灵寺门阁望粲营未立便率锐卒来攻军副王长茂劝据栅待之粲不从令军主郑逸逆击之命刘叔引以水军截其后叔引畏懦不敢进逸遂败贼乘胜入营左右牵粲避贼粲不动犹叱子弟力战兵死略尽遂见害时年五十四粲子尼及三弟助警构从弟昂皆战死亲戚死者数百人贼传粲首阙下以示城内太宗闻之流涕曰社稷所寄惟在韦公如何不幸先死行阵诏赠护军将军世祖平侯景追谥曰忠贞并追赠助警构及尼皆中书郎昂员外散骑常侍粲长子臧字君理历官尚书三公郎太子洗马东宫领直侯景至帅兵屯西华门城陷奔江州收旧部曲据豫章为其部下所害　　陈昕
按梁书陈庆之传庆之第五子昕字君章七岁能骑射十二随父入洛路遇疾还京师诣鸿胪卿朱异异访北间形势昕聚土画地指挥分别异甚奇之大同四年为邵陵王常侍文德主帅右卫仗主敕遣助防义阳魏豫州刺史尧雄北间骁将兄子宝乐特为敢勇庆之围悬瓠雄来赴其难宝乐求单骑校战昕跃马直趣宝乐雄即散溃仍陷溱城六年除威远将军小岘城主以公事免十年妖贼王勤宗起于巴山郡以昕为宣猛将军假节讨焉勤宗平除阴陵戍主北谯太守以疾不之官又除骠骑外兵俄为临川太守太清二年侯景围历阳敕召昕还昕启云采石急须重镇王质水军轻弱恐虑不济乃板昕为云骑将军代质未及下渚景已渡江仍遣率所领游防城外不得入守欲奔京口乃为景所擒景见昕殷勤因留极饮曰我至此得卿余人无能为也令昕收集部曲将用之昕誓而不许景使其仪同范桃棒严禁之昕因说桃棒令率所领归降袭杀王伟宋子仙为信桃棒许之遂盟约射启城中遣昕夜缒而入高祖大喜敕即受降太宗迟疑累日不决外事发泄昕弗之知犹依期而下景邀得之乃逼昕令更射书城中云桃棒且轻将数十人先入景欲裹甲随之昕既不肯为书期以必死遂为景所害时年三十三　　祖皓
按畿辅通志皓涞水人志节慷慨有文武略大同中为江都令拜广陵太守侯景陷台城皓在城将遇害逃走江西百姓感遗惠匿之广陵人来嶷告皓曰逆竖滔天王室如毁正义夫发愤之秋君世荷国恩又不为贼所容逃窜草间危如累棋董绍先虽景心腹轻而无谋新克此州人情不附袭而破之一壮士力耳如其克捷百代而下犹为梁室忠臣皓曰仆所愿也乃&amp;#勇士耿光等袭杀绍先推前太子萧&amp;#为刺史结东魏为援驰檄讨景景惧即日率侯鉴等攻之城破皓见执被缚箭射遍体车裂以殉兄弟子侄遇害者十六人　　来嶷
按扬州府志嶷字德山梁广陵人幼有奇节侯景陷广陵以董绍先为太守嶷说前太守祖皓曰董绍先轻而无谋人情不附今欲纠率义勇奉戴府君若其克捷可立桓文之勋必天未悔祸犹足为梁室忠臣皓曰仆所愿也乃要勇士耿光等百余人袭杀绍先驰檄远近及皓败嶷并遇害　　任孝恭
按江南通志孝恭临淮人幼孤事母以孝闻家贫无书从人借读目一过略无所遗梁武帝闻其有才学召入西省撰史为司文侍郎兼中书通事舍人专掌公家笔翰为文敏速每奏称善侯景之乱不屈被害死　　兰夏礼
按广东通志兰钦中昌魏人历官至衡州刺史平南将军封曲江县公子夏礼侯景至历阳率其部曲邀景兵败死之　　霍俊
按通鉴纲目梁太清二年十月萧正德引侯景围梁台城十一月景以正德称帝梁邵陵王纶还军赴援侯景击之大溃纶奔朱方景擒西丰公大春主帅霍俊等还至城下使言曰邵陵已为乱兵所杀俊独曰王小失利已全军还京口城中但坚守援军寻至贼以刀殴其背俊辞色弥厉正德杀之　　萧嗣
按南史鄱阳忠烈王恢传恢子范范子嗣字长引容貌丰伟腰带十围性骁果有胆略倜傥不护细行而复倾心养士皆得死力范之薨也嗣犹据晋熙城中食尽士皆乏绝侯景遣任约攻嗣时贼方盛咸劝且止嗣按剑叱之曰今日之战萧嗣效命死节之秋也及战遇流矢中颈不许拔带箭手杀数人贼退方命拔之应时气绝妻子为任约所禽初范既与寻阳王大心相持及嗣之死犹未敢发范丧　　谢答仁
按通鉴纲目梁承圣三年冬十一月魏于谨悉众攻栅反者开西门纳魏师梁主退保金城乃焚古今书籍十四万卷以宝剑击柱折之叹曰文武之道今夜尽矣命御史中丞王孝祀作降文谢答仁谏曰城中兵众犹强乘暗突围而出贼必惊因而薄之可度江就任约梁主素不便走马曰事必无成祇增辱耳答仁求自扶梁主王褒曰答仁侯景之党岂可信答仁又请守子城守兵梁主然之褒又以为不可答仁呕血而死　　裴畿
按册府元龟畿为太子右伟巂州刺史西魏攻陷江陵畿力战死之　　乐子云
按续文献通考子云淯阳人以江陵令除光禄卿魏克江陵众皆奔散呼子云子云曰终为掳矣不如守以死节遂仆地卒于马足之下　　王
按通鉴纲目梁敬帝方智绍泰元年齐主使清河王岳将兵攻魏安州以救江陵岳至义阳江陵陷因进军临江郢州刺史陆法和举州降之长史王不从杀之　　马明
按册府元龟明字世朗梁元帝时为散骑常侍北兖州刺史领庐江太守荆州陷没归于高祖绍泰中复官位封西华县侯随周文育督征王琳于沌口军败明力战死之赠使持节征西将军郢州刺史　　陈
　　陈详
按册府元龟详为神威将军吴州刺史天嘉五年周迪复出临川乃以详为都督率水部讨迪军至南城与贼相遇战败死之　　陈叔慎
按长沙府志叔慎吴兴人为湘州刺史隋杨素略地至湘州城中将士刻日请降叔慎年十八置酒会僚吏酒酣叹曰君臣之义尽于此乎长史谢基而流涕叔慎曰主辱臣死诸君独非陈国之臣乎今天下有难实致命之秋也纵其无成犹见臣节青门之内有死不能今日之机不可犹豫众咸许诺乃遣人诈奉降书于晖晖入叔慎伏甲执斩之隋刺史薛冑将兵适至击之叔慎拒战兵败冑乘胜入城擒叔慎送秦王俊杀之　　程文季
按江南通志文季字少卿灵洗子少从父征讨必先登陷阵灵洗卒尽领其众乃袭封大建从吴明彻北伐齐文季常为先锋齐军惮之号为程虎后随明彻陷于周文季不屈执送长安死于狱陈后主追赠散骑常侍谥威悼子向袭封重安县侯　　鲁广达　杨孝辩
按陈书本传广达字遍览吴州刺史悉达之弟也少慷慨志立功名虚心爱士宾客或自远而至时江表将帅各领部曲动以千数而鲁氏尤多释褐梁邵陵王国右常侍迁平南当阳公府中兵参军侯景之乱与兄悉达聚众保新蔡梁元帝承制授假节壮武将军晋州刺史王僧辩之讨侯景也广达出境候接资奉军储僧辩谓沈&amp;#曰鲁晋州亦是王师东道主人仍率众随僧辩景平加员外散骑常侍余如故高祖受禅授征远将军东海太守寻徙桂阳太守固辞不拜入为员外散骑常侍除假节信武将军北新蔡太守随吴明彻讨周迪于临川每战功居最仍代兄悉达为吴州刺史封中宿县侯邑五百户光禄大夫元年授通直散骑常侍都督南豫州诸军事南豫州刺史华皎称兵上流诏司空淳干量率众军进讨军至夏口皎舟师强盛莫敢进者广达首率骁勇直冲贼军战舰既交广达愤怒大呼登舰楼奖励士卒风急舰转楼摇动广达足跌堕水沈溺久之因救获免皎平授持节智武将军都督巴州诸军事巴州刺史太建初与仪同章昭达入峡口拓定安蜀等诸州镇时周氏将图江左大造舟舰于蜀并运粮青泥广达与钱道戢等将兵掩袭纵火焚之以功增封并前二千户仍还本镇广达为政简要推诚任下吏民便之及秩满皆诣阙表请于是诏留二年五年众军北伐略淮南旧地广达与齐军会于大岘大破之斩其敷城主张元范掳获不可胜数进克北徐州乃授都督北徐州诸军事徐州刺史寻加散骑常侍入为右卫将军八年出为北兖州刺史迁晋州刺史十年授使持节都督合霍二州诸军事进号仁威将军合州刺史十一年周将梁士彦将兵围寿春诏遣中领军樊毅左卫将军任忠等分部趣阳平秦郡广达率众入淮为掎角以击之周军攻陷豫霍二州南北兖晋等各自拔诸将并无功尽失淮南之地广达因免官以侯还第十二年与豫州刺史樊毅率众北讨克郭默城寻授使持节平西将军都督郢州以上十州诸军事率舟师四万顿江夏周安州总管元景将兵寇江外广达命偏师击走之后主即位入为安左将军寻授平南将军南豫州刺史至德二年授安南将军征拜侍中又为安左将军改封绥越郡公封邑如前寻为中领军及贺若弼进军钟山广达率众于白土冈南置阵与弼旗鼓相对广达躬擐甲冑手执桴鼓率励敢死冒刃而前隋军退走广达逐北至营杀伤甚众如是者数四焉及弼攻败诸将乘胜至宫城烧北掖门广达犹督余兵苦战不息斩获数十百人会日暮乃解甲面台再拜恸哭谓众曰我身不能救国负罪深矣士卒皆涕泣歔欷于是乃就执祯明三年依例入隋广达怆本朝沦覆遘疾不治寻以愤慨卒时年五十九尚书令江总抚柩恸哭乃命笔题其棺头为诗曰黄泉虽抱恨白日自流名悲君感义死不作负恩生总又制广达墓铭其略曰灾流淮海险失金汤时屯运极代革天亡爪牙背义介冑无良独摽忠勇率御有方诚贯皎日气励严霜怀恩感报抚事何忘初隋将韩擒虎之济江也广达长子世真在新蔡乃与其弟世雄及所部奔擒虎擒虎遣使致书招广达广达时屯兵京师乃自劾廷尉请罪后主谓之曰世真虽异路中大夫公国之重臣吾所恃赖岂得自同嫌疑之间乎加赐黄金即日还营广达有队主杨孝辩时从广达在军中力战陷阵其子亦随孝辩挥刃杀隋兵十余人力穷父子俱死　　沈觌
按武康县志觌字仲起隋灭陈觌率乡邑子弟与隋将王元绰力战而没　　陈计荣
按武康县志计荣祯明三年隋军渡江计荣率乡邑三千人与隋军力战而没　　北魏
　　魏勤
按册府元龟勤封永安侯明元帝永兴五年与将军元屈会稽公刘洁等击吐京叛胡失利洁被伤勤死之　　段进
按魏书节义传进不知何许人也世祖初为白道守将蠕蠕大擅入塞围之力屈被执进抗声大骂遂为贼杀世祖愍之追赠安北将军赐爵显美侯谥曰庄　　房天乐按广平府志天乐清河人雅多辩智先为青州别驾刺史沈文秀拔为长史督齐郡州府事一以委之慕容白曜攻青州天乐婴城固守城陷为白曜执送京师而卒　　刘渴侯
&lt;/div&gt;
    &lt;div class="pagination"&gt;
&lt;a href="官常典忠烈部_page4.html"&gt;上一页&lt;/a&gt;&lt;a href="官常典忠烈部.html"&gt;1&lt;/a&gt;&lt;a href="官常典忠烈部_page2.html"&gt;2&lt;/a&gt;&lt;a href="官常典忠烈部_page3.html"&gt;3&lt;/a&gt;&lt;a href="官常典忠烈部_page4.html"&gt;4&lt;/a&gt;&lt;span class="current-page"&gt;5&lt;/span&gt;&lt;a href="官常典忠烈部_page6.html"&gt;6&lt;/a&gt;&lt;a href="官常典忠烈部_page7.html"&gt;7&lt;/a&gt;&lt;a href="官常典忠烈部_page8.html"&gt;8&lt;/a&gt;&lt;a href="官常典忠烈部_page9.html"&gt;9&lt;/a&gt;&lt;a href="官常典忠烈部_page10.html"&gt;10&lt;/a&gt;&lt;span&gt;...&lt;/span&gt;&lt;a href="官常典忠烈部_page6.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
