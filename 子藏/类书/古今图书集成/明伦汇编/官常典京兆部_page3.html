<!DOCTYPE html>
<html>
<head>
    <meta charset="UTF-8">
    <title>官常典京兆部 - 第 3 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典京兆部 - 第 3 页/共 3 页</h1>
    <div class="content">　长安门外为三及第簪花披红赴府宴毕送状元　　归第　　凡直省会试举人出京回籍由府尹给发路引　　凡府属岁贡生由府尹给印单咨文赴部　　凡岁科二考大宛文武童生及京卫武童俱由　　府丞考取送院　　凡顺天乡试修理贡院本府行大宛二县估计　　工料价值修理工完具题造册送工部查销文　　武会试礼兵二部札付修理贡院转行大宛二　　县照例苫盖工完造册送工部查销　　凡遇京察并甄别本府将所属京职考注优劣　　造册咨送部科河南道　　凡遇大计本府考注州县官优劣府丞册代　觐　　凡遇考选军政府尹行查京卫各官事迹履历　　钱粮完欠面试骑射注定贤否造册送兵部兵　　科河南道　　凡光禄寺估计
上用品物每月移文本府转委大宛二县照时估定　　价值造册送府赴光禄寺衙门公同会估　　凡春秋祭社稷坛例用五色土铺垫府尹转行东安县房山县　　涿州霸州办解工部　　凡祈晴祷雨祈雪救护月食应用祭品等项本　　府行令大宛二县备办　　凡耆老令五城大宛二县访举年高有德者具　　结送府给札许用顶带宣读上谕十六条
　　凡军犯刑部定罪兵部定配所札送本府转发　　大宛二县押解　　凡流犯部拟道里远近本府定地方发配提取　　大宛二县解役押解　　凡徒犯部定年限札送本府佥发驿递摆站限　　满报明释放　　□

　京兆部名臣列传二
　　魏
　　颜斐
按三国魏志仓慈传注魏略曰颜斐字文林有才学丞相召为太子洗马黄初初转为黄门侍郎后为京兆太守始京兆从马超破后民人多不专为农殖又历数四二千石取解自前亦不为民作久远计斐到官乃令属县整阡陌树桑果是时民多无车牛斐又课民以闲月取车材使转相教匠作车又课民无牛者令畜猪狗卖以买牛始者民以为烦一二年间家家有丁车大牛又起文学听吏民欲读书者复其小徭又于府下起菜园使吏役闲锄治又课民当输租时车牛各因便致薪两束为冬寒冰炙笔砚于是风教大行吏不烦民民不求吏京兆与冯翊扶风接界二郡道路既秽塞田畴又荒莱人民饥冻而京兆皆整顿开明丰富常为雍州十郡最斐又清己仰奉而已于是吏民恐其迁转也至青龙中司马宣王在长安立军市而军中吏士多侮侵县民斐以白宣王宣王乃发怒召军市候便于斐前杖一百时长安典农与斐共坐以为斐宜谢乃私推筑斐斐不肯谢良久乃曰斐意观明公受分陕之任乃欲一齐众庶必非有所左右也而典农窃见推筑欲令斐谢假令斐谢是更为不得明公意也宣王遂严持吏士自是之后军营郡县各得其分后数岁迁为平原太守吏民啼泣遮道车不得前步步稽留十余日乃出界东行至崤而疾困斐素心恋京兆其家人从者见斐病甚劝之言平原当自勉励作健斐曰我心不愿平原汝曹等呼我何不言京兆邪遂卒还平原京兆闻之皆为流涕为立碑于今称颂之也　　司马芝
按三国魏志本传芝字子华河内温人也少为书生避乱荆州于鲁阳山遇贼同行者皆弃老弱走芝独坐守老母贼至以刃临芝芝叩头曰母老唯在诸君贼曰此孝子也杀之不义遂得免害以鹿车推载母居南方十余年躬耕守节太祖平荆州以芝为管长时天下草创多不奉法郡主簿刘节旧族豪侠宾客千余家出为盗贼入乱吏治顷之芝差节客王同等为兵掾史据白节家前后未尝给繇若至时藏匿必为留负芝不听与节书曰君为大宗加股肱郡而宾客每不与役既众庶怨望或流声上闻今条同等为兵幸时发遣兵已集郡而节藏同等因令督邮以军兴诡责县县掾史穷困乞代同行芝乃驰檄济南具陈节罪太守郝光素敬信芝即以节代同行青州号芝以郡主簿为兵迁广平令征虏将军刘勋贵宠骄豪又芝故郡将宾客子弟在界数犯法勋与芝书不着姓名而多所属托芝不报其书一皆如法后勋以不轨诛交关者皆获罪而芝以见称迁大理正有盗官练置都厕上者吏疑女工收以付狱芝曰夫刑罪之失失在苛暴今赃物先得而后讯其辞若不胜掠或至诬服诬服之情不可以折狱且简而易从大人之化也不失有罪庸世之治耳今宥所疑以隆易从之义不亦可乎太祖从其议历甘陵沛阳平太守所在有绩黄初中入为河南尹抑强扶弱私请不行会内官欲以事托芝不敢发言因芝妻伯父董昭昭犹惮芝不为通芝为教与群下曰盖君能设教不能使吏必不犯也吏能犯教而不能使君必不闻也夫设教而犯君之劣也犯教而闻吏之祸也君劣于上吏祸于下此政事所以不理也可不各勉之哉于是下吏莫不自励门下循行尝疑门干盗簪干辞不符曹执为狱芝教曰凡物有相似而难分者自非离娄鲜能不惑就其实然循行何忍重惜一簪轻伤同类乎其寝勿问明帝即位赐爵关内侯顷之特进曹洪乳母当与临汾公主侍者共事无涧神系狱卞太后遣黄门诣府传令芝不通辄敕洛阳狱考竟而上疏曰诸应死罪者皆当先表须报前制书禁绝淫祀以正风俗今当等所犯妖刑辞语始定黄门吴达诣臣传太皇太后令臣不敢通惧有救护速闻圣听若不得已以垂宿留由事不早竟是臣之罪是以冒犯常科辄敕县考竟擅行列戮伏须诛罚帝手报曰省表明卿至心欲奉诏书以权行事是也此乃卿奉诏之意何谢之有后黄门复往慎勿通也芝居官十一年数议科条所不便者其在公卿间直道而行会诸王来朝与京都人交通坐免后为大司农先是诸典农各部吏民末作治生以要利入芝奏曰王者之治崇本抑末务农重谷王制无三年之储国非其国也管子区言以积谷为急方今二虏未灭师旅不息国家之要唯在谷帛武皇帝特开屯田之官专以农桑为业建安中天下仓廪充实百姓殷足自黄初以来听诸典农治生各为部下之计诚非国家大体所宜也夫王者以海内为家故传曰百姓不足君谁与足富足之由在于不失天时而尽地力今商旅所求虽有加倍之显利然于一统之计已有不赀之损不如垦田益一亩之收也夫农民之事田自正月耕种耘锄条桑耕熯种麦获刈筑场十月乃毕治廪系桥运输租赋除道理梁墐涂室屋以是终岁无日不为农事也今诸典农各言留者为行者宗田计课其力势不得不尔不有所废则当素有余力臣愚以为不宜复以商事杂乱专以农桑为务于国计为便明帝从之每上官有所召问常先见掾史为断其意故教其所以答塞之状皆如所度芝性亮直不矜廉隅与宾客谈论有不可意便面折其短退无异言卒于官家无余财自魏迄今为河南尹者莫及芝芝亡子岐嗣　　唐　　魏少游
按唐书本传少游字少游邢州巨鹿人以吏干称天宝末累迁朔方水陆转运副使肃宗幸灵武杜鸿渐等奉迎而留少游缮治宫室少游大为殿宇幄帟皆象宫阙诸王公主悉有次舍供拟穷水陆又有千余骑铠帜光鲜振旅以入帝见宫殿不悦曰我至此欲就大事安用是为命去之除左司郎中两京平封巨鹿县侯迁陕州刺史王师溃于邺河洛震骇少游镇守自若擢京兆尹李辅国以其不附己改卫尉卿会率群臣马助军少游与汉中王瑀持异帝怒贬渠州长史复为京兆尹始请中书门下省五品尚书省四品诸司正员三品诸王驸马□以上亲及婿若甥不得任京兆官诏可大历二年为江西观察使进刑部尚书改封赵国公六年卒赠太子太师少游四为京兆虽无赫赫名然善任人缘饰规检有足称者　　严郢按唐书本传郢字叔敖华州华阴人父正诲以才吏更七郡终江南西道采访使郢及进士第补太常协律郎守东都太庙禄山乱郢取神主秘于家至德初定洛阳有司得以奉迎还庙擢大理司直吕諲镇江陵表为判官方士申泰芝以术得幸肃宗遨游湖衡间以妖幻诡众奸赃巨万潭州刺史庞承鼎按治帝不信召还泰芝下承鼎江陵狱郢具言泰芝左道帝遣中人与諲杂讯有状帝不为然御史中丞敬羽白贷泰芝郢方入朝急辨之帝怒叱郢去郢复曰承鼎劾泰芝诡沓有实泰芝言承鼎验左不存今缓有罪急无罪臣死不敢如诏帝卒杀承鼎流郢建州泰芝后坐妖妄不道诛代宗初追还承鼎官召郢为监察御史连署帅府司马郭子仪表为关内河东副元帅府判官迁行军司马子仪镇邠州檄郢主留务河中士卒不乐戍邠多逃还郢取渠首尸之乃定岁余召至京师元载荐之帝时载得罪不见用御史大夫李栖筠亦荐郢帝曰是元载所厚可乎答曰如郢材力陛下不自取而留为奸人用邪即日拜河南尹水陆运使大历末进拜京兆尹严明持法令疾恶抚穷敢诛杀盗贼一衰减隶官匠丁数百十人号称职宰相杨炎请屯田丰州发关辅民凿陵阳渠郢习朔边病利即奏旧屯肥饶地今十不垦一水田甚广力不及而废若发二京关辅民浚丰渠营田扰而无利请以内苑莳稻验之秦地膏腴田上上耕者皆畿人月一代功甚易又人给钱月八千粮不在然有司常募不能足合府县共之计一农岁钱九万六千米月七斛二斗大抵岁僦丁三百钱二千八百八十万米二千一百六十斛臣恐终岁获不酬费况二千里发人出塞而岁一代乎又自太原转粮以哺私出资费倍之是虚畿甸事空傜也郢又言五城旧屯地至广请以凿渠粮俾诸城夏贷冬输取渠土布帛给田者令据直转榖则关辅免调发而诸城辟田炎不许渠卒不成弃之御史台请天下断狱一切待报惟杀人许偿死论徒者得悉徙边郢言罪人徙边即流也流有三而一用之诚难且杀人外犹有十恶伪造用符印强光火诸盗今一徙之法太轻不足禁恶又罪抵徒科别差殊或殴伤夫妇离非义绝养男别姓立嫡不如式私度关□户等不可悉而与十恶同徒即轻重不伦又按京师天下聚论徒者至广例不覆谳今若悉待报有司断决有程月不啻五千狱正恐牒按填委章程紊挠且边及近边犯死徒流者若何为差请下有司更议炎恶异己阴讽御史张着劾郢匿发民浚渠使怨归上系金吾长安中日数千人遮建福门讼郢冤帝微知之削兼御史中丞人知郢得原皆迎拜会秋旱郢请蠲租税炎令度支御史按覆以不实罢为大理卿炎之罢卢杞引郢为御史大夫共谋炎罪即逮捕河中观察使赵惠伯下狱楚掠惨棘锻成其罪卒逐炎崖州惠伯费州天下以郢挟宰相报仇为不直然杞用郢败炎内忌郢才因按蔡廷玉事杀御史郑詹出郢为费州刺史道逢柩殡问之或曰赵惠伯之殡郢内惭忽忽岁余卒　　郭行余
按唐书本传行余者元和时擢进士河阳乌重引表掌书记重引葬其先使志冢辞不为重引怒即解去擢累京兆少尹尝值尹刘栖楚不肯避栖楚捕导从系之自言宰相裴度颇为谕止行余移书曰京兆府在汉时有尹有都尉有丞皆诏自除后循而不改开元时诸王为牧故尹为长史司马即都尉丞耳今尹总牧务少尹副焉未闻道间有下车望尘避者故事犹在栖楚不能答迁楚汝二州刺史大理卿擢邠宁节度使李训在东都与行余善故用之　　崔碣
按唐书崔元暐传元暐六世孙碣字东标及进士第迁右拾遗武宗方讨泽潞碣建请纳刘稹降忤旨贬邓城令稍转商州刺史擢河南尹右散骑常侍再为河南尹邑有大贾王可久转货江湖间值庞勋乱尽亡其赀不得归妻诣卜者杨干夫咨在亡干夫名善数而内悦妻色且利其富既占阳惊曰乃夫殆不还矣即阴以百金谋媒者诿聘之妻乃嫁干夫遂为富人他年徐州平可久困甚丐衣食归闾里往见妻干夫大怒诟逐之妻诣吏自言干夫厚纳贿可久反得罪再诉复坐诬可久恨叹遂失明碣之来可久陈冤碣得其情即敕吏掩干夫并前狱史下狱悉发赇奸一日杀之以妻还可久时淫潦狱决而霁都民相语歌舞于道徙陕虢观察使军乱贬怀州司马卒　　宋　　程琳
按宋史本传琳字天球永宁军博野人权知开封府王蒙正子齐雄捶老卒死贷妻子使以病告琳察其色辞异令有司验得捶死状蒙正连姻章献太后家太后谓琳曰齐雄非杀人者乃其奴尝捶之琳曰奴无自专理且使令与已犯同太后嘿然遂论如法外戚吴氏离其夫而挈其女归夫诉于府琳命还女吴氏曰已纳宫中矣琳请于帝曰臣恐天下人有窃议陛下夺人妻女者帝亟命出之笞而归其妻迁工部侍郎龙图阁学士　　胥偃
按宋史本传偃字安道潭州长沙人少力学河东柳开见其所为文曰异日必得名天下举进士甲科授大理评事通判湖舒二州直集贤院同判吏部南曹知太常礼院再迁太常丞知开封县与御史高升试府进士既封弥卷首辄发视择有名者居上降秘书省著作佐郎监光化军酒起通判邓州复太常丞林特知许州辟通判州事徙知汉阳军还判三司度支勾院修起居注累迁尚书刑部员外郎遂知制诰迁工部郎中入翰林为学士权知开封府忻州地震偃以为地震阴之盛今朝廷政令不专上出而后宫外戚恩泽日蕃此阳不胜阴之效也宜选将练师以防边塞赵元昊朝贡不至偃曰遽讨之太暴官遣使问其不臣状待其辞屈而后加兵则其不直者在彼而王师之出有名矣又奏戍兵代还宜如祖宗制阅其艺后殿次进之会有卫卒赂库吏求拣冬衣坐系者三十余人时八月霜雪暴至偃推洪范急恒寒若之咎请从末减奏可西塞用兵士卒妻子留京者犯法当死帝不忍用刑或欲以毒置饮食中令得善死偃极言其不可帝亦悔而止宦人程智诚与二班使臣冯文显八人抵罪帝使赦智诚三人而文显五人坐如法偃曰恤近遗远非政也况同罪异罚乎诏并释之未几卒偃未仕时家有良田数十顷既贵悉以予族人初天下职田无日月之限而赴官者多以前后为断偃请水陆田各限以月因着为令常与谢绛受诏试中书吏而大臣有以属偃者偃不敢发视亟焚之欧阳修始见偃偃爱其文召置门下妻以女偃纠察邢狱范仲淹尹京偃数纠其立异不循法者修方善仲淹因与偃有隙子元衡有学行能自立为尚书都官员外郎并其子茂谌咸早卒偃妻直史馆力约之妹与元衡妇韩茂谌妇谢皆寡居丹阳闺门有法江淮人至今称之　　王安礼
按宋史本传安礼以翰林学士知开封府事至立断前滞讼不得其情及具按而未论者几万人安礼剖决未三月三狱院及畿赤十九邑囚系皆空书揭于府前辽使过而见之叹息夸异帝闻之喜曰昔秦内史廖从容俎豆以夺由余之谋今安礼能勤吏事骇动殊邻于古无愧矣特升一阶帝数失皇子太史言民墓多迫京城故不利国嗣诏悉改卜无虑数十万计众汹惧安礼谏曰文王卜世三十其政先于掩胳埋胔未闻迁人之冢以利其嗣者帝恻然而罢逻者连得匿名书告人不轨所涉百余家帝付安礼曰亟治之安礼验所指皆略同最后一书加三人有姓薛者安礼喜曰吾得之矣呼问薛曰若岂有素不快者耶曰有持笔来售者拒之鞅鞅去其意似见御即命捕讯果其所为也即枭其首于市不逮一人京师谓为神明宗室令騑以数十万钱买妾久而斥归之诉府督元直安礼视妾既灸败其面矣即奏言妾之所以直数十万者以姿首也今灸败之则不复可鬻此与炮烙之刑何异请勿理其直而加厚谴以为戒诏从之仍夺令騑俸后宫造油箔约三年损者反其价纔一年有损者中官持诣府请如约词气甚厉安礼曰庸讵非置之不得其地为风雨燥湿所坏耶苟如是民将无复得直约不可用也卒不追以是宗室中贵人皆惮之元丰四年初分三省置执政拜中大夫尚书右丞转左丞　　明
　　郑沂
按明外史胡子祺传当子祺之论建都也御史郑沂亦上疏言京师天下根本四方所瞻依设官分职当使内尊而外卑内重而外轻今两京与在外知府其秩同其称名同甚失尊卑轻重之宜宜改应天知府为南京尹则体统尊称名当矣太祖从其言即擢沂尹之沂为御史有声常请郡各设推官一员专理刑名又请多设递运船以苏民力及牧马两淮闲旷之地多见施行　　庞嵩
按明外史本传嵩字振卿南海人嘉靖十三年举于乡讲业罗浮山从游者云集二十三年历应天府通判进治中先后凡八年府缺尹屡摄其事始至值岁饥上官命督赈委悉沾洽公粟既竭贷之巨室富家全活者六万七千余人乃蠲积逋缓征徭勤劳徕复业者又十万余人留都所在民苦役重则力为调剂执法坚不畏强御核冒滥优免户及寄居客户诡称官户寄庄户女户神帛堂匠户俾悉出以供役民困大苏江宁县葛仙永丰二乡频遭水患居民荡析止存七户嵩为治堤筑防得田三千六百亩立惠民庄四召贫民佃之流移尽复听讼无细大必以情屡剖冤狱戚畹王涌举人赵君宠占良人妻杀人嵩皆置之法居间者百方拒不纳早游王守仁门淹通五经至是集诸生新泉书院相与讲习成就为多岁时单骑行县以壶浆自随一蔬片楮不以烦民京府佐贰鲜有举其职者至嵩以善政特闻一时颂为庞青天云府有六年京察例而复与外察嵩谓非体疏请止之遂为永制迁南京刑部员外郎进郎中诸曹鲜习法律吏得缘为奸嵩素谙练为撰原刑司刑祥刑明刑四篇曰刑曹志时议称之出为云南曲靖知府亦有政声居二年忌者中之察典以老罢而年仅五十复从湛若水游学益有闻卒年七十有七应天曲靖皆祀之名宦葛仙乡有专祠子一夔一德并举于乡　　董光宏按明外史王佐传佐同邑董光宏字君谟举进士为刑部员外郎恤刑福建多所平反历河南提学副使品骘无遗就迁右参政分守河南时福藩初建光宏弹压有方群珰或奉约束天启初由江西左布政使入为顺天府尹执法不挠畹戚中贵莫敢干以私擢南京大理寺卿见魏忠贤乱政抗疏乞休帝嘉其恬退加兵部右侍郎以归
　京兆部艺文一
　　河南尹箴　　　　　　　　后汉崔骃茫茫天区画冀为京商邑翼翼四方是营唐虞商周河洛是居成王郏鄏以处鹑墟诸夏劲强是从是横彻我墙屋而师尹不匡霸夺其权宗器以分图籍迁齐九鼎入秦爰作卿士以尹王州风化攸兴万国承流　　京兆尹樊德云铭　　　　　　　蔡邕于显哲尹诞德孔彰膺帝休命谓笃不忘爰纳忠式规悟圣皇钦崇园邑大孝允光九命车服昭示采章轩轺四牡承祀蒸尝多士时贡徭役永息道路孔夷民清险棘同体诸旧兆氓蒙福惠垂无强守以罔极　　答李斌书　　　　　　　　　晋傅咸吾作左丞未几而已吾为京兆虽心知此为不合然是家乡亲里自愿便从俗耳时足下问吾当去不吾答鹦鹉子言阿安乐今到阿安乐何为不去　　复临丹阳教　　　　　　　梁简文帝昔越张修猛用弘美绩边延善政实着民谣吾冲弱寡能未明理道猥以庸薄作守京河将恐五□无谣两岐难颂思立恩惠微宣风范　　丹阳尹传序　　　　　　　　　元帝传曰大夫受郡汉书曰尹者正也及其用人实难授受广汉和颜接下子高自辅经术孙宝行严霜之诛袁安留冬日之爱自二京板荡五马南渡固乃上烛天文下应地理尔其地势可得而言东以赤山为成□南以长淮为伊洛北以钟山为华阜西以大江为黄河既变淮海为神州亦即丹阳为京尹虽得人之盛颇愧前贤而眄遇之深多用宰辅皇上受图负扆宝历惟新制礼以告成功作乐以彰治定岂直四三皇六五帝孕夏陶周而已哉若夫位以德叙德以位成每念忝莅京河兹焉四载以入安石之门思勤王之政坐真长之室想清谈之风求瘼余晨颇多暇景今缀采英贤为丹阳尹传　　为南康王让丹阳尹表　　　　庾肩吾臣闻剑镂七星非有司天之用帘图五岳宁识崇朝之云是知策彼泥龙不能令其逐日乘斯流马安可使其奔电方今振鹭盈庭白驹空谷惟帝念功惟明克允君子之国幸闻其让石门之水获免于贪　　河南尹张公碑　　　　　　唐韩信卿惟唐六叶岁在乙未凶臣肇乱残毒生灵谷洛之郊七年方平宫庙燔夷府寺为墟阴燔转于原隰麋鹿游于街陌天子乃命河东郡侯延赏尹于东夏恭惟河东虔禀圣谟清默无为外务径内无燕嬉劝沮以仁休息以和视人犹身视外犹家一年流亡萃至二年土壤咸辟三年公给人足家有户丰疏瀹河渠导塞提封沟洫化为东川山木流于郡国乃立宗庙乃建寝殿变丘墟为闾里散灾祲为和气公府若虚户庭不扃牛马产畜牧而不羁居守四年迁官罢镇东人父子孀独穷老若游鱼之失于渊栖禽之丧于林于是河南洛阳洎甸内二十二邑长守将校及佐吏耆艾三军之众相率琢石颂美表扬仁风词曰惟皇统极继业嗣圣凶臣无君矫众犯顺都邑歼残化为丘樊于烈河东受命缉熙守一含光休醇忘机以礼代刑以简重威政得其恒物遂其生措置典刑士吏自清弭废鞭笞黎氓不欺芃芃榛楛变为禾黎氛祲蒙蒙散为祥风乃设堤防禁遏溢瀑湍□安流时无水祸乃疏河渠浸枯决潴河渠既流山木浮浮煨烬之中再立清庙荆榛之下再阅高殿人不知役公有盈羡风声沛然大化四海归朝执宪惠赞皇猷我有牛马牧而不羁我有儿童路不拾遗泱泱田畴畴能继之洪惟敻古淳风扬扬下及有周亦称二南烈烈河东实嗣其风　　京兆少尹西厅壁记　　　　　权德舆汉制三辅丞秩六百石至东汉秩千石魏晋为京兆郡则曰治中至隋则曰司马又曰赞始集
作治
国家沿
前代之故再更其名至开元初命为少尹其员二其品四纲纪众务而分贰之上助官师表则之重而佐其慈惠下董掾史属城之理而推其功善大积而不挠中行而有伦和协辑睦宣明教令非文行政事之全者不得居之贞元十六年春二月诏弘农杨于陵字达夫自吏部郎中莅其职先自达夫之佐元侯也四入御史府登天台也五为剧曹郎懿文菁华履行直温折中宪令克勤细大是宜典司名命列侍左右而犹以吏理□历于浩穰之府抑天之爱人俾覆露于毂下耶或姑阅其能而将大授之耶初西少尹视事之堂大历中其长氏以胜势之近取为亭沼故移创于是自后厥官罕备居之者不推本所代而斯宇浸废及达夫之拜未浃旬其僚继之于是达夫征缺员以循旧常弘必葺以辨攸处用宿其业而修其方凡所颛督武备厩置刑书纠禁工徒启塞三右曹之事大凡天子县内之理无不赞也无不统也称职者或退其品而选于近侍或进其材而擢为大吏佐六官分十联皆其迁次然也集无
也字
以旧记堙落虑失
其传今断自太极元年而下列其名氏岁月俾风来集作风采
相属且为故志云

　京兆部艺文二
诗
　　送济南赵太常起家大京兆　　明邢侗三辅风烟傍紫清征书十道及躬耕起家杜曲新京兆入对齐川旧伏生箧里残荷留野服马头斜月引王程太常不忘元都观重问繁桃醉玉笙
　京兆部纪事
汉书王欣传欣为右辅都尉守右扶风上数出幸安定北地过扶风宫馆驰道修治供张办武帝嘉之驻车拜欣为真视事十余年昭帝时为御史大夫代车千秋为丞相后汉书赵典传典兄子温字子柔初为京兆郡丞叹曰大丈夫当雄飞安能雌伏遂弃官去遭岁大饥散家粮以赈穷饿所活万余人献帝西迁都为侍中同舆辇至长安封江南亭侯代杨彪为司空免顷之复为司徒录尚书事李固传固子燮灵帝时拜安平相擢迁河南尹时既以货赂为官诏书复横发钱三亿以实西园燮上书陈谏辞义深切帝乃止先是颍川甄邵谄附梁冀为邺令有同岁生得罪于冀亡奔卲卲伪纳而阴以告冀冀即捕杀之卲当迁为郡守会母亡卲且埋尸于马屋先受封然后发丧卲还至洛阳燮行涂遇之使卒投车于沟中笞捶乱下大署帛于其背曰贵卖友贪官埋母乃具表其状卲遂废锢终身燮在职二年卒时人感其世忠正咸伤惜焉袁安传安为河南尹政号严明然未尝以赃罪鞠人尝称曰凡为仕高则望宰相下则希牧守锢人于圣世尹所不忍为也闻之者皆感激自励在职十年京师肃然名重朝廷三国魏志傅嘏传曹爽诛嘏为河南尹
注
傅子曰河
南尹内掌帝都外统京畿兼古六乡六遂之士其民异方杂居多豪门大族商贾胡貊天下四方会利之所聚而奸之所生前尹司马芝举其纲而太简次尹刘靖综其目而太密后尹李胜毁常法以收一时之声嘏立司马氏之纲统裁刘氏之纲目以经纬之李氏所毁以渐补之郡有七百吏半非旧也河南俗党五官掾功曹典选职皆授其本国人无用异邦人者嘏各举其良而对用之官曹分职而后以次考核之其治以德教为本然持法有恒而不可犯见理识情狱讼不加夏楚而得其实不为小惠有所荐达及大有益于民事皆隐其端迹若不由己出故当时无赫赫之名吏民久而后安之刘馥传馥子靖出为河南尹散骑常侍应璩书与靖曰入作纳言出临京任富民之术日引月长藩落高峻绝穿窬之心五种别出远水火之灾农器必具无失时之阙蚕麦有苫备之用无雨湿之虞封符指期无流连之吏鳏寡孤独蒙廪赈之实加之以明擿幽微重之以秉宪不挠有司供承王命百里垂拱仰办虽昔赵张三王之治未足以方也靖为政类如此初虽如碎密终于百姓便之有馥遗风梁书王志传志为丹阳尹为政清静去烦苛京师有寡妇无子姑亡举债以殓葬既葬而无以还之志愍其义以俸钱偿焉时年饥每旦为粥于郡门以赈百姓民称之不容口陆襄传襄字师卿为扬州治中襄父终此官乃固辞高祖不许听与府司马换廨居之唐书源干曜传帝东幸以京兆尹留守京师治尚宽简人安之居三年政如始至仗内白鹰因纵失之诏京兆督捕获于野絓榛死吏惧得罪干曜曰上仁明不以畜玩置罪苟其获戾尹专之遂入自劾失旨帝一不问众伏其知体而善引咎李杰传杰为河南尹杰既精听断虽行坐食饮省治不少废由是府无淹事人吏爱之寡妇有告其子不孝者杰物色非是谓妇曰子法当死无悔乎答曰子无状宁其悔乃命市棺还敛之使人迹妇出与一道士语顷持棺至杰令捕道士按问乃与妇人私不得逞杰杀道士内于棺河汴之交旧有梁公埭废不治南方漕弗通杰调汴郑丁男复作之不费而利入代宋璟为御史大夫李叔明传叔明迁京兆尹长安歌曰前尹赫赫具瞻允若后尹熙熙具瞻允斯郑珣瑜传珣瑜为河南尹未入境会德宗生日尹当献马吏欲前取印白珣瑜视事且内贽珣瑜徐曰未到官而遽事献礼欤不听性严重少言未尝以私托人而人亦不敢谒以私既至河南清静惠下贱敛贵发以便民方是时韩全义将兵伐蔡河南主馈运珣瑜密储之阳翟以给官军百姓不知僦运劳凡迎送敕使皆有常处吏密识其马进退不数步差也全义与监军别檄有所取非诏约者珣瑜辄挂壁不酬至军罢凡数百封有谏者曰军须期会为急公何不报珣瑜曰武士统戎多恃以取求苟以为罪尹宜坐之终不为万人产沴也故下无怨讟时谓治河南比张延赏而重厚坚正过之吴凑传凑为右金吾卫大将军贞元十四年夏大旱谷贵人流亡帝以过京兆尹韩□罢之即召凑代□已谢督视事明日诏乃下凑为人强力劬俭瞿瞿未尝扰民上下爱向京师苦宫市强估取物而有司附媚中官率阿从无敢争凑见便殿因言中人所市不便小民徒纷纷流议宫中所须责臣可办若不欲外吏与闻禁中事宜料中官高年谨信者为宫市令平贾和售以息众欢又言掌闲骑飞龙内园芙蓉园禁兵诸司杂供役手资课太繁宜有蠲省帝辄顺可初府中易凑贵戚子不便簿领每有疑狱时其将出则遮凑取决幸仓卒得容欺凑叩鞍一视凡指擿尽中其弊初无留思众畏服不意凑精裁遣如此僚史非大过不榜责召至廷诘服原去其下传相训勖举无稽事文敬太子义章公主仍薨帝悼念厚葬之车土治坟农事废凑候帝间徐言极争不避或劝论事宜简约不尔为上厌苦凑曰上明睿忧劳四海不以爱所锺而疲民以逞也顾左右钳噤自安耳若反复启寤幸一听之则民受赐为不少桥舌阿旨固善有如穷民上诉叵云罪何许孟容传孟容迁尚书右丞京兆尹神策军自兴元后日骄恣府县不能制军吏李昱贷富人钱八百万三岁不肯归孟容遗吏捕诘与之期使偿曰不如期且死一军尽惊诉于朝宪宗诏以昱付军治之再遣使皆不听奏曰不奉诏臣当诛然臣职司辇毂当为陛下抑豪强钱未尽输昱不可得帝嘉其守正许之京师豪右大震累迁吏部侍郎刘栖楚传栖楚改京兆尹峻诛罚不避权豪先是诸恶少窜名北军凌藉衣冠有罪则□军中无敢捕栖楚一切穷治不阅旬宿奸老蠹为敛迹一日军士乘醉有所凌突诸少年从旁噪曰痴男子不记头上尹邪贾餗传餗迁京兆尹兼御史大夫姑臧县男太和九年上已诏百官会曲江故事尹自门步入揖御史餗自矜大不彻扇盖骑而入御史杨俭苏特固争餗曰黄面儿敢尔俭曰公为御史能嘿嘿耶大夫温造以闻坐夺俸薛元赏传元赏拜京兆尹都市多侠少年以黛墨镵睿夸诡力剽敓坊闾元赏到府三日收恶少杖死三十余辈陈诸市余党惧争以火灭其文元赏长吏事能推言时弊件白之禁屯怙势扰府县元赏数与争不少纵由是军暴折戢百姓赖安就加检校吏部尚书因话录柳元公初拜京兆尹将赴府上有神策军小将乘马不避公于街中杖杀之及因对□宪宗正色诘公专杀之状公曰京兆尹天下取则之地臣初受陛下奖擢军中偏裨跃马衡过此乃轻陛下典法不独侮臣臣杖无礼之人不打神策军将上曰卿何不奏公曰臣只合决不合奏上曰既死合是何人奏公曰在街中本街使金吾将军奏若在坊内则左右巡使奏上乃止东观奏记崔罕为京兆尹内园巡官不避马杖之五十四方死上赫怒令与远郡宰臣论救上曰罕为京兆尹抑强抚弱是其职任但不避马便杖之可矣不合问知是内园巡官方决一错也又人臣之刑止行二十过此是朕刑也五十四杖颇骇闻听宰臣又论救上曰与一廉察奋捉者宜抵罪根本轻致罕过制耳宰臣益贺上无幽不察罕止贬湖南观察使故事京兆尹在私第但奇日入府偶日入递院崔郢为京兆尹囚徒逸狱而走上始命造京兆尹廨宅京兆尹不得离府上以崔罕郢并败官面召翰林学士韦澳授京兆尹便令赴上赐度支钱二万贯令造府宅澳公正方严吏不敢欺委长安县尉李信主其事造成廨宇极一时壮丽尚有羡□却进韦澳为京兆尹豪右敛手国舅郑光庄不纳租澳絷其主者期以五日不足必抵法太后为言之上延英问澳澳具奏本末上曰今日纳租足放否曰尚在限内来日即不得矣澳既出半廷上连召之曰国舅庄租今日纳足放主者否澳曰必放上入告太后曰韦澳不可犯且与送钱纳却顷刻而放宋史向拱传拱尹河南十余年专治园林第舍好声妓纵酒为乐府政废弛群盗昼劫太祖闻之移镇安州命左武卫上将军焦继勋代之谓继勋曰洛久不治选卿代之无复效拱为也陈省华传省华权知开封府转光禄卿旧制卿监坐朵殿太宗以省华权莅京府别设其位升于两省五品之南省华以府事繁剧请禁宾友相过从之慎从吉传从吉大中祥符八年以给事中权知开封府既受命召戒之曰京府浩穰凡事太速则误太缓则滞惟须酌中耳请属一无所受才数月有咸平县民张斌妻卢氏诉侄质被酒诟悖张素豪质本养子而证佐明白质贿于吏从吉子大理寺丞锐时督运石塘河往来咸平为请于县宰断复质刘姓第令与卢同居质洎卢迭为讼县闻于府从吉命户曹参军吕楷就县推问卢之从叔虢略尉昭一赂白金三百两于楷楷久不决卢兄文质又纳钱七十万于从吉长子大理寺丞钧钧以其事白从吉而隐其所受卢又诣府列诉即下其事右军巡院昭一兄澄尝以手书达钱惟演云寄语从吉事逮钧锐请缓之从吉颇疑惧密请付御史台即诏御史王奇直史馆梁固鞫之狱成从吉坐削给事勒停惟演罢翰林学士楷钧免官配隶衡郢州锐文质皆削一官澄昭一并决杖配隶又高清者库部郎中士宠之子景德中举进士宰相寇准以弟之女妻之寇氏卒故相李沆家复婚之历官以贿闻颇恃姻援骄纵被服如公侯家以是欺蠹小民知太康县民有诣府诉家产者清纳其贿时已罢任即逃居他所锐尝就清贷白金七十两清以多纳贿赂事将败求以为助时方鞫卢氏狱从吉请对发其事欲以自解逮清等系狱命比部员外郎刘宗吉御史江仲甫劾之清枉法当死特杖脊黥面配沙门岛锐又削卫尉寺丞从吉坐首露在已发当赎铜特削谏议大夫刘庠传庠字希道知开封府庠不肯屈事王安石安石欲见之戒典谒者曰今日客至勿纳惟刘尹来即告我有语庠者曰王公意如此盍一往见庠谓见之何所言自彼执政未尝一事合人情脱问青苗免役将何辞以对竟不往奏论新法神宗谕之曰奈何不与大臣协心济治乎庠曰臣子于君父各伸其志臣知事陛下不敢附安石钱勰传勰元佑初以龙图阁待制知开封府老吏畏其敏欲困以事导人诉牒至七百勰随即剖决不中理者缄而识之戒无复来阅月听讼一人又至呼诘之曰吾固戒汝矣安得欺我其人谓曰无有勰曰汝前诉云云吾识以某字启缄示之信然上下皆惊□宗室贵戚为之敛手虽丞相府谒吏干请亦械治之积为众所憾出知越州徙瀛州召拜工部户部侍郎进尚书加龙图阁直学士复知开封临事益精苏轼乘其据案时遗之诗勰操笔立就以报轼曰电扫庭讼响答诗筒近所未见也王岩叟传岩叟字彦霖大名清平人为枢密都承旨权知开封府旧以推判官二人分左右厅共治一事多为异同或累日不竟吏疲于咨禀岩叟创立逐官分治之法自是着为令都城群偷所聚谓之大房每区容数十百人渊薮诡僻不可胜究岩叟令掩捕撤毁随轻重决之根株一空供备库使曹续以产贸万缗市侩逾年负其半续尽力不可取一日启户则所负皆在焉惊扣其故侩曰王公今日知府矣初曹氏之隶韩绚与同隶讼事连其主就逮之曹氏者慈圣后之也岩叟言部曲相讼不当论其主今不惟长告讦之风且伤孝治慈圣仙游未远一旦因□役之过使其子孙对吏殆圣情有所不忍诏窜绚而绝其狱岩叟尝谓天下积欠多名催免不一公私费扰乞随等第立多寡为催法朝廷乃定五年十科之令元佑六年拜枢密直学士签书院事续湘山野录嘉佑中仁宗自内阁降密敕近以女谒纵横无由禁止今后应内降批出事主司未得擅行次日执奏定可否始数日左承天门一宽衣老兵持竹弊器上以败荷覆之吏搜之乃金巨弁一枚上缀巨蚌灿然不知其数禁门旧律尽依外门例凡有搜栏更不申覆即送所司时开封方鞫勘次一小珰驰骑急传旨令放其物即进呈府尹魏公瓘不用执奏法遂放之唐质肃公介方在谏垣疏曰陛下临御以来所降敕旨未有若执奏内批之□为今治世之大公也臣风闻禁门近有搜栏之狱传旨令放主司殊不顾执奏之法乞再收犯者劾之使正其典疏入不报公又疏曰臣闻王者一语朝出四海夕闻令执奏之敕既为无用乞下诏收之免惑天下既而又不报公又疏曰臣闻开封乃天下百执事之首司也魏某为尹臣君父诏旨辄不遵守望端门无咫尺之地尚敢辄尔况九州之远乎欲重贬魏某以咎不遵君命之恶臣以言职不能早寤清衷亦乞罢黜魏由此降越州时感事诗有铁冠持白藩棘聚青蝇之句谢上表略云狂风动地孤蓬所以易飘众斧登山直木终须先伐才者爱之邻几杂志章相在翰林日尝差知权开封府二十七日延僧在家设七昼夜道场惧冤滥也挥麈后录熙宁中王和父尹开封忽内降付下文字一纸云武德卒获之于宫墙上陈首有欲谋乱者姓名凡数十人和父令密究其徒皆无踪迹独有一薛六郎者居甜水巷以典库为业和父令以礼呼来至廷下问之云汝平日与何人为冤薛云老矣未尝妄出门初无仇怨再三询之云有族妹之子沦落在外旬日前忽来见投贷貣不从怒骂而去初亦无他和父云即此是也令释薛而追其甥方在瓦市观傀儡戏才十八九矣捕吏以手从后拽其衣带回头失声曰岂非那事疏脱邪既至不讯而服和父曰小鬼头没三思至此何必穷治杖而遣之一府叹服齐东野语辇毂之下政先弹压然一智不足以胜众奸王佐宣子虽以文章魁天下而吏才极高寿皇深喜之尹临安日禁戢群盗甚严都城肃然既而以治办受赏增秩告命甫下置于卧内旦起忽失之宣子知为群辈所侮略不见之辞色他日奏事毕从容以白上曰鼠辈恶臣穷其奸故为是以沮臣尔上曰何以处之对曰臣若张皇物色正堕其计中惟有置之不问异时从吏部求一公据足矣今未敢请也上称善诚斋杂记马光祖尹京之日不畏贵戚豪强庭无留讼有士人逾墙偷人室女事觉到官勘令当厅面试光祖出逾墙搂处子诗士人秉笔云花柳生平债风流一段愁逾墙乘兴下处子有心搂谢砌应潜越韩香许暗偷有情还爱欲无语强娇羞不负秦楼约安知汉狱囚玉颜丽如此何用读书求光祖判云多情多爱还了半生花柳债好个檀郎室女为妻也合当杰才高作聊赠青蚨三百索烛影摇红记取媒人是马公犯奸之士既幸免罪反因此以得佳偶此光祖以礼待士也金史宣宗本纪贞佑四年正月丁卯谕御史台曰今旦视朝百官既拜之后始闻开封府报衙声四方多故之秋弛慢如此可乎中丞福兴号素谨于官事者当一诘之唐括安礼传安礼世宗大定初迁益都尹召为大兴尹上曰京师好讹言府中奸吏为民患卿虽年少有治才去其宿弊毋为因仍察廉入第一等进阶荣禄大夫七年五月大兴府狱空诏锡宴钱三百贯其余有差移剌道传道改同知大兴尹事诏曰京师士民辐辏犯法者众罪状自实每为文所持断之以公可也朕尝谕执政矣必不以小苛谴卿勉副朕意元史陈祜传祜授南京总管兼开封府尹吏多震慑失措祜因谓曰何必若是前为盗跖今为颜子吾以颜子待之前为颜子今为盗跖吾以盗跖待之由是吏知修饬不敢弄法许蔡间有巨盗聚众掠祜捕之急逃入宋境宋亡随制置夏贵过汴祜斥下马挝杀之于市民间帖然
　京兆部杂录
</div>
    <div class="pagination">
<a href="官常典京兆部_page2.html">上一页</a><a href="官常典京兆部.html">1</a><a href="官常典京兆部_page2.html">2</a><span class="current-page">3</span>
    </div>
    <div class="pagination"><a href="index.html">返回目录</a></div>
</body>
</html>
