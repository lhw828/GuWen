<!DOCTYPE html>
<html>
 <head>
  <meta charset="utf-8"/>
  <title>
   闺媛典闺媛总部 - 第 3 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   闺媛典闺媛总部 - 第 3 页/共 17 页
  </h1>
  <div class="content">
   情留啼鸟惊残梦飞花搅独愁自怜春色罢团扇复迎秋　　戏赠赵使君□人　　　　　　　前人红粉青娥映楚云桃花马上石榴裙罗敷独向东方去谩学他家作使君　　三妇艳　　　　　　　　　　董思恭大妇裁纨素中妇弄明珰小妇多姿态登楼红粉妆丈人且安坐初日渐流光　　怨情　　　　　　　　　　　刘允济玉关芳信断兰闺锦字新愁来不自抑念切已含嚬虚牖风惊梦空□月厌人归期倘可促勿度柳园春　　子夜四时歌八首
选六
　　　郭震
陌头杨柳枝已被春风吹妾心正断绝君怀那得知青楼含日光绿池起风色赠子同心花殷勤此何极以上春歌

邀欢空伫立望美频回顾何时复采菱江中密相遇辟恶茱□囊延年菊花酒与子结绸缪丹心此何有以上秋歌

北极严气升南至温风谢调丝竞短歌拂枕怜长夜帷横双翡翠被卷两鸳鸯婉态不自得宛转君王□以上冬歌

　　采莲女　　　　　　　　　　阎朝隐采莲女采莲舟春日春江碧水流莲衣承玉钏莲刺银钩薄暮敛容歌一曲氛氲香气满汀洲　　和杜主簿春日有所思　　　　　苏颋朝上高楼上俯见洛阳陌摇荡吹花风落英纷已积美人不共此芳好一
作华
空所惜揽镜尘网滋当窗苔
藓碧缅怀在云汉良愿暌枕席翻似无见时如何久为客　　闺怨　　　　　　　　　　　徐彦伯征客戍金微愁闺独掩扉尘埃生半榻花絮落残机褪暖蚕初卧巢昏燕欲归春风日向尽衔涕作征衣　　春闺　　　　　　　　　　　　前人戍客戍清波幽闺幽思多暗梁闻语燕夜烛见飞蛾宝鸭一
作匣
藏脂粉金屏缀绮罗裁衣卷纹素织锦度
鸣梭有使通西极缄书寄北河年光只恐尽征战莫蹉跎　　棹歌行　　　　　　　　　　骆宾王写月图黄罢凌波拾翠通镜花摇芰日衣麝入荷风叶密舟难荡莲□浦易空凤媒羞自托鸳翼恨难穷秋帐灯光翠倡楼粉色红相思无别曲并在棹歌中　　从军行　　　　　　　　　　乔知之南庭结白露北风扫黄叶此时鸿雁来惊鸣催思妾曲房理针线平砧捣文练鸳绮裁易成龙乡信难见窈窕九重闺寂寞十年啼纱窗白云宿罗幌月光栖云月隐微微夜上流黄机玉霜冻珠履金吹薄罗衣汉家已得地君去将何事宛转结蚕书寂寥无雁使平生荷恩信本为荣华进况复落红颜蝉声催绿鬓　　定情篇　　　　　　　　　　　前人与君结新婚岁寒心未卜相与游春园各随情所逐君爱菖蒲花妾感苦寒竹菖花多艳姿寒竹有贞叶此时妾比君君心不如妾簪玉步河堤妖韶援绿荑凫雁将子游莺燕从双栖君念春光好妾向春光啼君时不得意弃妾还金闺结言本同心悲欢何未齐怨咽前致辞愿得申所悲人间丈夫易世路妇难为始知经天月终若流星驰天月相终始流星无定期长信佳丽人失意非蛾眉庐江小吏妇非关织作迟本愿长相对今已长相思复有游宦子结援从梁陈燕居崇三朝去来历九春誓心妾终始蚕桑奉所亲归愿未克从黄金赠路人洁妇怀明义从泛河之津于今千万年谁当问水滨更忆倡家楼夫婿事封侯去时恩灼灼去罢心悠悠不怜妾岁晏十载陇西头以兹常惕惕百虑恒盈积由来共结褵几人同匪石故岁雕梁燕双去今来只今日玉庭梅朝红暮成碧碧荣始芬敷黄叶已浙沥何用念芳春芳春有流易何用重欢娱欢娱俄戚戚家本巫山阳归去路何长叙言情未尽采菉已盈筐桑榆日及景物色盈高冈下有碧流水上有丹桂香桂枝不须折碧流清且洁赠君比芳菲爱惠常不歇赠君比潺湲相思无断绝妾有秦家镜宝匣装珠玑鉴来年二八不记易阴晖妾无光寂寂妾至影依依今日持为赠相识莫相违　　和李侍郎古意　　　　　　　　前人妾家巫山隔汉川君度南庭向胡苑高楼迢递想金天河汉昭回更怆然夜如何其夜未央闲花照月愁洞房自矜夫婿胜王昌三十曾作侍中郎一从流落戍渔阳怀哉万恨结中肠南山羃羃兔丝花北陵青青女萝树由来花叶同一根今日枝条分两处三星差池光照灼北斗西指秋云薄茎枯花谢枝□□香销色尽花零落美人长叹艳容萎含情收取摧折枝调丝独弹声未移感君行坐星岁迟闺中宛转今若斯谁能为报征人知　　春女行　　　　　　　　　　刘希夷春女颜如玉怨歌阳春曲巫山春树红沅江春草绿自怜妖艳姿妆成独见时愁心伴杨柳春尽乱如丝目极千余里悠悠春江水频想玉关人愁卧金闺里尚言春花落不知秋风起娇爱犹未终悲凉从此始忆昔楚王宫玉楼妆粉红纤腰弄明月长袖舞春风容华委西山光阴不可还桑林没东海富贵今何在寄言桃李容胡为闺阁重但看楚王墓唯有数株松　　采桑　　　　　　　　　　　　前人杨柳送行人青青西入秦谁家采桑女楼上不胜春盈盈灞水曲步步春芳绿红脸耀明珠绛唇含白玉回首渭桥东遥怜春色同青丝娇落日缃绮弄春风携笼长叹息逶迤恋春色看花若有情倚树疑无力薄暮思悠悠使君南陌头相逢不相识归去梦青楼　　代闺人春日　　　　　　　　　前人珠帘的晓光玉颜艳春彩林间鸟鸣唤户外花相待花鸟惜芳菲鸟鸣花乱飞人今伴花鸟日暮不能归池月怜歌扇山云爱舞衣佳期杨柳陌携手莫相违　　春晚　　　　　　　　　　　　前人佳人眠洞房回首见垂杨寒尽鸳鸯被春生玳瑁□庭阴幕青霭帘影散红芳寄语同心伴迎春且薄妆　　江南曲　　　　　　　　　　　前人皓如楚江月霭若吴岫云波中自皎洁山上亦氤氲明月留照妾轻云持赠君山川各离散光气乃殊分天涯一为别江北不相闻　　代秦女赠行人　　　　　　　　前人鸾镜晓含春蛾眉向影嚬开箧衣裳破那堪粉黛新春还洛阳道为忆春阶草杨叶未能攀梅花待君扫今朝喜鹊傍人飞应是狂夫走马归遥想行歌共游乐迎前含笑着春衣　　伤妓人董氏
四首
选三
　　　张说
董氏娇娆姓多为窈窕名人随秋月落韵入捣衣声粉蕊粘妆簏金花竭翠条夜台无戏伴魂影向谁娇舞席粘残粉歌梁委旧尘独伤窗里月不见帐中人　　古意　　　　　　　　　　　吴少微洛阳芳树向春开洛阳女儿平且来流车走马纷相催折芳瑶华向曲台曲台自有千万行重花累叶间垂杨北林朝日镜明光南国微风苏合香可怜窈窕女不作邯郸倡妙舞轻回拂长袖高歌浩唱发清商歌终舞罢欢无极乐往悲来长叹息阳春白日不少留红荣碧树无颜色碧树风花先春度珠帘粉泽无人顾如何年少忽迟暮坐见明月与白露明月白露夜已寒香衣锦带空珊珊今日阳春一妙曲凤凰楼上与君弹　　牛女
一作宋
之问诗
　　　沈佺期
粉席秋期缓针楼别怨多奔龙争度日飞鹊乱一作正

填河失喜先临镜含羞未解罗谁能留夜色来夕倍还梭　　古歌　　　　　　　　　　　　前人落叶流风向玉台夜寒秋思洞房开水晶帘外金波下云母窗前银汉回玉阶阴阴苔藓色君王履綦难再得璇闺窈窕秋夜长绣户徘徊明月光燕姬彩帐芙蓉色秦女金垆兰麝香北斗七星横夜半清歌一曲断君肠　　折杨柳　　　　　　　　　　　前人玉朝日映罗帐春风吹拭泪攀杨柳长条踠地垂白花飞历乱黄鸟度参差妾自肝肠断傍人那得知　　杂诗三首　　　　　　　　　　前人落叶惊秋妇高砧促暝机蜘蛛寻月度萤火傍人飞清镜红埃入孤灯绿焰微怨啼能至晓独自懒缝衣妾家临渭北春梦着辽西何苦朝鲜郡年年事鼓鼙燕来红壁语莺向绿啼为许长相忆阑干玉筋齐闻道黄龙戍频年不解兵可怜闺里月长在汉家营少妇今春意良人昨夜情谁能将旗鼓一为取龙城　　古意呈补阙乔知之　　　　　　前人卢家少妇郁金堂海燕双栖玳瑁梁九月寒砧催木叶十年征戍忆辽阳白狼河北音书断丹凤城南秋夜长谁为含愁独不见空教明月照流黄　　春闺　　　　　　　　　　　　前人铁马三军去金闺二月还边愁离上国春梦失阳关池水琉璃净园花玳瑁斑岁华空自掷忧思不胜颜　　东飞伯劳歌　　　　　　　　张柬之青田白鹤丹山凤婺女嫦娥两相送谁家绝世绮帐前艳粉红脂映宝钿窈窕玉堂褰翠幕参差绣户悬珠箔绝世三五爱红妆冶袖长裾兰麝香春去花枝俄易改可叹年光不相待　　大堤曲　　　　　　　　　　　前人南国多佳人莫若大堤女玉□翠羽帐宝□莲花距魂处自目成色授开心许迢迢不可见日暮空愁予　　三妇艳　　　　　　　　　　王绍宗大妇能调瑟中妇咏新诗小妇独无事花庭曳履綦上客且安坐春日正迟迟　　闺怨
搜玉集
作张炫诗
　　　张弦
去年离别雁初归今夜裁缝萤已飞征客近
一作去
一作未

来音信断不知何处寄寒
一
作边
衣
　　妾薄命　　　　　　　　　　武平一有女妖且丽裴徊湘水湄水湄兰杜芳采之将寄谁瓠犀发皓齿双蛾颦翠眉红脸如开莲素肤若凝脂绰约多逸态轻盈不自持尝矜绝代色复恃倾城姿子夫前入侍飞燕复当时正悦掌中舞宁哀团扇诗洛川昔云遇高唐今尚违幽阁禽雀噪闲阶草露滋流景一何速年华不可追解佩安所赠怨咽空自悲　　秋闺　　　　　　　　　　　　郑愔征客向轮台幽闺寂不开音书秋雁断机杼夜蛩催虚幌风吹叶闲阶露湿苔自怜愁思影常共月裴回　　春怨　　　　　　　　　　　　前人春朝物候妍愁妇镜台前风吹数蝶乱露洗百花鲜试出褰罗幌还来着锦筵曲中愁夜夜楼上别年年不及随萧史高飞向紫烟　　绿墀怨　　　　　　　　　　李元纮征马噪金珂嫖姚向北河绿苔行迹少红粉泪痕多宝屋粘花絮银筝覆网罗别君如昨日青海雁频过　　相思怨　　　　　　　　　　　前人望月思氛氲朱衾懒更熏春生翡翠帐花点石榴裙燕语时惊妾莺啼转忆君交河一万里仍隔数重云　　折柳篇　　　　　　　　　　许景先春色东来度渭桥青门垂柳百千条长杨西连建章路汉家林苑纷无数萦花始遍合欢枝游丝半相思树春楼初日照南隅柔条垂绿扫金铺宝钗新梳倭堕髻锦带交垂连理襦自怜柳塞淹戎幕银烛长啼愁梦着芳树朝催玉管新春风夜染罗衣薄城头杨柳已如丝今年花落去年时折芳远寄相思曲为惜容华难再持　　阳春怨　　　　　　　　　　　前人红树晓莺啼春风暖翠闺雕笼熏绣被珠履踏金堤芍药花如吐菖蒲叶正齐□砧当此日行役向辽西　　正月闺情　　　　　　　　　　袁晖正月金闺里微风绣户间晓魂怜别梦春思逼啼颜繞砌梅堪折当轩树未攀岁华方若此何日度阳关　　二月闺情　　　　　　　　　　前人二月韶光好春风香气多园中花巧笑林里鸟能歌有恨离琴瑟无情着绮罗更听春燕语妾亦不如他　　七月闺情　　　　　　　　　　前人七月坐凉宵金波满丽谯容华芳意改枕席怨情饶锦字沾愁泪罗裙缓细腰不如银汉女岁岁鹊成桥　　江南曲五首　　　　　　　　丁仙芝长干斜路北近浦是儿家有意来相访明朝出浣纱发向横塘口船开值急流知郎旧时意且请拢船头昨暝逗南陵风声波浪阻入浦不逢人归家谁信汝未晓已成妆乘潮去茫茫因从京口渡使报邵陵王始下芙蓉楼言发琅琊岸急为打船开恶许傍人见　　江风行　　　　　　　　　　　张潮婿贫如珠玉婿富如埃尘贫时不忘旧富日多宠新妾本富家女与君为偶匹惠好一何深中门不曾出妾有绣衣裳葳蕤金缕光念君贫且贱易此从远方远方三千里思君心未已日暮情更来空望去时水孟夏麦始秀江上多南风商贾归欲尽君今尚巴东巴东有巫山窈窕神女颜常恐游此方果然不知还　　长干行　　　　　　　　　　　前人忆昔深闺里烟尘不曾识嫁与长干人沙头候风色五月南风兴思君下巴陵八月西风起想君发扬子去来悲如何见少别离多湘潭几日到妾梦越风波昨夜狂风度吹折江头树渺渺暗无边行人在何处北客真王公朱衣满江中薄暮来投宿数朝不肯东好乘浮云骢佳期兰渚东鸳鸯绿浦上翡翠锦屏中自怜十五余颜色桃花红那作商人妇愁水复愁风　　襄阳行　　　　　　　　　　　前人玉盘转明珠君心无定准昨见襄阳客剩说襄阳好无尽襄汉水岘山垂汉水东流风北吹只言一世长娇宠那悟今朝见别离君渡清羌渚知人独不语妾见鸟栖林忆君相思深莫作云间鸿离声顾俦侣尚如匣中剑分形会同处是君妇识君情怨君恨君为此行下□一宿不可保况乃万里襄阳城襄阳传近大堤北君到襄阳莫回惑大堤诸女儿怜钱不怜德　　采莲词　　　　　　　　　　　前人朝上沙头日正红晚来云起半江中赖逢邻女曾相识并着莲舟不畏风　　江南行　　　　　　　　　　　前人茨菇叶烂别西湾莲子花开犹未还妾梦不离江上水人传郎在凤凰山　　闺怨　　　　　　　　　　　沈如筠雁尽书难寄愁多梦不成愿随孤月影流照伏波营　　南州行　　　　　　　　　　徐延寿摇艇至南国国门连大江中洲西一
作两
边岸数步一
垂杨金钏越溪女罗衣胡粉香织缣春卷幔采蕨暝提筐弄瑟娇垂幌迎人笑下堂河头浣衣处无数紫鸳鸯　　折杨柳　　　　　　　　　　　前人大道连国门东西种杨柳葳蕤君不见袅娜垂来久缘枝栖暝禽雄去雌独吟余花怨春尽微月起秋阴坐望中蝶起攀枝上叶好风吹长条婀娜何如妾妾见柳园新高楼四五春莫吹胡塞曲愁杀陇头人　闺媛总部杂录二
懒真子亳州士人祁家多收本朝前辈书帖内有李西台所书小词中罗敷作罗纣初亦疑之后读汉书昌邑王贺妻十六人生十一人男十一人女其妻中一人严罗纣纣音敷乃执金吾严延年长孙之女罗纣生女曰持辔乃十一中一人也盖采桑女之名偶同耳荆公字解解妙字云为少为女为无妄少女即不以外伤内者也人多以此言为质殊不知此乃郭象语也庄子云绰约若处子注处子不以外伤内公之言盖出于此能改斋漫录妇女以姐为称说文曰□字或作姐古字假借也子也切近世称女兄为姐盖尊之也魏繁钦与文帝笺曰自左史妠謇姐名倡魏志曰文帝令杜夔与左等于宾客之中吹笙鼓琴李善注云其史妠謇姐盖亦当时之乐人以是知妇之称姐汉魏已然矣王岐公作吕公绰墓志云公绰以古者妇人无谥自晋汉以来皇后多因帝谥为称国家顺僖翼宣四帝暨太祖太宗皇后悉同庙谥独章圣皇帝王后节惠曰宣庄与谥典不合愿易名为章追正前失仁宗从之余按晋时妇人有谥虞谭母卒谥曰宣桓温母卒谥曰敬然则公绰以古者妇人无谥盖不知所本矣汉祖尊先帝媪曰昭灵夫人后高后五年又尊曰昭灵后然谥法曰妇人有谥自周景王穆后始也一左传云声子生隐公杜预注声谥也正义曰谥法不生其国曰声轩渠录族婶陈氏顷寓严州诸子宦游未归偶族侄大琮过严州陈婶令作代书寄其子因口授云孩儿耍劣你子又阋阋音
吸
霍霍地且买一柄小剪子来要
剪脚上骨出
上
声
儿胳
音
胖
音
支
儿也大琮迟疑不能下
笔婶笑云元来这厮儿也不识字闻者哂之因说昔时京师有营妇其夫出戍尝以数十钱托一教学秀才写书寄夫云窟赖儿娘传语窟赖儿爷窟赖儿自爷去后直是音
忤
憎每日恨
入
声
特特地笑勃腾腾地
跳天色汪
去
声
囊不要吃温吞
入
声
蠖托底物事秀才沈
思久之却以钱还云□且别处倩人写去与此正相似也窟赖儿乃子之小名紫薇杂记吕氏旧俗母母受婶房婢拜似受其主母拜也婶见母母房婢跪即答拜是母母亦尊尊之义也母母呼婶房人并斥其名婶呼母母房稍老成亲近者则并以姐称之诸婢先来即呼后来者名后来者呼为姐母母于婶处自称名或去名不称新妇婶于母母处则称之槁简赘笔齐梁以来江南乐府词多采方言用之稳帖不觉为俗语吴中下里之曲有云消梨应郎心上冷甘蔗应郎心上甜又云罗裙十二褶小妻也是妾皆有类乐府词余因为子夜吴歌二章云消梨得能冷甘蔗得能甜总应郎心上为侬素比缣桃根复桃叶罗裙十二褶阿郎欢自浓小妻也是妾却扫编帝者之女谓之公主盖因汉氏之旧历代循焉未之改也政和间始采周王姬之称而改公主曰帝姬郡主曰宗姬县主曰族姬议者谓姬盖周姓犹齐女曰齐姜宋女曰宋子皆因其姓而系之国不曰周姬而曰王姬者盖别于同姓诸侯鲁姬卫姬耳国家赵氏乃当曰帝赵不得曰帝姬若以姬为妇人之美称则尢不可汉书高五王传诸姬生赵幽王友颜师古注曰诸姬总言众妾之称又非所以称帝女也命妇封号亦政和间所改始因夫人之名而凡谓之人独孺人者本称妇人之名其他则见于书传者皆通谓男子至硕人俣俣执辔如组有力如虎又非所以为妇人之号也小君之称稽据甚明设欲多其等级者莫若采魏晋间乡君亭君之目而增之则犹为有据也公主之号建炎初已复之予在司封欲援此为例并欲复命妇封号而或者以为非事之急故止之故事臣僚封赠母祖母不问生没并加太字曰太夫人太君政和间待制刘安上建言太者生事之尊称也封母而别之所以致别于其妇既没并祭于夫若加之尊称则是以尊临其夫也以尊临夫于名义疑若未正自是始诏命妇追封并除去太字逮绍兴新书复仍旧制晏尚书敦复领吏部援刘待制之言申明且引汉文帝纪七年冬十月令列侯太夫人夫人无得擅征补注谓列侯之妻称夫人列侯死子复为列侯仍得称太夫人盖此义也于是追封始不复称太云按帝者之祖母称太皇太后既升祔皆止称皇后正此比也又宰相使相妻封国夫人执政节度使光禄大夫妻封郡夫人然不系其夫之封爵有夫之爵方为郡公郡侯而妻为国夫人者有夫之爵方为县伯子男而妻为郡夫人者又每遇大礼则加封有夫为小郡小国公而妻为大郡大国夫人者皆非芥隐笔记今新妇转席唐人已尔乐天春深少妇家诗云青衣转毡褥锦绣一条斜鸡肋梁湘东王尝出军有人将妇从者王曰才媿李陵未能先诛女子将非孙武遂欲驱战妇人徐君蒨为谘议参军幼聪敏应声曰项籍壮士犹有虞兮之爱纪信成功亦资姬人之力容斋续笔白乐天甲乙判甲去妻后妻犯罪请用子荫赎罪甲不许判云不安尔室尽孝犹慰母心薄送我畿赎罪宁辞子荫纵下山之有怒曷陟屺之无情乙夫遇盗而死求杀盗者而为之妻或责其失节不伏判云夫仇不报未足为非妇道有亏诚宜自耻诗着靡他之誓百代可知礼垂不嫁之文一言以蔽容斋三笔妇人呼夫之兄为伯于书无所载予顷使金国时辟景孙弟辅行弟妇在家许斋醮及还家赛愿予为作青词云顷因兄伯出使夫□从行虽借用陈平传兄伯之语而自不以为然偶忆尔雅释亲篇曰妇称夫之兄为兄公夫之弟为叔于是改兄伯字为兄公视前所用大为不侔矣玉篇妐字音钟注云夫之兄也然于义训不若前语清波杂志妇女步通衢以方幅紫罗障蔽半身俗谓之盖头盖唐帷帽之制也绍兴间张孝祥建议自恭人至孺人邑号分等第立价许贵家妇女及妾投名书填则数百千万不日可办于以佐国用较以度牒生齿不削户口不耗仍不为民之蠹虽曰得策终为鬻爵以诱妇人名器轻假而不果行建炎初臣僚论帝姬或者谓非姓氏之姬乃姬侍之姬此尤不可岂有至尊之女而下称姬侍乎若以为避忌政和间主字乃主簿书之主非国主家主之主也先是主字一切除去民间有无主之说又言姬者饥也亦用度不足之谶乃诏改正及政和二年蔡京三入相时建请改公主为帝姬郡主为宗姬县主为族姬议者谓周姬犹齐姜宋子也是时国女改从周姓故靖康初悉罢之爱日斋藂抄史姚氏注楚汉书秋高祖封许负为鸣雌亭侯是妇人亦有封邑班志汉从秦制爵二十级十九关内侯二十彻亭侯侯未详也范志谓列侯所食县为侯国承秦爵二十等为彻侯大者食县小者食乡亭岂亭侯者以十里一亭之地封焉或是汉初有之妇人封邑班书云高后常以萧相国夫人同为侯按司马氏表孝惠三年哀侯禄元年高后二年懿侯同元年班志孝惠六年哀侯禄薨高后二年封何夫人禄同母为侯二表所记异索隐又疑其事非予谓吕后欲侯吕氏先封高帝功臣欲王吕氏先封孝惠后宫子四年封吕嬃为临光侯亦先封功臣妻矣自许负之封及侯夫人疑先汉妇人封邑之始云张文昌祭韩吏部诗公疾浸日加孺人视汤药以为姬妾则云乃二侍女合弹琵琶筝已有侍女矣以为妻则皇甫湜撰神道碑云夫人高平郡此不称夫人退之曾云已呼孺人鸣瑟岂以言内子耶说者云韩诗孺人对子自老杜诗老妻子句中来储光羲云孺人善逢迎子解趋走又出于江淹恨赋左对孺人右对子凡皆并指妻子唐棣王琰有二孺人争宠盖亲王有孺人二人云唐制按曲礼天子之妃曰后诸侯曰夫人大夫妻曰孺人士曰妇人庶人曰妻则孺人不得以为妾张文昌或取此宣和罢县君改孺人为第八等太祖尝问赵中令礼何以男子跪拜而妇人不跪赵不能对遍讯礼官皆无知者王贻孙祁公溥之子也为言古诗长跪问故夫即妇人亦跪也唐太后朝妇人始拜而不跪赵问所出因以太和中幽州从事张建章渤海国记所载为证赵大重之事具国史王贻孙传及他杂说叶氏燕语正举此且云天圣初明肃太后垂帘欲被衮冕亲祠南郊大臣争莫能得薛简肃公问即服衮冕陛下当为男子拜乎议遂格礼九拜虽男子亦不跪贻孙之言盖陋矣简肃亦不达幸其言偶中使当时有以贻孙所陈密启者则亦无及矣汪圣锡端明作燕语证误又云汉书周昌传吕后见昌为跪谢周宣帝诏命妇皆执笏其拜宗庙及天台皆俯伏则其时妇人已不跪矣故时有是诏云始于则天非也明肃乃谒太庙非郊也九拜有稽首有顿首非皆不跪也不跪虽有之盖拜之轻者尔余观欧公所为简肃墓志及湘山野录皆云后以衮冕谒太庙谓亲祀南郊诚燕语之疑宜汪氏引宋子京谒庙赋以证至程氏考古篇又因贻孙之说考其详云按后周天元静帝大象二年诏曰县命妇皆执笏其拜宗庙及天台皆俯伏如男子据此诏特令于庙跪则他拜不跪矣张建章所著武后时妇拜始不跪岂至此始并与庙朝跪礼而去之而纪之不详耶周昌谏高帝吕后见昌为跪战国策苏秦过洛其嫂蛇行匍伏四拜自跪隋志皇帝册后后先拜后起则唐以前妇拜皆跪伏也又朱文公语录或问礼妇人吉拜虽君赐肃拜则古人于拜亦伏地曰古有女子伏拜者乃太祖问范质之侄古者女子拜如何遂举古乐府云长跪问故夫以为古妇女皆伏拜自则天欲为自尊之计始不用伏拜看来此说不然乐府只说长跪问故夫不曾说伏拜古人坐地是跪处一云直身长跪若拜时亦有只俯手如揖便是肃拜故礼注云肃俯手也盖妇人首饰盛多如副笄六珈之类自难以俯伏地上古人所以有父母拜其子亦有姑答拜者盖只跪坐在地拜时亦不曾相对拜各有问当答拜亦然大祝九拜肃拜者但俯下手今时传云使者不拜故肃使者而已文公举贻孙之对为范果当别有据其论妇拜为详矣鹤林玉露别记文公之说云古者男子拜两膝齐屈如今之道拜是也杜子美注周礼奇拜以为先屈一膝如今之雅拜即今拜也古者妇女以肃拜为正谓两膝齐跪手至地而头不下也拜手亦然南北史有乐府诗说妇人曰伸腰再拜跪问客今安否伸腰亦是头不下也周宣帝令命妇相见皆跪如男子之仪不知妇人膝不跪地变为今之拜者起于何时程泰之以为始于武后不知是否而项氏家说则云郑氏注周礼肃拜云若今妇人□安世按古之拜如今之揖折腰而已介胄之土拜故以肃为礼以其不可折腰也然则仪式持剑敛手回身微作曲势尔郑氏之所谓□盖如此正今时妇人揖礼也据郑氏说则妇人之拜不过如此或者乃谓自唐武氏始尊妇人不令拜伏则妄诞之甚矣周天元时令妇人拜特□作男子拜则虽一俗妇人亦不作男子之拜也况古者男子之拜但如今之揖则妇人之拜安得已如今之伏今之男子以古男子之拜为揖故其拜也加之以跪伏为稽颡之容今之妇人亦以古妇人之拜为揖故其拜也加之以拳曲作虚坐之势视古已加不得谓之减矣礼所谓女拜尚右手者特言敛手向右如孔子拱而尚右之尚非若今用手按膝作跪也男子之尚左亦然古跪自是一礼以拜与伏皆不相干此论尤详于诸书疑跪拜之制后周始变然王建宫词有射生宫女宿红妆请得新弓各自张临上马时齐赐酒男儿跪拜谢君王殿前铺设两边楼寒食宫人步打球一半走来争跪拜上棚先谢得詹头等建太和中为陕州司马岂武后以后妇拜犹跪礼特行于宫掖复斋漫录谓后周制令宫人廷拜为男子拜引建前一诗证之唐宫词无预后周故实也高帝纪有武负陈丞相世家有张负绛侯世家有许负皆以为妇人记言王媪武负则信妇人矣班书如淳注俗谓老大母为阿负师古引刘向列女传魏曲沃负者魏大夫如耳之母此古语谓老母为负耳世家言户牖富人张负索隐曰妇人老宿之称然称富人或恐是丈夫尔予谓张负果妇人当是清女之流亦富人也许负相者索隐引应劭注老妪也意其负妇音同古文相通用不然冯妇固晋善士欤史注犹有异论者西溪丛语杜甫诗云门阑多喜色女婿近乘龙楚国先贤传谓□如龙也女得贤□谓之乘龙黄宪为司徒与李元礼俱娶太尉女时人谓之桓叔元女俱乘龙谖草妇人有妊佩之生男子故谓之宜男草
王介甫云俟我于城隅言静女之俟我以礼也其美发外其和中出其节不可乱者彤管也贻我彤管言静女之贻我以乐也徐安道注音辩云彤赤漆也管谓笙箫之属按静女诗贻我彤管彤管有炜注云炜赤貌彤管以赤心正人笺云彤管赤管也疏云必以赤者欲使女史以赤心正人谓赤心事夫人正妃妾之次序也郑注古者后夫人必有女史彤管之法史不记过其罪杀之后汉皇后妃序云颁官分务各有典司女史彤管记功书过左氏传定公九年静女之三章取彤管焉杜预云诗风也言静女三章之诗虽说美女义在彤管彤管赤笔女史记事规诲之所执以此考之不闻谓之乐也沈休文山阴柳家女诗云还家问乡里讵堪持作夫乡里谓妻也南史张彪传呼妻为乡里云我不忍令乡里落他处今会稽人言家里其意同也老学庵笔记往时士大夫家妇女坐椅子兀子则人皆讥笑其无法度梳洗□火炉□家家有之今犹有高镜台盖施□则与人面适平也或云禁中尚用之特外间不复用耳王广津宫词云新睡起来思旧梦见人忘却道胜常胜常犹今妇人言万福也考工记弓人注云亦粘也音职今妇人发有时为膏泽所粘必沐乃解者谓之今人谓娶妇为索妇古语也孙权欲为子索关羽女袁术欲为子索吕布女皆见三国志汤岐公初秉政偶刑寺者奏牍有云生人妇者高庙问此有法否秦益公云法中有夫妇人与无夫者不同上素喜岐公顾问曰古亦有之否岐公曰古法有无臣所不能记然生人妇之语盖出三国志杜畿传上大惊乃笑曰卿可谓博记矣益公阴忌独谓岐公纯笃不忌也经外杂钞曾子问大夫内子有殷事注曰内子大夫适妻也疏曰大夫者卿之总号内子者卿之适妻又曰僖二十四年左传云晋赵姬请以叔隗为内子而己下之叔隗为赵衰妻是大夫适妻也若对而言之则卿妻曰内子大夫妻曰命妇若散而言之则大夫是卿之总号其妻亦总名内子读书杂钞郑氏玉藻注云天子诸侯命其臣后夫人亦命其妻愚按三礼疏多引此以为说惟辟作福惟辟作威此岂后夫人可得而与不知郑氏何本也杂记曰夫人之不命于天子自鲁昭公始也以此见诸侯夫人以下皆命于天子而孔□达尚强为之说以傅会郑氏谓王后无畿外之事故天子命畿外诸侯夫人若畿内诸侯及卿大夫之妻则如玉藻注未知其何据隋初有司奏周礼百官之妻命于王后请依古制独孤后曰妇人预政或从此为渐不可开其源遂止古今考鲁元公主韦昭以元为谥颜籀非之刘放曰此史臣追书也是皆未闻古者妇人有字配姓如伯姬仲子孟姜季嬴之等是也有以氏以姓者鲁国姜是也有以姓系之夫氏者卫孔姬晋赵姬之等是也有以姓系夫爵如楚息妫齐棠姜鲁秦姬之等是也有系夫谥如宋共姬齐昭姬晋怀嬴鲁定姬秦穆姬卫庄姜之类是也有系之子如陈夏姬宋景曹是也又有越礼而妄自谥则齐共姬昭姬鲁声子出姜晋辰嬴卫戴妫之等不可胜数元生而封鲁死而追谥名之不正甚也古者邑于谢则归谢邦之蔡则治蔡若假之名而实不往则其于义也何居必责之就国则妇无与公事使以鲁爵而居赵古亦未有此此一时率意变古极于后世有父为秦国公而母为魏国夫人者以秦公之妻而爵之魏国疑于再适矣有一妇人而封两大国者则疑于两从矣至于国朝命妇封爵之不正与后之有谥犹如旧制后谥以上一字系之帝此亦稍得礼意惟公卿大夫之妻无谥始为合礼公主之称虽非古亦周女下嫁命鲁主婚之意老父相吕后曰夫人天下贵人也古者邦君之妻曰夫人邦人称之曰君夫人卿大夫之妻曰内子人亦曰内子夫人之号无敢窃也今亭长之妻客称之夫人然则过相称谓不知起于何时虽春秋时亦未有此流及后世则夫人遂为贵贱之通称汉制考中妇人手长八寸谓之咫周尺也
鼠璞江有泛序有嫡媵之说郑引公羊诸侯一娶九女二国媵之及引昏礼注古者女嫁侄娣送之晦翁以此诗不见劳而无怨之说以序为疑予固不敢妄议然考经传媵特送昏之名犹丧之赗与赙史记载伊尹为有莘媵臣古史载汤婚有莘乃以伊尹为媵送女春秋载公子结媵陈妇于鄄与执虞公及井伯以媵秦穆姬晋侯将嫁女于吴齐侯使析归父媵之伊尹公子结虞公并伯析归父皆尝为媵初不言某国之女为某国之媵妾也左氏同姓媵之异姓则否不过谓同姓至亲可讲馈送嫁女之礼异姓则可略也然春秋书齐人来媵与晋卫无异辞书人不书女其事甚明矧当时鲁为弱国尝为齐晋所陵犹恐不屑以女为媵齐晋大国肯以女为鲁女从妾乎古有一娶九女之事与否皆不可知考之经传断不以妾训媵楚词九歌云波滔滔兮来迎鱼鳞鳞兮媵予媵犹言送也波来迎鱼来送易咸卦上六象曰咸其辅颊舌滕口说也释文云滕达也郑康成虞翻作媵而亦训为送以此证媵为送益明尔雅曰媵将送也注远于将之释曰谓从行孙炎曰将行之送也即不指为妾公羊禘于太庙用致夫人称姜氏贬也讥以妾为妻胁于齐媵之先者汉志谓董仲舒以嫠娶于楚而齐媵之胁公立为夫人此乃汉儒之论恐因诗序而讹自后记传所载妾媵纷然矣墨庄漫录妇人之缠足起于近世前世书传皆无所自南史齐东昏侯为潘贵妃凿金莲花帖地而令妃行其上曰此步步生莲花然亦不言其弓小也如古乐府玉台新□皆六朝词人纤艳之言类多体状美人容色之姝丽及言妆饰之华眉目唇口要支手指之类无一言称缠足者如唐之杜牧之李白李商隐之辈作诗多言闺帏之事亦无及之者韩偓香奁集有□屧子诗云六寸肤圆光致致唐尺短以今校之亦自小也而不言其弓惟道山新闻云李后主宫嫔窅娘纤丽善舞后主作金莲高六尺饰以宝物细带缨络莲中作品色瑞莲令窅娘以帛绕脚令纤小屈上作新月状素袜舞云中回旋有凌云之态唐镐诗曰莲中花更好云里月长新因窅娘作也由是人皆效之以纤弓为妙以此知札脚自五代以来方为之如熙宁元丰以前人犹为者少近来则人人相效以不为者为耻也今世女子之笄曰上头而倡家处女初得荐寝于人亦曰上头花蕊夫人宫词年初十五最风流新赐云鬟使上头又天癸曰月事黄帝内经女子二七而天癸至月事以时下又曰女子不月史记济北王侍者韩女病月事不下诊其肾□啬而不属故曰月不下又程姬有所避不愿进注天子诸侯群妾以次进御有月事者止不御更不口说故以丹注面目的的为识令女史见之王察神女赋施元的的即上所云也然入月二字尤新王建宫词云密奏君王知入月唤人相伴洗裙裾井观琐言太誓言予有乱臣十人论语以为有妇人焉扶风马融因以为文母按文王受西伯之命九年而崩寿九十七武王即位十有三年而伐商又六年而崩寿九十三文王受命时武王当年六十四五克商时武王已八十有七文母不应尚在然则虽微刘氏子无臣母之说亦可决知妇人之非文母矣刘以邑姜当之理或然也然旧说谓邑姜为太公望女亦恐未然夫太公八十归周在文王为西伯之后岂得犹有未字之女可配武王武王是时已几七十矣又岂得始纳公女为元妃哉蜩笑偶言怀嬴失身重耳沃盥奉匜而以不从不言为善处蔡琰忍辱羌胡重归董祀而以授受不亲为知礼所谓不能三年而缌功是察放饭流歠而齿决是问者也虽然岂直妇人也哉枫□小牍国朝妇人封自执政以上封夫人尚书以上封淑人侍郎以上封硕人大中大夫以上封令人中散大夫以上封恭人朝奉大夫以上封宜人朝奉郎以上封安人通直郎以上封孺人然夫人有国郡之异而武臣一准文阶其后三公大将封带王爵者妾亦受封特视正妻减阶耳若郡县君则先曾王太母亦封县君正和二年诏除之挥麈余话周美成晚归钱塘乡里梦中得瑞鹤仙一阕云悄郊原带郭行路永客去车尘漠漠斜阳映山落敛余红犹恋孤城阑角凌波步弱过短亭何用素约有流莺劝我重解绣鞍缓引春酌不记归时早暮上马谁扶醉眠朱阁惊飙动幕犹残醉繞红药叹西园已是花深无地东风何事又恶任流光过却归来洞天自乐未几方腊盗起自桐庐拥兵入杭时美成方会客闻之仓皇出奔趋西湖之坟庵次郊外适际残腊落日在山忽见故人之妾徒步亦为逃避计约下马少饮于道旁旗亭闻莺声于木杪小焉分背抵庵中尚有余曛因卧小阁之上恍如词中景逾月贼平入城则故居皆遭蹂践旋营缉而处继而得请提举杭州洞霄宫遂老焉悉符前作美成尝自记甚详今偶失其本姑追记其略而书于编同话录舜姓姚二妃姓妫夏姓姒商姓子周姓姬秦姓嬴尚书敕降二女于妫汭因地得姓因姓得人之称左传有戴妫有息妫诗有太姒有必宋之子王姬骊姬文嬴穆嬴之类是也汉以后妇人如吕后名雉蔡邕之女名琰以名著者甚多孔子之母名征在专以名言婚礼有所谓问名公羊传有妇人许嫁字而笄之不名与字之义如男子乎亦止类今世大小一二之别乎若后世以姬姜为妇人之通称则失之矣惟娣姒之姒不同此尧之女娥皇女英契之母简狄秦穆公之女简璧后稷之母姜嫄又不知此类乃其称号耶乃其名耶吹剑录女以行称者既醉诗曰厘以士女注云女有士行也汉列女传搜次材行晋列女传载循六行班姬女史箴有妇行篇然古今志妇人者止曰碑曰志未尝称行状近有乡人志其母曰行状不知何所据乎胡氏女范诸妇亲姻颇多除本房至亲与相见外余并不许其可见者亦须子弟引导方入中门见灯不许入罚其夫不执妇人亲族有为僧道者不许往来袁采曰人家不和多因妇女以言激怒其夫及同气盖妇女所见不广不远不公不平又其所谓舅姑伯叔妯娌皆假合强为之称呼非自然天属故轻于割恩易于修怨非丈夫有远识则为其役而不自觉一家之中乖变生矣妇女之易生言语者又多出于婢妾之间斗婢妾愚贱尤无见识以言他人之短失为忠于主母若妇女有见识能一切勿听则虚佞之言不复敢进若听之信之从而爱之则必再言之又言之使主母与人遂成深雠为婢女者方洋洋得志齐东野语陈了翁之父尚书与潘良贵义荥之父情好甚密潘一日谓陈曰吾二人官职年齿种种相似独有一事不如公甚以为恨陈问之潘曰公有三子我乃无之陈曰吾有一婢已生子矣当以奉借他日生子即见还既而遣至即了翁之母也未几生良贵后其母遂往来两家焉一母生二名儒亦前所未有事见罗春伯闻见录杨和王最所钟爱者第六女性极贤淑初事赵汝敕继事向子丰居于霅未有所育王甚念之一日向妾得男杨氏使秘之以为己出且亟报王王喜甚即请诰命轻舟往视之向氏家知王来良窘无策以泥其行时王以保宁昭庆两镇节钺领殿岩于湖为本镇子丰因使人讽郡官往迓之自郡将以次皆属櫜鞬谨伺于界首初以人不知其来及是闻官吏郊迎深恐劳动多事遂中道而返因厚以金缯花果以遗其女且拨吴门良田千亩以为粥米逮今向氏家有昆山粥米庄云干淳岁时记立秋日小儿女多衣荷叶半臂手持荷叶效颦摩罗大抵皆原旧俗也琅嬛记九为阳数古人以二十九日为上九初九日为中九十九日为下九每月下九置酒为妇女之欢名曰阳会盖女子阴也待阳以成故女子于是夜为藏钩诸戏以待月明至有忘寐而达曙者本寿问于母曰富贵家女子必缠足何也其母曰吾闻之圣人重女而使之不轻举也是以裹其足故所居不过闺阈之中欲出则有帷车之载是无事于足者也圣人如此防闲而后世犹有桑中之行临邛之奔范睢曰裹足不入秦用女喻也孙真人有黄昏散夫妻反目服之必和又名合欢张叔良制以为丸赠姜窈窕窈窕不服佩之裙裾香气倍异寻常丙观日疏六月念四日为观莲节晁采与其夫各以莲子馈遗为欢晁采性爱看云其尢爱者赤黑色也故其室名曰窥云室其馆名曰期云馆姚姥住长离桥十一月夜半大寒梦观星坠于地化为水仙花一丛甚香美摘食之觉而产一女长而令淑有文因以名焉观星即女史在天柱下故迄今水仙名女史花又名姚女儿奚囊橘柚女香草出繁缋妇女佩之则香闻数里男子佩之则臭昔海上有丈夫拾得此香嫌其臭弃之有女子拾去其人迹之香甚欲夺之女子疾走其人逐之不及乃止故语曰欲知女子强转臭得成香吕氏春秋云海上有逐臭之夫疑即此事元池说林立夏日俗尚啖李时人语曰立夏得食李能令颜色美故是日妇女作李会取李汁和酒饮之谓之驻色酒淮南毕万术七月七日采守宫阴干之合以井华水和涂女身有文章即以丹涂之去者有淫行采兰杂志张说于元宵召诸姬共宴若于无月夫人以鸡林夜明帘悬之炳于白日夜半月出惟说宅无光帘夺之也辍耕录冯道与赵凤同在中书凤有女适道仲子以饮食不中为道夫人谴骂赵氏婢长号知院者来诉凡数百言道都不答及去但云传语亲家今日好大雪娘字俗书也古无之当作娘按说文频扰也肥大也从女襄声女良切其义如此今乃通为妇女之称故子谓母曰娘而世谓稳婆曰老娘女巫曰师娘都下及江南谓男觋亦曰师娘娼妇曰花娘达旦又谓曰草娘苖人谓妻曰夫娘南方谓妇人之无行者亦曰夫娘谓妇人之卑贱者曰某娘曰几娘鄙之曰婆娘考之风俗通汉何敞为鬼苏珠娘按诛亭长龚寿隋书韦世康为绛州刺史与子弟书云况娘春秋已高温凊宜奉教坊记北齐时丈夫着妇人衣行歌傍人齐和云踏谣娘南史梁元徐妃与帝左右暨季江私通季江曰徐娘虽老尚犹多情又梁临川王宏侵魏魏遗以巾帼歌曰不畏萧娘与吴姥但畏合肥有韦虎谓韦睿吕僧珍也大业拾遗隋炀帝宫婢曰雅娘唐史张旭草书见公孙大娘舞剑器而通神又武承嗣闻乔知之婢窈娘美夺取之杜工部诗耶娘妻子走相送又黄四娘家花满蹊白乐天诗吴娘暮雨萧萧曲韦应物诗春风一曲杜韦娘柳子厚下殇女墓砖记始名和娘乐府杂录张红红唱歌丐于市韦青纳为姬敬宗召入宫号记曲娘又望江南曲始自朱崖李太尉镇浙西日为姬谢秋娘所制明皇杂录呼白鹦鹉为雪衣娘甘泽谣武三思晚获一妓曰绮娘狄仁杰至遂逃壁隙中曰我天上花月之妖也樊川集杜秋娘年十五为李锜妾锜败入宫后坐谴归故里又窦桂娘父良建中初为汴州户曹掾李希烈破汴州取桂娘去李贺集贺撰申胡子觱篥歌成翔客喜擎觞起立命花娘出幕徘徊拜客刘宾客集泰娘本韦尚书家主讴者河东记唐进士段何卧病遇妊娘留诗而愈传奇崔氏莺莺婢曰红娘霍小玉传长安中有媒氏鲍十一娘薛苍驸马青衣也余媚娘叙录陆希声娶余媚娘媚娘约媒曰陆郎中若必得儿侍巾栉须立誓不置侧室及女奴图经蚕神谓之马头娘杜阳杂编南海贡奇女卢媚娘工巧无比丽情集陈敏兄妾越娘貌美兄死遂与款狎续齐谐记齐颖寓山阴夜见前宰妾万文娘墨庄漫录李后主令官嫔窅娘以帛绕脚令纤小右略举一二不能悉载是则今之云云皆有所本然都下自庶人妻以及大官之国夫人皆曰娘子未尝有称夫人郡君等封赠者载考之史隋柴绍妻李氏起兵应李渊与绍各置幕府号娘子军唐平阳公主兵与秦王定京师号娘子军花蕊夫人宫词诸院各分娘子位韩昌黎有祭周氏二十娘子文以此推之古之公主宫妃已与民间共称娘子则今之不分尊卑有自来矣吴中女子之贱者为丫头刘宾客寄赠小樊诗花面丫头十三四春来绰约向人时愠羝谓腋气也唐崔令钦教坊记云范汉女大娘子亦是竿木家开元二十一年出内有姿媚而微愠羝国朝品官母妻四品赠郡君五品赠县君然古邦君之妻邦人称小君礼士丧妾不得匹其夫必曰君妻曰女君后世封羊祜妻为万岁君则此可谓令甲之原云绛侯周亚夫自未侯为河内守时许负相之曰君后三岁而侯见史记绛侯传注谓索隐曰应劭云负河内温人老妪也按楚汉春秋高祖封负为鸣雌侯是知妇人亦有封邑闲中今古录予尝读檀弓至子思之母死子思哭于庙门人至曰庶氏之母死何为哭于孔氏之庙乎子思曰吾过矣遂哭于他室注曰伯鱼卒其妻嫁于卫之庶氏以予论之伯鱼先孔子卒时年五十其妻之年必与之相似且上有圣人为之翁下有大贤为之子况年已及艾矣何得再嫁庶氏此予之疑已久兹观瞿宗吉所著香台集有易安乐府之目引渔隐丛话云赵明诚清献公之子妻李氏能文词号易安居士有乐府词三卷名漱玉集明诚卒易安再适非类既而反目有启与綦处厚学士云猥以桑榆之晚景配兹狙侩之下才见者笑之此宗吉所以有清献名家厄运乖羞将晚景对非才之句予叹易安翁则清献为时名臣夫则明诚官至郡守亦景薄桑榆何为而再适耶事类檀弓所记故录之拘虚晤言缊袍不能掩西子之美铅朱不能饰嫫母之恶病逸漫记母虽以子贵然嫡母在则不敢并封生母未封则子妇亦不敢受封东谷赘言士大夫守官之廉犹处子守身之洁皆分内事也若处子自多其洁恒自矜曰我于庶士也绝无桑中之约则人将贱之矣士大夫之能文章犹处子之能女红亦分内事也若处子自多其女红恒自矜曰我之织纴组紃诸姑伯姊皆莫能及则人将鄙之矣玉笑零音管晏之文无盐丑女也虽丑而有益于国庄列之文西施美妇人也虽美而无裨于世丹铅后录杜子美诗不嫁惜娉婷此句有妙理读者忽之耳陈后山衍之云当年不嫁惜娉婷施朱傅粉学后生不惜卷帘通一顾怕君着眼未分明深得其解盖士之仕也犹女之嫁也士不可轻于从仕女不可轻于许人也着眼未分明相知之不深也白乐天诗寄言痴小人家女慎勿将身轻许人亦子美之意乎公余日录成化初遣官分采实录有进士当往某处有司汇集诗文以上彼独取樵妇吟一首云与郎相期月上来及至月上郎不来妾在平地见月早郎在深山见月迟盖得古体也今读之宛然怨而不怒女红余志沈约白纻歌五章舞用五女中间起舞四角各奏一曲至翡翠群飞以下则合声奏之梁尘俱动舞已则歌末曲以进酒藜□渖余长安妇女有好事者曾于侯家睹彩笺曰一轮初满万户皆清乃狎处衾帷不惟辜负蟾光窃恐嫦娥生妒涓于十五十六二宵联女伴同志者一茗一炉相从卜夜名曰伴嫦娥凡有冰心□垂玉允朱门龙氏拜启熙朝乐事立春日民间妇女各以春旛春胜镂金簇彩为燕蝶之属问遗亲戚缀之钗头正月十五日为上元节人家妇女则召帚姑针姑苇姑筲箕姑以卜问一岁吉凶乡间则有祈蚕之祭二月朔日城中士女已有出郭探青扫墓设奠者湖中游舫倩价日增矣二日士女皆戴蓬叶谚云蓬开先日草戴了春不老春日妇女喜为斗草之戏黄子常绮罗香词云绡帕藏春罗□点露相约莺花丛里翠袖拈芳香沁笋芽纤指偷摘遍绿径烟霏悄攀下画阑红紫扫花阶褥屏芙蓉瑶台十二峰仙子芳园清画乍永亭上吟吟笑语妒秾夸丽夺取筹多赢得玉珰瑜珥凝素靥香粉添娇映黛眉淡黄生喜绾□带空系宜男情郎归也未二月十九日上天竺建观音会倾城士女皆往其时马塍园丁竞以名花担荷叫鬻音中律吕黄子常卖花声词云人过天街晓色担头红紫满筠筐浮花浪蕊画楼睡醒正眼横秋水听新腔一回催起吟红叫白报道蜂儿知未隔东西余音□美迎门争买早斜簪云髻助春娇粉香帘底乔梦符和词云侵晓园丁叫道嫩红娇紫巧工夫攒枝饾蕊行歌伫立洒洗妆新水卷香风看街帘起深深巷陌有个重门开未忽惊他寻春梦美穿□透阁便凭伊唤取惜花人在谁根底归有园麈谈妇人之悲其夫益为之悲其悲方已妇人之怒其夫转为之怒其怒可平女子好色如热乘凉居津要而漫无止足者是真妾妇之心贤奕编卫人迎新妇妇上车问骖马谁马也御曰借之新妇谓仆曰拊骖无笞服车至门曰灭将失火入室见臼曰徙之牖下妨往来者此三言者皆至言也然不免为笑者早晚之时失也曾崇范妻先许嫁其夫辄死一日梦曰田头有鹿迹田尾有日炙乃汝夫也后嫁乃悟其梦燕人育二女皆一日媒氏来约婚父戒二女曰慎箝口勿诘诘则人汝弃矣二女唯唯既媒氏至坐中忽火爇姊裳其妹期期曰姊而裳火矣姊目摄妹亦期期言曰父属汝勿言胡又言耶二女之吃卒未掩媒氏谢去识遗左传晋平公以同姓四人备嫔御郑子产聘晋言于叔向曰今君内实有四姬焉盖指其不别同姓之丑非目贱妾为姬也按古妇人皆有字与谥或国名下系其姓先儒谓示不忘本且别他今考字下系姓如周女曰伯姬叔姬齐女曰孟姜季姜宋女曰孟子仲子狄女曰叔隗季隗也谥下系姓如齐女曰宣姜庄姜宋女曰声子秦女曰怀嬴楚女曰文杞女曰定姒是也国下系姓如秦女曰徐嬴葛嬴陈女曰息妫之类是也惟姬姓后世以目贱人战国曰幸姬如姬汉史曰诸姬薄姬爱姬释者不辨其为周姓如淳曰姬音怡臣瓒曰汉内官也秩比二千石五婕妤下惟颜师古谓汉内官无姬者姬职周姓贵于众国之女故妇人美号皆称姬宋大观间公主易号曰帝姬贵之也世例以目妾岂反贱乎然则姬女贵而以姓着反不若齐宋女不辱其姓之为愈也孙绰情人诗云碧女破瓜时吕洞宾诗云功成当在破瓜年杨文公谓俗以破瓜为二八群碎录妈妈北地马一牡将十余牝行牝皆随牡不入他群故称妇曰妈妈蚁亦不入他群故为妈蚁汉明帝听刘峻女出家又听洛阳妇阿潘等出家此中国尼姑之始偃曝谈余晋书后妃传景献皇后父道上党太守母陈留蔡邕女也又羊祜传祜蔡邕外孙景献皇后同产弟祜讨吴有功将进爵土乞以赐舅子蔡袭诏封袭关内侯是邕未尝无嗣其文姬为董杞妻者想又一女也书蕉天文有织女主贵女须女主贱女贵则嫡也贱则诸侯之副宫九媵大夫之侧室三妇也妾之于礼久矣有媵而妾者有卜而妾者卜而妾者闻命而趋不待六礼故谓之奔辟寒杨国忠于冬月常选婢妾肥大者行列于前以遮风盖藉人之气相暖故谓之肉障狂夫之言妇三月而后庙见先儒云未三月尚在可出之条则三月后虽有大过不可出乎又如妇未庙而死则以妾礼葬之夫生为妇死为妾礼乎又如寡妇不夜哭哀至而哭何昼夜之有古礼大抵有难行者皆此类帝城景物略正月女妇闲手五丸且掷且拾且承曰抓子儿丸用象木银砾为之竞以轻捷八日至十八日妇人着白绫衫队而宵行谓无腰腿诸疾曰走桥至城各门手暗触钉谓男子祥名曰摸钉儿望前后夜妇女束草人纸粉面首帕衫裙号称姑娘两童女掖之祀以马粪打鼓歌马粪芗歌三祝神则跃跃拜不已者休倒不起乃咎也四月八日舍豆儿曰结缘凡妇女不见答于夫姑者婢妾摈于主及姥者则自咎曰身前世不舍豆儿不结得人缘也五月一日至五日家家妍饰小闺女簪以榴花名曰女儿节八月十五日女归宁是日必返其夫家曰团圆节九月九日作饼种枣栗其面星星然曰花糕糕肆标纸彩旗曰花糕旗父母家必迎女来食花糕或不得迎母则诟女则怨诧小妹则泣望其姊姨亦名曰女儿节十一月冬至日妇制履舄上其舅姑
十二月二十四日以糖剂饼黍糕枣栗胡桃炒豆祀君记称老妇之祭今男子祭禁不令妇女见之祀余糖果禁幼女不令得啖曰啖余则食肥腻时口圈黑也古今艺术图云北方妇女爱习轻佻之态每至寒食为秋千中国女子学之乃以彩绳悬树立架为之类书纂要宋祝景先子确女妻朱松生晦翁景先兄女妻汪勃位至枢密确弟砱女妻汪勃之子作砺位至提刑故其乡人谓祝女位最高又祝尧臣者景先第八子盘之子也尝奇第三女曰虽家贫不与凡子尧臣卒后与吕午成婚两穷相值越七年而午复登第于是祝女位高之语复喧传于乡闾筠廊偶笔白乐天有感诗云莫养瘦马驹莫教小妓女后事在目前不信君看取马肥快行走妓长能歌舞三年五岁间已闻换一主借问新旧主谁乐谁辛苦请君大带上把笔书此语俗称扬州养女者为养瘦马当本诸此
　闺媛总部总论二
郑氏女孝经
　　进女孝经表
妾闻天地之性贵刚柔焉夫妇之道重礼义焉仁义礼智信者是谓五常五常之教其来远矣总而为主实在孝乎夫孝者感鬼神动天地精神至贯无所不达盖以夫妇之道人伦之始考其得失非细务也易着乾坤则阴阳之制有别礼标羔雁则伉俪之事实陈妾每览先圣垂言观前贤行事未尝不抚躬三复叹息久之欲缅想余芳遗踪可躅妾侄女特蒙天恩策为永王妃以少长闺闱未闲诗礼至于经诰触事面墙夙夜忧惶战惧交集今戒以为妇之道申以执巾之礼并述经史正义无复载乎浮词总一十八章各为篇目名曰女孝经上至皇后下及庶人不行孝而成名者未之闻也妾不敢自专因以曹大家为主虽不足藏诸岩石亦可以少补闺庭辄不揆量敢兹闻达轻触屏扆伏待罪戾妾郑氏诚惶诚恐死罪死罪　　开宗明义章第一
曹大家闲居诸女侍坐大家曰昔者圣帝二女有孝道降于妫汭卑让恭俭思尽妇道贤明多智免人之难汝闻之乎诸女退位而辞曰女子愚昧未尝接大人余论曷得以闻之大家曰夫学以聚之问以辨之多闻阙疑可以为人之宗矣汝能听其言行其事吾为汝陈之夫孝者广天地厚人伦动鬼神感禽兽恭近于礼三思后行无施其劳不伐其善和柔贞顺仁明孝慈德行有成可以无咎书云孝乎惟孝友于兄弟此之谓也　　后妃章第二
大家曰关雎麟趾后妃之德忧在进贤不淫于色朝夕思念至于忧勤而德教加于百姓刑于四海盖后妃之孝也诗云鼓钟于宫声闻于外　　夫人章第三
居尊能约守位无私审其勤劳明其视听诗书之府可以习之礼乐之道可以行之故无贤而名昌是谓积殃德小而位大是谓婴害岂不诫欤静专动直不失其仪然后能和其子孙保其宗庙盖夫人之孝也易曰闲邪存其诚德博而化　　邦君章第四
非礼教之法服不敢服非诗书之法言不敢道非信义之德行不敢行欲人不闻勿若勿言欲人不知勿若勿为欲人不传勿若勿行三者备矣然后能守其祭祀盖邦君之孝也诗云于以采蘩于沼于沚于以用之公侯之事　　庶人章第五
为妇之道分义之利先人后己以事舅姑纺绩裳衣社赋烝献此庶人妻之孝也诗云妇无公事休其蚕织　　事舅姑章第六
女子之事舅姑也敬与父同爱与母同守之者义也执之者礼也鸡初鸣咸盥漱衣服以朝焉冬温夏凊昏定晨省敬以直内义以方外礼义立而后行诗云女子有行远父母兄弟　　三才章第七
诸女曰甚哉夫之大也大家曰夫者天也可不务乎古者女子出嫁曰归移天事夫其义远矣天之经也地之义也人之行也天地之性而人是则之则天之明因地之利防闲执礼可以成家然后先之以泛爱君子不忘其孝慈陈之以德义君子兴行先之以敬让君子不争道之以礼乐君子和睦示之以好恶君子知禁诗云既明且哲以保其身　　孝治章第八
大家曰古者淑女之以孝治九族也不敢遗卑弱之妾而况于娣侄乎故得六亲之欢心以事其舅姑治家者不敢侮于鸡犬而况于小人乎故得上下之欢心以事其夫理闺者不敢失于左右而况于君子乎故得人之欢心以事其亲夫然故生则亲安之祭则鬼享之是以九族和平萋菲不生祸乱不作故淑女之以孝治上下也如此诗云不愆不忘率由旧章　　贤明章第九诸女曰敢问妇人之德无以加于智乎大家曰人肖天地负阴抱阳有聪明贤哲之性习之无不利而况于用心乎昔楚庄王晏朝樊女进曰何罢朝之晚也得无倦乎王曰今与贤者言乐不觉日之晚也樊女曰敢问贤者谁欤曰虞丘子樊女掩口而笑王怪问之对曰虞丘子贤则贤矣然未忠也妾幸得充后宫尚汤沐执巾栉备扫除十有一年矣妾乃进九女今贤于妾者二人与妾同列者七人妾知妨妾之爱夺妾之宠然不敢以私蔽公欲王多见博闻也今虞丘子居相十年所荐者非其子孙则宗族昆弟未尝闻荐贤而退不肖可谓贤哉王以告之虞丘子不知所为乃避舍露寝使人迎孙叔敖而进之遂立为相夫以一言之智诸侯不敢窥兵终霸其国樊女之力也诗曰得人者昌失人者亡又曰辞之辑矣民之洽矣　　纪德行章第十大家曰女子之事夫也纚笄而朝则有君臣之严沃盥馈食则有父子之敬报反而行则有兄弟之道受期必诚则有朋友之信言行无玷则有理家之度五者备矣然后能事夫居上不骄为下不乱在丑不争居上而骄则殆为下而乱则辱在丑而争则乖三者不除虽和如琴瑟犹为不妇也　　五刑章第十一
大家曰五刑之属三千而罪莫大于妒忌故七出之状标其首焉贞顺正直和柔无□理于幽闺不通于外目不□色耳不留声耳目之欲不越其事盖圣人之教也汝其行之诗云令仪令色小心翼翼古训是式威仪是力　　广要道章第十二
大家曰女子之事舅姑也竭力而尽礼奉娣姒也倾心而罄义抚诸孤以仁佐君子以智与娣姒之言信对宾侣之容敬临财廉取与让不为苟得动必有方贞顺勤劳勉其荒怠然后慎言语省嗜欲出门必掩蔽其面夜行以烛无烛则止送兄弟不逾于阈此妇人之要道汝其念之　　广守信章第十三
立天之道曰阴与阳立地之道曰柔与刚阴阳刚柔天地之始男女夫妇人伦之始故乾坤交泰谁能间之妇地夫天废一不可然则丈夫百行妇人一志男有重婚之义女无再醮之文是以芣苡兴歌蔡人作诫匪石为叹卫主知惭昔楚昭王出游留姜氏于渐台江水暴至王约迎夫人必以符合使者仓卒遂不请行姜氏曰妾闻贞女义不犯约勇士不畏其死妾知不去必死然无符不敢犯约虽行之必生无信而生不如守义而死会使者还取符则水高台没矣其守信也如此汝其勉之易曰鸣鹤在阴其子和之　　广扬名章第十四大家曰女子之事父母也孝故忠可移于舅姑事姊妹也义故顺可移于娣姒居家理故理可闻于六亲是以行成于内而名立于后世矣　　谏诤章第十五
诸女曰若夫廉贞孝义事姑敬夫扬名则闻命矣敢问妇从夫之令可谓贤乎大家曰是何言欤是何言欤昔者周宣王晚朝姜后脱簪珥待罪于永巷宣王为之夙兴汉成帝命班婕妤同辇婕妤辞曰妾闻三代明王皆有贤臣在侧不闻与嬖女同乘成帝为之改容楚庄王耽于游畋樊女乃不食野味庄王感焉为之罢猎由是观之天子有诤臣虽无道不失其天下诸侯有诤臣虽无道不失其国大夫有诤臣虽无道不失其家士有诤友则不离于令名父有诤子则不陷于不义夫有诤妻则不入于非道是以卫女矫齐桓公不听淫乐齐姜遣晋文公而成霸业故夫非道则谏之从夫之令又焉得为贤乎诗云猷之未远是用大谏　　胎教章第十六
大家曰人受五常之理生而有性习也感善则善感恶则恶虽在胎养岂无教乎古者妇人□子也寝不侧坐不边立不跛不食邪味不履左道割不正不食席不正不坐目不视恶色耳不听靡声口不出傲言手不执邪器夜则诵经书朝则讲礼乐其生子也形容端正才德过人其胎教如此　　母仪章第十七
大家曰夫为人母者明其礼也和之以恩爱示之以严毅动而合礼言必有经男子六岁教之数与方名七岁男女不同席不共食八岁习之以小学十岁从以师焉出必告反必面所游必有常所习必有业居不主奥坐不中席行不中道立不中门不登高不临深不苟訾不苟笑不有私财立必正方耳不倾听使男女有别远嫌避疑不同巾栉女子七岁教之以四德其母仪之道如此皇甫士安叔母有言曰孟母三徙以教成人买肉以教存信居不卜邻令汝鲁钝之甚诗云教诲尔子式榖似之　　举恶章第十八
诸女曰妇道之善敬闻命矣小子不敏愿终身以行之敢问古者亦有不令之妇乎大家曰夏之兴也以涂山其灭也以妹喜殷之兴也以有莘氏其灭也以妲己周之兴也以太任其灭也以褒姒此三代之王皆以妇人失天下身死国亡而况于诸侯乎况于卿大夫乎况于庶人乎故申生之亡祸由骊女愍怀之废衅起南风由是观之妇人起家者有之祸于家者亦有之至于陈御叔之妻夏氏杀三夫戮一子弒一君走两卿丧一国盖恶之极也夫以一女子之身破六家之产吁可畏哉若行善道则不及于此矣涑水家仪　　子妇
凡为子为妇者毋得蓄私财俸禄及田宅所入尽归之父母舅姑当用则请而用之不敢私假不敢私与凡子事父母妇事舅姑天欲明咸起盥漱栉总具冠带昧爽适父母舅姑之所省问父母舅姑起子供药物妇具晨馐供具毕始退各从其事将食妇请所欲于家长退具而供之尊长举筋子妇乃各退就食丈夫妇人各设食于他所依长幼而坐其饮食必均一幼子又食于他所亦依长幼席地而坐男坐于左女坐于右及夕食亦如之既夜父母舅姑将寝则安置而退居闲无事则侍于父母舅姑之所容貌必恭执事必谨言语应对必下气怡声出入起居必谨扶卫之不敢涕唾喧呼于父母舅姑之侧父母舅姑不命之坐不敢坐不命之退不敢退凡父母舅姑有疾子妇无故不离侧亲调尝药饵而供之妇人无故不窥中门妇人有故身出必拥蔽其面男仆非有缮修及有大故不入中门入中门妇人必避之不可避亦必袖遮其面女仆无故不出中门有故出中门亦必拥蔽其面郑氏家范
　　训诸妇
诸妇必须安详恭敬奉舅姑以孝事丈夫以礼待娣姒以和然无故不出中门夜行以烛无烛则止如其淫狎即宜屏放若有□忌长舌者姑诲之诲之不悛则责之责之不悛则出之诸妇媟言无耻及干豫阃外事者当罚跪以媿之初来之妇一月之外许用便服诸妇工作当聚一处机杼纺绩各尽所长非但别其勤惰且革其私主母之尊欲使家众悦服不可使侧室为之以乱尊卑每岁畜蚕主母分给蚕种与诸妇使之在房畜饲待成熟时却就蚕屋上箔须令子弟直宿以防风烛所得之蚕茧当聚一处抽丝更须先抄写各房所蓄多寡之数照什一之法赏之诸妇每岁公堂于九月俵散木棉使成布匹限以次年八月交收通卖钱物以给一岁衣资之用公堂不许侵使或有故意制造不佳及不登数者则准给本房甚者住其衣资不给有能依期登数者照什一之法赏之其事并系羞服长主之诸妇育子苟无大故必亲乳之不可置乳母以饥人之子诸妇之于母家二亲存者礼得归宁无者不许其有庆吊势不可已者则弗拘此诸妇亲姻颇多除本房至亲与相见外余并不许可见者亦须子弟引导方入中门见灯不许入会众罚其夫主母不拘妇人亲族有为僧道者不许往来朔望后一日令诸生聚揖之时直说古列女传使诸妇听之女子年及八岁者不许随母到外家余虽至亲之家亦不许往违者重罚其母男女不共圊混不共湢浴以谨其嫌春冬则十日一浴夏秋不拘男女不亲授受礼之常也诸妇不得刀镊工剃面小学外篇　　嘉言
司马温公曰妇者家之所由盛衰也苟慕一时之富贵而娶之彼挟其富贵鲜有不轻其夫而傲其舅姑养成骄□之性异日为患庸有极乎借使因妇财以致富依妇势以取贵苟有丈夫之志气者能无愧乎安定胡先生曰嫁女必须胜吾家者胜吾家则女之事人必钦必戒娶妇必须不若吾家者不若吾家则妇之事舅姑必执妇道或问孀妇于理似不可取如何伊川先生曰然凡取以配身也若取失节者以配身是己失节也又问或有孤孀贫穷无托者可再嫁否曰只是后世怕寒饿死故有是说然饿死事极小失节事极大柳开仲涂曰皇考治家孝且严旦望弟妇等拜堂下毕即上手低面听我皇考训诫曰人家兄弟无不义者尽因娶妇入门异姓相聚争长竞短渐渍日闻偏爱私藏以致背戾分门割户患若贼雠皆汝妇人所作男子刚肠者几人能不为妇人言所惑吾见多矣若等宁有是耶退则惴惴不敢出一语为不孝事开辈祇此赖之得全其家云袁采世范
　　睦亲
凡人之妇性行不相远而有小姑者独不为舅姑所喜此固舅姑之偏爱然为儿妇者要当一意承顺则尊长久而自悟人家不和多因妇女以言激怒其夫及同气盖妇女所见不广不远不公不平又其所谓舅姑伯叔妯娌皆假合强为之称非自然天属故轻于割恩易于修怨非丈夫有远识则为其役而不自觉一家之中乖变生矣妇女之易生言语者又多出于婢妾之闲斗婢妾愚贱尤无见识以言他人之短失为忠于主母若妇女有见识能一切勿听则虚佞之言不复敢进寡妇再嫁或有孤女年未及嫁如内外亲姻有高义者宁若与之议亲使鞠养于舅姑之家俟其长而成亲若随母而归义父之家则嫌疑之间多不自明妇人不豫外事者盖谓夫与子既贤外事自不必豫若夫与子不肖掩蔽妇人之耳目何所不至今人多有游荡赌博至于鬻田园甚至于鬻其所居妻犹不觉然则夫之不贤而欲求豫外事何益也子之鬻产必同其母而伪书契字者有之重息以假贷而兼并之人不惮于论讼贷茶盐以转贸而官司责其必偿为母者终不能制然则子之不贤而欲求豫外事何益也此乃妇人之大不幸为之奈何苟为夫能念其妻之可怜为子能念其母之可怜顿然悔悟岂不甚善妇人有以其夫蠢懦能自理家务计筭钱谷出入人不能欺者有夫不肖而能与其子同理家务不致破荡家产者有夫死子幼而能教养其子敦睦内外姻亲料理家务至于兴隆者皆贤妇人也而夫死子幼居家营生最为难事托之宗族宗族未必贤托之亲戚亲戚未必贤贤者又不肯豫人家事惟妇人自识书筭而所托之人衣食自给稍识公义则庶几焉不然鲜不破家人言光景百年七十者稀为之倏忽易过而命□之人晚景最不易过大率五十岁前过二十年如十年五十岁后过十年不啻二十年而妇人之享高年者尤为难过大率妇人依人而立其未嫁之前有好祖不如有好父有好父不如有好兄弟有好兄弟不如有好侄其既嫁之后有好翁不如有好夫有好夫不如有好子有好子不如有好孙故妇人多有少壮富贵而暮年无聊者盖由此也凡其亲戚所宜矜念　　处己妇女衣饰惟务洁凈尤不可异众且如十数人同处而一人之衣饰独异众所指目其行坐能自安否　　治家司马温公居家杂仪令仆子非有警急修葺不得入中门妇女婢妾无故不得出中门只令铃下小童通传内外治家之法此过半矣尼姑道婆媒婆牙婆及妇人以买卖针黹为名者皆不可令入人家凡脱漏妇女财物及引诱妇女为不美之事皆此曹也明仁孝文皇后内训
　　德性章第一
贞静幽闲端庄诚一女子之德性也孝敬仁明慈和柔顺德性备矣夫德性原于所禀而化成于习匪由外至实本于身古之贞女理情性治心术崇道德故能配君子以成其教是故仁以居之义以行之智以烛之信以守之礼以体之匪礼勿履匪义勿由动必由道言必由信匪言而言则厉阶成焉匪礼而动则邪僻形焉阈以限言玉以节动礼以制心道以制欲养其德性所以饬身可不慎欤无损于性者乃可以养德无累于德者乃可以成性积过由小害德为大故大厦倾颓基址勿固也己身不饬德性有亏也美玉无瑕可为至宝贞女纯德可配京室检身制度足为母仪勤俭不妒足法闺阃若夫骄盈嫉忌肆意适情以病其德性斯亦无所取矣古语云处身造宅黼身建德诗云俾尔弥尔性纯嘏尔常矣　　修身章第二
或曰太任目不视恶色耳不听淫声口不出傲言若是者修身之道乎曰然古之道也夫目视恶色则中眩焉耳听淫声则内褫焉口出傲言则骄心侈焉是皆身之害也故妇人居必以正所以防慝也行必无陂所以成德也是故五彩盛服不足以为身华贞顺率道乃可以进妇德不修其身以爽厥德斯为邪矣谚有之曰治秽养苗无使莠骄□荆剪棘无使涂塞是以修身所以成其德也夫身不修则德不立德不立而能成化于家者盖寡矣而况于天下乎是故妇人者从人者也夫妇之道刚柔之义也昔者明王之所以谨婚姻之始者重似续之道也家之隆替国之废兴于斯系焉呜呼闺门之内修身之教其勖慎之哉　　慎言章第三
妇教有四言居其一心应万事匪言曷宣言而中节可以免悔言不当理祸必从之谚曰誾誾謇謇匪石可转訾訾□□烈火燎原又曰口如扃言有恒口如注言无据甚矣言之不可不慎也况妇人德性幽闲言非所尚多言多失不如寡言故书斥牝鸡之晨诗有厉阶之刺礼严出捆之戒善于自持者必于此而加慎焉庶乎其可也然则慎之有道乎曰有学南宫绦可也夫缄口内修重诺无尤宁其心定其志和其气守之以仁厚持之以庄敬质之以信义一语一默从容中道以合乎坤静之体则谗慝不作而家道雍穆矣故女不矜色其行在德无盐虽陋言用于齐而国以安孔子曰有德者必有言有言者不必有德　　谨行章第四甚哉妇人之行不可以不谨也自是者其行专自矜者其行危自欺者其行骄以污行专则纲常废行危则疾戾兴行骄以污则人道绝有一于此鲜克终也夫干霄之木本之深也凌云之台基之厚也妇有令誉行之纯也本深在乎栽培基厚在乎积累行纯在乎自力不为纯行则戚疏离焉长幼紊焉贵贱淆焉是故欲成其大当谨其微纵于毫末本大不伐昧于冥冥神鉴孔明百行一亏终累全德体柔顺率贞洁服三从之训谨内外之别勉之敬之始终惟一由是可以修家政可以和上下可以睦亲戚而动无不协矣易曰恒其德贞妇人吉此之谓也　　勤励章第五
怠惰恣肆身之灾也勤励不息身之德也是故农勤于耕士勤于学女勤于工农惰则五谷不获士惰则学问不成女惰则机杼空乏古者后妃亲蚕躬以率下庶士之妻皆衣其夫效绩有制愆则有辟夫治丝执麻以供衣服幂酒浆具菹醢以供祭祀女之职也不勤其事以废其功何以辞辟夫早作晚休可以无忧缕绩不息可以成匹戒之哉毋荒宁荒宁者刿身之廉刃也虽不见其锋阴为所戕矣诗曰妇无公事休其蚕织此怠惰之慝也呜呼贫贱不怠惰者易富贵不怠惰者难当勉其难毋忽其易　　节俭章第六
  </div>
  <div class="pagination">
   <a href="闺媛典闺媛总部_page2.html">
    上一页
   </a>
   <a href="闺媛典闺媛总部.html">
    1
   </a>
   <a href="闺媛典闺媛总部_page2.html">
    2
   </a>
   <span class="current-page">
    3
   </span>
   <a href="闺媛典闺媛总部_page4.html">
    4
   </a>
   <a href="闺媛典闺媛总部_page5.html">
    5
   </a>
   <a href="闺媛典闺媛总部_page6.html">
    6
   </a>
   <a href="闺媛典闺媛总部_page7.html">
    7
   </a>
   <a href="闺媛典闺媛总部_page8.html">
    8
   </a>
   <span>
    ...
   </span>
   <a href="闺媛典闺媛总部_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
