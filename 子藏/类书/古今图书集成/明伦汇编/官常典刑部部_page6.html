<!DOCTYPE html>
<html>
<head>
    <meta charset="UTF-8">
    <title>官常典刑部部 - 第 6 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典刑部部 - 第 6 页/共 9 页</h1>
    <div class="content">盟诅者欲相与共恶之也犯命犯君教令也不　信违约者也凡民之有约剂者其贰在司盟

注
贰之者检其自相违约
有狱讼者则使之盟诅

注
不信则不敢听此盟诅所以省狱讼
职金上士二人下士四人府二人史四人胥八人徒八十人职金掌凡金玉锡石丹青之戒令掌受士之金罚货罚入于司兵

注
给治兵及工直也货泉贝也罚罚赎也书曰金　作赎刑司厉下士二人史一人徒十有二人司厉掌盗贼之任器货贿辨其物皆有数量贾而楬之入于司兵注
郑司农云任器货贿谓盗贼所用伤人兵器及　所盗财物也入于司兵若今时伤杀人所用兵器　盗贼赃加责没入县官其奴男子入于罪隶女子入于舂□
凡有爵者与七十者与未□者皆不为奴

注
有爵谓命士以上也□毁齿也男八岁女七岁　而毁齿司圜中士六人下士十有二人府三人史六人胥十有六人徒百有六十人司圜掌收教罢民凡害人者弗使冠饰而加明刑焉任之以事而收教之能改者上罪三年而舍中罪二年而舍下罪一年而舍其不能改而出圜土者杀虽出三年不齿
注
弗使冠饰者着墨若古之象刑与舍释之也
　郑司农云罢民谓恶人不从化为百姓所患苦而　未入五刑者也故曰凡害人者不使冠饰任之以　事若今时罚作矣凡圜土之刑人也不亏体其罚人也不亏财

注
言其刑人但加以明刑罚人但任之以事耳
掌囚下士十有二人府六人史十有二人徒百有二十人掌囚掌守盗贼凡囚者上罪梏拲而桎中罪桎梏下罪梏王之同族拲有爵者桎以待弊罪拲
音拱
注
凡囚者谓非盗贼自以他罪拘者也郑司农云　拲者两手共一木也桎梏者两手各一木也郑元　谓在手曰梏在足曰桎及刑杀告刑于王奉而适朝士加明梏以适市而刑杀之
注
告刑于王告王以今日当行刑及所刑姓名也凡有爵者与王之同族奉而适甸师氏以待刑杀注
适甸师氏亦由朝乃往也待刑杀者掌戮将自　市来也文王世子曰虽亲不以犯有司正术也所　以体异姓也刑于隐者不与国人虑兄弟也掌戮下士二人史一人徒十有二人掌戮掌斩杀贼谍而搏之
注
斩以鈇钺若今要斩也杀以刀刃若今弃市也　谍谓奸寇反间者贼与谍罪大者斩之小者杀之　搏当为膊诸城上之膊字之误也膊谓去衣磔之凡杀其亲者焚之杀王之亲者辜之
注
亲缌服以内也焚烧也易曰焚如死如弃如辜　之言枯也谓磔之凡杀人者踣诸市肆之三日刑盗于市

注
踣僵尸也肆犹申也陈也凡言刑盗罪恶莫大　焉凡罪之丽于法者亦如之唯王之同族与有爵者杀之于甸师氏
注
罪二千五百条上附下附刑五而子于刑同科　者其刑杀之一也凡军旅田役斩杀刑戮亦如之

注
戮谓膊焚辜肆
墨者使守门劓者使守关宫者使守内刖者使守囿髡者使守积司隶中士二人下士十有二人府五人史十人胥二十人徒二百人司隶掌五隶之辨其物而掌其政令
注
五隶谓罪隶四翟之隶也物衣服兵器之属
帅其民而搏盗贼役国中之辱事为百官积任器凡囚执人之事
注
民五隶之民也郑司农云百官所当任持之器　物此官主为积聚之也邦有祭祀宾客丧纪之事则役其烦辱之事

注
烦犹剧也士丧礼下篇曰隶人涅厕
掌帅四翟之隶使之皆服其邦之服执其邦之兵守王宫与野舍之厉禁
注
野舍王者所止舍也厉遮例也
罪隶百有二十人罪隶掌役百官府与凡有守者掌使令之小事
注
役给其小役
凡封国若家牛助为牵仿

注
郑司农云凡封国若家谓建诸侯立大夫家也　牛助为牵仿此官主为送致之也郑元谓牛助国　以牛助转徙也罪隶牵仿之在前曰牵在旁曰仿其守王宫与其厉禁者如蛮隶之事蛮隶百有二十人蛮隶掌役校人养马其在王宫者执其国之兵以守王宫在野外则守厉禁闽隶百有二十人闽隶掌役畜养鸟而阜蕃教扰之掌子则取隶焉
注
杜子春云子当为祀郑元谓掌子者王立世子　置臣使掌其家事而以闽隶役之夷隶百有二十人夷隶掌役牧人养牛马与鸟言注
郑司农云夷狄之人或晓鸟兽之言故春秋传　曰介葛卢闻牛鸣曰是生三牺皆用矣是以貉隶　职掌与兽言其守王宫者与其守厉禁者如蛮隶之事
貉隶百有二十人貉隶掌役服不氏而养战而教扰之掌与兽言
注
不言阜藩者猛兽不可服又不生乳于圈槛也其守王宫者与其守厉禁者如蛮隶之事布宪中士二人下士四人府二人史四人胥四人徒四十人布宪掌宪邦之刑禁正月之吉执旌节以宣布于四方而宪邦之刑禁以诘四方邦国及其都鄙达于四海
注
宪表也谓县之也刑禁者国之五禁所以左右　刑罚者司寇正月布刑于天下正岁又县其书于　象魏布宪于司寇布刑则以旌节出宣令之于司　寇县书则亦县之于门闾及都鄙邦国刑者王政　所重故屡丁宁焉诘谨也使四方谨行之尔雅曰　九夷八蛮六戎五狄谓之四海凡邦之大事合众庶则以刑禁号令
禁杀戮下士二人史一人徒十有二人禁杀戮掌司斩杀戮者凡伤人见血而不以告者攘狱者遏讼者以告而诛之
注
司犹察也察此四者告于司寇罪之也斩杀戮　谓吏民相斩相杀相戮者伤人见血见血乃为伤　人耳郑司农云攘狱者距当狱者也遏讼者遏止　欲讼者也郑元谓攘犹却也郄狱者言不受也禁暴氏下士六人史三人胥六人徒六十人禁暴氏掌禁庶民之乱暴力正者挢诬犯禁者作言语而不信者以告而诛之
注
民之好为侵陵称诈谩诞此三者亦刑所禁也　力正以力强得正也凡国聚众庶则戮其犯禁者以徇凡奚隶聚而出入者则司牧之戮其犯禁者
注
奚隶女奴男奴也其聚出入有所使
野庐氏下士六人胥十有二人徒百有二十人野庐反掌达国道路至于四畿
注
达谓巡行通之使不陷绝也去王城五百里曰　畿　　又
若有宾客则令守涂地之人聚之有相翔者诛之注
守涂地之人道所生庐宿旁民也相翔犹昌翔　观伺者也郑司农云聚之聚击以宿卫之也　有奸人相翔于宾客之侧则诛之不得令寇盗宾　客　　又
禁野之横行径逾者

注
皆为防奸也横行妄由田中径逾射邪趍疾越　堤渠也　　又
掌凡道禁

注
禁谓若今绝蒙布巾持兵杖之属
邦之大师则令埽道路且以几禁行作不时者不物者
注
不时谓不夙则莫者也不物谓衣服操持非此　常人也几禁之者备奸人内贼及反间蜡氏下士四人徒四十人蜡氏掌除骴

注
曲礼四足死者曰渍故书骴作脊郑司农云脊　读为谓死人骨也月令曰掩胳埋胔骨之尚有　肉者也及禽兽之骨皆是凡国之大祭祀令州里除不蠲禁刑者任人及凶服者以及郊野大师大宾客亦如之
注
蠲读如吉圭惟饎之圭圭洁也刑者黥劓之属　任人司圜所收教罢民也凶服服衰绖也此所禁　除者皆为不欲见人所薉恶也　　又
掌凡国之骴禁

注
</div>
    <div class="pagination">
<a href="官常典刑部部_page5.html">上一页</a><a href="官常典刑部部.html">1</a><a href="官常典刑部部_page2.html">2</a><a href="官常典刑部部_page3.html">3</a><a href="官常典刑部部_page4.html">4</a><a href="官常典刑部部_page5.html">5</a><span class="current-page">6</span><a href="官常典刑部部_page7.html">7</a><a href="官常典刑部部_page8.html">8</a><a href="官常典刑部部_page9.html">9</a><a href="官常典刑部部_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
