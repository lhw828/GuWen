<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 350 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 350 页/共 899 页</h1>
    <div class="content">按万姓统谱钰诸暨人永乐壬辰进士及第历官翰林编修以疾致仕正统丙辰起为按察佥事提督学政钰为人文学笃實行己方正所至公于劝惩士心悦服既三载复致仕去　　王翱
按明外史王翱传翱字九皋盐山人永乐十三年试贡士于北京帝思得北士用之而北人登第率后翱两试皆上第大喜特召改庶吉士授大理左寺正左迁行人宣德元年以杨士奇荐擢御史巡按四川英宗嗣位廷议遣文武大臣出镇守擢翱右佥都御史偕都督武兴镇江西惩贪抑奸吏民畏爱正统二年召还院辽东将屡失机诏翱往督军务九载秩满进右副都御史出塞击兀良哈擒斩百余人获畜产四千六百进右都御史景泰三年召还掌院事浔梧猺乱遣督军务两广翱至镇将吏詟服推诚抚谕猺人向化部内无事明年入为吏部尚书天顺五年加太子少保宪宗立进太子太保疾卒谥忠肃　　王一宁
按万姓统谱一宁名唐以字行仙居人永乐戊戌进士擢工部主事以文学优长与修实录转翰林侍讲未几进升礼部侍郎兼武英殿大学士卒谥文定　　王文按明外史王文传文字千之初名强束鹿人永乐十九年进士授监察御史宣德末奉命治彰德妖贼张普祥狱还奏称旨赐今名迁陕西按察使正统三年以荐擢右副都御史巡抚宁夏入为大理卿迁右都御史九年进左都御史在陕五年镇静不扰景泰改元召掌院事文为人深刻有城府面目严冷廷臣无敢干以私者然中实柔媚三年加太子太保是时陈循最任好刚自用高谷与循不相能以文强悍思引与共政以敌之乃疏请增阁员循举萧维祯谷遂举文而文得中官王诚助于是诏用文明年改吏部尚书直文渊阁文虽为谷所引而反与循合而不附谷其后以子伦故欲倾考官又用谷言而罢由是两人卒不相得进少保兼东阁大学士再进谨身殿大学士初英宗之还也廷臣议奉迎礼文厉声曰公等谓上皇果还也先不索土地金帛而遽送驾来耶众素畏文皆愕然竟不决而罢及易储议起文率先承命英宗复位石亨等嗾言官劾文与于谦等谋立襄世子遂与谦同斩于市诸子悉戍边成化初赦还弘治中谥毅愍伦改名宗彝中成化二年进士历户部郎中累官南京礼部尚书卒谥安简　　王恭
按名山藏臣林记恭字安仲家贫樵郡山中自号皆山樵者永乐中以修永乐大典强起至京师年六十余矣同郡王偁戏谓曰君无以会稽章绶故来耶恭曰山中斧柯幸自无恙大典成试诗高第授翰林典籍不就　　王褒
按名山藏臣林记褒字中美永乐中以永丰知县朝京师与修高庙实录升翰林修撰修永乐大典为总裁官成祖每祯祥令节辄命从臣赋诗褒元夕应制称旨改汉府纪善　　王佐
按明外史王佐传佐海丰人永乐中举于乡卒业太学以学行闻擢吏科给事中宣德二年超拜户部右侍郎正统七年迁尚书土木之变与邝野丁铉王永和邓棨同死难官其子道户部主事成化初谥忠简　　王永和按明外史王佐传永和字以正昆山人少至孝父病侍汤药无少懈永乐中举于乡历严州饶州训导以蹇义荐为兵科给事中正统六年进都给事中八年擢工部右侍郎从征殁官其子汝贤大理评事后谥襄敏　　王瑾
按明外史范弘传永乐中英国公张辅平季牦以交童之美秀者还选为奄弘及王瑾与焉瑾至景泰时始卒瑾初名陈芜宣宗为皇太孙时朝夕给事及即位赐姓名从征汉王高煦还参预四方兵事官其养子王椿其受宠眷弘莫逮也　　王质
按万姓统谱质太和人永乐中由乡举授南阳县训导以才学卓异拜监察御史清谨老成荐四川参政愈励前志出巡不食肉人呼为青菜王历山东右布政司使未几召为户部侍郎寻升刑部尚书复转户部卒　　王耕
按万姓统谱耕字舜耕单县人永乐中知山阴贞介练达时中官郑和下西洋索宝玉道所经辄入人家探囊发箧远近骚动耕言邑产布粟宝玉非所出也和遂去　　王源
按万姓统谱源龙溪人永乐进士为庶吉士历官兵部职方郎中广东潮州知府所至有声平生嗜学能文既致仕年及八十犹手不释卷所至有韦庵集并家礼易览　　王洪
按万姓统谱洪仁和人博学才敏为人少许可年十八举进士授行人历官吏科给事中翰林院检讨与修永乐大典为副总裁升侍讲三典文衡公于取士所著有毅斋集　　王骐
按万姓统谱骐永乐中知舞阳县时夏麦失秋骐请以布花代输公私两便邻县效之岁歉民饥发不待报民赖全活比书最朝廷嘉其政绩给驿还任时人荣之　　王逊
按万姓统谱逊字谦伯昆山人永乐进士起自御史谪上高寻召复职性刚廉峭刻所治以鹰击毛鸷为能人或规之曰君不虞后患耶曰虞患思避隐忠不竭其又得全哉竟坐法子复亦以进士任御史　　王琦按万姓统谱琦字文进钱塘人永乐乡贡试礼部副榜授汝州学正擢监察御史以学行老成称升山西按察佥事锡玺书提督学校士风丕变改四川不乐乞致仕归年五十琦以清介自持在官门无私谒平生不治生产居闲陶如也值岁大侵无以为朝夕冬且暮大雪日僵卧不能出门户于馈非故旧拒不受即故旧数至亦却之有唁之曰当路甚重公举一言何所不济无乃自苦如此琦曰吾求无所愧于心耳无所愧虽饥且寒无不乐也何唁之有竟以饥寒卒杭守胡浚闻而吊之告于布按二司为奉祠琦于杭学乡贤祠　　王公亮
按万姓统谱公亮华亭人世业儒蚤失怙恃自幼勤学尤善楷书举任吏科给事中寻升应天府丞官至广东布政使能声着闻　　王忠
按襄阳府志忠字克诚陕西汉中人永乐中任宽河卫千户随扈文皇帝北征奋勇先登遂被掳宪庙时诏旌为忠臣　　王俶
按陕西通志俶宁夏人陕西都指挥镇守宁夏永乐间与贼战于河西竭力鏖战被重创而死指挥诸鼎千户沈杰同战殁　　王瑜
按明外史王瑜传瑜字廷器山阳人以总旗选隶赵王府护卫永乐末成祖数以疾不视朝中外处分悉付皇太子皇太子常裁抑宦寺中官黄俨江保等惧而谋立赵王而赵府护卫指挥孟贤潜与俨等相结通会帝疾甚贤等谋益急令其党高正预作遗诏正瑜舅也密以告瑜瑜遂诣阙告变帝急捕贤等尽得其邪谋及所为伪诏正贤等皆伏诛而授瑜为辽海卫千户仁宗即位擢锦衣卫指挥同知宣德八年进都指挥佥事充左副总兵代陈瑄镇淮安董漕运正统四年以议事入京病卒　　王鏻
按休宁县志鏻号见庵原名之臣北城人由进士授浙鄞令以廉法称历衢州同知升户部主政值地震因上二疏谓天下治乱在君相人才进退在铨衡国家是非在台谏生民休戚在守令守令贤否在抚按此古今不易之论甚称上意指所条例传示内阁然竟以疏内指斥权贵左迁后阁臣列前疏补刑部员外郎擢尚玺丞病卒　　王府尹
按名山藏方技记王府尹亡其名亦不知何许人也梦人授之书曰读吾书可衣绯不止衣绿他日拾得一书于道视之青乌家言也玩读久之乃以地理闻尝为禹州同知汉庶人购求不应曰须诏旨乃以府尹名闻会成祖方有事寿陵曰吾政求此人遂入为定陵地陵前有小阜劝上去之上曰何者曰恐妨皇嗣上问无后乎曰恐偏出耳上曰偏出何害遂不复去后累世皆验其人官至顺天尹

　王姓部列传十五
　　宋二
　　王赞
按宋史王赞传赞澶州观城人少为小吏累迁本州马步军都虞候周世宗镇澶渊每旬决囚赞引律令辨析中理问之知其尝事学问即署右职及即位补东头供奉官累迁右骁卫将军三司副使建隆初始平李重进太祖素知赞才干可委以完葺即令知扬州既行舟覆于阊桥下溺死　　王杲
按宋史王杲传杲齐州人周显德中应募为卒从世宗收三关隶先锋宋初征泽潞平扬州杲应选从行既获战功乃拔迁散指挥使雍熙中为龙卫右第二军都虞候契丹入寇隶大将郭守文扞城杲守北关寇退命督饷遇贼河上即按兵拒之杀贼夺所乘马守文上闻得召见问状补部军头领勤州刺史至道初迁灵州副部署咸平五年卒　　王继勋
按宋史王继勋传继勋陕州平陆人隶河中府为牙校李守贞之叛继勋度守贞必败遂降周祖奏补供奉官广顺初领汾州刺史充晋磁隰等州缘边巡检历宪麟石磁四州刺史宋初迁磁州团练使坐境上用兵失律荆罕儒陷阵责授右监门卫率初平荆襄命权知道州未几授本州刺史及王师南伐以为贺州道行营马步军都监继勋有武勇在军阵常用铁鞭铁槊铁挝军中目为王三铁　　王继勋
按宋史王继勋传继勋彰德节度饶之子孝明皇后同母弟也美风仪性凶率无赖以后故为内殿供奉官都知溪州刺史建隆二年改龙捷右厢都指挥使寻领永州防御使四年收复湖南改领彭州防御使迁保宁军节度观察留后领虎捷左右厢都虞候继勋所为多不法干德四年为部曲所讼诏中书鞫之解兵柄为彰国军留后奉朝请继勋自以失职常怏怏专以脔割奴婢为乐前后多被害一日天雨墙坏群婢突出守国门诉冤上大骇命中使就诘之尽得继勋所为不法事诏削夺官爵配流登州未至改右监门率府副率开宝三年命分司西京继勋残暴愈甚太宗在藩邸颇闻其事及即位人有诉者命雷德骧往鞫之继勋具伏乃斩洛阳市　　王处讷
按宋史王处讷传处讷河南洛阳人少时有老叟至舍煮洛河石如令处讷食之且曰汝性聪悟后当为人师又尝梦人持巨鉴星宿灿然满中剖腹纳之觉而汗洽月余心胸犹觉痛因留意星历占候之学深究其旨晋末之乱避地太原汉祖时领节制辟置幕府即位擢为司天夏官正出补许田令召为国子尚书博士判司天监事广顺中迁司天少监世宗以旧历差舛俾处讷详定历成未上会枢密使王朴作钦天历以献颇为精密处讷私谓朴曰此历且可用不久即差矣因指以示朴朴深然之至建隆二年以钦天历谬误诏处讷别造新历经三年而成为六卷太祖自制序命为应天历处讷又以漏刻无准重定水称及候中星分五鼓时刻俄迁少府少监太平兴国初改司农少卿并判司天事六年又上新历二十卷拜司天监岁余卒年六十八子熙元　　王昭素
按宋史王昭素传昭素开封酸枣人少笃学不仕有至行为乡里所称常聚徒教授以自给李穆与弟肃及李恽皆常师事焉昭素博通九经兼究庄老尢精诗易开宝中穆荐之朝诏召赴阙见于便殿赐坐令讲易干卦因访以民间事昭素所言诚实无隐上嘉之以衰老求归乡里拜国子博士致仕年八十九卒于家子仁着亦有隐德　　王贻孙
按宋史王溥传溥子贻孙字象贤少随周祖典商颍二州署衙内都指挥使显德中以父在中书改朝散大夫著作佐郎宋初迁金部员外郎赐紫累迁右司郎中淳化中卒　　王廷义
按宋史王景传景子廷义起家供奉官改如京副使以善骑射周世宗擢为虎捷都虞候领珍州刺史宋初改内外马步军副都军头开宝二年加领横州团练使从征太原亲鼓士乘城独免胄矢中其脑而卒　　王廷睿按宋史王景传景子廷睿好夸诞每言我当代王景之子闻者笑之因目为王当代　　王嗣宗
按宋史王嗣宗传嗣宗字希阮汾州人曾祖同节宝鼎令祖待价汾州防御推官父梦证成州军事判官嗣宗少力学开宝八年登进士甲科补秦州司寇参军太宗征河东陈边事召赴行在就改大理寺丞通判睦州徙河州太宗遣武德卒潜察远方事嗣宗械送京师因奏曰陛下不委任天下贤俊猥信此辈以为耳目臣窃不取太宗怒其横遣使械嗣宗下吏会赦复官咸平三年以漕运称职就拜太常少卿逾年以右谏议大夫充三司户部使改盐铁使出知并州兼并代部署召拜御史中丞嗣宗刚果率易无所畏惮每进见极谈时事或及人间细务颇轻险好进拜耀州观察使知永兴军府真宗作诗赐之寇准为相命以左屯卫上将军检校太尉致仕五年卒谥景庄　　王熙元按宋史王处讷传处讷子熙元幼习父业开宝中补司天历筭端拱初改监丞累迁太子洗马兼春官正加殿中丞景德中同判监事东封随经度制置使诣祠所礼毕授权知司天少监祠汾阴真拜少监奉诏于后苑缵阴阳事十卷上之真宗为制序赐名灵台秘要玉清昭应宫成以祗事之勤授司天监坐择日差谬降为少监以目疾改将作监致仕天禧二年卒年五十八　　王济
按宋史王济传济字巨川其先真定人祖卿有词辨赵王镕召置幕府镕政衰卿惧祸避地深州饶阳遂为县人父恕后唐时童子及第开宝中知秀州会盗起城陷为盗所杀将并害济济伏柩号恸贼义之舍去济携父骨匿山谷间既而官军大集济脱身谒其帅朱乙陈讨贼之计乙嘉之遗以束帛奏假驿置遣归乃护丧还饶阳雍熙中上书自陈死事之孤得试学士院补龙溪主簿再调胙城尉徙临河主簿转运使王嗣宗被诏举法官以济名闻迁光禄寺丞改刑部详覆官通判镇州就迁太子中舍召判登闻鼓院拜监察御史改盐铁判官复为监察御史通判河南府景德初徙知河中府召拜工部员外郎三年判司农寺四年拜本曹郎中出知杭州大中祥符三年徙知洪州卒济颇涉经史好读左氏春秋性刚直无所畏避子孝杰国子博士　　王延德
按宋史王延德传延德开封东明人曾祖芝濮阳令祖璋相州录事参军父温晋末契丹内寇温率乡豪捍蔽境内里人德之宣祖掌畿甸兵与温厚善延德方总角宣祖爱其谨重召置左右太宗尹京署为亲校专主庖膳尢被倚信太平兴国初授御厨副使迁正使加尚食使俄领蓟州刺史改皇城使掌御辇院左藏库端拱初领本州团练使至道二年加领平州防御使真宗嗣位改领怀州永熙复土提点缘路供顿咸平初出知华州上幸大名为东京旧城都巡检使明年以风痹请告遣还本郡是冬卒子应昌庄宅使端州团练使　　王继恩
按宋史王继恩传继恩陕州陕人周显德中为内班高品初养于张氏名德钧开宝中求复本宗太祖召见许之因赐名焉累为内侍行首九年改里面内班小底都知充永昌陵使太平兴国三年迁宫苑使久之领河州刺史掌军器弓枪库雍熙中为天雄军驻泊都监四年遣将北伐又为排阵都监屯中山改皇城使端拱初领本州团练使又为镇定高阳关两路排阵钤辖淳化五年李顺乱成都命为剑南两川招安使率兵讨之进领顺州路防御使真宗恶其朋结黜为右监门卫将军均州安置咸平二年卒于贬所大中祥符三年特诏追复官爵子怀珪转入内高班　　王汉忠按宋史王汉忠传汉忠字希杰徐州彭城人也少豪荡有膂力西至京师太宗在藩邸召见奇其材署左右及即位补殿前指挥使累迁内殿直都知端拱初出为宾州团练使历冀贝二州部署徙天雄军淳化初徙定州五年迁殿前都虞候真宗即位自中山召归俄复出为高阳关都部署进领威塞军保静军节度五年罢西面经略使命为邠宁环庆两路都部署坐违诏责为左屯卫上将军出知襄州卒赠太尉　　王怀隐按宋史王怀隐传怀隐宋州睢阳人初为道士住京城建隆观善医诊太宗尹京怀隐以汤剂祗事太平兴国初诏归俗命为尚药奉御三迁至翰林医官后数年卒　　王仁睿
按宋史王仁睿传仁睿不知何许人年十余岁事太宗于晋邸服勤左右甚淳谨及即位宣传指挥颇称旨历入内小底都知洛苑副使命典宫闱出纳之命雍熙四年卒　　王超
按宋史王超传超赵州人太宗尹京召置麾下及即位以隶御龙直淳化二年累迁至河西军节度使殿前都虞候真宗嗣位以翊戴功加检校太傅领天平军节度从幸大名与都虞候张进并为先锋又帅镇定高阳关三路契丹入边与战于遂城西俘馘二万计宰相言超材堪将帅遂以帅定州路行营寻加镇定高阳关三路都部署景德初上亲巡澶渊召赴行在缓期责为崇信军节度使徙知河阳又移镇建雄知青州卒追封鲁国公谥武康　　王荣
按宋史王荣传荣定州人父洪嗣仕晋为本州十县游奕使荣少有膂力事瀛州马仁瑀为厮役太宗在藩邸得隶左右即位补殿前指挥使加御前忠佐马步军都军头领懿州刺史坐受秦王廷美宴劳出为濮州马军教练使未行马仁瑀子告荣与秦王亲吏善坐削籍流海岛雍熙中召还为副军头端拱初累迁龙卫都指挥使领罗州团练使率兵戍遂城召拜侍卫马军都虞候峰州观察使出为定州行营都部署荣粗率所为不中理母老不迎养太宗闻而怒责授右骁卫大将军迁右羽林军大将军真宗即位领奖州刺史寻授滨州防御使迁泾原仪渭驻泊部署咸平二年车驾北征召为贝冀行营副都部署师旋复还泾原明年援送灵武刍粮疏于智略为蕃寇所劫除名配均州六年起为左卫将军景德初命为黄河南岸都巡检使二年迁左神武军大将军领恩州刺史郊祀改左龙武军领达州团练使大中祥符中迁左卫大将军领昌州防御使六年朝太清宫命为河南府九年卒官其一子荣善射尝引强注屋栋矢入木数寸时人目为王硬弓　　王继升
按宋史王继升传继升冀州阜城人性纯质谨愿事太宗于藩邸太宗信任之即位补供奉官累迁军器库副使陈洪进来献漳泉之地以继升为泉州兵马都监会游洋洞民万余叛攻泉继升夜击破之擒其魁械送阙下召还迁军器库使知诸道陆路发运事端拱初改领本州团练使卒　　王珪
按宋史王珪传珪开封人也少拳勇善骑射能用铁杵铁鞭年十九隶亲从官累迁第一班押班擢礼宾副使泾州驻泊都监康定初元昊寇镇戎军珪将三千骑为先锋自瓦亭至师子堡敌围之数重珪奋击披靡获首级为多有骁将持白帜植槍以詈曰谁敢与吾敌者枪直珪胸伤右臂珪左手以杵碎其脑继又一将复以枪进珪挟其枪以鞭击杀之一军大惊遂引去仁宗特遣使抚谕之复下诏暴其功塞下以厉诸将是岁改泾原路都监明年为本路行营都监勒金字处置牌赐之使得专诛杀会敌大入以兵五千从任福屯好水川连战三日诸将皆败任福陷围中望见麾帜犹在珪欲援出之乃复入战杀数十百人铁鞭挠曲手掌尽裂马中镞凡三易犹驰击杀数十人矢中目乃还夜中卒赠金州观察使子光祖光世光嗣　　王能
按宋史王能传能广济定陶人初事州将袁彦太宗在晋邸召置左右即位补内殿直久之领潘州刺史咸平初自捧日右厢都指挥使出为济州团练使知静戎军北敌来寇能击走之景德初擢本州防御使大中祥符二年诏合镇定两路部署为一命能领之明年召入拜侍卫步军副都指挥使祀汾阴礼成加领振武节度兼知定州八年表求入觐许之天禧元年转都指挥使领保静军节度明年卒　　王宾
按宋史王宾传宾许州许田人小心谨愿年十余事宣祖左右太平兴国初补东头供奉官亳州监军迁仪鸾副使七年改洛苑使会汴漕壅滞军食不给诏别置水陆发运两司以宾有心计令领演州刺史与儒州刺史许昌裔同掌其事凡四年储积增羡号为称职俄改右神武将军以度支使张逊荐命宾护黎阳军兼领黄御两河发运事俄兼河北水陆路转运使贝州兵屯无壁垒分寓邸肆宾选隙地筑舍千二百余以处之优诏褒美召为右羽林军大将军淳化四年出知扬州至道元年卒　　王文宝
按宋史王文宝传文宝开封阳武人以任子补殿直太平兴国初累迁至军器库使尝使契丹会陈洪进献漳泉地以文宝监泉州兵群盗大起文宝与杨克让乔惟岳共讨平之以功领妫州刺史雍熙四年改东上合门使历知泾延二州文宝历内职二十年雅好言外事太祖太宗颇信任之中外畏其口出为高阳关兵马钤辖淳化二年卒于官　　王延之
按宋史王延德传延德兄延之干德六年进士至屯田郎中致仕　　王延德
按宋史王延德传延德大名人少给事晋邸太平兴国初补殿前承旨再迁供奉官六年会高昌国遣使朝贡太宗以远人输诚遣延德与殿前承旨白勋使焉自夏州度河经沙碛历伊州望北庭万五千里雍熙二年使还撰西州程记以献授崇仪副使明年出知庆州淳化二年代还监折博仓五年拜左屯卫大将军枢密都承旨俄授度支使真宗即位转左千牛卫上将军咸平初出为舒州团练使知郓州徙青州景德三年卒　　王沔
按宋史王沔传沔字楚望济州人太平兴国初举进士解褐大理评事四年太宗亲征太原见于行在授著作郎直史馆迁右拾遗出为京西转运副使明年加右补阙知怀州八年同知贡举擢礼部郎中枢密直学士迁右谏议大夫同签书枢密院事雍熙元年加左谏议大夫枢密副使端拱初改户部侍郎参知政事淳化三年以暴疾卒年四十二赠工部尚书沔聪察敏辩有适时之用弟淮太平兴国五年进士任殿中丞尝掌香药榷易院坐赃降定远主簿　　王侁
按宋史王侁传侁字秘权开封浚仪人父朴周枢密使侁以父任为太仆寺丞朴卒世宗幸其第召见诸孤以侁为东头供奉官开宝中征江南命侁帅师戍桐城金陵平加合门祗候太平兴国初预讨梅山洞蛮四年从征太原以侁护阳曲塌地石岭关诸屯晋阳平留为岚宪巡检九年代还迁西上合门使王师北征命为并州驻泊都监又为云应等州兵马都监侁性刚愎以语激杨业业因力战陷于阵侁坐除名配隶金州淳化五年召还卒　　王僎
按宋史王侁传侁弟僎供奉官合门祗候坐征交址军败诛　　王备　王偃
按宋史王侁传侁弟备偃并进士及第偃至太常博士　　王侗
按宋史王侁传侁从弟侗太平兴国进士至都官员外郎　　王昭远
按宋史王继升传继升子昭远形质魁伟色黑继升名之铁山南游京师事太宗于晋邸特被亲遇常呼其小字及即位补殿前指挥使稍迁都知涪王之迁房陵也禁卫诸校以依附被谴独昭远无所预太宗以为忠再迁东四班都虞候端拱初召为殿前都虞候领勤州防御使二年领沙州观察使真宗即位徙定州行营都部署咸平二年移知河阳数月卒谥惠和　　王昭懿
按宋史王继升传继升子昭懿亦事晋邸至捧日都虞候初祖母郭氏尝指昭懿曰此儿奉钱过二万不能胜矣果如其言　　王昭逊
按宋史王继升传继升子昭逊西京作坊使
　　王承衍
按宋史王审琦传审琦子承衍字希甫幼端谨审琦镇兖海寿春皆署以牙职开宝初补内殿供奉官都知三年尚太祖女昭庆公主授右卫将军驸马都尉逾年领恩州刺史太平兴国初迁应州观察使三年加检校太保七年授彰国军节度雍熙中出知天雄军府明年为贝冀都部署端拱初换永清军节度再知天雄军真宗即位改河中尹护国军节度加检校太尉卒谥恭肃承衍善骑射晓音律颇涉学艺好吟咏子世安世隆世雄世融世安至崇仪副使通事舍人世隆字本支以公主子为如京副使历洛苑六宅二使领平州刺史景德初卒特赠泰州防御使召见其三子赐名克基克绪克忠皆面授供奉官世雄至内殿崇班世融为内殿承制世安子克正殿中丞克基克忠并为西染院副使克绪至内殿承制世隆幼子克明为西上合门副使　　王承衎
按宋史王审琦传审琦子承衎字希悦开宝中授闲厩使太平兴国中出监徐州军又为西京水南巡检使改如京使表求治郡自效命知澶州迁六宅使领昭州刺史俄知澶州加庄宅使咸平中连知延代并三州改尚食使凤翔张雍病命承衎代之徙泾州授西上合门使改领永州刺史景德中知秦州徙知天雄军大中祥符初进秩东上合门使承衎病足赐告家居以久不朝请求近郡改左武卫大将军知寿州二年卒承衎颇涉学喜为诗所至为一集晓音律多与士大夫游意豁如也子世京为合门祗候世文内殿崇班　　王化基
按宋史王化基传化基字永图镇定人太平兴国二年举进士为大理评事通判常州迁太子右赞善大夫知岚州改淮南节度判官入为著作郎迁右拾遗抗疏自荐召试知制诰淳化中拜中丞俄知京朝官考课迁工部侍郎至道三年超拜参知政事咸平四年以工部尚书知河南府进礼部尚书大中祥符三年卒谥惠献化基宽厚有容喜愠不形僚佐有相陵伤者辄优容之在中书不以荫补诸子官然善教训故其子举正举直举善举元皆有所立　　王显
按宋史王显传显字德明开封人初为殿前司小吏太宗居藩尝给事左右即位补殿直稍迁供奉官太平兴国三年授军器库副使八年春拜宣徽南院使是夏制授枢密使淳化三年授随州刺史俄知永兴军徙延州咸平初改横海军节度出知镇州三年改授山南东道节度同中书门下平章事兼知定州明年加镇定高阳关三路都部署契丹入寇显大破之枭获名王贵将十五人改河阳三城节度卒赠中书令谥忠肃　　王着
按宋史王着传着字知微吕文仲同时人自言唐相石泉公方庆之后世家京兆渭南祖贲广明中从僖宗入蜀遂为成都人贲仕王建为雅州刺史父景万州别驾着伪蜀明经及第历平泉百丈永康主簿蜀平赴阙授隆平主簿凡十一年不代着善攻书笔迹甚媚颇有家法太宗以字书讹舛欲令学士删定少通习者太平兴国三年转运使侯陟以著名闻改卫寺丞史馆祗候委以详定篇韵六年加著作佐郎翰林侍书雍熙二年迁左拾遗使高丽端拱初加殿中侍御史二年与文仲同赐金紫明年卒录其子嗣复为奉礼郎　　王懿
按宋史王祜传祜子懿字文德励志为学举进士尝知袁州有政绩　　王旦
按宋史王旦传旦字子明大名莘人幼沈默好学有文太平兴国五年进士及第为大理评事知平江县就改将作监丞代还命监潭州银场何承矩典郡荐入为著作佐郎预编文苑英华诗类迁殿中丞通判郑州徙濠州淳化初王禹偁荐其才召直史馆二年拜右正言知制诰明年同知贡举判吏部流内铨改礼部郎中集贤殿修撰至道元年知理检院二年进兵部郎中真宗即位拜中书舍人数月为翰林学士咸平三年拜给事中同知枢密院事逾年以工部侍郎参知政事三年拜工部尚书同中书门下平章事集贤殿大学士监修两朝国史大中祥符初为天书仪仗使从封泰山为大礼使进中书侍郎四年祀汾阴又为大礼使迁右仆射昭文馆大学士五年为玉清奉圣像大礼使景灵宫建又为朝修使七年玉清昭应宫成拜司空天禧初进位太保为兖州太极观奉上宝册使复加太尉上疏恳求避位以太尉领玉清昭应宫使薨年六十一赠魏国公谥文正子雍国子博士冲左赞善大夫　　王承美
按宋史王承美传承美丰州人本河西藏才族都首领其父事契丹为左千牛卫将军开宝二年率众来归承美授丰州牙内指挥使父卒改天德军蕃汉都指挥使移丰州刺史太平兴国七年与契丹战禽其天德军节度使韦太以献明年契丹来寇又击败其众万余以功授本州团练使淳化二年冬来朝景德初迁本州防御使大中祥符五年卒赠恩州观察使录其子文宝孙怀筠以官　　王子舆
按宋史王子舆传子舆字希孟密州莒人曾祖甲以义勇为乡人所推唐末都指挥使祖徽袭父职晋末赵重进掠高密徽战没父琏复嗣其事周世宗平淮阳始去兵即农厚自封殖子舆少业文辞太平兴国八年举进士解褐北海主簿历大理评事知临海县改光禄寺丞淳化中雷有终为江浙荆湖茶盐制置使奏子舆为判官转太子中允改著作郎真宗即位迁殿中侍御史因入对与三司论列利害以子舆为长转度支员外郎咸平三年兼充淮南转运使子舆精于吏事久掌茶盐漕运周知利害裁量经制公私便之明年召拜右谏议大夫五年卒　　王禹偁
按宋史王禹偁传禹偁字元之济州巨野人世为农家九岁能文毕士安见而器之太平兴国八年擢进士授成武主簿徙知长洲县就改大理评事端拱初擢右拾遗直史馆二年拜左司谏知制诰未几判大理寺庐州妖尼道安诬讼徐铉道安当反坐有诏勿治禹偁抗疏雪铉请论道安罪坐贬商州团练副使岁余移解州四年召拜左正言丐外任以便奉养得知单州召为礼部员外郎再知制诰至道元年召入翰林为学士知审官院孝章皇后崩迁梓宫于故燕国长公主第群臣不成服禹偁与客言后尝母仪天下当遵用旧礼坐谤讪罢为工部郎中知滁州移知扬州真宗即位召还复知制诰咸平初预修太祖实录直书其事时宰相张齐贤李沆不协意禹偁议论轻重其间出知黄州四年命徙蕲州至郡未逾月而卒禹偁词学敏赡遇事敢言喜臧否人物以直躬行道为己任子嘉佑嘉言俱知名嘉佑为馆职嘉言以进士第至殿中侍御史曾孙汾举进士甲科仕至工部侍郎入元佑党籍　　王&#
按宋史常真传齐州王&#母死负土成坟昼夜哭不绝声州郡以闻降诏旌其门闾赐以粟帛　　王延范
按宋史王延范传延范江陵人家富于财父保义为荆南高氏行军司马兼领武泰军留后高从诲奏署延范太子舍人后随从诲孙继冲入觐荐为大理寺丞知泰州累迁司门员外郎太平兴国九年为广南转运使性豪率尚气尢好术数有刘昴卖卜于吉州市其言多验谓延范曰公当偏霸一方又有徐肇为延范推九宫筭法曰君侯大贵不可言延范益自负日夕与掌市舶陆坦议欲发兵会坦代归延范寓书左拾遗韦务升为隐语侦朝廷机事知广州徐休复驰奏之斩广州市　　王克贞
按万姓统谱克贞庐陵人南唐进士累官观政院副使宋初授太子中允知汉州太宗闻其有文词命直舍人院诰命典正时人推之修太平广记总类出知滑襄梓三州所至皆有善政　　王永
按万姓统谱永华阳人为右补阙吴越纳土永受命往均赋至则悉除无名之筭或言其多弛赋租太宗诘之对曰使新附民蒙天子仁恩臣虽得罪死不恨太宗大悦孙罕以荫累官广东转运使历知潭明州为政务适人情终光禄卿子琪举进士历知数州政尚简静以礼部侍郎致仕　　王元彻
按泉州府志元彻字子明晋江人端拱二年进士知南丰县有治绩擢知邵州历漳鄂滁人皆生祠之　　王世则按万姓统谱世则永福人举进士第一淳化初以右正言使交州还朝条事迹及山川形胜上之进直史馆未几以言储贰事出知象州　　王彬
按宋史王彬传彬光州固始人祖彦英父仁&#从其族人潮入闽潮有闽土彦英颇用事潮恶之彦英挈家浮海奔新罗彬年十八以宾贡入太学淳化三年进士及第历雍丘尉皇城司后以秘书省著作佐郎通判筠州历知抚州擢提点荆湖南路刑狱徙知潭州入判三司户部勾院出为京西转运使徙河北部吏马崇正倚章献太后姻家豪横不法彬发其奸赃下吏忤太后意徙京东又徙河东陕西复为三司盐铁判官判都理欠凭由司累迁太常少卿卒　　王陟
按宋史乔维岳传王陟潞州上党人淳化三年举进士补岚州团练推官至道初李择言荐为著作佐郎知开封府录事参军以谨干闻咸平初迁太常博士出为河东转运使五年判三司盐铁勾院初上以京府之旧颇隆眷遇将加擢用会有言其在贡部举子有纳贿成名者恃恩宠希显要僦大第以居事遂寝六年卒　　王翰
按宋史吕升传冀州南宫人王翰母丧明翰自抉右目睛补之母目明如故淳化中下诏赐粟帛　　王廷训
按宋史王景传景子廷训至骁卫大将军致仕　　王景让按宋史王易简传易简子景让进士及第至尚书郎　　王怀普按宋史王继升传继升子昭远昭远子怀普九岁事太宗左右至西京左藏库使平州刺史　　王怀一
按宋史王继升传继升子昭远昭远子怀一供备库副使　　王怀正
按宋史王继升传继升子昭远昭远子怀正内殿承制　　王怀英
按宋史王继升传继升子昭远昭远子怀英内殿崇班　　王继英
按宋史王继英传继英开封祥符人少从赵普给笔札普自罢河阳为少保从者皆去继英趋事逾谨时真宗在藩邸选为导吏兼内知客事太宗召见谓曰汝昔事赵普朕所备知今奉亲贤尤宜尽节及建储授左清道率府副率真宗即位擢为引进使咸平初领恩州刺史迁左神武大将军寻拜宁徽北院使知枢密院事卒谥恭懿子遵式遵诲遵度遵范皆至显宦

　王姓部列传二十六
　　明五
　　王之垣
按明外史王象干传象干父之垣由进士授荆州府推官擢刑科给事中隆庆初陈皇后失宠迁居别宫之垣抗疏谏万历间累官右副都御史巡抚湖广入为户部侍郎总督仓场致仕卒　　王世实
按泉州府志世实永宁卫镇抚隆庆元年闽广会剿曾一本世实以骁勇为前锋屡战皆捷得贼首百余级中鸟枪阵亡事闻赐祠升袭指挥佥事　　王家屏
按明外史王家屏传家屏字忠伯大同山阴人隆庆二年进士选庶吉士授编修预修世宗实录万历初进修撰充日讲官再迁侍讲学士十二年擢礼部右侍郎改吏部甫逾月命以左侍郎兼东阁大学士入预机务申时行当国许国王锡爵次之家屏居末每议事秉正持法不亢不随越二年遭继母忧服甫关诏进礼部尚书遣行人召还京师十八年廷臣交请册立其年十月阁臣合疏恳请以去就争帝乃遣内侍传语期以明年春夏家屏以口敕难欲帝特颁诏谕立具草进帝不用复谕二十年春举行至明年秋大典将届主事张有德奏请帝复以为激扰命止其事国执争去时行被人言亦去锡爵先省亲还家屏遂为首辅性忠谠好直谏二十年春给事中李献可等请预教帝黜之家屏封还御批力谏帝益怒谴谪者相属家屏遂引疾求罢帝责家屏希名托疾家屏复两疏恳请诏驰传归卒谥文端　　王用汲
按明外史王用汲传用汲字明受晋江人举隆庆二年进士授淮安推官稍迁常德同知入为户部员外郎万历六年首辅张居正归葬其亲湖广诸司毕会巡按御史赵应元独不往居正嗛之及应元事竣即以病请佥都御史王篆者居正客也迎合居正意属都御史陈&#劾应元规避遂除名用汲不胜愤乃上言之疏入居正大怒削用汲籍居正死起补刑部擢广东佥事寻召为尚宝卿进大理少卿迁顺天府尹历南京刑部尚书致仕用汲为人刚正遇事敢为卒谥恭质　　王象干
按明外史王象干传象干字子廓山东新城人祖重光官贵州右参议象干举隆庆五年进士授闻喜知县迁兵部主事历员外郎郎中出为保定知府迁河南副使万历十七年进右参政分守口北道以修边备功加右布政使二十二年擢右佥都御史巡抚宣府累进右副都御史加兵部右侍郎在任七年边境无事转左侍郎总督四川湖广贵州军务丁父艰归寻叙宣府安边功命进右都御史服阕起用三十六年蓟辽总督缺官诏起象干任之进兵部尚书四十年召理部事叙清播州地及平贵州苗功加太子太保世荫锦衣指挥佥事吏部尚书赵焕罢命象干兼署其事齐楚浙三党势成象干虽齐人其掌铨政不为用数见排诋象干亦数引退诏乘传归天启元年辽阳破廷臣请用象干帝特遣官赍敕召之至京兵部尚书崔景荣谢事即命象干代会蓟辽总督文球罢敕象干代之丁继母忧归崇祯元年虎墩兔以部将入新平堡议事被歼怒大入大同廷臣多请召象干帝从之象干已累加少师命仍故官总督宣大山西军务衰病甚乞归疏十四上始许明年卒王氏自重光而后子姓科第最盛之辅举人户部员外郎之猷之都象蒙象节象斗皆成进士之猷按察使之都开封知府象蒙御史象节检讨象斗主事而名位尢可纪者有象晋象恒象复象春象坤象云等数人云象晋字子进万历三十二年进士浙江右布政使子与荫字百斯崇祯元年进士由庶吉士改御史坐事被谪不复仕流贼陷京师遣伪官至新城与妻于氏子诸生士和士和妻张氏自经死象恒万历二十三年进士右佥都御史巡抚应天苏州诸府卒官象复字完初由选贡生历官保定同知忤魏忠贤削籍李九成犯新城象复偕其子与夔死之象春字季木万历三十八年进士有文名累迁南京吏部郎中坐东林党削籍象坤字子厚嘉靖四十四年进士历官山西左布政使有清操象云天启五年进士官终山西参议　　王汝训
按明外史王汝训传汝训字古师聊城人隆庆五年进士除元城知县万历初入为刑部主事改兵部累迁光禄少卿调南京入为太常少卿进太仆卿调光禄二十二年改左佥都御史旋进右副都御史巡抚浙江汝训性清介方严疾恶巡按御史南昌彭应参亦雅以强直名相与力锄豪右乌程祭酒范应期里居不法汝训将绳之适应参行部至应期怨家遮道陈牒应参持之急檄乌程知县张应望按之应期自缢死其妻吴氏诣阙訴冤帝大怒命逮应参应望诏狱革汝训职汝训家居十五年起南京刑部右侍郎召改工部在部岁余力清夙弊中官请乞辄执奏不予节冗费数万卒谥恭介　　王芳
按名山藏本行记芳太仓人守教不杀虽一蚁必活之尝访旧小直沽遇慈溪人费廷槐病滞旅舍与语叹曰奇士奇士困顿尘土移至己舟与共寝食抚摩将护有如同生廷槐病渍便溺狼藉手涤除之廷槐感泣曰生何以报舟次吕城索笔作书曰生平心事百不一申天乎已矣倘埋道傍乞书慈溪费廷槐不瞑目之语脱而逝目果不瞑芳祝曰古今旦暮孰为彭殇费兄达人而怛化耶摩之不瞑举其首枕之股拊膺而慰曰四海一家谁非兄弟骨肉弗面命也何恫廷槐喉间砉然有声两目渐瞑而舟人不知也三日载至虎丘乃出称贷营棺衾手浴含殓权厝僧寺寄讣其父父来举弗前迟明芳至絮酒哭送其乃举廷槐父泣且谢曰虽我为父莫能过君　　王敬臣
按名山藏本士记敬臣吴人父庭为江西参政敬臣孩而背母其继母郁氏养之羸弱早慧十余岁诵四箴注叹曰学在是矣繇是居处以礼燕亵无惰数年父命之应举泣不忍离再被命始行十九籍博士弟子谒魏校而考道焉二十一婚卢氏女相见如宾朝夕共省其继母继母卞所以婉解之万方庭告归养母敬臣佐养祖母及所以事庭甚谨庭母殁服阕补参政敬臣事继母于家不懈庭致仕归复事庭至孝中岁得疾剧甚庭命养&#别墅者一年迨归则卢氏失继母欢敬臣曰身不行道闭户省愆不入寝者十有三年庭病疽敬臣舐拭之卧&#下者数月继母殁哀慕终丧人不知为继母也庭老而患足敬臣复绝内寝卧父侧者三岁庭卒哀毁有加　　王国
按明外史王国传国字之桢耀州人万历五年进士选庶吉士改御史出督南畿学政以疾归起掌河南道首辅申时行欲置所不悦者十九人察典国力持不可时行以御史马允登资在国前乃起允登掌察而国佐之诸御史咸集允登书十九姓名曰诸人可谓公论不容者矣国怒奋前欲殴允登同列救解事闻两人&#调外国得四川副使移疾归久之起故官&#山西改督河南学政迁山东参政所在以公廉称召为太仆少卿复出为山西副使历南京通政司三十七年以兵部右侍郎巡抚保定进右都御史国刚介负时望为党人所忌乞休归卒　　王学曾
按明外史王学曾传学曾字唯吾南海人万历五年进士授醴陵知县调崇阳擢南京御史十三年慈宁宫成诸督工内侍俱荫锦衣学曾论其太滥帝责其要名沽直降兴国判官累迁南京刑部主事召为光禄丞疏争三王&#封忤旨削籍卒于家　　王伟
按明外史王伟传伟神宗显皇后父也万历五年授都督寻封永年伯伟子栋授锦衣卫指挥佥事弟俊千户　　王德新
按明外史王德新传德新字应明安福人万历八年进士授南京兵部主事入补刑部十五年工部尚书何起鸣被劾恃中官张诚援力讦都御史辛自修冀留用诸御史不平交章论起鸣帝怒谪高维嵩等四人而悉夺他御史俸德新抗言曰予夺不出朝廷使左右得肆其慝时事可忧孰甚于此疏入帝大怒下诏狱究主使者刑甚酷德新厉声曰死耳终不诬他人主者以状闻削籍为民久之起南京工部主事擢光禄丞母忧归竟不复出　　王禹声
按明外史王鏊传鏊曾孙禹声万历八年进士历知承天府与中官忤罢归雅素好学有鏊风　　王世名
按明外史王世名传世名字时望武义人父良与族子俊同居争屋为俊殴死世名恐残父尸不忍就理乃佯听其输田议和凡田所入辄易价封识而潜购一刃铭报雠二字母妻不知也服阕为诸生及生子数月谓母妻曰吾已有后可以死矣一日俊自外醉归世名挺刃迎击之立毙即取前封识者诣吏请死时万历九年二月去父死六年矣知县陈某上其事于府府檄金华知县江大受来讯世名请受死大受欲检尸以直世名乃令人舁致父棺将开视之世名大恸以头触&#石血流殷地大受及观者陨涕乃令舁其柩去世名遂不食而死妻俞氏抚孤三载自缢以殉旌其门曰孝烈　　王图
按明外史王图传图字则之耀州人万历十一年进士改庶吉士授检讨以右中允掌南京翰林院事召充东宫讲官累迁詹事充日讲官教习庶吉士进吏部右侍郎掌翰林院兄国方巡抚保定廷臣附东林及李三才者往往推毂图兄弟会孙丕扬起掌吏部孙玮督仓场皆陕西人诸不悦图者目为秦党初图典庚戌会试分校官汤宾尹欲私韩敬与知贡举吴道南盛气相诟谇比出闱道南欲劾宾尹以图沮而止王绍徽者图同郡人宾尹门生也极誉宾尹于图而言道南党欲倾宾尹并及图宜善为计图正色却之时京察当图注考图遂注宾尹不谨褫其官其党力攻图图连章求去诏屡慰留坚卧不起九阅月始予告归国亦乞休去未几卒四十五年京察当事者多宾尹绍徽党以拾遗落图职天启三年召起故官进礼部尚书协理詹事府明年魏忠贤党刘弘先劾图遂削籍卒崇祯初谥文肃子淑抃终户部郎中　　王就学按明外史卢洪春传王就学字所敬武进人万历十四年进士授户部主事三王并封议起朝论大哗就学王锡爵门人也偕同年生钱允元往规之为流涕锡爵怃然明日遂反并封之诏改礼部进员外郎寻以清望调吏部诏甄别诸郎斥为民卒于家　　王如坚
按明外史王如坚传如坚字介石安福人万历十四年进士授怀庆推官入为刑科给事中疏争三王并封帝怒甚命戍极边王锡爵疏救之得免戍为民寻卒　　王德完
按明外史王德完传德完字子醇广安人万历十四年进士授庶吉士改兵科给事中以疾归二十八年起任工科时帝宠郑贵妃&#皇后及皇长子皇长子生母王恭妃几殆而皇后亦多疾德完乃上疏谏疏入帝震怒立下诏狱旋廷杖百除其名光宗立召为太常少卿俄擢右佥都御史迁左卒官　　王保
按明外史董一元传王保榆林卫人骁勇绝人起行伍积功为延绥参将万历十六年迁延绥定边副总兵十九年擢署都督佥事充昌平总兵官寻改山西蓟镇总兵官进都督同知代一元镇辽东朝鲜用师敕保防海卒于海州子学书宣府总兵官学诗学礼&#副总兵　　王肯堂
按明外史王樵传樵子肯堂字宇泰举万历十七年进士选庶吉士授检讨博览群籍声着馆阁引疾归京察降调家居久之吏部侍郎杨时乔荐补南京行人司副终福建参政　　王纪
</div>
    <div class="pagination">
<a href="氏族典卷诸姓部_page349.html">上一页</a><span>...</span><a href="氏族典卷诸姓部_page345.html">345</a><a href="氏族典卷诸姓部_page346.html">346</a><a href="氏族典卷诸姓部_page347.html">347</a><a href="氏族典卷诸姓部_page348.html">348</a><a href="氏族典卷诸姓部_page349.html">349</a><span class="current-page">350</span><a href="氏族典卷诸姓部_page351.html">351</a><a href="氏族典卷诸姓部_page352.html">352</a><a href="氏族典卷诸姓部_page353.html">353</a><a href="氏族典卷诸姓部_page354.html">354</a><a href="氏族典卷诸姓部_page355.html">355</a><span>...</span><a href="氏族典卷诸姓部_page351.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
