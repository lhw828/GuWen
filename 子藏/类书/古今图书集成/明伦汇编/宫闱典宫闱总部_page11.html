<!DOCTYPE html>
<html>
 <head>
  <meta charset="utf-8"/>
  <title>
   宫闱典宫闱总部 - 第 11 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宫闱典宫闱总部 - 第 11 页/共 12 页
  </h1>
  <div class="content">
   正义曰解周名为女御之义以其御于王之御法按周礼王有六寝一是正寝余五寝在后通名燕寝其一在东北王春居之一在西北王冬居之一在西南王秋居之一在东南王夏居之一在中央六月居之凡后妃以下各以次叙而上御王于五寝之中也故郑注周礼九嫔云凡御法月与后妃其象也卑者宜先尊者宜后女御八十一人当九夕世妇二十七人当三夕九嫔九人当一夕三夫人当一夕后当一夕亦十五日而□云自望后反之孔子云日者天之明月者地之理阴阳契制故月上属为天使妇从夫放月纪月纪是星也而妇人上御必有女史彤管以纪之毛诗传贻我彤管云古者后夫人必有女史彤管之法史不记其罪杀之后妃群妾以礼御于君所女史书其日月之事以进退之生子月辰则以金环退之当御者以银环着之于左手既御着于右手事无大小记以法　　内宫问
或问礼记所载后夫人嫔妇女御之制其合于古乎曰不然嫔妇女御则信有之若夫人则诸侯之妃不在王宫何以明之吾稽之周礼九嫔实亚后而夫人不与焉内宰曰以阴礼教六宫以阴礼教九嫔以妇职之法教九御内小臣曰若有祭祀宾客丧纪则摈诏后之礼事相九嫔之礼事正内人之礼事此皆自后而下辄及九嫔无所谓夫人者曰夫人坐论妇礼者也乌可以职求曰坐论妇礼则其不见于礼事也可矣然内司服祭祀共后之衣服及九嫔世妇凡命妇共其衣服追师掌王后之首服为九嫔及外内命妇之首服则冠服亦不及焉何也夫夫人之等视诸侯九嫔之等视卿天子以内之卿代外之诸侯以内之嫔代外之夫人是或一道也曰然则浆人之职何以云夫人致饮掌客之职何以云夫人致礼曰浆人之致饮此职之在诸侯国中者尔王后有酒正致饮侯国无之故以浆人周礼之所记有掌侯国之事如环人讼敌国之类者多矣若夫掌客之职亦诸侯相见之礼若诸侯朝天子皆于其汤沐之邑而取具不以勤王人且致饩致享其礼隆甚皆非天子接其臣之事考其职先言王合诸侯次言王巡守殷国次言凡诸侯之礼次言凡诸侯之卿大夫士为国客则知此言诸侯之礼者诸侯相为宾之礼也有同姓之国有舅甥之国有夫人父母之国则夫人为之致礼若天子之宫固有后在而夫人何至与诸侯行礼邪曰然则王宫之无夫人审矣则嫔妇女御之分处六宫也奈何曰六宫之处嫔不在焉古者六宫九室六宫以象王之六寝王后之所治也世妇为后之属实分掌之九室以象卿之九列九嫔之所居也女御为九嫔之属实分处焉此礼所谓后立六宫又曰内有九室九嫔居之外有九列九卿朝焉者也嫔各有室不在六宫或曰何以知世妇属后女御属九嫔曰内宰上春诏王后率六宫之人而生穜稑之种献之于王而春官世妇每宫卿二人其职曰世妇掌女宫之濯溉率六宫之人共粢盛则是世妇属后之验也九嫔掌妇学之法以教九御各率其属以时御叙于王所而女御云掌御叙于王之燕寝则是女御属九嫔之验也曰嫔次于后则嫔当以何人为之曰嫔之义尊矣古直以嫁为嫔故书云厘降二女于沩汭嫔于虞诗云挚仲氏任自彼殷商来嫁于周曰嫔于京所谓九嫔者盖亦从后而嫁者也天子求后同姓之国以娣侄媵之备官而行数至于九皆自彼而具不待天子自择此古所以有一娶九女之说也曰然则御叙之法奈何曰先儒以王后以下分为十五夕其实不然夫内宠无并后以王后之尊而下至与庶妾更进迭退一月而再见其为降也甚矣古以贵贱为接见之□数故小星肃肃宵征夙夜在公又云肃肃宵征抱衾与裯夙夜在公贵者也故其接也数抱衾与裯贱者也故其去也亟以礼言之天子之后每夕皆进于王所以正内治故诗序云贤妃贞女夙夜警戒是也取于休沐之义以五日一休一嫔与其御进又五日一休一嫔又与其御进凡四十有五日而九嫔毕见凡一时而再见凡一岁而八见此嫔御进见之大数也自诸侯大夫以下其妾媵有多少然皆用五日之制内则曰妾虽老年未满五十必与五日之御是也曰然则世妇不进御欤曰否周礼九嫔掌以时御叙于王所女御掌御叙于王之燕寝惟世妇不然掌丧祭宾客之事而已月令仲春之月后妃率九嫔御亦不及世妇世者代也妇又已嫁之名盖先世女御之老而无子者为之故王制云国君不名卿老世妇卿老亦致政而归者则以先世之臣妾在所当敬故也是以内宰于六宫九嫔九御皆教而独无教世妇之说以其素习于礼不待教也或曰诸侯之宫何如曰诸侯之娶五人若三人左氏传曰秦伯纳女五人哀姜之嫁亦有葛屦五緉之语则并夫人为五也公羊言诸侯娶一国则二国往媵之以侄娣而陈有元妃二妃下妃之目则是并夫人为三也至其宫则半天子故礼曰卜三宫之夫人世妇之吉者此其降杀之序也至其末也齐威公之夫人三内嬖如夫人者又六人则是九人也晋文公以夫人礼逆怀嬴然犹曰班在九人则是亦九人也而齐襄九妃之外又有六嫔皆有所依仿其僭侈甚矣不可以为法　　内外论
按内宰寺人阍人世妇女史等职所言后宫其辞不一曰内宫对王宫为外而言曰北宫对王宫为南而言曰中门以内外之中而言曰王内曰王之北宫曰王宫中门并系之王而言也其曰六宫者乃后所立六宫拟于六官者故曰以阴礼教六宫帅六宫之人而生穜稑之种是也其曰女宫者乃民间女服事于六宫典司职事于后宫之旁者故曰帅女宫而致于有司帅女宫而濯溉为齐盛莅陈女宫之具观寺人称掌王之内人及宫中之戒令王之内人则指女御言宫女即女宫之人故不系之王也夫所谓六宫者旧说以为王有六寝后象王立六宫而居之亦正寝一燕寝五夫此但足以为六寝耳苟以此而当六宫则王之六寝亦可以称六官乎记曰古者天子后立六宫三夫人九嫔二十七世妇八十一御妻以听天下之内治以明章妇顺故天下内和而家理天子立六官三公九卿二十七大夫八十一元士以听天下之外治以明章天下之男教故外和而国治愚谓天子之六官天地春夏秋冬后之六宫其职掌亦略相似凡后夫人进御与夫内外命妇之命爵宫卿宫女之进退及酒浆之事皆属天凡师氏保傅教化之道与夫蚕桑立市春馔之事皆属地春掌礼乐凡器数祝史之类夏掌政令及拜爵救日月之类秋掌典刑及刑女之类冬掌缺
事若丝枲宫室死丧之类盖自
有一定而不可易者此则所谓六宫也六宫立矣求人而治之于是有内外命妇之官所谓内命妇者三夫人之于后犹三公之于王坐而论妇礼故无官职九嫔掌六宫之事秩比于卿世妇取于国中以广继嗣治礼事秩比于大夫女御亦取于民间盖六宫不能无役使因而得进御故以为名秩比于元士者也然传曰古者天子立后一娶十二女谓后与三夫人各媵其侄娣二合之为十二今言九嫔而不言三夫人自世妇已下皆不言其数者以天子之例推之六官惟有六卿三公则官不必备惟其人皆以六卿兼之则是后之六宫当有六嫔乃其正职三夫人者亦不必备盖或以嫔妇而摄夫人之位或以夫人而行六宫之事所谓十二女者长者先行幼者待年于国未必一时皆备而六宫之官不过以先王嫔妇久于礼者掌其职岂必王之所娶且君子不苟于色世妇女御有妇德者充之无则缺焉岂拘拘于二十七八十一之数哉又有外命妇者盖宫禁深严知识不能无壅蔽内外限隔凡事亦未易通达故每宫以卿之内子二人大夫之命妇四人士之妻八人诏相其礼事大夫言下士言中盖错举之也女府掌每宫文书器物女史掌每宫书写奚以给使令之役皆择民间女之贤能者夫惟周礼设世妇之官则臣民妇女之贤者得以效用于后之左右而后宫之礼法得以为式于臣庶之家所以上下交而为内治之法于天下也旧说以为奄卿夫自古及今岂有奄而为卿者若果然当如内小臣之例以奄字贯于上士之上亦当云奄卿二人矣又引汉法大长秋等亦用士者岂有士人在上而府史皆用女乎此皆悖理之大者或疑卿大夫士庶之妻至于王之北宫于理得无妨乎曰后夫人进御但至王之寝不至后宫犹后之不至王朝故外命妇等得至后之六宫无嫌也　　内宰
内宰教嫔妇之法此古今人世昏明偏全浇淳美恶之一大界限也夫天下有一男子则有一妇人岂男子有教而妇人独可无教乎故古者宫中设师傅保姆之教民间亦必有女师是故祭祀宾客礼也关睢所称琴瑟钟鼓乐也国风诸篇诗也女史所记书也非学何以能之惟如是故古者女子之盛德高识若敬姜孟母者无于男子故凡祭祀宾客丧纪有男子之事则有妇人之事非但独居骄蹇而已是以能上奉神灵之统下理万物之宜也此所谓内宰之教盖传其学于师傅保姆而教之然亦有齿尊德卲如昭帝后之亲受书于夏侯胜者矣秦汉而下其君既无修身齐家之学乃以吕不韦审食其武三思领后庭之事遂使人疑而不复信苟得人如内宰者以治之岂有是丑哉以是知周公之法似迂而实切也　　后夫人礼事后夫人与尸宾献酬后哭诸侯嫔御吊临于卿大夫之丧此古人之至大礼非中古已上莫之能行也礼国君取夫人之辞曰与寡人共有宗庙社稷故祭必夫妇亲之天子以天下为家建侯树屏虽世爵而必命有德者故其来朝以礼神之礼礼之是以后皆从王古者君臣同体大臣之死王为之服故后夫人亦有吊临之礼且古者世道淳笃人心纯一普天之下之人专以行礼为务而无淫姣衰伪之风为之尸者则足以象神而人亦以神事之为之宾者果才德出类而人亦以贤礼之有丧者主于哀戚而人之吊之者亦真有哀戚之心是故可以行献酬吊临之礼而无嫌也况所谓尸者皆王同姓懿亲而卜吉者苟匪人则不足以为尸矣所谓宾者亦微子箕子鲁公太公之流苟泛常诸侯则宗伯摄之矣所谓吊临者亦必王之诸父兄弟及姑娣妹耳不然则内外宗命秩视嫔御者掌之岂以少年宫嫔数数入诸臣之家以行礼哉故此皆圣王盛世乃可行也后世人不能为尸君臣无复献酬之礼后夫人不复出宫此礼皆不必复讲观宋之宣仁赐忠宣公社饭为温公彻朝犹有君臣一家之意后王不可不知而周礼自当存之未可以轻訾也
　宫闱总部艺文一
　　女师箴　　　　　　　　后汉皇甫规观象制教肇经乾坤家有王义室有严君各有定位阴阳是分昔在轩辕陶化正刑刑于壸闱以临百官煌煌后妃女紞是闲穆穆夫人爰采洁蘩师礼莫违神罔时怨关睢首化万国承流实有淑女允作好逑唐媛兴妫文母盛周德音不回弘济大繇咨尔庶妃銮辂斯迈战战兢兢厉省鞶带渐进不形变起无外行难着而易丧事易失而难退动若顺流应如发机奉上惟敬抚下惟慈怨岂在明患生不思　　女史箴　　　　　　　　　　　裴頠膏不厌鲜水不厌清玉不厌洁兰不厌馨尔形信直影亦不曲尔声信清响亦不浊绿衣虽多无贵于色邪径虽利无尚于直春华虽美期于秋实冰璧虽泽期于见日浴者振衣沐者弹冠人知正服莫知行端服美动目行美动神天道佑顺常告吉人　　后妃列传序　　　　　　　　　晋书夫乾坤定位男女流形伉俪之义同归贵贱之名异等若乃作配皇极齐体紫宸象玉□之连后星喻金波之合羲璧爰自敻古是谓元妃降及中年乃称王后四人并列光于帝喾之宫二妃同降着彼有虞之典夏商以上六宫之制其详靡得而闻焉姬刘以降五翟之规其事可略而言矣周礼天子立一后三夫人九嫔二十七世妇八十一御妻以听王者内政故昏义曰天子之与后如日之与月阴之与阳由斯而谈其所从来远矣故能母仪天助宣王化德均载物比大坤维宗庙歆其荐羞穹壤俟其交泰是以哲王垂宪尢重造舟之礼诗人立言先奖葛覃之训后烛流景所以裁其宴私房乐希声是用节其容止履端正本抑斯之谓欤若乃聘纳有方防闲有礼肃尊仪而修四德体柔范而弘六义阴教洽于宫闱淑誉腾于区域则元云入户上帝锡母萌之符黄神降征坤灵赞寿丘之道终能鼎祚惟永宗嗣克昌至若俪极亏闲凭天作孽倒裳衣于衽席感朓侧于弦望则龙漦结衅宗周鞠为黍苗燕尾挺灾隆汉坠其枌社矣自曹刘内主位以色登甄卫之家荣非德举淫荒挺性蔑西郊之礼容婉娈含辞作南国之奇态诐谒由斯外入秽德于是内宣椒掖播晨牝之风兰殿绝河睢之响永言彤史大练之范逾微缅视青蒲脱珥之猷替矣晋承其末与世污隆宣皇创基功弘而道屈穆后一善绩侔于十乱洎乎太祖始亲选良家既而帝掩纨扇躬行请托后采长白实彰妒忌之情贾纳短青竟践覆亡之辙得失遗迹焕在绨缃兴灭所由义同画一故列其本事以为后妃传云　　后妃传后论　　　　　　　　　同前史臣曰方祗体安俪干仪而合德圆舒循晷配羲曜以齐明故知阳烁阴凝万物假其陶铸火炎水润六气由其调理取譬贤淑作伉文思灵根式固实资于此宣穆阅礼偶德潜鳞翊天造之艰虞嗣涂山之逸响宝运归其后嗣盖有母仪之助焉武元杨氏预闻朝政明不逮远爱溺私情深杜卫瓘之言不晓张泓之诈运其阴沴韬映干明晋道中微基于是矣惠皇禀质天纵其嚚识暗鸣蛙智昏文蛤南风肆狡扇祸稽天初践椒宫逞枭心于长乐方观梓树颁鸩羽于离明褒后灭周方之盖小妺妃倾夏曾何足喻中原陷于鸣镝其兆彰于此焉昔者高宗谅暗总百官于元老成王冲渺托万机于上公太后御宸谅知非古而明穆康献仍世临朝时属委裘躬行负扆各免华阳之衅竟蹑和熹之踪保陵迟以克终所幸实为多矣　　女史箴　　　　　　　　　　　张华　惠帝时华惧后族之盛作女史箴以讽茫茫造化两仪始分散气流形既陶既甄在帝庖牺肇经天人爰始夫妇以及君臣家道以正而王猷有伦妇德尚柔含章贞吉婉娩淑慎正位居室樊姬感庄不食鲜禽卫女矫桓耳忘和音志厉义高而二主易心元熊攀槛冯媛趋进夫岂无畏知死不□班妾有辞割欢同辇夫岂不怀防微虑远道罔隆而不杀物无感而不衰日中则昃月满则微崇犹尘积替若骇机人咸知饰其容而莫知饰其性性之不饰或愆礼正斧之藻之克念作圣出其言善千里应之苟违斯义同衾以疑出言如微而荣辱由兹勿谓幽昧灵无象勿谓元漠神听无响无矜尔荣天道恶盈无恃尔贵隆隆者坠于小星戒彼攸遂比心螽斯则繁尔类欢不可以渎宠不可以专专实生慢爱极则迁致盈必损理有固然美者自美翩以取尤冶容求好君子所仇结恩而绝职此之由故曰翼翼矜矜福所以兴靖恭自思荣显所期女史司箴敢告庶姬　　后妃传后论　　　　　　　　　宋书史臣曰饮食男女民之大欲存焉故圣人顺民情而为之度王宫六列士室二等皆司事设防典文曲立若夫义笃阃闱化刑邦国古先哲王有以之致治者矣夫后妃专夕配以德升姬嫱并御进非色幸欲使情有覃被爱罔偏流专贞内表妖蛊外息至于降班在四簪珥成行同列者三环佩系响乃可以燮理阴教辅佐君德宋氏藉晋世令典纳有章俔天作俪必四岳之后虽正位天闺礼亢尊极而衰易兆恩宴难留一谢属车之尘永隔青蒲之地是故元后愤终良有以也自元嘉以降内职稍繁椒庭绮观千门万户而淫妆怪饰变炫无穷自汉氏昭阳之轮奂魏室九华之照曜曾不能概其万一徒以所选止于军署之内征引极乎□皂之间非晋氏采择滥及冠冕也且爱止帷房权无外授戚属饩岁时不过肴浆斯为美矣及太祖之倾惑潘妪谋及妇人大明之沦溺殷姬并后匹嫡至使多难起于肌肤并命行于同产又况进于此者乎以斯言之三代二汉之亡于淫嬖非不幸也　　皇后传后论　　　　　　　　南齐书史臣曰后妃之德着自风谣义起闺房而道化天下缲盆献种罔非耕织佩管晨兴与子同事可以光熙阃业作俪公侯孝昭二后并有贤明之训不得母临万国宝命方昌椒庭虚位有妇人焉空慕周兴祯符显瑞徒萃徽名若使掖作同休阴教远燮则马邓风流复存乎此太祖创命宫禁贬约毁宋明之紫极革前代之逾奢衣不文绣色无红采永巷贫空有同素室世祖嗣位运藉休平寿昌前兴凤华晚构香柏文柽花梁绣柱雕金镂宝颇用房帷赵瑟吴趋承闲奏曲岁费傍恩足使充牣事由私蓄无损国储高宗仗数矫情外行俭陋内奉宫业曾莫云改东昏丧道侈风大扇销糜海内以赡浮饰哲妇倾城同符殷夏呜呼所以垂戒于方来也　　后妃传叙　　　　　　　　　　梁书易曰有天地然后有万物有万物然后有男女有男女然后有夫妇夫妇之义尚矣哉周礼王者立后六宫三夫人九嫔二十七世妇八十一御妻以听天下之内治故昏义云天子之与后犹日之与月阴之与阳相须而成者也汉初因秦称号帝母称皇太后后称皇后而加以美人良人八子七子之属至孝武制婕妤之徒凡十四等降及魏晋母后之号皆因汉法自夫人以下世有增损焉高祖拨乱反正深奢逸恶衣菲食务先节俭配德早终长秋旷位嫔嫱之数无所改作太宗世祖出自储藩而妃并先殂又不建椒阃今之撰录正备阙云　　后妃传后论　　　　　　　　　同前史臣曰后妃道赞皇风化行天下盖取葛覃关睢之义焉至于穆贵嫔徽华早着诞育元良德懋六宫美矣世祖徐妃之无行自致歼灭宜哉　　梁武帝立内职诏　　　　　　　沈约刑于垂训周文所以表德壸闱失序汉氏所以丧邦并被诸方册式昭戒劝魏晋以来虽云简薄而内职名号参差不同在宋太始位置繁冗遂设官九品且拟外朝填委椒掖征费无已自此相仍踵以成旧昭阳九华千门万户殷受命自天始基七百思所以立防自迩贻厥将来前代职品所宜因革外可详议务令该允　　后妃传后论　　　　　　　　　陈书史臣曰诗表关睢之德易着乾坤之基然夫妇之际人道之大伦也若夫作俪天则燮赞王化则宣太后有其懿焉　　为陈六宫谢表　　　　　　　　江总鹤钥晨起雀钗晓映恭承盛典肃荷徽章步动云□香飘雾縠愧缠艳粉无情拂镜愁萦巧黛息意临妾闻汉水赠珠人间绝世洛川拾翠仙处无双或有风流行云窈窕初日声高一笑价起两环乃可桂殿迎春兰房侍宠借班姬之扇未掩惊羞假蔡琰之文宁披悚戴　　为陈六宫谢章　　　　　　　　前人恭膺礼命愧集丹缕之颜拜奉曲私愁萦翚羽之色鲁宫夜火伯媛匪惊楚榭奔涛贞姜何惧岂期日月腾影风云泻润乃复位崇九御声高六列象服增华丹軿耀采何以弼佐王风克柔阴化兢惶□集追想流荇之诗荷据相并遂失鸣环之节　　后妃传叙　　　　　　　　　　周书书纪有虞之德载厘降二女诗述文王之美称刑于寡妻是知婚姻之道男女之别实有国有家者之所慎也自三代迄于魏晋兴衰之数得失之迹备乎传记故其详可得闻焉若纳以德防闲以礼大义正于宫闱王化行于邦国则坤仪式固而鼎命惟永矣至于邪僻既进法度莫修冶容迷其主心私谒□其朝政则风化凌替而宗社不守矣夫然者岂非皇王之龟鉴与周氏率由姬制内职有序太祖创基修衽席以俭约高祖嗣历节情欲于矫枉宫闱有鱼贯之美戚里无私溺之尤可谓得人君体也宣皇外行其志内逞其欲溪壑难满采择无厌恩之所加莫限□皂荣之所及无隔险诐于是升兰殿而正位践椒庭而齐体者非一人焉阶房帷而拖青紫承恩幸而拥玉帛者非一族焉虽辛癸之荒淫赵李之倾惑曾未足比其髣□也民厌苛政弊事实多太祖之祚忽诸特由于此故叙其事以为皇后传云　　后妃传序　　　　　　　　　　隋书夫阴阳肇分乾坤定位君臣之道斯着夫妇之义存焉阴阳和则裁成万物家道正则化行天下由近及远自家刑国配天作合不亦大乎兴亡是系不亦重乎是以先王慎之正其本而严其防后之继体靡克聿修甘心柔曼之容罔念幽闲之操成败攸属安危斯在故皇英降而虞道隆任姒归而姬宗盛妹妲致夏殷之衅褒赵结周汉之祸爰历晋宋实繁有徒皆位以宠升荣非德进恣行淫僻莫顾礼仪为枭为鸱败不旋踵后之伉俪宸极正位居中罕蹈平易之涂多遵覆车之辙睢鸠之德千载寂寥牝鸡之晨殊邦接响窈窕淑女靡有求于寤寐铿锵环佩鲜克嗣于徽音永念前修叹深彤管览载籍于既往考行事于当时存亡得失之机盖亦多矣故述皇后列传所以垂戒将来　　隋后妃传后论　　　　　　　　同前史臣曰二后帝未登庸早俪宸极恩隆好合始终不渝文献德异鸣鸠心非均一擅宠移嫡倾覆宗社惜哉书曰牝鸡之晨惟家之索高祖之不能敦睦九族抑有由矣萧后初归藩邸有辅佐君子之心炀帝得不以道便谓人无忠信父子之间尚怀猜阻夫妇之际其何有焉暨乎国破家亡窜身无地飘流异域良足悲矣　　后妃传叙　　　　　　　　　　唐书唐制皇后而下有贵妃淑妃德妃贤妃是为夫人昭仪昭容昭媛修仪修容修媛充仪充容充媛是为九嫔婕妤美人才人各九合二十七是代世妇宝林御女采女各二十七合八十一是代御妻自余六尚分典乘舆服御皆有员次后世改复不常开元时以后下复有四妃非是乃置惠丽华三妃六仪四美人七才人而尚宫尚仪尚服各二参合前号大抵踵周官相损益云然则尚矣礼本夫妇诗始后妃治乱因之兴亡系焉盛德之君帷薄严奥里谒不于朝外言不内诸阃关雎之风行彤史之化修故淑范懿行更为内助若夫艳嬖之兴常在中主第裯既交则情与爱迁颜辞媚熟则事为私夺乘易昏之明牵不断之柔险言似忠故受而不诘丑行已效反狃而为好左右附之憸壬惎之狡谋钳其悟先哀誓楗于宠初天下之事已去而恬不自觉此武韦所以遂篡□而丧王室也至于杨氏未死元乱厥谋张后制中肃几敛衽吁可叹哉中叶以降时多故矣外有攻讨之勤内寡嬿溺之私群阉朋进外戚势分后妃无大善恶取充职位而已故列着于篇　　伐国论　　　　　　　　　　李德裕自古得伐国之女以为后妃未尝不致危亡之患者何也亡国之余焉能无怨气其立基创业之祖宗必皆一时之英杰其社稷山川之鬼神常为一国之所奉受其血食忿其灭亡故能为厉矣必生分美之色蛊惑当世之君使其骨肉相残以坏于内君臣相疑以败于外危亡之兆鲜不由此史苏所谓必有女戎妺喜妲己褒姒是也史苏所谓详矣今不复论是以晋献得骊戎佚女太子有雉经之酷祸及三世苻坚纳慕容姊弟秦宫有凤兮之谣败于五将梁武取东昏所幸几至危国隋文嬖陈主之妹终于殒身此其祸败之着明者矣又夏姬入荆子反疲于奔命吴嫔至晋世祖怠于为政所以王珪□庐江美人正言纳说如王珪者可谓识微之士明于祸福矣　　论别宅妇女入宫表　　　　　张廷珪臣廷珪言昨奉进止别宅妇女皆遣入宫□至黄门臣已执奏停寝数日宰相重宣陛下以人废言未蒙允纳密旨增峻制狱益严事相牵连重有追掩窃闻舆议足以伤心或母子生离或男女永隔□酷之至有甚于死方春德泽万物昭苏岂独斯人不沾雨露一伤和气恐阻圣恩况所进宫人皆非婉丽陛下容易将入下人迫胁而行不作无益害有益臣必知其然矣又陛下至明之君当比德于上皇岂效迹于中古况春秋鼎盛庆祚无穷树德将逮于千年臣尚谓少行事傥乖于一物臣窃有疑且臣位在黄门年高白首常恐宠禄过厚颠坠微躬何所觊觎辄有干议伏以遭逢昌运沐浴湛恩如不披心竭诚无乃希旨苟免六合虽广取容何地不胜愚恳之至谨重昧死奏闻伏望曲留天鉴少垂矜采　　第二表　　　　　　　　　　　前人臣廷珪言检贞观永徽故事妇人犯私并无入宫之例准天授二年有□京师神都犯奸先决杖六十配入掖庭至太极修格已从除削唯决六十仍依法科罪今不依贞观永徽典故又舍太极宪章而依天授之法臣愚窃谓未便且法令者与天下共之者也君不可失之于上臣不可违之于下如或失之于上则无以御下矣如或违之于下则无以事上矣所以古之圣人垂范作式县诸象魏铭于景锺昭示万方期于画一由是法有定禁时无滥刑化致雍和俗登仁寿鸾凤巢阁麒麟在郊膏露浮甘卿云布彩方今圣道包于天地仁恩洽于品物明无不烛聪无不听时康俗泰远肃迩安岂可升平之朝而行末令之罚臣之愚鄙伏深疑惧无任恳迫之极谨昧死重连正□奏闻特乞天恩曲垂矜鉴得令别宅妇女各准法处分率土苍生幸甚如允臣所请仍望便停令□内宣降进止　　梁家人传叙　　　　　　　　五代史呜呼梁之恶极矣自其起盗贼至于亡唐其遗毒流于天下天下豪杰四面并起孰不欲戡刃于其□然卒不能少挫其锋以得志梁之无敌于天下可谓虎狼之强矣及其败也困于一二女子之娱至于洞□流肠刲若羊豕祸生父子之间乃知女色之能败人矣自古女祸大者亡天下其次亡家其次亡身身苟免矣犹及其子孙虽迟速不同未有无祸者也然原其本未始不起于忽微易坤之初六曰履霜坚冰至家人之初九曰闲有家悔亡其言至矣可不戒哉梁之家事诗所谓不可道者也至于唐晋以后亲□嫡庶乱矣作家人传　　后妃传叙　　　　　　　　　　宋史周人尊祖之诗曰厥初生民时维姜嫄盖推本后稷之所自出以为王迹之所由基也宋之兴虽由先世积累然至宣祖功业始大昭宪杜后实生太祖太宗内助之贤母范之正盖有以开宋世之基业者焉观其训太祖以无逸治天下至于豫定太宗神器之传为宗社虑盖益远矣厥后慈圣光献曹后拥佑两朝宣仁圣烈高后垂帘听政而有元佑之治南渡而后若高宗之以母道事隆佑孝宗奉明慈怡愉之乐皆足以为百王法程宋三百余年外无汉王氏之患内无唐武韦之祸岂不卓然而可尚哉昭宪垂裕之功至是茂矣旧史称昭宪性严毅有礼法易之家人上九曰有孚威如终吉其是之谓与作后妃传　　论西汉女主之祸　　　　　　　胡寅致堂胡氏曰外戚之祸在王氏然汉初功臣平勃等预有罪焉高祖崩倡言吕后与帝共定天下帝王诸刘后王诸吕无不可者于是大裂土疆以王诸吕侵弱刘氏罪一也孝惠即世听张辟疆之说纵诸吕居中用事专权禁闼共斡兵柄上以媚太后下以安己身由是诸吕不可制罪二矣高后即世虽能诛诸吕立孝文然自兹以往母后习见前世用事例为出阃之言观大臣议所立皆曰齐王高帝孙然母家驷钧恶淮南王母家又恶独代王母家薄氏谨良遂立孝文则平勃之徒畏母后深矣盖汉母后豫政临朝不必少主虽长君亦然窦太后好黄老恶儒士儒士多不得进赵绾王臧欲助上兴制度则发其奸利寝之窦婴兄子也恶之则除门籍喜之则为相梁孝王爱之则诵言请立为嗣不顾大宗之重王太后于灌夫骂坐则不食论弃市韩嫣帝所贵也太后欲杀之则帝不能救可谓司晨豫事矣武帝欲立昭则杀钩弋夫人驯致王氏篡夺其所从来者远矣　　论历代女祸　　　　　　　　马廷鸾按胡氏之说足以尽西京外戚贻祸之本末矣尝因是而极论之天地间有阳不能无阴阴而乘阳则宇宙分裂人极隳亡矣欧阳公谓宦官之祸甚于女子盖为唐末一时言之耳以古今大势论则女祸深矣少女子能蛊惑人主以亡国老女子能崇长外戚以亡国三代之亡国皆由此物矣周之东迁以褒姒周虽不亡于此已衰于此矣秦后始有宣太后穰侯之专庄襄悦美姬以易其宗汉高帝起于闾阎吕氏初无功于王业也而汉初诸人之论每以为吕氏雅故推毂高帝就天下又谓吕后与高帝共定天下是以诸吕之心自谓与诸刘等憪然有取而代之之意而后动于恶中间霍氐拥昭立宣阴妻邪谋特觉之早耳而终不免新莽之乱焉曹魏之见篡于司马氏也一再废弒专以母后为之主及晋武帝平吴之后耽惑女宠杨贾实召五胡乱华之祸天下既为南北矣齐陈以女色亡元魏以淫后亡隋文帝起外戚以篡周唐高祖主外戚窃宫妃以取隋太宗宠武才人开聚之丑子孙歼焉禄山之起为太真妃也唐虽未亡于此而已衰于此矣河朔失而劲兵亡东南虚而蛮祸起非权舆于天宝末乎朱梁以女宠开子祸而亡后唐庄宗以刘后杀功臣靳军赏而亡皆女子之为也　　后妃列传叙　　　　　　　　　辽史书始嫔虞诗兴关睢国史记载往往自家而国以立天下之本然尊卑之分不可易也司马迁列吕后于纪班固因之而传元后于外戚之后范煜登后妃于帝纪天子纪年以叙事谓之纪后曷为而纪之自晋史列诸后以首传隋唐以来莫之能易也辽因突厥称皇后曰可敦国语谓之俚寋尊称曰耨斡盖以配后土而母之云太祖称帝尊祖母曰太皇太后母曰皇太后嫔曰皇后等以徽称加以美号质于隋唐文于故俗后族唯乙室拔里氏而世任其国事太祖慕汉高皇帝故耶律俨称刘氏以乙室拔里比萧相国遂为萧氏耶律俨陈大任辽史后妃传大同小异酌取其当着于篇音忒寋
音蹇音么

　　后妃传赞　　　　　　　　　　金史赞曰周礼九嫔掌妇学之法妇德妇言妇容妇功班昭氏论之曰妇德不必才明绝异也妇言不必便口利辞也妇容不必颜色美丽也妇功不必工巧过人也清闲贞静守节整齐行己有耻动静有法是谓妇德择辞而说不道恶语时然后言不厌于人是谓妇言盥浣尘秽服饰鲜洁沐浴以时身不垢辱是谓妇容专心纺绩不好戏笑洁齐酒食以奉宾客是谓妇功后世妇学不修丽色以相高巧言以相倾衒能以市恩逢迎以固宠是故悼平掣顿皇统以殒其身海陵蛊惑群嬖几亡其国道陵李氏擅宠蠹政卒偾其宗呜呼可不戒哉　　后妃表序　　　　　　　　　　元史后妃之制厥有等威其来尚矣元初因其国俗不娶庶姓非此族也不居嫡选当时史臣以为舅甥之贵盖有周姬齐姜之遗意历世守之固可嘉也然其居则有曰斡耳朵之分没复有继承守宫之法位号之淆名分之渎则亦甚矣累朝常诏有司修后妃传而未见成书内廷事秘今莫之考则其氏名之仅见简牍者尚可遗而不录乎且一代之制存焉阙疑而慎言斯可矣作后妃表　　后妃传叙　　　　　　　　　明外史明太祖鉴前代女祸立纲陈纪首严壸教洪武元年命儒臣修女诫谕翰林学士朱升曰治天下者修身为本正家为先后妃虽母仪天下然不可俾预政事至于嫔嫱之属奉侍巾栉恩宠或过逾礼越防上下失序历代宫闱政由内出鲜有不为祸乱者夫内嬖惑人甚于鸩毒惟明主能察于未然下此多为所累卿等其纂述女诫及古贤妃事可为法者使后世子孙知所持守升等乃编录上之五年六年命礼臣议宫官女职之制礼臣上言周制后宫设内官以赞内治汉设内官一十四等凡数百人唐设六局二十四司官凡一官九十人女史五十余人皆选良家女充之帝曰所设过多宜防宠嬖命重加裁定于是折衷曩制女官立六局一司局曰尚宫尚仪尚服尚食尚寝尚功司曰宫正秩皆正六品每局领四司其属二十有四而尚宫司总行六局之事戒令责罚则宫正掌之官七十五人女史十八人视唐减百四十余人凡以服劳宫寝祗勤典守而已一切充华美人昭容修媛虽着称前录而意在色升名乖德选者悉罢不设诸妃位号亦惟取贤淑庄敬惠顺康宁闺房雍肃旨寓深远又命工部制红牌镌戒谕后妃之词悬于宫中牌用铁字饰以金复着令典自后妃以下至嫔御女史巨细衣食之费金银币帛器用百物之供皆自尚宫取旨牒内使监覆奏移部臣取给焉若尚宫不及奏内使监不覆奏而辄领于部者论死或以私书出外罪亦如之宫嫔以下有疾医者不得入宫以证取药呜呼何其慎也是以终明代无龙漦燕啄之妖墨□斜封之祸不特同辇共坐者群臣无所容其谏诤而宫闱秘邃即阴教之贞淑容仪之美丽外廷亦罕得闻焉家法之善未有如明者也上自孝慈下迄愍后考厥族里次其时代虽所遇不齐显晦异致而同居正号者并列于篇其妃嫔有事实者亦附见焉作后妃列传
　宫闱总部艺文二
诗
　　招商歌　　　　　　　　　　汉灵帝　拾遗记云灵帝初平三年游于西园起裸游馆千　问采绿苔而被阶引渠水以绕砌周流澄澈乘船　游漾选玉色宫人执篙楫又奏招商之曲以来凉　风歌曰凉风起兮日照渠青荷画偃叶夜舒惟日不足乐有余清丝流管歌玉凫千年万岁嘉难逾　　中宫歌　　　　　　　　　　晋张华先王统大业元化渐八维仪刑孚万邦内训崇壸闱皇英垂帝典大雅咏三妃执德宣隆教正位理厥机含章体柔顺率礼蹈谦祗螽斯弘慈惠樛木逮幽微徽音穆清风高义邈不追贵荣参日月百世仰余辉　　中宫歌　　　　　　　　　　成公绥天地不独立造化由阴阳乾坤垂覆载日月曜重光治国先家道立教起闺房二妃济有虞三母隆周王涂山兴大禹有莘佐成汤齐晋霸诸侯皆赖妃与姜关雎思贤妃此言安可忘　　中兴歌五首　　　　　　　　宋鲍照碧楼含夜月紫殿争朝光彩池散兰麝风起自生芳白日照前□玲珑绮罗中美人掩轻扇含思歌春风三五容色满四五妙华歇已输春日欢分随秋光没北出湖边戏前还苑中游飞□绕长松驰管逐波流梅花一时艳竹叶千年色愿君松柏心采照无穷极　　独不见　　　　　　　　　　梁柳恽别岛望云台天渊临水殿芳草生未积春花落如霰出从张公子还过赵飞燕奉帚长信宫谁知独不见　　喜春游歌二首　　　　　　　　隋炀帝禁苑百花新佳期游上春轻身赵皇后歌曲李夫人步缓知无力脸曼动余娇锦袖淮南舞宝□楚宫腰　　有所思　　　　　　　　　　卢思道长门与长信忧思并难任洞房明月下空庭绿草深怨歌裁洁素能赋受黄金复闻隔湘水犹言限桂林凄凄日已暮谁见此时心　　宫中行乐词八首　　　　　　唐李白小小生金屋盈盈在紫微山花插宝髻石竹绣罗衣每出深宫里常随步辇归只愁歌舞散化作彩云飞柳色黄金嫩梨花白雪香玉楼巢翡翠珠殿锁鸳鸯选妓随雕辇征歌出洞房宫中谁第一飞燕在昭阳卢橘为秦树葡萄出汉宫烟花空落日丝管醉春风笛奏龙吟水箫鸣凤下空君王多乐事还与万方同玉树春归日金宫乐事多后庭朝未入轻辇夜相过笑出花间语娇来烛下歌莫教明月去留着醉嫦娥绣户香风暖纱□曙色新宫花争笑日池草暗生春绿树闻歌鸟青楼见舞人昭阳桃李月罗绮自相亲今日明光里还须结伴游春风开紫殿天乐下珠楼艳舞全知巧娇歌半欲羞更怜花月夜宫女笑藏钩寒雪梅中尽春风柳上归宫莺娇欲醉檐燕语还飞迟日明歌席新花艳舞衣晚来移彩仗行乐好光辉水绿南熏殿花红北阙楼莺歌闻太液凤吹绕瀛洲素女鸣珠佩天人弄彩球今朝风日好宜入未央游　　长信怨　　　　　　　　　　　前人月皎昭阳殿霜清长信宫天行乘玉辇飞燕与君同别有留情处承恩乐未穷谁怜团扇妾独坐怨秋风　　清平调　　　　　　　　　　　前人　乐史序云开元禁中初种木芍药即今牡丹得四　本红紫浅红通白者上因移植于兴庆池东沈香　亭前会花方繁开上乘照夜车太真以步辇从诏　选梨园子弟将欲歌之上曰赏名花对妃子焉用　旧乐遽命李龟年持金花笺宣赐白立进清平调　辞三章白援笔赋之云云命梨园弟子约略调抚　丝竹促龟年歌之太真持玻璃七宝杯酌西凉州　葡萄酒笑领歌辞上因调玉笛以倚曲每曲□将　换则迟其声以媚之太真饮罢敛绣巾重拜异日　太真重吟前辞力士终以脱靴为耻乃曰以飞燕　指妃子贱之甚矣太真深然之上尝欲命白官卒　为宫中所捍而止云想衣裳花想容春风拂槛露华浓若非群玉山头见会向瑶台月下逢一枝浓艳露凝香云雨巫山枉肠借问汉宫谁得似可怜飞燕倚新妆名花倾国两相欢长得君王带笑看解识春风无限恨沈香亭北倚阑干　　长门怨二首　　　　　　　　　前人天回北斗挂西楼金屋无人萤火流月光欲到长门殿别作深宫一段愁桂殿长愁不记春黄金四屋起秋尘夜悬明镜青天上独照长门宫里人　　宿昔　　　　　　　　　　　　杜甫宿昔青门里蓬莱仗数移花娇迎杂树龙喜出平池落月留王母微风倚少儿宫中行乐秘少有外人知　　能画　　　　　　　　　　　　前人能画毛延寿投壶郭舍人每蒙天一笑复使物皆春政化平如水皇恩断若神时时用抵戏亦未杂风尘　　鸡　　　　　　　　　　　　前人□鸡初赐锦舞马既登□帘下宫人出楼前御柳长仙游终一閟女乐久无香寂寞骊山道清秋草木黄　　长门怨　　　　　　　　　　　李华弱体鸳鸯荐啼妆翡翠衾鸡鸣秋殿晓人静禁门深每忆椒房宠那堪永巷阴自惊罗带缓非复旧来心　　宫中乐二首　　　　　　　　　卢纶台殿云凉秋色微君王初赐六宫衣楼前泛罢归犹早行遣才人□射飞云日呈祥礼物殊彤庭生献五单于塞垣万里无飞鸟可是边城用郅都　　宫词　　　　　　　　　　　　顾况玉楼天半起笙歌风送宫嫔笑语和月殿影开闻夜漏水晶帘卷近秋河　　汉宫曲二首　　　　　　　　　韩翃五柞宫中过腊看万年枝上雪花残绮□夜闭玉堂静素绠朝穿金井寒汉室长陵小市中珠帘绣户对春风君王昨日移仙仗玉辇将迎入汉宫　　宫词　　　　　　　　　　　长孙翱一道甘泉接御沟上皇行处不曾秋谁言水是无情物也到宫前咽不流　　宫词
录十
一首
　　　　　　王建
金殿当头紫阁重仙人掌上玉芙蓉太平天子朝元日五色云中驾六龙蓬莱正殿压云鳌红日初生碧海涛开着五门遥北望赭黄新帕御□高笼烟紫气日曈曈宣政门前玉殿风午刻阁前卿相出下帘声在半天中千牛仗下放朝初玉案傍边立起居每日请来金凤纸殿头无事不多书秋殿清斋刻漏长紫微宫女夜烧香拜陵日到公卿发卤簿分头出太常避暑昭阳不掷卢井边含水喷鸦雏内中数日无呼唤拓得滕王蛱蝶图金吾除夜进傩名画□朱衣四队行院院烧灯如白日沈香火底坐吹笙太仪前日暖房来嘱向昭仪乞药栽□赐一窠红踯躅谢恩未了奏花开新秋白兔大于拳红耳霜毛□草眠天子不教人射杀玉鞭遮到马蹄前鱼藻宫中锁翠蛾先皇行处不曾过如今池底休铺锦菱角鸡头积渐多春风院院落花堆金锁生衣掣不开更筑歌台起妆殿明朝先进画图来树头树底觅残红一片西飞一片东自是桃花贪结子错教人恨五更风　　连昌宫词　　　　　　　　　元稹
连昌宫中满宫竹岁久无人森似束又有墙头千叶桃风动落花红蔌蔌宫边老人为余泣少年选进因曾入上皇正在望仙楼太真同栏杆立楼上楼前尽珠翠炫转荧煌照天地归来如梦复如痴何暇备言宫里事初过寒食一百六店舍无烟宫树绿夜半月高弦索鸣贺老琵琶定场屋力士传呼觅念奴念奴潜伴诸郎宿须臾觅得又连催特敕街中许燃烛春娇满眼睡红绡掠削云鬟旋装束飞上九天歌一声二十五郎吹管逐逡巡大□凉州彻色色龟兹轰陆续李谟笛傍宫墙偷得新翻数般曲平明大驾发行宫万人歌舞途路中百官队仗避岐薛杨氏诸姨车□风明年十月东都破御路犹存禄山过驱令供顿不敢藏万姓无声泪潜堕两京定后六七年却寻家舍行宫前庄园烧尽有枯井行宫门闼树宛然尔后相传六皇帝不到离宫门久闭往来年少说长安元武楼成花萼废去年敕赐因斫竹偶值门开暂相逐荆榛栉比塞池塘狐兔娇痴缘树木舞榭欹倾台尚存文窈窕纱犹绿尘埋粉壁旧花钿鸟啄风筝碎珠玉上皇偏爱临砌花依然御榻临□斜蛇出燕窠盘□栱菌生香案正当衙寝殿相连端正楼太真梳洗楼上头晨光未出帘影黑至今反挂珊瑚钩指似傍人因恸哭却立宫门泪相续自从此后还闭门夜夜狐狸上门屋我闻此语心骨悲太平谁致乱者谁翁言野父何分别耳闻眼见为君说姚崇宋璟作相公劝谏上皇言语切理阴阳禾黍丰调和中外无兵戎长官清平太守好拣选皆言由至公开元之末姚宋死朝廷渐渐由妃子禄山宫里养作儿虢国门前□如市弄权宰相不记名依稀忆得杨与李庙谟颠倒四海摇五十年来作疮痏今皇神圣丞相明诏书纔下吴蜀平官军又取淮西贼此贼亦除天下宁年年耕种宫前道今年不遣子孙耕老翁此意深望幸努力庙谟休用兵　　华清宫三首　　　　　　　　　崔鲁草遮回磴绝鸣銮云树深深碧殿寒明月自来还自去更无人倚玉阑干障掩金鸡蓄祸机翠华西拂蜀云飞珠帘一闭朝元阁不见人归见燕归门横金锁悄无人落日秋声渭水滨红叶下山寒寂寂湿云如梦雨如尘　　楚调　　　　　　　　　　　薛奇童禁苑春风起流莺绕合欢玉通日气珠箔卷轻寒杨叶垂阴砌梨花入井栏君王好长袖新作舞衣宽　　杨白花　　　　　　　　　　柳宗元杨白花风吹渡江水坐令宫树无颜色摇荡春光千万里茫茫晓日下长秋哀歌未断城鸦起　　宫词　　　　　　　　　　　张籍
新鹰初放兔犹肥白日君王在内稀薄暮千门临欲锁红妆飞骑向前归　　后宫词　　　　　　　　　　白居易泪尽罗巾梦不成夜深前殿按歌声红颜未老恩先斜倚熏笼坐到明　　追赋画江潭苑　　　　　　　　李贺十骑簇芙蓉宫衣小队红练香熏宋鹊寻箭踏卢龙旗湿金铃重霜干玉镫空今朝画眉早不待景阳钟　　宫中乐三首　　　　　　　　令狐楚月上宫花静烟含花树深银台门已闭仙漏夜沉沉九重青琐闼百尺碧云楼明月秋风夜珠帘上玉钩楚塞金陵靖巴山玉垒空万方无一事端拱大明宫　　华清宫　　　　　　　　　　　张佑风树离离月正明九天龙气在华清宫门深锁无人觉半夜云中羯鼓声　　宫中乐
二
首
　　　　　　张仲素
月彩浮鸾殿砧声隔凤楼笙歌临水槛红烛乍迎秋江果瑶池实金盘露井冰甘泉将避暑台殿晓光凝　　汉苑行　　　　　　　　　　　前人回雁高飞太液池新花低发上林枝年光到处皆堪赏春色人间总未知春风淡淡影悠悠莺啭高枝燕入楼千步回廊闻凤吹珠帘处处上银钩　　马嵬　　　　　　　　　　　李商隐海外徒闻更九州他生未卜此生休空闻虎旅鸣宵柝无复鸡人报晓筹此日六军同驻马当时七夕笑牵牛如何四纪为天子不及卢家有莫愁　　汉宫词　　　　　　　　　　　前人青雀西飞竟未回君王长在集灵台侍臣最有相如渴不赐金茎露一杯　　龙池　　　　　　　　　　　　前人龙池赐酒敞云屏羯鼓声高众乐停夜半宴归宫漏永薛王沈醉寿王醒　　过华清内厩门　　　　　　　　前人华清别馆闭黄昏碧草悠悠内厩门自是明时不巡幸至今清海有龙孙　　宫妓　　　　　　　　　　　　前人珠箔轻明拂玉墀披香新殿□腰肢不须看尽鱼龙戏终遣君王怒偃师　　楚宫怨二首　　　　　　　　　许浑十二山晴花尽开楚宫双阙对阳台细腰争舞君王醉白日秦兵江上来猎骑秋来在内稀渚宫云雨湿龙衣腾腾战鼓动城阙江畔射麋犹未归　　华清宫　　　　　　　　　　　杜牧零叶翻红万树霜玉莲闲蕊暖泉香行云不下朝元阁一曲淋铃泪万行　　朝元引　　　　　　　　　　　陈陶正殿云开露冕旒下方珠翠压鳌头天鸡唱罢南山曙春色先归十二楼　　宫词一百首
并序　录
二十六首
宋宋白
　宫中词名家诗集有之皆夸帝室之辉华叙王游　之壮观抉彤庭金屋之思道龙舟凤辇之嬉然而　万乘天高九重渊邃禁卫严肃乘舆至尊亦非臣　子所能知所宜言也至于观往迹以缘情采新声　而结意鼓舞升平之化揄扬嘉瑞之征于以示箴　规于以续骚雅丽以有则乐而不淫与夫瑶池粉　黛之词玉台闺房之怨不犹愈乎是可以锵丝簧　炳缃素使陈王三阁狎客包羞汉后六宫美人传　诵者矣援笔一唱因成百篇今则思继颂声述古　则庶几风讽也大雅君子其将莞然词曰千官朝拥五门前一路春风蜡烛烟宫漏乍停班已定紫云开处望尧天万国车书一太平宫花无数管弦声近臣入奏新祥瑞昨夜黄河彻底清律管飞灰报早春寿阳梅淡落香裀词人竞进新诗入俊思无过白舍人十二楼前御柳垂九重城里百花时宣州恰进红丝毯便遣宫蛾舞柘枝彤庭立仗雪初销仙乐空悬燕百寮齐指终南称万寿远平香案碧岧峣楼前宣赦掣金鸡大礼新成彩仗归万岁声高天地喜庆云飞上衮龙衣飞烟缥缈拂楼台纔卷珠帘雉扇开春满天颜两眉喜玉关新有捷书来绣鞍新辔饰玫瑰随驾堤边试马回苑蕙香轻沙路湿玉蹄粘得落花来后苑秋晴校猎归淡妆宫女尽戎衣数中供奉谁精熟斜勒骄骢掠草飞春雪轻轻洒露盘真珠箔外玉勾栏仙妃未起宫娃小错报西楼晓月寒春宵宫女着春绡铃索无风自动摇昼下珠帘猧子睡红蕉窠下对芭蕉微云点月汉宫秋水殿□萤黑处流凤管不调慵进曲却排银烛夜藏钩竹宫春祀望神仙百和香高杂绛烟中夜上元来玉座五云随凤驾珠軿天子今朝就食迟延英征得逸人归灵台监里知嘉瑞隔月先曾奏少微御制新成喜雪篇六宫传写满香笺金銮殿女曾偷和不敢将呈万乘前金堂曲燕夜厌厌仙乐声清御酒粘不用司宫排蜡烛海人新贡夜明帘雪梅初谢小桃芳院院莺啼报海棠昨日司花新奉敕后园差使结丁香红笺一幅卷明霞纤手题诗寄大家檀口微吟绕廊柱蒙蒙春雨湿梨花水心高殿接兰塘纔拂龙须一簟凉瑟瑟枕函云母帐冰盘仙果近人香春封东岳罢泥金羽卫还宫禁□深昨日祥风来入律侍臣朝进五弦琴万方琛贽泛云涛来庆星枢电彩高燕罢乐声移别殿对花重换赭红袍年来春早过新丰只向宫池祭玉龙一片香云千里雨樊川杜曲绣重重鱼龙百戏□嘈嘈戏罢珠楼日色高移入芳林排小宴赤瑛盘里进樱桃寒食宫中也禁烟郁金堂北画秋千梨花明月皆如雪时送清香到酒前玉管金筝入夜调今朝灵匹下青霄穿针□巧香烟湿楼阁层层拂鹊桥殿角风琴细韵移烛台春幸翰林时三更向尽诸宫闭犹在金銮夜赋诗　　宫词十八首　　　　　　　　张公庠晓雾溟蒙似有无半残红烛动金铺黄莺不语梨花上错认徐熙旧画图四部韶音进玉卮千宫倾望柘黄衣舞头再拜金阶远画鼓连催卷队归二月犹寒未有雷江梅纔谢小桃开宫娥不放珠帘下待得东风送燕来尽道今来花信迟凌晨宫女探春归寒梅一朵金盘小已有清香拂御衣过苑中官排办时江梅初绽两三枝春寒呵手晨妆罢帘外人催送驾迟再坐千官花满头御香烟上紫云楼万人同向青霄望鼓笛声中度彩球后苑宸游炎日长宫中强半坐回廊鵁鶄鸂鶒银塘静杨柳梧桐水殿香万字阑干菊半开更怜清露点莓苔仙韶使副呈新谱得旨重阳侍宴来清旦宫中侯上番银潢轻淡玉钩残山茶破萼江梅发尽倚朱阑不避寒上番宫女卷帘时闪闪寒鸦拂晓啼纔着赭袍催进辇紫宸门外报班齐银汉横斜近建章九重深静闭兰房六更未觉晨光动自是仙家日月长萱草初长花未开共知青帝领春回珠帘卷上琼钩稳不碍熏风满殿来太□祠坛数级红青旗摇曳日朦胧人间未觉东风至先入宜春小院中西苑春深奉翠华朱阑千万护珍葩不如直上红楼去尽见琼林十里花碧瓦鸳鸯势欲飞禁门深静日迟迟玉箫吹遍新传谱坐看黄鹂数换枝月华浮动上阶棱侍宴归来掩绣屏子夜酒醒兰烛暗碧纱外度流萤宴起昭阳索辇时炉香偏上赭红衣金门玉砌明如昼宫女三千把烛归夹城西畔半球场彩仗弯弯人对行一样骅骝三百匹金羁更伴绿游缰　　宫词一百首
录二
十八首
　　王珪
侍辇归来步玉阶试穿金缕凤头鞋□前摘得宜男草笑插黄金十二钗瑶台夜滴金茎露水殿凉生玉枕风卧看星河归合晚月斜□影转梧桐燕子初来语更新一声声报内家春遥闻春□樱桃熟先进金盘奉紫宸盆山高迭小蓬莱桧柏屏风凤尾开绿绕金□春水暗新分一脉御沟来内苑宫人学打球青丝飞控紫骅骝朝朝结束防宣唤一样真珠络辔头夜深独倚阑干角玉笛横吹弄月明余响度云无处□人间闻得两三声元夕星灯照露台六宫歌吹出云来夜深翠辇归金殿十里回廊锦帐开沈烟摇碧透金铺密下珠帘镇玉壶近赐赵昌花雀幛却嫌崔白芰荷图黄昏锁院听宣除翰长平明□起居撰就白麻先进草金泥降出内中书石刻蛟龙扶绣柱金盘龙凤走雕楹万年枝上流莺啭屏掩春山梦不成红湿春罗染御袍透帘三丈日华高金针玉尺裁缝处一对盘龙落剪刀侍女争传玉弹弓金丸飞入乱花中一时惊起流莺散踏落残英满地红山楼彩凤栖寒月宴殿金麟吐御香蜀锦地衣呈队舞教头先出拜君王内庭秋燕玉池东香散荷花水殿风阿监采菱牵锦缆月明犹在画船中纱幔薄垂金麦穗帘钩纤挂玉葱条楼西别起长春殿香壁红泥透蜀椒清晓自倾花上露冷侵宫殿玉蟾蜍擘开五色销金纸碧锁前学草书宫女熏香进御衣殿门开锁请金匙朝阳初上黄金屋禁掖春深昼漏迟内人稀见水秋千争擘珠帘帐殿前第一锦标谁夺得右军输却小龙船禁里春浓蝶自飞御蚕眠处弄新丝碧尽日教鹦鹉念得君王数首诗□草深宫玉槛前春蒲如箭荇如钱不知红药阑干曲日暮何人落翠钿太液波深水殿凉画船惊起宿鸳鸯翠眉不及池边柳取次飞花入建章钓线沈波漾彩舟鱼争香饵上龙钩内人急捧金盘接拨剌红鳞跃未休露井银□冻不收深宫花暗晓莺愁残红满地无人扫一半随风落御沟盘龙新织翠云裘简点黄封玉匣收防备秋衣供御着金箱捧入曝衣楼黄金掌上露华稀朝退君王索辇迟到得经筵春讲罢海棠花影数砖移丽日祥烟锁禁林樱桃初熟杏成阴年年翠辇来游幸花落春阶一寸深六龙观稼奉宸游齐贺丰年荐麦秋后苑宴回卿相出内官金盒送来麰雪晴鳷鹊楼边月风落昭阳殿后梅炉炭□消香兽暖独拈香箸拨红灰　　宫词补遗　　　　　　　　　　武衍梨花风动玉兰香春色沉沉锁建章惟有落红官不禁尽教飞舞出宫墙　　宫词　　　　　　　　　　　　王绅平明彩仗幸琳宫紫府仙童下九重整顿珑璁时驻马画工暗地貌真容　　宫词八首　　　　　　　　　王仲修云娇烟懒雨初晴环碧风轻细浪生尽日黄鹂不飞去万年枝上听箫声殿角风摇柳带长御沟流水落花香雨来双燕归应早先上珠帘十二行玉阑万朵牡丹开先摘姚黄献御杯翠幕重重围绕定料应蜂蝶不曾来宫槐御柳绕池亭水殿中间暑气清珠网帘深尘不到静闻燕子引雏声太液池头水浸云绿荷摇曳露华新漾舟寻得双莲子摘向金盘进圣人楼台雪霁晚阴阴珠网屏风御幄深和气先春宫掖暖凤钗不用辟寒金银河清浅夜纵横鱼钥传呼锁禁城试上红楼三十级□栏好看月华生月沈天角晓星明上直妆成□五更昨夜宣徽初进曲仙韶院里未知名　　陈宫词　　　　　　　　　　金萧贡三阁花深白昼迷酒催狎客赋宫词管弦散落春风外一曲金钗两鬓垂　　宫词　　　　　　　　　　　　朱澜太液芙蓉上下天秋波淡淡白生烟采莲宫女分花了笑把兰篙学刺船　　宫词　　　　　　　　　　　　史学宝带香□水府仙黄旗彩扇九龙船熏风十里瑶华岛一泒歌声唱采莲　　宫词　　　　　　　　　　　王予可水曲朱门漪漾漫一帘花雨月波寒金闺背衬鸳鸯冷春困秋千立画干　　宫体二首　　　　　　　　　　前人红叶铺霜撼御阶绣莲尘蹴衬罗鞋袖沾莺翅调簧语堕却衔翘入鬓钗骄马金笼藉草归翠鸾屏曲染红霏□阑山色春风里唤得莺儿燕子飞　　宫中曲　　　　　　　　　元刘秉忠帘卷东风户半开闲庭烟锁绿纹苔海棠花上黄昏月曾照金鸾几度来　　吴宫子夜歌　　　　　　　　　陈孚紫贝楼阙郁金香暖云七十红鸳鸯玉蝉笑拥霞绡裳星河不堕宫漏长绿樽□□麟髓泣露重花寒秋不湿歈歌一声惊怒涛海鲸夹陛如人立谁知浅颦蛾半埽中有□萤满秋沼越兵晓踏西风来碧波一夜芙蓉老　　汉宫春　　　　　　　　　　　何中君不见汉宫六六多佳丽露花半染云裾翠少翁招得夫人魂孤鸾夜啼月波坠赵家姊妹专风流双蛾不识人生愁芙蓉并蒂欹一朵西风青鸟徒离忧飞龙翩翩上天去云幕椒房土花雨堕腻埋胭恨未消香魂尚寄寒茎舞人间炎日焦众芳肯随葵藿来倾阳柔情幽怨透地脉烟帏寂寞强成妆谁吹旧曲缘云切寸寸婉婉应愁绝绿罗几迭御赐衣红绡半点守宫血凄兮媚脸栖余妍遥忆羊车望幸年至今一片巫山雨化为飞烟空潸然故家陵苑孤云外绿树如云草如海殷勤唯有虞美人同向墙阴弄晴霭　　汉宫早春曲　　　　　　　　萨都剌女夷鼓吹招摇东羲和驭日骑苍龙金环宝胜晓翠浓梅花飞入寿阳宫寿阳宫中锁香雾满面春风吹不去鞭却灵鳌驾五山芙蓉夜暖光阑干鸡人一唱晓星起四野天开春万里　　四时宫词　　　　　　　　　　前人御沟涨暖绿潺潺风细时闻响佩环芳草宫门金锁闭柳花帘幕玉钩闲梦回绣枕听黄鸟困倚雕阑看白鹇落尽海棠天不管修眉惭恨锁春山日长缝就缕金衣高柳风轻拂翠眉闲倚小楼题画扇但闻别院笑弹棋主家恩爱有时尽贱妾心情无限思又向晚凉新浴罢琵琶自拨肠词宫沟水浅不通潮凉露瑶街湿翠翘天晚不闻青玉佩月明偷弄紫云箫正宫夜半羊车过别院秋深驾遥却把闲情望牛女银河乌鹊早成桥悄悄深宫不见人倚门惟有石麒麟芙蓉帐冷愁长夜翡翠帘垂隔小春天远难通青鸟信瓦寒欲动白龙鳞夜深怕有羊车到自起笼灯照雪尘　　宫词　　　　　　　　　　　　前人清夜宫车出建章紫衣小队两三行曲阑干外银灯过照见芙蓉叶上霜　　长门怨三首　　　　　　　　陶应雷拟摘梅花贴鬓娇未曾掠削早无聊承恩不似金盘雪得到龙屏暖处消惭问金舆过凤池绿云斜亸晓妆迟试陪荇苑寻双藻暗卜东皇属阿谁风度荷花小殿香浅沙依旧浴鸳鸯御书翠扇恩犹在偏忆金舆夜纳凉　　宫中曲　　　　　　　　　　　聂镛九重天上日初和翡翠帘垂午漏过闻道南闽新入贡雕笼进上白鹦哥　　阳春曲　　　　　　　　　　　郭翼柳色青堪把樱花雪未干宫中裁白苎犹怯剪刀寒　　美人图　　　　　　　　　　　前人郁金殿前杨柳新长门草色春复春下阶微微动香步波影晴光流素尘翠钗蜻蜓雕玉佩揽髻回风舞裙带合欢花落无好枝伯劳单飞莺乱啼玉音夜夜宫车绝露点苍苔怨明月　　宫词三首　　　　　　　　　杨维祯鸡人报晓五门开卤簿千官泊虎台天上鴐鹅先有信九重鸾驾上都回海内车书混一时奎章御笔写乌丝朝来中贵传宣急南国宫娥拱凤池金屋秋深露气凉监官久不到西厢丁宁莫窃宁哥笛鹦鹉无情说短长　　四景宫词　　　　　　　　　　前人漏痕新长莲花斗龙池草色连沟柳忆春还又怯春来日日春情殢如酒小□偷制锦回文落地针声暗惊手梦绕梁三白蝶飞西园鼓子花开后金刀落雪瓜如斗小殿风来水杨柳凤窠长簟不成眠窃饮君王千日酒传宣今夜吹玉笙十指红蚕捻轻手三十六竿调未齐小倚□璃御屏后露下金盘湿星斗池上乌啼千尺柳秋题未写桐叶笺春妆尚带桃花酒十二帘开乞巧楼小队金针穿好手长生殿里记恩私夜半牵牛挂楼后黛嬴新赐量成斗画眉日画青青柳长得君王一笑看眠文不敢朝忺酒盘珠夜制衮龙衣红冰笋□呵纤手坐听镫人报晓筹二十五声寒点后　　宫中行乐词六首　　　　　　　王逢羽猎罢长杨宸游入未央鸾开双画扇鹤舞百霓裳玉盏琼花露金盘紫蔗霜长门谁闭月流影在沧浪望幸影娥池微吟纨扇词露盘迎月早宫漏出花迟佩杂銮和响云连雉尾移君王肯时顾从爱赵昭仪明月窥彤管双星直罽軿宴分王母乐诏受薛涛笺榖雨亲蚕近花朝拾翠连鱼龙曼衍戏次进玉阶前积翠澄波阔披香暖殿开天低烽火树日动蔓金苔獭髓匀犹湿羊车过不回剩陈列女史万一汉王来芍药为离草鸳鸯是匹禽君无神女梦妾有楚王心日短黄金屋宵长绿绮琴相将戒霜露拜月绣帘阴金钥鱼司夜瑶筝雁列春后庭通绮阁清路接芳尘同备三千数谁辞第一人君王寿万岁行乐此时均　　古宫怨二首录
一
　　　　　前人
万年枝上月团团一色珠衣立露寒独有君王遥认得扇开双尾簇红鸾　　秋夜效梁简文宫体二首　　　　吴莱无奈良夜永起登楼上头鹊翻金殿宿萤近玉阶流梧桐老叶恨芙蓉新蕊愁婕妤团扇上那得不惊秋曾是昔年宠如今谁与同秋猎长杨苑夜幸猗兰宫琼杯香泫露翠袖薄禁风将心与明月流入君帷中　　天宝宫词十二首录
四首
　　顾瑛
莲花池畔暑风凉玉竹回文宝簟光贪倚画屏调翡翠误开金锁放鸳鸯轻绡披雾夸新浴堕髻欹云衒晚妆笑指女牛私语处长生殿下月中央五色卿云护帝城春风无处不关情小花静院偷吹笛淡月闲房背合筝凤爪擘柑封钿合龙头泻酒下瑶罂后宫学做金钱会香水兰盆浴化生秘阁香残日影移灯分青玉刻蟠螭琵琶凤结红文木弦索蚕缫绿水丝金屋有花频赌酒玉枰无子不弹□传宣趣发明驼使南海今年进荔支虢国来朝不动尘障泥一色绣麒麟朱衣小队高呵道粉笔新图□写真宝雀玉蝉簪翠髻银鹅金凤踏文茵一从羯鼓催春后不信司花别有神　　宫词　　　　　　　　　小云石海涯风外丁当响佩环玉人依约□湖山侍儿报有君王命月下轻轻整翠鬟　　拟唐宫词四首　　　　　　　马祖常银□井冷露漙漙半臂熏衣钏辟寒不恨长门冬夜永小奴休报□罗单八姨粉翠锡千缗脂盝新妆百宝匀白发上阳宫女老补衣重拆绣麒麟露兰研粉寿阳妆帘内新烧百刻香圆舌教成鹦鹉语偷将玉笛送宁王花气蒸霞淑景明望仙楼上看弹莺李吹笛宫墙外学得梨园第几声　　宫词次偰公远正字韵
八
首
葛逻禄乃贤
广寒宫殿近瑶池千树长杨绿影齐报道夜来新雨过御沟春水已平堤千官鹄立五云间玉斧参差拥画阑今日君王西内去安排天仗趣仪鸾水晶帘内日迟迟绮阁春深笑语稀绣幕无端风卷起一双燕子傍人飞上苑含桃熟暮春金盘满贮进枫宸醍醐渍透冰浆滑分赐□前儤直人琼岛岧峣内苑西斓斑绮石甃清漪御□不许红尘到黄幔长教窣地垂花影频移玉砌平美人欹枕听流莺一春多病慵梳洗怕说鸾舆幸五京绣□倦倚怯深春□外飞花入锦茵抱得琵琶阶下立试弹一曲□清新太液池头新月生瑶阶最喜晚来晴贵人忽被西宫召骑得骝款款行　　和许彦温宫词　　　　　　　柯九思暖吹生香花半吐三十六宫传笑语雕阑并倚弄新春翠衿不管沾微雨小娃相对学笙簧云母屏风白玉堂中贵传宣日将暮不省秋闺寸肠　　宫词六首　　　　　　　　　　前人四海升平一事无常参已散集诸儒传宣群玉看名画先进开元纳□图万里名王尽入朝法宫置酒奏箫韶千官一色真珠袄宝带攒装稳称腰花明昼锦柳摇丝仙岛陪銮濯褉时曲水番成飞瀑下逶迤银汉接清池儒臣春直奎章阁玉陛牙牌报未时仙仗已回东内去牡丹花畔得围□玉□调冰涌雪花金丝缠扇绣红纱彩笺御制题端午敕送皇姑公主家元戎承命猎郊垧敕赐新罗白海青得隽归来如奏凯天鹅驰送入宫庭　　宫词二首　　　　　　　　　　前人千岩雨过翠玲珑太液池边看彩虹何处蓬莱通弱水仪天殿在画桥东夜深回步玉阑东香烬龙煤火向红折得海棠无□处依然遗却月明中　　宫词　　　　　　　　　　　　李裕宫门烟柳映风蒲别殿交鱼给传符太液池边下黄鹄急宣立本画新图　　宫词二首　　　　　　　　　　宋□月照芙蓉水殿秋仙韶一曲奏凉州高皇尚爱梨园舞宣索当年鞠部头条脱金寒翠袖冰羊车梦里辘轳声熏炉宿得沈香火暖却春纤暖玉笙　　宫词四首　　　　　　　　　周伯琦画阁香销暮雨晴珠帘半卷远山明蒲萄初醒罗衣薄枕上□弦拨不成木难火齐当缠头贴地金莲步欲羞露湿银□人语静蟾宫九夏是中秋巫山隐约宝屏斜朝着重绵昼着纱徙倚牙□新睡足一瓶芍药当荷花苑路东西草色遥阑干曲曲似飞桥水晶殿外檐铃响疑是銮舆早散朝　　和马伯庸学士拟古宫词五首　贡师泰城上鸦啼曙色催五门三殿一时开玉皇不许群仙见隐隐车声天上来绿池香水出芙蓉十二钗寒□玉虫只恐禁园今夜雨华清明日又西风宝扇微开万乐从紫衣扶辇出行宫近臣侍罢樱桃宴更遣黄门送两笼紫云扶日上盘盘花气熏衣露始干行处不禁春色恼回身却倚玉阑干云影微开日脚垂杏花深院落游丝不知谁动秋千索惊起黄鹂过别枝　　宫词　　　　　　　　　不花帖木儿玉楼珠箔晚天凉秋色依稀满建章金井梧桐霜叶尽自随流水出宫墙　　宫词和符安理镇抚韵　　　　钱惟善梦惊鸳瓦落宫墙殿锁长秋怨夜凉教授后庭今白发旧时博士汉披香
　宫闱总部艺文三
诗
词
　　宫词一百七首
录四
十八首
明宁献王权
　北人不能扬舲海人不能骤骥所处之地非也大　概宫词之作出于帝王宫女之口吻务在亲睹其　事则叙事得其真矣予生长于深宫之中岂无以　述乎虽不尽便娟之体其传染写真之意间有所　似可谓把镜自照不亦媸乎乃以百篇叙其事未　知识者为何如耶永乐戊子五月仙题阊阖云深锁建章曈昽旭日射神光紫宸肃肃开黄道万岁声声拜玉皇楼阁崔嵬起碧霄微闻仙乐奏箫韶天风吹落宫人耳知是彤庭正早朝纔开雉扇见宸銮天乐催朝尽女官宝驾中天临百辟五云深处仰龙颜太平有象乐时雍刁斗声闲罢夜烽从此宫中无事日南风惟奏五弦桐天鸡初报五更筹万户帘旌控玉钩合殿报传妃子过御香先到凤墀头银潢斗转挂□棂翡翠□纱夜未□三弄琴声弹大雅一帘明月到中庭忽闻天外玉箫声花下听来独自行三十六宫秋一色不知何处月偏明十二银屏十二□一□一个绣芙蓉东风吹醒阳台梦人在珠帘第几重昨夜梅花漏早春和香和月弄精神休教玉笛三更奏惊起含章梦里人暖日烘晴淑气嘉春风先发上林花莺朋燕友时相得似识东城帝子家霁天旭日敞金扉和气氤氲满禁闱宝殿昼长帘幕静牡丹花下蝶交飞翡翠空闲云母屏宫娥夜坐数流萤月华淡淡清无暑笑把瑶笙学凤鸣太液池中翻翠荷小娃学唱采莲歌画船不系垂杨下尽日随风漾碧波溶溶庭院梨花月风静时闻笑语妍今夜婕妤犹带酒秋千蹴破柳间烟宝妆蝉鬓□金翘露下铜盘月影遥春思逼人眠未稳闲开□局度清宵玉阑干外木樨开应是西风昨夜来宫女不知清露重折花偷插凤凰钗一夜东风酒半醒海棠亭上月华明隔帘鹦鹉学人语恰似君王唤小名屈指颦眉叹岁华总将心事付琵琶不堪弹到关心处蝴蝶双飞上鬓花庭梧秋薄夜生寒谁把箜篌别调弹睡觉满身花影乱池塘风定月团团自蒙君宠到昭阳衣袖犹闻宝串香半倚朱门久凝和愁和月待昏黄深院日长瑶草生重门不见幸车行落花为怨东风急一夜春归到帝京柳色偏承雨露恩也将青眼暗窥人可怜不解东风意仍把柔条绾旧春杏雨纷纷满径迷穿帘燕补落花泥衔将春色归巢去辜负莺儿枝上啼重重帘幕掩流苏花下相携倒玉壶报道停斟半含醉踉跄起舞倩人扶寒蝉泣露曳秋声杨柳枝头淡月明半掩笼门怕关上今宵犹恐幸车行池塘骤雨打新荷点点如珠似泪多纵把金针穿不得几回搔首奈愁何素梅有意为谁香故出宫墙作淡妆昨夜梦魂清入骨觉来斜月到椒房幽花竹下自芬芳旋摘琼花带露香收拾风光妒春色六宫从此学新妆庭树团团作翠阴夜凉清话坐更深无端感起闲愁思弹到梅花月满琴□鱼□冷夜迢迢海峤云飞月色遥宫漏已沈参倒影美人犹自学吹箫彩胜双双□凤钗薄罗金缕燕花牌宫中先得阳和气知是春从天上来一夜瑶花满禁阶晓来旭日映西斋宫人团雪作狮子笑把冰簪当玉钗金碧围屏面面开琴书盈几列平台晚凉偷把琼箫弄忽报銮舆圣驾来雕檐蟾魄度罘罳蛛网呈祥坠喜丝知是昭阳有恩泽灯花昨夜结红芝一自承恩入建章为怜妾貌侍君王殿头自此书名字日日联班近御□新选昭仪进御来女官争簇上平台宫中未识他名姓都把名花作字猜宫女新传御制词人人争唱□歌时娇嗔不识伊州谱错把腔儿念作诗银汉沉沉玉漏迟一钩斜月上花枝恰似徐熙新扇面美人欢笑共题诗寂寂重门夜泬寥天风时送御香飘三十六宫秋月白美人花下教吹箫掬面东风酒晕浓频将罗扇掩羞容□头只恐君王见佯把金针花下缝效颦常锁远山愁蹙损东风翠黛羞笑贴鬓钿双玉燕一天秋思上眉头谁剪吴江一幅绡巧裁宫样缕金袍妖娆偏称腰肢小每向龙墀侍早朝沉沉庭院夜如何坐看黄姑织女过月下偶然应识面谁知人世有嫦娥上苑寻芳挹翠华东风先到帝王家宫娥不识春归去争插庭前芍药花远山凝翠迭青嬴秋水芙蓉映碧波门外晚晴无限意梧桐叶落已无多金莲步步响回廊未到先闻宝串香知是六宫妃子至殿前嘹喨奏笙簧月奁金镜绮寒云母屏开五色鸾宝篆有香椒壁静一帘红雨杏花残翠盘金缕绛纱笼银烛荧煌照汉宫应制草词书细字灯花报喜吐殷红　　元宫词一百首
录三
十一首
　周定王橚
　序曰元起自沙漠其宫庭事迹无足观者然要知　一代之事以记其实亦可以备史氏之采择焉永　乐元年钦赐予家一老妪年七十矣乃元后之乳　姆女常居宫中能通元人书翰知元宫中事最悉　间常细访之一一备陈其事故予诗百篇皆元宫　中实事亦有史未曾载外人不得而知者遗之后　人以广多闻焉永乐四年春二月朔日兰雪轩制大安楼阁耸云霄列坐三宫御早朝政是太平无事日九重深处奏箫韶春日融和上翠台芳池九曲似流杯合香殿外花如锦不是看花不敢来东风吹绽牡丹芽漠漠轻阴护碧纱向晓内园春色重满栏清露湿桃花合香殿倚翠□头太液波澄暑雨收两岸垂杨千百尺荷花深处戏龙舟阊阖门开拥钺旄千官侍立晓星高尚衣欲进虬龙服错捧天鹅织锦袍侍从常向北方游龙虎台前正麦秋信是上京无暑气行装五月载貂裘灯月交光照绮罗元宵无处不笙歌太平宫里时行乐辇路香风散玉珂玉京凉早是初秋银汉斜分大火流吹彻洞箫天似水半钩新月挂西楼五色云生七宝台小山子上数□排奇花异草香风度不是天仙不到来蜜渍金桃始献新禁城三绝嚣尘炎蒸微至清宁殿玉杵敲冰赐近臣月明深院有霜华开遍阶前紫菊花凉入绣帏眠不得起来□下拨琵琶珊瑚枕冷象牙□耿耿青灯伴月光不是宫闱有仙境如何觉得夜偏长金风苑树日光晨内侍鹰坊出入频遇着中秋时节近剪绒花毯□鹑金鸭烧残午夜香内家初试越罗裳芳容不肯留春驻几阵东风落海棠恻恻轻寒透凤帏夜深前殿按歌归银台烛烬香销鼎困倚屏风脱舞衣小楼春浅杏花寒象鼎烟销宝篆残情思不忺梳洗懒半偏云髻倚阑干年年避暑出居庸北望滦京朔漠中经过缙云山水秀吴姬疑是越江东鬼赤遥催驼鼓鸣短檐毡帽傍车行上京咫尺山川好纳□南来十八程清晓龙闱侍寝回□松云鬓对妆台绮□昨夜东风暖一树梨花对雨开奎章阁下文词盛太液池边游幸多南国女官能翰墨外间抄得竹枝歌大都三月柳初黄内苑群花渐有香小阁日长人倦绣隔帘呼伴去寻芳诸方贡物殿前排召得鹰坊近露台清晓九关严虎豹辽阳先进白雕来秋深飞放出郊行选得驯驹内里乘野雉满鞍如缀锦马前珍重是黄鹰春情只在两眉尖懒向妆台对粉奁怕见双双莺燕语杨花满院不钩帘健儿千队足如飞随从南郊露未晞鼓吹声中春日晓御前咸着只孙衣纤纤初月鹅黄嫩浅浅方池鸭绿澄内苑秋深天气冷越罗衫子换吴绫内中演乐教师教凝碧池头日色高女伴不来情思懒海棠花下共吹箫大宴三宫旧典谟珍羞络绎进行厨殿前百戏皆呈应先向春风舞鹧鸪莴苣颜色熟樱桃树底青青草不薅生怕百禽先啄破护花铃索胜琅璈榖雨天时尚薄寒□花开谢杏花残内园张盖三宫宴细乐喧阗赏牡丹晓灯垂焰落银缸犹自春眠近小唤醒玉人莺语滑宝钗敲枕理新腔　　宫词四首　　　　　　　周宪王有炖屏掩春山夜渐长秋来处处有新凉一天明月星河淡满殿风吹茉莉香秋深凉气满楼台落叶萧萧拥玉□清晓九门金锁掣监宫先报进鹰来劲翮凝霜画不成马前多是内官擎鹰坊下直人争问谁贡河东白海青三山冰合放鹰时千骑如云授指麾日暮六街尘滚滚马前横抱白鹅归　　拟古宫词一百首
录三
十首
蜀成王让栩
无语□栏珠潸双眉蹙蹙锁春山可怜空长彤宫里一世光阴半世闲半掩残灯半掩明前生薄幸在今生凄凉最苦秋宵永风冷□虫伴雨鸣静院深深昼悄然几时好梦得扪天此生莫恨因缘浅还有来生五百年鸾镜生尘十载多羞看娇影舞婆娑残脂剩粉无人扫随水流来涨御河觚棱月上晚岚空影透房栊冷帐中孤枕萧条魂梦断满腮红泪湿西风青春一去岂重来转毂韶光日夜催三百六旬空怅望朱门经岁不曾开玉露侵□点翠苔金波穿牖共徘徊潜身坐倚梧桐树待学吹箫等凤来空有华堂十数重等闲不复见君容俄听玉辇声纔过恨却监宫急急封五云高护凤楼深风度时来断续音楼上君王自听得尽知合院动秋砧□睨鸦喧曙色明丽谯隐隐尽钟声各宫装束焚香候只恐君王道院行默默心情向阿论纤腰瘦怯画中人良辰美景番成恨忘却新春与旧春君王翊日宴长春霖雨迷漫泞土尘特令满宫来魇止一时悬挂扫晴人春景流莺语渐稀倚□抚景泪沾衣廉纤微雨蒙蒙拂零落残花片片飞向暖嬉游笑语欢宫官忽道过金銮传呼声急人皆避尽闭□棂纸隙看银□雨滴伴苍梧香烬孤□暗鸭炉湿气生寒人迹少紫苔重迭满金铺粉翠沈埋岂自由空房独守几时休风雕月落宫墙内知是人间又报秋新观玉历识正初泰运三阳蔼帝居御座今安圆阁子禁中欲置女尚书禁宫宫女三千室多下珠帘昼掩为避春光羞独见花间恨杀蝶飞双城外晴风卷薄尘传言都道踏青人繁华满目开如锦惟此宫中不见春绮□垂柳影婆娑长日花砖未肯过六院不通人语寂一双□鹆巧言多北斗阑干夜未央金炉侍女更添香穿□月射鸳鸯枕半隐灯光在小□独卧空□倦不言半□□牖面南垣低檐雾锁黄昏候投宿寒乌逐对喧内池春水鸭头绿上苑晨花猩血红蜂蝶丛花鸳戏水一齐着意向东风漏残□唱曙光时璧月穿花影渐移欲画愁眉羞对镜黄鹂飞上万年枝宫墙西望对残霞结阵翩飞绕暮鸦帘幕飘摇风动处有情双燕自归家绿竹翛翛隔短墙黄昏凄雨洒潇湘梦回□掩银缸冷蟋蟀声中秋夜长人人都道得神仙那得郦阳甘谷泉何似上阳宫监好长门春老不知年淅淅凄风匝凤帏琐□那得见晴晖廉纤微雨侵□湿嗝嗝横空啄木飞金□重门静院空翠华一去寂无踪玉楼歌吹随风断满地桐阴泣红白雪漫漫积禁堤夜寒宫月照玻□晓来宫女喧看处扫向盘中捏狻猊　　玉阶怨　　　　　　　　　　　前人落日下西苑深宫风雨多定嫌苍藓滑玉辇不曾过　　宫词　　　　　　　　　唐恭王弥钳长门芳草绿茸茸辇路年来草渐封怪杀海棠枝上月夜深偏照绣帏重　　拟古宫词　　　　　　　渖定王珵尧君王退早朝走马长门左朱楼十二重未启黄金锁春阴画阁寒坐拨沈香火　　宫词　　　　　　　　　赵康王厚煜薄鬓斜鬟十五余妆成犹未下庭除纳凉记得君王作私把泥金小扇书　　玉阶怨　　　　　　　　　　　徐庸宫院生秋草流萤入夜飞玉阶零白露凉沁越罗衣　　长门怨　　　　　　　　　　魏时敏露湿一庭苔鸦啼长门树寂寞对孤萤飞入昭阳去　　宫怨　　　　　　　　　　　王廷相夜辇昭阳月春筵上苑花不成供奉日枉自学琵琶　　春宫曲　　　　　　　　　　　徐熥长信宫中玉漏微绿杨枝上乳莺飞忽闻银钥开金锁残月楼头照舞衣　　春怨　　　　　　　　　　　谢肇浙长信多春草愁中次第生君王行不到渐与玉阶平　　秋怨　　　　　　　　　　　　前人明月怜团扇西风怯绮罗低垂云母帐不忍见银河　　春宫曲　　　　　　　　　　王乐善杨花风散满池塘倚槛看来暗自伤红粉争如风里絮化萍犹得傍鸳鸯　　秋宫曲　　　　　　　　　　　前人一从金殿锁婷春鸟秋蛩祇自听惆怅无心还乞巧潜来花下拜双星　　拟宫中行乐词四首　　　　　宋登春小红亭子白阑干入道宫娥玉作冠袖出青梅弹鸂鶒银瓶满注蔗浆寒碧殿春深瑶草肥美人对月舞罗衣夜来不作青鸾梦化作彩云何处飞玉辇春游夜未央紫衣侍史谩焚香黄金锁合鸳鸯殿无限春风到海棠琉璃砚水黄金瓶十样鸾笺写道经太乙紫坛朝帝罢蕊珠深殿彩花馨　　流萤篇　　　　　　　　　　　吴骐太液池边梧叶秋长信宫中团扇愁千门沉沉鱼钥静数点飞飞萤火流随风宛度芙蓉幕决起还依青琐楼翠袖扑来光未定绮□深闭影还留深宫长夜迥难眠流萤坐对更凄然枝上虚疑风火树钗头空讶夜飞蝉回思昔侍君王燕中宵歌舞何曾倦不夜珠明白玉□守宫红褪披香殿此时白露送微凉此时萤火度宫墙那知岁序多迁次那知微羽动悲伤只今寂寞深宫里流萤暗逐秋风起辇道偏分腐草光金塘乱点芙渠水遥听昭阳歌吹频十围龙烛进瑶樽烛花不及流萤影犹有微光来照人　　宫中词　　　　　　　　　　　张楷宫中杨柳戏青娥不见葳蕤舞凤过怪底东风不相忌隔墙吹送落花多　　宫怨　　　　　　　　　　　王同轨永巷葳蕤琐残灯黯淡花闲吹玉窱送月过□纱　　题宫人图　　　　　　　　　　唐肃洗花染线刺春罗凤翼双飞锦作窠暂起非关针力倦海棠时节困偏多　　题宫人汲井图　　　　　　　　张适燕子归时风满林碧梧月上思沉沉辘轳声转银□滑望断君恩似井深　　秋词　　　　　　　　　　　　镏炳广寒楼阁玉为梁月里姮娥百宝妆流水莫题红叶句人间天上隔宫墙　　长门怨　　　　　　　　　　　高启憎宠一时心尘生旧屋金苔滋销履迹花远度銮音暮雀重门迥秋萤别殿阴君明犹不察妒极是情深　　宫词　　　　　　　　　　　何景明禁闱处处锁名花步障层层簇绛纱斟酌君恩似春色牡丹枝上独繁华　　宫词一百首
录二
十六首
　王叔承
　昔王仲初作宫词百首乃其后王禹玉拟之盖仲　初实与宦官相善而禹玉司北门直故二子写唐　宋宫中情景缥缈如画然风俗稍稍降矣夫词家　不以多寡为盛衰王少伯古宫词不数首而浓雅　俊逸真遗响千春余自华阳礼茅君还月夜入兰　陵桃花园适桃花万树盛开氤氲花月醉倾流霞　宛然汉宫春色也余故客游长安念禁庭事非山　谣所宜则聊掇故宫流泽残芳竟点染落成此卷　命吴姬倚酒歌之回首吾诸王其嚬东家之施者　耶吴郡王叔承书二八佳人三五宵仙风随幸广陵桥分明记得霓裳曲春梦微茫月影遥柳外秋千拂绮楼舞阑初解翠云裘玉鞭夜踏桃花马万朵银灯照打球别苑东风报牡丹传宣晓出望春门惜芳却覆黄罗帕护取花王待至尊碧尘缕缕暗香沟湘簟空□萤火流梧叶一□眠未得月明秋水听凉州入宫新拜大长秋歌舞平阳夜不休一曲春声低按拍御前飞堕玉搔头□下天题法曲新书生赋奏太平春雕盘红袅宫花朵赐与传胪第一人何处文星动帝庐却怜狗监荐相如汉皇亲御蓬莱殿夜半烧灯读子虚绿云细草湿红巾御酒倾霞欲醉春试奏教坊新羯鼓内园初赛百花神桃花飞雨腻青堤万马骄嘶锦障泥袚罢温泉仙跸晚彩云狼籍霸陵西紫燕双飞花雨香青泥春老堕雕梁不知天外乌衣国可似宫中别恨长氤氲水殿荡朝阳夜涨桃花锦水香珍鸟千行看不禁自将金弹打鸳鸯圣人嘉礼诏亲农万国元年开景龙内侍半天传玉册百花深处见昭容复道冥冥绣户□灯花落尽曙烟青春寒肯怨鸾衾薄暗拂朱帘望小星六院诸姨献宝新天家生日幸宜春凤衫噀熨蔷薇露晓进龙□喜称身上巳春回太液池天青水碧晚妆迟一痕初月垂芳树学得纤纤新黛眉盈盈红玉晓妆新静倚菱花自写真一片青霞生袜底满宫传是洛妃神山色移青入画眉绮疏春旭寄幽思蜀藤新进松花纸临出曹娥江上碑天上仙源水暗流漫题佳句落金沟凭谁拾取新红叶万种闺情一片秋梨园歌断万花天风雨寒铃忆旧筵怪得人间传秘曲江南春老李龟年卿云缥缈覆长安仙仗凌霄颂百官芝草忽生涵德殿昭仪捧出侍臣看朝元阁上翠烟横太乙坛前白露明曾侍上皇供法曲蹋歌犹带步虚声学士风流女秘书五姬更进尚宫除君王莫得虚临幸妾在彤帏注起居一拜昭容便直庐丝纶窈窕自唐虞十年独视通天草彩笔含春落玺书家本邯郸歌舞仙龙袍从猎并金鞯玉颜恰与天颜似忽□将军跪马前诏点伶官又采诗谱翻奇调学来迟新词半是龙标尉舞向歌前合柘枝入宫犹自服胡麻一尺红绡写法华落尽苑花空是色藕丝轻履踏春霞　　宫中词四首　　　　　　　　　顾璘太液红云重昭阳素月斜龙香浮蕙艹凤辇过桃花翠扇摇歌席银屏隐卧车双双紫鸾羽飞上玉皇家复道通瀛海周垣隐洞天云随珠佩女霞覆羽衣仙秀艳□丹粉潜悲咽管弦春风闲永巷愁坐惜流年诏省长杨猎虞人夜启关霜鹰腾紫天马跃朱闲宝剑秋莲色雕弓朔月弯非熊谁协兆看载后车还绮阁延朱夏花阴昼漏长研砂养蜥蜴刺绣学鸳鸯细写中宫扇奇熏外国香午□兰玉梦惊起谢君王　　拟宫怨七首　　　　　　　　　前人水殿芙蓉隐暗霜夜临新月自焚香□间画扇含秋思帐里华灯隔御光四壁椒涂花霭散六宫莲漏水声长君恩未必缘歌舞无那昭阳掌上狂紫殿繁华梦已沈掖庭苔色晚阴阴浮云变态随君意朗月流辉鉴妾心屈戍横门金锁冷辘轳牵井玉瓶深空将锦瑟传哀怨寂寞谁听空外音翠靥金蝉入帝家拟将新宠属铅华君王自信图中貌静女虚迎梦里车帐殿秋阴生角枕屧廊空响应琵琶含情独倚朱阑暮满院微风动落花汉皇宫殿月明时曾侍宸游百子池舞马登□春进酒盘龙衔烛夜观棋御前郄辇言无忌众里当熊死不辞旧恨飘零同落叶春风空绕万年枝咫尺长门万里遥耻将裙绶曳纤腰盈盈璧月沈鸾镜渺渺银河断鹊桥上苑旌旗回夜猎建章钟鼓散晨朝此身不及双栖凤处处随君听九韶流苏帐冷琐□虚云月参差度玉除百岁精灵悲故剑九重恩宠附前鱼莲花有恨凝芳履竹叶无光引属车人意已□言更浅莫将词赋倚相如不见彤墀日月旗庭隅草木掩清辉金舆到处无新故玉貌从来有是非暮雨楼台双燕入春寒池馆百花稀监宫一去无人语独自含颦咏绿衣　　天宝宫词十二首
录
十首
　顾德辉
天宝鸡坊宠贾昌宫中蝴蝶上钗梁锦昼浴天骄子绛节朝看王大娘芍药金栏开内苑蒲萄玉酌西凉月支十万资胭粉独有三姨素面妆莲花池畔暑风凉玉竹回文宝簟光贪倚画屏调翡翠误开金锁放鸳鸯轻绡披雾夸新浴堕髻欹云衒晚妆笑对女牛私语处长生殿下月中央五色卿云护帝城春风无处不关情小花静院偷吹笛淡月闲房背合筝凤爪擘柑封钿合龙头泻酒下瑶罂后宫学做金钱会香水兰盆浴化生秘阁香残日影移灯分青玉刻盘螭琵琶凤结红文木弦索蚕缫绿水丝金屋有花频赌酒玉枰无子不弹棋传宣趣发明□使南海今年进荔支虢国来朝不动尘障泥一色绣麒麟朱衣小队高呵道粉笔新图遍写真宝雀玉蝉簪翠髻银鹅金凤踏文茵一从羯鼓催春后不信司花别有神五王马上打球归赢得宫花献贵妃乐起合门边奏少祸因台寺谏书稀侍儿随幸皆颁紫骰子蒙恩亦赐绯姊妹相从习歌舞何人能制柘黄衣新制霓裳按舞腰笑他飞燕怕风飘玉簪倒卧蟠条脱金凤斜飞上步摇云母屏开齐奏乐沉香火底并吹箫只因野鹿衔花去从此君王罢早朝宫衣窄窄小黄门踯躅初开赐缥盆夜月不窥鹦鹉冢春风每忆凤皇园爱收花露消心渴怕解金诃见爪痕只有椒房老宫监白头一一话开元五家第宅近天家侍女都封系臂纱池上桃开销恨树合中香进助情花风回辇道鸾铃远日射龙颜雉扇斜韩虢并骑官厩马醉搀丞相踏堤沙十三女子擘箜篌选作梨园第一流却道荷花真解语岂知萱艹本忘忧红鸾不照深宫命翠凤常看破镜羞舞得太平并万岁五年谁赐锦缠头　　宫词　　　　　　　　　　　　王蒙南风吹断采莲歌夜雨新添太液波水殿云廊三十六不知何处月明多　　宫词七首　　　　　　　　　　洪贯花阴长日卧韩卢闲看帘前燕引雏听得内家宣画本君王要按美人图隔花女伴笑呼名新试宫鞋月下行倦剧归来更漏永一帘秋水浸桃笙淡服慵妆似出家银屏添水浸荷花香销日午经千遍冰□新尝上赐瓜月殿清虚舞素娥银桥百尺夜曾过一从传得霓裳曲玉版新词觉更多别院笙歌别是春芙蓉屏幛隔风尘玉鱼金钥年年在鹦鹉笼中解唤人金屋无情老岁华春风落尽海棠花同来女伴休相笑乞得新恩许出家双飞金凤翠云翘舞袖三千尽绛绡一自銮舆西幸后白头如梦说前朝　　宫意图　　　　　　　　　　倪仁吉调入苍梧斑竹枝潇湘渺渺水云思听来记得华清夜□雨银缸独坐时　　四时宫意
录
一首
　　　　　前人
屏山六曲水云乡夜雨频添甲帐凉枕畔香残眠未稳下帘惊醒睡鸳鸯　　吴宫春词拟王建　　　　　　　张羽馆娃宫中百花开西施晓上姑苏台霞裙翠袂当空举身轻似展凌风羽遥望三江水一杯两点微茫洞庭树转面凝眸未肯回要见君王射麋处城头落日欲栖鸦下□戏折棠梨花隔岸行人莫偷盻干将莫邪光粲粲　　楚宫夏词拟张籍　　　　　　　前人渚宫四面芙蓉开碧水晴摇冰井台玉壶蔗浆光满满当昼君王频赐来云绡半幅凉钗滑援琴向风弹白雪冷玉屏开十指寒输却鸾篦戏相夺吴绫画扇镇长新肯信年年有炎热不愿生入蓬莱□愿妾世世居王宫　　秦宫秋词拟李贺　　　　　　　前人凉波翠湿南山影露滴金人光炯炯君王夜半卷衣回楼壁斜开蜀云冷西宫桂熟离离子海童不归海尘起蟪蛄啼老不胜秋小玉采香惜香死胭脂影破澄潭白菱角尖尖怎堪摘鲜红皱绿来满船楼前凉月光团团　　汉宫冬词拟温庭筠　　　　　　前人石鲸呿浪摇金池吹尽宫梅如雪枝避风台高风不到宝帐熟眠人未知象炉红炽狻猊影氍毹□翠鸳鸯并李娘唤春春为回笑却人间求火井椒房小妓起常先玉瓶暖手濯温泉白头臣朔寒无履待诏金门霜满天　　洪武宫词十二首　　　　　　黄省曾君王新拱虎龙都万户千门天上图不似六朝繁粉黛内宫聊选备承呼六院沉沉六观傍西宫紫殿起中央夫人别与兰闺贮尽饰金笼彩壁箱鸡鸣天子下□梯内直红妆两队齐阊阖虎头门大启春星犹带紫宫低金铺玉户月流辉宝座瑶堂映紫衣圣主观书居大善三更龙辇未言归内花园里动春游四面参差五石头玉砌琳阶储碧水龙葭吹向小亭留君王蚤起视千官金争催具凤餐红粉珠盘排欲进再三擎向手中看云檐排比玉妃房户户俱铺紫木□圣后从来敦内治不教雕镂杂沉香凿教金井受天光小小银瓶挂玉□此是圣人新制度诸宫各院尽相当清萱到处碧鬖鬖兴庆宫前色倍含借问皇家何种此太平天子要宜男九五飞龙宝殿高朝回常倚赭黄袍星祥一过天王目午夜披衣不厌劳长春门里清明日上苑兰风花鸟繁焚却纸钱啼泣罢又随龙辇向西园金铺日月门将启诸院争先画翠蛾高髻纱笼向何处六龙□上看皇哥　　弘治宫词六首　　　　　　　王世贞南海珠池贡已稀西川又罢锦文机朝来御服三经澣贱妾宁希曳地衣禁苑先朝红药台御筵亲为两宫开莫嫌宫监希恩赏玉辇何曾更一来午槐圆影覆彤除今日天颜喜气舒稳坐御□无一语但称难得老尚书黄帕朱奁覆御羞手题颁赐寿宁侯昆明督亢从渠请今日台官在殿头静数莲筹第五更寒鸦金井未分明披衣欲坐犹疑早前殿连传警跸声急遣追锋召外家南宫桃李正如霞自从光禄裁宣索长日从容且赐茶　　正德宫词八首　　　　　　　　前人仙韶别院奏新声不按唐山曲里名青鹞白翎俱入破十三弦底似雷鸣金鳌桥畔柳丝长舴艋船头有柘黄六院小儿初病酒御前亲自过鱼汤窄衫盘凤称身裁玉靶雕弓月样开红粉别依回鹘队君王亲自虎城来玉水垂杨面面栽豹房官邸接天开行人莫爱缠头锦万乘亲歌压酒杯夜半球灯出未央俄传鞞铎向平阳六宫处处秋如水不独长门玉漏长绨案东头有皂囊不知畴日进封章付教河下金珰手莫遣君王甲夜忙平明东阁下恩纶兽铠鸾色色新大内别开元帅府传声侍女莫称臣敕扫椒风第二房俱传倩女出平康天宫欲晓人间事约伴相过话夕阳　　西城宫词八首
录
六首
　　　前人
芙蓉新样紫霞冠细拥珠琲小凤团一片香烟丛里出玉真朝罢簇回銮新传牌子赐昭容第一仙班雨露浓袋里相公书疏在莫教香汗湿泥封五雷坛上雷一声海子闸口雨纵横祈灵验后催传赏马上朱提玉手擎色色罗衫称体裁铺宫新例一齐开菱花小样黄金合昨夜真人进药来花底传筹近五更隐囊斜倚到天明寒霜不敢蒙头坐暖阁时聆謦咳声两角鸦青双筋红灵犀一点未曾通自缘身作延年药□□春风雨露中　　杨白花　　　　　　　　　　　袁凯杨白花飞入深宫里宛转房栊间谁能复禁尔胡为高飞渡江水江水在天涯杨花去不归安得杨花作杨树种向深宫飞不去　　宫词八首　　　　　　　　　蒋山卿君王亲着紫霞裳白玉冠簪八宝光夜半碧坛星月冷九天仙乐下鸾皇离宫复道接蓬莱云绕千□五色开香辇无尘珠箔卷后宫遥从上陵回令节繁华燕赏新太平天子重词臣诗成总是宫娥品席上惊看夺锦人小年选入蕊珠宫紫阁玲珑十二重日侍上真修法事水晶盘捧玉芙蓉风卷珠帘月上钩箧中纨扇不宜秋炎凉只在君王手莫拟承恩到白头碧殿瑶坛礼上清桂华凉露浸银屏双双玉女扶青案跪启琅函讽道经一夜梅开上苑东淡烟斜月影朦胧春魂愿逐香魂去飞入君王晓梦中香添沉水金炉翠幕斜张绣被铺却略挑灯试装束夜深前殿有传呼　　春宫词　　　　　　　　　　　夏寅重重绿树围宫墙杨花扑人春思长绛缕重封守宫血翠鬟空学巫山妆监宫夜上金门锁銮音渐远羊车过熏笼斜倚未成眠月痕已向楼西堕　　长信宫　　　　　　　　　　　邹亮妙舞方承宠愁怀独感伤金舆门外度纨扇箧中藏别殿闲秋月空□粲晓霜凉□太情薄浑不到昭阳　　长门怨　　　　　　　　　　　前人宠极爱怜初憎生妒忌余隔花闻凤吹卷幔望鸾舆夜月闲金屋秋尘暗绮疏悲愁谁作赋惟有马相如　　凤台曲　　　　　　　　　　　前人月明露湿宫花影梦断瑶台桂香冷阑干缥缈碧云齐银潢欲堕星斗低紫篁吹残彩霞坠翩然同上青鸾背青鸾背稳仙骨轻玉妃笑倚珠宫迎铜凫漏尽秦楼曙璚管遗声落何处　　又效温飞卿　　　　　　　　　前人宓妃肌肤莹冰雪体素含香敻清绝骊宫夜寒愁不眠微步沧州拾明月月光如练波茫茫仙魂不归愁断肠湘娥含颦老龙泣鲛人洒泪铜盘湿瑟瑟江风吹梦醒翠袖笼寒袜罗冷白露无声满瑶草水烟迢迢镜光晓　　宫词　　　　　　　　　　　　王谊花树重重隔翠华玉颜无事驻羊车碧纱笼里银缸影照见深宫夜合花　　宫词　　　　　　　　　　　申屠衡阖闾城里又元宵白屋残灯照寂寥却忆旧时风景好琉璃光里听笙箫　　题红叶仕女　　　　　　　　　徐震初试宫妆步玉除诗成把笔更踌躇旧愁新恨知多少尽向霜红叶上书　　唐宫辞　　　　　　　　　　　石□四月笙歌沸苑池瑞莲花对海棠丝昭容尚记开元日正是宫中蚕老时　　宫体四首次良金韵　　　　　　顾清鳷鹊楼深月到迟倚阑闲弄玉参差侍鬟记得新腔去又向花间教雪儿水殿凉多梦易醒昭阳歌吹隔青冥绛纱还有同来伴奉帚金门候晓星领得银环别奈何更烦同伴画双蛾一般昨夜龙池雨偏有垂杨叶上多玛瑙阶边蛱蝶花玉阑低转画廊斜大家近日亲经史不向宫门候小车　　宫词　　　　　　　　　　　　史徐玉树花枝过雨稀不堪减却小腰围朝来陡觉香罗薄还着团金旧赐衣　　宫词　　　　　　　　　　　　王镒雨过河光雁影遥银□冰簟自秋霄长门杨柳摇残月报道君王已视朝　　宫词　　　　　　　　　　　张凤翔社燕花梢翠尾分玉楼斜度语朝曛卷帘忽趁东风入误落芹泥湿凤□玉搔头绾绿鸦横雾縠冰绡底样轻帘闭水晶无点暑百花亭外度流莺　　秋夜宫词　　　　　　　　　王九思宝瑟瑶琴度锦鸾碧楼朱殿映齐纨水边杨柳因风起月下芙蓉带露看　　宫词　　　　　　　　　　　刘天民黄花细雨掩金铺罢却针工一事无纔报成双又分去人间博戏等摴蒲　　拟古宫词四首　　　　　　　　苏佑水殿凉生独不眠风来忽谩凤笙传寻常明月娟娟夜似向今宵分外圆夜雨空阶静自鸣梦回枕上太分明萧萧几片芭蕉叶故起秋声满凤城西苑新开避暑宫水晶团殿敞帘栊鸳鸯自向池边起飞入桥西浦溆中霜叶飘红覆紫苔懒缄幽怨向人开御沟水去曾相谢流到人间竟不回　　宫词　　　　　　　　　　　王可大承明殿里谏章来封事君王次第开此日升平边圉静日斜犹自在平台　　宫词　　　　　　　　　　　栗应宏凤凰楼下散宫花金错裁成五色霞空有青春寄刀剪不如红叶到人家　　宫词集唐句五首
录
四首
　　童轩
水流花谢两无情还到春时别恨生明月自来还自往夜深前殿按歌声紫烟衣上绣春云但保朱颜莫保恩玉佩无声画屏冷梨花满地不开门建章昨夜起春风凤辇时巡出九重独见彩云飞不尽碧霄何路得相逢禁门深掩断人声花落闲阶宿雨晴竟日倚阑空叹息一场春梦不分明　　宫词二首　　　　　　　　　仲春龙海子周遭长荻芽春深乘舰不乘车阿谁贪看游鱼戏却新簪茉莉花晓来别院递笙歌百子池头长绿荷睡起无聊庭下立笑拈竿子打蜂窠　　宫词　　　　　　　　　　　邵正己月转梧桐夜渐阑长门寂寞觉秋寒临风欲奏相思曲抱得琵琶不忍弹　　宫词　　　　　　　　　　　　卢澐暖风吹雨点宫衣又见桃花满树飞忆昨未央春睡里桑园蚕屋梦家归　　宫词　　　　　　　　　　　邬佐卿复道传呼御辇过遥闻仙乐动云和黄金纵买长门赋逝水终惭太液波　　秋宫词　　　　　　　　　　林世璧碧天凉月湛悠悠独上高楼望女牛昨夜西风何处起宫中无树不知秋　　王蜀宫词　　　　　　　　　　范汭匼匝渠穿宛转桥绮楼香暖月迢迢海南蜃市浑无异添得歌声堕九霄　　宫词　　　　　　　　　　　康彦登铜龙晓漏滴蓬莱天半传喧便殿开一霎灯光齐散尽春寒敕与放朝回　　万历宫词　　　　　　　　　陆卿子兰□萧条白露凝夜深台殿起秋声君恩何似中天月一片清光处处明　　宫词　　　　　　　　　　　顾若璞垂柳千条拂御墀凉风初到影娥池银筝玉笛花前奏不唱班姬团扇辞　　西宫月　　　　　　　　　　　冯恩长安生素月流彩媚朝阳一照西宫去凄凊若有霜　　交门歌　　　　　　　　　　僧宗泐不其山头月将午交门沉沉夜击鼓博山火凝绛烟霓旌导骑来容与玉颜绰约含春花向坐分明君自□君心有欲神不违侧耳倾心听好语云收雨散意不传起望星河独延伫明朝更入芝房斋神其相之复来下茂陵新树起哀风五柞宫中泪如雨　　宫词二首　　　　　　　　　徐简简沈香亭子玉勾阑遍植名花按月看第一莫栽红芍药此花开日定春残庭院沉沉尽日□自将书法学兰亭中官领得芙蓉粉催入长春写御屏　　宫词三首　　　　　　　　　无名氏平朝日出殿门开凤扇双行引上来遥听太仪宣诏语罢朝新幸望春台宫墙处处落花飞侍女烧香对夕晖过尽春风人不见院门金锁绿生衣中官清晓□才人合奏笙歌满殿春别诏梨园吹玉御袍新赐锦麒麟　　宫词　　　　　　　　　　　王司彩琼花移入大明宫旖旎浓香韵晚风赢得君王留步辇玉箫嘹喨月明中　　宫词八首　　　　　　　　　沈琼莲尚仪引见近龙□御笔亲题墨色香幸得唱名居第一沐恩舞蹈谢君王翠丝蟠袖紫罗襦偷把黄金小带舒中使传宣光禄宴内家学士作新除香露蒙蒙罩碧□青灯的的灿银釭内人何处教吹管惊起庭前鹤一双豆蔻花封小字缄寄声千里落云帆一春从不寻春去高迭香罗旧赐衫天子龙楼瞥见妆芙蓉团殿试罗裳水风凉好朝西坐专把书经教小王晓临鸾镜整梳妆高髻新兴一尺长花影锁□人下直开笼自放雪衣娘明□棐几净炉熏闲阅仙书小篆文昼永帘垂春寂寂碧桃花映石榴裙柳青青燕子愁万条齐水弄春柔东风不与闲人赠谁去江南水上洲　　小重山
宫
词
　　　　　　唐韦庄
一闭昭阳春又春夜寒更漏永梦君恩卧思陈事暗销魂罗衣湿新搵旧啼痕　歌吹隔重阍绕庭芳草绿倚长门万般惆怅向谁论凝情立宫殿欲黄昏　　小重山宫
词
　　　　　　　和凝
春入神京万木芳禁林莺语滑蝶飞狂晓桃凝露妒啼妆红日永风和百花香　烟锁柳丝长御沟澄碧水转池塘时时微雨洗风光天衢远到处引笙簧　　玉楼春宫
词
　　　　后唐李后主
晚妆初了明肌雪春殿嫔娥鱼贯列凤箫初断水云闲重按霓裳歌遍彻　临春谁更飘香屑醉拍栏干情未切归时休照烛花红待放马蹄清夜月　　喜迁莺令
宫
词
　　　　　宋夏竦
霞散绮月垂钩帘卷未央楼夜凉银汉截天流宫阙锁清秋　瑶台树金茎露凤髓香盘烟雾三千珠翠拥宸游水殿按凉州　　贺新郎
宫
词
　　　　　　游次公
暖云浮晴锁垂杨笼池罩阁万丝千缕池上晓光分宿雾日近群芳易吐寻并蒂阑干凝□不信钗头飞凤去但宝刀被妾还留住天一笑万花妒　阿娇正好金屋贮甚西风易得萧□扇鸾尘土一自昭阳□玉户墙角土花无数况多病情伤幽素别殿时闻箫鼓奏望红云冉冉知何处天尺五去无路　　海棠春
宫
词
　　　　　　　秦观
流莺□外啼声巧睡未足把人惊觉翠被晓寒轻宝篆沈烟袅　宿酲未解宫娥报道别院笙歌会早试问海棠花昨夜开多少
  </div>
  <div class="pagination">
   <a href="宫闱典宫闱总部_page10.html">
    上一页
   </a>
   <span>
    ...
   </span>
   <a href="宫闱典宫闱总部_page6.html">
    6
   </a>
   <a href="宫闱典宫闱总部_page7.html">
    7
   </a>
   <a href="宫闱典宫闱总部_page8.html">
    8
   </a>
   <a href="宫闱典宫闱总部_page9.html">
    9
   </a>
   <a href="宫闱典宫闱总部_page10.html">
    10
   </a>
   <span class="current-page">
    11
   </span>
   <a href="宫闱典宫闱总部_page12.html">
    12
   </a>
   <a href="宫闱典宫闱总部_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
