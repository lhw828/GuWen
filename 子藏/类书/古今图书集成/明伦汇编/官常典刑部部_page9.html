<!DOCTYPE html>
<html>
 <head>
  <meta charset="utf-8"/>
  <title>
   官常典刑部部 - 第 9 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典刑部部 - 第 9 页/共 9 页
  </h1>
  <div class="content">
   注
旧有员外郎一员嘉靖三十七年革
主事一员
四川司郎中一员

注
旧有主事一员隆庆四年革
云南司郎中一员

注
旧有主事一员隆庆三年革
贵州司郎中一员

注
旧有主事一员嘉靖三十七年革
司狱二员
皇清
大清会典刑部
　国初设六部各以贝勒总理部务后俱撤顺治八　　年各部复令亲王郡王兼摄九年亦撤　汉衔　　初称承政者后改为尚书参政改为侍郎理事　　官改为郎中副理事官改为员外郎额者库改　　为主事又初设满洲汉军启心郎后俱裁又初　　设他赤哈哈番笔帖式哈番后改设六品七品　　八品无顶带笔帖式各部院衙门同　　刑部尚书左右侍郎掌天下刑名及徒隶勾覆　　关禁之政令其属十四清吏司曰江南浙江福　　建四川湖广广西陜西云南贵州河南广东山　　西山东江西其首领则有司务又有赃罚库司　　狱司　　正官
　　满汉尚书各一员初制增减不一顺治五年定　　满汉各一员七年增满洲一员十年裁　　满汉左右侍郎各一员初制增减不一顺治元　　年定满汉左右各一员　　首领官
　　满汉司务各一员初设汉司务二员顺治四年　　裁一员十五年定满汉各一员　　属官
　　满洲蒙古汉军司官笔帖式不论司分悉听堂　　官调拨汉司官仍论司分　　满郎中十四员初设六员顺治元年后增八员　　汉军郎中四员　　满员外郎十八员初设八员顺治元年后增十　　员十八年设蒙古员外郎八员康熙元年裁　　汉军员外郎十二员　　满主事十九员堂主事满文二员满汉文三员　　司主事十四员汉军堂主事一员　　满司库一员
　　江南清吏司汉郎中一员汉员外郎一员汉主　　事一员　　浙江清吏司汉郎中一员汉员外郎一员汉主　　事一员　　福建清吏司汉郎中一员汉员外郎一员汉主　　事一员　　四川清吏司汉郎中一员汉员外郎一员　　湖广清吏司汉郎中一员汉主事一员　　广西清吏司汉郎中一员汉主事一员
　　陕西清吏司汉郎中一员汉员外郎一员　　云南清吏司汉郎中一员汉主事一员　　贵州清吏司汉郎中一员汉员外郎一员　　河南清吏司汉郎中一员汉员外郎一员　　广东清吏司汉郎中一员汉主事一员　　山西清吏司汉郎中一员汉员外郎一员汉主　　事一员　　山东清吏司汉郎中一员汉员外郎一员汉主　　事一员　　江西清吏司汉郎中一员汉员外郎一员汉主　　事一员　　以上湖广广西云南广东四司初设员外郎各　　一员顺治十五年裁四川陕西河南贵州四司　　初设主事各一员顺治十五年裁　　满笔帖式九十六员内满文四十九员满汉文　　四十七员汉军笔帖式十七员　　所属衙门
　　司狱司汉司狱四员
　　十四司职掌
　　江南等十四司各设郎中员外郎主事令各清　　理所隶本省刑名仍量其繁简带管直隶府州　　县并在京衙门　盛京地方宁古塔将军衙门事件各照司分承审　　发落至内务府　盛京刑部各省将军咨送事件八旗词讼均分事　　简诸司审理清吏司具列于后　　江南清吏司专管江南所属各衙门带管漕运　　总督衙门霸州并所领三县　　浙江清吏司专管浙江所属各衙门带管本部　　都察院刑科京畿道南城涿州并所领一县一　　卫正月停刑律例汇题十日审结事件汇题监　　毙人犯　　福建清吏司专管福建所属各衙门带管户部　　仓场户科仓院宝泉局坐粮厅大通桥京通十　　仓宣课司左右两翼保定府所领州县内除定　　兴新城二县外余俱隶此保定左卫恤刑　　四川清吏司专管四川所属各衙门带管工部　　工科宝源局琉璃厂惜薪司街道厅永平府并　　所领州县永平卫各省秋审移文修理倒塌衙　　署监垣　　湖广清吏司专管湖广所属各衙门带管通州　　并所领三县通州所赃罚移文用印　　广西清吏司专管广西所属各衙门带管通政　　司宛平县真定府并所领州县朝审　　陕西清吏司专管陕西所属各衙门带管大理　　寺西城行人司沧州并所领三县关领囚粮　　云南清吏司专管云南所属各衙门带管顺天　　府太医院直隶巡抚衙门金吾左卫彭城卫神　　武左卫腾骧右卫永清左卫燕山右卫遵化州　　并所领一县蓟州并所领二县良乡县固安县　　永清县东安县香河县怀柔县六月停刑学院　　赃罚　　贵州清吏司专管贵州所属各衙门带管吏部　　吏科河间府所领州县内除沧州外余俱隶此　　天津卫河间卫　　河南清吏司专管河南所属各衙门带管礼部　　詹事府太常寺光禄寺国子监鸿胪寺礼科东　　城大兴县热审　　广东清吏司专管广东所属各衙门带管銮仪　　卫顺德府并所领九县昌平州并所领顺义密　　云二县延庆州定兴县延庆卫　　山西清吏司专管山西所属各衙门带管内阁　　翰林院中书科钦天监上林苑监北城拱极城　　宣府保安州宣府前卫万全左卫万全右卫怀　　安卫蔚州卫保安卫怀来卫永宁卫开平卫龙　　门卫梁城所关领本部纸张承审赌博　　山东清吏司专管山东所属各衙门带管宗人　　府兵部兵部督捕理藩院太仆寺兵科　盛京地方宁古塔将军衙门河道总督衙门广平　　府并所领九县汇送议叙拿获窃盗步军校　　江西清吏司专管江西所属各衙门带管中城　　大名府并所领州县新城县发遣流徙宁古塔　　尚阳堡人犯　盛京刑部衙门
　　正官
　　侍郎一员
　　属官
　　员外郎七员内满洲六员汉军一员主事二员　　内满洲一员汉军一员司狱一员系汉缺笔帖　　式十五员内满文八员满汉文五员汉军二员　国初建置　盛京设刑部承政参政启心郎笔帖式等官顺治　　元年裁并奉天将军等管理至康熙三年复设　　满洲侍郎一员郎中二员员外郎六员主事一　　员笔帖式十一员汉军笔帖式一员十二年增　　设满洲员外郎一员汉军员外郎主事各一员　　满洲笔帖式二员蒙古笔帖式一员汉军笔帖　　式二员二十三年裁汉军笔帖式一员增设满　　洲笔帖式一员二十四年增设司狱一员　开　　元凤凰城边城以内山海关奉天府所属地方　　一应刑名事件听本部审谳犯军罪以下者按　　律例审结死罪以上者取供定招移咨刑部具　　题发落康熙十一年复将逃人事件俱令管理　　照督捕定例遵行其每年秋审重囚听刑部会　　同九卿科道官员会议将情真缓决矜疑情由　　分别具题请旨定夺
命下之日咨行本部将情真者遵照定限行刑矜疑　　者照例发落其余缓决人犯牢固监候　二十　　四年题准司狱司设医生一名调治监犯　　康熙八年上谕刑部设立通政司及登闻鼓衙门原以通达民　　隐陈告□抑果有真正□枉事情应赴该部院　　衙门告理近则奸恶棍徒或以琐细小事捏成　　重大或以私雠借端陷害善良或受人雇托代　　为控告或擅入禁地及行幸之所冲突仪仗趣　　近喊告及将此等状词交与部院审理并无大　　事及□枉之处反因被告干证将良民株连受　　累者甚多故前此已行禁止今仍多有违禁妄　　告者以后着严加禁止如有恶徒仍前渎告者　　除所告之事不准外着照律治罪尔部即严加　　晓谕遵行特谕康熙八年六月二十九日上谕吏部刑部事务殷繁关系人命殊为紧要必得　　才猷练达者乃能胜任内国史院大学士对哈　　纳谙练刑部事务着加太子太保以内国史院　　大学士管刑部尚书事尚书明珠着以原品候　　补特谕康熙八年七月初四日　　康熙二十一年
上谕刑部时已季夏雨泽愆期迩来亢旱益甚农事　　堪忧朕思天人一理感格之道必有未孚且刑　　狱或有淹滞□抑之气最能上干天和内外大小问刑各衙门审谳案件恐有听断不公　　曲直颠倒以及草率怠忽任意迟延致无辜之　　人久羁犴狴尔部即通行申饬今后问刑各官　　凡应速结事情即为归结勿得借端稽缓苦累　　平民务期虚公明允详慎得情以副朕钦恤刑　　狱感召休祥至意特谕康熙二十一年六月十　　四日　　康熙二十二年
上谕刑部国家设立问刑衙门期于明罚敕法弼教　　化民必审鞫精详谳决平允而后民情悦服□　　抑毕伸近见尔部审理大小事件每多草率因　　循瞻徇舛错全无振刷省改如听讼之时两造　　是非自应分别定案因意有偏私往往不问曲　　直勒令和息或逼撤原状含糊完结以致奸顽　　幸免良善含□又如入官财物奉差籍没官员　　不能廉洁自持据实册报乃恣意侵盗竟饱私　　囊贪黩成风愍不畏罪殊非人臣奉公守法之　　谊至于审事官员胶执己见听断不公或更改　　口词图遂私意或恐喝犯证不令直供或妄肆　　株连稽延月日或怠玩□忽苟且告竣此等弊　　端种种难以枚举嗣后堂司各官俱着洗心涤　　虑痛改前非一切刑名事务必令情法允协无　　枉无纵恪遵法纪持廉秉公以副委任之意特　　谕康熙二十二年三月二十二日上谕刑部人命关系重大凡现审人犯自应早取口　　供速行完结庶不致无辜久禁囹圄淹滞毙命　　其中有应行详审及等候质对者或暂行监候　　或羁禁各门该管官员亦当严加稽察不时照　　管毋令狱卒及守门人等借端需索恣行凌虐　　且各犯虽有应得之罪若未死于法先死于狱　　既非宪典亦干天和朕心犹为不忍向来在外　　各衙门审理人犯或系监毙或在路物故凡一　　起内至三人以上者定有处分之例今思内外　　刑狱事属一体嗣后在内各衙门及各门监禁　　人犯一起致毙几人以上者作何处分着九卿　　詹事科道会同详议定例具奏尔部即遵谕行　　特谕康熙二十二年闰六月二十日上谕刑部明罚敕法民命攸关必谳决精详案无留　　滞而后听断得情民免株累向因刑部等衙门　　事务审理迟延屡加申饬今积案已完宿弊渐　　革惟在外直隶各省督抚等衙门因循积习怠　　忽稽迟一切刑名案件有经年不结者有数年　　不结者或因承审官员不能恪秉虚公妥招定　　案每多草率含糊希图苟且完结以致上官屡　　行批驳沉案积久不清或因上官意有偏徇借　　端频行驳审因而营求滋弊颠倒是非□抑无　　辜莫由申诉此等情弊皆由听断不公完结不　　速牵连淹滞苦累小民今应作何立法俾在外　　各衙门痛改积习永绝弊源讼简刑清克称平　　允着九卿詹事科道会同详议具奏特谕康熙　　二十二年十月二十六日
　刑部部名臣列传
　　周
　　苏忿生
按书经立政周公若曰太史司寇苏公式敬尔由狱以长我王国兹式有慎以列用中罚
孔
传
苏国名周公因言慎罚而以苏公敬狱之事告　之太史使其并书以为后世司狱之戒也　　卫康叔封
按书经康诰王若曰孟侯朕其弟小子封惟乃丕显考文王克明德慎罚不敢侮鳏寡庸庸祗祗威威显民用肇造我区夏越我一二邦以修我西土惟时怙冒闻于上帝帝休天乃大命文王殪戎殷诞受厥命越厥邦厥民惟时叙乃寡兄勖肆汝小子封在兹东土　王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀王曰呜呼封有叙时乃大明服惟民其敕懋和若有疾惟民其毕弃咎若保赤子惟民其康乂非汝封刑人杀人无或刑人杀人非汝封又曰劓刵人无或劓刵人王曰外事汝陈时臬司师兹殷罚有伦又曰要囚服念五六日至于旬时丕蔽要囚王曰汝陈时臬事罚蔽殷彝用其义刑义杀勿庸以次汝封乃汝尽逊曰时叙惟曰未有逊事己汝惟小子未其有若汝封之心朕心朕德惟乃知凡民自得罪寇攘奸宄杀越人于货暋不畏死罔弗憝王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彝大泯乱曰乃其速由文王作罚刑兹无赦不率大矧惟外庶子训人惟厥正人越小臣诸节乃别播敷造民大誉弗念弗庸厥君时乃引恶惟朕憝巳汝乃其速由兹义率杀亦惟君惟长不能厥家人越厥小臣外正惟威惟虐大放王命乃非德用乂汝亦罔不克敬典乃由裕民惟文王之敬忌乃裕民曰我惟有及则予一人以怿
大
全
孔氏曰康圻内国名叔封字林氏曰康乃未受　封时食采之地或曰谥也周克商以苏忿生为司　寇康叔以卫侯入继苏忿生为之故以诘奸刑暴　之事告之其曰外事外正以外言者治殷民于卫　也以卫为外则内事者王朝司寇之事也故于刑　罚为详按史记卫康叔世家卫康叔名封周武王同母少弟也武王已克殷纣复以殷余民封纣子武庚禄父比诸侯以奉其先祀勿绝为武庚未集恐其有贼心武王乃令其弟管叔蔡叔傅相武庚禄父以和其民武王既崩成王少周公旦代成王治当国管叔蔡叔疑周公乃与武庚禄父作乱欲攻成周周公旦以成王命兴师伐殷杀武庚禄父管叔放蔡叔以武庚殷余民封康叔为卫君居河淇间故商墟周公旦惧康叔齿少乃申告康叔曰必求殷之贤人君子长者问其先殷所以兴所以亡而务爱民告以纣所以亡者以淫于酒酒之失妇人是用故纣之乱自此始为梓材示君子可法则故谓之康诰酒诰梓材以命之康叔之国既以此命能和集其民民大悦成王长用事举康叔为周司寇赐卫宝祭器以章有德　　吕侯
按书经吕刑惟吕命王享国百年耄荒度作刑以诘四方
蔡
传
吕侯为天子司寇穆王命训刑以诘四方史录　为篇按书传引此多称甫刑史记作甫侯言于王　作修刑辟吕后为甫欤按书经序吕命穆王训夏赎刑作吕刑
　　宋
　　苏采
按宋史本传采字公佐磁州滏阳人擢第调兖州观察推官受知于守杜衍为大理详断官民有母改嫁而死既葬辄盗其柩归祔法当死采曰子取母祔父岂与发冢取财等请而生之迁审刑院详议御史台推直官知单州提点梓州益州路刑狱利路转运使文州岁市羌马羌转买蜀货猾驵上下物价肆为奸渔采议置折博务平货直以易马宿弊顿绝入判大理寺为湖北淮南成都路转运使擢侍御史知杂事判刑部使契丹还及半道闻英宗晏驾契丹置宴仍用乐采谓送者曰两朝兄弟国家君臣之义吾与君等一也此而可忍孰不可忍遂为之彻乐进度支副使以集贤殿修撰知凤翔还纠察在京刑狱又出知潭州广州累转给事中知河南府无留讼入知审刑院卒采长于刑名故屡为法官数以谳议受诏奖焉　　卢士宗按宋史本传士宗字公彦潍州昌乐人举五经历审刑院详议编敕删定官提点江西刑狱侍讲杨安国以经术荐之仁宗御延和殿诏讲官悉升殿听其讲易明日复命讲泰卦又诏经筵官及仆射贾昌朝听之授天章阁侍讲赐三品服加直龙图阁天章阁待制判流内铨李参郭申锡有决河讼诏士宗劾之士宗言两人皆为时用有罪当验问不宜逮鞫于是但黜申锡为州进龙图阁直学士知审刑院通进银台司仁宗神主祔庙礼院请以太祖太宗为一世而增一室以备天子事七世之礼诏两制与礼官考议孙抃等欲如之士宗以为在礼太祖之庙万世不毁其余昭穆亲尽即毁示有终也自汉以来天子受命之初太祖尚在三昭三穆之次祀四世或六世其以上之主属虽尊于太祖亲尽则迁故汉元帝之世瘗太上庙主于国魏明帝迁处士主于园邑晋武惠祔庙迁征西豫州府君大抵过六世则迁其主盖太祖已正东向之位则并三昭三穆为七世矣唐高祖初祀四世太宗增祀六世太宗祔庙则迁弘农府君高宗祔庙又迁宣帝皆前世成法惟明皇九庙祀八世于事为不经今大行祔庙禧祖亲尽当迁于典礼为合不当添展一室诏抃等再议卒从八世之说议者咎之出知青州又辞英宗曰学士忠纯之操朕所素知岂当久处外命再对及见论知人安民之要劝帝守祖宗法御史言其罕通吏事且衰病改沂州熙宁初以礼部侍郎致仕卒年七十一士宗以儒者长刑名之学而主于仁恕故在刑部审刑前后十数年　　钱象先按宋史本传象先字资元苏州人进士高第吕夷简荐为国子监直讲历权大理少卿度支判官河北江东转运使召兼天章阁侍讲详定一路敕成当进勋爵仁宗以象先母老欲慰之特赐紫章服进待制知审刑院加龙图阁直学士出知蔡州象先长于经术侍迩英十余年有所顾问必依经以对反复讽谕遂及当世之务帝礼遇甚渥故事讲读官分日送进象先已得蔡帝犹谕之曰大夫行有日矣宜讲彻一编于是同列罢进者浃日徙知河南府陈州复兼侍讲知审刑院象先旁通法家说故屡为刑官条令多所裁定尝以为犯敕者重犯令者轻请移敕文入令者甚众又议告捕法以为罪有可去有可捕苟皆许捕则奸人将倚法以害善良因削去许捕百余事其持心平恕类此复知许颍陈三州以吏部侍郎致仕卒年八十一　　明
　　周祯
按明外史本传祯字文典江宁人元末流寓湖南太祖平汉用为江西佥事吴元年进大理丞旋为卿太祖以唐宋皆有成律断狱惟元以一时行事为条格胥吏易为奸诏祯与李善长刘基陶安滕毅等定律令少卿刘惟谦丞周浈与焉书成太祖称善洪武元年设刑部以祯为尚书寻改治书御史出为广东行省参政时省治初开正官多缺吏治鲜劝惩香山丞冲敬兴县治招流移以劳卒官祯为文祭之闻者感动因奏上郡邑良吏雷州同知余骐孙惠州知府万迪乳源知县张安仁清流知县李铎揭阳县丞许德兴学建城功复举廉州知府脱因归善知县木寅寅土司脱因蒙古人也二年复召为刑部尚书寻引疾致仕帝即位初惩元宽纵用法太严奉行者重足立律令既具吏士始知循守其后数有厘正皆以祯书为权舆云　　刘惟谦　周浈
按明外史周祯传刘惟谦不详何许人吴元年以才学举由大理少卿改刑部郎中历广西四川参政入为刑部尚书命拟新律条例揭于四壁删繁损旧轻重得宜帝善之颁行天下后坐事免周浈字伯宁鄱阳人江西十才子之一也官亦至刑部尚书　　李质
按明外史本传质字文彬德庆人有才略博涉文史至正末行省何真辟置麾下德庆民倡乱真遣质归募兵二万人平之旁郡多赖其保障好施予重文雅名士客岭南者茶陵刘三吾江右伯颜子中羊城孙蕡建安张智等皆往依焉洪武元年大军下广州质以城归随真入见帝慰劳之授中书断事明年改都督府断事强力执法丞相都督咸敬惮之五年擢刑部侍郎进尚书治狱平恕遣赈饥山东御制诗章饯之寻出为浙江行省参政居三年惠绩着闻帝念质老召还京师尝入见便殿访以时政得失直言无隐复起为靖江王府右相王罪废质亦坐死　　黎光
按明外史李质传黎光东莞人以乡荐拜御史巡苏州请赈水灾全活甚众巡凤阳上封事悉切时弊帝嘉之洪武九年擢拜刑部侍郎执法不阿为御史大夫陈宁所忌以事中之死贬所二人皆粤产以功名显卒因刚直被祸时人惜焉　　钱唐
按明外史本传唐字惟明象山人博学敦行洪武元年举明经对策称旨特授刑部尚书二年诏孔庙春秋释奠止行于曲阜天下不必通祀唐伏阙上疏言孔子垂教万世天下共遵其教故天下得通祀孔子报本之礼不可废侍郎程徐亦力争之帝不听久之乃用其言帝常览孟子至草芥寇雠语辄废卷谓非臣子所宜言议罢其配享诏有谏者以大不敬论唐抗疏入谏曰臣为孟轲死死有余荣时廷臣无不为唐危幸帝鉴其诚恳不之罪其后配享旋复然卒命儒臣修孟子节文云唐为人强直一日诏讲虞书唐陛立而讲或纠唐草野不知君臣礼唐正色曰以古圣帝之道陈于陛下不跪不为倨又尝谏宫中不宜揭武后图忤旨待罪午门外竟日帝悟赐饭即命撤图未几谪寿州卒　　程徐
按明外史本传徐字仲能鄞人元名儒端学子也至正中以明春秋知名由校书郎历官兵部尚书致仕明兵入元都妻金抱二岁儿与女琼赴井死洪武二年偕危素等自北平至京授刑部侍郎谏疏曰古今祀典独社稷三皇与孔子通祀天下社稷者生民之本三皇者开极之主而孔子者万世之师民非社稷三皇则无以生非孔子之道则无以立尧舜禹汤文武周公皆圣人也然发挥三纲五常之道载之于经仪范百王师表万世使世愈降而人极不坠者孔子力也孔子以道设教天下祀之非祀其人祀其教也祀其道也今使天下之人读其书由其教行其道而不得举其祀非所以维人心扶世教也若谓孔子之神不能一日尽歆天下之祀则三皇后稷亦皆人鬼仍得通祀又何说焉宜于春秋仲月上丁遣使致祭于曲阜林庙仲丁致祭于京师庙学令天下府州县于季丁通祀焉则既有等杀之节无渎之嫌崇功报本之道庶无遗憾不听三年升尚书卒徐精勤通敏能文工诗有遗集传于后　　杨靖
按明外史本传靖字仲宁山阳人洪武十八年进士选庶吉士试事吏科明年试户部右侍郎寻授左时任诸司者非进士即太学生有不法者帝诫谕之制大诰曰通政使蔡瑄左通政茹□户部侍郎杨靖工部侍郎秦逵亦进士太学生也能率职以称朕心朕尊显之不数年列于群职之上其犯罪不悛者终至杀身岂不哀哉靖见重于帝如此二十二年进尚书明年诏在京官三年皆迁调着为令乃以刑部尚书赵勉与靖换官谕曰愚民犯法如啖饮食嗜之不知止设法防之犯益众推恕行仁或能感化自今惟犯十恶并杀人者死余罪皆令输粟北边又曰在京狱囚卿等覆奏朕亲审决犹恐未当在外各官岂尽得人所拟岂尽当罪卿等当详谳然后遣官审决靖承旨□狱多所平反帝嘉纳之尝鞫一武弁门卒检其身得大珠僚属惊异靖徐曰伪也安有珠大如此者乎碎之帝闻叹曰靖此举有四善焉不献朕求悦一善也不穷追投献二善也不奖门卒杜小人侥幸三善也千金之珠卒然而至略不动心有过人之智应变之才四善也久之兼太子宾客坐事免会征龙州赵宗寿诏靖谕安南输粟龙州以白衣往安南王幼不通语言政事皆其相黎一元出陆运险艰颇不奉诏靖反复谕一元述帝威德且许以水运一元乃输粟二万石至海江别造浮桥以达龙州帝大悦召靖为左都御史靖公忠有智略善理繁治狱明察而不事深文宠遇最厚同列无与比有乡人系狱击登闻鼓诉状靖代改状草为御史所劾遂赐死年三十八时论惜之　　刘季箎
按明外史本传季箎名韶以字行余姚人洪武中进士除行人使云南四川朝鲜悉却其馈帝闻之赐袭衣及钞擢陕西左参政陕有逋赋积岁不能输有司峻刑督韶至与其寮分行郡县悉纵械者缓为期民感其德悉完所逋陕不产碙砂而岁有课额言于朝罢之洪渠水溢病民为治堰蓄泄便为永利建文中召为刑部左侍郎民有为盗所引者逮至盗已死乃召盗妻子使识之听其辞诬也释之吏亏官钱诬千余人悉为辨免河阳逆旅朱赵二人异室寝朱怨家误杀赵有司疑朱杀之考掠诬服季箎独曰是非夙雠且其装无可利者特缓其狱竟得杀赵者扬州民胡某贼夜入其室杀人遗刀尸旁刀有私识则其邻苏氏也官捕鞫之苏氏曰家失此刀久矣不胜掠诬服季箎使人怀刀潜察其邻一童子识之曰此吾家物也真盗乃得永乐初纂修大典以姚广孝郑赐监修命季箎为之副八年坐失出下狱左迁两淮盐运副使逡巡未行复下狱久之始释命以儒服隶翰林院编纂寻授工部营缮司主事卒于官时为两淮盐运使者滑人蒋廷瓒以清介称召为工部右侍郎迁贵州布政使抚辑远人具有规画卒黔中人祀之　　周瑄按明外史本传瑄字廷玉阳曲人由乡举入国学正统中除刑部主事善治狱帝北征郎中当扈从者多托疾瑄请行六师覆没瑄被创归擢署郎中校尉受赇纵盗以雠人代瑄辩雪之抵校尉罪外郡送囚一日至八百人瑄虑其触热三日决遣之殆尽景泰元年以尚书王直荐超拜刑部右侍郎赈顺天河间饥未竣而英宗复位仍命瑄遍历所部大举荒政先后赈饥民二十六万五千给牛种各万余奏行利民八事还朝转左帝方任门达逯杲数兴大狱瑄委曲开谕多所救正复饬诸郎毋避祸以故移部定罪者不至□滥官刑部久属吏不敢欺意主宽恕不为深文同佐部者安化孔文英为御史时按黄岩妖言狱当坐者三千人皆白其诬独械首从一人论罪及是居部与瑄并称长者瑄恬静淡荣利成化改元为侍郎十六年矣始迁右都御史督理南京粮储捕惩作奸者数辈宿弊为清凤阳淮徐饥以瑄言发廪四十万以赈久之迁南京刑部尚书令诸司事不须勘者毋出五日狱无滞囚暑疫悉遣轻系者曰召汝则至囚欢呼去无失期者为尚书九载屡疏乞休久之乃得请家无田园卜居南京卒赠太子少保谥庄懿　　陆瑜按明外史本传瑜字廷玉鄞人宣德八年进士授刑部主事为郎中仲闵所器语之曰子他日必大就不可不习朝家典故因时举累朝法令沿革告之瑜自是多所谙练尝核内库货币勾稽精密中官无所售其欺正统九年以员外郎恤刑南畿出重囚三百余人轻罪减免者又千余人尚书金咨服景泰二年由郎中出为山东右参政佐徐有贞治水有功就迁左布政使能声益着天顺二年用李贤荐召拜刑部尚书瑜官法曹久刑名其所素习至是每有疑狱属吏以质瑜瑜曰某年其事类此退索故牍阅之无少差失锦衣指挥门达怙宠作威弘农卫卒告指挥李斌兄弟谋反事下达讯酷刑锻炼谓反状已具请付法司定罪众相顾莫敢异议瑜独白其诬达怒谮瑜故纵反者英宗知其无他曰彼法官欲慎重耶及奏上诛止斌兄弟他株连获释者甚众曹钦反希功者执其佃人为逆党多至数千瑜从容语都御史李宾曰钦仓卒起事佃人相去远安得预谋奈何使无辜骈首就戮且籍其家耶宾以为然佃人得不坐门达素不喜瑜及宪宗嗣位达下吏众欲置之死瑜语李贤曰达典制狱任情出入不可谓无罪然视纪纲马顺则有间矣达乃获减死瑜为人端亮有容属吏贤者礼之如宾有不可其意者驭之甚严及其改过则坦坏如初先是都御史寇深暴戾自用每会鞫深文巧诋同列莫敢违瑜徐一言辩析深不觉自诎成化九年致仕归卒赠太子少保谥康僖　　何乔新
按明外史本传乔新字廷秀江西广昌人父文渊历刑部右侍郎以疾乞归景帝即位起吏部左侍郎寻进尚书佐王直理部事东宫建加太子太保以铨选有私被劾致仕英宗复位削其加官而文渊以前议易储言父有天下传之子主者遂入之诏书或传朝命逮捕遂自经死时乔新已登景泰五年进士官南京礼部主事奔丧归里里人故侍郎揭稽尝受业文渊而与乔新兄弟不协奏文渊死实诸子迫之又逼嫁父所爱妾乔新亦讦稽为巡抚时尝荐黄且代草易储疏皆被征比对簿父妾断指为诸郎讼□狱得少解帝亦以事经赦释不问已复丁母忧服除改刑部主事历郎中辖锦衣卫卫卒屡犯法捕治不少贷都指挥袁彬有所嘱执不从彬怒使人捃摭无所得由是名大起成化四年迁福建副使浙寇千余人盗采寿宁银矿所过剽掠募兵击擒其魁福宁豪尤氏杀人出入随兵甲拒捕者二十年福清薛氏时出诸番互市事觉谋作乱皆捕杀之福安宁德银矿久绝有司责课民多破产乔新以为言减三之二兴化民自洪武初受牛于官至是犹岁课其租奏免之清流归化里恃险不共赋白都御史置归化县其民始奉要朿迁河南按察使岁大饥故事赈贷迄秋止乔新曰止于秋谓秋成可仰也今秋可但已乎赈至明年麦熟乃止都御史原杰以招抚流民至南阳引乔新自助项忠驱流民过当民闻杰至窜山谷乔新躬往招之附籍者六万余户迁湖广右布政使荆州民苦徭役验丁口贫富列为九等民便之十六年擢右副都御史巡抚山西边地军民每出塞伐木捕兽乔新言此辈苟遇敌必输情求生皆贼导也宜毋听阑出犯者罪守将诏可敌犯塞偕参将支玉伏兵灰沟营击斩甚众进右副都御史岁饥奏免杂办及户口盐钞十之四劾佥事尚敬刘源稽狱请敕天下断狱官淹半载以上者悉议罪帝称善亟从之召拜刑部右侍郎山西大饥人相食命往赈活三十余万人还流冗十四万户还朝会安宁宣抚使杨友欲夺嫡弟播州宣慰使爱爵诬爱有异谋命乔新往勘与巡抚刘璋共白爱诬友夺官安置他府播人遂安孝宗嗣位万安刘吉等忌乔新刚正出为南京刑部尚书沿江芦洲率为中官占夺托言备进奉费乔新奏还之民初乔新之出中官怀恩不平一日以事诣阁言新君践阼当用正人胡为出何公安等默然既而刑部尚书杜铭罢群望属乔新而吉代安为首辅终忌之久不补弘治改元用王恕荐始召乔新代铭奏言旧制遣官勘事及逮捕必赍精微批文赴所在官司验视乃行近止用驾帖不合符设有矫诈谁敢拒之复旧制便帝立报许时吉仇正人频兴大狱乔新率法直之坐是益憾数摭他事夺俸至二年夏京城大水乔新既请恤被灾者家又虑刑狱失平条上律文当更议者数事吉悉格不行郎中魏绅者乔新素重之荐为大理丞而御史邹鲁觊迁以乔新荐绅恨之会乔新外家与乡人讼鲁即诬乔新受赇曲庇吉取中旨下诸人诏狱乔新乃拜疏乞归顷之穷治无验鲁坐停俸乔新亦许致仕后鲁谪知萧山以残虐为仇家矐两目罪至遣戍而乔新晚节弥厉福建市舶中官死镇守者分其赀遗三司乔新独固辞不得输之于库杨爱德乔新甚既家居遣使厚致赠且献良材可为榇者乔新坚却之乔新年十一时侍父京邸修撰周旋过之乔新方读通鉴续编旋问曰书法何如纲目对曰吕文焕降元不书叛张世杰溺海不书死节曹彬包拯之卒不书其官而纪羲轩多采怪妄似未有当也旋大惊异比长博综群籍闻异书辄借钞积三万余帙皆手较雠著述甚富尤笃好洛之学与人寡合气节友彭韶学问友丘浚而已罢归后中外多论荐竟不复起十五年卒年七十六江西巡抚林俊为彭韶及乔新请谥吏部覆从之有旨令上乔新致仕之由给事中吴世忠言乔新奄逝士类咨嗟今追考当日事欲与雪前枉耶抑圣意别有在耶乔新学行政事莫不优忠勤刚介老而弥笃御史鲁挟私诬劾一辞不辩恬然退归杜门着书人事寡接士大夫莫不高其行若必考退身之由疑旌贤之典则如宋蒋之奇尝诬奏欧阳修矣胡纮辈尝诬奏朱熹矣未闻当时人主以一人私情废万世公论也事竟寝正德十一年广昌知县张杰复以为言乃赠太子太保予荫明年赐谥文肃乔新五世孙源万历初为刑部右侍郎亦有清节涛举乡试第一授安庆府推官到官三日吏白当伏谒监司涛颦蹙曰非我所能即弃官去　　闵珪
按明外史本传珪字朝瑛乌程人天顺末进士授御史出按河南以风力闻成化六年擢江西副使进广东按察使久之以右佥都御史巡抚江西南□诸府多盗率强宗家仆珪请获盗连坐其主法司议从之尹直辈谋之李孜省取中旨责珪不能弭盗左迁广西按察使孝宗嗣位擢右副都御史巡抚顺天入为刑部右侍郎进右都御史总督两广军务与总兵官毛锐讨古田獞副总兵马俊参议马铉自临桂深入败死军遂退诏停俸讨贼珪复进兵连破七寨他贼悉就抚弘治七年迁南京刑部尚书寻召为左都御史加太子少保再加太子太保以灾异与都御史戴珊共陈时政八事又陈刑狱四事多报可珪久为法官议狱皆会情比律归于仁恕宣府妖人李道明聚众烧香巡抚刘聪令千户黄珍鞫之株连数十家谓道明将引北寇攻宣府聪信之奏于朝籍诸人产广行捕逐及逮讯无验珪乃止坐道明一人余悉得释而抵珍罪聪亦下狱贬官帝之亲鞫吴一贯也将置大辟珪进曰一贯推案不实罪当徙帝不允珪执如初帝怒戴珊从旁解之帝乃霁威令更拟珪终以原拟上帝不悦召语刘大夏大夏对曰刑官执法乃其职未可深罪帝默然久之曰朕亦知珪老成不易得但此事太执耳卒如珪议及刘瑾用事九卿伏阙固谏韩文被斥珪亦连章乞休诏加少保赐敕驰传归卒赠太保谥庄懿从孙如霖南京礼部尚书如霖曾孙洪学吏部尚书洪学从弟梦得兵部戎政尚书他为庶僚者复数人　　屠勋
按明外史本传勋字元勋平湖人成化五年进士授工部主事督造清浦漕舟时王恕总河事知其能荐之改刑部历郎中有疑狱或事干权贵尚书林聪辄属勋勋剖决无滞有李胜者诱其主之子李福为私铸而阴令逻者发之福坐戍边勋曰此奴利主产也以福罪罪之而归其产擢南京大理寺丞弘治初入为大理寺少卿六年久旱求言勋上十事如南京暑月一体疏决罪囚五年遣官录天下刑狱皆着为例焉漳州温文进煽乱勋承命往视谕以祸福诛其渠一方遂靖明年擢右副都御史巡抚顺天整饬蓟州边备勋以密云孤悬有警不及援潮河川漫延难守黄花镇拱护诸陵守备单弱奏分蓟州为中路密云建昌为东西二路屯兵犄角缓急相救筑城堡于潮河川扼险居守增置黄花镇戍垒使烽堠相望自是塞垣加固熊儿谷骑兵曰寄操营去水十余里凿井数丈皆坚石人马病渴猪圈头关地平衍夏水溢营壁倾圮岁苦修筑勋曰无水而立营舍要地而屯沮洳皆兵忌也奏徙寄操营平谷便地就水泉而移关于南北水谷岁省役卒数百人宝坻产银鱼中使岁取扰民麻峪山有银矿镇守内臣以中旨按索吏民骇惧勋皆论之诏戒约中使罢矿事不行又以京邑役重民贫奏减旧设库夫坛户旛夫数千计昌平诸陵供亿浩穰请免计丁养马民深德之历刑部左右侍郎寿宁侯张鹤龄与肃宁民争地命勋往勘勋奏食禄之家不言利况母后诞毓之乡岂宜与小民争尺寸土弗听历右都御史协理院事武宗立上郊祀籍田幸学三事谓新政宜求实意勿徒循故事为美观正德二年代闵珪为刑尚时刘瑾窃政勋知事不可为弥年遽引疾去诏加太子太保赐敕驰传归月廪岁隶悉如制又八年卒赠太保谥康僖勋为人果断明习律令服官四十年始终不离法曹故其谳狱尤着素不附瑾及瑾败治其党办事官词引勋及尚书王华顾佐韩邦问侍郎沈锐于是各下巡按御史逮讯皆坐杖输赎既见抑于瑾而又为所连染君子惜焉子应埙应坤应□并举进士应埙副使应坤参政应□谕德有文名应□子仲律叔方孙谦亦举进士仲律知府叔方及谦皆副使先是建文朝殉难诸臣神宗登极诏书已褒恤而亲党谪戍者犹未释还万历十二年叔方为御史具疏恳言之获释者数千人　　刘讱
按明外史本传讱鄢陵人父璟刑部尚书讱举正德十年进士为宁国推官摄芜湖事武宗南巡中贵索贿不得执系诏狱世宗立复官寻擢御史迁南京通政参议历南京刑部尚书召改北部初帝幸承天河南巡抚胡缵宗尝以事笞阳武知县王联联贪污为巡按钦夔□罢联素凶狡尝殴其父良良诉之御史论死久之以良请出狱复坐杀人求解不得后知帝喜告讦乃摭缵宗迎驾诗穆王八骏等语为谤诅言缵宗命已□布不从属钦夔论黜罗织成大辟凡生平所不悦若副都御史刘隅给事中鲍道明御史胡植冯章张洽参议朱鸿渐知府项乔贾应春等百十人悉构入之候长至日令其子诈为常朝官阑入阙门于朝班讼□帝大怒立遣官捕缵宗等下狱命讱会法司严讯讱等尽得其诬罔仍坐联死当其子诈冒朝官律斩而为缵宗等乞宥帝既从法司奏坐联父子辟然心嗛缵宗颇多诘让下礼部都察院参议严嵩为之解乃革缵宗职杖四十讱亦除名法司正贰停半岁俸郎官承问者下诏狱嵩以对制平狱有功令兼支大学士俸嵩辞乃允时帝以喜怒为生杀每遇大狱法官率□法徇上意稍执正谴责随至讱于是狱独能持法身虽黜而天下称之缵宗泰安人有文名在狱中犹赋诗不辍　　钱如京
按明外史本传如京桐城人弘治十五年进士历知青田定海二县征授御史正德中清军江西属府粟当输南京者有司惧督责虚文报竣后荒岁除逋租不在蠲数民困益甚如京奏其□乃诏免征改按畿辅后父庆阳伯夏儒乞清河地三千三百顷民以失业竞诉阙下诏中官张淮侍郎王琼往按不为辩民复走诉诏如京再勘之如京官清河止德府退地七百顷足以儒他皆民产不当夺且县赋岁止千余石而戚畹家征银乃至万有余两重困民力崇殖私门倘民穷生变亦岂戚里之福帝竟不许十一年诏遣中贵史宣崔通织造南方刘允迎佛乌斯藏如京偕同官力谏不纳历太仆卿嘉靖七年以右都御史巡抚保定累迁南京户部尚书三载考绩留掌刑部九庙灾军民入运瓦砾得金银灰烬中缉获下吏郎官惧失帝意坐以盗内府物如京不可悉予轻比浃岁引疾去以端操称于乡卒赠太子少保　　赵大佑
按明外史本传大佑字世引浙江太平人嘉靖十四年进士除凤阳推官征授御史巡按贵州宣慰安万铨多行不义指挥张仁李木助之大佑执二人正其罪将按万铨巡抚刘彭年受贿密令万铨先移牒诸司指仁木之死为召衅以胁大佑大佑持益坚万铨窘遂囚服出就理蜡尔山苗叛大佑劾故贵抚韩士英及湖抚陆杰养寇贻患请罢斥顷之劾南京兵尚王尧封及右侍郎费采言尧封嗜利无耻大学士翟銮以同年生援之而銮又荐采掌翰林院事采久玷物议往在南京以夤缘夏言得召今不可复长词苑乞罢尧封采勿用戒銮毋朋比疏至而尧封已罢采得留久之擢大理右寺丞再迁左副都御史进刑部右侍郎伊王典有罪偕锦衣官往按严嵩纳王重赇嘱大佑大佑卒暴其僭拟不道数十事当夺爵终以嵩力第戒令改正然额外所招校尉及护卫军以大佑言汰去且万人四十年由左侍郎出为南京右都御史就改刑尚齐宗人杀其仆以诬儒生生家故素封刑曹郎引嫌不为白大佑立出之中人马广坐法当刑其党用事者祈缓死大佑执不可居留都五年以亲老乞养归甫逾年穆宗嗣位言官交荐起故官俄改南京兵部三疏辞不起寻卒大佑博大精敏有器量自守介然家居足不及公府乡人重焉　　舒化按明外史本传化字汝德临川人嘉靖三十八年进士授衡州推官改补凤阳擢户科给事中隆庆初三迁刑科都给事中帝任宦官旨多从中下化言法者天下之公大小罪犯宜悉付法司不当则臣等论劾若竟自敕行则喜怒未必当而法司与臣等俱虚设诏是其言冬至郊天闻帝咳声推论阴阳姤复之渐请法天养微阳词甚切直有诏言灾眚洊至由部院政事不修令厂卫密察举朝震骇大臣皆引罪乞罢化偕同列言厂卫侥巡辇下惟诘奸宄禁盗贼耳驾驭百官乃天子权而纠察非法则责在台谏岂厂卫所得干今命之刺访将必开罗织之门逞机阱之术祸贻善类使人人重足累息何以为治且厂卫非能自廉察必属之番校陛下不信大臣反信若属耶御史刘思贤等亦极陈其害帝并不从已而事竟寝校尉负尸出北安门兵马指挥孙承芳见之疑有奸系狱鞫讯词连内官李阳春阳春惧诉于帝言尉所负非死者出外乃死承芳妄生事刑校尉帝信之杖承芳六十斥为民化请以阳春所奏下法司勘问不纳四年热审请释累臣郑履淳李芳及朝审又请释李己皆得宥时高拱当国路楷杨顺以构杀沈炼论死拱欲为楷地谓顺首祸顺死楷可勿坐化取狱牍示拱曰狱故无炼名有之自楷始楷诚罪首拱又议宥方士王金等罪化言此遗诏意即欲勿罪宜何辞忤拱出为陜西参政再疏致仕归万历初累擢太仆少卿复以疾归由南京大理卿召拜刑部左侍郎云南缅贼平帝御五凤楼受俘化读奏词音吐洪亮进止有仪帝目属之会刑部缺尚书手诏用化化言陛下仁心出天性知府钱若赓知州方复干以残酷死戍请饬大小臣僚各遵律例毋淫刑大明律一书高皇帝揭之两庑手加更定今未经详断者或命从重拟议已经定议者又诏加等处斩是谓律不足用也去冬雨雪不时灾异频见咎当在此帝优诏答之会续修会典因辑嘉靖三十四年以后事例与刑名相关者三百八十二条奏之诏颁示中外十四年应诏陈言请信诏令清狱讼速讯谳严检验禁□滥而以格天安民归本圣心帝嘉纳焉帝虑群下欺罔间有讦发辄遣官逮捕牵引证佐文案累积化言主术贵执要不当侵有司徒使人归过于上而下反得缘以饰非潞王府小校以事为兵马司吏目所笞帝怒逮吏目下诏狱掠死又罪其捕卒七人化争之诏罪为首一人余并获宥明年京察拾遗南京科道论及化遂三疏乞归帝不许会当虑囚复起视事中贵传帝意宥重辟三十余人化争不可诏卒从其议寻称病笃乃听归卒赠太子少保谥庄僖　　毛恺
按明外史王廷传毛恺字达和江山人嘉靖十四年进士授行人擢御史坐论洗马邹守益不当投散地为执政所恶谪宁国推官历刑部尚书太监李芳骤谏忤穆宗命刑部置重辟恺奏芳罪未明非所以示天下公芳乃得贳死恺赠太子少保谥端简　　白瑜
按明外史本传瑜字绍明永平人万历二十三年进士选庶吉士授兵科给事中帝既册立东宫上太后徽号瑜请推广孝慈以敦俭持廉惜人才省□狱四事进皆引祖训及先朝事以规时政辞甚切帝不能用三十年京师旱陕西河州黄河竭礼官请修省瑜言修省宜行实政今逐臣久锢累臣久羁一蒙矜释即可感格天心至矿税一事率土哀号今江右潘相辽左高淮淮上陈增畿辅王虎滇南杨荣粤东关西李凤梁永其民甘心久矣恐琼林大盈之储不足当斩木揭竿之费也亦不报累迁工科都给事中帝于射场营干德台瑜抗疏力谏又再疏请斥中官王朝陈永寿帝不能无憾会瑜论治河当专任遂责其剿拾陈言谪广西布政司照磨以疾归光宗立起光禄少卿三迁太常卿给事中倪思辉朱钦相御史王心一以直言被谪瑜抗疏论救天启二年由通政使拜刑部右侍郎署部事郑贵妃兄子养性奉诏还籍逗遛不去其家奴张应登讦其通塞外永宁伯王天瑞者显皇后弟也以后故衔郑氏遂偕其弟锦衣天麟交章劾养性不轨瑜以郑氏得罪先朝而交通事实诬乃会都御史赵南星大理卿陈于廷等谳上其狱请抵奴诬告罪勒养性居远方制可明年进左侍郎卒官赠尚书　　王纪
按明外史本传纪字惟理芮城人万历十七年进士授池州推官入为祠祭主事历仪制郎中秉礼持正时望蔚然二十九年帝将册立东宫数迁延不决纪抗疏极论其冬礼成擢光禄少卿引疾去四十一年自太常少卿擢右佥都御史巡抚保定诸府连岁水旱纪设法救荒甚备税监张煜请征恩诏已蠲诸税纪两疏力争煜竟取中旨行之纪劾煜抗违诏书沮格成命皆不报居四年官吏畏法豪强惮威部内大治迁户部右侍郎总督漕运兼巡抚凤阳诸府岁大凶赈救如畿辅光宗立召拜户部尚书督仓场天启二年代黄克缵为刑部尚书时方会议红丸事纪偕侍郎杨东明署议言方从哲知有贵妃不知有君父李可灼进药驾崩反慰以恩谕赉之银币国典安在不逮可灼无以服天下不逮崔文升无以服可灼不削夺从哲官阶禄荫无以泄天地神人之愤议出群情甚竦主事徐大化者素无赖日走魏忠贤门构陷善类又显劾给事中周朝瑞惠世扬纪愤甚劾大化溺职状因言大化诚为朝廷击贼则今之大臣有巧能移夺人主之视听力能颠倒天下之是非交结权珰诛锄正士如宋蔡京者何不登弹文而乃日与端人正士相寻水火盖指大学士沈也大化由此罢去而及忠贤深憾之御史杨维垣与大化有连且素附遂助诋纪言纪所劾大臣无主名请令指实纪遂直攻言与京生不同时而事实相类其结纳魏忠贤与京之契合童贯同也乞哀董羽宸与京之恳款陈瓘同也要盟死友邵辅忠孙杰与京之固结吴居厚同也逐顾命元臣刘一周嘉谟与安置吕大防苏轼同也斥逐言官江秉谦熊德阳侯震旸与贬谪安常民任伯雨同也至于贿交妇寺窃弄威权中旨频传而上不悟朝柄阴握而下不知此又京迷国罔上百世合符者客魏闻之怒为泣诉帝前帝谓纪烦言加谯责焉初李维翰熊廷弼王化贞下吏纪皆置之重辟而与都御史大理卿上廷弼化贞爰书微露两人有可矜状而言不测特恩非法官所敢轻议有千总杜茂者赍登莱巡抚陶朗先千金行募兵金尽而兵未募不敢归返蓟州僧舍为逻者所获词连佟卜年卜年辽阳人举进士历知南皮河间迁夔州同知未行经略廷弼荐为登莱监军佥事逻者搒掠茂言尝客于卜年河间署中三月与之谋叛因挟其二仆往通李永芳行边尚书张鹤鸣以闻鹤鸣故与廷弼有隙欲藉卜年以甚其罪朝士皆知卜年□莫敢言及镇抚既成狱移刑部纪疑之以问诸曹郎员外郎顾大章曰茂既与二仆往来三千里乃拷讯垂毙终不知二仆姓名其诬服何疑卜年虽非间谍然实佟养真族子流三千里可也纪议从之逻者又获奸细刘一巘忠贤疑刘一昆弟欲立诛一巘与卜年因一巘以株连一纪皆执不可遂劾纪护廷弼缓卜年等狱为二大罪帝责纪陈状遂斥为民以侍郎东明署部事坐卜年流二千里狱三上三却给事中成明枢张鹏云沈维炳卜年同年生也为发愤摭他事连劾东明卜年获长系瘐死而东明遂引疾去纪既斥大学士叶向高何宗彦史继偕论救皆不听纪偕其妻骑二驴以归后阉党罗织善类纪先卒乃免崇祯元年复官赠少保荫一子谥庄毅
　刑部部总论
说苑
　　至公
孔子为鲁司寇听狱必师断敦敦然皆立然后君子进曰某子以为何若某子以为云云又曰某子以为何若某子曰云云辩矣然后君子几当从某子云云乎以君子之知岂必待某子之云云然后知所以断狱哉君子之敬让也文辞有可与人共之者君子不独有也大学衍义补
　　简典狱之官
舜典帝曰皋蛮夷猾夏寇贼奸宄汝作士
　臣按此万世命官掌刑之始盖帝世兵刑合而为　一所谓蛮夷猾夏三代以后则属之兵官而刑官　所掌者寇贼奸宄而已而后世群行攻劫之寇则　亦以属兵马周官司寇掌邦禁诘奸慝刑暴乱
　吕祖谦曰奸慝隐而难知故谓之诘推鞫穷诘而　求其情也暴乱显而易见直刑之而已立政周公若曰太史司寇苏公式敬尔由狱以长我王国兹式有慎以列用中罚　陈栎曰苏公所以为司寇在乎敬后人之法苏公　在乎慎则能敬矣固为后之司狱者虑尤为后之　君用人以司狱者虑能如苏公者则用否则斥周礼刑官属大司寇卿一人小司寇中大夫二人士师下大夫四人乡士上士八人中士十有六人旅下士三十有二人府六人史十有二人胥十有二人徒百有二十人　臣按大司寇一人即今刑部尚书小司寇二人即　今左右侍郎乡士以下郑注谓主六乡之狱即今　十三司分掌各道刑狱是也小司寇之职岁终则令群士计狱弊讼登中于天府　臣按登中于天府说者谓狱讼之中言事实之书　也必登于天府者以刑所以致天讨故登于天府　而藏之且示重其书而有谨于用之意臣窃以为　所谓中者意者取其所计弊狱讼之得其中者上　于天府使藏之以为法比后有罪犯有合于是者　则援引以为质也如此庶于文法为顺淳化元年令刑部定置详覆官六员专阅天下所上案牍勿复公遣鞫狱吏置御史台推勘官二十人并以京朝官充若诸州有大狱则乘传就鞫狱辞日上必临遣谕旨曰无滋蔓无留滞或赐以装钱还必召见问以所推事状着为定令　臣按宋于法司常员之外专置官以阅天下所上　案牍及推勘大狱临遣必谕旨优赐竣事又召见　请问人君留心狱事如此奉命以推治者其有不　尽心者乎
　刑部部艺文一
　　为兄宗正让都官尚书表　　梁萧子范纳言之授皇命所由五星悬曜差池紫宫之曲百官根本联曹建礼之内孔蔡诣博垂芳于两京陈锺令才比肩于魏世逖望前英俯循庸薄义无尸素理绝祇奉　　授李乂刑部尚书制　　　　　唐苏颋王命司寇汝作士师允迪政刑旁求望实具官李乂恒碣之宝衣冠之华业总四科才抱九德为邦理要洞入精微当代词雄居成准的忠义得在公之体清修禀行己之用紫泥掌诰虽密王言黄沙定罪是悬人命眷兹钦恤尤赖简孚俾回迹于西垣宜正名于北斗　　授裴敦复刑部尚书制　　　　　孙逖六卿分职朝选犹难三典佐王邦寄尤重具官裴敦复深沉伟量磊落宏才顷者巡抚江侥肃清奸宄功实简心赏宜超等委之刑柄俾践白云之司锡以身章更增金印之秩　　辞免除权刑部尚书状　　　　宋吴永臣钦闻出綍愧若践冰载念士官之所掌实于国□而相关舜不赖皋之明何以布好生之德周不得苏公之敬安能审用罚之中若冒司于臬事恐纷致于人言　　辞免除权刑部尚书第三状　　　前人窃谓文昌高于法从宪章重于诸曹讼牒滋繁非肤敏之才不足以剖晰情伪刑章纷委非谙通之识不足以分别科条如某漫学缀文未读律使之讨论润色尚能奏薄技于词林若曰纠禁议询何以宅嘉师于王国倘非逊避恐速颠隮　　刑部箴　　　　　　　　　　明宣宗圣人制刑辅治弼教掌邦之禁惟仁之蹈咨尔刑部卿佐暨属惟公乃明惟明能烛匪廉弗公勉笃于行惟敬惟慎毋忘哀矜死狱求生何昔之德移情就律何今之刻深文巧诋实民之贼如鉴如衡刑乃弗忒毒威以逞下情郁堙私意以行枉直失真司命之寄毫丝罔僻罪疑惟轻庶鲜□抑天不可违民不可罔断不可续应则如响往体予仁钦哉勿渝庶几祥刑有永令誉
　刑部部艺文二
诗
　　故许昌薛尚书能尝为都官郎中后数岁故建　　州李员外频自宪府内弹拜都官员外八座外　　郎皆一时骚雅宗师则都官之曹振盛于此予　　早年请益实受深知今忝此官复是正秩岂唯　　俯慰孤宦何以仰继前贤荣惕在衷遂赋自贺　　　　　　　　　　　　　　　　郑谷都官虽未是名郎践历曾闻薛许昌复有李公陪雅躅岂宜郑子忝余光荣为后进趋兰署喜拂前题在粉墙他日节麾如可继不嫌曹冷在中行
　刑部部纪事
述异记獬豸者一角之羊也性知人有罪皋治狱其罪疑者令羊触之说苑孔子为鲁司寇七日而诛少正卯于东观之下门人闻之趋而进至者不言其意皆一也子贡后至趋而进曰夫少正卯者鲁国之闻人矣夫子始为政何以先诛之孔子曰赐也非尔所及也夫王者之诛有五而盗窃不与焉一曰心辨而险二曰言伪而辨三曰行辟而坚四曰志愚而博五曰顺非而泽此五者皆有辨知聪达之名而非其真也苟行以伪则其知足以移众强足以独立此乃奸人之雄也不可不诛夫有五者之一则不免于诛今少正卯兼之是以先诛之也昔者汤诛蠋沭太公诛潘址管仲诛史附里子产诛邓析此五子未有不诛也所谓诛之者非为其画则攻盗暮则穿窬也皆倾覆之徒也此固君子之所疑愚者之所惑也诗云忧心悄悄愠于群小此之谓矣隋书刑法志齐从事清河房超为黎阳郡守有赵道德者使以书属超超不发书棒杀其使文宣于是令守宰各设棒以诛属请之使后都官郎中宗轨奏曰昔曹操悬棒威于乱时今施之太平未见其可若受使请赇犹致大戮身为枉法何以加罪于是罢之齐武成即位思存轻典赦日则武库令设金鸡及鼓于阊阖门外之右勒集囚徒于阙前挝鼓千声释枷锁焉裴政传政入周授刑部下大夫转少司宪政明习故事又参定周律能饮酒至数斗不乱簿案盈几剖决如流用法宽平无有□滥囚徒犯极刑者乃许其妻子入狱就之至冬将行决皆曰裴大夫致我于死死无所恨其处法详平如此唐书张亮传亮以刑部尚书参预朝政时茂州俚童张仲文自称天子有司论斥乘舆有害当死摄刑部尚书韦挺奏童乃妖言无死坐帝怒曰尔作威福于下而归虐朕耶挺失据趋出亮为挺直之帝曰公欲取刚正名乎亮不谢帝寤曰宁屈我以申公之请童免死桓彦范传彦范字士则州丹阳人以门荫调右翊卫迁司卫主簿狄仁杰曰君之才自当光大毋恤于初厚为礼寻擢监察御史迁累中丞长安中为司刑少卿张昌宗引妖人迎占言计不轨宋璟请穷治其奸武后以昌宗尝自归不许彦范谏曰昌宗谬横恩苞祸心亿测天命皇神降怒自擿其咎推原厥情盖防事暴之日得引首以免未败则候时为逆此凶诡之臣荧惑圣心既自归露而尚与妖人祈福禳解则果于必成初无悔意今而宥之诚恐昌宗自谓应运天下浩然从之父在子称尊为逆子君在臣图位为逆臣逆而不诛社稷惧亡请付三司考治不纳时内史李峤等屡奏往为酷吏破家者请皆宥雪依违未从彦范复上言自文明后得罪惟扬豫博三州不免它可悉赦疏十上卒见听尝曰大理人命所县不可便辞诡合以自免杜景佺传景佺为司刑丞与徐有功来俊臣侯思止专治诏狱时称遇徐杜者生来侯者死改秋官员外郎与侍郎陆元方按员外郎侯味虚罪已推辄释之武后怒其不待报元方大惧景佺独曰陛下明诏六品七品官文辨已定待命于外今虽欲罪臣奈明诏何宰相曰诏为司刑设何预秋官邪景佺曰诏令一布无台寺之异后以为守法擢凤阁舍人李日知传日知天授中历司刑丞时法令严吏争为酷日知独平宽无文致尝免一囚死少卿胡元礼执不可曰吾不去曹囚无生理日知曰仆不去曹囚无死法皆以状谳而武后用日知议柳公绰传公绰为刑部尚书京兆狱有姑鞭妇至死者府欲杀之公绰议曰尊殴卑非斗也且其子在以妻而戮其母不顺遂减论刘瑑传瑑迁刑部侍郎乃裒汇敕令可用者由武德讫大中凡二千八百六十五事类而析之参订重轻号大中刑律统类以闻法家推其详旧唐书王播传播转刑部侍郎长于吏术虽案牍鞅掌剖析如流黠吏诋欺无不彰败时天下多故法寺议谳科条繁杂播备举前后格条置之座右凡有详决疾速如神当时属僚叹服不服大唐新语明崇俨为正谏大夫以奇术承恩夜遇刺客□三司推鞫其妄承引连坐者众高宗怒促法司行刑刑部郎中赵仁恭奏曰此辈必死之囚愿假数日之命高宗曰卿以为枉也仁恭曰臣识虑浅短非的以为枉恐万一非实则怨气生焉缓之旬余果获贼高宗善之迁刑部侍郎尚书故实杜紫微顷于宰执求小仪不遂请小秋又不遂尝梦人谓曰辞春不及秋昆脚与皆头后果得比部员外郎宋史李涛传涛字信臣京兆万年人晋刑部郎中泾帅张彦泽杀记室张式夺其妻式家人诣阙上诉晋祖以彦泽有军功释其罪涛伏合抗疏请置于法晋祖召见谕之涛植笏叩阶声色俱厉晋祖怒叱之涛执笏如初晋祖曰吾与彦泽有誓约恕其死涛厉声曰彦泽私誓陛下不忍食其言范延光尝赐铁券今复安在晋祖不能答即拂衣起涛随之谏不已晋祖不得已召式父铎弟守贞子希范等皆拜以官罢彦泽节制涛归洛下赋诗自悼有三谏不从归去来之句先是范延光据邺叛晋祖赐铁券许以不死终亦不免故涛引之陈绎传绎同判刑部狱讼有情法相忤者谳之或言刑曹唯知正是否不当有所轻重绎曰持法者贵审允心知失刑恶得坐视由是多所平反苏颂传颂知审刑院时知金川张仲宣坐枉法赃罪至死法官援李希辅例杖脊黥配海岛颂奏曰希辅仲宣均为枉法情有轻重希辅知台受赇数百千额外度僧仲宣所部金坑发檄巡检体究其利甚微土人惮兴作以金八两属仲宣不差官比校止系违令可比恐喝条视希辅有间矣神宗曰免杖而黥之可乎颂曰古者刑不上大夫仲宣官五品今贷死而黥之使与徒隶为伍虽其人无可矜所重者污辱衣冠耳遂免杖黥流海外遂为定法张运传运拜刑部侍郎言诸斥逐累赦未还者宜从湔洗诸申请条制多重复抵牾失于太烦诸编置不以赦原不以荫论之类失于太重外路刑狱三经翻异移送大理刀锯数施非所以示远及诸不便皆从之汪大猷传大猷权刑部侍郎升侍讲言有司卒用新制弃旧法轻重舛牾无所遵承使舞文之吏时出以售其奸请明诏编纂书成上进上大悦尚书周执羔韩元吉枢密刘珙以强盗率不处死无所惩艾右司林栗谓太祖朝强盗赃满三贯死无首从不问杀伤景佑增五贯固从宽今设六项法非手刃人例奏裁黥配何所惩艾请从旧法赃满三贯者斩大猷曰此吾职也遂具奏曰强盗乌可恕用旧法而痛惩之固可也天圣以来益用中典寖失禁奸之意今所议六项法犯者以法行之非此而但取财惟再犯者死可谓宽严适中若皆置之死地未必能禁其为盗盗知必死将甘心于事主矣望稍开其生路乃奏用六项法则死者十七人用见行法则十四人旧法则百七十人俱死遂从大猷议借吏部尚书为贺金国正旦使至盱眙得叩榜云强盗止用旧法罢六项法还朝自劾求去上闻之复行六项法丁晋公谈录晋公尝云居帝王左右奏覆公事慎不可触机系于宸断所贵行事归功恩于主上耳尝有一臣僚判审刑院因进呈一官员犯赃罪案真宗方读案迟回间欲宽贷之未有圣语其判院辄便奏云此是魏振男因兹真宗便赫怒云是魏振男便得受赃便得为不法拂下其案云依法正行遂处死后来有一知院因观前车覆辙每奏事兢惧取进止忽复有词科臣僚犯赃罪案进呈真宗问云如何遂奏云此人悉以当辜闻说涕泣云玷陛下之与科名孤陛下之所任使更无面得见陛下更无面得见朝廷唯俟一死而已真宗闻之云特与贷罪安置东都事略宋燕肃字穆之知审刑院先是天下疑狱虽听奏而州郡惧得罪不敢谳故□狱常多肃建请诸路疑狱皆听谳有不当者释其罪自是全活者众言行录宋韩忠献公琦知审刑院先是盗杀同党既自已就捕例不抵死公曰此但并有其赀或就灭其口非有自新改过之心无足矜者请更议其法乃诏盗杀其徒党而自首者毋得原渑水燕谈录元佑中上元驾幸凝祥池宴从臣教坊伶人以先圣为戏刑部侍郎孔宗翰奏云唐文宗时尝有为此戏者诏斥去之今圣君宴犒群臣岂宜容此诏付检官置于理或曰此细事何足言孔曰非尔所知天子春秋鼎盛方且尊德乐道而贱伎乃尔慢不治岂不累圣德乎闻者叹服东都事略范百禄字功父除刑部侍郎有以强盗及故杀斗杀情可矜者谳于朝法官援例贷免司马光曰杀人不死则法废矣百禄曰谓之杀人则可制刑而以为不疑原情而以为无可悯则不可百禄在刑部用法多平反迁吏部侍郎言行录张文忠公九成兼刑部侍郎一日法寺以成案上大辟公阅首末得其情因请核实囚果诬服者也奏黜之时法官抵罚而朝论欲以平反为赏公辞曰职在详刑而卖众以邀赏可乎金史高德基传德基字元履皇统九年转刑部尚书有犯罪当死者宰相欲从末减德基曰法无二门失出犹失入也不从及奏上曰刑部议是也因召诸尚书谕之曰自朕即位以来以政事与宰相争是非者德基一人而已自今部上省三议不合即具以闻韩企先传铎字振汝企先次子也迁刑部员外郎海陵遣中使谕之曰郎官高选也汝勋贤之子苟能夙夜在公当不次擢用虽公相可到铎感奋狱或有疑据经议谳贾少冲传少冲字若虚大定二年调御史台典事累迁刑部郎中往北京决狱奏诛首恶误牵连其中者皆释不问全活凡千人以本职摄右司员外郎尝执奏刑名甚坚既退上谓侍臣曰少冲居下位有守如此张汝霖传汝霖字仲泽大定八年除刑部郎中召见于香阁谕之曰卿以待制除郎中勿以为降朕以刑部阙汉官故以授卿且卿入仕未久姑试其能耳如职事修举当有升擢尔父太师以户部尚书升诸相位由崇德大夫躐迁金紫卿所目见也当既厥心无忝乃父越王永功传永功大定十五年除刑部尚书上曰侍郎张汝霖汝外舅也可学为政贾铉传铉改刑部尚书泰和三年拜参知政事亳州医者孙士明辄用黄纸大书□赐神针先生等十二字及于纸尾年月间摹作宝样朱篆青龙二字以诳惑市人有司捕治款伏值赦大理寺议宜准伪造御宝虽遇赦不应原已奏可矣铉奏天子有八宝其文各异若伪造不限用泥及黄蜡今用笔描成青龙二字既非八宝文论以伪造御宝非本法意上悟遂以赦原明日上谓大臣曰已行之事贾铉犹执奏甚可嘉也群臣亦当如此矣元史阿鲁图傅阿鲁图一日与僚佐议除刑部尚书宰执有所举或难之曰此人柔软非刑部所可用阿鲁图曰庙堂即今选侩子耶若选侩子须选强壮人尚书欲其详谳刑牍耳若不枉人不坏法即是好刑官何必求强壮人耶左右无以答其为治知大体类如此谢让传仁宗即位二年朝廷以吏多滞事责曹按不如程者令下让曰刑狱非钱谷铨选之比宽以岁月尚虑失实岂可律以常法乎乃入白于宰相曰尚书言是也由是刑曹独得不责稽违王约传约除太常少卿寻诏约同宗正御史谳狱京师约辞职在清庙帝不允乃阅诸狱决二百六十六人当死者七十二人释无罪者八十六人平反吴得诚□嫁良家入倡女十人杖流元旦带刀阑入殿庭者八十人因议斗殴杀人者宜减死一等着为令又以浙民于行省南台互讼不决命约讯之约至杭二十日而理省台无异辞特拜刑部尚书以录前功大德十一年仁宗至自怀州肃清宫禁以平章赛典赤安西王阿难答与左丞相阿忽台潜谋为变命刑曹按责其状约曰在法谋逆不必搒掠竟当伏诛由是结知仁宗富宁库失金约疑番直宿卫者盗之未几果得实库官吏获免监察御史言通州仓米三万石因雨而湿约谓必积气所蒸验且堪用释守者罪宗王兄弟二人守边兄阴有异志弟谏不听即上马驰去兄遣奴挟弓矢追之弟发矢毙其奴兄诉囚其弟狱当死约虑囚曰兄之奴即弟之奴况杀之有故立释之卜天璋传天璋迁刑部郎中适盗贼充斥时议犯者并家属咸服青衣巾以别民伍天璋曰赭衣塞路秦弊也尚足法耶相悟而止有告诸侯王谋不轨者□天璋讯正之赏赉优渥尚书省臣得罪仁宗召天璋入见时兴圣太后在座帝指曰此不贪贿卜天璋也因问今何官天璋对曰臣待罪刑部郎中复问谁所荐者对曰臣不才误蒙擢用帝曰先朝以谢仲和为尚书卿为郎中皆朕亲荐也汝宜奉职勿怠即以中书刑部印章付之既视事入觐赐酒隆福宫及锦衣三袭后被命治反狱帝顾左右曰天璋廉慎人也必得其情天璋承命狱赖不□掾曹名臣录刘敏河间府肃宁县人洪武十三年由工部侍郎转刑部侍郎其诰曰于戏昔圣人以德化天下故民乐于从善而天下治然圣人之心必欲天下之人皆善无恶有不率者然后用刑以齐之故赏当其功罚当其罪而民之不从善者无有也故上曰君圣中曰臣贤下曰民良而天地致和品物咸亨矣后世之君臣乏诚意正心之学蔑成己及物之善是以刑罪不当仁义倒施法愈繁而犯愈众此为世之大病也久矣求君之圣臣之贤民之良者几希故善治国者必择人治刑否则法由此而烦期于无刑之地焉可得哉今以尔敏为刑部侍郎特授通议大夫尔尚敬慎之哉献征录李质字文彬洪武时升刑部尚书值山东饥遣质往赈赐以御制诗云遣卿持檄按山东念尔贤劳久着功经国老臣勤抚恤行天使者起疲癃官储有粟宜从赈囊□无私任至公七十二城皆历遍马蹄无处不春风端木复洪武中超授刑部尚书用刑本诸法律而持以平恕常着座右铭曰为官实难贫然后安事有不可急中存宽又曰心契上天脚践实地黄绂字用章正统间为刑部郎中时人以硬黄目之陈道字德修历员外郎郎中清谨守法门无私谒都人因有板陈之号杜铭字敬修景泰中历阶刑部郎中他司郎中缺尝兼领其事至晚他司吏往往抱三四印归公家公愈谦退不伐众益贤之杜铭改刑部尚书宪宗在位久明习政事尤慎重刑狱公时教饬其属吏以人命至重勿以喜怒用法度足以正邦典而彰圣德一时用刑号称平允杨志学字逊夫迁刑部尚书刑部狱词既经侍郎详定尚书多不履视惟死罪始自裁决公笞以上皆亲览中涓有击死官属又不赴逮者公奏置之法有巨商犯法当死挟重赀祈少缓其事不能得谓人曰杨翁无路可通也廖庄字安止迁刑部侍郎客尝满座所亲或劝稍谢往来以远嫌庄笑曰臣门如市臣心如水吾无愧吾心而已何乔新字廷秀改刑部主事尽心庶狱无大小必求其情迁广东司员外郎锦衣卫隶广东司其官校恃侍卫亲军恣横冒禁法司每优容之公曰法者天下之公也有犯辄捕不少贷由是官校悚惧相戒不敢犯陈璋字宗献授刑部主事时司寇张公子麟精法律属多难之璋曰士而不读书谓之废学官而不读书谓之旷官况生死人乎乃研求法意至忘寝食有疑亲为注解遂以法家名历员外郎中有恤刑录行于世贤奕阳明王先生筮仕刑曹适轮提牢睹诸吏豢豕恻然恚曰夫囚以罪系者犹然饭之此朝廷好生浩荡恩也若曹乃取以豢豕是率兽食人食矣群吏请曰相沿例也亦堂卿所知先生曰岂有是哉遂令屠豕分给诸囚到今不复豢豕云后同里有官刑部语及其事者先生颦蹙曰此余少年不学兹闻之尚有余惭子乃以为美谈耶其人未达曰上宣朝廷之德惠下轸囹圄之罪人本至德事也先生顾深悔之以为罪过何也先生复蹙然曰当日凭一时意见揭揭然为此置堂卿于何地耶只此便不仁矣
　刑部部杂录
客燕杂记嘉靖间李攀龙王世贞徐中行辈俱宫西曹相聚论诗建白云楼于四川司中榜诸君诗李警句云诸山城上出落日署中寒时人目刑部为外翰林寓圃杂记陆孟昭心多恻隐为刑官十三年初入狱见重囚皆二木仰卧于□不能转动被鼠夜啮流血涔涔心甚悯之遂买数猫散置狱中鼠患顿息囚多感泣自此狱中畜猫矣大唐新语徐有功为秋官郎中司刑少卿历居法官数折大狱持平守正不以生死易节全活者数千百家有鹿城主簿潘好礼者慕其为人乃着论称有功断狱贤于张释之其略曰释之为廷尉天下无□人有功之断狱亦天下无□人然释之所行甚易徐公所行甚难难易之间优劣可知矣君子以为知言觚不觚录余初仕刑部时尚书闻庄简公甫去任而屠简肃公代之其絜法为天下最喻刘应何犹能守而勿失如淮安理刑必用半年之外曾经提守过者南北决囚三人必于主事中差资最深者毫发不敢乱二十年后有甫入部而遽委理刑者有越资而差审决者甚至有以私情借别部差者有借本部除名目不当差官而差者此可叹也日知录周礼小司徒及三年则大比大比则受邦国之比按注大比谓使天下更简阅民数及其财物也郑司农云五家为比故以比为名今时八月案比是也庄子云礼法度数刑名比详唐时刑部有刑比音毗
  </div>
  <div class="pagination">
   <a href="官常典刑部部_page8.html">
    上一页
   </a>
   <a href="官常典刑部部.html">
    1
   </a>
   <a href="官常典刑部部_page2.html">
    2
   </a>
   <a href="官常典刑部部_page3.html">
    3
   </a>
   <a href="官常典刑部部_page4.html">
    4
   </a>
   <a href="官常典刑部部_page5.html">
    5
   </a>
   <a href="官常典刑部部_page6.html">
    6
   </a>
   <a href="官常典刑部部_page7.html">
    7
   </a>
   <a href="官常典刑部部_page8.html">
    8
   </a>
   <span class="current-page">
    9
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
