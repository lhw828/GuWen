<!DOCTYPE html>
<html>
 <head>
  <meta charset="utf-8"/>
  <title>
   官常典将帅部 - 第 45 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典将帅部 - 第 45 页/共 48 页
  </h1>
  <div class="content">
   按元史本传答失八都鲁曾祖纽璘祖也速答儿有传答失八都鲁南加台子也以世袭万户镇守罗罗宣慰使土人作乱答失八都鲁捕获有功四川省举充船桥万户出征云南升大理宣慰司都元帅至正十一年特除四川行省参知政事拨本部探马赤军三千从平章咬住讨贼于荆襄九月次安平站时咬住兵既平江陵答失八都鲁请自攻襄阳十二年进次荆门时贼十万官军止三千余遂用宋廷杰计招募襄阳官吏及土豪避兵者得义丁二万编排部伍申其约束行至蛮河贼守要害兵不得渡即令屈万户率其兵由间道出其后首尾夹攻贼大败追至襄阳城南大战生擒其伪将三十人腰斩之贼自是闭门不复出答失八都鲁乃相视形势内列八翼包络襄城外置八营军岘山楚山以截其援自以中军四千据虎头山以瞰城中署从征人李复为南漳县尹黎可举为宜城县尹拊循其民以赋军馈城中之民受围日久夜半二人缒城叩营门具告虚实愿为内应答失八都鲁与之定约以五月朔日四更攻城授之密号而去至期民垂绳以引官军先登者近十人时贼船百余艘在城北阴募善水者凿其底天将明城破贼巷战不胜走就船船坏皆溺水死伪将王权领千骑西走遇伏兵被擒襄阳遂平加答失八都鲁资善大夫赐上尊及黄金束带以其弟识里木为襄阳达鲁花赤子孛罗帖木儿为云南行省理问比贼再犯荆门安陆沔阳答失八都鲁辄引兵败之寻诏益兵五千以乌撒乌蒙元帅成都不花听其调发十三年定青山荆门诸寨九月率兵略均房平谷城攻开武当山寨数十获伪将杜将军十二月趋攻峡州破伪将赵明远木驴寨升四川行省右丞赐金系腰十四年正月复峡州三月升四川行省平章政事兼知枢密院事总荆襄诸军五月命玉枢虎儿吐华代答失八都鲁守中兴荆门且令答失八都鲁以兵赴汝宁十月诏与太不花会军讨安丰是月复苗军所据郑均许三州十二月复河阴巩县十五年命答失八都鲁就管领太不花一应诸王藩将兵马许以便宜行事六月拜河南行省平章政事进次许州长葛与刘福通野战为其所败将士奔溃九月至中牟收散卒团结屯种贼复来劫营掠其辎重遂与孛罗帖木儿相失刘哈剌不花进兵来援大破贼兵获孛罗帖木儿归之复驻汴梁东南青堽十二月调兵进讨大败贼于太康遂围亳州伪宋主小明王遁十六年加金紫光禄大夫三月朝廷差脱欢知院来督兵答失八都鲁父子亲与刘福通对敌自巳至酉大战数合答失八都鲁坠马孛罗帖木儿扶令上马先还自持弓矢连发以毙追者夜三更步回营中十月移驻陈留十一月攻取夹河刘福通寨十二月庚申次高柴店逼太康三十里是夜二鼓贼五百余骑来劫以有备亟遁火而追之比晓督阵力战自寅至巳四门皆陷壮士缘城入其郛斩首数万擒伪将军张敏孙韩等九人杀伪丞相王罗二人辛酉太康悉平遣孛罗帖木儿告捷京师帝赐劳内殿王其先臣二世拜河南行省左丞相仍兼知枢密院事守御汴梁识里木云南行省左丞孛罗帖木儿四川行省左丞将校僚属赏爵有差十七年三月诏朝京师加开府仪同三司太尉四川行省左丞相九月取沟城东明长垣三县十月诏遣知院达理麻失理来援分兵雷泽濮州而达理麻失理为刘福通所杀达达诸军皆溃答失八都鲁力不能支退驻石村朝廷颇疑其玩寇失机使者促战相踵贼觇知之诈为答失八都鲁通和书遗诸道路使者果得之以进答失八都鲁觉知一夕忧愤死十二月庚子也子孛罗帖木儿别有传　将帅部名臣列传九十一
　　明一
　　徐达
按明外史本传达字天德濠人世业农达少有大志长身高颧刚毅英武太祖之为郭子兴部帅也达时年二十二往从之一见语合留置麾下及太祖南略定远率二十四人俱达首与焉寻从破元兵于滁州涧从取和州授镇抚位诸将上子兴执孙德崖德崖军亦执太祖达挺身诣军请代且曰归我朱公子我亦归而帅太祖乃得归纵德崖易达以还遂从渡江拔采石捣太平与常遇春皆为军锋冠从破擒元将陈野先于太平别将兵取溧阳溧水从下集庆太祖身居守而命达为大将率诸军东攻镇江拔之走苗帅杨完者僇平章段武定达号令明肃城中晏然授淮兴翼统军大元帅时张士诚已据常州挟江东叛将陈保二以舟师攻镇江达败之于龙潭遂请益兵以围常州士诚遣将来援达以敌狡而锐未易力取乃离城设二覆以待别遣将王均用为奇兵而自督军战均用突其阵敌退走遇伏大败之获其张汤二将进围常州不下士诚兵突出扼达于牛塘遇春来援夹击大破之擒其将张德明年克常州进佥枢密院事继克宁国徇宜兴使前锋赵德胜下常熟擒士诚弟士德明年复攻宜兴克之太祖自将攻婺州命达留守应天别遣兵袭破天完将赵普胜复池州迁同知枢密院事进攻安庆自无为陆行夜掩浮山寨破普胜部将于青山遂克潜山县还镇池州与佥院遇春设伏败陈友谅军于九华山下斩首万人生擒三千人遇春曰此劲旅也不杀为后患达不可以状闻太祖使勿杀而遇春先以夜坑其人过半太祖不怿悉纵遣余众于是始命达尽护诸将矣陈友谅盛兵压龙江达军南门外与诸将力战破之追及之慈湖焚其舟逐北至池州而还明年从伐汉取江州友谅走武昌达追之友谅出战舰沔阳达营汉阳沌口以遏之进中书右丞明年太祖定南昌降将祝宗康泰叛达以沌口军讨平之从援安丰破吴将吕珍遂围庐州会汉人寇南昌太祖召达会师遇于鄱阳湖友谅军甚盛达身先诸将击败其前锋杀千五百人获一巨舟搏战不已舟被火扑焰更战破敌而出时友谅约士诚窥应天太祖忧之夜遣达还居守而自与诸将鏖战竟毙友谅明年太祖称吴王以达为左相国复引兵取庐州克安丰略下江陵常德夷陵潭辰衡州湖湘平召还寻率平章遇春等徇淮东克泰州兴化会吴人陷宜兴达往援复之还兵克高邮俘吴将士千余人会常遇春攻淮安破吴军于马骡港守将梅思祖以城降进破安丰获元将忻都走左君弼尽得其运艘扩廓帖木儿侵徐州迎击大破之俘斩万计淮南北悉平师还太祖遂议征吴右相国善长请缓之达曰张氏汰而苛大将李伯升辈徒拥子女玉帛易与耳用事者王蔡叶三参军书生不知大计臣奉主上威德以大军蹙之三吴可计日定太祖大悦拜达大将军平章遇春为副将军将二十万人伐吴引舟师薄湖州吴人三道出战达亦分三军应之别遣兵扼城断其归路吴人战败返走不得入还战大破之擒将吏二百人围其城士诚遣吕珍等以兵六万屯旧馆筑五寨自固达使遇春等为十垒以遮之士诚自以精兵来援战皂林大破之士诚走遂破升山水陆寨五太子朱暹吕珍等皆降尽得其兵以徇城下守将亦降遂下吴江州从太湖捣平江达军葑门遇春军虎丘郭子兴军娄门华云龙军胥门汤和军阊门王弼军盘门张温军西门康茂才军北门耿炳文军城东北仇成军城西南何文辉军城西北筑长围困之架木塔与城中浮屠等别筑台三层瞰城中上置弓弩火筒又置巨&amp;#所击辄糜碎城中大震达遣使请事太祖&amp;#劳之曰将军谋勇绝伦故能遏乱略消群雄今事必禀命此将军之忠吾甚嘉之然将在外君不御军中缓急将军其便宜行之吾不中制围久之士诚困出兵搏战屡败弟士信中&amp;#死城破执士诚送应天得胜兵二十五万人始达之将破城也与遇春约曰师入我营其左公营其右又令将士曰掠民财者死毁民居者死离营二十里者死既入城吴人安堵如故师还封信国公寻拜征卤大将军以遇春为副将二十五万人北伐太祖亲禡于龙江是时称名将必推达遇春两人才勇相类皆太祖所倚重遇春剽疾敢深入而达尤长于谋略遇春每下城邑不能无诛僇达所至不扰即获壮士与谍结以恩义俾为己用由此多乐附大将军者至是太祖面谕诸将御军持重有纪律战胜攻取得为将之体者莫如大将军达又谓达阃外之寄汝实任之进取方略宜自山东始师行克沂州降其守将王宣进克峄州王宣复叛击斩之莒密海诸州悉下乃使韩政分兵扼河使张兴祖取东平济宁而自率大军攻益都破之徇下潍胶诸州县进薄济南降其守将分兵取登莱齐地悉定洪武元年太祖即帝位以达为右丞相册立皇太子以达兼太子少傅副将军遇春克东昌会师济南击斩乐安反者还军济宁以舟师溯河趋汴梁守将李克彝遁走左君弼竹贞等皆降遂自虎牢关入洛阳与元将脱因帖木儿大战洛水北破走之梁王阿鲁温以河南降略定嵩陕陈汝诸州遂捣潼关李思齐奔凤翔张思道奔鄜城遂入关西略至华州捷闻太祖为幸汴梁召达诣行在所置酒劳达且谋北伐达曰大军平齐鲁扫河洛王保保逡巡观望潼关既克思齐辈狼狈西奔元声援已绝今乘势直捣元都可不战有也帝曰善达复进曰元都克而其主北走将穷追之乎帝曰元起朔方乘气运世有中夏今衰矣行自澌灭不烦穷兵出塞之后固守封疆防其侵轶可也达顿首受命遂与副将军会师河阴遣诸裨将分道渡河徇河北地连下卫辉彰德广平师次临清使傅友德开陆道通步骑顾时浚河通舟师遂引而北副将军已克德州合兵取长芦扼直沽作浮桥以济师水陆并进元丞相也速望风走败元军于河西务进克通州顺帝率后妃太子北去逾五日达陈兵齐化门填濠登城执其监国淮王帖木儿不花左丞相庆童平章迭儿必失朴赛因不花右丞张康伯御史中丞满川等数以莅职无状且不先纳款斩之自余不戮一人封府库籍其图书宝物以兵千人守宫殿门使宦者护视诸宫人妃主禁士卒毋有所侵暴吏民安居市不易肆奏捷京师诏以大都为北平府置六卫留孙兴祖等守之而命达与遇春率师取山西遇春先下保定中山真定冯胜汤和定怀庆度太行取泽潞达以大军继之时扩廓帖木儿方引兵出雁门径保安以攻北平达闻之与诸将谋曰扩廓远出太原必虚北平有孙都督在统六卫师足御今乘敌不备直捣太原倾其巢使进不得战退无所依所谓批亢捣虚者也彼若西还自救此成擒耳诸将皆曰善乃引兵径趋太原扩廓至保安果还军救之达选精兵夜袭其营扩廓以十八骑遁去尽降其军遂克太原乘势收大同会冯胜军破贺宗哲于石州山西悉平二年引兵西渡河至鹿台张思道遁遂克奉元时遇春下凤翔李思齐走临洮达会诸将议所向皆曰张思道之才不如李思荠而庆阳易于临洮请先向庆阳达曰不然庆阳城险而兵精猝未易拔也临洮北界河湟西控羌戎得之其人足以备战斗地产足以佐军储蹙以大兵思齐不走则束手缚矣临洮既克于旁郡何有遂渡陇克秦州入巩昌遣右副将军冯胜逼临洮思齐果不战降分兵克兰州袭走豫王尽收其部落辎重还出萧关下平凉思道走宁夏为扩廓所执其弟良臣以庆阳降达遣薛显受之良臣复叛夜出兵袭伤显达督军围之扩廓遣将来援逆击败去遂拔庆阳良臣父子投于井出而斩之尽定陕西地诏达班师赐白金文绮甚厚且大论封会扩廓寇兰州杀指挥使副将军遇春已卒帝复以达为大将军平章李文忠为副将军分道出兵三年春达自潼关出西道捣定西取扩廓副将军自居庸出东道绝大漠取元嗣主达至定西扩廓退屯车道岘我军薄之隔沟而垒日数交扩廓发精兵从间道东南垒左丞胡德济仓卒不知所为达率兵击却之德济故大海子也械送之京师而斩其下指挥等数人以徇明日整兵夺沟殊死战大破扩廓兵擒郯王济王及国公平章以下文武僚属千八百六十余人将士八万四千五百余人马驼杂畜以巨万计扩廓仅挟妻子数人奔和林德济至京帝释之而以书谕达将军自效卫青不斩苏建耳独不见穰苴之待庄贾乎将军诛之则已今下廷议吾且念其信州诸暨功不忍加诛继自今将军毋事姑息达既破扩廓则率师自徽州南一百八渡至略阳克沔州入连云栈攻兴元取之而副将军文忠亦克应昌获元嫡孙妃主将相先后露布闻诏振旅还京师帝迎劳于龙江乃下诏大封功臣授达开国辅运推诚宣力武臣特进光禄大夫左柱国太傅中书右丞相参军国事改封魏国公岁禄五千石予世券明年复佩大将军印镇北平以便徙山后军民实诸卫府置二百五十四屯垦田一千三百余顷其冬召还五年复大发兵讨扩廓大将军出中道左副将军文忠出东道征西将军胜出西道各将五万骑出塞达遣都督蓝玉击败扩廓于土剌河扩廓乃与贺宗哲合而拒我师我师数发疲而心易敌战不利死者数万人帝以达功大弗问也时左副将军军亦不利引还独征西将军至西凉获全胜坐匿驼马赏不行事具文忠胜传明年达复率诸将行边破敌于答剌海还军北平留三年而归已复出镇岁尽召还以为常还辄上将印赐休沐宴见欢饮有布衣兄弟称而达愈谨帝尝从容言徐兄功大未有居以吾旧邸居若达固辞一日与达之邸强饮之醉而蒙之被舁卧正寝醒而惊趋下阶俯伏呼死罪帝觇之大悦乃命有司即旧邸前治甲第表其坊曰大功胡惟庸为丞相欲纳好于达达恶之不答则赂达阍者福寿使图达福寿发之达亦不问惟时时为帝言惟庸不任相后果败帝益重达十七年太阴犯上将帝心恶之达在北平病背疽稍愈召还明年春疾笃遂卒年五十四帝为辍朝临丧悲恸不已追封中山王谥武宁赠其三世皆王爵赐葬钟山之阴御制神道碑文配享太庙肖像功臣祠位皆第一达言简虑精提兵之日令出不二诸将奉持凛凛而帝前恭谨如不能言善拊循其下与同甘苦士无不感恩效死以故所向克捷尢严戢部伍所平大都二会省三郡邑百数闾井晏然民不苦兵归朝之日单车就邸延礼儒生谈议终日雍雍如也帝尝称之曰受命而出成功而旋不矜不伐妇女无所爱财宝无所取忠正无疵昭明乎日月大将军一人而已子四辉祖添福膺绪增寿　　常遇春
按明外史本传遇春字伯仁怀远人貌奇伟勇力绝人猿臂善射初从刘聚为盗察聚终无成率所部壮士归太祖于和阳未至困卧田间梦神人被甲拥盾呼曰起起主君来惊寤而太祖适至即迎拜无何自请为前锋太祖曰汝特饥来就食耳吾安得汝留也遇春固请太祖犹未许曰能相从渡江乎俟克太平事我未晚也既太祖引兵薄牛渚矶元兵陈矶上其下巨舟相次距岸且三丈余莫能登遇春飞舸至太祖麾之前遇春应声奋戈直前敌接其戈乘势跃而上大呼跳荡元军披靡诸将乘之遂拔采石进取太平授总管府先锋进总管都督太祖既渡江将士妻子辎重皆在和州元中丞蛮子海牙复以舟师袭据采石道中梗太祖自将攻之遣遇春多张疑兵分元军势战既合遇者操轻舸冲海牙舟为二左右纵击大败之尽得其舟江南北复通寻命守溧阳从攻集庆功最从元帅徐达取镇江进攻常州吴兵围达于牛塘遇春往援破解之擒其将进统军大元帅既克常州迁中翼大元帅从达攻宁国中流矢裹创斗克之别取马驮沙以舟师攻池州下之进行省都督马步水军大元帅从取婺州转同佥枢密院事守婺移兵攻衢州围其六门造攻车云梯高与城埒又穴地道攻城不克乃以奇兵突入南门瓮城毁其战具急次之遂下得甲士万人进佥院攻杭州失利召还应天从达拔赵普胜之水寨从守池州大破汉兵于九华山下语具达传友谅入寇薄龙湾遇春以五翼军设伏大破之遂复太平功最太祖追友谅于江州命遇春留守用法严军民肃然无敢犯进行省参知政事从取安庆汉军出江游侥遇春击之皆反走乘胜取江州还守龙湾援长兴俘杀吴兵五千余人其将李伯升解围遁寻甓安庆城破斩叛卒罗友贤于池州悉平其余党当是时太祖所任将帅最著者平章邵荣右丞达与遇春为三而荣尢宿将善战至是骄蹇有异志与参政赵继祖谋伏兵为变事发觉太祖欲宥荣死遇春直前曰人臣以反名若何宥之臣谊不与共生太祖乃饮荣酒流涕而戮之益爱重遇春从援安丰比至城且陷吕珍军甚盛左右军皆败遇春横击其陈三战三捷大破之俘获士马无算遂从达围庐州城将下而陈友谅围洪都召还会师伐汉遇于彭蠡之康郎山汉军乘上流锋锐甚遇春偕诸将大战呼声动天地无不一当百友谅骁将张定边直犯太祖舟舟胶于浅几殆遇春射中定边定边却太祖舟得脱而遇春舟复胶于浅有败舟顺流下触遇春舟舟乃脱转战三日纵火焚汉舟湖水皆赤友谅乃不敢战诸将以汉军尚强欲纵之去遇春独无言比出湖口诸将欲放舟东下太祖命扼上流遇春乃溯江而上诸将从之友谅穷蹙以百艘突围遇春复纵火舟火筏汉军大溃友谅遂破亡师还第功最赉金帛土田甚厚从围武昌太祖还应天留遇春督诸军困之汉丞相张必先自岳来援遇春乘其未集急击破之擒必先城中由是气夺陈理遂降尽取荆湖地进中书平章政事明年从左相国达取庐州别将兵略定临江之沙坑麻岭十洞牛陂诸寨遂下吉安围赣州熊天瑞固守不下太祖使使谕遇春克城无多杀苟得地无民何益于是遇春浚壕立栅以困之顿兵六月天瑞力尽乃降遇春果不杀太祖大喜赐书褒勉之遇春遂因兵威谕降南雄韶州还定安陆襄阳复从徐达取淮东克泰州败其援兵督水军壁海安坝以遏吴人其秋拜副将军伐吴败吴军于太湖于毗山于三里桥遂薄湖州张士信悉境内兵来援屯于旧馆压我师背遇春将奇兵出大全港更压其背士信出精卒搏战奋击破之又破吴军于东阡追袭徐右丞于平望尽燔其赤龙船攻乌镇逐北至升山破其水陆寨悉俘旧馆兵湖州遂下进围平江军虎丘士诚潜师趋遇春遇春与战北濠大捷几获士诚久之诸将破葑门遇春亦破阊门以入吴平召见进中书平章军国重事封鄂国公复拜征卤副将军与大将军率步骑二十五万以北帝亲谕曰当百万众摧锋陷坚莫如副将军不虑不能战虑轻战耳身为大将顾好与小校角甚非所望也遇春拜谢既行以遇春兼太子少保从下山东诸郡取汴梁进攻河南元兵五万陈洛水北遇春单骑突其陈敌二十余骑攒槊刺遇春遇春一矢殪其前锋大呼驰入麾下壮士从之敌大溃河南平还谒帝于汴梁遂与大将军下河北诸郡先驱取德州将舟师并河而进破元兵于通州遂入元都别下保定河间真定与大军次太原扩廓帖木儿来援遇春言于大将军达曰我骑兵虽集步卒未至骤与战必多杀伤夜劫之可得志达曰善会扩廓部将豁鼻马来约降且请为内应乃选精骑夜衔枚往袭扩廓方燃烛治军书仓卒不知所出跣一足乘孱马以十八骑走大同豁鼻马降得甲士四万遂克太原诏改遇春左副将军居右副将军冯胜上北出取大同转徇河东下奉元路遂与胜军合西拔凤翔会元将也速寇通州诏遇春还讨以平章李文忠副之率步骑九万发北平径惠州败敌将汪文清于锦州败也速于全宁进攻大兴州分千骑为八伏守将夜遁尽擒之遂拔开平元帝北走追奔数百里获其宗王庆生及平章鼎住等凡得将士万人车万辆马三千匹牛五万头子女宝货称是师还次柳河川暴疾卒年仅四十太祖闻之大震悼丧至龙江亲出奠命礼官议天子为大臣发哀礼议上用宋太祖丧韩王赵普故事制曰可赐葬钟山原给明器九十事纳诸墓中赠翊运推诚宣德靖远功臣开府仪同三司上柱国太保中书右丞相追封开平王谥忠武配享太庙肖像功臣祠位皆第二遇春沈鸷果敢善抚士卒出则摧锋入则殿后未尝败北虽不习书史用兵决胜辄与古合长于大将军达二岁数从征伐必听约束惟谨一时名将称徐常遇春常自言能将十万众横行天下军中又称常十万云子茂升　　李文忠
按明外史本传文忠字思本小字保儿盱眙人太祖姊子也年十二而母死父贞携之转侧乱军中濒死者数矣久乃谒太祖于滁阳太祖见保儿喜甚抚以为子赐姓朱氏令读书&amp;#敏如素习年十九以舍人将亲军从援徐州破天完军骁勇为诸军冠别攻青阳石埭太平旌德皆下之败元院判阿鲁灰于万年街复败苗军于于潜昌化进攻淳安夜袭洪元帅降其众千余授帐前左副都指挥兼领元帅府事寻会邓愈胡大海之师取建德以为严州府守之苗帅杨完者以苗獠数万水陆奄至文忠将轻兵破其陆军取所馘首浮巨筏上水军见之亦遁完者复入寇与邓愈击却之进克浦江禁焚掠示恩信义门郑氏避兵山谷招之还以兵护之民大悦光者死其部将乞降抚之得三万余人与胡大海拔诸暨张士诚寇严州御之东门使别将出小北门间道袭其后夹击大破之逾月复来攻破之大浪滩乘胜克分水士诚遣将据三溪复击败之斩陆元帅焚其垒士诚自是不敢窥严进同佥行枢密院事城严以守胡大海得汉将李明道王汉二送文忠所释而礼之使招建昌守将王溥溥降苗将蒋英刘震杀大海以金华叛文忠遣将驰至兰溪英等遁走遂亲至金华抚定其众处州苗军亦叛杀耿再成遣将屯缙云以图之拜浙东行省左丞总制严衢信处诸全军事而吴兵十万方急攻诸全守将谢再兴告急遣同佥胡德济往援再兴复请益兵文忠兵少无以应乃扬言徐右丞邵平章将大军刻日进谍者告吴军吴军惧德济与再兴率死士夜半开门突击大破之诸全遂完明年再兴亦叛降于吴以吴军犯东阳文忠与胡深迎击遇于义乌将千骑横突其阵大败之已用深策去诸全五十里别筑一城以相犄角吴人患之遣司徒李伯升以十六万众来攻不克逾年复以二十万众攻新城德济告急文忠请父贞权总军务守严而自率朱亮祖等驰救去新城十里而军德济使人告贼势盛宜少避其锋俟大军文忠曰兵在谋不在众乃下令曰彼众而骄我少而锐以锐遇骄必克彼军辎重山积此天以富汝曹也勉之会有白气自东北来覆我军占之曰必胜诘朝会战天大雾晦冥文忠集诸将仰天誓曰国家之事在此一举文忠不敢爱死以后三军使元帅徐大兴汤克明等将左军严德王德等将右军而自以中军当敌冲会处州援兵亦至奋前搏击雾稍开文忠横槊引铁骑数十乘高驰下冲其中坚敌以精骑围文忠数重矛屡及膝文忠手所格杀甚众纵横驰突所向皆靡大军乘之城中守兵亦鼓噪出敌遂大溃逐北数十里斩首数万级溪水尽赤获将校六百甲士三千铠仗刍粟收数日不尽伯升再兴仅以身免捷闻太祖大喜召归宴劳弥日赐御衣名马遣还镇明年秋大军伐吴令攻杭州以牵制之贞复权掌军务守严文忠克桐庐新城富阳悉以俘卒送岩严城空虚俘卒欲叛去贞飨其众醉悉缚送应天文忠遂攻余杭守将谢五再兴弟也谕之降许以不死五遂与再兴子五人出降诸将请僇之文忠不可遂趋杭州守将潘元明亦乞降整军入元明以女乐迎麾去之止壁丽谯下令曰擅入民居者死一卒借民釜立斩以徇城中帖然得兵三万粮二十万就加荣禄大夫浙江行省平章政事复姓李氏初太祖定应天以军兴不给增民田租文忠请于朝得减额大军征闽文忠别引一军屯浦城以逼之洪武元年以文忠父贞为驸马都尉封恩亲侯赠其母为孝亲公主大军还自闽余寇金子隆等聚剽文忠复讨擒之遂定建延汀三州命军中收养道上弃儿所全活无算二年春以偏将军同常遇春出塞薄上都走元帝语具遇春传遇春卒代将其军奉诏西会大将军军攻庆阳行次太原闻庆阳已下而大同围急文忠曰兵可无西也援大同便军吏曰专命可乎文忠曰阃外之事苟利于国专之可也遂出雁门次马邑败其游军禽平章刘帖木进至白杨门禽四大王天雨雪军已驻营文忠令移前五里阻水自固元兵乘夜来劫文忠坚壁不动质明敌大至以二营委之殊死战度敌疲乃出精兵左右击大破之禽其骁将脱列伯俘斩万余人穷追至莽哥仓而还明年拜征卤左副将军与大将军分道北讨以十万人出野狐岭至兴和降其守将进兵察罕脑儿禽平章祝真次骆驼山击走平章沙不丁次开平降平章上都罕等时元帝已崩太子爱猷识里达腊新立所部多携文忠谍知之兼程趋应昌太子北走获其嫡子买的里八剌暨后妃宫人诸王将相官属数百人获宋元玉玺金宝十五玉册二镇圭大圭玉带玉斧各一出精骑穷追至北庆州而还道兴州禽国公江文清等降三万七千人至红罗山又降杨思祖之众万六千余人献捷京师帝为御奉天门受朝贺大封功臣授开国辅运推诚宣力武臣特进荣禄大夫右柱国大都督府左都督封曹国公同知军国事食禄三千石予世券追封孝亲公主为曹国长公主贞加封如其子爵赐甲第城西帝时幸贞第太子诸王时往起居亲重无与比四年秋已平蜀地令文忠往拊循之筑成都新城发军戍诸郡要害乃还明年复以左副将军由东道北讨出居庸趋和林至口温元人遁进至胪朐河令部将韩政等守辎重而自率大军人赍二十日粮疾驰至土剌河元太师蛮子哈剌章悉众渡河列骑以待文忠引军薄之敌稍却至阿鲁浑河敌来益众文忠马中流矢下马持短兵斗指挥李荣以所乘马授文忠而自夺敌马乘之文忠得马益殊死战遂破敌卤获万计追奔至称海敌兵复大集文忠乃敛兵据险椎牛飨士纵所获马畜于野敌疑有伏稍稍引去文忠亦引还失故道至桑哥儿麻乏水渴甚祷于天忽所乘马蹋地泉涌出三军皆给乃刑牲以祭遂还是役也两军胜负相当而宣宁侯曹良臣指挥使周显常荣张耀俱战死以故赏不行六年行北平山西边留屯代县七年遣部将分道出塞一军出三不剌川俘平章陈安礼一军出顺宁杨门斩真珠驴一军出白登禽太尉不花其秋率师攻大宁高州克之斩宗王朵朵失里禽承旨百家奴追奔至毡帽山击斩鲁王获其妃及司徒答海等进师丰州禽元故官十二人马驼牛羊甚众穷追至百干儿乃还十二年洮州十八番族叛与西平侯合兵讨平之筑城东笼山南川置洮州卫戍之还言西安城中水&amp;#卤不可饮请凿地引龙首渠入城以便汲从之命提督大都督府参赞军国事兼领国子监事文忠器量沈宏人莫测其际临陈踔厉风发遇大敌益壮颇好学问尝师事金华范祖干胡翰通晓经义为诗歌雄骏可观功名既大显矣及释兵家居恂恂若儒者家故多客尝以客言劝帝少诛僇又谏帝征日本及言宦者过盛非天子不近刑人之义以是积忤旨颇不免谴让十六年冬遂得疾帝亲临视使淮安侯华中护医药明年春卒年四十六帝疑中毒之贬中爵放其家属于建昌卫而悉诛医及其妻子亲为文致祭追封岐阳王谥武靖配享太庙肖像功臣祠位皆第三父贞前卒赠陇西王谥恭献文忠三子景隆增枝芳英皆帝赐名增枝初授勋卫擢前军左都督芳英官至中都正留守　　邓愈
按明外史本传愈虹人初名友德太祖为赐名父顺兴据临濠与元兵相拒战死兄友隆代之复病卒众推愈领军事愈年甫十六每出战必先登陷阵军中咸服其勇太祖起滁阳愈自盱眙来归授管军总管从渡江克太平破禽陈野先下集庆略定溧水取镇江皆有功进广兴翼元帅出守广德州破长枪帅谢国玺于城下俘其总管武世荣获甲士千移镇宣州以其兵取休宁绩溪与胡大海攻克徽州迁行枢密院判官守之苗帅杨完者以十万众来攻守御单弱愈激厉将士与大海合击破走之进攻婺源守将铁木儿不花战败拔其城获卒三千徇下高河垒与李文忠胡大海攻建德道遂安破长枪帅余子贞逐北至淳安又破其援兵遂克建德杨完者来攻破禽其将李副枢降溪洞兵三万逾月复破完者于乌龙岭再迁佥行枢密院事略临安李伯升来援败之闲林寨遣使说降饶州守将于光遂移守饶陈友谅来攻辄击却之进江南行省参政总制各翼遂引军取浮梁徇乐平余干建昌皆下进围隆兴抚州守将邓克明为吴宏所攻遣使伪降以缓师愈知其情卷甲夜驰二百里比明入其城克明出不意单骑走愈号令严秋毫不犯遂定抚州克明不得已籍四路之地以降胡廷瑞亦献隆兴太祖自往抚定改名洪都以愈为江西行省参政守之而命降将祝宗康泰以所部从二人初不欲降及奉命从徐达攻武昌遂反舟次女儿港还趋城夜破新城门而入愈仓卒闻变以数十骑出走数与贼遇从骑死且尽愈窘甚连跨三马马辄踣最后得养子马乘之乃得脱夺抚州门以出奔还应天太祖弗之罪既而徐达还师复洪都乃复命愈佐大都督朱文正再往镇之其明年友谅众六十万入寇治楼船高与城等乘涨直扺城下围数百重愈分守抚州门最当要冲友谅亲督众以攻城坏且三十余丈愈且筑且战汉兵攻益急昼夜不解甲者三月太祖自将来援围始解论功与克敌等太祖已平武昌使愈率兵徇江西未附州县邓克明之弟志清据永丰有卒二万愈击破之禽其大将五十余人与常遇春悉平沙坑麻岭诸寨进兵取吉安围赣州五月乃克之南安南雄韶州诸路悉下进江西右丞时年二十八兵兴诸将早贵未有如愈与李文忠者愈为人简重慎密不惮危苦持军严善抚降附其徇安福也部卒有掳掠者判官潘枢入谒面责之愈立惊谢趣下令掠民者斩索军中所得子女尽出之枢因闭置空舍中自坐舍外作糜食之卒有谋夜取者愈鞭之以徇枢悉护遣还其家民大悦已而遇春克襄阳乃以愈为湖广行省平章往镇其地赐以书曰尔戍襄阳宜谨守法度山寨来归者兵民悉仍故籍小校以下悉令屯种且耕且战尔所戍地邻扩廓若尔爱加于民法行于军则彼所部皆将慕义来归如脱虎口就慈母我赖尔如长城尔其勉之愈于是披荆棘立军府营屯练卒拊循招徕威惠甚着吴元年建御史台召愈为右御史大夫领台事洪武元年兼太子谕德大将军经略中原愈为征戍将军率襄汉兵取南阳以北未附州郡遂克唐州走守将刘平章进攻南阳败元兵于瓦店逐北扺城下遂克之禽史国公等二十六人随叶舞阳鲁山诸州县相继降攻牛心光石脑洪山蜀河诸山寨皆平之均房金商之地悉定三年以征卤左副副将军从大将军出定西大破扩廓于沈儿峪分兵自临洮进克河州招谕吐番诸酋长宣慰何锁南等皆纳印请降追豫王至西黄河抵黑松林破斩其大将河州以西朵甘乌思藏诸部悉来归附出甘肃西北数千里而还论功授开国辅运推诚宣力武臣特进荣禄大夫右柱国封卫国公同参军国事岁禄三千石予世券五年辰澧诸蛮作乱愈以征南将军率师讨平之凡克四十八洞又捕斩房州反者以左副将军从徐达巡西北边十年吐番川藏为梗剽贡使愈以征卤将军率副将军沐英讨之分兵为三道深入覆其巢穷追至昆仑山俘斩万计获马牛羊十余万留兵戍碾北诸要害乃还道病至寿春卒年四十一追封宁河王谥武顺长子镇嗣　　汤和
按明外史本传和字鼎臣濠人幼有奇志嬉戏常习骑射部勒群儿及长身长七尺倜傥多计略滁阳王初起和率壮士十余人归之以千户从太祖攻大洪山克滁州授管军总管遂从取和州时诸将多太祖等夷莫肯为下和长太祖三岁独奉约束甚谨太祖甚悦之从定太平获马三百从击陈野先水军流矢中左股拔矢复斗卒与诸将破擒野先别下溧水句容从平集庆从徐达取镇江进统兵元帅徇奔牛吕城降陈保二取金坛常州既下以和为枢密院同佥守之常与吴接境张士诚间谍百出和防御严密敌莫能窥再寇再击却之俘斩千计进攻无锡大破吴军于锡山走莫天佑掳其妻子进中书左丞以舟师徇黄杨山败吴水军获千户四十九人拜平章政事援长兴与张士信战城下城中兵出夹击大败之俘卒八千解围而还讨平江西诸山寨永新守将周安叛进击败之连破其十七寨围城三月克之执安以献还守常州从大军伐士诚克太湖水寨下吴江州围平江斗于阊门飞&amp;#伤左臂召还应天创愈复往攻克之论功赐金帛初建御史台以和为左御史大夫兼太子谕德寻拜征南将军与副将军吴祯率常州江阴诸军讨方国珍渡曹娥江余姚上虞皆下进攻庆元庆元亦下国珍走入海追击败之获其大帅二人海舟二十五艘斩馘无算还定诸属城而使使招国珍国珍所部皆降国珍不得已亦诣军门降得水陆卒二万四千海舟四百余艘浙东悉定遂与副将军廖永忠伐陈友定自明州由海道乘风径抵福州之五虎门驻师南台使人谕降不应遂围之败其平章曲出兵于城下参政袁仁请降遂乘城入分兵徇兴化漳泉及福宁诸州县未下者进攻延平围十日而城下擒友定献俘京师时洪武元年二月也大军方北伐命造舟明州运粮输直沽海多飓风输镇江而还拜偏将军从大将军西征与右副将军冯胜自怀庆逾大行取泽潞晋绛诸州郡从大将军拔河中明年渡河入潼关分兵趋泾州使部将招降张良臣既而复叛会大军围庆阳执斩之越六盘山逐余寇还京师论功赏金币当大将军之半又明年复以右副副将军从大将军讨扩廓败之于定西遂定宁夏逐北至察罕脑儿擒其猛将虎陈获马牛羊十余万徇东胜大同宣府皆有功还授开国辅运推诚宣力武臣荣禄大夫柱国封中山侯岁禄千五百石予世券四年拜征西将军与副将军廖永忠率舟师溯江伐夏夏人以兵扼险攻不克江水暴涨驻师大溪口久不进而傅将军已自秦陇深入取汉中永忠先驱破瞿塘关入夔州和乃引军继之遂入重庆降明升师还傅廖二将军受上赏而和不及明年从大将军北伐遇敌于断头山战败亡一指挥寻与李善长营宫阙于中都镇北平彰德甓其城征察罕脑儿大获伯颜帖木儿为边患以征西将军驻防延安伯颜乞和乃还十一年春进封信国公岁禄三千石俾议军国事数出中都临清北平练军伍完城郭十四年以左副将军北伐覆敌灰山营获其平章别里哥枢密使久通而还十八年思州蛮叛和以征卤将军从楚王讨平之俘获四万悉禽其酋以归和沈敏多智数颇有酒过先守常州时尝请事太祖不得醉出怨言曰吾镇此城如据屋脊坐左顾则左右顾则右太祖闻而&amp;#之论封功臣以和征闽时放遣陈友定余孽入郡复扰师还为秀兰山贼所袭失二指挥故不封公伐蜀还面数其逗挠罪顿首谢乃已其封信公也犹数其常州时过失镌之券于时帝春秋寖高天下无事魏公曹公皆已前卒意不欲诸将久典兵未有以发也和以间从容为帝言臣犬马齿长不堪复任驱策愿得归故乡为容棺之墟以待骸骨帝乃大悦立赐钞治第中都并为诸公侯治第既而倭寇上海帝患之顾谓和曰卿虽老强为朕一行和请与方鸣谦俱鸣谦国珍从子也习海事帝尝访以御倭策鸣谦曰倭海上来则海上御之耳能量地远近置卫所陆聚兵水具战舰错置其间倭无所得入入亦无所得若纵之登岸则难制矣帝曰善安所得戍卒对曰兵兴以来民甚畏卒而慕为之若四民籍一以为兵固无所苦也帝以为然遣和董其事和乃度地于浙西东并海设卫所城五十有九选丁壮三万五千人筑之尽发州县钱及籍罪人赀给役役夫往往过望而民家墙除碓硙之石率发以佐筑浙人颇苦之或谓和曰民讟矣奈何和曰成远算者不近量任大事者不细谨国无备及于戈鋋井里将墟安所得碓硙乎复有讟者齿吾剑逾年而城成稽军次定考格立赏令浙东民四丁以上者户取一丁戍之凡得五万八千七百余人明年闽中并海城工亦竣还报命而和新第亦成和率妻子陛辞赐黄金三百两白金二千两钞三千锭彩币四十有副夫人胡氏赐亦称是并降玺书褒谕诸功臣莫得比焉自是和岁一朝京师二十三年朝元旦感疾失音帝即日临视惋叹久之遣还里疾小间复命其子鼎迎至都俾以安车入内殿宴劳备至赐金帛御膳法酒相属其夏奸党事觉公侯坐死者二十余人又三年穷治逆党诸功臣先后丽法稀得免者而和卧疾自如二十七年和疾寖笃不能兴帝思见之诏以安车入觐手拊摩之与叙里闬故旧及兵兴艰难事甚悉和不能对稽首而已帝为流涕厚赐金帛为葬费明年卒年七十追封东瓯王谥襄武和晚年益为恭慎入闻国论一语不敢外泄媵妾百余病后悉资遣之所得赏赐多分遗乡曲故旧及贫无告者而所筑沿海城戍皆坚致久而不圮正德嘉靖间倭屡入寇浙人赖以自保多歌思之巡按御史请于朝立庙以祀　　沐英
按明外史本传英字文英定远人八岁而孤从母避兵母又死太祖与孝慈皇后怜之抚为己子姓朱氏年十八授帐前都尉守镇江稍迁指挥使守广信从大军征福建破分水关略崇安别破闽溪十八寨缚冯谷保始命复姓移镇建宁节制邵武延平汀州三卫寻迁大都督府佥事进同知府中机务繁积英年少明敏剖决无滞后数称其才帝亦器英久之命乘传抵熙河练诸部兵事有不便更置以闻洪武十年充征西副将军从将军邓愈出塞西略川藏耀兵昆仑功多封开国辅运推诚宣力武臣荣禄大夫柱国西平侯食禄二千五百石予世券明年拜征西将军讨西番败之土门峡径洮州获其长阿昌失纳筑城东笼山击擒三副使瘿嗉子等平朵甘纳儿七站拓地数千里俘男女二万杂畜二十余万乃班师元国公脱火赤等屯和林数寇边十三年命英总陕西兵出塞略亦集乃渡黄河登贺兰山涉流沙七日至其境分四翼掩击之而自以骁骑冲其中坚夜击破之擒脱火赤及知院爱足等覆其全部以归其明年又从大将军北伐异道出古北口克灰山四部度胪胊河执知院李宣尽俘其众寻拜征南右副将军同永昌侯蓝玉从将军傅友德取云南梁王遣平章达里麻以兵十万距于曲靖英乘雾趋白石江雾霁两军相望达里麻大惊友德欲渡江英曰我兵罢惧为所扼乃率诸军严阵若将渡者而奇兵从下流济出其陈后张疑帜山谷间人吹一铜角元兵惊扰英急麾军渡江以善泅者先之长刀斫其军军却师毕济鏖良久复纵铁骑遂大败之生擒达里麻僵尸十余里长驱入云南梁王走死右丞观音保以城降属郡皆下独大理倚点苍山洱海扼龙首龙尾二关关故南诏筑土酋段世守之英自将抵下关分一军由洱水东趋上关一军从石门间道渡河扳点苍山而上立明旗帜英乱流斩关进山上军亦驰下夹击禽段世遂拔大理分兵收未附诸蛮设官立卫守之回军与友德会滇池分道平乌撒东川建昌芒部诸蛮立乌撒毕节二卫土酋杨苴等复煽诸蛮二十余万围云南城英驰救溃窜山谷中分兵摧灭之斩级六万明年诏友德及玉班师而留英镇滇中十七年曲靖亦佐酋作乱讨降之因定普定广南诸蛮通田州粮道二十年平浪穹蛮奉诏自永宁至大理六十里设一堡留军屯田明年百夷思伦发叛诱群蛮入寇摩沙勒寨遣都督&amp;#正击破之思伦发复寇定边众号三十万英选骑三万驰救置火炮及劲弩为三行蛮驱百象被甲荷栏楯左右挟大竹为筒筒置摽枪锐甚英分军三都督冯诚前&amp;#正左都指挥同知汤昭右炮弩并发象皆反走乘胜焚其寨昔剌亦者寇枭将也殊死斗左军小却英登高望之取佩刀命左右斩帅首左帅见一人握刀驰下恐奋呼突阵大军乘之斩馘四万余人生获三十七象余象尽殪渠帅刀思郎斯郎理等各被百余矢伏象背以死思伦发遁去诸蛮震慑麓川始不复梗已会颍国公讨平东川蛮又平越州酋阿资及广西阿赤部二十三年冬入朝赐宴奉天殿赉黄金二百两白金五千两钞五百锭彩币百袭遣还陛辞帝亲拊之曰使我高枕无南顾忧者汝英也还镇再败百夷于景东思伦发乞降贡方物阿资又叛击之补冲尽俘其众亦降南中悉定使使以兵威谕降诸番番部有重译入贡者矣英后先镇云南十年年四十八卒军民巷哭远夷皆为流涕归葬金陵追封黔宁王谥昭靖侑享太庙英沈毅寡言笑好贤礼士抚卒伍有恩未尝滥杀在滇百务具举简守令课农桑岁较屯田增损以为赏罚垦田至百万余亩滇池隘浚而广之无复水患通盐井之利以来商旅辨方物以定贡税视民数以均力役疏节阔目民以便安居常读书不释卷暇则延诸儒生讲说经史太祖初起时数养他姓为子攻下郡邑辄遣之出守多至二十余人惟英在西南勋最大徐司马何文辉虽名将远不逮也子春晟昂皆镇云南昕驸马都尉尚成祖女常宁公主　　沐春
按明外史沐英传英子春字景春材武有父风年十七从英征西番又从征云南从平江西寇皆先登积功授后军都督府佥事群臣请试职帝曰儿我家人勿试也遂予实授尝命录烈山囚又命鞫叛党于蔚州所开释各数百人英卒命嗣爵镇云南洪武二十六年维摩十一寨乱遣瞿能等讨平之明年平越嶲蛮立澜沧卫其冬阿资复叛与何福讨之春曰此贼积年逋诛者以与诸土酋姻娅展转亡匿今悉发诸酋从军縻系之而多设营堡制其出入授首必矣遂趋越州分道逼其城伏精兵道左以羸卒诱贼纵击大败之阿资亡山谷中春阴结旁近土官诇知所在树垒断其粮道贼困甚已出不意捣其巢遂擒阿资并诛其党沙陀普也等二百四十人越州遂平广南酋侬贞佑纠群蛮拒官军破擒之俘斩千计宁远酋刀拜烂依交址不顺命遣何福讨降之三十年麓川宣慰使思伦发为其属刀干孟所逐来奔春挟与俱朝受上方略遂拜春为征卤前将军率何福徐凯讨之先以兵送思伦发于金齿檄干孟来迎不应乃选卒五千令福与瞿能将逾高良公山直捣南甸大破之斩其酋刀名孟回军击景罕寨贼乘高坚守官军粮且尽福告急春率五百骑救之夜渡怒江旦抵寨下令骑骋扬尘蔽天贼大惊溃乘胜击崆峒寨亦溃前后降者七万人将士欲屠之春不可干孟乞降帝不许命春总滇黔蜀兵攻之未发而春卒年三十六谥惠襄春在镇七年大修屯政辟田三十余万亩凿铁池河灌宜良涸田数万亩民复业者五千余户为立祠祀之无子弟晟嗣
　将帅部名臣列传九十二
　　明二
　　冯胜
按明外史本传胜定远人初名国胜又名宗异最后名胜生时黑气满室经日不散及长雄勇多智略与兄国用俱喜读书通兵法元末结寨自保太祖略地至妙山国用偕胜来归甚见亲信太祖尝从容询天下大计国用对曰金陵龙蟠虎踞帝王之都先拔之以为根本然后四出征伐倡仁义收人心勿贪子女玉帛天下不足定也太祖大悦俾居幕府从克滁和战三叉河板门寨鸡笼山皆有功从渡江取太平遂命国用典亲兵委以腹心陈野先既就擒太祖释之令招其部曲国用曰野先必叛不如弗遣后果叛为乡兵所杀其从子兆先复拥大众屯方山蛮子海牙扼采石国用与诸将攻破海牙水寨又破擒兆先尽降其众三万余人太祖择骁勇五百人置麾下夜令环帐而寝悉屏旧人独留国用侍卧榻太祖酣寝达旦五百人者始安国用率以攻集庆争效死先登遂克之与诸将下镇江丹阳宁国泰兴宜兴从征金华攻绍兴累擢亲军都指挥使卒于军年三十六太祖哭之恸追封郢国公胜先已积功为元帅至是命袭兄职典亲军陈友谅逼龙湾太祖御之战于石灰山胜攻其中坚大破之溺数万俘七千人追破之采石遂复太平又从征友谅破其安庆水寨长驱至江州走友谅进亲军都护从解安丰围战鄱阳湖迁同知枢密院事从下武昌克庐州移兵取江西诸路与诸将收淮东克海安坝取泰州徐达围高邮太祖令还泰州以胜督军守将诈降胜令指挥康泰率数百人先入城敌闭门尽杀之太祖怒召胜决大杖十令步诣高邮胜惭愤力攻克之遂取淮安安丰破擒吴将吕珍于旧馆下湖州再迁右都督从大将军达北征下山东诸州郡洪武元年兼太子右詹事坐小法贬一官为都督同知引兵克乐安&amp;#河取汴洛趋潼关守将迎战破之遂夺关取华州还汴谒帝行在授征卤右副将军留守汴梁寻从大将军征山西由武陟取怀庆逾太行克碗子城取泽潞擒元右丞贾成于猗氏克平阳绛州帝悦诏右副将军胜居常遇春下偏将军汤和居胜下偏将军杨璟居和下渡河趋陕西克凤翔李思齐走临洮获薛平章等遂渡陇取巩昌进逼临洮还从大将军围庆阳执张良臣陕西悉平帝召大将军还命胜驻庆阳节制诸军胜以关陕既定辄引兵还帝怒切责之念其功大赦弗治而赏赉金币不能半大将军寻复为右都督以右副将军同大将军出西安捣定西破扩廓帖木儿获士马数万分兵自秦州南出一百八渡徇略阳擒元平章蔡琳遂入沔州遣别将自连云栈合攻兴元克之洪武三年授开国辅运推诚宣力武臣特进荣禄大夫右柱国同参军国事封宋国公食禄三千石予世券时扩廓尚在和林数寇边帝患之五年大发兵三道出塞命胜为征西将军率副将军陈德傅友德等取甘肃至兰州友德以骁骑前驱再败元兵胜复败之扫林山至甘肃元将上都驴迎降至亦集乃路卜颜帖木儿亦降次别笃山岐王朵儿只班遁去追获其平章长加奴等二十七人及马驼牛羊十余万是役也大将军达军不利左副将军文忠杀伤相当独胜斩获甚众全师而还会有言胜私匿驼马者赏不行自后数出练兵临清北平出大同讨元残寇镇陕西及河南册其女为周王妃久之大将军达左副将军文忠皆卒而元丞相纳哈出拥众数十万数为边害二十年命胜为征卤大将军颍国公傅友德永昌侯蓝玉为左右副将军率南雄侯赵庸等以步骑二十万讨之郑国公常茂曹国公李景隆申国公邓镇等皆从帝复遣故所获纳哈出部将乃剌吾者奉玺书谕之降胜出松亭关分筑大宁宽河等四城驻大宁逾两月留兵五万守之而以全师压金山纳哈出见乃剌吾而惊曰尔尚存乎乃剌吾述帝恩德纳哈出喜遣其左丞探马赤等献马且觇胜军胜已深入隃金山至女直苦屯降纳哈出之将庆国公观童大军奄至纳哈出度不敌因乃剌吾请降胜使蓝玉轻骑受之纳哈出遂率数百骑诣玉玉与饮欢甚纳哈出酌酒酬玉玉解衣衣之纳哈出不肯时常茂在坐起斫其臂伤不得去都督耿忠拥以见胜其将士妻子十余万屯松花河闻纳哈出伤惊溃胜遣观童谕之乃降得所部二十余万人牛羊马驼辎重亘百余里还至亦迷河复收其残卒二万余车马五万而都督濮英殿后为敌所杀常茂者胜婿也胜儿子遇之茂尝不逊至是以捷闻并奏茂罪状尽将降众二十万人入关帝大悦使使者迎劳胜等械系茂会有言胜多匿良马使阍者行酒于纳哈出之妻求大珠异宝王子死二日强娶其女失降附心又失濮英三千骑而茂亦讦胜过帝怒收胜大将军印命就第凤阳奉朝请诸将士亦无赏胜自是不复将大兵矣二十一年奉诏往东昌调番兵征曲靖中道叛诏胜镇永宁抚安之二十五年命籍太原平阳民为军立卫屯田寻加太子太师偕颍国公友德练军山西河南诸公侯皆听节制时太祖次列勋臣望重者八人胜居第三太祖春秋高多猜忌胜功最多数以细故失帝意蓝玉诛之月召至京逾二年赐死诸子皆不得嗣封而国用子诚积战功云南累官至右军左都督福王时追谥国用武翼赠胜宁陵王追谥武壮列祀功臣庙　　廖永忠按明外史本传永忠巢人楚国公永安弟也从永安迎太祖于巢湖年最少太祖曰汝亦欲富贵乎永忠曰获事明主扫除寇乱垂名竹帛是所愿耳太祖嘉焉副永安将水军渡江拔采石太平擒陈野先破蛮子海牙及陈兆先定集庆克镇江常州池州讨江阴海寇皆有功永安陷于吴以永忠袭兄职为枢密佥院总其军攻赵普胜栅江营复池州陈友谅犯龙江大呼突阵诸军从其后大败之进同知枢密院事从伐友谅至安庆破其水寨遂克安庆从攻江州州城临江守备甚固永忠揣城高下造桥于船尾名曰天桥以船乘风倒行桥傅于城遂克之进中书省右丞从下南昌援安丰战鄱阳湖决围殊死战张定边直犯太祖舟常遇春射走之永忠乘飞舸追且射定边被矢如猬汉卒多死伤明日永忠与俞通海等以七舟载苇荻乘风纵火焚敌楼船数百又以六舟深入搏击复旋绕而出敌惊为神友谅溃奔又邀击之泾江口友谅死从征陈理分兵栅四门于江中联舟为长寨绝其出入理降改湖广行省左丞取江西未下州郡从徐达取淮东张士诚遣舟师薄海安太祖令永忠还兵水寨御之达遂克淮东诸郡从伐士诚取德清进克平江拜中书平章政事寻充征南副将军率舟师自海道会汤和讨降方国珍遂自海道取福州洪武元年兼同知詹事院事略定闽中诸郡至延平与陈友定隔水而阵分军渡水破之执友定遂拜征南将军以朱亮祖为副由海道取两广永忠先发书谕元左丞何真晓譬利害师至潮州真遣使籍广东郡县奉表降至东莞真率官属来迎至虎头山门降张元帅至广州降卢左丞破海寇卲宗愚新会河源汲州土豪作乱皆破斩之进取广西至梧州降元达鲁花赤拜住平章者林浔柳诸路皆降遣亮祖会杨璟收未下州郡永忠引兵克南宁降象州两广悉平明年还京帝命太子率百官迎劳龙湾入见命太子送还第复出抚定泉漳三年从大将军徐达北征克察罕脑儿还授开国辅运推诚宣力武臣荣禄大夫柱国封德庆侯食禄一千五百石予世券明年以征西副将军从汤和率舟师伐蜀和驻大溪口永忠先发及旧夔府破守将邹兴等兵进至瞿塘关山峻水急蜀人设铁锁飞桥横据关口舟不得进永忠密遣数百人舁小舟逾山渡关出其上流人持糗粮带水筒以御饥渴蜀山多草木令将士皆衣青蓑衣鱼贯出崖石间度已至率精锐出墨叶渡夜五鼓分两军攻其水陆寨水军皆以铁裹船头置火器而前明蜀人始觉尽锐来拒永忠已破其六寨会将士舁舟出江者一时并发上下流夹攻大破之邹兴死遂焚三桥断横江铁索禽同佥蒋达等八十余人飞天张铁头张等遁去遂入夔府明日和始至乃与和分道进和率步骑永忠率舟师期会于重庆永忠乘胜捣重庆次铜锣峡蜀主明升请降永忠以和未至辞不受和至乃受升降承制抚慰下令禁扰掠卒取民七茄立斩之慰安戴寿向大亨等家令其子弟持书往成都招谕会傅友德已破寿等寿等得书遂降蜀地悉平帝制平蜀文旌其功褒赉甚厚明年北征至和林又督舟师出海捕倭寻还京初韩林儿在滁州太祖遣永忠迎归应天至瓜步覆其舟死帝以咎永忠大封功臣谕诸将曰永忠战鄱阳时忘躯与敌舟拒可谓奇男子然使所善儒生窥朕意侥封爵故止封侯而不公及杨宪为相永忠与相比宪诛永忠以功大得免八年三月坐僭用龙凤诸不法事赐死子权十三年嗣侯　　傅友德
按明外史本传友德其先宿州人后徙砀山元末从大盗李喜之入蜀喜之败从明玉珍玉珍不能用走武昌从陈友谅为别将无所知名太祖攻江州至小孤山友德率众降帝奇之用为将从援安丰略庐州还从击友谅于鄱阳湖轻舟挫其前锋被数创战益力复与诸将邀击于泾江口既歼友谅从征武昌城东南高冠山下瞰城中诸将相顾莫敢登友德率数百人一鼓夺之流矢中颊复洞胁不为沮武昌平授雄武卫指挥使从徐达拔庐州别将克夷陵衡州襄阳攻安陆被九创破擒其将任亮从徐达下淮东破张士诚援兵于马骡港获战艘千复大破元将竹贞于安丰同陆聚守徐州扩廓遣将李二来攻兵寡度不敌遂坚壁诇其出掠以二千人溯河至吕梁登陆击之刺其骁将韩乙敌败去度且复至亟还城开门而阵于野卧戈以待约闻鼓声则起二果至鸣鼓士跃起搏战破擒二进江淮行省参知政事从大将军达北征破沂州下青州元丞相也速来援以轻骑诱敌入伏奋击败走之遂取莱阳东昌明年从定汴洛收诸山寨渡河取卫辉彰德至临清获元将为向道取德沧州既克元都侦逻古北隘口守卢沟桥略大同还下保定真定从攻山西克太原扩廓自保安来援万骑突至友德以五十骑冲却之因夜袭其营扩廓仓卒遁去追至天门关获其士马万计复败贺宗哲于石州败脱列伯于宣府从攻张思道下巩昌临洮会大将军团庆阳以偏师驻灵州遏其援兵遂克庆阳还赐白金文绮又从大将军捣定西大破扩廓移兵伐蜀领前锋出一百八渡夺略阳关遂入沔分兵自连云栈合攻汉中克之还军西安蜀将吴友仁寇汉中友德以三千骑救之径黑龙江攻斗山寨令军中人持十炬燃于山上蜀兵惊遁洪武三年冬授开国辅运推诚宣力武臣荣禄大夫柱国同知大都督府事封颍川侯食禄千五百石予世券未几充征卤前将军与征西将军汤和分道伐蜀和率廖永忠等以舟师攻瞿塘友德率顾时等以步骑出秦陇太祖谕友德曰蜀人闻我西伐必悉精锐东守瞿塘北阻金牛以抗若出不意直捣阶文门户既隳腹心自溃兵贵神速患不勇耳友德疾驰至陕集诸军扬声出金牛而潜引兵趋陈仓攀援岩谷昼夜行抵阶州败蜀将丁世珍克其城蜀人断白龙江桥友德修桥以渡破五里关遂拔文州渡白水江趋绵州至汉江水涨不得渡伐山造战舰欲以军声通瞿塘乃削木为牌数千书克阶文绵日月投汉水顺流下蜀守者见之皆解体初蜀人闻大军西伐丞相戴寿等果悉众守瞿塘及闻友德破阶文捣江油始分兵援汉州以保成都未至友德已破其守将向大亨于城下谓将士曰蜀人破胆援兵至无能为也迎击寿等大败之遂拔汉州进围成都寿等以象战友德令强弩火器冲之身中流矢不退将士殊死战象反走&amp;#藉死者甚众寿等闻其主明升已降乃籍府库仓廪面缚诣军门成都平分兵徇州邑未下者克保宁执吴友仁送京师蜀地悉定友德之攻汉州也汤和尚顿军大溪口既得木牌于江流乃进师而戴寿等撤其精兵西救汉州留老弱守瞿塘故永忠等得乘胜捣重庆缚明升于是太祖制平西蜀文盛称友德功为诸将第一师还受上赏五年副征西将军冯胜征沙漠败失剌罕于西凉至永昌败朵儿只巴获马牛羊十余万略甘肃射杀平章不花降太尉琐纳儿等至瓜沙州获金银印及杂畜二万而还是时师出三道独友德全胜以主将胜坐小法赏不行明年复出雁门为前锋获平章邓孛罗帖木儿还镇北平陈便宜五事皆从之召还从太子讲武于荆山益岁禄千石九年副中山侯和破擒伯颜帖木儿于延安降其众帝将征云南命友德巡行川蜀雅播之境修城郭缮关梁因兵威降金筑普定诸山寨十四年副大将军达出塞讨乃儿不花渡北黄河袭灰山斩获甚众其年秋充征南将军率左副将军蓝玉右副将军沐英将步骑三十万讨云南至湖广分遣都督胡海洋等将兵五万由永宁趋乌撒而自率大军由辰沅趋贵州克普定普安降诸苗蛮进攻曲靖大战白石江擒元平章达里麻遂击乌撒循格孤山而南以通永宁之兵遣两将军趋云南梁王把匝剌瓦尔密走死友德城乌撒群蛮来争奋击破之得七星关以通毕节又克可渡河降东川乌蒙芒部诸蛮乌撒诸蛮复叛讨之斩首三万余级获牛马十余万霭翠宋钦皆降蛮地悉平进封颍国公食禄三千石予世券十九年东川蛮叛复为征南将军率师讨之破越州叛酋阿资平平越诸叛苗还练兵北平从燕王出古北口副大将军冯胜袭纳哈出于金山降其众二十一年再讨曲靖普安二十三年征沙漠擒乃儿不花还驻开平复征宁夏明年征哈者舍利追元辽王军行遽令班师敌不设备因潜师深入至黑岭寒山大破敌众而还再出练兵山陕总屯田事命兼太子太师寻遣还乡友德喑恶跳荡身冒百死自偏裨至大将每战必先士卒虽被创战益力以故所至立功帝屡&amp;#奖劳子忠　　蓝玉
按明外史本传玉定远人开平王常遇春妇弟也以故隶遇春帐下临敌勇敢遇春数称于太祖太祖亦以遇春故特宠遇之由管军镇抚积功至都督佥事洪武十一年同西平侯沐英讨西番擒其酋瘿嗉子斩获千计得马二万余匹牛羊十余万头师还封永昌侯食禄二千五百石予世券十四年以征南右副将军从颍川侯傅友德征云南擒元平章达里麻于曲靖梁王走死滇地悉平玉功为多益禄五百石册其女为蜀王妃二十年以征卤左副将军从大将军冯胜北伐玉乘大雪轻骑袭庆州杀元平章果来擒其子不兰溪大获人马而还师至金山元丞相纳哈出遣使诣大将军营纳款玉往受降纳哈出以数百骑至玉大喜饮以酒纳哈出饮酬玉玉解衣衣之曰请服此而饮纳哈出不肯服玉亦不饮争让久之纳哈出覆酒于地顾其下咄咄语将脱去常茂直前斫伤之拥以见胜其众惊溃玉追至亦迷河悉降之捷闻即军中拜玉为大将军时顺帝孙脱古思帖木儿立为可汗出没塞上二十一年四月命玉率师十五万讨之出大宁至庆州谍知脱古思在捕鱼儿海间道兼程进至百眼井去海四十里不见敌欲引还定远侯王弼曰吾辈提十余万众深入漠北无所得遽班师何以复命玉曰然令诸军穴地而爨毋见烟火乘夜至海南敌营尚在海东北八十余里玉令弼为前锋疾驰薄其营敌谓我军乏水草不能深入不设备又大风扬沙昼晦军行敌无所觉猝至前大惊迎战败之杀太尉蛮子等降其众脱古思与太子天保奴数十骑遁去玉以精骑追之不及获其次子地保奴太子妃公主等百二十余人又追获吴王朵儿只代王达里麻及平章以下官属三千余人男女七万七千余人宝玺符敕金牌金银印若干马驼牛羊十五万余焚其甲仗蓄聚而还奏捷京师帝大喜赐敕褒劳比之卫青李靖又破哈剌章营获人畜六万师还进封凉国公二十三年施南忠建二宣抚司蛮叛命玉讨平之又平都匀安抚司散毛诸峒益禄五百石诏还乡二十四年命玉理兰州庄浪等七卫兵以追逃寇祁者孙遂略西番罕东之地土酋哈咎等遁去会建昌指挥使月鲁帖木儿叛诏移兵讨之至则都指挥瞿能等已大破其众月鲁走柏兴州玉遣百户毛海诱缚其父子送京师诛之而尽降其众因请增置屯卫报可复请籍民为兵讨朵甘百夷诏不许遂班师玉长身面饶勇略有大将材中山开平既没数总大军多立功太祖遇之厚寖骄蹇自恣多畜庄奴假子乘势暴横尝占东昌民田御史按问怒逐御史北征还夜喜峰关关吏不时纳纵兵毁关入又尝私元主妃事闻妃自经死帝切责玉仍镌其过于券玉犹不悛侍坐宴语傲慢在军擅黜陟将校进止自专帝数谯让玉益怏怏西征还命为太子太傅玉不乐居宋颍两公下曰我不堪太师耶乃为太傅也比奏事多不听无何锦衣卫指挥蒋瓛告玉谋反下吏鞫讯狱辞云玉同景川侯曹震鹤庆侯张翼舳舻侯朱寿东莞伯何荣及吏部尚书詹徽户部侍郎傅友文等谋为变将以二十六年二月十五日伺帝出藉田举事狱具族诛之诸彻侯以下坐党夷灭者不可胜数手诏布告天下条列爰书为逆臣录至九月乃下诏曰蓝贼为乱谋泄族诛者万五千人自今胡党蓝党概赦不问于是元功宿将尽矣胡谓丞相惟庸也凡列名党录者一公十三侯二伯叶升前坐事诛常升胡玉诸小侯皆别见其曹震张翼张温陈桓朱寿曹兴六侯附着左方　　曹震
按明外史蓝玉传震濠人从太祖起兵累擢指挥使随沐英征西番论功封景川侯岁禄二千石从蓝玉征云南分道取临安诸路至威楚降元平章阎乃马歹等云南平因请讨容美散毛诸洞蛮及西番朵甘思曩日诸族诏不许又请以四川贵州二都司所易番马分给陕西河南将士又言四川至建昌驿道经大渡河往来多死瘴疠询父老自眉州峨眉至建昌有古驿道平易无瘴毒已令军民修治请以温江至建昌驿马移置峨眉新驿从之洪武二十一年与叶升分讨东川叛蛮平之俘获五千余人寻复命理四川军务同蓝玉核征南军士会永宁宣慰司言所辖地有百九十滩其八十余滩道梗不利诏震疏治之震至泸州按视有枝河通永宁乃凿石削崖令深广以通漕运又辟陆路作驿舍邮亭驾桥立栈自茂州一道至松潘一道至贵州以达保宁先是行人许穆言松州地硗瘠不宜屯种戍卒三千粮运不给请移戍茂州俾就近屯田帝以松州控制西番不可动至是运道既通松潘遂为重镇帝嘉其劳逾年复奏四事一请于云南大宁境就井煮盐募商输粟以赡边一令商入粟云南建昌给以重庆綦江市马之引一请蠲马湖逋租一施州卫军储仰给湖广溯江险远请下重庆粟顺流输之皆报可震在蜀久诸所规画并极周详蜀人德之蓝玉败谓与震及朱寿诱指挥庄成等谋不轨论党逆以震为首并其子炳诛之　　张翼按明外史蓝玉传翼临淮人父聚以前翼元帅从平江南淮东积功为大同卫指挥同知致仕翼随父军中骁勇善战以副千户嗣父职从征陕西擒叛寇擢都指挥佥事进佥都督府事从蓝玉征云南克普定曲靖取鹤庆丽江剿七百房山寨捣剑川击石门论功封鹤庆侯岁禄二千五百石予世券久之坐玉党诛死　　张温
按明外史蓝玉传温不详何许人从太祖渡江授千户积功至天策卫指挥佥事从大将军达收中原克陕西攻下兰州守之元将扩廓侦大将军南还自甘肃率步骑奄至诸将请固守温曰彼远来未知我虚实乘暮击之可挫其锐彼不退守以待援未晚也于是整兵出战扩廓兵少却已而围城数重温敛兵固守急攻不能下乃引去太祖称为奇功擢大都督府佥事已又命兼陕西行都督府佥事当兰州之受围也扩廓兵以夜梯城而登千户郭佑被酒卧他将巡城者击退之围既解温将斩佑天策卫知事朱有闻争曰当贼犯城时将军斩佑以令众军法也贼既退始追僇之无及于事且有擅杀名温谢曰非君不闻是言遂杖佑释之帝闻而两善焉并赏有闻绮帛其明年命为参将从傅友德伐蜀功多十一年又命为副将会王弼等讨西羌俘获人畜无算明年封会宁侯禄二千石又明年命往理河南军务十四年从傅友德征云南二十一年从北伐皆有功后以居室器用僭上获罪遂坐蓝党死　　陈桓
按明外史蓝玉传桓濠人从克滁和渡江克集庆先登从取宁国金华战龙江彭蠡收淮东浙西平中原累授都督佥事洪武十四年从傅友德征云南与胡海郭英率兵五万由永宁趋乌撒道险隘自赤河进师与乌撒诸蛮大战败走之再破芒部土酋走元右丞实卜遂城乌撒降东川乌蒙诸蛮进克大理略定汝宁靖宁诸州邑师还封普定侯食禄二千五百石子世券同靖宁侯征东川龙海俘获甚众就令总制诸军屯田云南还坐党死　　朱寿
按明外史蓝玉传寿未详何许人以万户从渡江下江东郡邑进总管收常婺克武昌平苏湖转战南北积功为都督佥事与张赫督漕运有功封舳舻侯予世券后坐党死　　曹兴
按明外史蓝玉传兴一名兴才未详何许人从平武昌授指挥佥事取平江进指挥使平中原进都督佥事洪武十一年从蓝玉讨洮州羌降朵甘酋擒三副使等师还封怀远侯世袭指挥使理军务山西从北征有功后数年坐党死同时以党连坐者都督则有黄辂汤泉马俊王诚聂纬王铭许亮徐司马谢熊汪信萧用杨春张政祝哲陶文茆鼎凡十六人多玉部下偏裨于是勇力武健之士芟夷略尽罕有存者　　吴良按明外史本传良定远人初名国兴赐名良气岸雄伟性刚直与弟祯俱以勇略闻从太祖起濠梁并为帐前先锋良能没水侦探祯每易服为间谍从取滁州克和阳常先驱渡江与元兵战采石克太平下溧水溧阳定集庆功多又从徐达克镇江下常州进镇抚守丹阳与赵继祖等取江阴张士诚兵据秦望山良攻夺之遂克江阴以良为指挥使守之时士诚据全吴跨淮东浙西兵食足江阴当其要冲枕大江扼南北襟喉士诚数以金帛啖将士窥衅良行太祖谕之曰江阴我东南屏蔽汝约束士卒毋外交毋纳逋逃毋贪小利毋与争锋惟保境安民而已良奉约惟谨边备修饬以败敌功进枢密判官士诚大举兵来寇艨艟蔽江其将苏同佥驻君山指画进兵良遣弟祯出北门与战而潜遣元帅王子明率壮士驰出南门合击大败之俘斩甚众敌宵遁寻复寇常州良遣兵从间道歼其援兵于无锡当是时太祖数自将争江楚上流与陈友谅角大军屡出金陵空虚士诚不敢北出侵尺寸地以良在江阴为屏蔽也良仁恕俭约声色货利无所好夜宿城楼枕戈达旦训将练兵常如寇至暇则延儒生讲论经史新学宫立社学大开屯田均徭省赋在境十年封疆晏然太祖尝召良劳曰吴院判保障一方使我无东忧功甚大车马珠玉不足旌其劳命学士宋濂等为诗文美之仍遣还镇寻大发兵取淮东克泰州士诚兵复出马驮沙侵镇江巨舰数百溯江而上良戒严以待太祖亲督大军御之士诚兵遁追至巫子门良出兵夹击获卒二千太祖诣江阴劳军周巡壁垒叹曰良今之吴起也吴平加昭勇大将军苏州卫指挥使移镇苏州武备益修军民辑睦进都督佥事洪武三年授开国辅运推诚宣力武臣荣禄大夫柱国同知大都督府事封江阴侯食禄千五百石予世券五年广西蛮叛以良副征南将军邓愈分道讨之数月尽平左右两江及五溪之地移兵入铜鼓五开收潭溪开太平歼清洞崖山之众于铜关铁寨古州八万蛮皆震慑内附粤西遂平八年督田凤阳十二年齐王封青州命良往建王府纳其女为王妃十四年卒于青年五十八赠江国公谥襄烈子高嗣侯　　吴祯
按明外史吴良传良弟祯初名国宝赐名祯与良俱从克滁和渡江克采石从定集庆下镇江广德常州宣城江阴皆有功又从常遇春自铜陵取池州以舟师毁其北门入城敌舰百余至复大败之遂克池州积功由帐前都先锋累迁为天兴翼副元帅以千人助良守江阴数败吴兵破士诚水寨擒其骁将朱定授英武卫亲军指挥使又大破吴兵于巫子门从大将军徐达率马步舟师取湖州勒奇兵出旧馆大捷湖州平遂戍之从围姑苏破葑胥二门进佥大都督府事抚苏州寻副征南将军汤和讨方国珍乘潮入曹娥江毁坝通道出不意直扺军&amp;#国珍亡入海追及之盘屿合战自申至戌败之尽获其战舰人马辎重国珍降复自海道进取福州围其西南水部三门一鼓克之洪武元年进兵破延平擒陈友定闽海悉平还次昌国会海寇劫兰秀山剿平之兼率府副使寻为吴王左相兼佥大都督府事二年大将军平陕西还祯与副将军冯宗异驻庆阳三年命为靖海将军练军海上其冬封靖海侯食禄千五百石予世券五年诏大发兵戍定辽命祯总舟师数万由登州转运以饷之海道险远经理有方兵食无乏完城练卒尽收辽海未附之地寻召还七年海上有警复总江阴四卫舟师出捕倭至琉球大洋获其人船献俘京师自是常往来海道总理军务数年海上无寇十一年奉诏出定辽得疾舆还京师明年卒追封海国公谧襄毅与良俱肖像功臣庙子忠嗣侯二十三年追论祯胡党爵除　　耿炳文
按明外史本传炳文濠人父君用从太祖渡江积功为管军总管援宜兴与张士诚将争栅力战死炳文袭职遂领其军取广德进攻长兴败士诚将赵打虎获战船三百余艘擒其守将李福安等遂克长兴长兴据太湖口陆通广德连壤宣歙为江浙门户太祖既得其地大喜改为长安州立永兴翼元帅府以炳文为总兵都元帅守之温祥卿者多智数避乱来归炳文引入幕府画守御计甚悉张士诚左丞潘元明元帅严再兴帅师来争炳文奋击大败去久之士诚复遣司徒李伯升率众十万水陆进攻城中兵七千太祖患之命陈德华高费聚三将军往援比至伯升夜营诸军皆溃炳文婴城固守攻甚急随方御之昼夜不解甲者月余援兵复集伯升弃营遁乘之追斩五千余人其明年改永兴翼元帅府为永兴卫亲军指挥使司以炳文为指挥使已而士诚大发兵遣其弟士信复来争炳文又败之获其元帅宋兴祖士信愤益兵围城炳文与费聚出战又大败之长兴为士诚必争地炳文拒守凡十年以寡御众大小数十战战无不胜士诚迄不得逞大军伐士诚炳文将所部克湖州围平江吴平进大都督府佥事从征中原克山东沂峄诸州下汴梁徇河南扈驾北巡已又从常遇春取大同克晋冀从大将军徐达征陕西走李思齐张思道即镇其地浚泾阳洪渠十万余丈民赖其利寻拜秦王左相都督佥事洪武三年封长兴侯食禄一千五百石予世券十四年从大将军出塞破元平章乃儿不花于北黄河十九年从颍国公傅友德征云南讨平曲靖蛮二十一年从永昌侯蓝玉北征至捕鱼儿海二十五年总兵平陕西徽州妖人之乱三十年以征西将军擒蜀寇高福兴俘其众三千人始炳文守长兴功最高太祖榜列勋臣以炳文附大将军达为一等及洪武末年诸通侯且尽惟炳文以元功宿将为朝廷所倚重建文改元燕王兵起帝命炳文为大将军率副将军李坚&amp;#忠北伐炳文年六十有五矣兵号三十万至者十三万八月己酉次真定分营滹沱河南北都督徐凯军十万驻河间潘忠杨松驻鄚州而其先锋九千人驻雄县值中秋不设备燕王乘夜渡白沟河袭破县城九千人皆覆忠等来援过月漾桥半渡伏发水中忠松俱被执不屈死失鄚州而炳文部将张保者降燕备告南军虚实燕王纵保归使张雄鄚败状谓北军且至于是炳文移河南军渡河并力当敌军甫移燕兵骤至循城蹴击炳文军不得成列败入城争门门塞自相斫而入蹈藉死者不可数计坚忠及都督顾成都指挥刘遂皆为燕所擒燕兵遂围城炳文众尚十万坚守不出燕王知炳文老将未易下越三日解围还北平而帝骤闻炳文败忧甚谓太常卿黄子澄曰孰堪代将者对曰李景隆可蚤用景隆不至此遂以景隆为大将军乘传代炳文比至军燕师已先一日去炳文受代归景隆遂将其军再战再败以至于亡燕王称帝之明年刑部尚书郑赐都御史陈瑛劾炳文衣服器皿有龙凤饰玉带用红&amp;#僭妄不道炳文惧自杀　　郭英按明外史本传英巩昌侯子兴弟也年十八与子兴同事太祖亲信令直宿帐中呼为郭四数从征皆有功战鄱阳湖友谅中流矢死或曰英矢也从征武昌陈氏骁将陈同佥持槊突入太祖呼英杀之衣以战袍攻岳州败其援兵还克庐州襄阳授骁骑卫千户克淮安濠州安丰进指挥佥事从徐达定中原又从常遇春攻太原劫其营扩廓走下兴州大同至沙净州渡河取西安凤翔巩昌庆阳追败贺宗哲于乱山迁本卫指挥副使进克定西讨察罕脑儿克豋宁州斩首二千级进河南都指挥使时英女弟为宁妃英将赴镇命妃饯英于第赐白金二十罂&amp;#马二十匹在镇绥辑流亡申明约束境内大治九年移镇北平十三年召还进前军都督府佥事十四年从颍川侯傅友德征云南与陈桓胡海分道进攻赤水河路久雨河水暴涨英斩木为筏乘夜济比晓扺贼营贼大惊溃擒乌撒并阿容等攻克曲靖陆凉越州关索岭椅子寨降大理金齿广南平诸山寨十六年从颍国公友德平蒙化邓州济金沙取北胜丽江前后斩首一万三千余级生擒二千余人收精兵人马数万船千余艘十七年论平云南功封武定侯食禄二千五百石予世券十八年加靖海将军镇守辽东二十年从大将军冯胜北伐纳哈出降进征卤右副将军从蓝玉至捕鱼儿海斩获无算师还厚赏赉遣还乡明年召入京命典禁兵三十年川陕寇发以为征西将军讨平之及还御史裴承祖劾英私养家奴百五十余人又擅杀男女五人帝弗问佥都御史张春等执奏不已乃命诸戚里大臣议其罪议上竟宥之建文时从耿炳文李景隆伐燕无功靖难后罢归第永乐元年卒赠营国公谥威襄英孝友通书史行师有纪律以忠谨见亲于太祖又以女弟贵幸恩宠尤渥诸功臣莫敢望焉子十二人　　康茂才
按明外史本传茂才字寿卿蕲人元末寇乱陷蕲结义兵保乡里立功为淮西宣慰使都元帅太祖既渡江将士家属留和州虑茂才扼采石数攻之弗克常遇春遣游兵挠之设伏歼其精锐茂才复立寨天宁洲又破之奔集庆太祖克集庆又奔镇江舟师追及率余兵三千降太祖释之命统所部从征授秦淮翼水军元帅守龙湾取江阴马驮沙张士诚来攻击走之获其楼船从廖永安攻池州取枞阳太祖以军兴民失农业命茂才为都水营田使修水利兴屯田仍兼帐前总制亲兵左副指挥使陈友谅既破太平将窥应天茂才与友谅旧为书绐之友谅大喜问康公安在曰守江东木桥使归太祖易桥以石友谅至见桥愕然连呼老康莫应退至龙湾伏兵四起茂才合诸将奋击大破之降其将张志雄等俘士卒二万太祖嘉茂才功赐赉甚厚明年太祖亲征友谅茂才以舟师从击安庆破江州友谅西遁遂下蕲州兴国汉阳沿流克黄梅寨取瑞昌败友谅八阵指挥迁帐前亲兵副都指挥使攻左君弼庐州又从太祖援龙兴大战彭蠡破杀友谅降其子理皆有功擢金吾侍卫亲军都护府副都护从大将军徐达下庐州克安丰继取江陵及湖南诸州改神武卫指挥使进大都督府副使士诚攻江阴镇江太祖自将击之茂才追北至巫子门获士卒三千捣淮安马骡港拔其水寨淮安平寻拔湖州进逼苏州士诚遣锐卒迎斗大战尹山桥茂才持大戟督战锐卒尽覆进围其城军北门平江下还取无锡州迁同知大都督府事兼太子右率府使从大将军经略中原与都督冯胜西下陕州元将脱脱帖木儿遁茂才留守规运馈饷造浮桥渡师镇河中抚绥疮痍民立石颂德招徕绛解二州扼潼关秦兵不敢东陕西平移镇山西复从大将军征汉中还军道卒追封蕲国公谥武义肖像功臣庙　　华云龙按明外史本传云龙定远人聚众居韭山太祖起兵来归从克滁和为千夫长从渡江破采石水寨及方山营下集庆路生擒元将得兵万人克镇江迁总管攻拔广德战旧馆擒汤元帅进右副元帅汉人犯龙江云龙守石灰山接战杀伤相当云龙跃马大呼捣其中坚遂大败之乘胜复太平从下九江南昌分兵攻下瑞州临江吉安从援安丰鏖战彭蠡从平武昌累功至豹韬卫指挥使从徐达取淮东克高邮守之进克淮安破张士诚将徐义水寨攻嘉兴降其将宋兴围平江军于胥门从大军征山东克乐安守之与徐达会师通州进克元都擢大都督府佥事总六卫兵留守兼北平行省参知政事逾年攻下云州获平章火儿忽荅右丞哈海进都督同知兼燕王左相洪武三年冬论功封淮安侯禄一千五百石予世券云龙上言塞上诸关东自永平蓟州西至灰岭外隘口一百二十一相去可二千二百里其王平口至官坐岭隘口九相去五百余里俱冲要宜设兵紫荆关及芦花山岭尤要害宜设千户守御所又言前大兵克永平留故元八翼军士千六百人屯田人月支粮五斗所得不偿费宜入燕山诸卫补伍操练俱从之行边至云州袭元平章僧家奴营于牙头突入帐擒之尽俘其众至上都大石崖攻克刘学士诸寨驴儿国公奔漠北自是无内犯者在镇七年威名大着建燕邸增筑北平城以据元相脱脱第宅僭用故元宫中物召还何文辉代之未至京卒子中袭　　华高
按明外史本传高含山人以巢湖水师来附从克太平边湖水阳泾县溧阳授总管从破采石方山二营下集庆镇江迁秦淮翼元帅与邓愈徇广德守将严兵城下高以数骑挑战元兵坚壁不动高冲击大破之遂取其城得兵万人粮数千斛从平常州进佥行枢密院事副俞迩海击破赵普胜栅江营再败陈友谅援长兴克武昌授湖广行省左丞率舟师从克淮东收浙西进行省平章政事洪武三年封广德侯岁禄六百石高性怯且无子请得宿卫左右有所征讨辄称疾不行令练水师复以不习辞帝知其诈以故旧优容之诸勋臣皆出行边惟高不遣最后缮广东边海城堡高请行帝曰卿复自力甚善事竣至琼州卒初有言高殖利者故岁禄独薄至是贫不能葬帝怜之命补支禄三百石以无子纳诰券墓中赠巢国公谥武壮列祀功臣庙　　韩政
按明外史本传政睢人尝为义兵元帅率众归太祖授江淮行省平章政事李济据濠州名为张士诚守实观望太祖使右相国李善长以书招之不报太祖叹曰濠吾家也济如此我有国无家可乎乃命政率指挥顾时以云梯&amp;#石四面攻濠济度不能支始出降政归济于应天太祖大悦以时守濠州命政移攻安丰扼其四门不下潜穴城东龙尾坝入其城二十余丈城坏遂破之元将忻都竹贞左君弼皆走追奔四十余里获都俄而贞引兵来援与战城南门再破走之淮东西悉平已从大军平姑苏又从北伐分兵扼黄河以断山东援军遂取益都济宁济南皆与有功克东平功尤多改山东行省平章政事以师会大将军于临清檄政守东昌既下大都命政分兵守广平政遂谕降白土诸寨并下蚁尖寨蚁尖者在林虑西北二十里为元右丞吴庸王居义小锁儿所据大将军之北伐也遣将士收服诸山寨降者相继蚁尖独恃险不下至是兵逼之庸诱杀居义及小锁儿以降得士卒万余人寻调征陕西还兵守御河北洪武三年封东平侯予世券移镇山东未几复移河北招抚流民复业甚众从左副将军李文忠出塞由东路逾居庸关捣应昌遂取和林文忠深入令政守辎重还命巡河南陕西再从信国公汤和练兵于临清卒追封郓国公子勋袭　　仇成
按明外史本传成含山人初从军充万户屡迁至秦淮翼副元帅太祖攻安庆敌固守不战廖永忠张志雄破其水寨成以陆兵乘之遂克安庆初元左丞余阙守安庆陈友谅将赵普胜陷之友谅既杀普胜元帅余某袭取之张定边复来犯余元帅走死至是以成为横海指挥同知守其地时左君弼据庐州罗友贤以池州叛知无为州董曾陷死四面皆贼境成抚集军民守御严密汉兵不敢东下从征鄱阳歼贼泾江口功最征平江蹙张士诚于城西南洪武三年佥大都督府事镇辽东久之以屯戍无功降永昌卫指挥使寻复官十二年蓝玉诸将等征西有功帝欲侯之念成旧勋先封为安庆侯岁禄二千石同时侯者十二人成为首二十年充征南副将军讨平容美诸峒复从大军征云南功多予世券加禄五百石二十一年有疾赐内酝手诏存问卒赠皖国公谥庄襄子泰袭爵　　张龙
按明外史本传龙濠人从渡江定常州宁国婺州皆有功从征江州为都先锋平武昌授花枪所千户从平淮东守御海安与张士诚将战于海口擒彭元帅俘其卒数百进攻通州击斩贼将擢威武卫指挥佥事从平山东河南大兵克潼关以龙副留守洪武三年调守凤翔改凤翔卫指挥贺宗哲悉众围城婴城固守宗哲攻北门龙出兵搏战矢伤右胁不为动遂大败之进克凤州擒李参政等二十余人大将军达入沔州遣龙别将一军由凤翔入连云栈攻兴元降其守将刘思忠蜀将吴友仁来寇龙击却之友仁复悉兵薄城大治攻具龙从北门突出绕友仁军后敌尽弃甲仗走自是不复窥兴元召佥大都督府事十一年副曹国公文忠征西番洮州论功封凤翔侯禄二千石世指挥使复从颍川侯友德平云南镇七星关破大理鹤庆平诸洞蛮加禄五百石予世券二十年从宋国公胜出金山降纳哈出明年胜调降军征云南次常德叛去龙追至重庆收捕之明年剿平红边江沙西紫山寨又明年屯田平越镇远等州议置龙里卫都匀乱佐蓝玉讨平之以老疾请告三十年卒　　吴复
按明外史本传复字伯起合肥人元末集众保乡里归太祖于濠从克泗滁和采石太平累官万户从破蛮子海牙陈兆先迁管军总管从徐达攻镇江斩元平章定定下丹阳金坛克常州进统军元帅徇江阴无锡还守常州张士诚兵奄至力战败之追奔至长兴又败之于高桥于太湖于忠节门于长兴士诚夺气从援安丰从征陈理从徐达克庐州下汉沔荆诸郡县授镇武卫指挥同知守沔阳从常遇春下襄阳别将破安陆擒元同佥任亮遂守之克汝州鲁山洪武元年授怀远将军安陆卫指挥使凡郧均房竹诸山寨之不附者悉平之三年从大军征陕西败扩廓擒李区二平章又败扩廓于秦州征土番克河州援汉中拔南郑明年从傅友德平蜀又明年从邓愈平九溪辰州诸蛮克四十八洞还守安陆七年进大都督府佥事巡北平还授世袭指挥使十一年从沐英再征西番擒三副使得纳邻哈七站之地论功封安陆侯食禄二千石十四年从傅友德征云南克普定城水西充总兵官剿捕诸蛮遂由关索岭开箐道取广西十六年克墨定苗至吉剌堡筑安庄新城平七百房诸寨斩获万计转饷盘江金疮发遂卒追封黔国公谥威毅列祀功臣庙加禄五百石予世券复临阵奋发冲犯矢石体无完肤平居恂恂口不言征伐事子杰嗣侯　　周武
按明外史本传武开州人从定江东灭汉收淮东平吴积功为指挥佥事从大将军平中原进都督佥事洪武十一年以参将从沐英讨西番朵甘功多师还封雄武侯禄二千石世指挥使出理河南军务巡抚北边二十三年卒赠汝国公谥勇襄　　胡海
按明外史本传海字海洋定远人尝入土豪赤塘王总管营自拔来归授百户从败元将贾鲁兵克泗滁进万户从渡江拔蛮子海牙水寨矢伤左足遂破陈野先兵从取集庆先登取镇江矢伤右胁从败元将谢国玺于宁国刃伤左手选充先锋从大军围湖州堕其东南门月城矢伤小腹及右臂从攻宜兴刃伤右股及胸鏖战于绍兴生得贼四百余人进都先锋从破汉兵于龙湾又从克安庆矢伤右臂与汉人相持八战皆大捷遂入江州徐达攻庐州炮石伤右臂海屡战屡伤斗益力太祖壮之授花枪上千户复从大军克荆澧衡潭擢宝庆卫指挥佥事迁指挥使命镇益阳从平章杨璟征湖南广西未下郡县由祁阳进围永州与守兵战于东乡桥生得千万户四人夜三鼓先登抵靖江与守兵战南门生得万户二人夜四鼓自北门八角亭先登功最命为左副总兵剿平左江上思蛮调征蜀克龙伏隘天门山及温汤关予世袭指挥使仍镇益阳武冈靖州五开诸苗蛮先后作乱悉捕诛首乱者抚其余众迁都督佥事从傅友德征云南由永宁趋乌撒进克可渡河与副将军沐英会师攻大理其酋段世悉众扼上下关定远侯王弼自洱水东趋上关英亲率大军抵下关而遣海以夜四鼓取石门间道渡河绕点苍山后攀大树缘崖而上立旗帜英士卒望见皆踊跃大呼噪酋众大惊英遂斩关入海亦麾山上军下酋众前后受敌悉溃走云南既平论功封东川侯予世券逾三年以左参将从大军征金山又三年以征南将军讨平澧州九溪六古卑洞诸蛮寇师还乞归乡里厚赉金帛以行病疽发背卒
　将帅部名臣列传九十三
　　明三
　　张赫
按明外史本传赫濠人江淮大乱团义兵以捍乡里嘉山缪把头招之不往闻太祖起率众来附授千户以功进万户从渡江所至攻伐皆预以功擢常春翼元帅守御常州寻从击陈友谅于鄱阳湖又从攻武昌已又从大将军伐张士诚进围平江诸将分门而军赫军阊门士诚屡出兵突战屡挫其锋吴平赐彩段表里又从大军克庆元并下温台洪武元年擢福州卫都指挥副使进本卫同知复命署都指挥使司事是时倭寇出没海岛中乘间辄薄岸剽掠沿海居民患苦之帝数遣使赍诏书谕日本国王能臣则奉表来庭不臣敛兵自固必欲为寇将&amp;#期命舟师扬帆致讨继又数绝日本贡使然竟不得倭人要领赫在海上久所捕卤不可胜计最后追寇至琉球大洋与战擒其魁十八人斩首数十级获倭船十余艘收弓刀诸器械无算帝伟赫功遂命掌都指挥印寻调兴化卫召还擢大都督府佥事会辽东漕运方艰军食后期帝深以为虑以赫久于海上习海道曲折因命赫督海运事久之封航海侯予世券前后往来辽东十二岁凡督十运劳勚备至军中赖以无乏病卒追封恩国公谥庄简　　张铨
按明外史本传铨定远人从取太平定集庆镇江常州婺州讨汉捣江州战鄱阳湖取鄂渚收淮东平吴累功为指挥佥事从大将军取中原燕晋秦蜀进都督佥事董建齐王府于青州副江夏侯周德兴征五溪蛮已而水尽源通塔平散毛诸洞酋作乱复副德兴讨平之从颍国公傅友德征云南由永宁克乌撒久之复从友德征乌撒及曲靖普安龙海孟定诸蛮洪武二十三年封永宁侯食禄千五百石世指挥使　　杨璟按明外史本传璟合肥人本儒家子以管军万户从太祖下集庆进总管下常州进亲军副都指挥使从下婺州迁枢密院判官再从伐汉以功擢湖广行省参政移镇江陵进攻湖南蛮寇驻师三江口复以招讨功迁行省平章政事率左丞周德兴参政张彬将武昌诸卫军取广西洪武元年春进攻永州守将邓祖胜迎战败敛兵固守璟进围之元兵来援驻东乡倚湘水列七营军势甚盛璟击败之俘获千余人全州守将平章阿思兰及周文贵再以兵来援辄遣德兴击败之遣千户王廷取宝庆德兴彬取全州略定道州蓝山桂阳武冈诸州县而永州久不下令裨将分营诸门筑垒困之造浮桥西江上急攻之祖胜力尽仰药死百户夏升纳降璟兵逾城入参政张子贤巷战军溃被执遂克永州而征南将军廖永忠参政朱亮祖亦自广东取梧州定浔贵郁林亮祖以兵来会进攻靖江不下璟谓诸将曰彼所恃西濠水耳决其堤岸破之必矣乃遣指挥丘广攻口关杀守堤兵尽决濠水筑土堤五道傅于城城中犹固守急攻二月克之执平章也儿吉尼先是张彬攻南关为守城者所诟怒欲屠其民璟甫入立禁止之民乃安复移师徇郴州降其两江土官黄英岑伯颜等而永忠亦定南宁象州广西悉平还为偏将军与汤和取山西至泽州及元平章韩扎儿战于韩店败绩还捕唐州乱卒留镇南阳未几诏璟往使于夏是时夏主升幼母彭及诸大臣用事璟既至数谕升以祸福俾从入觐升集其下共议而诸大臣方专恣不利升归朝皆持不可升亦莫能决于是璟还复遗升书曰古为国者同力度德同德度义义不足则不敢抗德不足则归顺焉故能身家两全流誉无穷福及子孙族姓长久反是者辄败今足下幼冲席先人业据有巴蜀嘿然在位不咨至计而听群下之议以瞿塘剑阁之险一夫负戈万人无如之何此皆不达时变以&amp;#足下何则昔据蜀最盛者莫如汉昭烈且以诸葛武侯佐之综核官守训练士卒财用不足皆取之南诏然犹朝不谋夕仅能自保今足下疆场南不过播州北不过汉中以此准彼相去万万而欲藉一隅之地延命顷刻可谓智乎若以险阻可恃则三苗之墟不灭有扈之国不亡蚕丛鱼凫之乡不至足下矣我主上仁圣威武神明响应顺附者无不加恩负固者无不致讨以足下先人通好之故不忍加师数使使谕意又以足下年幼未历事变恐惑于狂瞽失远大计故复遣璟面谕祸福深仁厚德所以待明氏者不浅足下可不深念乎且向者如陈张之属窃据吴楚造舟塞江河积粮过山岳强将劲兵自谓无敌然鄱阳一战友谅授首旋师东讨张氏面缚此非人力实天命也足下视此何如友谅子窜归江夏王师致伐势穷衔璧主上宥其罪愆剖符锡爵恩荣之盛天下所知足下无彼之过而能翻然觉悟自求多福则必享茅土之封保先人之祀世世不绝岂不贤智矣哉若必欲崛强一隅假息顷刻鱼游沸鼎燕巢危幕祸害将至恬不自知璟恐天兵一临凡今为足下谋者他日或以郡献或以城降各自为身计以取富贵当此之时老母弱子将安所归纵足下年幼未晓语及于此能不为痛心乎祸福利害了然可睹顺逆之机在足下审之而已升不听逾二年而夏亡盖略如璟书云三年大封功臣璟为营阳侯禄千五百石予世券四年从汤和伐夏战于瞿塘不利夏平充副将军讨定辰沅蛮寇再从大将军徐达镇北平练兵辽东十五年卒追封丙国公谥武信子通嗣　　朱亮祖
按明外史本传亮祖六安人元授义兵元帅太祖克宁国擒亮祖喜其勇悍赐金币仍旧官居数月叛归于元数与我兵战为所获者六千余人遂陷宣城据之太祖方取建康未暇讨也既克常州遣徐达等征之围宣城亮祖突出常遇春与战被创而还诸将莫敢前太祖亲往督战获之缚以见问曰尔将何如对曰生则尽力死则死耳太祖壮而释之留麾下从攻伐屡有功授枢密院判从下南昌九江战鄱阳湖下武昌进广信卫指挥使李文忠破李伯升于新城亮祖乘胜燔其营落数十获同佥元帅等六百余人军士三千马八百匹辎重铠甲无算伯升仅以数骑遁太祖嘉其功赐赉甚厚胡深请会兵攻陈友定亮祖由铅山进取浦城克崇安建阳功最多会攻桐庐围余杭迁浙江行省参政副李文忠守杭州帅马步舟师数万讨方国瑛下天台进攻台州国瑛出走追至黄岩降其守将哈儿鲁徇下仙居诸县进兵温州方明善拒战击败之克其城徇下瑞安复败明善于盘屿追至楚门国瑛穷蹙及明善诣军降洪武元年副征南将军廖永忠由海道取广东何真迎降悉定其地进取广西克梧州元尚书普颜帖木儿战死遂定郁林浔贵诸郡与平章杨璟会师攻克靖江执元平章也儿吉尼同廖永忠克南宁象州广西平班师太子率百官迎劳龙湾三年封永嘉侯食禄千五百石予世券四年伐蜀帝以诸将久无功命亮祖为征卤右副将军济师至蜀而明升已降徇下未附州县师还以擅杀军校不预赏八年同傅友德镇北平还又同李善长督理屯田巡海道十二年出镇广东亮祖勇悍善战而不知学所为多不法番禺知县道同以闻亮祖诬奏同同死事见同传帝寻悟召亮祖至鞭之卒御制圹志仍以侯礼赐葬　　薛显
按明外史本传显萧人赵均用据徐州以显为元帅守泗州均用死以泗州来降授指挥从征伐南昌平命显从大都督朱文正守之陈友谅寇南昌显守章江新城二门友谅攻甚急显随方御之间出锐卒搏战斩其平章刘进昭擒副枢赵祥固守三月乃解武昌既平邓仲谦据新淦不下显讨斩之因徇下未附诸郡县以功擢江西行省参政从徐达等收淮东遂伐张士诚与常遇春攻湖州别将游军取德清攻升山水寨士诚遣其五太子盛兵来援遇春与战小却显率舟师奋击烧其船大溃五太子及朱暹吕珍等以旧馆降得兵六万人遇春谓显曰今日之战将军功遇春弗如也五太子等既降吴人震恐湖州遂下进围苏州与诸将分门而军吴平进行省右丞命从大将军徐达取中原濒行太祖谕诸将谓薛显傅友德勇略冠军可当一面进克兖沂青济取东昌棣州乐安还收河南捣关陕渡河取卫辉彰德广平临清率马步舟师取德州长芦败元兵于河西务又败之通州遂克元都分兵逻古北诸隘口略大同获乔右丞等三十四人进征山西次保定取七垛寨追败脱因帖木儿与友德将铁骑三千略平定西取太原走扩廓降豁鼻马邀击贺宗哲于石州拔桃花白崖诸山寨与大将军达会平阳以降将杜旺等十一人见遂从入关中抵临洮别将攻马鞍山西番寨大获其畜产败扩廓于宁夏复与达会师取平凉张良臣伪以庆阳降显往纳之良臣蒲伏道迎夜显营显伤突围免良臣据城叛达进围之扩廓遣韩扎儿攻原州以挠明师显驻兵灵州遏之良臣援绝遂败追贺宗哲于六盘山逐扩廓于塞外洪武三年冬大封功臣以显擅杀胥吏兽医马军及千户吴富面数其罪封永城侯弗与券谪居海南分其禄为三一以赡吴富及所杀马军之家一以给其母妻令功过毋相掩显居海南逾年帝念之召还予世券食禄一千五百石复从大将军征漠北数奉命巡视河南屯田北平练军山西从魏国公巡北边从宋国公出金山二十年冬师还次山海关卒赠永国公谥桓襄　　郭子兴
按明外史本传子兴一名兴濠人滁阳王郭子兴据濠称元帅子兴隶麾下太祖在甥馆子兴归心焉军行尝备宿卫累功授管军总管进统军元帅围常州昼夜不解甲者七月城下受上赏攻宁国江阴宜兴婺州安庆衢州皆下之又克龙兴战于鄱阳陈友谅连巨舰以进我师屡却子兴献计以火攻之友谅死从征武昌斩获多进鹰扬卫指挥使从徐达取庐州援安丰大败张士诚兵平襄阳衡澧还克高邮淮安转战湖州围平江军于娄门吴平擢镇国将军大都督府佥事洪武元年从达取中原克汴梁守御河南冯胜取陕州请益兵守潼关达曰无如子兴者遂调守之潼关三秦门户李思齐张思道等日窥伺子兴悉力捍御王左丞来攻大败之移镇巩昌边境帖然洪武三年为秦王武傅兼陕西行都督府佥事其冬封巩昌侯食禄一千五百石予世券四年伐蜀克汉州成都十一年练兵临清十六年巡北边召还卒赠陕国公谥宣武二十三年追坐胡党爵除　　顾时
按明外史本传时字时举濠人倜傥好奇&amp;#从太祖渡江诸攻伐皆从有功由百夫长授元帅取安庆南昌庐州泰州擢天策卫指挥同知李济据濠州时从平章韩政讨降之攻张士诚升山水寨引小舫绕敌舟舟中俯视而笑时乘其懈率壮士数人大呼跃入舟众大乱余舟竞进五太子来援薛显又败之五太子等降遂从大将军平吴旋师取山东洪武元年拜大都督府副使兼同知率府事从大将军定河南北浚以通舟师自临清至通州捣元都与诸将分逻古北诸隘口从大军取平阳克崞州获逃将王信等取兰州围庆阳张良臣耀兵城下击败之获其裨将九人良臣乃不敢复出庆阳平徐达还京令时将骑兵略静宁州走贺宗哲西边悉平三年进大都督同知封济宁侯禄千五百石予世券四年为左副将军副傅友德率河南陕西步骑伐蜀自兴元进克阶文败蜀兵于汉州遂克成都明年副李文忠北征分道入沙漠迷失道粮且尽遇寇士疲不能战时率麾下数百人跃马冲击敌众披靡引去获其辎重粮畜以归军声大振七年从徐达镇北平逾年召入复还镇十二年卒葬钟山追封胜国公谥襄靖祔祭功臣庙时能以少击众沉鸷不伐帝甚重之子敬嗣　　陈德
按明外史本传德字至善濠人世农家有勇力太祖起兵首隶麾下以万夫长从战皆有功为帐前都先锋同诸将取宁徽衢婺以功擢元帅李伯升寇长兴德往援击走之从援南昌大战鄱阳湖先登太祖舟胶浅德力战身被九矢不退从平武昌伐张士诚大败其兵于旧馆擢天策卫亲军指挥使吴平进佥大都督府事从大将军取山东克汴梁河南立河南行都督府以德署府事讨平群盗征山西破泽州磨盘寨获参政喻仁遂会大军克平阳太原大同渡河取奉元凤翔至秦州元守将吕国公遁追擒之张良臣复叛徐达围之德与诸将抄其出入路良臣恃其兄思道为外援信使往来悉为德所获庆阳遂下以德守之又大破扩廓于古城降其卒八万洪武三年封临江侯食禄一千五百石予世券明年与颍川侯傅友德伐蜀分道入绵州破龙德大败吴友仁之众乘胜围汉州败向大亨戴寿援兵于城下遂拔之擒其招讨以下百余人寿等走成都又追败之遂与友德围成都蜀平赐白金彩币五年为左副将军与冯胜征漠北破敌于别力笃山俘斩万计克甘肃取亦集乃路留兵扼关而还明年复总兵出朔方败敌三岔山擒其副枢失剌罕等七十余人其秋再出战于仄剌河斩首六百级获其同佥忻都等五十四人凡三战三捷七年练兵北平十年还凤阳十一年卒追封杞国公谥定襄子镛袭封十六年为征南左副将军讨平龙泉诸山寇练兵汴梁十九年与靖海侯吴祯城会州从胜征纳哈出将至金山与大将军异道相失败没二十三年追坐德胡党诏书言其征西时有过被镌责遂与惟庸通谋爵除　　王志
按明外史本传志临淮人元末以乡兵从取濠归太祖于滁阳从战屡腾栅先登身昌矢石授右副元帅从取常州宁国江阴复宜兴攻高邮捣九江下黄梅鏖战鄱阳从平武昌还克庐州败张士诚兵追奔四十里以亲军卫指掸使改六安卫守六安从幸汴梁渡河取怀庆泽潞留守平阳大将军徐达西伐会师克兴元洪武三年进同知都督府事封六安侯岁禄九百石予世券留守平阳移汉中率兵出察罕脑儿塞还镇平阳复从大将军征沙漠其后用兵西南皆以偏将军从虽无首功然持重未尝败衄其攻合肥败楼儿张擒吴副使为战功第一领山西都司卫所军务帝称其处置得宜十六年督兵往云南品甸缮城池立屯堡置驿传安辑其民十九年卒追封许国公谥襄简子威嗣　　梅思祖
按明外史本传思祖夏邑人初为元义兵元帅叛从刘福通扩廓其父寻弃福通归张士诚为中书左丞守淮安徐达兵至迎降并献四州士诚杀其兄弟数人太祖以思祖知命识微降谕褒美比之陈平马援擢授大都督府副使从大军伐吴克升山水寨下湖州围平江皆有功吴平迁浙江行省右丞从大将军伐中原克山东取汴洛破陕州下潼关旋师徇河北至卫辉元平章龙二弃城走彰德师从之龙二复出走遂降其城守之略定北平未下州郡从大军平晋冀复从平陕西别将克邠州获元参政毛贵等三十人从大将军破扩廓于定西还自秦州破略阳入沔州取兴元洪武三年论功封汝南侯食禄九百石予世券四年伐蜀五年征甘肃还命巡视山陕辽东城池十四年四川水尽源通塔平散毛诸洞长官作乱命思祖为征南副将军与江夏侯周德兴率兵讨平之十五年复与傅友德平云南置贵州都司以思祖署指挥使寻署云南布政司事与平章潘元明同守云南思祖善抚辑远人安之是年卒　　金朝兴
按明外史本传朝兴巢人淮西乱聚众结寨自保俞通海等既归太祖朝兴亦率众来附从渡江所在征伐皆预有功克常州为都先锋复宜兴为左翼副元帅平武昌进龙骧卫指挥同知平吴改镇武卫指挥使克大同改大同卫指挥取东胜州获元平章刘麟等十八人洪武三年论功为都督佥事兼秦王左相未几解都督府事专傅王四年从大军伐蜀六年率师至黑城获元太尉卢伯颜平章帖儿不花并省院等官二十五人遂从李文忠分领东道兵取和林语具文忠传朝兴沉勇有智略所至以偏师取胜虽未为大帅而功出诸将上十一年从沐英西征收纳邻七站地明年论功封宣德侯禄二千石世袭指挥使十五年从傅友德征云南驻师临安元右丞兀卜台元帅完者都土酋杨政等俱降朝兴抚辑有方军民咸悦进次会川卒讣闻追封沂国公谥武毅十七年论平云南功改锡世侯券增禄五百石长子镇嗣　　唐胜宗按明外史本传胜宗濠人太祖起兵胜宗年十八来归从渡江积功为中翼元帅从徐达克常州进围宁国扼险力战败其援兵城遂降从征婺州克之从征池州力战败陈友谅兵擢龙骧卫指挥佥事从征友谅至安庆敌固守胜宗为陆兵疑之出不意捣克其水寨从下南昌略定江西诸郡援安丰攻庐州战鄱阳邀击泾江口皆有功擢骠骑卫指挥同知从定武昌徇长沙沅陵澧阳从徐达取江陵还定淮东穴城克安丰追获元将忻都为安丰卫指挥使守之从大将军伐中原克汴梁归德许州辄留守从大军克延安进都督府同知洪武三年冬封延安侯食禄千五百石予世券坐擅驰驿骑夺爵降指挥捕代县反者久乃复之十四年浙东山寇叶丁香等作乱命总兵讨之擒贼首并其党三千余人分兵平安福贼十五年巡视陕西督屯科兵十六年镇守辽东奉敕勿通高丽高丽使至察其奸表闻赐&amp;#褒美比魏田豫却乌桓赂称名臣在镇七年威信大着率师讨平贵州平越蛮练兵黄平二十三年坐胡党诛爵除　　陆仲亨
按明外史本传仲亨濠人归太祖从征滁州收大柳树诸寨克和阳击败元兵逐青山群盗从渡江取太平定集庆从徐达下诸郡县授左翼统军元帅从征陈友谅功多进骠骑卫指挥使从常遇春讨赣州降熊天瑞为赣州卫指挥使节制岭南北新附诸郡调兵克梅州会昌湘乡悉平诸山寨洪武元年率卫军会廖永忠等征广东略定诸郡县会永忠于广州降元将卢左丞广东平改美东卫指挥使擢江西行省平章代邓愈镇襄阳改同知都督府事三年封吉安侯禄千五百石予世券与唐胜宗同坐事降指挥捕寇雁门同复爵十二年与周德兴黄彬等从汤和练兵临清未几即军中逮三人至京既而释之移镇成都乌撒诸蛮复叛从傅友德讨平之二十三年治胡惟庸逆党家奴封帖木告仲亨与胜宗费聚赵庸皆与通谋下吏讯狱具帝曰朕每怪其居贵位有忧色遂诛仲亨籍其家初仲亨年十七为乱兵所掠父母兄弟俱亡持一升麦伏草间帝见之呼曰来遂从征伐至封侯帝尝曰此我初起时腹心股肱也竟诛死　　郑遇春按明外史本传遇春濠人与兄遇霖俱以勇力闻遇霖与里人有郄欲杀之遇春力护得解众皆畏遇霖而以遇春为贤太祖下滁州遇霖为先锋取铁佛冈三汊河大柳寺寨遇春亦累功至总管攻芜湖遇霖战死遇春领其众时诸将所部不过千人遇春兼两队而遇霖所部尤骁果累战功多授左翼元帅从平陈友谅身先士卒未尝自言功太祖异之取六安为六安卫指挥佥事从大将军定山东河南北克朔州改朔州卫指挥副使洪武三年进同知大都督府事封荥阳侯岁禄九百石予世券明年命驻临濠开行大都督府坐累夺爵寻复之从傅友德平云南率杨文等经略城池屯堡还京督金吾诸卫造海船百八十艘运饷辽东籍陕西岷州诸卫官马二十三年坐胡党死爵除　　费聚
按明外史本传聚字子英五河人父德兴以材勇为游侥卒聚少习技击太祖遇于濠伟其貌深相结纳定远张家堡有民兵无所属郭子兴欲招之念无可使者太祖力疾请行偕聚骑而往步卒九人俱至宝公河望其营甚整弓弩皆外向步卒惧欲走太祖曰彼以骑蹴我走将安往遂前前阻水下马步行抵其营与定约三日治装太祖先归留聚俟之其帅欲他属聚还报太祖复偕聚以三百人往缚其帅收卒三千人豁鼻山有秦把头八百余人聚复招降之遂从取灵壁克泗滁和州授承信校尉既定江东克长兴立永兴翼元帅府以聚副耿炳文为元帅张士诚入寇击败之召领宿卫援安丰两定江西克武昌皆从改永兴翼元帅府为永兴亲军指挥司仍副炳文为指挥同知士诚复入寇获其帅宋兴祖再败之士诚夺气不敢复窥长兴随征淮安湖州苏州皆有功进指挥使汤和讨方国珍聚以舟师从海道邀击浙东平复由海道取福州破延平归次昌国剿海寇叶陈二姓于兰秀山至是聚始独将洪武二年会大军取西安改西安卫指挥使进都督府佥事镇守平凉三年封平凉侯岁禄千五百石予世券时诸将在边屯田募伍岁有常课聚颇&amp;#酒色无所事事又以招降无功召还切责之明年从傅友德征云南大战白石江擒达里麻云南平进取大理未几诸蛮复叛命副安陆侯吴复为总兵授以方略蛮人内顾但捣其巢勿与野战遂攻关索岭及阿咱等寨悉下之蛮地始定置贵州都指挥使司以聚署司事十八年命为总兵官帅指挥丁忠等征广南擒火立达俘其众万人还镇云南二十三年召还李善长败语连聚帝曰聚曩使姑苏不称指朕尝詈责遂欲反耶竟坐党死爵除　　赵庸
按明外史本传庸庐州人兄仲中元季屯巢湖为水寨俞通源等归太祖仲中亦来归累战功为行枢密院佥事取安庆命守之陈友谅复破安庆弃城走还龙江法当诛常遇春请原之太祖不听曰法不行无以惩后竟诛仲中而授庸枢密佥院从破安庆徇江西诸路进参知政事从征友谅大战康郎山与俞通海廖永忠等以六舟深入复邀击之泾江口友谅殪从平武昌还克庐州援安丰规取淮东徐达冯胜率步骑庸与华高率舟师克海安泰州破高邮下淮安遂伐士诚克升山水寨拔旧馆下湖州围姑苏与诸将分门而军吴平擢中书左丞从大将军取山东洪武元年命兼太子副詹事克东昌取棣州移兵克汴梁自虎牢关进至塔儿湾詹同脱因帖木儿败走梁王阿鲁温降河南平庸留守复分兵渡河徇下河北州县从取元都克河间守之寻移守保定并收未附山寨又从克太原下关陕元将也速侵通州从常遇春东拒之遂捣惠州抵大宁也速遁追元主至北河俘其宗王三人及平章鼎住遇春卒命庸为副将军同李文忠攻庆阳行至太原元兵攻大同急文忠与庸谋以便宜援大同再败元兵于马邑擒其将脱列伯耀兵东胜州还论功赏赉亚于大将军三年复从文忠北伐出野狐岭擒祝真败太尉蛮子平章沙不丁等于白海子之骆驼山进克应昌获元主孙买的里八剌追奔至苦脱孙俘获无算师还大封功臣以庸在应昌私纳奴婢不得封公封南雄侯食禄一千五百石予世券已复从伐蜀克归州十四年闽粤盗起势猖獗命庸讨之逾年悉平诸盗及阳山归善叛蛮戮其魁散遣余众民得复业奏籍蜑户万人为水军又平广东盗号铲平王者获贼党万七千八百余人斩首八千八百级降其民万三千余户还见奖劳赐彩币上尊良马寻命理山西军务巡抚北边二十三年坐胡党死爵除　　黄彬
按明外史本传彬江夏人从欧普祥攻陷袁吉陈友谅杀徐寿辉僭伪号彬言于普祥曰公与友谅比肩奈何下之友谅骄恣非江东敌也保境候东师当不失富贵普祥遂遣使纳款友谅遣弟友仁攻之彬与普祥败其众获友仁友谅惧约分界不相犯乃释友仁时江楚诸郡皆为陈氏有袁扼其要害潭岳赣兵不得出友谅势大蹙太祖兵临之遂弃江州彬力也太祖至龙兴令普祥仍守袁州而以彬为江西行省参政未几普祥死彬领其众普祥故残暴彬尽反所为民甚安之从常遇春征赣州饶鼎臣据吉安为熊天瑞声援遇春兵至鼎臣走安福彬以兵蹑之鼎臣走茶陵天瑞乃降永新守将周安叛彬从汤和执安鼎臣亦殪移镇袁州招集诸山寨江西悉定进江淮行省中书左丞洪武三年封宜春侯岁禄九百石予世券四年赣州上犹山寇叛讨平之五年古州等洞蛮叛以邓愈为征南将军三道出师郴与营阳侯璟出澧州师还赐第中都出练兵沂州临清二十三年坐胡党死爵除　　陆聚
按明外史本传聚不知何许人元枢密院同知脱脱败芝麻李于徐州彭大等奔濠聚抚流亡缮城保境寇不敢犯徐达经理江淮聚以徐宿二州降太祖尝诏谕二州吾桑梓地未忍加兵及归附大悦以聚为江南行省参政仍守徐州遣兵略定邳沛萧砀鱼台扩廓遣李左丞侵徐驻陵子村聚遣指挥傅友德击之俘其众擒李左丞又败元兵于宿州擒佥院邢端等从定山东平汴梁还镇改山东行省参政从平元都略大同保定真定攻克车子山及凤山城山铁山诸寨复克故关山寨守井陉故关会师陕西克承天寨聚所部皆淮北劲卒虽燕赵精骑不及也北征沂邳山民乘间作乱召聚还讨平之洪武三年封河南侯禄九百石予世券八年同卫国公愈屯田陕西开卫戍守十二年同信国公和练兵临清寻理福建军务召还赐第凤阳二十三年坐胡党死爵除　　叶升
按明外史本传升合肥人左君弼据庐升自拔来归以右翼元帅从征江州以指挥佥事从取吴以府军卫指挥使从定明州洪武三年论功佥大都督府事明年从征西将军汤和以舟师取蜀越二年出为都指挥使镇守西安十二年复佥大都督府事西番叛与都督王弼征之降乞失迦平其部落复讨平延安伯颜帖木儿擒洮州番酋论功封靖宁侯禄二千石世指挥使镇辽东修海盖复三城在镇六年边备修举外寇不敢犯发高丽赂遗帝累赐敕与唐胜宗同褒二十年命同普定侯陈桓总制诸军于云南定边姚安立营屯田经理毕节卫明年东川龙海诸蛮叛升以参将从沐英讨平之已而湖广安福所千户夏德忠诱九溪洞蛮为寇升率师讨之潜兵出贼后掩击擒德忠立永定九溪二卫因留屯襄阳赣州山贼夏三复结湖广峒蛮为寇升为副将军同胡海等讨平之俘获万七千人升凡三平叛蛮再出练兵甘肃河南二十五年坐交通胡惟庸事觉诛死凉国公蓝玉升姻也玉败复连及升以故名隶两党云　　胡美
按明外史本传芙沔阳人初名廷瑞避太祖字易名美为陈友谅江西行省丞相守龙兴太祖既下江州遣使招谕美美遣宣使郑仁杰诣九江请降且请无散部曲太祖初难之刘基蹴所坐胡&amp;#太祖悟乃许之赐书报曰郑仁杰至言足下有效顺之诚此足下明达也又恐分散所部属他将此足下过虑也吾起兵十年奇才英士得之四方多矣有能审天时料事机不待交兵挺然委身来者尝推赤心以待随其才任使之兵少则益之以兵位卑则隆之以爵财乏则厚之以赏安肯散其部伍使人自疑负来归之心哉且以陈氏诸将观之如赵普胜骁勇善战以疑见僇猜忌若此竟何所成近建康龙湾之役予所获长张梁铉彭指挥诸人用之如故视吾诸将恩均义一长张破安庆水寨梁铉等攻江北并膺厚赏此数人者其自视无复生理尚待之如此况如足下不劳一卒以完城来归者耶然得失之机间不容发足下当早为计美得书乃遣康泰至九江来降太祖遂发九江如龙兴至樵舍以陈氏所授丞相印及军民粮储之数来献迎谒于新城门慰劳之俾仍旧官改龙兴为洪都府美之降也同佥康泰平章祝宗不欲从美微言于太祖太祖命将其兵从徐达征武昌二人遂叛攻陷洪都达等还兵击定之祝宗走死执康泰归于建康太祖以泰为美甥赦勿诛美遂从征武昌复与达等率马步舟师取淮东进伐张士诚下湖州围平江别将取无锡降莫天佑师还加荣禄大夫其冬命为征南将军率师由江西取福建谕之曰汝以陈氏丞相来归事吾数年忠实无过故命汝总兵取闽左丞何文辉为尔副参政戴德听调发二人虽皆吾亲近勿以其故废军法闻汝尝攻闽中宜深知其地里险易今总大军攻围城邑必择便利可否为进退无失机宜美遂渡杉关下光泽邵武守将李宗茂以城降次建阳守将曹复畴亦降进围建宁守将同佥达里麻参政陈子琦谋坚守以老我师美数挑战不出急攻之乃降整军入城秋毫无所犯执子琦等送京师获将士九千七百余人粮糗马畜称是会汤和等亦取福州延平美遂进克兴化遣降将谕降汀泉诸郡福建悉平美留守其地寻召还从幸汴梁太祖即位以美为中书平章同知詹事院事洪武三年冬论功封豫章侯食禄千五百石予世券诰词以窦融归汉为比十三年改封临川侯董建潭府于长沙太祖榜列勋臣谓持兵两雄间可观望而不观望来归者七人七人者韩政曹良臣杨璟陆聚梅思祖黄彬及美皆封侯美与璟有方面勋帝遇之尤厚十七年美坐乱宫伏诛二十三年李善长败手诏条列奸党言美因长女为贵妃偕其子婿入乱宫禁事觉子婿刑死美赐自尽云　　周德兴
按明外史本传德兴濠人与太祖同里闬少相得从定滁和渡江累战皆有功迁左翼大元帅从取金华安庆高邮援安丰征庐州进卫指挥使从讨赣州安福永新拔吉安再进湖广行省左丞洪武元年同杨璟讨广西攻永州元平章阿思兰及周文贵自全州来援德兴再击败之斩朱院判追奔至全州遂克之道州宁州蓝山皆下进克武冈州分兵据险绝靖江声援广西平功多三年封江夏侯岁禄千五百石予世券是岁慈利上酋覃垕连茅冈诸塞为乱长沙洞苗田甲等俱煽动以德兴为征蛮将军率潭常诸卫官军讨平之明年伐蜀副汤和为征西左将军克保宁傅友德已克阶文而和所率舟师未进至是两路始合定蜀论功帝以和功由德兴赏德兴而面数和且追数征蛮事谓覃垕之役杨璟不能克赵庸中道返功无与德兴比者复副邓愈为征南左将军分道出南宁平婪凤安田诸州蛮克泗城州功复出诸将上赏倍于大将矣命署中立府行大都督府事德兴功既盛且恃帝故人营第宅逾制有司列其罪诏特宥之十三年命理福建军务旋召还德兴年已老会五溪蛮乱力请行帝壮而遣之赐手书曰赵充国图征西羌马援请讨交趾朕尝嘉其事谓今人所难卿忠勤不怠何忝前贤靖乱安民在此行也至五溪蛮悉散走四川水尽源通诸洞乱仍命德兴讨平之十九年楚王桢讨思州五开复以德兴为副将军德兴在楚久所用皆楚卒威震诸蛮定武昌等十五卫岁练军士四万四千八百人决荆州岳山坝以溉田岁增官租四千三百石楚人德之还乡赐黄金二百两白金二千两文绮百匹居无何帝谓德兴福建功未竟卿虽老尚勉为朕行德兴至闽按籍佥练得民兵十万余人相视要害筑城一十六置巡司四十有五防海之策始备逾三年归第复令节制凤阳留守司并训练属卫军士诸勋臣存者德兴年最高岁时入朝赐予不绝二十五年以其子骥乱宫并坐诛死　　王弼按明外史本传弼其先定远人后徙临淮弼有胆略善用双刀号双刀王初结乡里依三台山树栅自保逾年率所部来归太祖知其才使备宿卫破张士诚兵于湖州取池州石埭攻婺源州斩守将铁木儿不花拔其城获甲三千擢元帅下兰溪金华诸暨援池州复太平下龙兴吉安大战鄱阳邀击陈友谅于泾江口从平武昌还克庐州拔安丰破襄阳安陆取淮东克旧馆降士诚将朱暹遂取湖州迁骁骑右卫亲军指挥使进围平江弼军盘门士诚亲率锐士突围出西门搏战将奔常遇春军遇春分兵北濠截其后而别遣兵与斗士诚军殊死战遇春拊弼臂曰军中皆称尔健将能为我取此乎弼应曰诺驰骑挥双刀奋击敌小却遇春率众乘之吴兵大败人马溺死沙盆潭甚众士诚马逸堕水几不救肩舆入城自是不敢复出吴平赏赉甚厚从大将军征中原下山东略定河南北遂取元都克山西走扩廓自河中渡河克陕西进征察罕脑儿至红罗断头山而还洪武三年授大都督府佥事世袭指挥使十一年副西平侯沐英讨西番降朵甘诸酋及洮州十八族得纳邻七站地杀获数万人得马二万牛羊橐&amp;#二十万师还封定远侯食禄二千石十四年从傅友德征云南至大理土酋段世扼龙尾关弼以兵由洱水趋上关与沐英兵夹击之拔其城擒段世鹤庆丽江诸郡以次悉平加禄五百石予世券二十年以副将军从冯胜北伐降纳哈出明年复以副将军从蓝玉出塞深入不见敌玉欲引还弼持不可玉从之进至捕鱼儿海以弼为前锋直薄敌营走脱古思帖木儿尽获其辎重语在玉传二十三年奉诏还乡二十五年从胜友德练军山西河南明年同召还先后赐死　　谢成
按明外史本传成濠人从克滁和渡江定集庆授总管克宁国婺州进管军千户战鄱阳平武昌下苏湖进指挥佥事从大军征中原克元都攻庆阳捣定西为都督佥事晋王府相从沐英征朵甘降乞失迦平洮州十八族洪武十二年封永平侯禄二千石世指挥使出巡北边召还二十七年坐事死没其田宅　　李新按明外史本传新濠州人从渡江数立功战龙湾授管军副千户取江陵进龙骧卫正千户克平江迁神武卫指挥佥事调守茶陵卫屡迁至中军都督府佥事十五年以营孝陵封崇山侯岁禄千五百石二十二年命改建帝王庙于鸡鸣山新有心计将作官吏视成画而已明年遣还乡颁赐金帛田宅时诸勋贵稍僭肆帝颇嫉之以党事缘坐者众新首建言公侯家人及仪从户各有常数余者宜归有司帝是之悉发凤阳隶籍为民命礼部纂稽制录严公侯奢侈逾越之禁于是武定侯英还佃户输税信国公和还仪从户曹国公景隆还庄田皆自新发之二十六年督有司开胭脂河于溧水西达大江东通两浙以济漕运河成民甚便之未几以事诛　　胡大海
按明外史本传大海字通甫虹人长身铁面智力过人太祖初起谒于滁阳命为前锋从渡江与诸将略地以功授右翼统军元帅宿卫帐下从破宁国命偕院判邓愈戍之遂拔徽州略定绩溪休宁婺源元将杨完者以十万众攻徽州大海战城下大破走之遂与邓愈朱文忠自昱岭关攻建德败元援师于淳安遂克建德再败杨完者降溪洞兵三万人进枢密院判官引兵克兰溪从取婺州迁佥枢密院事引兵下诸暨移兵攻绍兴再破张士诚兵太祖以宁越重地召大海守之士诚将吕珍围诸全大海救之珍堰水灌城中大海夺堰反灌珍营珍势蹙乃马上折矢誓请各解兵许之郎中王恺曰珍猾贼不可信不如因击之大海曰言出而背之不信既纵而击之不武师还人皆服其威信寻攻处州守将石抹宜孙战败弃城走遂定处州七邑陈友谅寇龙江命分兵信州以牵制之大海用王恺言亲往遂克信州以为广信府先是军粮少初得郡县将士皆征粮于民名曰寨粮民甚病之大海以为言太祖始命罢去以大海为江南行省参知政事镇金华初严州既下苗将蒋英刘震李福皆自桐庐来归大海喜其骁勇留置麾下至是三人者谋作乱震以大海遇己厚未忍发福曰举大事宁顾私恩三人晨入分省署英携铁槌袖中阳请大海观弩于八咏楼下大海出将上马英遣其党锺矮子者跪马前诈诉英过恶且曰蒋某欲杀我大海未及答反顾英英出槌中大海脑仆地遂杀之又杀大海子关住及郎中恺大掠城中叛奔吴其后李文忠攻杭州杭人执英以降太祖命诛英刺其血以祭大海大海善用兵每自诵曰吾武人不知书惟知三事而已不杀人不掠妇女不焚毁庐舍以是军行远近争附之及闻大海死无不流涕者大海尝夜出两目煜煜有光既死敌兵犯境军中或梦大海若生时或睹炬火满野汹汹有甲骑声师出辄大捷大海好士所至辄访求豪隽刘基宋濂叶琛章溢之见聘也大海实荐之后皆为名臣追封越国公谥武庄肖像功臣庙配享太庙初太祖克婺州禁酿酒大海子首犯之太祖怒欲行法都事王恺谏曰大海方统兵征越宜宥其子太祖曰宁可使大海叛我不可使我法不行竟手刃之及关住复被杀大海遂无后　　耿再成按明外史本传再成字德甫五河人从太祖于濠从克泗滁州授镇抚元兵围六合太祖救之与再成守瓦梁垒数挫敌元兵攻滁太祖设伏涧侧令再成诱敌大败之从渡江破集庆镇江擢元帅守镇江克扬州守之进行枢密院判官守长兴还守扬州从太祖取金华为前锋屯缙云之黄龙山以遏敌冲与胡大海破石抹宜孙于处州克其城守之宜孙来攻又击败之庆元再成持军严士卒出入民间蔬果无所损金华苗帅蒋英等叛杀大海处州苗帅李佑之贺仁得等闻之亦作乱再成方对客饮闻变上马收战卒不满二十人迎贼骂曰贼奴国家何负汝乃反贼争刺再成再成挥剑连断数槊兵及其颈坠马大骂不绝口死胡深等收其尸&amp;#葬之后改葬金陵聚宝山追封高阳郡公侑享太庙肖像功臣庙洪武三年冬大封功臣加赠泗国公谥武壮子天璧　　张德胜
按明外史本传德胜字仁辅合肥人才略雄迈与俞通海等以舟师自巢来归从渡江克采石太平陈野先来攻与汤和等破擒之授太平兴国翼总管破蛮子海牙水寨从克集庆破方山营擒陈兆先进克镇江授秦淮翼元帅取常州擢枢密院判克宁国收长枪兵下太湖略马迹山攻宜兴取马驮沙及石牌寨进佥枢密院事赵普胜自枞阳寇池州德胜往援至则城已陷还拔宜兴普胜复掠青阳石埭德胜与战栅江口破走之已复同通海击败其众遂复池州进克浮山寨击走胡总管追败之青山逐北至潜山陈友谅将郭泰逆战沙河破斩之遂克潜山友谅攻龙江德胜总舟师迎击之友谅军大至杀伤相当德胜大呼麾诸将奋击友谅军披靡遂大败与诸将追及之慈湖纵火焚其舟至采石大战没于陈追封蔡国公谥忠毅肖像功臣庙侑享太庙子宣幼养子兴祖嗣职　　汪兴祖
按明外史张德胜传兴祖巢人本姓汪氏从德胜为张既嗣职从破安庆克江州拔蕲黄取南昌祝宗康泰既降而叛兴祖从徐达击定之从援安丰大败吴师鄱阳之战与廖永忠等以六舟深入又邀击友谅于泾江口功最擢湖广行省参政从平武昌还克庐州分兵略刘家港薄通州而还进大都督府佥事从达取淮东下浙西进同知大都督府事从大军北征别将卫军由徐州取山东克沂青东平守将遁追至东阿降其参政陈璧及所部五万余人孔子五十六世孙衍圣公希学率曲阜知县希举邹县主簿孟思谅等迎谒于军门兴祖礼之兖东州县闻风皆下遂取济宁守之又克济南洪武元年以都督兼右率府使从攻乐安克汴梁河洛还守济宁与大将军会师德州克长芦直沽率舟师并河进遂克元都徇下永平西取大同将三卫卒守之再败元兵斩获无算时德胜子宣已长命为宣武卫指挥同知而兴祖复姓为汪进克武朔二州获元知院马广等命为晋王武傅兼山西行都督府佥事三年冬封东胜侯禄千五百石以过夺诰券谪居海南旋召还令以都督从征自效四年充征卤副将军与前将军傅友德合兵伐蜀克阶文乘胜至五里关蜀平章丁世真据险以拒兴祖跃马直前中飞石死蜀平诏都督兴祖没于王事优赏其子授原封侯爵予世券兴祖子幼命与宣同居以疾卒爵除福王时追谥兴祖武愍　　赵德胜
按明外史本传德胜濠人为元义兵长马上运槊如飞每战短兵先登隶王忙哥麾下察其必败会太祖兴于滁德胜母在军中乃弃其妻来从太祖喜赐之名为帐前先锋从取铁佛冈攻三汊河破张家寨克全椒后河诸寨援六合中流矢几殆&amp;#鸡笼山盗捣乌江下和州含山夜袭陈野先营拔板门铁长官二寨遂取仪真授总管府先锋从拔采石下太平克芜湖句容溧水溧阳皆有功蛮子海牙栅采石矶断淮西路从常遇春攻以奇兵乘之元将大败破陈兆先营方山下集庆功最从徐达取镇江破苗军水寨下丹阳金坛平宁国转领军先锋取广德破张士诚水寨复从遇春攻常州叛军围达牛塘奋击破之广德宁国叛以兵复之取江阴攻常熟张士德挑战生擒之从攻湖州宜兴叛还兵定之擢中翼左副元帅攻池州取青阳石埭无为潜山从达征杭州士诚兵攻宜兴击却之陈友谅犯龙江太祖命守虎口城城跨新河龙江第一关也力战破敌遂复太平下铜陵临山寨略黄山桥及马驮沙征高邮有功进后翼统兵元帅从太祖西征破安庆水寨乘风溯小孤山距九江五里友谅始知仓皇遁去遂克九江徇黄梅广济克瑞昌临江吉安还下安庆进克抚州取新淦讨南昌叛将复其城肩伤于&amp;#授佥江南行枢密院事与朱文正邓愈共守南昌平罗友贤于池州破汉将于西山复临江吉安抚州未几友谅大举兵围南昌德胜率所部数千背城逆战射杀其将敌大沮明日复合环城数匝友谅亲督战昼夜攻城且坏德胜率诸将死战且战且筑城坏复完暮坐城门楼指挥士卒弩中腰膂镞入六寸即拔出之叹曰吾自壮岁从军伤矢石屡矣无重此者命也丈夫死不恨恨不能扫清中原垂令名于竹帛耳言毕而绝年三十九追封梁国公谥武桓列祀功臣庙配享太庙德胜刚直沈鸷驭下严肃号令一行旗帜改色未尝读书临机应变动合古法平居笃孝友如修士友谅围南昌八十五日先后死者凡十四人　　张子明
按明外史赵德胜传张子明领兵千户洪都围久内外隔绝朱文正遣子明告急于应天以小舟从水关潜出夜行昼止半月始得达太祖问友谅兵势对曰兵虽盛战死者不少今江水日涸贼巨舰将不利师久粮乏援至可破也太祖谓子明归语而帅坚守一月吾自取之还至江口为友谅所获令诱降城中子明伪许之至城下大呼我张大舍已见主上令诸公坚守救且至贼怒攒槊刺之死追封忠节侯友谅攻抚州门城坏三十余丈邓愈竖木栅督诸将且战且筑于是枢密院判李继先急战死左翼元帅牛海龙突围死左副元帅赵国旺引兵烧战舰追者至投桥下死友谅复攻新城门管军百户徐明跃马出射贼贼走追之坠阱中贼钩取去诱降不从死军士张德山夜半潜出城焚贼舟贼觉死夏茂成守城楼中飞&amp;#死右副指挥刘齐右翼元帅同知朱潜统军元帅许圭引兵取吉安与友谅军力战死赵天麟守临江友谅攻之城陷不屈死祝宗康泰叛陷洪都知府叶琛与行省都事万思诚迎战皆死事平赠子明等爵侯伯以下有差立忠臣庙于豫章并祠十四人以德胜为首而康郎山战死者三十五人首丁普郎　　丁普郎按明外史赵德胜传丁普郎初为陈友谅将太祖徇江州同傅友德来附授行枢密院同知数有军功友谅攻南昌太祖来援遇于鄱阳湖七月己丑两军搏战目辰至午普郎身被十余创首脱犹执兵若战状直立舟中不仆敌惊为神赠济阳郡公张志雄亦友谅将从赵普胜守安庆友谅杀普胜志雄怨降于龙江为枢密院判志雄素骁勇号长张至是舟樯折敌攒刺之知不能脱遂自刎左副元帅余昶右元帅陈弼徐公辅皆以其日战没先一日戊子左副指挥韩成元帅宋贵陈兆先战没兆先者野先从子太祖下集庆擒之以其精兵备宿卫感帝大度效死力至是战死成子观至都督别有传越四日辛卯联舟大战副元帅昌文贵左元帅李信王胜刘义死之八月壬戌扼友谅于泾江口同知元帅李志高副使王咬住亦战没其他偏裨死事者千户姜润王凤显石明王德朱鼎王清常德胜袁华陈冲王喜仙汪泽丁宇史德胜裴轸王理王仁镇抚常惟德郑兴逯德山罗世荣曹信皆后先战死凡赠公一人侯十二人伯二人子十五人男六人肖像康郎山忠臣庙有司岁致祭程国胜者徽州人以义兵元帅来归败杨完者于徽州累功至万户守南昌与牛海龙夜劫友谅营海龙中流矢死国胜泅水得脱抵金陵从太祖亲征战鄱阳张定边直前犯太祖舟国胜与韩成陈兆先驾舸左右奋击太祖舟脱国胜等绕出敌舰后援绝力战死而南昌城中谓国胜已前死故豫章康山两庙俱得预祀云
　将帅部名臣列传九十四
　　明四
　　俞通海
按明外史本传通海字碧泉其先濠人也父廷玉徙巢子三人通海通源通渊元末盗起汝颍廷玉父子与赵普胜等结寨巢湖数与左君弼战不胜遣通海间道归太祖后廷玉积功官至佥枢密院事攻安庆没于阵追封河间郡公太祖方驻师和阳谋渡江无舟楫通海至大喜曰方欲渡江而巢湖水师来天赞我也因亲往拔其军会赵普胜叛去而元中丞蛮子海牙集楼船扼马场河等口濒湖惟一港可通舟涸已久会天大雨水深丈余乃引舟出江至和阳从攻海牙于峪溪口破其水寨复克鲚鱼洲诸寨授万户从渡江克采石取太平徇下诸属县海牙复以战舰截采石而陈兆先合淮兵二十万屯方山相掎角通海与廖永安等击之大败其众海牙遁进破兆先取集庆路从汤和拔镇江迁秦淮翼元帅偕诸将取丹阳金坛常州迁行枢密院判官从克宁国下水阳因以舟师略太湖降张士诚二将于马迹山舣舟胥口吕珍兵暴至诸将欲退通海曰不可彼众我寡退则情见彼集众邀我于险必无济矣乃身先疾斗矢下如雨中右目不能战令帐下士被己甲督战敌以为通海也不敢逼徐解去由是一目遂眇已偕永安等克石牌戍夺马驮沙而还普胜既叛归友谅陷池州遣别将守而自据枞阳水寨通海往攻大破之普胜陆走尽获其舟遂复池州时太祖亲征浙东方以枞阳为忧捷至大喜迁佥枢密院事陈友谅犯龙湾偕诸将击走之追焚其舟于慈湖禽七帅逐北至采石功最进枢密院同知从攻友谅下铜陵克九江掠蕲黄从徐达击叛将祝宗康泰复南昌从援安丰败士诚兵回攻庐州友谅围南昌从太祖击之遇于康郎山通海乘风纵火焚寇舟二十余太祖舟胶友谅骁将张定边直前犯太祖舟遇春射中定边通海飞舸来援舟骤进水涌太祖舟脱而通海舟复为汉巨舰所压兵皆以头抵舰兜鍪尽裂仅免明日复战偕廖永忠等以七舟置火药焚敌舟数百逾二日复以六舟深入敌联大舰力拒太祖登舵楼望久之无所见意已没有顷六舟绕敌舰出飘飖若游龙军士欢噪勇气百倍战益力友谅兵大败师次左蠡通海进曰湖有浅舟难回旋莫若入江据敌上流彼舟入即成擒矣遂移师出湖水陆结栅友谅不敢出居湖中一月食尽引兵突出我兵蹙之遂敢死通海故水师帅也精水战是役也功最多师还赐良田金帛从攻武昌降陈理拜中书省平章政事总兵略刘家港进逼通州败士诚兵禽朱琼陈胜又明年摄江淮行中书省事镇庐州从徐达平安丰又从克湖州围平江战灭渡桥捣桃花坞中流矢创甚归金陵太祖幸其第问曰平章知予来问疾乎通海不能语太祖挥涕而出翼日卒临哭甚哀从官卫士皆感泣追封豫国公侑享太庙祭于功臣庙洪武三年改封虢国公谥忠烈通海沉机重劳而不伐严而有惠士卒咸乐为死没年三十八无子　　俞通源
按明外史俞通海传通海弟通源字百川少从父兄立功通海卒就领其众攻平江擒张士诚嗣通海官从大将军徐达征中原下山东河南北山西诸郡遂偕副将军冯胜等会兵太原定河中渡河克鹿台取凤翔巩昌泾州会张良臣再叛据庆阳大将军驻师泾州命诸将分兵蹙之通源自临洮疾趋至泾略其西顾时略其北傅友德略其东陈德略其南大将军逼城下良臣援绝粮尽战不胜死遂克庆阳征定西大破扩廓出连云栈克兴元皆先登洪武三年封安南侯食禄千五百石赐券世袭四年从廖永忠伐蜀又从徐达出塞抚甘肃有功徙江南豪民十四万田凤阳又攻云南征广南蛮俘斩数万二十二年诏还乡赐钞五万置第于巢未行卒子祖病不能嗣逾年追论胡党以通源死不问遂除封　　俞通渊
按明外史俞通海传通海弟通渊以父兄故充参侍舍人从大将军徐达征秦陇燕赵以功授都督府佥事征哈剌哈至捕鱼儿海获酋长人畜甚众练军荆州转粟二十万石饷江西又征都匀龙场诸蛮峒克辰沅宝庆俘获多通源既坐党太祖犹念廷玉通海功洪武二十五年封通渊越嶲侯食禄二千五百石予世券率师讨建昌叛贼城越嶲明年坐累罢侯遣还里建文元年召为豹韬卫指挥使战没白沟河子翊先卒次靖嗣官福王时追谥廷玉武烈赠通渊嶲国公谥襄烈　　桑世杰
按明外史本传世杰无为人元末与俞通海等结水寨于巢湖太祖抚其众俱纳款赵普胜有异志世杰发其谋普胜逸去从渡江破陈野先又以舟师破蛮子海牙击擒陈兆先授秦淮翼元帅拔镇江徇金坛丹阳攻宁国长枪诸军克水阳平常州判行枢密院事略地江阴宜兴与廖永安等攻江阴石牌寨殁于阵初石牌民朱定贩盐无赖与富民赵氏有隙相攻遂告变灭赵氏授江阴判官寻复为盗元遣兵捕之定闻张士诚据高邮乃导士诚由通州渡江遂有江南以定为参政而遣元帅栾瑞戍石牌大兵既取江阴瑞尚据石牌导舟师往来太祖命永安击之世杰力战死瑞亦降张氏窥江路绝太祖念其功赠安远大将军轻车都尉永义侯侑享太庙　　廖永安
按明外史本传永安字彦敬巢人妖人彭祖兵起永安与兄永坚为其万户祖败死永坚往仕汉永安与弟永忠率战舰千余艘偕俞通海等屯巢湖结水寨以捍寇患与庐州左君弼有隙屡受其窘永安辈惧为所袭遣间使至和州请归太祖且乞发兵为导太祖乃亲诣巢湖导其战舰以出会元中丞蛮子海牙聚兵马场河太祖督舟师攻之元人驾楼船不利进退而永安辈操舟若飞再战再破元兵始定渡江策顷之发江口永安请所向命举帆指牛渚西北风方骤顷刻达岸守矶者惊乱太祖急麾甲士鼓勇以登采石镇兵皆溃遂从取太平授管军总管以舟师破海牙水栅获其船十五艘又从擒陈兆先于江宁镇遂入集庆擢建康翼统军元帅出舟师从取镇江克常州擢同佥江南行枢密院事又以舟师同常遇春自铜陵趋池州永安去城十里而军遇春抵城下合攻之破其北门执天完守将遂克池州偕通海攻江阴之石牌寨降张士诚守将栾瑞擢同知枢密院事又以舟师破士诚兵于常熟之福山港再破于通州之狼山获其战舰以归遂从徐达复宜兴乘胜追敌于太湖遇其将吕珍与斗舟胶浅被执永安长水战率舟师归太祖所至辄有功士诚爱其才勇欲降之不可为所囚太祖壮永安不屈遥授行省平章政事封楚国公竟死于吴吴平还丧太祖迎祭于郊洪武六年帝念天下大定诸功臣如永安及俞通海张德胜桑世杰耿再成胡大海赵德胜皆已前殁犹未有谥号乃下礼部定议议曰有元失驭四海糜沸英杰之士或起义旅或保一方泯泯棼棼莫知所属真人奋兴不期自至龙行而云虎啸而风若楚国公臣永安等皆熊罴之士膂力之才非陷坚没陈即罹变捐躯义与忠俱名耀天壤陛下混一天下追惟旧劳爵禄及子孙蒸尝着祀典易名定谥于礼为宜臣谨按谥法以赴敌逢难谥臣永安武闵杀身克戎谥臣通海忠烈奉上致果谥臣张德胜忠毅胜敌致强谥臣大海武壮辟土斥境武而不遂谥臣再成武壮折冲御侮壮而有力谥臣赵德胜武桓臣世杰业封永义侯与汉世祖封寇恂景丹相类当即以为谥诏从其议又皆加赠开国辅运推诚宣力武臣光禄大夫柱国同知大都督府事已又改封永安郧国公无子　　丁德兴按明外史本传德兴定远人归太祖于濠伟其状貌以黑丁呼之从取洪山寨以百骑破贼数千尽降其众从克滁和&amp;#青山盗从渡江拔采石取太平分兵取溧水溧阳皆先登从破蛮子海牙水寨捣方山营擒陈兆先下集庆取镇江以功进管军总管下金坛广德宁国从平常州擢左翼元帅宁国复叛从胡大海复之分兵下江阴取徽州石埭池州枞阳攻江州移兵击安庆进攻湖州所向皆捷复援江阴略江西旁近州县攻双刀赵挫其锋徐达邵荣攻宜兴久不下太祖遣使谓曰宜兴城小而坚猝未易拔其城西通太湖口士诚饷道所由若断其饷道破之必矣达乃遣德兴绝太湖口而并力急攻城遂拔论功授凤翔卫指挥使陈友谅犯龙江德兴军于石灰山力战击败之遂从征友谅捣安庆克九江援安丰败吕珍左君弼至复击走之大战康郎山从平武昌克庐州略定湖南衡州诸郡从大将军收淮东征浙西败士诚兵于旧馆下湖州围平江卒于军赠都指挥使洪武元年追封济国公列祀功臣庙子忠予世袭福王时追谥德兴武襄　　茅成
按明外史本传成定远人初隶常遇春麾下克太平始授万户从克衢州授副元帅守金华改太平兴国翼元帅从克安庆援安丰战鄱阳湖克武昌授武德卫千户寻进指挥副使取&amp;#州安陆襄阳泰州皆有功从徐达攻平江焚张士诚战船筑长围困之达攻娄门士诚出兵战成击败之突至外郛中死赠东海郡公祭于功臣庙福王时追谥武烈　　杨国兴
按明外史本传国兴定远人以右翼元帅守宜兴初常州人陈保二聚众号黄包军既降复叛诱执詹李二将屡寇宜兴国兴执斩之授神武卫指挥使至是攻阊门战死以其子益袭指挥使　　刘成
按明外史本传成灵璧人以统兵总管从耿炳文定长兴为永兴翼左副元帅数佐炳文败士诚兵李伯升以十万众来攻城中兵仅七千寇结九寨为楼车下瞰城中运土石填濠成引数十骑出西门击败之擒其将宋元帅转至东门敌悉兵围之遂战死赠怀远将军立庙长兴　　胡深
按明外史本传深字仲渊处州龙泉人父钰行省员外郎深&amp;#拔有智略通经史百家兼晓术数元末兵乱叹曰浙水东地气尽白祸将及矣乃集里中子弟自保石抹宜孙以万户镇处州辟参军事募兵数千收降诸山寇温州韩虎陈安国杀主将据城叛深往谕之军民感泣杀虎等以城降从征鄱阳青田人潘惟贤反龙泉令宝忽丁遁贼遂焚县治深师王毅集义兵击退之宝忽丁内&amp;#杀毅反深闻亟驰归执戮首恶穷其巢穴宜孙假深分院行军都事遂移兵讨平丽水缙云松阳青田遂昌群寇统其众以扞州城宜孙时已进行省参政承制命深为元帅戊戌十二月太祖亲征婺州宜孙惧召深及章溢谋先遣弟院判厚孙助守婺而命深以狮子战车数百辆援之深至松溪不敢进太祖命胡德济诱其兵于梅花门外纵击大破之擒元帅李弥章深等遁去婺遂下明年太祖命耿再成侵处州宜孙分遣元帅叶琛屯桃花岭参谋林彬祖屯葛渡镇抚陈仲真屯樊岭而深屯龙泉以拒之其冬胡大海复进兵与再成合破樊岭连拔桃花葛渡二寨进抵城下宜孙复战败与叶琛章溢走建宁处州遂下深以龙泉庆元松阳遂昌四县降太祖素知深名召入见授左司员外郎遣还处州招集旧部曲从征江西既定命以亲指挥守吉安处州苗军李佑之贺仁得叛杀守将耿再成命深从平章邵荣讨之攻克其城佑之自杀仁得走缙云被执伏诛会改中书分省为浙东行中书省以深为左右司郎中总制处州军民事时山寇窃发人情未固深捕诛渠率广募健儿得兵万余人量加田赋以资军食盐税旧二十取一至是倍之深请得如旧军骄横虐民诛其尤者数人患乃息学校久废荐进士吴世昌司其事文教始兴癸卯九月诸全叛将谢再兴以张士诚兵犯东阳左丞李文忠令深与裨将夏子实为前锋御之战于义乌文忠自将走贼深因建议诸全浙东藩屏诸全不守则浙东不支乃度地去诸全五十里于五指山下别筑新城分兵戍守太祖初闻再兴叛急驰使诣文忠别为城守计至则工已竣后士诚将李伯升大举来侵顿城下不能拔乃引去太祖重嘉深功赐以名马青田贼叶仲贤久为乱勒兵破灭之初温州豪周宗道聚众据平阳数为方国珍从子明善所逼遂以城来归明善怒攻之宗道求援深遣兵击败之遂攻下瑞安而深自进兵温州明善惧与国珍谋岁输银二万充军实乃命深班师太祖称吴王用深为王府参军仍守处州陈友定兵至破之追至浦城又败其守将兵城遂下未几拔松溪获其守将张子玉因请发广信抚州建昌三路兵规取八闽太祖喜曰子玉骁将擒之则友定破胆乘势攻之理无不克因命广信指挥朱亮祖由铅山建昌左丞王溥由杉关会深齐进已亮祖等克崇安遂进攻建宁友定将阮德柔固守诸军次城下亮祖即欲攻之深视氛祲不利语亮祖曰天时未协将必有灾亮祖曰师已至此庸可缓乎且天道幽远山泽之气变态无常何足征也迫深进兵深犹持不可时德柔兵屯锦江逼深阵后亮祖督战益急深不获已引兵鼓噪进击破其二栅德柔尽精锐扼深军围之数重日巳暮深突围出伏兵起马蹶被执送于友定友定敬礼之深因盛称太祖神圣威武群雄属心以喻友定友定本无杀深意会元使至督迫之遂遇害年五十二追封缙云郡伯深久&amp;#乡郡驭众宽厚用兵十余年未尝妄戮一人太祖尝问宋濂曰胡深何如人对曰文武才也太祖曰诚然浙东一障吾方赖之比伐闽有星变太祖曰东南必失一良将亟谕之深巳被害　　孙兴祖
按明外史本传兴祖濠人从太祖渡江积功为都先锋战龙江迁统军元帅捣瑞昌八阵营擢天策卫指挥使兴祖沉毅有谋大将军徐达雅重之克泰州以达请命守海陵海陵士诚兵入淮要地兴祖整军令练士伍防御甚严吴兵自海口来侵击败之擒其彭元帅进攻通州守将出战馘斩甚众士诚将单庄立从子火眼张者伺通泰间皆不敢出进大都督府副使移镇彭城达既定关陕旋师北伐檄兴祖会东昌从克元都置燕山六卫留兵三万人命兴祖守之大兵西征扩廓由居庸窥北平达谓诸将北平有孙都督扩廓不敢犯遂乘其不备直捣太原语详达传洪武三年率六卫卒从达出塞次三不剌川遇敌力战死年三十五太祖悼惜之追封燕山侯谥忠愍配享通州常遇春祠未几中书省以都督同知汪兴祖兼俸事入奏帝闻奏兴祖名叹息命以月俸给故燕山侯兴祖家以其子恪嗣官　　曹良臣
按明外史本传良臣安丰人颍寇旁掠聚乡里筑堡自固归太祖于应天为江淮行省参政从战鄱阳克武昌襄阳取淮东收浙西进行省左丞从大军收中原定河南北取元都略地至泽潞进山西行省平章还守通州时大兵出山西通州守备单弱所部不满千人元丞相也速将万骑营白河良臣曰吾兵少不可与战彼众虽多亡国之余败气不振当以计破之乃密遣指挥仵勇等于濒河舟中多立赤帜亘三十余里钲鼓声相闻也速大骇遁去精骑逐北百余里元兵自是不敢窥北平复从大将军达击扩廓帖木于定西三不剌川败之洪武三年封宣宁侯岁禄九百石予世券明年从伐蜀克归州山寨取桑植容美诸土司会周德兴拔茅冈覃垕寨自白盐山寨伐木开道出纸坊溪以趋夔州进克重庆明年从副将军文忠北征至胪朐河收其部落文忠率良臣持二十日粮兼程进至土剌河哈剌章渡河拒战少却追至阿鲁浑河敌骑大集将士皆殊死战敌大败走而良臣与指挥周显常荣张耀千户万斌遂殁于军事闻赠安国公谥忠壮列祀功臣庙子泰袭侯坐蓝党死爵除显合肥人从太祖渡江为帐前先锋累功至指挥同知以收应昌红罗山寨迁指挥使荣开平王遇春再从弟初从安丰军来归令隶遇春麾下历指挥佥事遇春卒于军荣护丧还京世袭武德卫指挥同知从朱亮祖平蜀改振武卫耀寿州人从陈野先屯建康王师克建康始归附授镇江百户累功为神策卫指挥同知守御福建迁指挥使至是俱战没帝厚恤诸臣家命有司各表其墓　　濮英
按明外史本传英庐州人初以勇力为百夫长积功至西安卫指挥以军政不修召还诘责遣叶升代之升更言其贤令还卫洪武十九年太祖命耿炳文选陕西都司卫所卒备边惟英所练称劲旅加都督佥事明年命率所部随大将军胜北征抵金山降纳哈出遂班师而以英将奇兵三千人为殿余众窜匿者尚数十万闻师旋设伏于途谋俟大军过窜取之不敢发英后至猝为所乘急前击斩数人来者益众冲突不能出马踣遂见执敌既得英思挟为质英绝食不言乘间引佩刀剖腹死定远侯王弼亦收降众次信州为所袭亡七百骑初帝闻捷即驰谕胜留兵五万于大宁防后患散处其众沈阳崖头间与辽东军参住耕牧而胜以常茂惊溃敌众惧不测乃尽俘其众内徙子女辎重亘百余里大宁兵悉拔归以孤军殿遂丧三千人事闻帝怒胜等调遣不如法收大将军印录英死事赠金山侯谥忠襄明年进赠乐浪公封其子玙为西凉侯予世券　　于光
按明外史濮英传光都昌人从徐寿辉起兵为宣慰元帅镇浮梁陈友谅弒寿辉光以浮梁来降授枢密院判从平友谅从大将军收浙西定中原守潼关有功为鹰扬卫指挥镇巩昌扩廓袭兰州光以兵赴援至马兰滩战败执徇城下光大呼曰我不幸被执公等坚守徐将军将大军旦夕至矣遂被杀赠怀远将军祀鸡笼山功臣庙　　严德
按明外史濮英传德濠人从起兵积功为海宁卫指挥从朱亮祖讨方国珍克天台进攻台州方国瑛来拒德力战死追封天水郡公　　孙虎
按明外史濮英传虎寿州人败双刀赵于枞阳与王弼攻取婺源从定婺州为海宁卫指挥使平嘉兴盗从副将军文忠北征由东道入应昌至路马湖与元将太尉买驴战死追封乐安伯又指挥佥事刘广戍永平御寇战死凉州卫百户刘林戍凉州也先帖木儿叛战死边人壮之名其所居窦融台为刘林台又龙里守御千户吴得镇抚井孚以古州蛮作乱攻龙里得力战死钱塘卫千户袁兴征云南自请为前锋陷阵死并褒赠有差　　叶旺
按明外史本传旺六安人初隶长枪军谢再兴为千户再兴叛旺自拔归从北征积功至青州左卫指挥佥事洪武四年与马云并镇辽东初元主北走其辽阳行省参政刘益屯盖州与高家奴相为声援保金复等州帝遣断事黄俦赍诏谕益益籍所部兵马钱粮舆地之数来归乃立辽阳指挥使司以益为指挥同知未几元平章洪保保马彦翚合谋杀益右丞张良佐左丞商皓擒彦翚杀之保保挟俦走纳哈出营良佐因权卫事以状闻且言辽东僻处海隅肘腋皆敌境平章高家奴守辽阳山寨知院哈剌章屯沈阳古城开元则右丞也先不花金山则太尉纳哈出彼此相依时谋入犯今保保逃往衅必起乞留断事吴立镇抚军民而以逆党平章八丹知院僧孺等械送京师帝命立良佐皓俱为盖州卫指挥佥事既念辽阳重地复设都指挥使司统辖诸卫以旺及云并为都指挥使往镇之谕祭益归其丧砀山已知俦被杀纳哈出必内犯敕旺等预为备未几纳哈出果以众至见城有备不敢攻越盖至金州金州城未完指挥韦&amp;#王胜等督士卒分守诸门乃剌吾者敌骁将也率精骑数百挑战城下中伏弩仆为我兵所获敌大沮富等纵兵击遂引走不敢经盖从盖城南十里沿柞河遁归而旺先以兵扼柞河自连云岛至窟驼寨十余里缘河垒冰为墙沃以水经宿凝冱如长城布钉版沙中旁设坑&amp;#伏兵以伺云及指挥周鹗吴立等建大旗城中严兵不动寂若无人已寇至城南伏四起两山旌旗蔽空矢石雨下纳哈出仓皇北走趋连云岛遇冰城马不能前悉陷于&amp;#遂大溃云自城出追击至将军山毕栗河斩及冻死者甚众旺等乘胜追至猪儿峪纳哈出仅以身免械乃剌吾至京赦弗诛命为镇抚第功进旺及云为都督佥事时洪武八年也久之召云还京旺留镇如故会高丽遣使致书及礼物而龙州郑白等请内附旺以闻帝谓人臣无外交此间谍之渐勿轻信彼特示弱于我以窥边衅还之使无所借口明年旺复送高丽使者周谊入京帝以其国中&amp;#逆又诡杀朝使反复不可信切责旺等绝之而留谊不遣十九年召旺为后军都督府佥事居三月辽东有警复命还镇二十一年卒旺在辽凡十七年剪榛棘修城隍建立官府抚辑军民垦田万余顷遂为永利　　马云
按明外史叶旺传云合肥人在辽东与旺同功十二年命征大宁捷闻受褒赏十六年与徐达等巡边寻还后数年卒嘉靖初以二人有功于辽命有司立祠春秋祀之　　蔡迁
按明外史本传迁不详其乡里元末从芝麻李据徐州李败归太祖为先锋从渡江下采石克太平取溧水破蛮子海牙水寨及陈野先皆有功定集庆授千户从徐达取广德宁国迁万户进攻常州获黄元帅遂为都先锋从讨马&amp;#沙克池州攻枞阳从征衢婺二州授帐前左翼元帅败陈友谅于龙江进复太平取安庆水寨收九江败友谅八阵指挥于寿昌遂克南昌从援安丰攻合肥战鄱阳湖从征武昌进指挥同知从常遇春讨邓克明余党悉平之进攻赣州取南安南雄诸郡还兵追饶鼎臣于茶陵迁龙骧卫同知从徐达克高邮破马逻港淮安守将降遂守之已授武德卫指挥使移守黄州从大军攻湘潭辰全道永诸州皆克之转荆州卫指挥遂进克广西迁广西行省参政兼靖江王相讨平诸叛蛮洪武三年卒迁身经数十战摧锋陷坚无所抑挫然为将十五年未尝独任多从诸将征讨每战辄奋勇突出横刀斫阵左右击敌皆披靡不敢近既还金疮满体人视之不可堪而迁略不为意太祖极爱重及卒尤痛惜之诏还其丧赐葬京师赠安远侯谥武襄　　陈文
按明外史蔡迁传合肥陈文者南北征伐皆累立战功亦迁亚也文早丧父奉母至孝元季挈家归太祖积官都督佥事卒追封东海侯谥孝勇明臣得谥孝者文一人而已　　缪大亨
按明外史本传大亨定远人初纠义兵为元攻濠不克元兵溃散大亨独率众二万人与张知院屯横涧山固守月余太祖以计夜袭其营众溃大亨与子跳去比明复收散卒列阵以待太祖遣其叔贞谕降之命将所部卫左右从征伐数有功擢元帅总兵取扬州克之降青军元帅张明鉴初明鉴聚众淮西以青布为号称青军又称长枪军由含山转掠扬州元镇南王孛罗普化招降之以为濠泗义兵元帅逾年食尽谋拥王作乱王走死淮安明鉴遂据城屠居民以食大亨言于太祖贼饥困若掠食四出则难制矣且骁鸷可用无为他人得太祖命大亨亟攻降之得其众数万马二千余匹悉送其将校妻子至应天改淮海翼元帅府为江南分枢密院以大亨为同佥枢密院事总制扬州镇江大亨有治略宽厚不扰而治军严肃禁暴除残民甚悦之未几卒太祖过镇江叹曰缪将军生平端直未尝有过惜不见矣遣使祭其墓　　何文辉按明外史本传文辉字德明滁人太祖下滁州得文辉年始十四抚为己子冒国姓及长授总制寻以天宁翼元帅守宁国久之擢江西行省参政数攻江西未下州县新淦邓仲廉负固率兵往克其城擒斩之遂从徐达取淮东复从破平江赐文绮表里进行省左丞复姓何氏以征南副将军与平章胡美由江西取福建度杉关入光泽徇邵武建阳直趋建宁元同佥达里麻用参政陈子琦谋闭城拒守文辉与美环攻之逾十日达里麻不能支夜潜至文辉营乞降诘旦总管翟也先不花亦率众降于文辉美怒两人不诣己欲屠其城文辉驰告美曰与公同受命至此为安百姓计耳今既降奈何以私忿杀人美乃止师入城秋毫无所犯槛子琦送京师汀泉诸州县闻之相次归附会车驾幸河南召文辉扈从至汴梁命为河南卫指挥使从大将军取陕西所至皆有功留守潼关洪武三年授大都督府都督佥事予世袭指挥使复以参将从傅友德等平蜀赐白金文绮命留守成都文辉号令明肃军民皆德之帝尝称其谋略威望迁大都督府同知逾三年移镇北平又移雁门以疾召还卒于家遣官营葬滁州东沙河上恤赉甚厚子环成都护卫指挥使征迤北陈殁初太祖多蓄义子与诸将士分守诸路周舍守镇江道舍守宁国马儿守婺州柴舍真童守处州金刚奴守衢州皆义子也周舍者沐英故军中又呼沐舍马儿者徐司马柴舍者朱文刚与胡大海耿再成死处州难而道舍即文辉也其人率皆以功名显惟真童金刚奴无考又有朱文逊者亦以义子前死太平史不言其小字云　　徐司马按明外史本传司马字从政小字马儿扬州人元末兵乱年甫九岁弃道旁太祖得之因养为子冒国姓既长出入侍左右及取婺州除总制命助元帅常遇春守吴元年授金华卫指挥同知洪武元年从副将军李文忠北伐擒元宗王庆生擢杭州卫指挥使寻进都指挥使诏复徐姓九年迁镇河南是时南北两京并建汴梁号国家重地帝素贤司马故特委任之宋国公冯胜方练兵河南会星象有变占在大梁乃使使敕胜且曰并以此语马儿知之为帝所亲昵如此既复敕胜与司马曰天象屡见不可不警大梁军民错处尤宜慎防今秦晋二王还京当严兵宿卫王抵汴时若宋国公出迓则都指挥居守都指挥出迓则宋国公亦然尔其夙夜小心无忽敕书官而不名其见倚重盖略与宋公埒十九年入觐遂擢中军都督府佥事二十五年率师讨越嶲明年卒追坐蓝党二子皆获罪司马故好文学遇人无贵贱率煦煦谦厚所至抚循士卒甚得众心其在浙东河南尤有惠政结纳士大夫情无所不倾公暇退居一室相与讲论终日萧然如寒素虽战功不及文辉而儒雅过之并称贤将　　王铭
按明外史本传铭字子敬和州人初隶元帅俞通海麾下从攻元将蛮子海牙于采石以铭骁勇选充奇兵战方合率敢死士大噪突之拔其水寨自是数有功与吴军战太湖流矢中右臂引佩刀出其镞复战通海劳之曰李陵贤将其麾下裹创斗固宜予何人乃得此于尔复拔通州之黄桥鹅项诸寨赐白金文绮击汉军于龙湾逐北至采石铭独突其陈敌兵攒槊刺铭伤颊铭三出三入所杀伤过当赐文绮银&amp;#选充宿卫遂从太祖取江州复从破汉军于康郎山又从破之于泾江口克英山诸寨擢管军百户从副将军常遇春与吴军战湖州之弁山再战旧馆已又战乌镇凡大小战数十功多命守松江移太仓以其兵捕斩倭寇千余人复赐白金文绮洪武四年都试百户诸善用枪者率莫能与铭抗进太仓卫管军副千户擢长准卫指挥佥事移温州铭上疏曰臣所领镇岸大海而控岛夷城池楼橹仍陋袭简非独不足壮国威猝有风潮之变捍御无所势须改为臣敢以闻于是缮城浚濠悉倍于旧又加筑外垣起海神山属郭公山首尾二千余丈宏敞壮丽屹然东浙巨镇帝甚嘉之予世袭铭尝请告暂还和州温士女遮道送迎长吏皆相顾叹曰吾属为天子牧民民视吾属去来漠然愧王指挥多矣历右军都督佥事二十六年坐蓝党死　　郭云
按明外史本传云南阳人武勇有才略长八尺余状貌魁伟元季聚乡人为义兵保州白泉寨累官湖广行省平章政事元主北奔河南郡县皆下云独坚守不从大将军徐达遣指挥曹谅围之云出战被执大将军呵之跪云植立且骂且求死胁以刃不动大将军壮之系送京师太祖奇其状貌释之时帝方阅汉书问识字乎对曰识因以书授之云诵其书甚习帝大喜厚加赏赐用为溧水知县民皆称之帝益以为贤特擢南阳卫指挥佥事兼知南阳府事使还乡收故部曲就戍其地凡数年卒长子洪袭　　武德
按明外史本传德安丰人元至正中应募为义兵百户累功至千户知元将亡言于元帅张鉴曰吾辈才雄万夫今东衄西挫事势可知矣不如早择所依鉴然其言相率归太祖以功授千户隶李文忠麾下从文忠赴池州疾战流矢中右股拔去之战自若取于潜昌化克严州皆预进万户苗军元帅杨完者军乌龙岭德请曰此可袭而取也愿为前驱文忠问何以知其可袭对曰乘高觇之其部曲徙举不安且其声嚣是以知之文忠曰善即袭完者覆其营从文忠取兰溪克诸暨又攻绍兴先登陷阵伤右臂不顾文忠叹曰将士人人如此何战不捷哉蒋英叛金华贺仁德叛处州浙东大震从文忠定金华又从攻处州遇仁德于刘山戈中右股德引刀断其戈追击之仁德败走再战再败之仁德遂为其下所杀德还师守严后二年定官制改管军百户从文忠击破吴兵于诸暨文忠遣从诸将援浦城所过山寨皆下又遣从击江山盗抚定之复从文忠下建延汀三州还师守严再从文忠悉定闽溪诸寨进管军千户移守衢予世袭最后从靖海侯吴祯巡海上祯以德可任令守平阳在任八年致仕久之帝发兵征云南以德宿将命与诸大帅偕行张鉴淮西人善用枪故号长枪军既归太祖每遣鉴攻伐必与德俱先德卒官至江淮行枢密院副使　　&amp;#正
按明外史本传正字正卿寿州人幼为韦德成养子冒韦姓沈鸷有胆略元末随德成来归从渡江德成战殁赠中翼副元帅京兆郡侯以正领其众数从征伐积功授凤翔卫指挥副使从大军定山东河南北入元都皆有功傅友德自真定略平定州以正守真定从大将军达取陕西冯胜克临洮留正守之大军围庆阳正驻邠州绝敌声援庆阳下还守临洮从邓愈破定西克河州败镇西武靖王之众洪武三年授河州卫指挥使上言西民转粟饷军甚劳而茶布可易粟请以茶布给军令自相贸易省西民挽运之苦诏从之正初至卫城邑空虚勤于劳徕不数年河州遂为乐土玺书嘉劳始复&amp;#姓兼领宁夏卫事以河水利溉田修筑汉唐旧渠开屯数万顷兵食饶足再从西平侯沐英北征擒元平章脱火赤知院爱足取全宁四部迁四川都指挥使讨平松茂数州云南初定以正为云南都指挥使与冯诚共守之思伦发作乱正破之于摩沙勒斩首千五百已发大集其众围定边西平侯御之分兵为三队诚前正左汤昭右鏖战大败之语在英传土酋阿资叛复从英讨降之英卒以正为右军都督府左都督代英镇守已复命为平羌将军总川陕兵讨平阶文叛寇张者二十八年命从秦王征洮州明年卒　　袁义
按明外史本传义庐江人本姓张德胜族弟也初为双刀赵总管守安庆败赵同佥丁普郎于沙子港左君弼招之弗从德胜战死始来附为帐前亲军元帅赐姓名数从征伐积功为兴武卫指挥佥事从大将军北征败元平章俺普达等于通州走贺宗哲詹同于泽潞功最复从定陕西败大小豫王之兵与诸将合攻庆阳张良臣兵骤薄义营坚壁不为动乘其困力击破之&amp;#扩廓军于定西南出一百八渡取兴元进本卫同知调羽林卫移镇辽东出海捕倭从西平侯征云南克普定曲靖善阐大理楚雄诸城留镇楚雄蛮人屡叛义积粮高垒且守且战以功迁楚雄卫指挥使尝入朝帝厚加慰劳以其老命医为染须鬓俾还抚治以威远人且特赐银印宠之历二十年垦田筑堰治城郭桥梁规画甚备军民德之建文元年征还为右军都督府佥事进同知卒官　　金兴旺
按明外史本传兴旺不详所始为威武卫指挥佥事进同知洪武元年大将军达自河南至陕西请益兵守潼关以兴旺副郭子兴守之进指挥使明年攻临洮乃移兴旺守凤翔转军饷未几贺宗哲攻凤翔兴旺与知府周焕婴城守敌编荆为大箕形如半舫每箕五人负之攻城矢石不能入投&amp;#焚之辄扬起乃置钩&amp;#中掷着其隙火遂炽敌弃箕走复为地道薄城以矛迎刺尽毙穴中攻不已兴旺与焕谋曰彼谓我援师不至必不敢出乘其不意以兵捣之可惊而走也潜出西北门奋击之敌少却会百户王辂自临洮率降卒东还即以其众入城共守敌拔营去众欲追之辂曰未败而退诱我也遣骑侦之至五里坡伏果发还师复围城众议欲走兴旺叱曰天子以城我宁可去耶以辂所将皆新附虑生变乃括城中赀畜积庭中令众曰敌少缓当大犒新兵新兵喜协力固守相持十五日敌闻庆阳下乃引去帝遣使以金绮劳兴旺等明年达入沔州遣兴旺与张龙由凤翔入连云栈合攻兴元守将降以兴旺守之擢大都督府佥事蜀将吴友仁寇兴元城中兵止三千友仁兵三万迎敌面中流矢拔矢复战斩数百人敌益众乃敛兵入城友仁决濠填堑为必克计达闻之令傅友德以兵三千趋黑龙江夜袭木槽关攻斗山寨人持十炬连亘山上友仁惊遁兴旺出兵蹑之坠崖石死者无筭友仁自是气夺时兴旺威震陇蜀而国初诸都督中论城守功兴旺外费子贤为最着云　　费子贤
按明外史金兴旺传子贤亦不详所始从渡江为广德翼元帅数有功取吴武康又取安吉筑城守之吴人数来犯辄败去最后张左丞以兵八万来攻子贤所部仅三千人而守甚固设车弩城上射杀其枭将二人敌乃解去以功进指挥同知从胡美取福建从大将军克元都取定西论功授大都督府佥事世指挥使　　花茂
按明外史本传茂巢县人初从陈野先已而来归从定江左歼陈友谅平中原山西陕西皆有功授武昌卫副千户征西蜀克瞿唐关入重庆下左右两江田州等府进神策卫指挥佥事调广州左卫平阳春清远英德翁源博罗诸山寨及雷州海南叛蛮平东芫龙川诸县民人作乱者进指挥同知平电白归善贼再迁都指挥同知世袭广州左卫指挥使数剿连州广西湖广诸猺贼上言广东南边大海奸宄出没东莞笋冈诸县逋逃蜑户附居海岛遇官军则诡称捕鱼遇番贼则同为寇盗飘忽不常难于讯诘不若籍以为兵庶便约束又请设沿海依山广海碣石神电等二十四卫所筑城浚池收集海岛隐料无籍等军仍于山海要害之地立堡屯军以备不虞皆报可进都指挥使久之卒赐葬安德门外环茔域树木悉与茂护茔长子荣袭职　　丁玉
按明外史本传玉初名国珍河中人仕小明王为御史才辨有时誉吕珍破安丰玉来归随征彭蠡为九江知府大兵还建康彭泽山民叛玉聚乡兵讨平之太祖嘉其武略令兼指挥更名玉同傅友德克衡州改衡州卫指挥同知镇其地复调守永州玉有文武才抚辑新附威望甚着洪武元年进都指挥使寻兼行省参政镇守广西九年召为右御史大夫十年四川威茂土酋董贴里叛以玉为平羌将军讨之至威州贴里降承制设威州千户所十二年平松州玉遣指挥高显等城之请立军卫帝谓松州山多田少耕种不能赡军困有用民守无用地非策玉言松州为西羌诸蛮要地军卫不可罢遂设官筑戍如玉议会四川妖人彭普贵为乱焚掠十四州县指挥普亮等讨不克命玉移军征之歼其众帝手敕褒美班师拜大都督府左都督转左御史大夫十三年坐胡惟庸姻诛　　王溥
按明外史本传溥安仁人仕陈友谅为平章守建昌太祖命将攻之不克朱亮祖复击溥于饶之安仁港不利而还友谅将李明道等寇信州胡大海往援擒明道及溥弟汉二归于行省李文忠文忠命二人招溥是岁太祖征汉拔江州友谅败走武昌溥遂遣使降命仍守建昌明年太祖次龙兴率其众来见数慰劳从归建康赐第聚宝门外号其街曰宰相街以宠异之寻遣溥取抚州及江西未附诸郡县复从克武昌进中书右丞洪武元年以溥兼詹事府副詹事从大将军北伐屡有战功赐文币七表里寻擢河南行省平章不署事岁禄视李伯升潘元明云初溥未仕时奉其母叶避兵贵溪遇乱与母相失凡十八年溥尝梦母若告以所在者筮之繇曰非岩非穴厥得朽骨及是从容言于帝请归省坟墓许之且命礼官具祭物溥归率士卒之贵溪桃源山求不得昼夜号泣者三日居人吴海言夫人为贼逼投井中死矣溥求得井有鼠自井出投溥怀中旋复入井遂汲井索之母尸果在哀呼不自胜乃具棺殓即其地葬之溥卒子孙世袭指挥同知
　将帅部名臣列传九十五
　　明五
　　姚广孝
按明外史本传广孝长洲人本医家子年十四度为僧名道衍字斯道读书工诗事道士席应真得其阴阳术数之学然时无知者独里人王行识为非常人尝游嵩山寺相者袁珙曰是何异僧目三角形如病虎性必嗜杀刘秉忠流也道衍大喜益自负洪武中选高僧以病免又诏通儒书僧试礼部不受官赐僧服还经北固山怀古赋诗其侪宗泐见之曰此岂释子语道衍笑不答高皇后崩帝命诸王与一高僧诵经为荐福于是宗泐为左善世举道衍燕王与语甚合请于帝从至北平住持庆寿寺常居府中迹愈密时时屏人语初懿文太子薨皇太孙监国仁厚好文中外属望惟燕王不平常怀窥觊而其阴谋发自道衍帝崩太孙立削诸王畏燕强未发道衍劝王反王曰民心向彼奈何道衍曰臣知天道何论民心乃进袁珙及卜者余忠自是燕府阴事一切与道衍谋常选将校勾军卒收材勇异能之士燕王居元故宫道衍练兵后苑穴地作重屋周缭厚垣密甃瓴甋瓶缶日夜铸军器畜鹅鸭乱其声久之谋益露上变者日甚燕王询道衍师期曰未也燕王始称病既称病亟会诏逮府中官属都指挥张信输诚&amp;#下燕王遂决策适大风雨骤至檐瓦堕地燕王色变道衍曰祥也飞龙在天从以风雨瓦堕将易黄也遂起兵以诛齐黄为名号其众曰靖难之师道衍辅世子居守朝廷发大兵讨之数攻北平薄城筑垒守甚固击却攻者夜缒壮士劫伤南兵援师至内外合击斩首无算大将李景隆平安等后先遁燕王围济南三月道衍驰书曰师老矣请班师乃还复攻东昌战败亡张玉复还王意怠欲稍休道衍力趣之益募勇士败盛庸破房昭西水寨道衍语王毋下城邑疾趍金陵金陵单弱势必举从之燕王即帝位授僧录司左善世帝在藩邸所接皆武人独道衍定策起兵及帝转战山东诸将悉从北平官吏惟道衍与郭资辈二三文臣居守而帝在军三年或旋或否战守机事皆决于道衍道衍未尝临战阵然帝用兵有天下道衍力为多录功以为第一永乐二年拜资善大夫太子少师复其姓赐名广孝赠祖父如其官帝与语呼少师而不名命蓄发不肯赐第及两宫人皆不受常居僧寺冠带朝退衣缁衣出赈苏湖至长洲候同产姊姊不纳访其友王宾宾亦不见但遥语曰和尚误矣和尚误矣复往见姊姊詈之广孝惘然退以赐金帛散宗族乡人道阊门见酒帘书甚工呼问乃一少年养以为子归白于帝赐名继使侍东宫读书文华殿广孝尝监修太祖实录又与解缙等纂修永乐大典书成帝褒美之帝往来两都出塞北征广孝留辅太子于南京永乐十六年入觐年八十有四矣病甚不能朝仍居庆寿寺命从者曰天子且至顷之车驾临幸语甚欢赐以金唾壶问所欲言广孝曰僧溥洽系久愿赦之帝即坐命出焉溥洽者建文帝主录僧也或言建文帝逊位时召溥洽削发由水关出亡或言匿溥洽所帝以他事禁溥洽命给事中胡太监郑和遍物色建文帝不可得而溥洽系十余年至是得释广孝顿首谢将死刻期告门人帝临问无他言及期敛夹端坐而逝帝闻震悼辍视朝二日命有司治丧以僧礼葬官养子继尚宝少卿又召其弟侄二人赐赉遣还追赠推诚辅国协谋宣力文臣特进荣禄大夫上柱国荣国公谥恭靖赐葬房山帝亲制神道碑志其功仁宗元年加赠少师配飨太庙世宗九年诏曰姚广孝佐命嗣兴劳烈具有顾系释氏之徒班诸功臣并食于太祖侧恐不足尊敬祖宗尚书李时等请移大兴隆寺太常春秋祀诏曰可　　张玉
按明外史本传玉字世美祥符人仕元枢密知院元亡从走漠北洪武十八年来归从大军出塞至捕鱼儿海以功授济南卫副千户从征粉红帖木儿抵延州迁安庆卫指挥佥事又从征远顺散毛诸洞北逐蒙古之侵边者至鸦寒山还调燕山左护卫从燕王出塞至黑松林又从征野人诸部以骁果善谋画为王所亲任建文元年王起兵用玉策夺北平九门抚谕城内外三日而定师将南玉献计东攻蓟州执杀马宣曾浚遂定蓟趍遵化选勇士四鼓登陴开城门纳军军尽入守将始觉错愕迎降分兵下永平密云皆致其精甲以益师擢都指挥佥事掌中营兵是时都督徐凯军河间潘忠杨松军鄚州长兴侯耿炳文以三十万众军真定玉说王曰潘杨勇而无谋可袭而俘也王乃以玉将亲兵为前锋抵楼桑值中秋南军方宴会夜半疾驰破雄县忠松来援邀击月漾桥生禽之遂克鄚州自以轻骑觇炳文军还言军无纪律其上有败气急击勿失王遂引兵西至无极王顾诸将今兵宜何向诸将以南军方盛请屯新乐玉曰彼虽众皆新集我军乘胜径趍真定破之必矣王曰善吾倚玉足济大事明日抵真定大败炳文军获左右副将军李坚宁忠都督顾成等斩首三万复败安陆侯吴杰军南军由是不振江阴侯吴高以辽东兵围永平曹国公李景隆引兵数十万攻北平王与玉谋先援永平至则高遁走玉追斩甚众因说王曰大宁去此不远袭之必克遂从刘家口袭大宁自辰至午破其城杀都指挥朱鉴还救北平直捣景隆营郑村坝大战三日景隆大败乘胜抵城下鼓噪出表里夹攻南军围者亦大败遁去从攻广昌蔚州大同谍报景隆收溃卒号百万且复至玉曰兵贵神速请先据白沟河以逸待劳遂往驻河上三日景隆至以精骑驰击复大败之追奔至济南围其城已而解围还破沧州擒徐凯进攻东昌与盛庸军遇王以数十骑绕出其后庸围之数重王奋击得出玉不知王所在突入阵中战愈力格杀数十人被创死年五十八燕师起转斗三年锋锐甚至是失大将一军夺气师还北平诸将头请罪王曰胜负兵家常事不足计恨失玉耳因泣不能止诸将皆泣其后谭渊殁于夹河王真殁于淝河王虽悼惜不如玉也建文四年秋王称帝赠玉都督同知已追赠荥国公谥忠显仁宗即位加封河间王改谥忠武侑享成祖庙庭　　谭渊
按明外史本传渊清流人父胜洪武中为燕山右护卫副千户渊嗣职燕王起兵从夺九门破雄县邀击潘忠杨松于月漾桥率壮士千伏水中人持一束茭蒙头通鼻息南军已过即出据桥忠等战败趍桥不得渡遂见擒转战常为前锋累进都指挥同知渊骁勇善战引两石弓发无不中然性嗜杀沧州破王命给牒散降卒未遣者三千余人待明给牒渊一夜尽杀之王怒渊曰此曹皆壮士释之为后患王曰如尔言当尽杀敌敌可尽乎渊惭而退夹河之战南军动尘起渊遽前搏战马蹶被杀王痛之即位赠都指挥使已追封崇安侯谥壮节立祠祀之子忠袭　　王真
按明外史本传真咸宁人洪武中起卒伍积功至燕山右护卫百户燕师起攻九门战永平真定下广昌徇雁门从破沧州追南兵至滑口俘获七千人累迁都指挥使王设伏淝河令真与白义刘江各百骑诱平安军安少敌急击之真等佯走诱安入伏内两军鏖真率壮士突而前斩馘无算后不继南军围之数匝真被数十创气愈奋连格杀数十人围益急真顾左右曰吾义不死敌手遂自刎成祖即位追封金乡侯谥忠壮真勇健有智略临阵应敌出奇制胜常以一当百成祖每追悼之曰真不死功当冠诸将仁宗时追封宁国公加号效忠配享成祖庙庭子通自有传　　朱能
按明外史本传能字士弘怀远人父亮元末结义兵保乡里后从太祖渡江积功为副千户能嗣职事燕王藩邸尝从北伐取元太尉朵儿不花覆其军王起兵能与张玉首谋杀张昺谢贵夺九门擢指挥同知拔蓟州杀马宣取遵化从攻雄县破其东门逐北至月漾桥执杨松潘忠降其众于鄚州长驱至真定大败耿炳文军独与敢死士三十骑追奔至滹沱河跃马大呼突炳文军军数万人皆披靡蹂藉死者甚众降三千余人进都指挥佥事从援永平走吴高袭定大宁还破李景隆军于坝上尽破南军之攻九门者从攻广昌蔚州大同战白沟河为前锋再败平安军追至济南华山安军乘高陈能以奇兵绕其后袭破之降万余人进都指挥同知从攻沧州破东门入斩首万余级东昌之战盛庸铁铉围王数匝安兵又至围益急能率周长等殊死斗翼王溃围出迁都指挥同知复从王战夹河谭渊死燕师挫能至战再捷军复振又与安战&amp;#城三战三败之追奔至真定略地彰德定州破西水寨败南军于衡水获指挥贾荣克东阿东平尽破汶上诸寨至淝河王真战死战齐眉山安兵又大捷诸将议旋师能独按剑曰汉高十战九败终有天下今举事连得胜小挫辄归更能北面事人耶王说遂决意引兵南安等合兵六十万依潼山为陈能率李远等四面攻大败安银牌军都督陈晖来援又败晖生擒裨将以下三十余人降十万众累迁右军都督佥事进克泗州渡淮败庸兵拔盱眙下扬州渡江入金川门论功为奉天靖难推诚宣力武臣特进荣禄大夫右柱国左军都督府左都督成国公食禄二千五百石与世券永乐二年兼太子太傅加禄千石四年佩征夷将军印率二十五将军兵八十万讨安南帝亲送之龙江行次广西龙州卒于军年三十七能于诸将中最年少善战张玉善谋王倚为左右手玉战殁军中进止悉谘能能身长八尺雄毅开豁善抚士卒卒之日将校皆为流涕洪熙时追封东平王谥武烈配享成祖庙庭子勇嗣　　丘福
按明外史本传福凤阳人起卒伍事燕王藩邸积年劳为燕山中护卫千户燕师起与朱能张玉首夺九门大战真定突入子城战白沟河以劲卒捣中坚夹河沧州灵壁诸大战皆为军锋盛庸兵扼淮福与能将数百人西行二十里自上流潜济猝薄南军鸣炮南军惊突其陈陈动庸走尽得战舰军乃得渡淮以功累迁至都督佥事福为人朴戆騺勇画谋智计不如玉敢力战深入与能埒每战胜诸将争前效卤获福独后王每叹曰丘将军功我自知之即位大封功臣第福为首曰奉天靖难推诚宣力武臣特进荣禄大夫右柱国中军都督府左都督淇国公食禄二千五百石与世券汉王高煦数将兵有功成祖爱之福武人与善数劝立为太子帝犹豫久之竟立仁宗为太子而福为太子太师加岁禄一千石永乐七年七月出塞至胪胊河败殁先是本雅失里杀使臣郭骥帝大发兵讨之命福佩大将军印为总兵武城侯王聪同安侯火真为左右副总兵靖安侯王忠安平侯李远为左右参将以十万骑行帝知福敢战轻敌陛辞日谕以兵事须慎重自开平以北即不见寇宜时时如对敌日夜谨斥堠勿易敌为所绐已行又赐敕戒谕福出塞以千余人先至胪胊河南遇游骑击败之遂渡河获其尚书一人饮之酒问本雅失里今安在答言闻大兵来惶恐欲北走去此可三十里福大喜曰当疾驰擒之诸将请俟诸军集侦虚实而后进福不从以尚书为乡导直薄敌营与战相持二日每战敌辄佯败引去福锐乘之安平侯谏曰将军轻信敌间悬军转斗敌示弱诱我深入进必不利退则惧为所乘独可结营自固昼扬旗伐鼓出奇兵与挑战夜多燃炬鸣炮张军势使彼莫测俟我军毕至并力攻之必捷否亦可全师而还始天子与将军言何如而遂忘之乎武城侯亦力言不可福皆不听欲遣同安侯往敌营诈求和率精骑劫之未行福厉声曰违命者斩即先驰麾士卒行控马者皆泣下诸将不得已与俱俄而敌骑大至围之数重武城侯战死福及诸将皆被执遇害一军皆没帝震怒以诸将无足任者决亲征夺福世爵徙其家海南　　李远
&lt;/div&gt;
    &lt;div class="pagination"&gt;
&lt;a href="官常典将帅部_page44.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典将帅部_page40.html"&gt;40&lt;/a&gt;&lt;a href="官常典将帅部_page41.html"&gt;41&lt;/a&gt;&lt;a href="官常典将帅部_page42.html"&gt;42&lt;/a&gt;&lt;a href="官常典将帅部_page43.html"&gt;43&lt;/a&gt;&lt;a href="官常典将帅部_page44.html"&gt;44&lt;/a&gt;&lt;span class="current-page"&gt;45&lt;/span&gt;&lt;a href="官常典将帅部_page46.html"&gt;46&lt;/a&gt;&lt;a href="官常典将帅部_page47.html"&gt;47&lt;/a&gt;&lt;a href="官常典将帅部_page48.html"&gt;48&lt;/a&gt;&lt;a href="官常典将帅部_page46.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
