<!DOCTYPE html>
<html>
<head>
    <meta charset="UTF-8">
    <title>闺媛典闺烈部 - 第 30 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺烈部 - 第 30 页/共 84 页</h1>
    <div class="content">按饶州府志彭氏张昶妻因弟振元新娶妇朱氏氏留母家未归适兵过余干为所获将杀其父彭伏抱痛哭复砍其夫彭目令去兵遂挟彭与朱上马行峻岸彭投水死朱亦堕地不从被杀　　王桂容
按饶州府志王桂容幼聪&#识烈女传许字乐邑黎文年十七将于归文忽病没容闻号恸欲殉父母止之剪发抉面誓不他适引石击胸呕血不食寻死万历间旌其闾　　叶妇程氏
按饶州府志程氏名秀清泰里人年十三世变归叶某寇至杀其夫掠氏行度不能免便投井死　　毛氏女
按饶州府志毛氏女九林人许聘故相马廷鸾曾孙性聪慧知书会兵乱窜伏林中寇追之恐为所污投崖死兵退父母得尸以葬明年肖像于饶娥祠祀之　　戴鼎妻许氏按饶州府志许氏名灿英戴鼎妻性庄静不苟言笑年十九适鼎甫二月姑姒邀往观剧英谢不往独处一室鼎兄龙乘间挑之英怒泣诉于姑必欲一死以明志一夕沐浴更衣瞰夫睡自缢死有司置龙于法旌之　　山曜妻郑氏
按饶州府志郑氏山曜妻名贵贞松女也归逾年曜亡家贫无倚或劝改适氏拒绝之母迎养于家亦贫甚衣食不给竟受他聘郑知势不可已乃绐就浴缄衣易鞋投缳而死　　胡满女
按鄱阳县志胡满女及笄未嫁避乱于湖边兵至拽之行女坚不从乃断其首数日家人收瘗颜色如生　　洪栵妻汪氏按余干县志汪氏名湘真适洪栵年二十二夫亡无子父讽之嫁氏不答具鸡黍奉父酒酣辞入内登楼雉经死　　刘良坤妻王氏
按南康府志王氏星子刘良坤妻有殊色通书史归良坤事姑以孝万历二年剧贼何凤掠其家见氏欲污之不从恐以刃无惧色大呼家人杀贼日向晡闻官兵至乃引剑刺氏腹氏以手按剑遥拜其姑抽剑而死年二十四观者如堵莫不痛哭而去巡方使者题请建坊　　朱氏女
按九江府志朱氏女德化人许字劳钦亮子未婚而劳子没女年十六富室争求之父母将许女曰死生易节吾不能安蓦奔丧所自缢闻者伤之合葬南熏门外万历间请于朝建坊旌表　　邹东妻姚氏
按德安县志姚氏邹东妻年十八夫亡归依母家会兵从建昌来掳去妇女七十余口主将恐兵辱之即审明发回氏曰闻妇女不出闺门一出便当死矣遂自缢　　桂登魁妾缪氏
按德安县志缪氏桂登魁妾年十七被兵擒欲污之不从扶之上马不得命役舁之行亦不许哭曰事至今日止一死耳遂夺刀自刎　　郭贤操妾刘氏
傅氏
马氏附

按德安县志刘氏刘国祖女郭贤操妾也先时避兵建昌东谷乡闻操被杀遂服毒死其姆傅氏马氏亦同时死焉　　李时育妻谢氏
按铅山县志谢氏李时育妻时育没于棘闱谢年十九剪发入棺誓无二志后数年舅姑与子俱没父母欲令改适竟投井死　　胡梦泰妻李氏
按铅山县志李氏进士胡梦泰妻翰林国球妹也性孝谨慈爱动无违礼泰死数日氏服毒卧&#呼诸子嘱以后事闻者惊骇痛哭罗拜&#下捧药求解李曰汝父约三日相会鬼门关今已七日人各有志莫能阻也言毕而绝　　施氏三烈
按永丰县志施廷翊妻王氏施廷翔妻周氏施廷栩妻吴氏嘉靖辛酉广寇搜掠山村男子皆亡命去三妇扶姑裴氏匿岩中寻被掳各脱簪珥救姑贼释其姑驱三妇行俱誓不受辱至双塘王抱幼子赴水死周吴亦相继奋跃贼怒并刺杀之塘水尽赤万历间诏建三节坊表之　　潘肇荐妻夏氏
按永丰县志夏氏郡诸生潘肇荐妻性贞静寡言佐夫读书成名荐方三十而殁家贫无子父兄欲易其志氏固辞不得密制殓服先期自经　　纪引登妻郑氏
按永丰县志郑氏纪引登妻夫蚤亡氏方怀娠励志守节清苦不移子寻夭氏沐浴自缢于宗祠　　刘耀旦妻罗氏
按永丰县志罗氏刘耀旦妻正德辛未闽寇破县被执贼欲污之妇绐以渴甚求饮水遂投井死县令宋琎吊之以诗万历二年诏旌其门　　哀端寅妻郭氏
按万安县志郭氏哀端寅妻夫死非命氏割耳刺目以绝见闻时有闺中延雪草镜里见霜台之句颂其贞烈　　张氏女
按万安县志张氏女年十八避寇山阳与家人诀曰设遇寇有死而已寇奄至女即奋跃宜径塘越数日尸浮水际容色如生侍郎刘玉作诗哀之　　刘一春妻彭氏
按万安县志彭氏刘一春妻遇寇劫其夫彭愿以身代刘乃得释贼欲逼之彭骂曰我文人妻何可侮也遂遇害　　陈道妻萧氏
按万安县志萧氏陈道妻被掳不屈叹曰妾若失身何以见祖宗于地下遂负女赴水死　　周岐妻郭氏
按万安县志郭氏省祭周岐妻贼杀其夫郭与俱死寇退为之合葬　　彭春妻郭氏
按万安县志郭氏彭春妻遇贼为所执贼美其姿交欲妻之彭骂曰贼奴不知我为节妇耶贼遂以刀断其齿举火焚之　　周贤佐妻胡氏
按万安县志胡氏周贤佐妻遇寇欲污之氏曰宁碎身万段无自辱以苟全贼怒刺杀之　　刘钦秀妻萧氏
按万安县志萧氏刘钦秀妻遇寇不辱以刃临其颈卒闭目不言寇曰汝夫已为诸军所困妇何倔强也萧乃举杖逐寇曰死即死耳何多言群贼以刀刺其背而死　　李昭妻氏
按瑞州府志氏名美贞上高李昭妻归昭四年昭病剧焚香祷祝愿以身代及亡哀毁号泣曰夫死无子不死何俟欲持刀自刎会娣姒劝慰佯止寻以石槌心后夫三日而死万历二十二年诏旌其闾　　欧阳光绣妻刘氏王
氏附

按分宜县志刘氏欧阳光绣妻安福刘尚赏女年十八襁未&#儿归宁时兵马往来袁吉卒遇焉氏同母王氏携儿急避后园园有沼骑排墙突入挥刀咄&#氏与母并儿跃入沼死　　周诰妻严氏
按赣州府志严氏雩都庠生周诰妻年十九而寡家贫子山负责不能偿先死有孙尧典方幼责家诉于官勾摄者逼氏听理氏叹曰吾不出户庭五十年矣今何得骤见官府遂缢死何水部廷仁表其墓　　曾安邦妻孙氏按赣州府志孙氏雩都曾安邦妻安邦以贡授南靖训导孙随之官偶山贼破城大肆焚劫安邦携家走避男三俊被执而安邦亦为贼戳伤孙意夫已死遂投火自焚三俊痛母悲号欲从贼为感动出其尸于煨烬中令三俊收余骨还以殓当时安邦虽被伤犹幸脱于难万历丙午奉闻旌其闾　　锺廷用妻王氏
按赣州府志王氏兴国锺廷用妻夫亡无子以节殉夫屡经旌表　　郭妇高氏
按赣州府志高氏安远龙泉保人郭某妻为流贼所执自知不免坠深潭死贼退家人迹之不得尸忽从石岩中浮出颜色如生　　经国妻管氏
按溧水县志管氏经国妻归经岁余夫死有遗腹自冀生男及娩女也遂缢死万历间表其门　　端烈妇
按溧水县志端烈妇逸其姓氏嫁月余夫行贾不归纺织养翁姑八年无间后夫病癞归令妇他适妇具酒食献翁姑曰今当去愿以为别举家信之夜遂投水死旦得尸衣皆密缝　　汪国瑾妻方氏
按歙县志方氏汪国瑾妻瑾病怯方祷天刲股终不起因嘱天立侄孔信为后夫寻没方抚棺泣血俟敛毕咽金而死年二十六　　吴氏女
按歙县志吴氏女父文燧南溪南人幼许聘孙氏子年十六孙氏子亡女号呼请母为治绖往卒哭入拜孙母往哭于墓甚哀孙母防之凡绳带皆匿因编发缠颈而死邑令题其门曰一发千钧　　许显时妻江氏
按歙县志江氏江村人年十六为许显时妻时亡绝粒七日而死　　程高仪妻许氏
按歙县志许氏塘模女归槐台程高仪未有子仪客游溺死许闻欲身殉思夫柩未归忍死以待及至乃备衣衾声言为夫易敛竟自服投缳而死　　张德善妻程氏
按歙县志程氏张德善妻万历甲辰张没于贾讣闻程誓死或劝以养姑乃止后媒氏议成程栉沐若为容以服珥寄邻妪曰吾将行矣以此备堂上一朝之匮是夕缢死族人葬之竹林山　　黄世学妻董氏
按歙县志董氏潭渡黄世学妻学贫无以养母董针纫得甘旨奉姑昼夜不懈十指尽血姑获令终学死无子董自制长衫缝其隙不食九日卒衣繸皆作旃檀香时万历癸丑岁也　　潘九如妻汪氏
按歙县志汪氏潘九如妻夫亡含敛尽礼时翁作客未归语傅母勿亟殡以俟翁每奠以期不夜哭哭不于房蓬首不髽衣麻而不绖阖户隅坐一无所营或并日一食母窥其志私谕之氏曰所不急死者欲禀命翁姑为夫飨祀耳翁闻故迟归为立嗣氏遂绝粒二十三日而没颜色不变　　鲍氏女
按歙县志鲍氏女名展真许字寒山方龙瑞方母殁女闻讣哭之恸已而龙瑞亦亡服而哭之父母劝不听后将议纳他聘女即不食自缢死　　闵文卿妻许氏
按歙县志许氏闵文卿妻年二十一文卿死许绝粒而卒　　许时功妻蒋氏
潘氏
徐氏附

按歙县志蒋氏许时功妻功亡哭绝复苏自缢死同时许大文妻潘氏夫游学客死柩归潘号痛呕血至夜自缢死许明俊妻徐氏归三月俊死讣闻亦自经死　　程道宏妻凌氏
按歙县志凌氏沙溪人年十四归托山程道宏宏罹重疾凌刲股疗之寻亡哀毁绝粒念宏祖父俱未葬勉起治窀穸营六圹存一以自待值虞祭凌设奠墓上哭甚哀至夜投井死　　桂喜
按歙县志桂喜诸生黄景献妻汪氏婢汪守节桂喜事之二年夫亡从死　　郑世亮妻吕氏
按歙县志吕氏跳石郑世亮妻夫殁抚遗孤励志守节伯正亮潜谋嫁之吕计无奈以孤嘱其侄经曰汝为我善视此儿经偕妻劝百端吕佯笑以谢至夜自缢死　　程氏女
按歙县志程氏程道南女许字蔡天逵待年未嫁值大兵入境家人俱窜徙女度不可脱投井死　　方思翾妻殷氏
按歙县志殷氏上里殷光立女忠堂方思翾妻夫病有男女各一而男先殇殷知病不起手书贻母家以言己志及夫亡绝粒九日而死　　吴氏叶氏
按歙县志吴氏石潭人归洪鲸汪钦时叶氏邑文学叶灿女归钦时子上国寇起虑为兵校所逼吴伏剑死叶投井从之宗人为建祠祀焉　　黄汝材妻施氏
按歙县志施氏名兰如潭渡黄汝材妻东瓯名家女幼失怙恃流入娼家汝材客东瓯娶焉居二年赀尽挈归而材嗜酒不休施坐卧一小楼刺&#文以自食足不履地十有二年既而汝材死材母谋嫁之仰药而死　　郑柏妾盛氏
按歙县志盛氏岩镇郑柏妾柏无子病笃命盛改适盛闻遂沐浴先自缢以殉有司遣使祭之　　方时鹏妻庄氏
按歙县志庄氏瀹沆方时鹏妻庄朝臣女鹏病亡庄自缢以殉　　方以仁继室黄氏
按歙县志黄氏罗田方以仁继室通经史能文以仁客嘉禾病亡黄买舟归榇载一鹤自随洎归卜壤穿二圹自为文祭仁粘棺上读者酸楚逾日遂刺鹤顶血饮而死鹤亦寻哀鸣不食踯躅而仆其乡人葬鹤于黄冢旁碑曰鹤冢　　汪应伭继室李氏
按歙县志李氏年十九归潜口汪应伭为继室伭病瘵三年李奉汤药惟谨及殆许应伭以死伭顿首谢寻没殓毕缢死卧内年二十二　　罗显义侧室童氏
按歙县志童氏罗显义侧室义病革嘱令改适童曰死无二志义没哭泣三日而死　　赵泌妻吴氏
按歙县志吴氏岩镇赵泌妻泌亡吴视殓毕自缢死　　黄应岳妻王氏按歙县志王氏王仲礼女仇村黄应岳妻岳亡王年二十三誓死以殉祖姑年九十七谓曰汝死吾不生矣王诺日临墓所号泣闻者哀之母意令改嫁王愤绝粒数日而死　　江东鸣妾郑氏
按歙县志郑氏江东鸣妾鸣病亡郑视殓毕自纫其衣仰药而死　　方应霖妻余氏
按歙县志余氏芳川余可桂女瀹潭方应霖妻应霖客游闻父讣抱恙匍匐而归寻没余拜姒托养姑登楼更衣绝粒逾六日死　　吴氏女
按歙县志吴氏女北岸吴继潭女许字漳潭张氏子及笄张病亡女闻引刀自刎为家人所救少间卒自缢时年十七　　方仲昭妻程氏
按歙县志程氏罗田方仲昭妻托山人嫁二年昭病死逾月子殇程誓以死从坐小楼姑使女侍环守之程阴置纑于奁中绐曰下会食侍者出遂持纑自经死　　方世锦妻汪氏
按歙县志汪氏路口方世锦妻姑嫠居侍养惟谨锦客死松江氏闻呜咽不食起向姑慰谢雉经死年二十二有司旌其门　　吴光妻项氏
按歙县志项氏吴光妻光没项自缢死年二十　　方可承妻程氏按歙县志程氏岑山程光女罗田方可承妻承逆旅遇盗投之淮程闻讣即绝粒泣曰良人葬鱼腹且无嗣我取衣冠葬以相从倘宗老加惠我良人得祀春秋幸甚质明家人往视则已经死邑令旌其庐　　方道彦妻洪氏按歙县志洪氏路口方道彦妻彦病亡洪水浆不入口者五日气绝复苏既而自经有司旌之　　汪君峻妻方氏
按歙县志方氏罗田人幼从母观黄烈妇祭即泪沾襟年十七适岩镇汪君峻峻病亡含哀为翁营封兆毕遂雉经死　　胡尔式妻郑氏
按歙县志郑氏郑村人归路口胡尔式式积学成瘵郑侍汤药二载不倦疾益剧郑祷天刲股请以身代身素孱弱随创而殒式闻号恸勺水不入口五日死县令表其门　　毕熙阜妻李氏
按歙县志李氏毕熙阜妻阜死即矢相从以舅姑二丧未葬因罄家所遗共营筑四圹余其一以自为地襄事后奉夫主入祠哭奠成礼遂绝粒九日而死部使者题旌　　徐国起妻汪氏
按歙县志汪氏徐国起妻起病妯娌谓曰脱不讳家贫不能守奈何汪含涕不答起没汪擗踊不胜坠楼而死有司旌其门　　洪其泮妻汪氏
按歙县志汪氏西溪汪茂滨女洪源洪其泮妻晓诗书大义泮客蜀死讣至从容与诸戚诀勺水不入口者凡九日而死年二十四有司旌之　　王氏潘氏
按歙县志王氏南溪南吴文靖妻靖死其伯氏私约富豪娶之鼓吹及门王绐伯氏沐浴更新衣因闭户自缢死潘氏吴敏学妻敏有恶疾潘侍汤药不怠敏亡绝粒死俱年二十　　鲍观澳妻徐氏
按歙县志徐氏蜀源鲍观澳妻澳客死徐碎首裂面赴水姑力救之强起慰姑夜以绳系颈数匝悬梁而死　　吴道恒妻程氏
按歙县志程氏太学生程九万女适溪南文学吴道恒恒好学积劳病失血氏知不起即以死誓屏绝饮食恒没氏恸哭三昼夜勉扶柩登山归遂僵卧吞金屑而卒时年二十　　程士鹗妻方氏
按歙县志方氏程士鹗妻槐塘人归程未几鹗病瘵氏竭诚侍汤药衣不解带数十旬及鹗死誓以身殉家人知其意环守之迨殡守者稍懈即自经死有司绰楔旌之　　汪文凤妻郑氏
按歙县志郑氏贞白里郑岩老女适西溪汪文凤凤客死无嗣郑闻讣擗踊呕血随坐一小楼绝粒三日雉经而死邑令表其墓　　二程氏
按歙县志二程氏一岑川程德晟女适吴同兰一桃梅程兴女适吴家赞兰客亡程脱珥归榇仍穿两圹于吴万美妻朱烈妇墓侧绝粒死赞娶甫一月即服贾远去九年大困而归抱瘵不起妇手自纫裾襟视赞含敛闭户经死死后兰妇一日皆南溪南人　　方瑞符妻黄氏方
氏附

按歙县志黄氏潭滨人联墅方瑞符妻翁岩泰姑汪氏汪方娠岩泰游蜀不归三十余年汪守符长趣装访父偿蜀中逋数千缗无何符死于蜀翁姑俱没黄自蒲伏往归符榇营翁姑窀穸附二椁于旁置棺具等物辞家庙自卜死日命女妇舁入棺遂逝符宗人女名京适岩镇谢远子一骆甫三月骆客广陵方归宁后骆为乱兵所杀方泣别母归沐浴更衣衣裳皆　闺烈部列传二十七
　　明二十二
　　周自眷妻罗氏
按太平县志罗氏诸生罗一新女年十五归西隅周自眷眷习举子业攻苦致瘵氏刲股疗之创甚眷知之相对泣寻眷死七日后夜半伺人静登楼敛诸什物压其门自缢死万历间奉旨建坊麻陂潭侧　　周尚洁妻胡氏按太平县志胡氏西隅胡永光女光兄永祥尝月朔率子侄辈听讲妇女悉侍&#下凡内则列女传之类已稔闻之及笄归西隅周尚洁七年洁病死氏闭户自缢家人奔救破门解縳已绝矣万历间奉旨建坊　　方志亨妻陈氏按太平县志陈氏西隅方志亨妻亨读书瑶潭夏月浴潭中溺死舁尸至城下氏从城坠面破齿折绝而复苏家人防护甚密求死不得及亨就窆丧事匆遽防稍疏一婢在侧绐之出自缢死万历间建坊旌之　　曹楷妻王氏按太平县志王氏泾阳廪生曹楷妻年二十一生一子纔三龄夫病笃氏祷天求以身代数日梦神许代氏即服夫衣冠自经夫果愈县令旌之　　陈中柱妻张氏
按太平县志张氏东乡陈中柱妻归四载柱染沉&#氏吁天求代柱自度不起执氏手曰我与若鹣鹣一身也今苦二竖不能顾若亦已矣如宗祀何氏曰妾方疑有身天祚吾宗乳或可期君之庆也若天斩之一死以报君耳柱长吁而绝氏号恸绝而复苏久之孕竟虚家人觇其志守甚密氏剔目剪发伺间经死　　叶尚亨妻刘氏按太平县志刘氏望仙叶尚亨妻年十八于归尝刲股疗姑疾尚亨以邑掾上燕山没讣至氏哀号颠踣水浆不入口者数日不死乃噎灰吞金又不死家人防之密乃诡辞告其姑曰守必需养幸代丐翁批给命田数亩斯可自安否则异日冻馁无宁今日从死也翁从之遂弛防氏焚香拜灵入卧内终朝不出急往视之已雉经于梁　　李时通妻胡氏
按太平县志胡氏望仙李时通妻归两月通从父贾罗山七年不返氏朝夕勤女工养姑通归未逾月复往罗山濒行嘱曰我父子远出家贫母老朝夕赖子耳氏唯惟谨析薪数米艰苦万状通死罗山讣至氏绝粒欲死姑泣止之曰我与若如形影若死我不独存也氏憬然曰曩承夫托敢不终养奉姑益谨寝处与俱捆外罕闻其声行汲必熟视无人始出逾年翁归氏喜曰姑有托矣次早即浣涤翁衣并检点家用器物一一若有所交付寻以&#趣姑出舂又趣舍中妇各治务去遂阖门投缳死　　崔日升妻焦氏
按太平县志焦氏东乡崔日升妻年十六归日升举一女日升遘危疾斋沐祈祷不愈及死目不瞑氏手摩之曰君所不瞑者以妾故耳君先行请以三日就君冥途目遂瞑氏自缢凡数四俱以救免因指其女泣曰夫不幸无子是雏亦遗体也我宁忍舍之家人遂不守次日啖女以饼令之姑所即自缢　　孙双元妻项氏
按太平县志项氏归西隅孙双元生一女而元死氏年十九百计欲从地下凡七日不得乃以油浸绳自缢&#中万历间建坊旌表顺治中游人见其墓松一丛枝必双出共相感叹中有一株双枝间夹一小柏游人戏曰是宜剪之不十日红光皓日中忽霹雳一声劈去小柏距死时五十年云　　王应熊妻赵氏
按太平县志赵氏王应熊妻熊少聘赵从友游武林遇中使刘从游甚欢给以儒士冠服是年秋归娶赵氏亡何翁复命往武林明年死其地讣至氏哀痛求死姑谕之曰死何难尔夫客死魂魄滞异乡当急为归骨计遑计死耶氏即以所有资尽归翁为返葬取夫之冠服置房中朝夕哭奠越数日沐浴更衣卧&#以绳上系其喉下系其足奋力弩张断咽而死　　黄通妻孙氏按太平县志孙氏东隅孙元守女适本里黄通通家旁落氏勤苦甘之通病侍汤药惟谨晨夕吁天愿以身代卒亡父母惊往视氏恐不得行其志遂绐归即投缳死所用麻绳预以油浸不可救也　　林首春妻焦氏
按太平县志焦氏弦一林首春妻春溺死吴江讣至即引刀自刎妯娌夺之不得死夜复自经婢觉又不死遂闭目绝食其姑百方慰之曰汝即欲死姑待榇归未晚也乃始稍稍进水浆日惟键户僵卧一室悲哀数月榇至举奠礼毕拊棺恸绝七日不食而殒　　陈上龙妻汪氏按太平县志汪氏陈上龙妻年十九归龙一年父命龙往燕京视弟氏事舅姑孝姑严常令亲井臼怅然谓妯娌曰夫行时诫我毋出闺今从姑则违夫诫计惟谨凛自持庶两无拂耳上龙归适父死夫妇黾勉襄事终岁哀号不辍声上龙以毁瘠致羸疾医不效氏刺股进之及再仅延半岁次年疾复大作死氏经营丧事毕遂自经　　戴氏女
按建德县志戴氏女讴者戴六之女也寄居建德城南其母抱琵琶向长门呈身乞怜女时年十余岁许字邑民汪烈每不贯母行母强之见客辄愀然出涕曰无苦我我未获死所耳母怒鞭之乃出乍出复敛&#而退客以多金啖母思宣淫焉母告父皆许诺及期戒女修膏沐盛衣饰以迎客女不可父母共鞭之又不可煨铁于火以爇其体乃佯应焉客至出见列坐酒进女请暂辞良久不出客殊不乐母讶其不至也往觅室中不得父觅于外则见缢死于麻丘客遁去事闻邑宰扑其父逐诸境外　　王明德妻
按太平府志王明德妻淮安人失其姓氏明德为郡司铎黄兵屠城郡大夫皆逃匿明德不去偕妻溺死　　胡之宁妻戴氏按太平府志戴氏胡之宁妻黄兵屠郡杀其夫见戴&#美曳其发驱之行戴绐之曰毋曳我发当从汝但家有金镯不忍弃也兵利其有释戴时一婢亦被缚更绐之曰愿得婢为役同事尔兵又释之经市河牵婢跃入水骂曰夫被杀我岂从汝狗彘耶随伏水底兵度不能得乱槍创之后出其尸上下衣皆不可解　　陈衷韫妻张氏按太平府志张氏陈衷韫妻性至孝乱兵掠乡张为所掩急投深渊贼出之令更服张奋起夺刀斫兵不得遂自杀兵百计全之不能屈遂脔其尸　　邹氏妇
按太平府志邹氏妇窭人女嫁为农家妇黄兵掠乡夫度妇不免以大盆积草卧妇其内兵钩得之欲挟去不其夫前劝曰汝毋过执为将军妇较乐也妇詈骂麾之去兀坐不动兵以刃示妇引颈曰死便死耳何惧兵怒傋加屠毒碎其尸数日容色如生　　葛师夔女按太平府志葛师夔女许聘庠生施必韶遇贼恐被执受污自溺死　　王德成妻萧氏
按太平府志萧氏王德成妻萧梅女德成死萧年二十一抚孤苦守有富商谋娶之翁利重聘遂坚许萧知事已成佯应诺及嫁日密缀其衣闭户投缳死梅构讼启棺颜色如生万历间巡按御史曹楷题旌　　杨文俊妻李氏按太平府志李氏名妙清年十七适杨文俊未&#文俊病妙清事之极谨病笃执妙清手曰早嫁勿自困也妙清泣曰第爱君身无我念两家父母恐其情好有损欲暂舁妙清回妙清知之遂先自经死　　方名蛟妻洪氏
按太平府志洪氏庠生方名蛟妻夫亡触棺长恸勺水不入口七日乘间自缢死家人夜闻霹雳声起视满室如火万历间旌表建祠邑东　　阎哈儿妻
按太平府志菜佣阎哈儿妻失其姓氏貌端丽适哈儿日不一食姑虑不能存活屡劝改字不许一日阴诺富室子得金不赀徐谓妇曰吾儿食贫无存活理今为谋所托吾与若可两全矣妇曰姑受聘礼否姑云纳已数日旦夕薪米皆是物也妇佯应曰儿意不欲舍姑姑忍割儿爱何恋为请届期如命及哈儿归相抱长恸自缢死　　吕怡妻雷氏
按安庆府志雷氏太湖吕怡妻怡死富儿李懋欲谋娶之雷自缢柩前邑令罗汝芳给衣棺亲为文以祭坐懋遣戍　　朱乙妻申氏
按安庆府志申氏万历间人太湖朱乙妻朱贫且病腓恐氏不能相依屡讽去氏曰君不幸妾之不幸也宁有二心益相笃爱及朱死氏亦自经朱复苏见之一叫而绝邑人怜而合葬家在汪洋铺过者感焉　　韩希歆妻唐氏按安庆府志唐氏太湖国学生韩希歆妻以无子弃归母家氏誓无他志希歆有武略常擒盗数人置之法郡守石简以为越职棰之遂死唐闻之哀毁水浆不入口者七日而绝　　吕荐妻宋氏
</div>
    <div class="pagination">
<a href="闺媛典闺烈部_page29.html">上一页</a><span>...</span><a href="闺媛典闺烈部_page25.html">25</a><a href="闺媛典闺烈部_page26.html">26</a><a href="闺媛典闺烈部_page27.html">27</a><a href="闺媛典闺烈部_page28.html">28</a><a href="闺媛典闺烈部_page29.html">29</a><span class="current-page">30</span><a href="闺媛典闺烈部_page31.html">31</a><a href="闺媛典闺烈部_page32.html">32</a><a href="闺媛典闺烈部_page33.html">33</a><a href="闺媛典闺烈部_page34.html">34</a><a href="闺媛典闺烈部_page35.html">35</a><span>...</span><a href="闺媛典闺烈部_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
