<!DOCTYPE html>
<html>
<head>
    <meta charset="UTF-8">
    <title>官常典勋爵部 - 第 21 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典勋爵部 - 第 21 页/共 46 页</h1>
    <div class="content">帝河亶甲五祀姺人来宾
按竹书纪年姺人入于班方彭伯韦伯伐班方姺人来宾　　程
商封和氏于程
按汲冢周书爵重禄轻比
阙
不成者亡昔有毕程氏
损禄增爵群臣貌匮比而戾民毕程氏以亡
按路史帝颛顼高阳氏姬姓取胜奔氏曰&#生伯称卷章季禺三人卷章取水氏曰娇生犁及回犁为祝融生长琴及噎噎处西极以行日月太子长琴居于摇山实始乐风犁卒帝喾以回代之帝挚之世九犁乱时重犁失职尧于是复育重犁之后使复旧业是为羲和和实为犁后为和氏商封之程有程氏司马氏
注
周宣王时程伯休父为宣王司马掌六师伐徐　为氏帝武乙二十四年周师伐程战于毕克之
按竹书纪年云云
　　郝
帝乙封郝骨之后于郝
按路史太昊伏羲氏之弟郝骨氏为帝立制其裔孙子期帝乙封之太原之郝　　辛
商有辛国周文王以辛甲谏纣封之长子
按路史禹之支子或封于辛辛甲事纣七十五谏不从文王以为史封之长子昭王南征辛繇靡为御右拯王而俱溺封其子西翟周穆王元年命辛伯余靡
按竹书纪年穆王元年己未春正月王即位胙昭公命辛伯余靡庄王四年王及辛伯杀周公黑肩
按春秋不书　按左传桓公十八年秋七月周公欲弒庄王而立王子克辛伯告王遂与王杀周公黑肩王子克奔燕初子仪有宠于桓王桓王属诸周公辛伯谏曰并后匹嫡两政耦国乱之本也周公弗从故及按史记周本纪庄王四年周公黑肩欲杀庄王而立王子克辛伯告王王杀周公王子克&#燕襄王十四年夏辛有适伊川
按春秋不书　按左传僖公二十二年夏辛有适伊川见被发而祭于野者曰不及百年此其戎乎其礼先亡矣秋秦晋迁陆浑之戎于伊川　　密须
帝辛十六祀西伯伐密须
按诗经大雅帝谓文王无然畔援无然歆羡诞先登于岸密人不恭敢拒大邦侵阮徂共王赫斯怒爰整其旅以按徂旅以笃周祜以对于天下依其在京侵自阮疆陟我高冈无矢我陵我陵我阿无饮我泉我泉我池度其鲜原居岐之阳在渭之将万邦之方下民之王
朱
注
密密须氏也姞姓之国阮国名文王从阮疆而　出以侵密于是相其高原而徙都焉所谓程邑也按史记周本纪西伯伐密须
注
应劭曰密须氏姞姓之国瓒曰安定阴密县是按路史黄帝有熊氏子二十五别姓者十二祈酉滕箴任苟厘结儇依及二纪也余循姬姓结姓伯倏封于南燕密须阚允蔡光敦逼燕鲁雍断密虽结分也注
苟史记作荀
黄帝应代有风后为之相因八卦说九宫以安营垒次定万民之黄帝灭蚩尤徽猷多本于后尤北复以其轻剿其余于辋谷人赖其利遂世祀之是为金山之神谡封其后于任锡之己姓黄帝之孙任己实归其在唐虞俱有封土书缺不见夏后氏之初封之庖为姒姓遾周之兴武王复其后于宿后有密宿须句颛臾邑于泲上实典太昊之祀以为东蒙主是以李氏将伐颛臾而孔子伤之须句后为侏所并鲁复取之而宿之后则兴于宋俱不复见按通鉴前编商王纣立十有六祀西伯伐密须目
通志曰初文王问太公孰可伐太公曰密须管　叔曰其君强明伐之不可太公曰先王伐逆不伐　顺伐险不伐易遂自阮徂共而及密须密须之人　自缚其君而归周恭王四年灭密
按国语恭王游于泾上密康公从有三女奔之其母曰必致之于王夫兽三为群人三为众女三为粲王田不取群公行下众王御不参一族夫粲美之物也众以美物归女而何德以堪之王犹不堪况尔小丑小丑备物终必亡康公弗献一年王灭密按史记周本纪注韦昭曰康公密国之君姬姓也正义曰括地志云阴密故城在泾州鹑孤县西东接县城故密国也　　黎
帝辛三十一祀西伯戡黎
按书经西伯戡黎西伯既戡黎祖伊恐奔告于王曰天子天既讫我殷命格人元龟罔敢知吉非先王不相我后人惟王淫戏用自绝故天弃我不有康食不虞天性不迪率典今我民罔弗欲丧曰天曷不降威大命不挚今王其如台王曰呜呼我生不有命在天祖伊反曰呜呼乃罪多参在上乃能责命于天殷之即丧指乃功不无戮于尔邦
注
正义曰黎国汉之上党郡壶关所治黎亭是也　纣都朝歌王圻千里黎在朝歌之西故为近王圻　之诸侯也按路史黎子国也西伯戡黎武王复以封汤后按通鉴前编帝辛三十有一祀周西伯东观兵戡黎目
大纪曰先是亳有雀生鹯史占之曰以小生大　威振名昌纣愈轻肆弃耆旧贵戚大臣商容微子　微仲箕子比干胶鬲之徒不用而用蜚廉恶来蜚　廉者孟戏仲衍之裔孙恶来其子也俱以材力进　善谀好贤臣梅伯性忠直数谏诤纣怒杀而醢　之有雷开者阿进谀言纣赐金玉而封之赏以　夏田或谏曰非时也君践一日之苗而民夫终岁　之食其可乎杀之园囿污池沛泽多而虎豹犀象　生焉夷羊在牧蜚鸿满野山鸣河竭天雨肉雨石　两日见龟生毛兔有角女子化为丈夫宫中夜闻　哭声而不见其人黎侯近于王畿不恭王命纣方　日夜极意声色不知治也西伯发戡黎殷人大震周定王十三年秋七月晋师略狄立黎侯按诗经邶风式微篇式微式微胡不归微君之故胡为乎中露式微式微胡不归微君之躬胡为乎泥中序
式微黎侯寓于卫其臣劝以归也
笺
黎侯为狄
　人所逐弃其国而寄于卫卫处之以二邑因安之　故其臣劝之疏
经云中露泥中知处之以二邑
按诗经旄丘篇旄丘之葛兮何诞之节兮叔兮伯兮何多日也何其处也必有与也何其久也必有以也狐裘蒙戎匪车不东叔兮伯兮靡所与同琐兮尾兮流离之子叔兮伯兮如充耳
朱
注
旧说黎之臣子自言久寓于卫
按春秋不书　按左传宣公十五年秋七月壬午晋侯治兵于稷以略狄土立黎侯而还　　逢
商有逢国
按左传昭公十年春正月有星出于婺女郑裨言于子产曰七月戊子晋君将死今兹岁在颛顼之虚姜氏任氏实守其地居其维首而有妖星焉告邑姜也邑姜晋之妣也天以七纪戊子逢公以登星斯于是乎出吾是以讥之
注
逢公殷诸侯居齐地者逢公将死妖星出婺女按左传昭公二十年冬十二月齐侯田于沛至自田晏子侍于遄台饮酒乐公曰古而无死其乐若何晏子对曰古而无死则古之乐也君何得焉昔爽鸠氏始居此地季萴因之有逢伯陵因之蒲姑氏因之而后太公因之古者无死爽鸠氏之乐非君所愿也注
逢伯陵殷诸侯姜姓
按路史炎帝戏戏生器器生巨及伯陵祝庸伯陵为黄帝臣封逢实始于齐周穆王十二年毛公班共公利逢公固帅师从王伐大戎按竹书纪年云云
　　芮
帝辛十四祀虞芮质成于周
按史记周本纪西伯阴行善诸侯皆来决平于是虞芮之人有狱不能决乃如周入界耕者皆让畔民俗皆让长虞芮之人未见西伯皆&#相谓曰吾所争周人所耻何往为祗取辱耳遂还俱让而去
注
地理志虞在河东太阳县芮在冯翊临晋县界　正义曰括地志云故虞城在陕州河北县东北五　十里虞山之上古虞国也故芮城县西二十里古　芮国也晋太康地记云虞西百四十里有芮城括　地志云又闲原在河北县西六十五里诗云虞芮　质厥成毛苌云虞芮之君相与争里久而不平乃　相谓曰西伯仁人盍往质焉乃相与朝周二国君　相谓曰我等小人不可履君子之庭乃相让所争　地以为闲原至今尚在注引地理志芮在临晋者　恐&#然闲原在河东复与虞芮相接临晋在河西　同州非临晋芮城明矣周武王　　年芮伯作旅巢命
按书序巢伯来朝芮伯作旅巢命

孔
传
巢殷之诸侯伯爵也南方远国武王克商慕义　来朝芮伯周同姓圻内之国为卿大夫陈威德以　命巢成王三十七年召芮伯受顾命
按书经顾命四月甲子同召太保奭芮伯彤伯毕公卫侯毛公师氏虎臣百尹御事受命　按康王之诰王出在应门之内太保率西方诸侯入应门左毕公率东方诸侯入应门右皆布乘黄朱宾称奉圭兼币曰一二臣卫敢执壤奠皆再拜稽首王义嗣德答拜太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土惟新陟王毕协赏罚勘定厥功用敷遗后人休今王敬之哉张皇六师无坏我高祖寡命厉王三十年王以荣公为卿士芮伯谏王
按诗经大雅菀彼桑柔其下侯句捋采其刘瘼此下民不殄心忧仓兄填兮倬彼昊天宁不我矜四牡骙骙旟旐有翩乱生不夷靡国不泯民靡有黎具祸以烬于乎有哀国步斯频国步蔑资天不我将靡所止疑云徂何往君子实维秉心无竞谁生厉阶至今为梗忧心殷殷念我土宇我生不辰逄天僤怒自西徂东靡所定处多我觏孔棘我圉为谋为毖乱况斯削告尔忧恤诲尔序爵谁能执热逝不以濯其何能淑载胥及溺如彼&#风亦恐之僾民有肃心荓云不逮好是稼穑力民代食稼穑维宝代食维好天降丧乱灭我立王降此蟊贼稼穑卒痒哀恫中国具赘卒荒靡有旅力以念穹苍维此惠君民人所瞻秉心宣犹考慎其相维彼不顺自独俾臧自有肺肠俾民卒狂瞻彼中林甡甡其鹿朋友已谮不胥以谷人亦有言进退维谷维此圣人瞻言百里维彼愚人覆狂以喜匪言不能胡斯畏忌维此良人弗求弗迪维彼忍心是顾是复民之贪乱宁为荼毒大风有隧有空大谷维此良人作为式谷维彼不顺征以中垢大风有隧贪人败类听言则对诵言如醉匪用其良覆俾我悖嗟尔朋友予岂不知而作如彼飞虫时亦弋获既之阴女反予来赫民之罔极职凉善背为民不利如云不克民之回遹职竞用力民之未戾职盗为寇凉曰不可覆背善詈虽曰匪予既作尔歌
序
桑柔芮伯刺厉王也
按国语厉王说荣夷公芮良夫曰王室其将卑乎夫荣公好专利而不知大难夫利百物之所生也天地之所载也而或专之其害多矣天地百物皆将取焉胡可专也所怒甚多而不备大难以是教王王能久乎夫王人者将导利而布之上下者也使神人百物无不得其极犹日怵惕惧怨之来也故颂曰思文后稷克配彼天立我烝民莫匪尔极大雅曰陈锡载周是不布利而惧难乎故能载周以至于今今王学专利其可乎匹夫专利犹谓之盗王而行之其归鲜矣荣公若用周必败既荣公为卿士诸侯不享王流于彘按汲冢周书芮伯若曰予小臣良夫稽道谋告子惟民父母致厥道无远不服无道左右臣妾乃违民归于德德则民戴否则民雠兹言允&#于前不远商纣不道夏桀之虐肆我有家呜呼惟尔天子嗣文武业惟尔执政小子同先王之臣昏行阙
顾道王不若专
利作威佐乱进祸民将弗堪治乱信乎其行惟王暨尔执政小子攸闻古人求多闻以监戒不闻是惟弗知后除民害不惟民害害民乃非后惟其雠后作类后弗类民不知后惟其怨民至亿兆后一而已寡不敌众后其危哉呜呼阙
三字
如之今尔执政小子惟以
贪谀为事不勤德以备难下民胥怨财单竭手足靡措弗堪戴上不其乱而以予小臣良夫观天下有土之君厥德不远罔有代德时为王之患其惟国人呜呼惟尔执政朋友小子其惟洗尔心改尔行克忧往愆以保尔居尔乃瞶祸玩&#遂弗悛余未知王之所定矧乃阙
二字
惟祸发于人之攸忽于人之攸轻
阙
不
存焉变之攸伏尔执政小子不图善偷生苟安爵以贿成贤智箝口小人鼓舌逃害要利并得厥求唯曰哀哉我闻曰以言取人人饰其言以行取人人竭其行饰言无庸竭行有成惟尔小子饰言事王实蕃有徒王貌受之终弗获用面相诬蒙及尔颠覆尔自谓有余予谓尔弗足敬思以德备乃祸难难至而悔悔将安及无曰予为惟尔之祸按通鉴前编厉王三十年以荣夷公为卿士
桓王十一年芮伯出居于魏
按春秋不书　按左传桓公三年芮伯万之母芮姜恶芮伯之多宠人也故逐之出居于魏桓王十二年周师秦师执芮伯
按春秋不书　按左传桓公四年冬王师秦师围魏执芮伯以归桓王十七年秋芮伯会诸侯伐曲沃
按春秋不书　按左传桓公九年秋虢仲芮伯梁伯荀侯贾伯伐曲沃　　虞
帝辛十四祀虞芮质成于周
按史记周本纪西伯阴行善诸侯皆来决平于是虞芮之人有狱不能决乃如周入界耕者皆让畔民俗皆让长虞芮之人未见西伯皆&#相谓曰吾所争周人所耻何往为祇取辱耳遂还俱让而去
注
地理志虞在河东太阳县芮在冯翊临晋县正　义曰括地志云故虞城在陕州河北县东北五十　里虞山之上古虞国也故芮城县西二十里古芮　国也晋太康地记云虞西百四十里有芮城括地　志云又闲原在河北县西六十五里诗云虞芮质　厥成毛苌云虞芮之君相与争里久而不平乃相　谓曰西伯仁人盍往质焉乃相与朝周二国君相　谓曰我等小人不可履君子之庭乃相让所争地　以为闲原至今尚在注引地理志芮在临晋者恐　&#然闲原在河东复与虞芮相接临晋在河西同　州非临晋芮城明矣　　奄
帝辛之党有奄国
按书经多方疏自武王伐纣及成王即政新封建者甚少天下诸侯多是殷之旧国其心未服周家由是奄君重叛周成王二年奄人叛
按竹书纪年成王二年奄人徐人及淮夷入于邶以叛成王四年王师践奄
按书序成王东伐淮夷遂践奄作成王政

孔
传
为平淮夷徙奄之政令
按史记周本纪成王既迁殷遗民周公以王命告作多士无佚召公为保周公为师东伐淮夷残奄迁其君薄姑
注
郑元曰奄国在淮夷之北正义曰兖州曲阜县　奄至即奄国之地也按竹书纪年成王三年王师灭殷杀武庚禄父迁殷顽民于卫遂伐奄灭蒲姑蒲姑与四国作乱故周文公伐之四年春正月初朝于庙夏四月初尝麦王师伐淮夷遂入奄成王五年迁奄于蒲姑
按书序成王既践奄将迁其君于蒲姑周公告召公作将蒲姑
孔
传
将徙奄新立之君于蒲姑告召公使作册书告　令之按史记周本纪初管蔡畔周周公讨之三年而毕定故初作大诰次作微子之命次归禾次嘉禾次康诰酒诰梓材其事在周公之篇周公行政七年成王长周公反政成王北面就群臣之位成王在丰使召公复营洛邑如武王之意周公复卜申视卒营筑居九鼎焉曰此天下之中四方入贡道里均作召诰洛诰成王既迁殷遗民周公以王命告作多士无佚召公为保周公为师东伐淮夷残奄迁其君薄姑成王自奄归在宗周作多方按竹书纪年成王五年春正月王在奄迁其君于蒲姑　　蒲姑
殷有蒲姑国
</div>
    <div class="pagination">
<a href="官常典勋爵部_page20.html">上一页</a><span>...</span><a href="官常典勋爵部_page16.html">16</a><a href="官常典勋爵部_page17.html">17</a><a href="官常典勋爵部_page18.html">18</a><a href="官常典勋爵部_page19.html">19</a><a href="官常典勋爵部_page20.html">20</a><span class="current-page">21</span><a href="官常典勋爵部_page22.html">22</a><a href="官常典勋爵部_page23.html">23</a><a href="官常典勋爵部_page24.html">24</a><a href="官常典勋爵部_page25.html">25</a><a href="官常典勋爵部_page26.html">26</a><span>...</span><a href="官常典勋爵部_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
