<!DOCTYPE html>
<html>
<head>
    <meta charset="UTF-8">
    <title>官常典忠烈部 - 第 41 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典忠烈部 - 第 41 页/共 50 页</h1>
    <div class="content">按明外史吕维祺传维祺弟维&#字泰儒由选贡生为乐平知县解职归崇祯十六年贼陷新安抗节死赠按察佥事　　蔡道宪　林国俊　周二南　冯一第　唐德　　明　谢如珂按明外史忠义传道宪字元白晋江人崇祯十年进士授大理推官父艰服阕起官长沙地多盗察豪民通盗者把其罪而任之盗方劫富家分财收者已至召富家还所失物皆愕不知所自恶少年闭户谋为盗启户捕卒已坐其门争散去吉王府宗人恣为奸利道宪先治而后启王王召责之抗声曰今四海鼎沸寇盗日滋王不爱民一旦挺而走险能独与此曹保富贵乎王悟谢遣之奸人为敛手十六年五月晦张献忠陷武昌长沙大震承天巡抚王扬基率所部千人自岳州奔长沙道宪请还驻岳州曰岳与长沙唇齿也并力守岳则长沙可保而衡永亦无虞扬基曰岳非我属也道宪曰弃北守南犹不失为楚地若南北俱弃所属地安在扬基语塞乃赴岳州及贼入蒲圻即遁去湖广巡抚王聚奎远驻袁州惮贼不敢进道宪亦请移岳聚奎不得已至岳数日即徙长沙道宪曰贼去岳远可缮城以守彼犯岳犹惮长沙援若弃岳长沙安能独全聚奎不从贼果以八月陷岳州直犯长沙先是巡按御史刘熙祚委道宪募兵得壮丁五千训练之皆可用至是亲将之与总兵官尹先民等扼罗塘河聚奎闻贼逼惧甚令道宪等撤兵还城道宪曰去长沙六十里有险可栅以守毋使贼逾此又不从及贼傅城聚奎诡出战遽率所部遁惠王以避难寓长沙与吉王谋出奔会偏沅巡抚李干德总兵官孔希贵自岳州溃至遂与熙祚奉二王走衡州时知府堵引锡入觐未返通判周二南往摄攸县事城中文武无几士民尽窜道宪犹勒兵拒守贼绕城呼曰军中久知蔡推官名速降毋自苦道宪命守卒射之多毙贼怒攻益力越三日先民出战败还贼夺门入先民降道宪被执贼以官嚼齿大骂释其缚延之上坐骂如故贼使先民说道宪益怒奋起捽击贼以道宪爱民谓曰汝不降将尽杀百姓道宪大哭曰愿速杀我毋害我民贼知终不可夺磔之气垂绝犹作忿恨声贼问何恨曰恨不杀先民耳其心血直溅贼面贼为昏仆者久之健卒林国俊等九人随道宪不去贼亦令说道宪降国俊曰吾主畏死去矣不至今日贼曰尔主不降尔辈亦不得活国俊曰我辈若畏死亦去矣不至今日贼并杀之四卒奋然曰愿埋主尸后死贼许之乃解衣裹道宪骸瘗之南郊醴陵坡遂自刎道宪死时年二十九后赠太仆少卿谥忠烈堵引锡为道宪建祠醴陵坡上二南字汝为云南人由选贡生为长沙通判尽职业与道宪深相得道宪之死二南力请于上官获恤久之擢岳州知府士民固留乃以新秩还长沙后亦死王事祀于道宪祠邑中举人冯一第走相乡将乞师他方贼帅系其母与兄以招之一第乃归就缚贼将斩之一老僧伏地哭请免贼乃去其两手置营中一夕死母兄获免附祀道宪祠贼陷东安举人唐德明仰药死犯耒阳诸生谢如珂拒战死　　张鹏翼　欧阳显宇　林不息　杨开　赖万　　耀　莫可及子若鼎
　若钰
　董我前　彭允中　蒋
　　道亨
按明外史忠义传鹏翼西充人崇祯中由选贡生授衡阳知县十六年八月张献忠逼衡州巡抚王聚奎李干德及监司以下皆遁士民尽奔窜鹏翼独守空城贼至即陷胁使降戟髯诟詈贼缚而投诸江妻子赴水死贼之赴岳州也巴陵教谕桂阳欧阳显宇时摄县事死焉其赴临湘也知县莆田林不息抗骂不屈断其两手而杀之湘阴陷知县大埔杨开率家属十七人投水死其丞赖万耀摄醴陵县事城破亦死之宜兴莫可及者长沙府照磨也摄宁乡县事殉城死二子若鼎若钰号恸奔赴遇害衡州既陷属县衡山亦失守知县富顺董我前教谕分宜彭允中皆尽节府教授永明蒋道亨摄武陵县事抱印骂贼见杀其他文武将吏非降则逃长沙史可镜官给事中丁艰归降贼贼用为湖广巡抚及贼退被李干德加搒掠械送南都伏法　　刘熙祚
弟
永祚

按明外史忠义传熙祚字仲缉武进人父纯仁泉州推官熙祚举天启四年乡试崇祯中为兴宁知县地产断肠草啖之辄死奸民用以胁财物熙祚令赎罪者必以草以是致死者勿问其弊为止课最征授御史十五年冬巡按湖南李自成陷荆襄诸府张献忠又破蕲黄临江欲渡熙祚叹曰门庭既失堂奥必危不能保障湖南何颜立于世明年二月抵岳州诸将分防江浒檄偏沅郧阳二抚联络形势会贼马守应据澧州窥常德土寇甘明扬等助之熙祚驰至常德遣将先击土寇明扬授首五月还长沙及武昌岳州相继陷以罗塘河地居要害令总兵尹先民副将何一德督万人守无何巡抚王聚奎撤守长沙贼遂长驱至聚奎大怖即率溃将孔全彬黄朝宣张先璧等走湘潭沿途焚劫熙祚以长沙不能守奉吉惠二王奔衡州聚奎兵亦至焚劫如初衡为桂王封地王及吉惠二王亦登舟避聚奎兵熙祚痛恨聚奎而欲藉其兵守衡乃于九月单骑赴永州为城守计未几聚奎复走祁阳衡州遂陷永州士民闻之空城逃二王至永州聚奎继至越日全彬等亦至劫库金去熙祚乃奉二王出城遣部将护走广西而己返永州拒守俄贼骑追至执赴衡州见献忠献忠踞桂王宫叱令跪不屈命群殴之伤目自殿&#曳至端礼门肤尽裂使降将尹先民说之终不变见杀事闻赠太常少卿谥忠毅弟永祚字叔远由选贡生授嵊县知县迁养利知州有惠政改兴化同知计擒贼曾旺摄仙游县事靖剧寇后以副使知兴化府事时值城陷仰药死弟绵祚字季延崇祯四年进士为吉安永丰知县邻境九莲山界闽粤贼窟其中绵祚屡请兵会剿贼怒率众来攻绵祚出击三战三捷贼益大至绵祚伏兵黄牛峒诱贼复大破之县境以安以积劳得疾请告归乃卒兄弟三人&#死王事王聚奎既失永州后伺贼退潜还武昌为代者何腾蛟所劾夤缘免　　王孙兰
按明外史忠义传孙兰字畹仲无锡人崇祯四年进士授刑部主事进员外郎迁成都知府蜀府宗人虐民民相聚将焚内江王第孙兰亟抚谕之民解散父忧服阕起官绍兴大修荒政迁广东副使分巡南雄韶州二府及广州之连州清远驻韶州甫&#任连州猺贼为乱驰湟川进剿三战皆捷猺遂降十六年张献忠大乱湖南湖南之郴州宜章与韶接壤孙兰乞援于督府不应最后以七百人至一宿复调去及贼陷长沙衡州大肆屠戮韶所辖乐昌乳源仁化逋窜一空连州守将先据城叛韶城士民闻之空城逃而贼所设伪官传檄将至孙兰仰天叹曰失封疆当死贼陷城又当死吾盍先死乎遂自缢时十月二十有二日也孙兰既死贼竟不至朝廷悯其忠命予赠恤　　冯师孔　黄絅　章尚絅　吴从义　崔尔达按明外史本传师孔字景鲁原武人万历四十四年进士授刑部主事历员外郎郎中恤刑陕西释疑狱一百八十人天启二年出为真定知府举治行卓异迁井陉兵备副使以忧归崇祯二年起临巩兵备改固原再以忧归侍郎谢升署吏部事举监司才堪督抚者十人师孔与焉服阕起怀来兵备副使移密云忤镇守中官邓希诏摭他事劾之逮下吏抗疏辨竟削籍归至十五年诏举边才用兵部侍郎张镜心荐起故官监通州军勤王兵集都下剽劫公行割妇人首报功师孔大怒以其卒抵死拊雕残辑士卒给事中熊汝霖等交章颂其功明年五月吏部尚书郑三俊举天下贤能方面官亦及师孔逾月擢右佥都御史代蔡官治巡抚陕西时总督孙传庭将大举讨贼师孔主调兵食十月传庭出关败绩李自成长驱破潼关不数日抵西安城下师孔厉兵拒守会偏将内应贼城遂陷师孔投井死按察使黄絅长安知县吴从义秦府长史章尚絅指挥崔尔达并死之絅字季侯光州人天启二年进士授南宫知县崇祯中历迁淮海兵备副使以忧归服除起临巩兵备副使调番兵大破贼潼关原寻以右参政分守洮岷擢陕西按察使甫一岁遇难自成劝之降叱曰潼关之战汝我戮余也今日肯降汝耶妻王先赴井死絅得间亦赴井死赠太常卿谥忠烈尚絅会稽人闻城陷投印井中冠服趋王府端礼门再拜自缢赠按察副使从义浙江山阴人崇祯十三年进士甫之官值比岁兵荒力请于上官委曲赈恤训练丁壮三百人击贼有功督师孙传庭驻大军西安征求百出从义令豪族均输民力稍宽城陷从容下城释戎服袭冠裳望阙叩头投井死赠按察佥事尔达不知何许人亦赴井死　　丘从周按明外史冯师孔传有吏丘从周者长不满三尺乘醉骂自成曰若一小民今妄踞王府将僭伪号而所为暴虐若此何能久贼怒斫杀之　　林日瑞　郭天吉　马爌　哈维新　蓝台　　姚世儒　罗俊杰　赵宦按明外史本传日瑞字浴元诏安人万历四十四年进士历庐州池州二府推官迁户部主事进员外郎中崇祯四年出为浙江右参议改江西右参政忧归服阕起故官分守湖东属县铅山界闽妖人聚山中谋不轨围铅山日瑞击败之捣其巢屡迁陕西左右布政使十五年六月迁右佥都御史代吕大器巡抚甘肃其年冬京师被兵疏请率师入卫帝念甘镇要地令以副将代行青海贼挟赏击走之明年十月李自成据关中分兵四出攻掠初犯宁夏官军三却之杀其精卒数千贼走西安多散入河南及攻榆林榆林陷遂攻宁夏总兵官官抚民出降宁夏陷其别将贺锦犯兰州州人开城迎贼贼遂渡黄河凉州庄浪二卫亦降即进逼甘州日瑞闻贼急严兵且结西羌以待廷议以为不胜任遣杨汝经代之未至日瑞率副将郭天吉等扼贼河干十二月贼踏冰直抵城下日瑞入城战且守贼使诸生说降戮之以徇大雪士皆堕指守者引贼上城遂陷执日瑞诣锦诱以美官日瑞大骂被磔于市天吉及总兵官马爌抚标中军哈维新姚世儒监纪同知蓝台里居总兵官罗俊杰赵宦并死之福王时赠日瑞兵部尚书台太仆少卿皆赐祭葬　　焦源溥
从兄
源清

按明外史本传源溥字涵一三原人万历四十一年进士历知沙河浚二县考最召为御史熹宗嗣位移宫议起刑部尚书黄克缵请宽盗宝诸奄源溥抗疏折之曰光宗神宗元子也为元子者为忠则为福藩者非忠孝端孝靖神宗后也为二后者为忠则为郑贵妃者非忠孝元孝和光宗后也为二后者为忠则为李选侍者非忠贵妃三十年心事人谁不知至张差持梃危在呼吸尚忍言哉况当先帝御极之初突传皇祖封后之命及请封不得而冶容进矣张差之梃不中则投以丽色之剑崔文升之药不速则促以李可灼之丸痛哉先帝欲讳言进御之事遂甘蒙不白之冤今即厚待贵妃始终恩礼而郑养性之都督不可不夺也崔文升必不可不磔也若竟置弗问不几于忘父乎至李选侍不过一宫人更非贵妃比近诵圣谕如所云阻陛下于暖阁挟陛下以垂帘及凌虐圣母诸状有臣子所不忍言者今即为选侍乞怜止可求陛下曲宥前辜量加恩礼而移宫始末必不可得而抹摋也盗宝诸奄心怀叵测必不可得而宽宥也若竟置诸奄弗问不几于忘母乎末诋克缵受赇法克缵愤疏辨亦诋源溥源溥再疏劾之并及府丞邵辅忠俄请召还争国本忤税珰诸臣畿辅俵马为民患疏请输直天启二年以忧归服阕还朝出按真定诸府例转凤阳兵备副使时崔文升出镇两淮欲甘心源溥遂移疾归崇祯二年起故官分巡河东道预平大盗王嘉引迁宁武参政再有平寇功就迁山西按察使七年擢右佥都御史巡抚大同时边事日棘兵缺伍饷又久乏岁洊饥民无糠籺至淘马粪以食源溥亟请蠲赈且增兵饷当事不能应逾年遂自劾求去监视中官魏国征摭论其不职坐罢归十六年冬李自成陷关中源溥被执胁降不屈勒令输金源溥瞋目大骂曰瞎贼吾不能生啖尔肉安从得金速杀我毋多言骂不绝声拔其舌支解死从兄源清字湛一万历中举进士除户部主事再迁广平知府历山东按察使山西左布政使崇祯五年以右佥都御史巡抚宣府七年秋坐万全左卫失守夺官谪戍久之释还与源溥同被执抗节不食七日死　　宋师襄按明外史本传师襄耀州人万历四十四年进士历官御史天启三年五月力请罢内操言自刘朝营脱死日与沈密谋为固宠计于是以募兵为朝外护朝以内操为内援宫府内外止知有朝不知有天子天牖圣聪一旦发露屏之南京然朝虽去而所蓄三千虎旅安归世岂有蓄怨藏怒之人潜布亲信于左右而不为患者今日之计惟有散之而已至平日卵翼朝者黄克缵也朝感恩图报亡何以戎政内宣抄参朝者毛士龙也朝顿足切齿未几以邵辅忠构陷削籍岂非握兵据要转相恐喝以至是乎帝以内操祖宗故事不纳俄陈足财之策请减上供汰冗官核营造省赏赉皆宦官所不便格不行奉圣夫人客氏子及中官王体干宋晋魏进忠等十二人俱世袭锦衣师襄力谏已言左副都御史熊尚文工部侍郎周应秋登莱巡抚袁可立当去不去光禄卿须之彦太常卿吕纯如不当来而来乞显赐黜斥帝皆不听而尚文应秋旋引去四年巡按河南陛辞言今日章满公车皆曰治平要务乃终日筹边事商国计饬吏治计民生弭盗贼而漫无实效所以然者台谏以进言为责条奏一入即云尽职言之行否置弗问矣六曹以题覆为责题覆一上便称毕事事之行否置弗问矣内阁以票拟为责票拟一定即为明纶旨之行否亦置弗问矣上下相委相蒙养成口舌世界今民怨极天怒深灾害沓然并至良民不得其生相聚思乱十有八九臣恐今日之患不在辽左不在黔蜀而即在数百年休养之赤子也报闻既抵任惩贪举廉政绩甚着明年复命荐部内人才首及尚书盛以弘魏忠贤责以徇私贬一秩调任师襄遂归崇祯元年召复官擢太仆少卿屡迁至太常卿致仕奸人宋梦郊假师襄手书营兵部事觉师襄被逮系狱者二年至徐石麒为刑部始获雪十六年冬贼陷耀州不屈死　　田时震
按明外史思义传时震富平人天启二年进士历知灵宝光山二县崇祯二年入为御史疏劾南京户部尚书范济世顺天巡抚单明诩御史卓迈党逆罪而请免故御史夏之令诬坐赃并从之已劾大学士刘鸿训纳田仰金嘱吏部尚书王永光用为四川巡抚仰迄罢去时震以发鸿训私进秩一等已劾兵部侍郎申用懋贪位不从己言人臣立身止去就两途欲就则就欲去则去今尚书永光人皆讽之去永光假大计察典方泽为名今诸事已定永光尚何待词臣温体仁以廷推不与忽发大难种种诬人而媚珰之诗乃谓人诬己何不恕若是且二臣一番请告一番慰留反以去之一字为邀宠固位计尚得谓有羞耻耶忤旨切责御史袁弘勋者永光心腹也被劾罢职永光力援之时震言弘勋因鸿训贿败辄肆渎辩不知鸿训之差快人意者正以能别白徐大化霍维华诸人之奸而斥去之安得借此为翻案之端耶弘勋计行大化维华辈将乘间抵隙害不可胜言因荐故光禄少卿史记事萧然四壁讲学着书亟宜召用帝不纳时震既屡忤永光遂以年例出为江西右参议调山西左参议就迁至右参政罢归十六年冬流贼陷富平授以伪职不屈死福王时赠恤如制　　朱崇德
按明外史田时震传时震同邑朱崇德字淳庵侍郎国栋父也国栋中天启二年进士崇祯四年由山阳知县擢户科给事中吏部侍郎张捷荐逆案吕纯如国栋上疏力诋会攻者众捷未几罢去两广总督熊文灿令参政洪云蒸副使康承祖等招抚海盗刘香被留不遣文灿疏奏词多掩饰国栋劾其欺罔五罪帝为切责文灿累迁巡抚山永右佥都御史督治昌平兵部右侍郎十五年卒官赠右都御史崇德以覃恩封如子官居乡有厚德尝出积粟赈饥民国栋卒之明年富平陷于贼驱崇德往长安中道称病贼相继促之僵卧不起贼见其老以为果病也听之归崇德曰始吾所以隐忍者为九族计也今得死所矣乃北面再拜自缢死年七十有五是时关中诸死节者巡按御史金毓峒监军御史霍达皆以闻于朝甫议恤而国变至福王立南京明年二月始皆予赠恤崇德赠右副都御史　　都任　王家录
按明外史本传任字弘若祥符人祖文奎知府父维新通判任举万历四十一年进士授南京兵部主事进郎中屡迁四川右参政天启五年大计贬江西佥事复屡迁陕西左布政使崇祯五年贬山东右参政再迁山西按察使任性刚严多忤物数贬谪终不变月朔诸僚约同朝晋王任曰会典朔望朝王惟都布二司不及按察按察得纠举非法奈何与守土者同朝执不行巡按御史张孙振诬劾提学佥事袁继咸任数慰问继咸赆其行孙振复中以大计贬秩归后起历右布政使兼副使饬榆林兵备榆林天下雄镇而地瘠民贫军饷又久缺十六年九月巡抚崔源之罢去代者张凤翼未至总兵王定从孙传庭东征大败还远近震惊自成遂据西安遣其将李过以精卒数万来寇定惧诡言讨河套逃去城中益空任急集军民慷慨流涕谕以大义以废将尤世威知兵延为主帅与诸废将数十人誓死固守督饷员外郎王家录亦与焉贼遣使招降任斩之以徇自十一月望被围坚守杀贼甚众至二十七日城陷任犹巷战力不支被执贼曰若好男子降我无忧富贵也任大骂不屈遂见杀世威等皆同死详见世威传中家录黄冈人举于乡历官刑部主事奏恤刑热审诸疏调户部进员外郎出督延绥军储时已擢关南兵备佥事未行与任协守围急男子皆乘城家录命妇人运水灌城结为冰贼攻稍沮及城陷家录自刭死　　尤世威
从弟
翟文
　尤岱　张云鹗　傅佑
　　刘光佑　李耀　李光裕　张天叙　黄廷政弟廷用
　廷弼
　杨明　张发　王永祚　李应孝
按明外史本传世威榆林卫人与兄世功弟世禄并勇敢知名天启中世威积官建昌营参将调守墙子路七年迁山海中部副总兵宁远告警从大帅满桂赴援力战城东有功增秩受赐崇祯二年擢总兵官镇守居庸昌平其冬京师戒严命提兵五千防顺义俄命还镇防护诸陵四年十二月代宋伟为山海总兵官积资至左都督七年宣府失守命世威偕宁远总兵官吴襄驰援总督张宗衡与议进兵方略襄厉声曰我军止外貌可观耳一交锋悔何及二将遂拥兵不进事平为兵科常自裕等所劾并褫职论戍未行会流贼躏河南诏世威充为事官与副将张外嘉分统关门铁骑五千往剿明年正月贼陷凤阳世威以二千五百骑赴之抵亳州会总督洪承畴出关讨贼次信阳命世威趋汝州甫二日承畴亦至时贼见河南兵盛悉奔入关中承畴将入关征讨乃大会诸将令分防汝雒诸要害以世威所将皆劲旅令与参将徐来朝分驻永宁卢氏山中以扼雒南兰草川朱阳关之险戒之曰灵陕贼所出入汝勿懈及承畴既入关贼避之而南复由兰田将走卢氏扼于世威仍入商雒山中来朝所部三千人不肯入山大噪虽抚定军心遂不固后贼至来朝逃一军尽亡世威军暴露久大疫与贼战失利世威及游击刘肇基罗岱俱负重伤众大溃贼遂越卢氏走事闻命解任候勘十年宣大总督卢象升言世威善抚士晓军机徒以数千客旅久戍荒山水土失调疾疫大作遂致失利今当用兵时弃之可惜乃命赴象升军自效及象升战没自免归十五年以廷臣荐命与弟世禄赴京候调比至召对中左门复告归明年十月李自成陷西安传檄榆林招降总兵官王定惧率所部精卒弃城走时巡抚张凤翼未至城中士马单弱人心汹汹布政都任亟集副将惠显参将刘廷杰等议城守世威与里居诸帅王世钦世国侯世禄拱极王学书李昌龄辈咸与焉昌龄故延绥总兵寓居榆林者众推世威为主帅分陴固守无何贼十万众陷延安下绥德复遣使说降廷杰大呼曰长安虽陷三边如故贼皆中州子弟杀其父兄而驱之战必非所愿榆林天下劲兵一战夺其气然后约宁夏固原为三师迭进贼可平也众曰将军议是世威奋曰受国厚恩敢忘报称诸公既见推指麾三军惟老夫是任世钦前曰我辈世叨国恩岂为贼下砺兵秣马予请一战于是都任令于军曰壮士一听尤将军违者杀无赦乃歃血誓师简卒乘缮甲仗各出私财佐军守具未备贼已抵城下出战败之廷杰募死士乞师套部其众将至贼分兵拒却之攻城益力官军力拒贼死无算益众来攻守七昼夜贼乃穴城置大&#轰之城遂破世威等犹督众巷战妇人竖子亦发屋瓦击贼贼尸相枕藉既而力不支任死之侯世禄父子及学书俱不屈死世威世钦世国昌龄并被执贼怒廷杰勾套部磔之至死骂不绝口缚世威等献自成自成坐秦王府欲降之四人不屈膝自成曰诸公皆名将助我平天下取封侯可乎众骂曰汝驿卒敢大言侮我自成笑前解其缚世钦唾曰驿卒毋近前污将军衣自成怒皆杀之世威从弟翟文为靖边营副将尝从洪承畴追闯贼于凤翔之官亭大败之斩首七百余级至是率敢死士出南门奋击杀伤过当中矢死又有尤岱者由部卒起家至山海铁骑营参将数有功忤上官弃职归守水西门城陷自杀时同死者里居户部主事张云鹗不屈死指挥傅佑与妻杜氏自缢死中军刘光佑骂贼死材官李耀善射矢尽自刎死同营李光裕趣家人死亦自刎死张天叙焚其积贮自缢死指挥黄廷政与弟千户廷用百户廷弼奋力杀贼同死里居战死则山海副总兵杨明定边副总兵张发孤山副总兵王永祚西安参将李应孝云　　潘国臣　李国奇　晏维新　陈二典　刘芳　　声　文侯国　傅德　杨正韡　柳永年　文　　经国　尤勉　贺大雷　杨以伟　李文焜　　李文灿　常怀　李登龙　孙贵　尤养鲲　　白慎衡　李宗叙按明外史尤世威传时在官死事者又有游击潘国臣李国奇晏维新陈二典刘芳声文侯国傅德中军杨正韡柳永年旗鼓文经国守备尤勉贺大雷杨以伟指挥李文焜李文灿而副将常怀李登龙游击孙贵尤养鲲守备白慎衡李宗叙又有诸生守乡土遭难而死者若而人城中妇女死义者数千人井中尸满贼遂屠其城榆林为天下雄镇兵最精将材最多然其地最瘠饷又最乏士常不宿饱乃慕义殉忠志不少挫无一屈身贼庭其忠烈又为天下最事闻天子嗟悼将大行褒恤以国亡不果　　刘廷杰
弟
廷夔

按延安府志廷杰字三若绥德进士彝鼎之子为延绥抚标参将以防寇驻绥德设备谨堠不辞劳怨已而闯贼至廷杰回镇激以大义遂与榆林诸将士固守未几城陷被执贼好谓之曰若能降仍以若为大将廷杰怒目曰为朝廷守城者我也宁死不贻君父羞烈烈丈夫岂降贼者耶贼怒支解之父彝鼎闻之叹曰可谓吾有子矣其弟廷夔亦耻仕二姓投云岩阁死焉　　孙惠显
子
渐

按延安府志惠显字之翰承芳子少为诸生即厌薄举子业由步卒积功至延绥副将闯贼至时激励将士勉以忠义闭城固守城破被擒贼慰之曰若固世家子而有武略能从我则以权将军相授惠显极口詈之磔于市子渐时为抚边守备亦骂贼死　　王世钦
按延安府志世钦榆林人山海总兵免官家居李自成陷长安榆林守将王定弃城走世钦与尤世禄等泣谕诸军守榆林城以拒自成城既陷被执槛车送长安自成亲释其缚大骂不屈自成命斩之世钦方械系道宿耀州传舍中且歌且饮大醉顾谓驿使自今至长安几日驿使以对仰天大笑曰行矣丈夫死当为厉鬼以杀贼闻者壮之　　王世国
按延安府志世国字御寰榆林人父继任保定总兵世国幼历行阵有战绩累迁至宣府柳沟总兵加太子少保归里未及旬贼四面攻围世国破家财日椎牛飨士士皆固守后城陷为贼所执不屈死　　李昌龄
按延安府志昌龄镇番人任延绥总兵数有战功以抗直不合于时军政落职因家焉闯贼直趋潼关陷西安府遣伪将李过刘芳亮北略榆林城中汹汹时昌龄在旅舍或告之趣亡昌龄曰我叨列大臣莫非国土去将焉之果此城不守当与之存亡耳未几李过等至绥德遣贼将黄色俊来说降于是榆林道副使都任督饷户部王家录中协副总兵孙惠显与各营诸将集议效死守共推昌龄宿将知兵署领镇事昌龄乃沥血誓师分汛以守复出锐众以战颇多斩获贼甚恨之督攻愈急城陷士女皆登屋巷战刀楯之声不绝至诸将之在围者或被伤或自尽或为贼缚无一人降者昌龄槛送西安骂贼不屈磔于市　　王学书按延安府志学书字忠吾榆林人袭父职历迁宣府总兵官寻转天津防海总兵以老致政林居值闯逆攻榆学书念延疆重地世受国恩散家赀给守城兵民拒贼贼攻围者七日外无救兵内又困乏城陷被执骂不绝口遇害　　锺茂先
按延安府志茂先榆林人为绥德卫管屯指挥闯贼至督众固守及贼势炽茂先知力不支于家中每门置利刃而藏二匕首于左右蔽膝中贼入茂先家阳以酒劳之左手捧觞右手拔匕首砍贼贼负伤出走茂先入杀其妻子而自刎焉　　崔重观
按延安府志重观榆林指挥闯贼临城重观散家赀聚众于汉寿亭侯庙喋血质神期以死守及城陷重观至家焚其积聚曰毋为贼资也贼怒而杀之　　贺世魁　苗青　熊维藩　李淮按延安府志世魁榆林千户从总督守蓟门适归值贼围榆城悉力固守攻益急世魁见城陷归家陈衣冠取祖宗承袭号纸置香案东向而拜曰臣力尽矣更着深衣从容缢死妻柳氏亦殉之同时死者又有守备苗青参将熊维藩李淮焉　　陈义昌　沈浚　沈演　白拱极　白含章按延安府志义昌榆林学增广生性耿直闯逆陷城义昌独正色骂贼为贼所杀而诸生之骂贼死者又有沈浚沈演白拱极白含章焉　　袁光先
按延安府志光先安塞人贡生性刚毅有为任荥阳训导闯逆陷城率众力战手刃数贼遂自刎　　张连元
弟
连捷
　李可柱　胡一魁　李应祥
按延安府志连元榆林学生与弟连捷当闯逆攻城时兄弟在楼橹中矢石不避及城陷连元兄弟奔入汉寿亭侯庙从容缢于庙梁又诸生李可柱缢死于余肃敏公祠胡一魁李应祥亦自经于家　　尤世禄
子
拱极

按延安府志世禄字裕斋榆林人以世职起家历任固原辽东宣府总兵加太子少保子拱极字极寰任山海总兵闯贼围榆林世禄家居誓众守新添门贼从海潮寺潜入穴城世禄觉之募敢死士缒城击贼南门陷父子见执死之　　朱廷鄣　应昌士　王垣
按明外史忠义传廷鄣晋府宗室也崇祯中为巩昌府通判署秦州事为人廉直政尚严十六年冬贼陷秦州拥见贼帅使之跪叱曰我天朝宗姓头可断膝不可屈贼欲活之大呼曰今日惟求一死出外危坐神色自若乃见杀巩昌属城十有七其长吏尽节者廷鄣而外止应昌士一人昌士仙居人尚书大猷之后由举人为安定知县地狭民贫无战守具及贼迫与典史叶暹共城守贼环攻旬日不能克先任知县王垣四川人以摄会宁县事为贼所执至是贼遣之说降垣登城即勖以死守贼急攻陷之杀垣于城上执昌士毅然不屈磔之　　杨条
按咸宁县志条字惟达寄学洵阳以岁贡授盩厔训导升商州学正癸未闯逆入境誓死守御力不能支自刎死　　周培忠
按咸宁县志培忠以兴平县贡仕隰州知州隰最荒僻难治培忠抚爱之哀鸿渐集谢政归养会李贼陷西安一门尽节者男女弟兄数十人　　孙印泰　李光信
按咸宁县志孙印泰贡士李光信生员闯逆陷西安俱投井死　　王恩　朱国祥
按咸宁县志王恩朱国祥俱秦府内监李贼破城皆自缢于宫门　　朱恩　朱斗　朱环　朱浯
按咸宁县志恩当李贼陷城携弟侄朱斗朱环朱浯同时投井死　　丘东周
按咸宁县志东周前卫书吏逆贼据长安东周赴端礼门呼名骂贼贼怒割颐至死骂不绝口　　牛象爚
按泾阳县志象爚字汝华生员贼至逼其下楼坚不肯屈楼焚蹈火死　　王烈
按泾阳县志烈字丕承崇祯丁丑武进士商雒道中军守备癸未闯逆入关烈守城御敌相拒二十一日援兵不至城陷被执骂贼死之　　白昭远
按临潼县志昭远字允哲监生同知吾志子癸未闯贼围其堡昭远纠众力守见堡破遂大呼城头曰贼破矣性命为轻节义为重妇女各宜入井次女适韩嗣宗者入井死一时妇女死者甚众贼憾大呼者锋刃乱下遂殒　　吴大猷
按鄠县志大猷生员率乡勇拒贼力战村破被杀　　张奇英按鄠县志奇英生员拒贼不屈被杀
　　刘慎
按鄠县志慎遇贼至力战杀贼十余人救父出复入援村被贼射死　　靳之翰
按鄠县志之翰生员为人敦厚重义轻财崇祯十三年遇奇荒济活甚众进学三十载公门曾无片纸后因流寇猖獗辱及其身詈骂不绝自缢死　　乔迁高
子
象观
按陕西通志迁高定襄人巩昌知府监孙督师军事署潼关道时闾阎愁瘁迁高加意抚辑备极周挚闯贼炽甚关将设守甚多武弁强与民事狱讼繁兴贪暴无理迁高一切禁止归诸有司卫官职收屯粮斛口大纵其侵刻迁高制为定式出入准之癸未十月朔孙督师河南失利退守潼关迁高分捍南城极力坚守至初六日城陷诸将溃走迁高挺身巷战大声呼曰我监军道乔迁高也力杀数贼而死子生员象观同妻史氏自缢死　　王无逸
按陕西通志无逸宁陵人贡士崇祯间知白水明断不挠大修城陴后寇潜入城陷无逸犹着公服骂贼死民至今称之　　王鼎安
按凤翔县志鼎安崇祯壬午举人遇流寇变不屈而死　　王者宾
按凤翔县志者宾字纯一凤翔县人天启癸卯举人为人孝友敦尚古礼初授醴泉教谕谆谆以正学教子弟士风翕然丕变升兴济令至诚驭物讼简刑清以耿直不合当道遂致仕归崇祯癸未闯破凤翔者宾不食数日为兄弟及诸戚属强食饮之复苏后贺珍叛汉中由栈道出袭凤翔被执索金帛者宾毅然大骂贼以掌击其颊声愈厉贼以刀刺口中即以血喷贼面詈如初贼曰少屈可饶命终不可屈因杀之祀乡贤　　韦椲
按凤翔县志崇祯十六年十月军门孙传庭败死汝郏溃兵西奔至凤翔大扰贼乘胜趋潼关破西安渠党刘体纯等二十八日至凤翔屯东关十一月朔城遂陷杀乡绅韦椲知府唐时明自缢士民之尽节死者被戕死者不可胜数　　张西铭　王鸣璠　庞招俊　曹继第
按庆阳府志张西铭王鸣璠庞招俊曹继第俱安化人城破骂贼不屈而死　　杨可绍　黄葵心　樊扶汉　上官英伟　杨　　惟升　杨起泰　张予学按庆阳府志杨可绍黄葵心樊扶汉上官英伟杨惟升杨起泰张予学俱安化人城破骂贼不屈而死　　麻惟诵　赵光斗　赵之普按庆阳府志麻惟诵赵光斗赵之普俱安化人城破合家自尽　　曹彦　李符　王士光　苏鼎冒　陈大任　　苏成鹏　冯之鹤　周文郁　赵士魁　廖世　　臣　张世宦　陈大受按庆阳府志曹彦李符王士光苏鼎冒陈大任苏成鹏冯之鹤周文郁赵士魁廖世臣张世宦陈大受俱安化人城破皆自缢死　　孙养廉　孙昌先　麻维青　麻维谦　陈大　　道　陈廷玺　麻续按庆阳府志孙养廉孙昌先麻维青麻维谦陈大道陈廷玺麻续俱安化人城破死之　　李彝
按庆阳府志彝安化人率乡兵击贼战死巡按王旌其门曰侠烈真儒并宗师亦旌其门曰仁义无愧　　李之元按庆阳府志之元彝子也当贼势炽甚与段复兴握手誓以必死因衣剑自铭曰吾父既成仁我亦当取义一死报君父夫复何所惜及城破卒如其言自缢而死　　李芳
按庆阳府志芳安化人李自盛家仆也芳事之愈谨适贼有仇芳者执其主缚之堡下语堡人曰与我芳斯释其主芳遂毅然赴之至乃生自盛芳见杀　　郑一蛟按庆阳府志一蛟环县生员遇变身着衣冠从容自缢　　麻禧
按烈皇小识贼攻宁夏总兵官抚民迎降贼攻庆阳坚守四日力屈城陷守巡二道段复兴董琬乡绅太常少卿麻禧俱死之贼屠庆阳执韩王　　周嘉彦
按庆阳府志嘉彦靖边人城守都司分西北一带最为戒严及贼登东城嘉彦不计众寡率亲丁五六人持刀扑杀一可当百仰天大呼曰我杀贼数十亦足报国恩矣仍扑杀贼十余人力竭自刎　　陈直谏　杨友仁　黄景运　白琦　刘廷珍按庆阳府志陈直谏杨友仁黄景运白琦刘廷珍俱安化人城破正其衣冠北面再拜而死　　蔡建鼎　周可大　麻惟和　李鼎祚　司民　　乐　刘泽新　杨丕振　方恒　郭二按庆阳府志蔡建鼎周可大麻惟和李鼎祚司民乐刘泽新杨丕振方恒郭二等俱安化人守城对敌力竭自刎而死　　任秉衡
按庆阳府志秉衡环县人岁贡德行俱优节义坚真株守孤城至死　　曹尔奏
子
天心

按庆阳府志尔奏环县人同子天心廪生俱素以孝着遇贼入城相寻一处骂贼而死　　方允德
按庆阳府志允德环县生员敦睦族党有邑人贷金粟未偿曾焚券百纸遇变坚守孤城死难　　朱国珍
按庆阳府志国珍环县岁贡授照磨时居乡村夤夜为大寇所执再三以全活宽慰诱引诈城国珍至城下大呼曰吾为贼所执今来诈城吾何惜一身而坏我民社也宜固守之贼深恨遂杀　　张礼
按延安府志礼字义亭威武人素有义风明季为盐商倾家财守城及陷贼执之骂贼而死　　台元
按延安府志元延安卫役也闯贼入城两手握石大骂不己邻人恐祸及缚置其家五日不食死　　梁文炳
弟
文

按延安府志文炳及弟文俱靖边诸生寇破城欲招置幕下抗节不屈骂贼死文炳之女亦投井而死　　杨绣征按延安府志绣征延安庠生崇祯癸未十二月初五闯贼破延安绣征衣冠北向拜往察院官署缢死衣带内遗帖云上有老母未葬下有幼子未成眼前时势断无苟生之理若迟一刻恐不得为明朝鬼　　齐大成按延安府志大成鄜州庠生癸未李自成陷长安大成哭于家已复去妻子独衣冠入文庙不食人问之辄诟骂饿十日死　　胡国宾
按延安府志国宾保安人贼破城归家卫其母手刃二贼有贼李九相从旁以枪刺之应手而仆至死骂不绝口　　段名辛
按兰州志名辛庠生南阳太守容思曾孙也清醇直介癸未寇至衣冠再拜缢于容思先生祠内子妇王氏亦同时自尽　　温楏
按兰州志楏肃藩侍书李寇入城夫妻子女共八口阖门缢死　　林培梁
按兰州志培梁生员李寇入城殉难自缢
　　宋文美
按兰州志文美耆民李寇入城同妻王氏并缢　　陆岱龄按兰州志岱龄泾州训导经六盘山为贼所执愤骂受刃赠国子监学录从祀名宦　　黄纲
按兰州志纲光州进士直介刚方颦笑不苟迁本省按察使闯寇陷长安严整衣冠自尽殉节　　韩一麟
按兰州志一麟以明经司训宁羌崇祯末流贼破城挺身殉难赠国子监学录&#命内有援绝孤城义均守土嘉兹殉职愧彼偷生之语直指王芳洲称其品重龙门风清马帐云　　周文炜
子
元生

按清河县志文炜字存白赋性刚直自为诸生即有不群之气遇公事屹然敢言或以身任之绝无推委崇祯中以明经筮仕于陕二年流寇陷会城文炜守商州与商雒兵备黄某婴城拒寇以忠义激众守之力竭援绝城陷被执贼将以美官诱文炜不从且骂更幼子元生以至夹刃胁之又不从且大骂贼断其舌犹张目喷血喉中作骂声贼以铁箸头烧纳吭中磔之元生痛父死之惨哭骂不绝口亦被戮贼去商士葬文炜及元生于商城之北而碑识之请于朝得祀名宦文炜之仲季亦得请于上而祀乡贤两地崇祀名著千秋矣　　苏尔裕　倪本立
按渭南县志苏尔裕附监延庆人倪本立监生山阴人俱渭丞洁己爱民殉难死节　　陈儒循
按潼关卫志儒循本卫岁贡任扶风教谕殉难谕祭　　李树声按岐山县志树声万历己酉科知猗氏县简而有恩明而能断廉静不扰所至有德政及人丁内艰不复仕闻闯兵立号长安征仕曰吾家六世受国恩今安往乎即夕呼天而逝　　牛养杰
按岐山县志养杰由选贡知延津县博综群书秉性刚方事后母如生母居官曾以忠直坐诬至后昭雪时有称以孝感者遇闯孽刃火独守正不变向北遥拜骂贼就毙　　张维纲
</div>
    <div class="pagination">
<a href="官常典忠烈部_page40.html">上一页</a><span>...</span><a href="官常典忠烈部_page36.html">36</a><a href="官常典忠烈部_page37.html">37</a><a href="官常典忠烈部_page38.html">38</a><a href="官常典忠烈部_page39.html">39</a><a href="官常典忠烈部_page40.html">40</a><span class="current-page">41</span><a href="官常典忠烈部_page42.html">42</a><a href="官常典忠烈部_page43.html">43</a><a href="官常典忠烈部_page44.html">44</a><a href="官常典忠烈部_page45.html">45</a><a href="官常典忠烈部_page46.html">46</a><span>...</span><a href="官常典忠烈部_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
