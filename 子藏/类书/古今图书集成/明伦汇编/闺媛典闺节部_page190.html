<!DOCTYPE html>
<html>
<head>
    <meta charset="UTF-8">
    <title>闺媛典闺节部 - 第 190 页/共 268 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺节部 - 第 190 页/共 268 页</h1>
    <div class="content">按嘉善县志张氏程武魁妻年二十五武魁殁遗孤光祖甫五龄氏哀恸几死念舅姑春秋高膝下无人力止其悲未几舅姑殁殡殓如礼年七十八终都谏许誉卿志其墓　　胡士毅妻张氏
按嘉善县志张氏胡士毅妻年二十适士毅甫四载毅出远贾五年不归氏以女红自活不累舅姑继而毅兄之遇之宪游江湖数年遍访弟踪不获一日氏顾左右曰夫归矣顷之杳然遂一恸气绝所抚侄应宸哭而祀之　　许可遂妻吴氏
按嘉善县志吴氏许可遂妻年二十二适遂遂性至孝母病割股和药不愈继母陵虐非常遂夫妇事之益虔后为继母子绐浴于河溺死氏抚尸恸哭绝食七日不死旋服卤而殁其甥胡玑伤无知之者托伯父明经乞邑令为立传　　江寅妻顾氏
按嘉善县志顾氏江寅妻年二十七夫亡痛抚幼孤辛勤家计崇祯十二年邑令李陈玉旌其闾年七十六终　　卞玙妻唐氏
按嘉善县志唐氏诸生卞玙妻早岁丧夫苦节自守年九十梁溪高忠宪作诗寿之子洪载力请旌表又九年而卒　　陆律妻毛氏
按嘉善县志毛氏诸生陆律妻吏部郎中毛汝贤孙女适律年十八律亡遗孤二岁辛勤抚育教以诗书事姑极孝能得姑欢心年七十八卒　　许氏女
按嘉善县志许氏女受陈志道聘未娶志道亡女年十六以祖母沈氏节行为法沈泣谕云吾有子待老汝何所依女答曰闻陈有三岁弟可为吾待老地也及志道父殁女即往奠留侍道母抚其弟为嗣以寿终　　钱吾孝妻岳氏
按嘉善县志岳氏钱吾孝妻年十九夫亡欲以身殉邻妪止之曰以六尺躯殉何如抚三尺孤耶氏感悟强延视息抚子成人五十年足不一践户外殁之日有五色云绕其庐宁州守钱吾德为立传　　沈文沼妻宋氏
按嘉善县志宋氏赠君沈文沼妻华亭人年二十三寡子泓甫五月父母以贫困讽之氏刺血报父书执志有死无二茕茕母子纺织治炊亲授句读泓长能文宋年五十四病革不服药而终泓字临秋寻登崇祯癸未进士疏请旌表赠宋孺人　　吴志逵妻陆氏
按嘉善县志陆氏生员吴志逵妻廪生陆&#川女也年二十七夫亡誓死无二苦守三十八年抚教嗣子亮中成进士赠安人崇祯初敕建贞节坊　　钱继仍妻朱氏
按嘉善县志朱氏钱继仍妻明经朱廷旦妹也年二十七夫亡哭踊欲死翁姑严谕为立嗣以慰之氏强抑哀毁容键户茕茕苦守岁时必择夫所嗜以荐翁姑取衣饰质斗米欢然无吝色自纺织取赎以为常年六十四终相国钱士升为立传　　周宗侯妻顾氏
按嘉善县志顾氏周宗侯妻夫亡氏年十九家贫无子依叔孝廉丕显终身崇祯间邑令李陈玉表其门年六十一卒　　朱伯严妻王氏
按海盐县志王氏朱伯严妻髫年归朱事舅姑克勤妇职年二十四伯严以攻苦遘疾死王守志训其子朝珌成立又抚幼叔如鸾为诸生及翁姑相继没丧葬尽礼教孙凤质亦以弱冠补弟子员年六十卒　　朱颖显妻陈氏按海盐县志陈氏朱颖显妻显为孝廉朝笏孙中翰士迁子早亡遗孤曾培尚襁褓陈号恸几绝或劝曰两世惟此一线若纵不欲生其如死者何乃强起鞠育亲耕织以延师曾培弱冠补弟子员三娶三失偶生子复高又幼失恃陈抚孙如子年七十四卒苦节四十七年　　张廷录妻庄氏
按海盐县志庄氏生员庄国贞女年十六适张廷录六年而夫亡教子源成源思读书有成身操家事历凶岁拮据如常崇祯四年源思成进士御史刘自桢疏闻旌表　　吴栋妻蒋氏
戴氏
沈氏附

按海盐县志蒋氏邑人吴栋妻年十七归栋十九栋亡遗孤文炜方七月蒋欲身殉既而叹曰吾从逝者无以抚存虽死何以谢责遂斥卖笄珥织之余置田为儿读书资孝养舅姑抚文炜成立凡六十四年年八十三终文炜娶戴氏生子麟振年二十一文炜没麟振方二岁戴事蒋以孝闻教麟振成名娶沈氏振复早夭戴与寡媳共抚孤孙甫及凡五十二年年七十三犹昼夜纺织不休甘粗粝数十年如一日沈氏早归麟振时蒋年七十余尚无恙沈事太姑及寡姑尽孝里党称其贤甫及方四岁而孤沈呼天泣曰吴氏几亡赖矣吾不惜一死死则未龀之子垂白之老谁属因竭力经营教甫及读书稍怠即抶之戴泣曰吾家孤寡三传不绝如线所倚者惟此子即有疾能无悔耶沈曰子而不贤徒为祖父辱可以独子废教耶甫及卒成进士官中书舍人三世苦节食报不爽　　费仕妻姜氏
按海盐县志姜氏费仕妻兰溪教谕万程母仕没姜年二十八子弘道年甫十一万程仅九岁家贫氏脱簪珥充修脯俾二子读书永夜纺绩以督率之时泣谓曰吾家无&#功袒免之亲非一第无由自振弘道早丧万程登贤书嫠居十年邻比罕觏其面　　毛应銮妻沈氏
按平湖县志沈氏诸生沈邦佐女毛应銮妻年二十八銮客死岭海翁姑相继殁家奇贫抚遗腹苦节三十余年崇祯七年旌表　　沈犹龙妻孙氏
子符
妻附

按平湖县志孙氏诸生沈犹龙妻年二十一丧夫课子廷史符皆成立符早亡妻孙氏亦年二十一同姑苦节直指旌之年七十七卒　　陈紫垣妻陆氏
按平湖县志陆氏诸生弘锺女陈紫垣妻年二十七夫亡七日不食父强起之敝衣垢面苦节五十余年崇祯壬午有司旌之　　杨日清妻过氏
按平湖县志过氏诸生过槐女杨日清妻年二十八清亡事翁育子绩纺五十余年其子病媳顾氏割股疗之不效及亡三年丧毕绝粒而死　　喻尧钦妻赵氏
按平湖县志赵氏诸生喻尧钦妻年二十八钦亡一子二女皆襁褓氏啮血截发五年不栉所居土室以麻衣败絮塞其隙即盛暑蒸&#不去卒以寿终　　沈弘恩继妻龚氏按平湖县志龚氏沈弘恩继妻年二十三夫亡苦节六十余年邑令旌之　　冯子穆妻王氏
按平湖县志王氏冯子穆妻婚数月穆亡氏年十六家贫无子女归依父兄未几父兄皆殁与寡嫂毛氏共抚侄成芳成立年六十九卒　　陆清原妾夏氏
按平湖县志夏氏吴郡夏汝明女年十六为御史陆清原妾三年清原殉难夏无子女闻变矢死靡他苦节四十余年卒　　屠象美妾杨氏
按平湖县志杨氏太史屠象美妾象美死于兵诸姬皆窜去氏独守志子复亡为女教授终其身　　严从恕妻赵氏
女
附

按平湖县志赵氏诸生严从恕妻年二十四而寡止一女族人欲夺其志不从及女长赘江深源为婿十年江死遗孤二氏与女口授四书经义并苦守终身年七十九女先十年卒　　过铭旗妻沈氏
王氏
魏氏附

按平湖县志沈氏过铭旗妻年二十七丧夫子亦亡与寡媳王氏同居砺志年八十三卒铭旗侄诸生泽永妻魏氏御史廷相女孙亦少寡婉娈端重每夫忌　闺节部列传一百四十四
　　明一百三十九
　　沈臻卿妻臧氏
按归安县志臧氏太学生沈臻卿妻夫蚤亡子锺观方襁褓臧号恸欲绝姑李氏劝以抚孤为重臧强起视息明末盗锋甚炽大姓相率徙避臧以夫柩在堂守勿去姑李遇盗欲刃之臧请以身代俱得免后&#寿终锺观赖母训成立补郡庠生　　王瑞图妻沈氏
按归安县志沈氏归安庠生王瑞图妻年十七于归未三年图殁遗言必罄家力行善事三千条沈悉典簪珥倾囷粟凡施舍赈救事无巨细有闻必行每事笔记十年而三千愿满姑陈恭人随舅洪崖方伯任所太姑在堂奉养至孝俾方伯无将母之谂崇祯末值岁歉母家逋&#沈悉为代偿抚遗孤成立训着义方大参侯峒曾郡伯陆自严&#旌其门欲为具题沈不可乃止年六十四无疾而终　　张问仁妻徐氏
按归安县志徐氏张问仁妻年二十二夫亡无子守节三十二年终　　张存义妻周氏
黄
氏附

按归安县志周氏张存义妻年二十夫亡无子守节三十年终又张体信妻黄氏年十八夫亡无子守节二十年终藩司表其庐　　沈儆灿妻吴氏
按归安县志吴氏沈儆灿妻年十九而寡八十而终事舅姑经五纪终始不渝抚前子仅数龄教养弥笃郡邑旌表　　张朝鸣妻童氏
按归安县志童氏郡庠生张朝鸣妻夫亡抚孤以延危绪年逾八旬郡司旌表　　陈氏女
按归安县志陈氏女许字张维维随父大壮之任广东遇盗害女不嫁终身副使陈肇英为之传　　沈儆妻王氏
按归安县志王氏沈儆妻自幼双瞽无子蚤夭家赤贫饘粥不给氏誓死不嫁纺绩自赡茹苦终身　　张承亮妻刘氏按归安县志刘氏邑庠生张承亮妻夫亡无子甘贫守节会侄郧锡少亡遗孀黄氏迎养共砥贞操卒年七十三郡邑旌表　　沈輶妻严氏
按归安县志严氏沈輶妻赠奉直大夫严而泰女年十七孀居家甚贫备历艰苦育遗腹子甫婚而夭氏又抚孤孙成立虽髦年人罕见之年八十二卒郡守旌表　　项奕显妻沈氏
按归安县志沈氏副使沈子来女嫁项庶常子庠生奕显未几奕显亡无子且无当继者外侮内讧交发沈拮据弥缝茹荼饮血五十余年方得立嗣曰可报我夫于地下矣遂呕血而卒　　张幕府妻孙氏
按归安县志孙氏宪副孙铨孙女太史孙在丰祖姑性仁孝端淑归张幕府夫殁守节以家范内则自闲昼夜勤纺绩周恤宗党备至待妾子如己出崇师教子&#为名士　　陆警凡妻张氏
按归安县志张氏陆警凡妻少寡家贫甚纺绩以供衣食孀居五十余年足不履户外宗党咸重之　　张天植妻孙氏按归安县志孙氏孝廉孙士恂姊邑庠生张天植妻夫亡止妾生一子抚教成人备历艰苦守节三十余年以寿终　　潘应霖妻张氏
按归安县志张氏大中丞廉五世孙女大司寇潘蕃五世孙儒士应霖妻年甫二十夫亡孝事翁姑慈抚幼叔冰霜自励勤苦自甘历五十余载乡族公举旌表　　张日省妻费氏
按归安县志费氏归安人张日省妻夫亡无子年二十守节至八十有二以寿终　　吴景元妻顾氏
陆
氏附

按归安县志顾氏庠生顾余莪女吴景元妻景元病笃方娶氏未一月而景元殁氏守志不移学使旌其门为后侄启新娶陆氏新又蚤夭姑妇孀居年皆七十余卒　　孙应秋妻吴氏
按归安县志吴氏庠生孙应秋妻应秋蚤亡氏历荒乱流离播迁事舅姑至孝抚孤成立父有难竭力拯之人称节孝　　钦沛妻徐氏
按长兴县志徐氏钦沛妻年二十二夫亡奉姑孝教子孙皆成青衿崇祯十三年旌表年八十七终　　赵氏女按长兴县志赵氏女幼许字周宗制未几而制病笃俗以迎妇为喜可禳灾谋诸赵赵谓婿且就木拒焉女泣曰生死固周人也岂以病故二心即束发偕母往周比至宗制病革矣犹能张目一视女号恸欲绝时年十八工绘制影即命并图己像于侧卒哭母劝之归女坚不许周父母贫且老亦欲却之女截指以誓遂留焉生平十指所入丝粒不敢他费惟为制营窀穸计越十余年始得厝制骨穿二穴虚一自待翁姑相继丧氏匍匐敛殡生未尝冠笄疏布裹首而已后殁族人引柩与宗制同穴焉　　丁绍稷妻姚氏
按长兴县志姚氏儒士丁绍稷妻年十九而寡断发啮指矢志靡他姑病痰以口承沫割股作羹含辛茹苦阅六十年事闻旌表　　吴中元妻周氏
按长兴县志周氏年十六归下箬吴中元甫一月中元以赴试坠水死氏大恸绝粒既而曰翁姑老矣妾死谁供甘旨乃奉木主置室中纺绩其侧夙夜拮据奉二尊人日自给仅一粥必先置木主前痛哭祭毕乃食无子以侄兆兴嗣兆兴事之最孝年七十七卒崇祯间县令旌其门　　高凤翔妻刘氏
按长兴县志刘氏诸生高凤翔妻年十九而孀饮冰茹蘗艰辛五十余年如一日教子继贤以明经贡于乡崇祯九年旌表　　陈辐妻盛氏
按长兴县志盛氏陈辐妻年二十四而寡七十六而卒旌表　　周思廉继妻石氏
按长兴县志石氏年十七为周思廉继室廉先娶于王生一子甫周氏鞠育不啻己出越二年廉没誓无二行家贫子幼宗党思夺其志氏割发自誓忍死抚孤成立娶妇弄孙慈义备至年七十终　　孙伯鲸妻李氏
按长兴县志李氏生员李世琼女年十八归廪生孙伯鲸十九伯鲸殁遗腹六月守节事舅姑姑病刲股以疗抚孤读书为诸生崇祯四年旌表　　费继元妻王氏
媳丁
氏附

按长兴县志王氏费继元妻年二十三继元殁遗孤应期甫三龄家酷贫氏抚之成立娶丁氏而应期复亡丁氏年十七遗孤九思在襁褓矢志如姑和熊画荻自怀抱以至成立教诲不倦奉姑至孝黾勉有无始终无间邑令表其门　　朱成妻沈氏
按长兴县志沈氏三岁失恃泣血茹素绝语笑如成人事继母曲尽愉婉长适朱成克勤以俭成殁训子永巩笃学砥行为士林仰重母氏力也氏年七十口诵佛号结双趺而逝　　吴羽振妻许氏
按德清县志许氏诸生吴羽振妻许道远女也夫亡屡欲自经翁姑谕以养老抚孤胜于徒死乃勉从命爱妾子如己出姑病笃割股肉疗之孝慈淳备六十年如一日　　房炳如妻严氏
按德清县志严氏太学生房炳如妻普江令严范女也年十六归房后七载夫殁数十年坚贞一节县令旌其门　　徐彦鲤妻胡氏
按德清县志胡氏诸生徐彦鲤妻进士徐灏徐濒之祖母也年十七归鲤二十余鲤亡家贫抚孤慈训三世及髦犹执箴管先诸孙妇操作崇祯间灏中甲榜陈情建坊　　陈氏女
按德清县志陈氏女新市陈楫子许聘庄炎未嫁夫亡请于庄得地筑室独居设佛像梵经布衣蔬食炊用一瓦釜不解衣不逾阈者三十八年邑令给粟布旌表　　王道基妻吴氏
按德清县志吴氏王道基妻年二十二夫亡氏痛欲引刀自决姑谨护之得不死甘贫抚孤姑病割股以救砥节四十余载县令旌之　　沈金妻吴氏
按德清县志吴氏沈金妻年二十夫亡守制四十余年勤孝可法　　许有为女
按孝丰县志许有为女幼许字陈国是未嫁是亡女年十四闻讣欲往唁母有难色即引刀欲自决母从之既往吊是母劝之归女不可易服守制预营圹室誓以终身继一侄为后弗克嗣家愈落以女红自给孑立五十余年终崇祯中县令冯士衡旌之　　朱子明妻韩氏
按武康县志韩氏风山里人庠生朱子明妻二十岁夫死食贫荼苦有劝之嫁者曰饿死事小卒不嫁以寿终　　汤一隽妻范氏
按鄞县志范氏汤一隽妻夫亡守志崇祯丙子县令题其室凡历五十三载年八十卒　　杨大澄妻王氏
按鄞县志王氏年十八归农夫杨大澄甫三年大澄死氏茕茕无依誓死不嫁遗腹生一男躬亲鞠育备极艰苦及长授室生孙三人年七十五卒　　张得富妻马氏
按鄞县志马氏张得富妻得富忤某为所击死时富年二十九无子舅姑年老父母劝之嫁对曰舅虽年迈筋力犹健若娶妾生叔叔生子可承吾夫祀舅因娶妾果生二子舅殁马抚养两叔成立以叔之子为后年六十九卒　　虞汴妻黄氏
按鄞县志黄氏年十九归邑庠生虞汴年二十四夫亡子甫九月父母欲夺其志黄以死自誓号泣几绝自是不敢复言终身不归宁勤女红孝养翁姑抚其子成立凡四十余年如一日　　俞玉妻王氏
按鄞县志王氏年十六归俞玉六年夫亡王闭门躬麻枲治甘旨以奉舅姑茹苦五十八年年七十九卒　　张子瑊妻周氏陈氏
陆氏附

按鄞县志周氏张子瑊妻年二十夫亡无子以从子为后阅五十七年如一日事闻旌之其后族人尚妻陈氏忠补妻陆氏皆孀居守节贫苦不移　　王大用妻夏氏
女清
姑附

按鄞县志夏氏名大贤辰州参军夏良燧女适同里王大用年二十四夫亡家贫无子抚国法二侄承祀朝夕纺绩以奉髦姑备极艰辛终不改志县令沈犹龙旌之卒年八十三其女清姑适孝廉全文孙元海亦二十四岁而寡矢志如母叔学士天叙为之立嗣崇祯间旌表卒年六十有八　　张景华妻董氏
按绍兴府志董氏明经张景华妻华病笃语其妻曰吾家足衣食而年不永吾命固薄也先世其何赖焉善视后人或庶几慰吾泉壤董志其言及夫亡抚孤以义给贫乏恤死丧施棺椁广义冢修圮路焚贷券赎难民一切殚力行之岁大饥命子陛鬻产得直以赈全活万余人崇祯间刘宗周倪元璐等赠以诗文事既上闻建坊旌表陛为镇江府推官　　刘继曾妻汪氏
按绍兴府志汪氏诸生刘继曾妻山阴人年七十六卒事实无考　　俞弘和妻高氏
按绍兴府志高氏俞弘和妻山阴人事实无考　　高应科妻李氏按绍兴府志李氏山阴人高应科妻赵氏科子冈妻崇祯九年旌表事实无传　　陈文锦妻李氏
按绍兴府志李氏陈文锦妻锦以贫病蚤亡子方四岁氏只身无倚矢志靡他抚孤成立年九十九岁终　　周志高妻章氏按绍兴府志章氏周志高妻山阴人适周逾年志高死章抚夫兄子崇礼于襁褓崇祯间崇礼为荥阳县尉殉流寇难赐祭有捐躯报国坊在荥阳　　徐弘基妻胡氏
按绍兴府志胡氏徐弘基妻余姚人幼通孝经女诫弘基故患足纳采后知之父母欲罢婚胡不可及于归药之不愈胡夜祷庭中匍匐积岁弘基疮忽合胡以蒙霜露得心疾弘基慷慨好善一日坐酒舍有以银铛易米者酒舍人不应弘基取家米与之翌日或见铛曰吾家失物也指为盗弘基父素恶其慷慨挤之弘基抑&#死时胡年二十七有二子欲自杀姑曰独不为二子地乎乃止逾年父母怜其憔悴与舅姑议将嫁胡闻之曰初志可遂也议乃息　　徐振德妻丁氏
按绍兴府志丁氏徐振德妻上虞人适徐三载育一子振德亡丁年二十绝食不欲生姑周氏亦孀居泣云徐氏两世不绝如线奈何弃孤不顾耶丁勉受饮食姑年届八十丁亦六旬无须臾离姑左右皆以寿终　　唐应奎妻吕氏
</div>
    <div class="pagination">
<a href="闺媛典闺节部_page189.html">上一页</a><span>...</span><a href="闺媛典闺节部_page185.html">185</a><a href="闺媛典闺节部_page186.html">186</a><a href="闺媛典闺节部_page187.html">187</a><a href="闺媛典闺节部_page188.html">188</a><a href="闺媛典闺节部_page189.html">189</a><span class="current-page">190</span><a href="闺媛典闺节部_page191.html">191</a><a href="闺媛典闺节部_page192.html">192</a><a href="闺媛典闺节部_page193.html">193</a><a href="闺媛典闺节部_page194.html">194</a><a href="闺媛典闺节部_page195.html">195</a><span>...</span><a href="闺媛典闺节部_page191.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
