<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 174 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 174 页/共 899 页</h1>
    <div class="content">按宋史陈宜中传宜中字与权永嘉人也少甚贫而性特俊拔既入太学有文誉宝佑中丁大全得宠于理宗在台横甚宜中攻之大全怒使监察御史吴衍劾宜中削其籍拘管他州司业率十二斋生冠带送之桥门之外大全益怒宜中谪建昌军大全既窜丞相吴潜奏还之贾似道入相复为之请诏免省试令赴景定三年廷试中第二人由绍兴府推官户部架阁秘书省正字校书郎数年迁监察御史程元凤再相似道恐其侵权欲去之宜中首劾元凤亦自请外为江东提举茶盐常平公事四年改浙西提刑五年召为崇政殿说书累迁礼部侍郎兼中书舍人七年闽阙帅以显文阁待制知福州在官得民心岁余入为刑部尚书十年拜签书枢密院事兼权参知政事德佑元年升同知枢密院事二月似道丧师芜湖乃以宜中知枢密院兼参知政事已而翁应龙自军中归宜中问似道所在应龙以不知对宜中以为似道已死即上疏乞正似道误国之罪似道行时以所亲信韩震总禁兵人有言震欲以兵劫迁者宜中召震计事伏壮士袖铁椎击杀之以示不党于似道以王爚为左丞相拜宜中特进右丞相四月爚还朝论事即与宜中不合会留梦炎自湖南入朝宜中乞罢政请以梦炎为相太皇太后乃以宜中为左丞相梦炎为右丞相爚进平章军国重事爚子嗾京学生伏阙上书数宜中过失数十事书上宜中竟去遣使召之不至其后罢爚命临安府捕逮京学生召之亦不至太皇太后自为书遗其母杨使勉谕之宜中始乞以祠官入侍乃拜醴泉观使十月壬寅始造朝寻为右丞相十一月遣张全合尹玉麻士龙兵援常州玉与士龙皆战死全不发一矢奔还文天祥请诛全宜中释不问已而常州破邻邑望风皆遁宜中遣使如军中请和不得即率群臣入宫请迁都太皇太后不可宜中痛哭请之太皇太后乃命装俟升车给百官路费银及暮宜中不入太皇太后怒脱簪珥掷之地遂闭合群臣求内引皆不纳宜中初与元丞相伯颜期会军中既而悔之不果往伯颜将兵至皇亭山宜中宵遁陆秀夫奉二王入温州遣人召宜中宜中至温州而其母死张世杰舁其棺舟中遂与俱入闽中益王立复以为左丞相井澳之败宜中欲奉王走占城乃先如占城谕意度事不可为遂不反二王累使召之终不至至元十九年大军伐占城宜中走暹后没于暹　　陈大震
按广东通志大震字希声番禺人宝佑癸丑进士释褐为博罗主簿迁循州长乐令以敏捷宽厚称转广济令以平盗功改奉议郎参静江帅府咸淳七年权知雷州转朝奉大夫知全州元兵压境知力不支自劾罢归端宗入广召为吏部侍郎不就宋亡元录遗臣授司农卿广东儒学提举以疾力辞　　陈士英
按泉州府志士英永春人为县隅总宝佑六年冬寇犯永春境士英率民兵二百忽遇贼众猝至众皆辟易士英独掀髯奋击力不支死　　陈寿孙
按尚友录寿孙瑞安人宝佑间登第授台州教授会新郡守初视篆乃丞相丁大全之党至谒庙日寿孙乃扬言曰昔冉求为季氏聚敛圣人尚欲鸣鼓而攻之太守乃丁大全党聚敛之徒乌可升我夫子之堂哉守闻之遂解印去后直龙图阁历福建提刑贪吏闻风畏慑引去后入觐与贾似道争盐法事被劾归里元兵至率市人操兵聚瑞安白岩桥御之取民居扉户&#桌累以为栅兵至民散溃遂被执元将欲降之瞋目厉声曰我大宋宪臣乃从尔耶何不速杀我遂囚于狱邑吏或戏之曰提刑亦下狱耶寿孙叱之曰吾志尚能斩贼配吏顾力屈耳元将壮之命缢死于狱　　陈澔
按尚友录澔字可大都昌人潜心理学注礼记　　陈元大按尚友录元大字孔硕号北山世称北山先生元大远接洙泗之传尚友于濂洛关闽诸君子任温州儒学教授着四书讲义行于世宋末来游吴之常熟爱其风俗山水之美遂居焉长子后山亦以道学鸣仲子升慷慨有大节当时景仰山斗孙伯琬伯珪皆为邑之名士按此与福州志所载陈孔硕疑是
一人而里居官爵不同故并载之

　　陈谦老
按松溪县志谦老字希吕戬之裔孙登景定间进士初授县尉元兵张甚奸臣丁大全用事帝将迁都即弃职归　　陈羍
按宋史陈羍传羍字肇方一字伟节饶州安仁人父诗川以武功补沭阳令咸淳元年父子同举进士调滁州司户参军父丧免改荆阃粮料院又以母忧去调朐山主簿制置使郎应雷辟入幕德佑元年秋羍繇海道归杭授南安军教授不就还家羍少与谢枋得游会枋得起兵安仁首拔入幕执安仁令李景景羍里人也景请得以家赀二万赎罪羍声其罪斩之景子率乡民五千报怨羍度势不敌引兵趍信州会守吏遁去羍闻于朝就摄郡事益王即位羍入觐迁宗正寺簿太府寺丞领江东安抚使出上饶接应郡县所部才千余人屯火烧山越数月战溃被执至豫章元帅怜其才羁縻馆留之遁去后三年复起兵寻败入积烟山中自刭死弟年同时被执死焉　　陈文龙
按宋史陈文龙传文龙字君贵福州兴化人丞相俊卿之后也能文章负气节初名子龙咸淳五年廷对第一度宗易其名文龙丞相贾似道爱其文雅礼重之由镇东军节度判官历崇政殿说书秘书省校书郎数年拜监察御史皆出似道力已忤似道知临安府襄阳久被围似道日恣淫乐不少加意时阳请督师而阴使其党留己竟失襄阳文龙上疏极言其失似道大怒黜文龙知抚州旋又使台臣李可劾罢之未几吕文焕导大军东下范文虎首迎降似道兵溃始悔不用文龙之言起为左司谏寻迁侍御史累迁至参知政事未几议降文龙乃上章乞归养既出国门而悔之复上疏求还不报乃归益王称制于福州复以文龙参知政事漳州畔以文龙为闽广宣抚使讨之兴化石手军亦畔复命文龙为知军平之已而降将王世强复导大军入广攻城通判曹澄孙开门降执文龙与其家人至军中欲降之不屈左右凌挫之文龙指其腹曰此皆节义文章也可相逼邪强之卒不屈乃械系送杭州文龙去兴化即不食至杭饿死其母系福州尼寺中亦死　　陈瓒
按宋史陈文龙传兴化石手军畔命文龙平之已而降将王世强复导大军入广文龙将林华降且导兵至执文龙文龙死大兵既归文龙之侄瓒复举兵杀林华据兴化未几复破瓒死之　　陈仲潜
按癸辛杂识永嘉平阳陈仲潜健啖过人仕至邑宰会北使至亦健啖求为敌者因获充选食已复索乃各以半豚进使者辞不能容陈独大嚼由是得湘阴庾节使还不为生计每饭肉必数斤未几所蓄一空其妻告以饥愁中吐出一虫如小龟金色遂殂　　陈戬按万姓统谱戬松溪人为给事中上疏论当时有五失宰执务姑息将帅邀功赏台谏言细务守臣多犯法内侍权渐大愿有以禁止之　　陈天福
按尚友录天福茶陵人岁凶发廪平籴贫不能籴者天福辄周之有道士丐米天福与之一斗道士酬以百钱天福弗受道士出题其壁有桂子兰孙联步武之句后子桂孙兰孙果登第亦慕义乐施有父风遭宋季易姓弗复为禄仕营东山书院为终身计博学好古著述尢富辑文选补遗四十卷行于世　　陈敬叟
按尚友录敬叟字炳然临武人博学能诗文咸淳中进士授迪功郎主簿来阳学录德佑时北附遂隐居不仕益肆力于诗文有溪集若干卷行于世　　陈章伯
按尚友录章伯字奎龙少习举业警敏读书经目辄通大义才藻秀发义不仕元平生阔略不治生业有田数顷亦辄易去茅屋数椽室中釜盎亦无完器惟闭门玩读虽寝食不废其自著作题&#名曰溪嗣&#　　陈自中
按万姓统谱自中宜中弟好学善为文咸淳中登第由郡司马擢太常丞宜中奉二王南迁自中以行军司马提兵拒守分水关食绝遂遇害　　陈觉伯
按福州府志觉伯字宗尹长乐县人登咸淳进士授泉州教授景炎初幼主航海师次于泉觉伯率同列奔问起居遂从入广宋亡愤惋不食死　　陈元善
按龙溪县志元善字长卿宋咸淳七年进士渺之孙也至正二十七年海壖逃兵作乱凶渠薛均祥执元善并其妻孥欲胁之以为民望元善不从贼怒杀之其妻郭氏子光远光达光迪皆不屈而死　　陈元亮
按万姓统谱元亮仲微从子博学尚气节咸淳进士时洪焘为临安府尹以贾似道逞势作威元亮率诸生伏阙上书历数其奸遂被黜官至御前军器所干办官　　陈季雅
按尚友录季雅着有汉唐论断行于世
　　陈天瑞
按尚友录天瑞公辅之后师事金华王柏明性理之学志洁而行廉为金华令有能名宋末隐遁林壑诗文极高古效渊明着甲子文集五十卷　　陈蒙
按宋史陈埙传埙子蒙年十八上书万言论国事为太府寺主簿入对极言贾似道为相时国政阙失为淮东总领似道诬以贪污贬建昌军簿德佑初礼部侍郎李&#乞放便以刑部侍郎召不赴卒　　陈子敬
按宋史何时传陈子敬者赣州人以赀雄乡里尝从天祥游天祥开阃汀州子敬募集民兵屯皂口据下流及天祥攻赣子敬与合谋忠效甚着空坑兵败复聚兵屯黄塘寨连结山寨不降大军以重兵袭其寨寨溃子敬不知所终　　陈天隐
按尚友录天隐字君举兰溪人端重好学父兄早丧事母以笃孝称母将葬时六月六日畏日如焚先期焚香祷乞云雾覆棺人皆哂之已而果应既窆云散人皆异之　　陈公荣
按万姓统谱公荣字子华长乐人龟图十三世孙初游太学景炎元年同子宗傅族子老成募兵应诏勤王时蒲寿庚作乱帝舟自泉趋潮逾年张世杰会师讨贼公荣率兵赴之老成战殁于泉诏赠御史台检法公荣授福清县尹宗傅授提刑司检法　　陈格
按诏安县志格植之弟为宋海舟监簿帝昺之亡格从容就死忠义形于六&#　　陈龙复
按万姓统谱龙复泉州人与文天祥同登第历官太府少卿天祥开府南剑分司潮州积粮治兵天祥赖之及移屯为元兵所袭死焉　　陈存
按万姓统谱存安吉人累官至兵部尚书端明制置使宋亡元遣使七征不起寻遘疾却医绝食旬有四日卒　　陈萧
按广东通志萧字文瑞海县人宋季避乱鮀江倡士讲学文天祥过韶召见与语奇之檄为参谋不就至元初以贤良应聘举署总管修文庙及济川桥士民惠焉累官枢密同知卒　　金
　　陈颜
按金史陈颜传颜卫州汲县人世业农父光宋季擢武举第调寿阳尉未赴值金兵取汴光病围城中颜间关渡河往省其父因扶疾北归光家奴谋良不可诬告光与贼杀人光系狱榜掠不胜因自诬服颜诣郡请代父死太守徐某哀之不敢决适帅臣至郡以其状白帅曰此真孝子也遂并释之天会七年诏旌表其门闾　　陈克基
按山西通志克基其先自洛徙临晋祖挥宋慈州司土曹有清操直节父灏儒林郎俱死县之凝阳克基天德三年进士第一仕国子监丞子仲谦辉州三白渠规措使颍州郡伯仲谦子长赓河东山西道行中书省参议二庾平阳路提举学校三廙近侍局奉御五膺东平路观农使追封颍川侯谥庄敬　　陈规
按金史陈规传规字正叔绛州稷山人明昌五年词赋进士南度为监察御史贞佑四年出为徐州帅府经历官正大元年召为右司谏数上章言事寻权吏部郎中未几坐事解职改充补阙后出为中京副留守未赴卒子良臣　　元
　　陈佑
按元史陈佑传佑一名天佑字庆甫赵州宁晋人世业农祖忠博究经史乡党皆尊师之既殁门人谥曰茂行先生佑少好学家贫母张氏尝剪发易书使读之长遂博通经史时诸王得自辟官属岁癸丑穆王府署佑为其府尚书王既分土陕洛表佑为河南府总管以清慎见称至元二年调官法行改南京路治中三年授嘉议大夫卫辉路总管六年置提刑按察司首以佑为山东东西道提刑按察使还朝除佥中兴等路行尚书省事朝廷大举伐宋遣佑佥军山东十二年授南京总管兼开封府尹十四年迁浙东道宣慰使遣佑检覆庆元台州民田及还新昌值玉山乡盗起仓卒不及为备遂遇害诏赠浙江等处行中书省左丞追封河南郡公谥忠定　　陈天祥
按元史陈佑传佑弟天祥字吉甫因兄佑仕河南自宁晋徙家洛阳天祥少隶军籍善骑射中统三年李叛据济南宣慰司承制以天祥为千户事平罢归居偃师南山躬耕读书从之游者甚众其居近缑氏山因号缑山先生至元十一年起家从仕郎郢复州等处招讨司经历十三年兴国军以籍兵器致乱行省命天祥权知本军事复权知寿昌府事二十一年拜监察御史二十二年朝廷录天祥从军渡江及平兴国寿昌之功擢吏部郎中二十三年除治书侍御史命理算湖北湖南行省钱粮时桑哥窃国柄诬天祥以罪遇赦得释二十八年擢行台侍御史未几以疾辞归三十年授燕南河北道廉访使元贞元年改山东西道廉访使任满辞去大德三年迁河北河南廉访使以疾不起六年升河南行台御史中丞谢病去七年召拜集贤大学士商议中书省事被召还京至是且一岁未尝得见帝言事八年移疾谢去九年拜中书右丞议枢密院事提调诸卫屯田使者以年老辞延佑三年四月卒于家年八十累赠推忠正义全德佐理功臣追封赵国公谥文忠　　陈孚
按元史陈孚传孚字刚中台州临海人幼清峻&#悟读书过目辄成诵终身不忘至元中孚以布衣上大一统赋江浙行省为转闻于朝署上蔡书院山长考满谒选京师二十九年世祖命梁曾以吏部尚书再使安南选南士为介朝臣荐孚博学有气节调翰林国史院编修官摄礼部郎中为曾副陛辞赐五品服佩金符以行三十年正月至安南世子陈日燇以忧制不出郊迎又不由阳明中门入孚回馆致书诘以不廷之罪往复三书宣布威德辞直气壮其所赠孚悉却之使还除翰林待制兼国史院编修官帝欲置之要地而廷臣颇嫉忌之遂除建德路总管府治中再迁治中衢州所至多着善政秩满复请为乡郡特授奉直大夫台州路总管府治中大德七年诏遣奉使宣抚循行诸道时台州旱民饥道殣相望江浙行省檄浙东元帅脱欢察儿发粟赈济而脱欢察儿怙势立威不恤民隐孚遂诣抚使诉其不法宣抚使按实坐其罪命有司亟发仓赈饥民赖以全活者众而孚亦以此致疾卒于家年六十四　　陈思济
按元史陈思济传思济字济民柘城人也以才器见称于时辈间世祖在潜邸闻其名召之以备顾问既即位始建省部俾掌敷奏事无巨细悉就准绳除右司都事至元五年迁承务郎同知高唐州事以绩最闻拜监察御史授奉训大夫知沁州迁中顺大夫同知绍兴路总管府事转同知两浙都转运司事调陕西汉中道提刑按察副使二十三年加少中大夫同知浙东道宣慰司事时两淮盐课不敷授嘉议大夫两淮都转运使奸弊尽革商贾通行岁课以足擢岭北湖南道肃政廉访使改池州路总管累迁中议大夫佥河南江北等处行中书省事大德五年卒赠正议大夫吏部尚书追封颍川郡侯谥文肃　　陈玉
按山西通志玉孟县人父纤屡立大功授汾西大将军时直金乱兵戈满地玉恻然曰军民何罪而陷于死地正丈夫用命之秋遂捐躯济难愤勇而前保于东山世祖嘉之命悬带金牌授龙虎卫上将军防御使弟果敢有谋且善射亦授监军使　　陈梅湖
按江宁县志梅湖善皇极数受知于元世祖凡遇推卜多以易数讽谏朝臣咸敬之官至江西宣慰副使　　陈资寿按山西通志资寿其先锦州人籍于宁乡元初任本县次官监军职适金末兵燹之余剿捕郡寇有功历升昭义大将军子政以武绩历官定远大将军致至元中以本县令历宜兴州同知　　陈公
按明外史陈公传陈公逸其名扬州人淳皇后父也宋末从张世杰军&#山世杰死公舟亦败得脱栖海岛粮绝同栖者将往髑髅山食死马公梦白衣人戒曰勿往食夜有舟至可共载也寤而如戒是夕又梦紫衣人杖叩之曰起起舟至矣公惊起则已在元帅某舟中盖公旧所事统领官降于元将怜而载之也将有令毋留附舟人统领官匿之皇板下取饮食从板隙投之事将泄忽飓风大发将惧甚统领官白公有巫术令出而诅之风果止送归扬州公由是弃军籍避地盱眙以巫术行久之生二女其季即淳皇后也公无子年九十九始卒洪武二年追封扬王　　陈韶孙按元史陈韶孙传韶孙广州番禺人父浏以罪流肇州韶孙年十岁不忍父远谪朝夕号泣愿从父不能夺遂与俱往跋涉万里不惮劳苦道过辽阳平章塔出见而悯焉语之曰天子宽仁罚不及嗣边地苦寒非汝所堪吾返汝故乡汝愿之乎韶孙曰既不能以身代父当死生以之归非所愿也塔出惊异以钱赏之大德六年浏死韶孙哀恸见者皆为之泣下肇州万户府以闻命遣还乡里仍旌异之　　陈夔
按元史陈佑传佑子夔芍坡屯田万户初在扬州闻佑遇盗死泣请于行省愿复父雠擒其贼魁戮于绍兴市　　陈&#
按元史陈佑传佑子&#昌国州知州
　　陈奭
按元史陈佑传佑子奭侍仪司通事舍人
　　陈诚
按元史陈思济传思济子诚袭荫入官拜监察御史朝列大夫佥广西道肃政廉访司事　　陈颢
按元史陈颢传颢字仲明其先居卢龙有名山者仕金为谋克监军太祖得之以为平阳等路军民都元帅子孙徙清州遂为清州人颢幼&#悟日记诵千百言稍长游京师登翰林承旨王盘安藏之门盘熟金典章安藏通诸国语颢兼习之安藏乃荐颢入宿卫寻为仁宗潜邸说书仁宗奉母后出居怀庆颢从行日开陈以古圣贤居艰贞之道仁宗入定内难以迎武宗颢皆预谋及仁宗即位以推戴旧勋特拜集贤大学士荣禄大夫仍宿卫禁中政事无不与闻科举之行颢赞助之力尤多颢时伺帝燕闲辄取圣经陈之每见嘉纳仁宗崩辞禄家居者十年文宗即位起为集贤大学士顺帝元统初颢扈跸行幸上都至元四年致政明年卒年七十六至正十四年赠光禄大夫河南江北等处行中书省平章政事柱国追封蓟国公谥文忠　　陈栎
按元史陈栎传栎字寿翁徽之休宁人栎生三岁祖母吴氏口授孝经论语辄成诵五岁入小学即涉猎经史七岁通进士业十五乡人皆师之宋亡科举废栎慨然发愤致力于圣人之学涵濡玩索贯穿古今延佑初诏以科举取士栎不欲就试有司强之试乡闱中选遂不复赴礼部教授于家不出门户者数十年性孝友尢刚正日用之间动中礼法与人交不以势合不以利迁善诱学者谆谆不倦栎所居堂曰定宇学者因以定宇先生称之元统二年卒年八十三　　陈大模按广东通志大模字仲谋其先铜陵人父玺仕宋为机宜文字从端宗入粤卒于广州因家焉遂为粤人模天性宁淡元初隐居番禺之五马山不乐仕进中岁以才德荐起家授秘书历官户礼二部郎仁宗延佑中出为福建宣抚使会闽省蔡五九之乱戢御有方事平奏罢不便于民者六事报可闽人德之累迁枢密副使五年卒官赐祭葬　　陈守谦
按郓城县志守谦单父人以户役戍燕因居郓之墩化村喜读书习元人字语精其业自国学正升助教历寿张尹大都警巡院使天历初保京师南城有功升顺宁知府以工部尚书致仕　　陈弈
按河南通志弈永城人倜傥有直气善骑射累官沿江大都督卒赠光禄大夫谥毅敏子二岩累官中书左丞嵩归德路总管　　陈斗龙
按浙江通志斗龙昌化人父天泽娶盛无子求宜子者于钱塘清湖王氏生斗龙与盛不合谢还至元间父母病卒斗龙居丧甚哀或告曰汝母王氏生汝数月被遣斗龙哭即日与妻诀誓欲见母凡六年于永丰礼贤镇得焉为施氏妇老矣施怜而还之至家徽寇犯邑斗龙与妻负母入百丈山遇贼稽首曰幼不知母求六年方得归吾夫妇死无恨矣但虑母无养贼咨嗟舍去里中人亦赖以免焉　　陈旅
按元史陈旅传旅字众仲兴化莆田人先世素以儒学称旅幼孤资禀&#异其外大父赵氏学有源委抚而教之旅得所依不以生业为务惟笃志于学于书无所不读用荐为闽海儒学官适御史中丞马雍古祖常使泉南一见奇之因相勉游京师中书平章政事赵世延力荐之除国子助教居三年考满诸生不忍其去请于朝再任焉元统二年出为江浙儒学副提举至元四年入为应奉翰林文字至正元年迁国子监丞阶文林郎又二年卒年五十有六　　陈绎曾
按元史陈旅传时有陈绎曾者名士绎曾字伯敷处州人为人虽口吃而精敏异常诸经注疏多能成诵文辞汪洋浩博官至国子助教　　陈孝伯
按元史陈颢传仁宗时颢以父年老力请归养清州帝特命颢长子孝伯为知州以就养颢固辞乃以孝伯为州判官　　陈敬伯
按元史陈颢传颢次子敬伯至正中仕为中书参知政事历左丞右丞二十七年拜中书平章政事　　陈遘按元史陈孚传孚子遘江浙行省左右司员外郎致仕　　陈思鲁
按元史陈佑传佑孙思鲁袭芍陂屯田万户
　　陈思谦
按元史陈思谦传思谦字景让其家世见祖佑传中思谦少孤警敏好学凡名物度数纲纪本末考订详究尤深于邵子皇极经世书文宗天历初政收揽贤能丞相高昌王亦都护举思谦时年四十矣召见兴圣宫明年授典宝监经历改礼部主事至顺元年拜西行台监察御史明年选太禧宗禋院都事拜监察御史未几迁右司都事元统二年转兵部郎中改御史台都事重纪至元元年出为淮西道廉访副使未&#月引疾归召为中书省员外郎至正元年转兵部侍郎俄丁内艰服除召为右司郎中五年参议中书省事转刑部尚书改湖广廉访使八年迁淮东宣慰司都元帅九年迁浙西廉访使湖广行中书省参知政事辞十一年改淮西廉访使寻召入为集贤侍讲学士修定国律十二年拜治书侍御史明年升中丞年近七十上章乞老不允进授荣禄大夫仍御史中丞卒赠宣猷秉宪佐治功臣翰林学士承旨荣禄大夫柱国追封鲁国公谥通敏　　陈安国
按元史陈祖仁传祖仁父安国仕为常州晋陵尹　　陈君用按元史陈君用传君用字子材延平人少负气勇猛过人红巾起江淮由抚盱入闽闽阃授君用南平县尹给钱五万缗俾募千兵君用散家财继之导官军复建阳浦城等县以功授同知建宁路事亡何贼围福州君用率兵往援大败贼众廉访佥事郭兴祖佩君用明珠虎符使权同知副都元帅遂引兵逾北岭至连江阻水而阵君用曰今日不尽杀贼吾不复生还矣乃率壮士六十人徒涉斩杀贼稍溃既而复合君用大呼转战中枪而死事闻赠怀远大将军浙东道宣慰司同知副元帅轻车都尉颍川郡侯谥忠毅　　陈祖仁按元史陈祖仁传祖仁字子山汴人也性嗜学早从师南方有文名对策大廷赐进士及第授翰林修撰同知制诰兼国史院编修官太庙署令太常博士迁翰林待制出佥山东肃政廉访司事擢监察御史复出为山北肃政廉访司副使召拜翰林直学士升侍讲学士除参议中书省事二十三年拜治书侍御史出为甘肃行省参知政事明年孛罗帖木儿入中书为丞相除祖仁山北道肃政廉访使召拜国子祭酒迁枢密副使累上疏言军政利害不报辞职除翰林学士遂拜中书参知政事是时天下乱已甚而祖仁性刚直遇事与时宰论议数不合乃超授其阶荣禄大夫而仍还翰林为学士寻迁太常礼仪院使二十八年明兵进压近郊天子北奔京城破为乱军所害时年五十五　　陈道夫
按安庆府志道夫怀宁人余廷心守安庆时有命得便宜乃辟道夫为怀宁尹抚绥有方民咸戴之时敌人攻城力战屡却敌城陷与廷心同死之　　陈新
按江西通志新泰和人以新淦州判归省监州闻其贤辟守东境时援少食尽被贼执不屈死　　陈乞儿
按元史孔全传陈乞儿归德夏邑人年九岁母丧哀毁亲负土为坟高一丈广十六步人悯其幼欲助之则泣拜而辞　　陈预九
按福宁州志预九廉村人至正十二年穆洋康二得伪札于政和贼置酒招预九饮将半出伪札授之使同为乱预九不受惊惶驰归遂自缢　　陈道
按邵武府志道南&#人至正丁亥群虎昼伤人一日道随父樵虎噬其父道以柴担奋前纵击虎舍其父遂噬道啖尽乡人为敛父尸而葬之　　陈杲
按浙江通志杲字孔英德永子至正壬辰德永避患山谷中适江上遇盗被执溺于水杲力出之盗以刃加德永颈索金帛杲抱持泣曰我父老儒贫无他赀愿以身代死盗杀之其弟多逊复肉袒趋至请代其兄身被数创死而复苏德永乃得免　　陈时敏
按浙江通志时敏瑞安人工易数能步推天象至正壬辰正月朔日食辨司天台推筭之差郡闻于朝遣翰林院学士范文碧以礼征之不赴复差司茶提举终不起　　陈柽
按浙江通志柽字师圣号勉斋至正庚寅方氏兵起达参政兼善受命治师聘柽居宾客资画多所裨益达既死于难柽吁天恸哭竟愤懑以没士大夫高其义　　陈成
按泉州府志成字公美晋江人敦行孝义不慕利禄号云心处士至正间年九十余监郡偰玉立重其四世同居因表其门　　陈训　陈谦
按吴县志训字师敬谦字子平兄弟至正间训为江浙行省照磨告归时张士诚兵适至训谓谦曰汝无官守宜自为计谦曰兄在弟何所之俄兵突入其室&#训拜不屈遂刃其胸谦以身翼之并遇害　　陈德沂按福宁州志德沂字宗鲁上杭人与弟德汉友爱四世同居元季兵乱负亲避难百里外遇贼伤臂贼感其孝舍之　　陈纪
按广东通志纪字楚材海康人淹贯经史领乡荐不乐仕进读书于山中深究性理之学士无远近咸受业于门所居之里曰义江元末群盗迭起凡过其乡必相戒曰勿犯陈贤士家其为人钦慕如此　　陈肃
按无锡县志肃字伯将举博学宏才授兰溪州判累官翰林学士兵部尚书河南行省左丞元季没于王事　　陈尚德
按万姓统谱尚德宁德人号惧斋隐居不仕其学以四书五经为本而尤精通律吕天文地志算数之说著述有四书集解书传补遗易经注咏史诗　　陈自新
按万姓统谱自新宁德人博学通五经尢精于易数推衍皇极经世弟子从游甚众所著有起兴等集　　陈介按江西通志介字彦硕性笃孝父异登进士为火赤所杀介痛父非命诣阙诉冤得白登进士授漷州同知治有能声洪武初征之介易姓名姚东之以避&#

　陈姓部列传九
　　明一
　　陈亨
按明外史陈亨传亨寿州人元末扬州万户从太祖于濠为铁甲长积功擢千户洪武二年守大同累破边寇积功擢燕山左卫指挥佥事迁平北都指挥使建文帝即位擢都督佥事燕师起命亨与刘真卜万守大宁移兵出松亭关驻沙河将攻遵化援兵至退保关是时李景隆率五十万众将攻北平北平势弱而卜万将与景隆合燕王乃以计绐亨囚万间道疾攻大宁大宁遂破亨与诸将皆降累从南军白沟河之战中创几死已攻济南与平安战华山大败创甚还北平进都督同知卒王自为文祭比即位追封泾国公谥襄敏长子恭嗣　　陈德
按名山藏勋封记临江侯陈德凤阳人从渡江诸将攻取采石姑孰建业京口溧常宣宁征浙东西战鄱阳克武昌靖中原洪武三年授开国辅运推诚宣力武臣荣禄大夫柱国同知大都督府事侯禄千五百石赐诰券与誓身免二死子一死征蜀汉甘肃出镇北平侯九年卒赠杞国公予谥十三年胡党觉以前死免其明年镛嗣以征南将军屡平贼十九年从宋国公出塞与大将军异道遇敌死竟除　　陈宁
按明外史陈宁传宁茶陵人通经有治才元末为镇江小吏从军至集庆馆于军帅家太祖命诸将言事宁代帅为书太祖览之悦用为行省掾吏淮安纳款命征其兵抵高邮为吴人所获宁抗论不屈释还岁己亥擢广德知府辛丑除枢密院都事癸卯迁提刑按察司佥事明年改浙东按察使有小隶讼其隐过宁已擢中书参议太祖逮入亲鞫之系应天狱一岁吴元年冬尽将决太祖惜其才命诸将数其罪而宥之用为太仓市舶提举洪武元年召拜司农卿迁兵部尚书明年出为松江知府用严为治积岁&#弊多厘革寻改山西行省参政召拜参知政事知吏户礼三部事宁初名亮至是赐名宁三年出知苏州寻改浙江行省参政未行用胡惟庸荐召为御史中丞六年命兼领国子监事俄拜右御史大夫久之进左御史大夫宁有才气而性特严刻及居宪台益务威严太祖常责之宁不能改其子孟麟亦数谏宁怒捶之数百竟死太祖深恶其不情宁惧遂与惟庸通谋十三年惟庸事发宁亦伏诛　　陈普才
按名山藏勋封记承恩侯陈普才以陈友谅父侯　　陈友富按名山藏勋封记归仁伯陈友富以友谅兄侯　　陈友直按名山藏勋封记怀恩侯陈友直以友谅兄侯　　陈友谅按明外史陈友谅传友谅沔阳人本姓谢氏祖千一赘于陈因从其姓友谅少读书略通文义尝为县小吏徐寿辉僭号倪文俊用事友谅隶其麾下数有功为领兵元帅已乘衅袭杀文俊并其兵自称宣慰使寻称平章政事是岁元至正十七年天完治平七年也太祖初渡江取太平与为邻友谅陷元池州太祖遣常遇春等击取之由是数相攻始友谅破龙兴其主寿辉欲徙都之友谅不可数遣人阻其行未几寿辉遽发次江州江州友谅治所也伏兵郭外迎寿辉入即闭城门悉杀其所部即江州为都奉寿辉以居友谅自称汉王遂挟寿辉东下攻太平克之志益骄谋篡位进驻采石矶遣部将阳白事寿辉前阴戒壮士挟铁挝击碎其首寿辉既死以采石五通庙为行殿即皇帝位于其中国号汉改元大义友谅恃兵强欲东取应天又为故将康茂才书所诱引兵直前太祖亲总大军御之友谅趋江东桥呼茂才不应遂以千艘抵龙湾登岸接战大败还走采石冯国胜蹙之友谅迎战又大败遂弃太平遁走江州太祖兵乘胜取安庆长驱至江州友谅战败遂弃江州挈妻子奔武昌吴宏以饶降王溥以建昌降胡廷瑞以龙兴降友谅忿疆土日蹙治楼船数百艘载其家属百官尽锐围洪都守将朱文正邓愈坚守三月不能下太祖自将救之友谅乃撤围东出鄱阳湖逆战遇于湖中之康郎山友谅集巨舰连锁为阵太祖兵不能仰攻乃纵火焚友谅舟友谅大败欲退保鞋山太祖已先扼湖口邀其归路持数日汉军乏食突围出湖口诸将自上流邀击之大战泾江口汉军且斗且走友谅从舟中引首出有所指撝骤中流矢贯目睛及颅死其军大溃长子善儿被执友谅僭号凡四年　　陈友仁
按明外史陈友谅传友谅治楼船尽锐围洪都太祖救之友谅乃撤围东出鄱阳湖逆战遇于湖中之康郎山太祖纵火焚友谅舟友谅弟友仁烧死友仁号五王眇一目有勇略既死友谅为气索太祖师旋应天赠友仁康山王　　陈友定
按明外史陈友定传友定一名有定字安国福清人徙居汀之清流世业农为人沈勇喜游侠乡里皆畏服之至正中汀州府判蔡公安至清流募民兵讨贼友定应募公安使掌所募兵署为黄土寨巡检讨平诸山寨进清流县尹陈友谅遣邓克明陷汀邵略杉关行省授友定汀州路总管御之大捷逾年克明复取汀州急攻建宁守将完者帖木儿檄友定入援连破贼悉复所失郡县行省上其功第一进参知政事已置分省于延平以友定为平章于是友定尽有福建八郡之地数招致文学知名士留置幕下然颇任威福所属违令者辄承制诛窜不绝漳州守将罗良心不平以书责之友定怒以兵诛良于是友定威振八闽然事元未尝失臣节太祖既定婺州与友定接境友定侵处州参政胡深击走之进攻建宁友定以锐师夹击深兵败被执死之太祖既平方国珍即发兵伐友定别遣使至延平招谕友定友定置酒大会诸将及宾客杀明使者沥其血酒瓮中与众酌饮之酒酣誓于众曰吾曹并受元厚恩有不以死拒者身磔妻子戮遂巡视福州环州城严兵为拒守计及汤和等进攻延平友定谋于众曰敌兵方锐难于争锋不如持久困之诸将请战不许数请不已友定疑所部叛杀萧院判军士多出降会军器局灾城中&#声震地明师知有变急攻城友定呼其属诀曰大事已去吾一死报国诸君努力因退人省堂衣冠北面再拜仰药死所部争开城门纳明师师入趋视友定犹未绝也舁出水东门适天大雷雨友定复苏遂械送京师入见帝诘之友定厉声曰国破家亡死耳尚何言遂并其子海杀之　　陈海
按明外史陈友定传友定子海一名宗海工骑射亦喜宾礼文士友定既被执自将乐归于军门从死　　陈福清按蕲州志福清从高祖征伪汉陈友谅战于鄱阳湖矢及御舟福清仓卒负帝过舟帝取一珠耳珰赐之福清以箭贯左耳悬珰帝曰真壮士也封千户　　陈修按明外史陈修传修字伯昂上饶人从平浙东授理官援引律令悉本宽厚擢兵部郎中迁济南知府济南屡经兵燹比户雕残修调剂有方兵民相安流亡复业帝嘉之洪武四年拜吏部尚书精心筹画铨法秩然未几卒官　　陈遇
按明外史陈遇传遇字中行其先曹人高祖义甫宋翰林学士徙居建康子孙因家焉祖汶德溧阳县判父辛之元淮南盐课提举遇天质沉粹笃学博览尤精象数之学元末为温州教授已而弃官归隐居乐道学者称为静诚先生太祖渡江以秦从龙荐发书聘之遇至与语大悦遂留幕中参密议太祖即吴王位授供奉司丞不受已即皇帝位三授翰林学士皆不受洪武三年奉命至浙江廉察民隐还朝除中书左丞力辞明年召对华盖殿赐坐命草平西诏授礼部侍郎兼弘文馆大学士复辞除太常少卿又辞帝不可沉吟良久从之俄遇病遣使医疗病愈入谢帝望见连呼君子除礼部尚书又固辞自是不复强以官卒成其高十七年卒　　陈灌
按明外史陈灌传灌字子将庐陵人也元末世将乱环所居筑场种树人莫能测后十年盗&#起灌率武勇结屯林中盗不敢入一乡赖以全太祖平武昌灌诣军门谒见与语奇之擢湖广行省员外郎累迁大都督府经历从大将军徐达北征寻命筑城泰州工竣除宁国知府灌丰裁严正而为治宽恤洪武四年召入京病卒　　陈汝言
按明外史陈济传陈继父汝言倜傥有谋略尝参张士诚军事洪武初官济南经历坐法死　　陈聚
按畿辅通志聚赵州人幼从明太祖以功历千户灵壁之役大战阵亡太祖深悼之荫其子为金吾右卫指挥佥事　　陈基
按明外史赵埙传陈基字敬初临海人少与兄聚受业于义乌黄溍从溍游京师授经筵检讨尝为草谏章力陈顺帝并后之失顺帝知而怒欲罪之避归里已奉母入吴教授自给江南用兵元开行枢密院起基为都事转江西行省郎中参张士信军事自杭赴吴复参太尉张士诚军事士诚称王基独谏止欲杀之不果已超授内史迁学士吴平召修元史赐金而还洪武三年冬卒于常熟旅舍　　陈龙
按江西通志龙字文显宁州人元季集众结堡于州之泰乡号人和寨洪武初平龙兴路龙遣弟良归附授武昌卫指挥佥事转龙骧卫指挥同知　　陈亮
按名山藏臣林记亮字景明元儒生也二祖皇帝累诏不出曰唐尧在上下有箕颍作读陈抟传以见志焉　　陈恢
按浙江通志恢字广仲元末方国珍兵起恢聚乡族御之不胜方诱以利辄骂不绝口与战于白枫河又不胜退入山中忧忿成疾卒　　陈谟
按名山藏本士记谟字一德泰和人洪武初征至京师赐坐议礼宋王袆交荐为国子师引疾辞归家居教授屡应聘为江广考试官所拔士往往知名谟为学涉流探源辨析归当虽不愿仕而于当世之务一一筹度谓学必敦本莫加于伦莫先于变化气质一时经生学士靡然从之称海桑先生　　陈圭
按名山藏本行记圭字锡元黄岩人洪武初父叔弘坐罪当死圭自陈愿代上曰不意今日乃有孝子宜赦其罪为天下劝刑部尚书周济奏曰罪有常刑不宜屈法开侥幸遂听圭代而谪其父隶兵云南　　陈立按河南通志立汝州人家贫力学用志恳笃寡言笑尚信义洪武初以太学生高等授江西左参议廉介自持遇事明决复召入为应天府治中　　陈彭年
按山西通志彭年蒲州人元末与弟有年隐峨眉山下洪武初命中书省征之有年病辞彭年诣阙对称旨授左司郎中升湖广左布政使时伪汉方平百事草昧殚心劳瘁以疾乞骸归乡人称为二难　　陈祖
按福州府志祖字富文长乐人洪武初以明经荐授新繁丞有老妪孙为蛇所吞哭于途祖牒城隍&#日捕蛇至期果有群蛇集祖厅下祖曰无罪者去独一大蛇不去若伏罪状以剑仰刃置地乃就殒民以为神后擢光山令　　陈五
按山西通志五猗氏人七世同居五生大大生益益生恭恭生选选生志刚志刚生淮凡七世百口同爨　　陈添佐按广东通志添佐新会人性至孝五岁失怙与少弟添佑育于季母元末盗起奉母逃山泽相陷贼中母子阔绝者十年添佐思母每欷歔泣下贼怜而归之见母于楼冈羁困采拾以养母至洪武初始与弟奉母还乡县令举孝廉以母老不就　　陈孟龙
</div>
    <div class="pagination">
<a href="氏族典卷诸姓部_page173.html">上一页</a><span>...</span><a href="氏族典卷诸姓部_page169.html">169</a><a href="氏族典卷诸姓部_page170.html">170</a><a href="氏族典卷诸姓部_page171.html">171</a><a href="氏族典卷诸姓部_page172.html">172</a><a href="氏族典卷诸姓部_page173.html">173</a><span class="current-page">174</span><a href="氏族典卷诸姓部_page175.html">175</a><a href="氏族典卷诸姓部_page176.html">176</a><a href="氏族典卷诸姓部_page177.html">177</a><a href="氏族典卷诸姓部_page178.html">178</a><a href="氏族典卷诸姓部_page179.html">179</a><span>...</span><a href="氏族典卷诸姓部_page175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
