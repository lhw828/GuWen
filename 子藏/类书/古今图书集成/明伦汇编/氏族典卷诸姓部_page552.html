<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 552 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 552 页/共 899 页</h1>
    <div class="content">按元史魏初传初从祖璠金贞佑三年进士补尚书省令史金将武仙军次五垛山不进求使仙者或荐璠即授朝列大夫翰林修撰比还金主已迁归德复迁蔡州金亡璠无所归乃北还乡里庚戌岁世祖居潜邸闻璠名征至和林访以当世之务璠条陈便宜三十余事举名士六十余人以对世祖嘉纳以疾卒于和林赐谥靖肃　　魏初
按元史魏初传初字大初弘州顺圣人从祖璠无子以初为后初好读书尢长于春秋为文简而有法中统元年始立中书省辟为掾史久之授国史院编修官寻拜监察御史出佥陕西四川按察司事历陕西河东按察副使入为治书侍御史又以侍御史行御史台事于扬州擢江西按察使寻征拜侍御史行台移建康出为中丞卒子必复集贤侍讲学士　　魏敬盖
按元史魏敬盖传敬盖字士友雄州容城人性至孝居母丧哀毁骨立素好施与有男女失时者出赀财为之嫁娶岁凶老弱之饥者为糜以食之有司以闻请加旌表　　魏中立
按元史魏中立传中立字伯时济南人由国子伴读历官至陕西行台御史中丞迁守饶州贼攻州中立以义兵击却之已而贼复合遂为所执贼欲屈其从己中立大骂不已遂被害　　魏天佑
按万姓统谱天佑字吉甫益都人至元十二年为福建路管军总管兼知邵武军事时西邑民作乱天佑以身捍御郡赖以安省府上其功遂升军为府会剑寇入境天佑发兵收复城毁于乱天佑再至乃重建府治后为福建行省&#政献计发民一万凿山炼银乃赋民钞市银输官而私其一百七十锭为台臣所按罢　　魏礼
按万姓统谱礼肃宁人笃信好学庚子廷试第一授翰林修撰升礼部侍郎　　明
　　魏真
按万姓统谱真字文遂素有材望元至正辛卯由淮省宣使升浙江省理问改授本省都镇抚后同知温州路事兼水军万户府都万户至正丁未率所部自海道至福建时国朝征南将军汤和下浙闽真以所部归附遂屏居海濒者久之洪武六年征至京师寻有旨放归田里以寿终　　魏资敬
按万姓统谱资敬字之觐良臣之后洪武初以通经荐授枣强丞有政誉秩满入觐擢监察御史以骨鲠敢言见称后谪戍夔州晚归故里卒资敬负才略重名检尢不惑于流俗云　　魏观
按万姓统谱观字杞山蒲圻人以文学荐为国子助教历升翰林侍读学士拜国子祭酒洪武四年坐考礼不以时奏贬龙南知县甫至官召还为礼部主事出知苏州府明教化正风俗郡中翕然后升四川布政司&#政朝廷以苏州大郡政务繁剧复命还郡寻以修府第于张士诚故基及浚锦帆河为御史张度诬论遂与高启王彝并坐死观高朗端重事不择利害有古大臣风　　魏清
按万姓统谱清钧州人性资明敏识见过人洪武中以国子生拜监察御史能声籍籍寻升四川按察司副使永乐宣德中历升山东山西所至有廉能干济之誉　　魏卓
按万姓统谱卓广昌人洪武乙丑进士任监察御史激浊扬清廷臣所畏惮因言大事忤旨临刑上曰御酒同卿饮锋刃不肯饶卓应声曰能为忠臣死不怕帝心焦卒就戮　　魏敏
按万姓统谱敏巩县人性至孝博通经史洪武戊辰进士第授吏科给事中母病谒告归省未至而母卒敏即之墓所哀恸水浆不入口者五日庐墓三年旦夕哭奠如初丧乡里称其孝事闻表其门　　魏明德
按万姓统谱明德洪武中庆元县丞爱民如子时青田县贼叶香等作耗统兵者剿捕欲尽诛庆元连境民明德抵军门涕泣请曰今以他邑悖逆连剿吾邑良民吾宁受死不忍伤吾民也主将乃止邑人咸感其德　　魏冕
按万姓统谱冕吉安永丰人建文时为监察御史劲直有才名靖难兵至有约开门者冕率同僚十八人即殿前殴之几死会辍朝冕及邹瑾大呼请速加诛臣等义不与此贼同生不听明日宫中火起或谓冕宜急迎附冕毅色厉声曰使吾改臣节必不为时所用奈何徒自坏也靖难后冕自尽法官请追罪夷其族　　魏源
按万姓统谱源建昌人永乐进士累官河南左布政使时岁饥民流源赈给有方流亡尽归正统间历升刑部尚书剖决如流狱无冤滞尝往西北督察边防边将莫不畏服为人器识宏远立朝侃侃有大臣体　　魏骥按万姓统谱骥字仲房萧山人永乐三年乡贡士为松江府学训导教人必以真知实践为事召修永乐大典升太常博士历吏部员外郎进太常少卿正统初升吏部侍郎时中官王振怙宠而骄每出虽部堂尊官亦敛舆回避骥遇之不避振衔之谮于上御便殿召问骥慷慨曰臣备位大卿不足惜朝廷名器可惜也上曰尔所言者是也温旨慰之寻升南京吏部尚书景泰初致仕家居二十余年布袍粝食不别治生年九十八而卒赐谥文靖　　魏泽
按万姓统谱泽字彦恩溧水人有学行洪熙中累迁至刑部尚书先是文皇逮方孝孺械系狱以广孝言未杀孝孺且收捕其族党每捕至辄下狱怵孝孺终不屈乃尽杀之泽是时谪为宁海典史当捕方氏悉力保护周旋以故方氏有遗育谢文肃公诗所谓孙枝一叶者泽之力也　　魏宗
按万姓统谱宗字本敬南平人由国子生任台州府同知升宁波知府政尚宽恕有干济才询民情察利病而兴革验民丁税以均其役揭示通衢猾胥莫售其奸由是讼牒遂息而公庭晏然　　魏庸
按万姓统谱庸字宗道少孤克遵母训勤学博览长于作诗性尚恬退不干仕进自号止斋家虽无余积食行乞者无吝色尝以父没而不及见母存而莫能报构思亲春晖二堂太守陈琏为作二堂记以表之少司寇刘廉夫许其能谈时务有王猛风子岩任本州阴阳典术致仕　　魏浩
按万姓统谱浩咸阳人隐居龙岩遂号龙岩先生幼善记诵长通书大旨子史律筭书法亦无不研究尢长于诗赋给事中赵泰因作传以识之　　魏得礼
按清流县志得礼正统间为老人沙寇作乱贼将陈正景执知县吕镛于阜欲杀之得礼请以身代遂与镛俱遇害　　魏瀚
按万姓统谱瀚字孔源余姚人景泰甲戌进士历布政　　魏元
按明外史魏元传元字景善朝城人天顺四年进士授礼科给事中成化初万贵妃兄弟骄横元疏劾之屡迁都给事中出为福建右&#政母忧归庐墓三年复除江西&#政卒　　魏偁
按万姓统谱偁字达卿由郡庠生贡于春官廷试第一授石城训导自幼&#慧读书日记数千言稍长博极群书以文雄于世为诗希盛唐风格典雅不凡恒以立言自许时学士杨守陈守趾相和答甚器重之偁天性孝友动师圣贤平生不见疾言遽色与人友温厚乐易至利诱势怵则屹然山立不可动摇其教石城以身为范学者宗焉所著有经书仅悟核充子茶余诗话闻见类纂小史云松诗略读史编　　魏绅
按万姓统谱绅字廷佩曲阜人母卒庐墓三年成化间举进士拜刑部主事转郎中广西有冒称外戚者事觉被逮皆避弗敢承绅一讯即得其状累迁都御史岁旱奏减民税四分之一筑边墙四十余里增墩堡五十余所上赐玺书文绮官至侍郎　　魏文昌
按万姓统谱文昌华容人有至性事父母极孝父获死罪系武昌狱文昌诣阙上疏愿以身代宪庙许之临刑语其弟曰谨事二亲如吾存时也遂伏法时年十有八岁邑人哀之　　魏校
按万姓统谱校字子才昆山人弘治乙丑进士授刑部主事历广东提学副使教士以德行为先历国子监祭酒兼太常卿谥恭简隆庆改元赠礼部右侍郎校恬静端确笃志学问始而肆力坟典继而反之身心内外交养之意自持瞿瞿事必先有成法俨然朝夕守而勿渝历官大司成淡若寒士盖慥慥笃实之君子也　　魏忠
按万姓统谱忠滁州人介特有守以荐授诸暨州刺史历大同府知府月俸取足而已余收之于官时以廉谨称　　魏讷
按万姓统谱讷字尚默鄢陵人弘治丙辰进士历都御史　　魏有本
按万姓统谱有本字伯深余姚人正德辛巳进士历官刑部侍郎　　魏境
按万姓统谱境字华甫羽林前卫人正德戊辰进士历鸿胪寺卿　　魏良辅
按万姓统谱良辅字师召新建人嘉靖丙戌进士历布政　　魏良弼
按名山藏典谟记魏良弼字师说新建人嘉靖二年进士授松阳知县以学为治民化而思之为给事中数言事辄被杖京师目为铁黄门旋乞归良弼少从学王守仁讲学化行闾里争讼为之寝息隆庆初录旧人以老进太常寺少卿致仕卒　　魏良政
弟
良器

按明外史王守仁传魏良政字师伊新建人王守仁抚江西与兄良弼弟良器良贵咸学焉良政工尢专孝友敦朴燕居无惰容举乡试第一而卒良器字师颜性超颖绝人践履务平实主白鹿洞书院生徒数百人　　魏良贵
按万姓统谱良贵字师孟新建人嘉靖乙未进士历都御史　　魏一恭
按万姓统谱一恭字道庄莆田人嘉靖己丑进士历左布政使　　魏尚纯
按万姓统谱尚纯字叔诚钧州人嘉靖壬辰进士历南京礼部尚书兄尚沦字仲一嘉靖戊戌进士历按察副使　　魏镜
按万姓统谱镜慈溪人生有绝力善格斗闻倭寇至海滨辄自奋曰谁无死者死而能卫桑梓庶几为义鬼矣乙卯贼由余姚至鸣鹤县令曹本率众御之兵败镜负县令脱走贼复追之逾杜湖岭而南镜乃操刃冲杀数贼贼砍伤其额犹愤怒力斗竟死县令为之洒泣为文祭之　　魏裳
按万姓统谱裳字顺甫蒲圻人嘉靖庚戌进士为人质直&#他肠好读书博物洽闻一时海内知名士争相交歡授刑部郎中出守济南解淄莱盗均章丘赋济人德之晋山西副使罢归杜门不事家人生产而时时好著书里中后进之士争师事之裳诗文好拟则古昔成一家言所著有云山草堂集湖广通志草凡若干卷　　魏谦吉
按万姓统谱谦吉字子惠柏乡人嘉靖戊戌进士历总督三边兵部尚书　　魏学曾
按明外史魏学曾传学曾字惟贯泾阳人嘉靖三十二年进士除户部主事迁郎中寻擢光禄少卿进右佥都御史巡抚辽东隆庆初进右副都御史以疾去起兵部右侍郎旋改吏部转左侍郎忤张居正遂归居正殁起南京户部右侍郎召为右都御史督仓&#寻以南京户部尚书致仕万历十八年顺义王扯力克西赴青海火落赤真相犯洮河副总兵李奎李联芳先后被杀明年起学曾兵部尚书总督陕西延宁甘肃军务以功加太子少保明年哱拜反遂煽诸部为乱学曾督战连战失利学曾尝上疏令监军无与兵事帝为饬梅国祯如其言国祯颇憾之及至军劾诸将观望而颇以玩寇为学曾罪帝遂大怒逮学曾至京然学曾逮未逾月而贼破灭学曾初夺职为民叙功以原官致仕居家数年卒　　魏时亮
按明外史魏时亮传时亮字工甫南昌人嘉靖三十八年进士授中书舍人选兵科给事中隆庆元年以左给事中使朝鲜还进户科给事中三年擢太仆少卿初徐阶高拱相构时亮与朝臣攻去拱已而拱复入考察言官排异己者时亮坐不谨落职万历十二年用丘&#俞懋学等荐起南京大理丞再迁太仆卿俄由光禄寺迁右佥都御史进右副都御史历刑部左右侍郎拜南京刑部尚书逾年卒官　　魏允贞
按明外史魏允贞传允贞字懋官南乐人万历五年进士授荆州推官治行最征授御史已陈时弊四事言辅臣侵部权以行私张四维乞骸骨申时行亦疏辨帝并慰留而责允贞言过当贬秩调外得许州判官累迁右通政二十一年以右佥都御史巡抚山西允贞素刚果清操绝俗以所部地瘠民贫力裁幕府岁供及州县冗费政声大着进右副都御史乞侍养归阅视者奏允贞守边劳即家进兵部右侍郎寻卒天启初追谥介肃弟允中允孚允中万历八年进士授太常博士擢吏部稽勋主事调考功卒允孚官刑部郎中亦有名　　魏云中
按明外史魏云中传云中字定远武乡人万历二十九年进士除项城知县擢御史云中入台数月排击史继偕等八九人又刱匪人之说设无形罗网其秋以年例出为甘肃佥事辞疾不赴天启元年起通州兵备召为尚宝卿屡迁右佥都御史巡抚宁夏魏忠贤恶其为东林罢归崇祯二年召拜兵部右侍郎总督宣大山西军务三年流寇陷山西州县被劾罢归卒　　魏广微
按明外史魏广微传广微南乐人侍郎允贞子也举万历三十二年进士由庶吉士历检讨谕德少詹事擢南京礼部右侍郎天启初魏忠贤新用事广微以同乡同姓潜结之三年遂召拜礼部尚书兼东阁大学士&#机务广微性狡无气节为清议所弃崇祯初有诏削夺寻入逆案列遣戍中　　魏大中
按明外史魏大中传大中字孔时嘉善人万历四十四年进士官行人天启元年擢工科给事中再迁礼科左给事中四年迁吏科都给事中大中尝驳苏州巡抚王象恒恤典山东人咸怒及驳浙江巡抚刘一焜江西人亦大怒给事中章允儒江西人也嗾其同官傅櫆假汪文言发难劾大中交通文言肆为奸利疏入魏忠贤大喜立下文言诏狱大中上疏力辩狱方急御史黄尊素语镇抚刘侨曰文言无足惜不可使缙绅祸由此起侨颔之狱词无所连文言廷杖褫职牵及者获免未几杨涟疏劾忠贤大中亦率同官上言忠贤结党树威忠贤得疏大怒矫旨切责大学士魏广微结纳忠贤大中抗疏劾之广微愠阴伺其隙迨吏部推谢应祥巡抚山西广微遂嗾所亲陈九畴劾大中出应祥门推举不公贬三秩出之外明年逆党梁梦环复劾文言再下诏狱镇抚许显纯诬大中受杨镐熊廷弼贿矫旨逮下诏狱酷刑拷讯血肉狼籍其年七月狱卒受旨毙之庄烈帝嗣位谥忠节长子学洢字子敬有至性以大中毙竟号哭死次子学濂崇祯十六年进士授庶吉士京师陷缢死　　魏显照按明外史姬文引传文引天启二年授滕县知县白莲贼薄城众溃文引骂贼贼械系之不屈解印小吏魏显照遂自经贼搒掠显照索印显照潜授其父骂贼死之　　魏忠贤
按明外史魏忠贤传忠贤肃宁人少无赖善马射尢好博尝与悍少年博不胜为所苦恚而自宫变姓名曰李进忠其后复姓赐名忠贤忠贤自万历中选入宫夤缘入甲字库乃求为皇长孙母王才人典膳因魏朝朝故隶王安数为安称忠贤安亦善遇之长孙乳媪曰客氏素私侍朝及忠贤入又通焉客氏遂薄朝而爱忠贤忠贤因得长孙欢光宗崩长孙嗣位是为熹宗忠贤客氏并有宠忠贤寻自惜薪司迁司礼秉笔太监帝深信任于是引其私人谋杀异己民间偶语或触忠贤辄被禽僇甚至剥皮刲舌所杀不可胜数道路以目三殿成李永贞奏忠贤功进上公熹宗崩信王入居宫中王素稔忠贤恶深自儆备及即位嘉兴贡生钱嘉征劾忠贤十大罪遂安置凤阳寻命逮治行至阜城缢死乃磔其尸　　魏呈润
按明外史魏呈润传呈润字中严龙溪人崇祯元年进士由庶吉士改兵科给事中宣府监视中官王坤论有司匿籍侵巡按御史胡良机帝怒夺良机官即令坤按核呈润乞召还良机宁使听弹驳于部院不使仰鼻息于中贵帝责以党比贬三秩出之外呈润以养母归母服除起补光禄署丞甫半岁而卒　　魏藻德按明外史陈演传魏藻德顺天通州人崇祯十三年举进士擢第一授翰林修撰十五年都城戒严疏陈兵事明年三月召对称旨深加奖励藻德有口才应对捷给帝意其有抱负五月骤擢礼部右侍郎兼东阁大学士入阁辅政藻德力辞部衔乃改少詹事自藻德居位一无建明十七年诏加兵部尚书文渊阁大学士总督河道屯田练兵诸事至三月都城陷藻德被执幽刘宗敏所贼下令勒内阁十万金藻德输万金贼以为少酷刑五日夜脑裂死复逮其子追征诉言家已罄尽贼挥刃斩之　　魏世达
按宁海州志世达山阴人任吏目癸未殉难
　　魏如友
按河南通志如友嵩县人寇围城如友御战力竭死难　　魏都
按河南通志都汴将与闯贼战死之
　　魏克家
按明外史乔若雯传魏克家高阳举人为邹平知县有善政以城破殉难赠恤有差
　未姓部列传
　　汉
　　未央
按奇姓通央汉人知天文

　字姓部列传
　　汉
　　字长孺
按奇姓通长孺见印薮
　　宋
　　字谔
按奇姓通谔廉州推官

　贵姓部列传
　　汉
　　贵迁
按郑樵通志汉有庐江太守贵迁
　　晋
　　贵霸
按郑樵通志晋有司空中郎将贵霸
　　明
　　贵铎
按万姓统谱铎河南人成化间锦衣指挥
　　贵仁
按万姓统谱仁字子任汝阳人万历己丑进士历知府
　费姓部列传
　　商
　　费昌
按史记秦本纪费昌当夏桀之时去夏归商为汤御以败桀于鸣条　　费仲
按史记殷本纪纣用费中为政费中善谀好利殷人弗亲注
中音仲费姓仲名也
　　周
　　费无极
按左传昭公二十七年郄宛直而和国人说之鄢将师为右领与费无极比而恶之　　费伯
按万姓统谱伯鲁大夫
　　汉
　　费直
按汉书费直传直字长翁东莱人治易为郎至单父令长于卦筮　　费兴
按汉书王莽传莽即位抑夺下权费兴以敢击大臣见信任后以大司马司允为荆州牧问到部方略兴请罢六管山泽之税莽怒免兴官　　后汉
　　费贻
按后汉书谯元传公孙述僭号于蜀时有犍为费贻不肯仕述乃漆身为厉阳狂以避之退藏山薮十余年述破后仕至合浦太守　　费汛
按万姓统谱汛字仲虑吴兴人以孝廉除郎中屯骑司马迁萧令视民如子先教后罚在位九年百姓移风恶慝不作奸寇不发三年不断狱祯祥感应时沛有蝗独不入界由此显名朝廷嘉之拜梁相子凤　　费凤按万姓统谱凤字伯箫泛子言不失典术行不越矩度汉安二年吴郡太守东海君举凤孝廉拜郎中除陈国新平长后宰堂邑熹平六年七月卒凤退已进弟不营荣禄祖业良田亩悉推与弟息行义高劭卓不可及　　费长房
按后汉书费长房传长房汝南人也曾为市掾市中有老翁卖药悬一壶于肆头及市罢辄跳入壶中市人莫之见惟长房于楼上睹之异焉因往再拜奉酒脯翁知长房之意其神也谓之曰子明日可更来长房旦日复诣翁翁乃与俱入壶中唯见玉堂严丽旨酒甘肴盈衍其中共饮毕而出翁约不听与人言之长房遂欲求道而顾家人为忧翁乃断一青竹使悬之舍后家人见之即长房形也以为缢死大小惊号遂殡葬之长房于是随从入深山几得道不成长房辞归翁与一符曰以此主地上鬼神长房归家人谓其久死不信之长房曰往日所葬但竹杖耳乃发冢剖棺杖犹存焉遂能医疗众病鞭笞百鬼及驱使社公后失其符为众鬼所杀　　费诗
</div>
    <div class="pagination">
<a href="氏族典卷诸姓部_page551.html">上一页</a><span>...</span><a href="氏族典卷诸姓部_page547.html">547</a><a href="氏族典卷诸姓部_page548.html">548</a><a href="氏族典卷诸姓部_page549.html">549</a><a href="氏族典卷诸姓部_page550.html">550</a><a href="氏族典卷诸姓部_page551.html">551</a><span class="current-page">552</span><a href="氏族典卷诸姓部_page553.html">553</a><a href="氏族典卷诸姓部_page554.html">554</a><a href="氏族典卷诸姓部_page555.html">555</a><a href="氏族典卷诸姓部_page556.html">556</a><a href="氏族典卷诸姓部_page557.html">557</a><span>...</span><a href="氏族典卷诸姓部_page553.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
