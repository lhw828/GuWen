<!DOCTYPE html>
<html>
<head>
    <meta charset="UTF-8">
    <title>官常典勋爵部 - 第 25 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典勋爵部 - 第 25 页/共 46 页</h1>
    <div class="content">愍王十五年

按战国策楚王死太子在齐质苏子谓薛公曰君何不留楚太子以市其下东国薛公曰不可我留太子郢中立王然则是我抱空质而行不义于天下也苏子曰不然郢中立王君因谓其新王曰与我下东国吾为王杀太子不然吾将与三国共立之然则下东国必可得也苏子之事可以请行可以令楚王亟入下东国可以益割于楚可以忠太子而使楚益入地可以为楚王走太子可以忠太子使之亟去可以恶苏子于薛公可以为苏子请封于楚可以使人说薛公以善苏子可以使苏子自解于薛公苏子谓薛公曰臣闻谋泄者事无功计不决者名不成今君留楚太子者以市下东国也非亟得下东国者则楚之计变变则是君抱空质而负名于天下也薛公曰善为之奈何对曰臣请为君之楚使亟入下东国之地楚得成则君无败矣薛公曰善因遣之故曰可以请行也谓楚王曰齐欲奉太子而立之臣观薛公之留太子者以市下东国也今王不亟入下东国则太子且倍王之割而使齐奉己楚王曰谨受令因献下东国故曰可以使楚亟入地也谓薛公曰楚之势可多割也薛公曰奈何请告太子其故使太子谒之君以忠太子使楚王闻之可以益入地故曰可以益割于楚谓太子曰齐奉太子而立之楚王请割地以留太子齐少其地太子何不倍楚之割地而资齐齐必奉太子太子曰善倍楚之割而延齐楚王闻之恐益割地而献之尚恐事不成故曰可以使楚益入地也谓楚王曰齐之所以多割地者挟太子也今已得地而求不止者以太子权王也故臣能去太子太子去齐无辞必不倍于王也王因驰强齐而为交齐辞必听王然则是王去雠而得齐交也楚王大说曰请以国因故曰可以为楚王使太子亟去也谓太子曰夫剬楚者王也以空名市者太子也齐未必信太子之言也而楚功见矣楚交成太子必危矣太子其图之太子曰谨受令乃约车而暮去故曰可以使太子急去也苏子使人请薛公曰夫劝留太子者苏子也苏子非诚以为君也且以便楚也苏子恐君之知之故多割楚以灭迹也今劝太子去者又苏子也而君弗知也臣窃为君疑之薛公大怒于苏子故曰可以使人恶苏子于薛公也又使人谓楚王曰夫使薛公留太子者苏子也奉王而代立楚太子者又苏子也割地因约者又苏子也忠王而走太子者又苏子也今人恶苏子于薛公之以其为齐薄而为楚厚也愿王之知之楚王曰谨受命因封苏子为武贞君故曰可以为苏子请封于楚也又使景鲤请薛公曰君之所以重于天下者以能得天下之士而有齐权也今苏子天下之辩士也世与少有君因不善苏子则是围塞天下士而不利说途也夫不善君者且奉苏子而于君之事殆矣今苏子善于楚王而君不蚤亲则是与楚为雠也故君不如因而亲之贵而重之是君有楚也薛公因善苏子故曰可以为苏子说薛公以善苏子　（按通鉴云诈赴于齐则楚王未死也国策言楚王死必有脱误今玩其文云谓楚王云楚王曰不辩　自明）
楚襄王为太子之时质于齐怀王薨太子辞于齐王而归齐王隘之予我东地五百里乃归子子不予我不得归太子曰臣有傅请退而问傅傅慎子曰献之地所以为身也爱地不送死父不义臣故曰献之便太子入致命齐王曰敬献地五百里齐王归楚太子太子归即位为王齐使车五十乘来取东地于楚楚王告慎子曰齐使来求东地为之奈何慎子曰王明日朝群臣皆令献其计上柱国子良入见王曰寡人之得求反主坟墓复群臣归社稷也以东地五百里许齐齐令使来求地为之奈何子良曰王不可不与也王身出玉声许强万乘之齐而不与则不信后不可以约结诸侯请与而复攻之与之信攻之武臣故曰与之子良出昭常入见王曰齐使来求东地五百里为之奈何昭常曰不可与也万乘者以地大为万乘今去东地五百里是去我国之半也有万乘之号而无千乘之用也不可臣故曰勿与常请守之昭常出景鲤入见王曰齐使来求东地五百里为之奈何景鲤曰不可与也虽然楚不能独守王身出玉声许万乘之强齐也而不与负不义于天下楚亦不能独守臣请西索救于秦景鲤出慎子入王以三大夫计告慎子曰子良见寡人曰不可不与也与而复攻之常见寡人曰不可与也常请守之鲤见寡人曰不可与也虽然楚不能独守也臣请索救于秦寡人谁用于三子之计慎子对曰王皆用之王怫然作色曰何谓也慎子曰臣请效其说而王且见其诚然也王发上柱国子良车五十乘而北献地五百里于齐发子良之明日遣昭常为大司马令往守东地遣昭常之明日遣景鲤车五十乘西索救于秦王曰善乃遣子良北献地于齐遣子良之明日立昭常为大司马使守东地又遣景鲤西索救于秦子良至齐齐使人以甲受东地昭常应齐使曰我典主东地且与死生悉吾之士卒三十余万敝甲钝兵愿承下尘齐王谓子良曰大夫来献地今常守之何如子良曰臣身受命敝邑之王是常矫也王攻之齐王大兴兵攻东地伐昭常未涉疆秦以五十万临齐右壤曰夫隘楚太子弗出不仁又欲夺之东地五百里不义其缩甲则可不然则愿待战齐王恐焉乃请子良南道楚西使秦解齐患士卒不用东地复全　孟尝君将入秦止者千数而弗听苏代欲止之孟尝君曰人事者吾已尽知之矣吾所未闻者独鬼事耳苏代曰臣之来也固不敢言人事也固且以鬼事见君孟尝君见之谓孟尝君曰今臣来过于淄上有土偶人与桃梗相与语桃梗谓土偶人曰子西岸之土也挺土以为人至岁八月降雨下淄水至则汝残矣土偶曰不然吾西岸之土也土则复西岸耳今子东国之桃梗也刻削子以为人降雨下淄水至流子而去则子漂漂者将如何耳今秦四塞之国譬如虎口而君入之则臣不知君所出矣孟尝君乃止按史记田敬仲完世家愍王二十五年归泾阳君于秦孟尝君薛文入秦即相秦文亡去按通鉴文
亡去在明年

按通鉴纲目赧王十六年齐魏会于韩秦伐楚取八城遂诱楚君槐于武关执之以归楚人立太子横目
秦伐楚秦取八城秦王乃遗楚王书曰始寡人　与王约为兄弟盟于黄棘太子入质至欢也太子　陵杀寡人之重臣不谢而亡去寡人诚不胜怒使　兵侵君王之边今闻君王乃令太子质于齐以求　平寡人与楚接境婚姻相亲而今不欢则无以令　诸侯寡人愿与君王会武关面相约结盟而去寡　人之愿也楚王欲往恐见欺欲不往恐秦怒昭雎　屈平曰毋行而发兵自守耳秦虎狼也有并诸侯　之心不可信也王稚子子兰劝王行王乃入秦秦　王令一将军诈为王伏兵武关劫之与西至咸阳　朝章台如藩臣礼要以割巫黔中郡楚王怒不许　遂留之时楚太子横方质于齐楚大臣相与谋曰　吾王不得还而太子在齐齐秦合谋则楚无国矣　欲立王子之在国者昭睢曰王与太子俱困于诸　侯今又倍王命而立其庶子不宜乃诈赴于齐齐　人或欲留太子以求楚之淮北其相曰不可郢中　立王是吾抱空质而行不义于天下也其人曰郢　中立王吾因与其新王市曰予我下东国吾为王　杀太子不然将与三国共立之齐王卒用其相计　归楚太子楚人立之秦以齐田文为丞相

目
秦王闻文贤使请于齐以为相
赧王十七年齐田文自秦逃归复相齐齐韩魏伐秦败其军于函谷关秦割河东三城以和按通鉴为齐
愍王十六年

按战国策三国攻秦入函谷秦王谓楼缓曰三国之兵深矣寡人欲割河东而讲对曰割河东大费也免于国患大利也此父兄之任也王何不召公子池而问焉王召公子池而问之对曰讲亦悔不讲亦悔王曰何也对曰王割河东以讲三国虽去王必曰惜矣三国且去吾特以三城从之此讲之悔也王不讲三国入函谷咸阳必危王又曰惜矣吾爱三城而不讲此又不讲之悔也王曰钧吾悔也宁亡三城而悔无危咸阳而悔也寡人决讲矣卒使公子池以三城讲于三国三国之兵乃退　孟尝君为从公孙弘谓孟尝君曰君不如使人先观秦王意者秦王帝王之主也君恐不得为臣奚暇从以难之意者秦王不肖之主也君从以难之未晚孟尝君曰善愿因请公往矣公孙弘敬诺以车十乘之秦昭王闻之而欲愧之以辞公孙弘见昭王曰薛公之地大小几何公孙弘对曰百里昭王笑而曰寡人地数千里犹未敢以有难也今孟尝君之地方百里而因欲以难寡人犹可乎公孙弘对曰孟尝君好人大王不好人昭王曰孟尝君之好人也奚如公孙弘曰义不臣乎天子不友乎诸侯得志不惭为人主不得志不肯为人臣如此者三人而治可为管商之师说义听行能致其主霸王如此者五人万乘之严主也辱其使者退而自刎以其血洿其衣如臣者十人昭王笑而谢之曰客胡为若此寡人直与客论耳寡人善孟尝君欲客之必喻寡人之志也公孙弘曰敬诺公孙弘可谓不侵矣昭王大国也孟尝千乘也立千乘之义而不可陵可谓足使矣　孟尝君出行国至楚献象&#郢之登徒直使送之不欲行见孟尝君门人公孙戌曰臣郢之登徒也直送象&#象&#之直千金伤此若发漂卖妻子不足偿之足下能使仆无行先人有宝剑愿得献之公孙戌曰诺入见孟尝君曰君岂受楚象&#哉孟尝君曰然公孙戌曰臣愿君勿受孟尝君曰何哉公孙戌曰小国所以皆致相印于君者闻君于齐能振达贫穷有存亡继绝之义小国英杰之士皆以国事累君说君之义慕君之廉也今君到楚而受象&#所未至之国将何以待君臣戌愿君勿受孟尝君曰诺公孙戌趋而去未出至中闺君召而返之曰子教文无受象&#甚善今何举足之高志之扬也公孙戌曰臣有大喜三重之宝剑一孟尝君曰何谓也公孙戌曰门下百数莫敢入谏臣独入谏臣一喜谏而得听臣二喜谏而止君之过臣三喜输象&#郢之登徒不欲行许戌以先人之宝剑孟尝君曰善受之乎公孙戌曰未敢曰急受之因书门版曰有能扬文之名止文之过私得宝于外者疾入谏　齐王夫人死有七孺子者皆近薛公欲知王所欲立乃献七珥美其一明日视美珥所在劝王立为夫人　孟尝君在薛荆人攻之淳于髡为齐使于荆还反过薛孟尝君令人体貌而郊迎之谓淳于髡曰荆人攻薛夫子弗忧文无以复待矣淳于髡曰敬闻令至于齐毕报王曰何见于荆对曰荆甚固而薛亦不量其力王曰何谓也对曰薛不量其力而为先王立清庙荆固而攻之清庙必危故曰薛不量力而荆亦甚固齐王和其颜色曰嘻先君之庙在焉疾兴兵救之颠蹶之请望拜之谒虽得则薄矣善说者陈其势言其方人之急也若自在隘窘之中岂用强力哉　孟尝君奉夏侯章以四马百人之食遇之甚欢夏侯章每言不尝不毁之也或以告孟尝君孟尝君曰文有以事夏侯公矣勿言董之蘩菁以问夏侯公夏侯公曰孟尝君重非诸侯也而奉我四马百人之食我无分寸之功而得此然吾毁之以为之也君所以得为长者以吾毁之也吾以身为孟尝君岂得待言也　孟尝君燕坐谓三先生曰愿闻先生有以补文阙者也一人曰訾天下之主有侵君者臣请以臣之血湔其&#田瞀曰车轶之所能至请掩足下之短诵足下之长千乘之君万乘之相其欲有君也如使而弗及也胜臀曰臣愿以足下之府库财物收天下之士能为君决疑应卒若魏文侯之有田子方段干木也此臣之所为君取矣孟尝君舍人有与君之夫人相爱者或以问孟尝君曰为君舍人而内与夫人相爱者亦甚不义矣君其杀之君曰睹貌而相说者人之情也其错之勿言也居&#年君召爱夫人者而谓之曰子与文游久矣大官未可得小官公又弗欲卫君与文布衣交请具车马皮币愿君以此从卫君游舍人游于卫甚重齐卫之交恶卫君甚欲约天下之兵以攻齐是人谓君曰孟尝君不知臣不肖以臣欺君且臣闻齐卫先君刑马压羊盟曰齐卫后世无相攻伐有相攻伐者令其命如此今君约天下之兵以攻齐是足下背先君盟约而欺孟尝君也愿君勿以齐为心君听臣则可不听臣若臣不肖也辄以颈血湔足下衿卫君乃止齐人闻之曰孟尝君可语善为事矣转祸为功　孟尝君有舍人而弗说欲逐之鲁连谓孟尝君曰猿狝猴错木据水则不若鱼&#历险乘危则骐骥不如狸曹沫奋三尺之剑一军不能当使曹沫释其三尺之剑而操铫鎒与农人居&#亩之中则不若农夫故物舍其所长之其所短尧亦有所不及矣今使人而不能则谓之不肖教人而不能则谓之拙拙则罢之不肖则弃之使人有弃逐不相与处而来害相报者岂非世之立教首也哉孟尝君曰善乃弗逐　齐人有冯暖者贫乏不能自存使人属孟尝君愿寄食门下孟尝君曰客何好曰客无好也曰客何能曰客无能也孟尝君笑而受之曰诺左右以君贱之也食以草具居有顷倚柱弹其剑歌曰长铗归来乎食无鱼左右以告孟尝君曰食之比门下之客居有顷复弹其铗歌曰长铗归来乎出无车左右皆笑之以告孟尝君曰为之驾比门下之车客于是乘其车揭其剑过其友曰孟尝君客我后有顷复弹其剑铗歌曰长铗归来乎无以为家左右皆恶之以为贪而不知足孟尝君问冯公有亲乎对曰有老母孟尝君使人给其食用无使乏于是冯暖不复歌后孟尝君出记问门下诸客谁习计会能为文收责于薛者乎冯暖署曰能孟尝君怪之曰此谁也左右曰乃歌夫长铗归来者也孟尝君笑曰客果有能也吾负之未尝见也请而见之谢曰文倦于是愦于忧而性懧愚沈于国家之事开罪于先生先生不羞乃有意欲为收责于薛乎冯暖曰愿之于是约车治装载券契而行辞曰责毕收以何市而反孟尝君曰视吾家所寡有者驱而之薛使吏召诸民当偿者悉来合券券遍合赴矫令以责赐诸民因烧其券民称万岁长驱到齐晨而求见孟尝君怪其疾也衣冠而见之曰责毕收乎来何疾也曰收毕矣以何市而反冯暖曰君云视吾家所寡有者臣窃计君宫中积珍宝狗马实外厩美人充下陈君家所寡有者以义耳窃以为君市义孟尝君曰市义奈何曰今君有区区之薛不拊爱子其民因而贾利之臣窃矫君令以责赐诸民因烧其券民称万岁乃臣所以为君市义也孟尝君不说曰诺先生休矣后&#年齐王谓孟尝君曰寡人不敢以先王之臣为臣孟尝君就国于薛未至百里民扶老携幼迎君道中终日孟尝君顾谓冯暖先生所为文市义者乃今日见之冯暖曰狡兔有三窟仅得免其死耳今有一窟未得高枕而卧也请为君复凿二窟孟尝君予车五十乘金五百斤西游于梁谓梁王曰齐放其大臣孟尝君于诸侯诸侯先迎之者富而兵强于是梁王虚上位以故相为上将军遣使者黄金千斤车百乘往聘孟尝君冯暖先驱诫孟尝君曰千金重币也百乘显使也齐其闻之矣梁使三反孟尝君固辞不往也齐王闻之君臣恐惧遣太傅赍黄金千斤文车二驷服剑一封书谢孟尝君曰寡人不祥被于宗庙之祟沈于谀之臣开罪于君寡人不足为也愿君顾先王之宗庙姑反国统万人乎冯暖诫孟尝君曰愿请先王之祭器立宗庙于薛庙成还报孟尝君曰三窟已就君姑高枕为乐矣孟尝君为相数十年无纤介之祸者冯暖之计也　孟尝君逐于齐而复反谭拾子迎之于境谓孟尝曰君得无有所怨于齐士大夫孟尝君曰有君满意杀之乎孟尝君曰然谭拾子曰事有必至理有固然君知之乎孟尝君曰不知谭拾子曰事之必至者死也理之固然者富贵则就之贫贱则去之此事之必至理之固然者请以市谕市朝则满夕则虚非朝爱市而夕憎之也求存故往亡故去愿君勿怨孟尝君乃取所怨五百牒削去之不敢以为言　鲁仲连谓孟尝君曰君好士未也雍门子养椒亦阳得子养饮食衣裘与之同皆得其死今君之家富于二公而士未有为君尽游者也君曰文不得是二人故也使文得二人文岂独不得尽对曰君之&#马百乘无不被绣衣而食菽粟者岂有麒麟騄耳哉后宫十妃皆缟纻食粱肉岂有毛廧西施哉色与马取于今之世士何必待古哉故曰君之好士未也按孟尝君事载齐策者甚详无年
可附兹因其再相齐国并附录之

按史记田敬仲完世家愍王二十六年齐与韩魏共攻秦至函谷军焉二十八年秦与韩河外以和兵罢　按孟尝君传初田婴有子四十余人其贱妾有子名文文以五月五日生婴告其母曰勿举也其母窃举生之及长其母因兄弟而见其子文于田婴田婴怒其母曰吾令若去此子而敢生之何也文顿首因曰君所以不举五月子者何故婴曰五月子者长与户齐将不利其父母文曰人生受命于天乎将受命于户耶婴默然文曰必受命于天君何忧焉必受命于户则可高其户耳谁能至者婴曰子休矣久之文乘间问其父婴曰子之子为何曰为孙孙之孙为何曰为元孙元孙之孙为何曰不能知也文曰君用事相齐至今三王矣齐不加广而君私家富累万金门下不见一贤者文闻将门必有将相门必有相今君后宫蹈绮縠而士不得短褐仆妾余粱肉而士不厌糟糠今君又尚厚积余藏欲以遗所不知何人而忘公家之事日损文窃怪之于是婴乃礼文使主家待宾客宾客日进名声闻于诸侯诸侯皆使人请薛公田婴以文为太子婴许之婴卒谥为靖郭君而文果代立于薛是为孟尝君孟尝君在薛招致诸侯宾客及亡人有罪者皆归孟尝君孟尝君舍业厚遇之以故倾天下之士食客数千人无贵贱一与文等孟尝君待客坐语而屏风后常有侍史主记君所与客语问亲戚居处客去孟尝君已使使存问献遗其亲戚孟尝君曾待客夜食有一人蔽火光客怒以饭不等辍食辞去孟尝君起自持其饭比之客惭自刭士以此多归孟尝君孟尝君客无所择皆善遇之人人各自以为孟尝君亲己秦昭王闻其贤乃使泾阳君为质于齐以求见孟尝君孟尝君将入秦宾客莫欲其行谏不听苏代谓曰今旦代从外来见木偶人与土偶人相与语木偶人曰天雨子将败矣土偶人曰我生于土败则归土今天雨流子而行未知所止息也今秦虎狼之国也而君欲往如有不得还君得毋为土偶人所笑乎孟尝君乃止齐愍王二十五年复卒使孟尝君入秦昭王即以孟尝君为相人或说秦昭王曰孟尝君贤而又齐也今相秦必先齐而后秦秦其危矣于是秦昭王乃止囚孟尝君谋欲杀之孟尝君使人抵昭王幸姬求解幸姬曰妾愿得君狐白裘此时孟尝君有一狐白裘直千金天下无双入秦献之昭王更无他裘孟尝君患之遍问客莫能对最卜坐有能为狗盗者曰臣能得狐白裘乃夜为狗以入秦宫藏中取所献狐白裘至以献秦王幸姬幸姬为言昭王昭王释孟尝君孟尝君得出即驰去更封传变姓名以出关夜半至函谷关秦昭王后悔出孟尝君求之已去即使人驰传逐之孟尝君至关关法鸡鸣而出客孟尝恐追至客之居下坐者有能为鸡鸣而鸡尽鸣遂发传出出如食顷秦追果至关已后孟尝君出乃还始孟尝君列此二人于宾客宾客尽羞之及孟尝君有秦难卒此二人拔之自是之后客皆服孟尝君过赵赵平原君客之赵人闻孟尝君贤出观之皆笑曰始以薛公为魁然也今视之乃小丈夫耳孟尝君闻之怒客与俱者下斫击杀数百人遂灭一县以去齐愍王不自得以其遣孟尝君孟尝君至则以为齐相任政孟尝君怨秦将以齐为韩魏攻楚因与韩魏攻秦而借兵食于西周苏代为西周谓曰君以齐为韩魏攻楚九年取宛叶以北以强韩魏今复攻秦以益之韩魏南无楚忧西无秦患则齐危矣韩魏必轻齐畏秦臣为君危之君不如令敝邑深合于秦而君无攻又无借兵食君临函谷而无攻令敝邑以君之情谓秦昭王曰薛公必不破秦以强韩魏其攻秦欲王之令楚王割东国以与齐而秦出楚怀王以为和君令敝邑以此惠秦秦得无破而以东国自免也秦必欲之楚王得出必德齐齐得东国益强而薛世世无患矣秦不大弱而处三晋之西三晋必重齐薛公曰善因令韩魏贺秦使三国无攻而不借兵食于西周矣是时楚怀王入秦秦留之故欲必出之秦不果出楚怀王孟尝君相齐其舍人魏子为孟尝君收邑入三反而不致一入孟尝君问之对曰有贤者窃假与之以故不致入孟尝君怒而退魏子居数年人或毁孟尝君于齐愍王曰孟尝君将为乱及田甲劫愍王愍王意疑孟尝君孟尝君乃奔魏子所与粟贤者闻之乃上书言孟尝君不作乱请以身为盟遂自刭宫门以明孟尝君愍王乃惊而踪迹验问孟尝君果无反谋乃复召孟尝君孟尝君因谢病归老于薛愍王许之初冯欢闻孟尝君好客蹑屩而见之孟尝君曰先生远辱何以教文也冯欢曰闻君好士以贫身归于君孟尝君置传舍十日孟尝君问传舍长曰客何所为答曰冯先生甚贫犹有一剑耳又蒯缑弹其剑而歌曰长铗归来乎食无鱼孟尝君迁之幸舍食有鱼矣五日又问传舍长答曰客复弹剑而歌曰长铗归来乎出无舆孟尝君迁之代舍出入乘舆车矣五日孟尝君复问传舍长答曰先生又尝弹剑而歌曰长铗归来乎无以为家孟尝君不悦居期年冯欢无所言孟尝君时相齐封万户于薛其食客三千人邑入不足以奉客使人出钱于薛岁余不入贷钱者多不能与其息客奉将不给孟尝君忧之问左右何人可使收债于薛者传舍长曰代舍客冯公形容状貌甚辩长者无他伎能宜可令收债孟尝君乃进冯欢而请之曰宾客不知文不肖幸临文者三千余人邑入不足以奉宾客故贷息钱于薛薛岁不入民颇不与其息今客食恐不给愿先生贵之冯欢曰诺辞行至薛召取孟尝君钱者皆会得息钱十万乃多酿酒买肥牛召诸取钱者能与息者皆来不能与息者亦来皆持取钱之券书合之齐为会日杀牛置酒酒酣乃持券如前合之能与息者与为期贫不能与息者取其券而烧之曰孟尝君所以贷钱者为民之无者以为本业也所以求息者为无以奉客也令富给者以要期贫穷者燔券书以捐之诸君强饮食有君如此岂可负哉坐者皆起再拜孟尝君闻冯欢烧券书怒而使使召欢欢至孟尝君曰文食客三千人故贷钱于薛文奉邑少而民尚多不以时与其息客食恐不足故请先生收责之闻先生得钱即以多具牛酒而烧券书何冯欢曰然不多具牛酒即不能毕会无以知其有余不足有余者为要期不足者虽守而责之十年息愈多急即以逃亡自捐之若急终无以偿上则为君好利不爱士民下则有离上抵负之名非所以厉士民彰君声也焚无用虚债之券捐不可得之虚计令薛民亲君而彰君之善声也君有何疑焉孟尝君乃拊手而谢之齐王惑于秦楚之毁以为孟尝君名高其主而擅齐国之权遂废孟尝君诸客见孟尝君废皆去冯欢曰借臣车一乘可以入秦者必令君重于国而奉邑益广可乎孟尝君乃约车币而遣之冯欢乃西说秦王曰天下之游士冯轼结靷西入秦者无不欲强秦而弱齐冯轼结靷东入齐者无不欲强齐而弱秦此雄雌之国也势不两立为雄雄者得天下矣秦王跽而问之曰何以使秦无为雌而可冯欢曰王亦知齐之废孟尝君乎秦王曰闻之冯欢曰使齐重于天下者孟尝君也今齐王以毁废之其心怨必背齐背齐入秦则齐国之情人事之诚尽委之秦齐地可得也岂直为雄也君急使使载币阴迎孟尝君不可失时也如有齐觉悟复用孟尝君则雌雄之所在未可知也秦王大悦乃遣车十乘黄金百镒以迎孟尝君冯欢辞以先行至齐说齐王曰天下之游士冯轼结靷东入齐者无不欲强齐而弱秦者冯轼结靷西入秦者无不欲强秦而弱齐者夫秦齐雌雄之国秦强则齐弱矣此势不两雄今臣窃闻秦遣使车十乘载黄金百镒以迎孟尝君孟尝君不西则已西入相秦则天下归之秦为雄而齐为雌雌则临淄即墨危矣王何不先秦使之未到复孟尝君而益与之邑以谢之孟尝君必喜而受之秦虽强国岂可以请人相而迎之哉折秦之谋而绝其霸强之略齐王曰善乃使人至境候秦使秦使车适入齐境使还驰告之王召孟尝君而复其相位而与其故邑之地又益以千户秦之使者闻孟尝君复相齐还车而去矣自齐王毁废孟尝君诸客皆去后召而复之冯欢迎之未到孟尝君太息叹曰文常好客遇客无所敢失食客三千有余人先生所知也客见文一日废皆背文而去莫顾文者今赖先生得复其位客亦有何面目复见文乎如复见文者必唾其面而大辱之冯欢结靷下拜孟尝君下车接之曰先生为客谢乎冯欢曰非为客谢也为君之言失夫物有必至事有固然君知之乎孟尝君曰愚不知所谓也曰生者必有死物之必至也富贵多士贫贱寡友事之固然也君独不见夫朝趋市者乎明旦侧肩争门而入日暮之后过市朝者掉臂而不顾非好朝而恶暮所期物忘其中今君失位宾客皆去不足以怨士而徒绝宾客之路愿君遇客如故孟尝君再拜曰敬从命矣闻先生之言敢不奉教焉按通鉴纲目赧王十七年田文自秦逃归齐韩魏伐秦败其军于函谷关秦割河东三城以和三国乃退赧王二十年赵主父以燕齐之师灭中山（按通鉴为齐愍王十
　九年）

按史记田敬仲完世家愍王二十九年齐佐赵灭中山按通鉴纲目赧王二十年赵主父以燕齐之师灭中山归大赦酺五日赧王二十　年吕礼相齐
按孟尝君传孟尝君谢病归老于薛其后秦亡将吕礼相齐欲困苏代代乃谓孟尝君曰周最于齐至厚也而齐王逐之而听亲弗相吕礼者欲取秦也齐秦合则亲弗与吕礼重矣有用齐秦必轻君君不如急北兵趋赵以和秦魏收周最以厚行且反齐王之信又禁天下之变齐无秦则天下集齐亲弗必走则齐王熟与为其国也于是孟尝君从其计而吕礼嫉害于孟尝君孟尝君惧乃遗秦相穰侯魏冉书曰吾闻秦欲以吕礼收齐齐天下之强国也子必轻矣齐秦相取以临三晋吕礼必并相矣是子通齐以重吕礼也若齐免于天下之兵其雠子必深矣子不如劝秦王伐齐齐破吾请以所得封子齐破秦畏晋之强秦必重子以取晋晋国弊于齐而畏秦晋必重子以取秦是子破齐以为功挟晋以为重是子破齐定封秦晋交重子若齐不破吕礼复用子必大穷于是穰侯言于秦昭王伐齐而吕礼亡按战国策注吕礼以秦昭王十三年奔魏十九年复归秦其相齐在薛公归薛后见孟尝君传盖赧王二十一年后也
　勋爵部汇考二十一
　　周七
　　齐七
赧王二十七年秦君称西帝立齐君为东帝（按通鉴为齐涽　王二十六年）

按战国策苏子自燕之齐见于章华南门齐王曰嘻子之来也秦使魏冉致帝子以为何如对曰王之问臣也卒而患之所从往者微今不听是恨秦也听之是恨天下也不如听之以为秦勿庸称也以为天下秦称之天下听之王亦称之先后之事帝名为无伤也秦称之而天下不听王因勿称于以收天下此大资也　苏子谓齐王曰齐秦立为两帝王以天下为尊秦乎且尊齐乎王曰尊秦释帝则天下爱齐乎且爱秦乎王曰爱齐而憎秦两帝立约伐赵孰与伐宋之利也对曰伐宋利对曰夫约然与秦为帝而天下独尊秦而轻齐齐释帝则天下爱齐而憎秦伐赵不如伐宋之利故臣愿王明释帝以就天下倍约傧秦勿使争重而王以其间举宋夫有宋则卫之阳城危有淮北则楚之东国危有济西则赵之河东危有阴平陆则梁门不启故释帝而贰之以伐宋之事则国重而名尊燕楚以刑服天下不敢不听此汤武之举也敬秦以为名而后使天下憎之此所谓以卑易尊者也愿王之熟虑之也　苏子说齐闵王曰臣闻用兵而喜先天下者忧约兵而喜主怨者孤夫后起者藉也而远怨者时也是以圣人从事必藉于权而务兴于时夫权藉者万物之率也而时势者百事之长也故无权藉倍时势而能事成者寡矣今虽干将莫邪非得人力则不能割刿矣坚箭利金不得弦机之利则不能远杀矣矢非不铦而剑非不利也何则权藉不在焉何以知其然也昔者赵氏袭卫车舍人不休传卫国城割平卫八门土而二门堕矣此亡国之形也卫君跣行告诉于魏魏王身被甲底剑挑赵索战邯郸之中骛河山之间乱卫得是藉也亦收余甲而北面残刚平隳中牟之郭卫非强于赵也譬之卫矢而魏弦机也藉力魏而有河东之地赵氏惧楚人救赵而伐魏战于州西出梁门军舍林中马饮于大河赵得是藉也亦袭魏之河北烧棘蒲队黄城故刚平之残也中牟之堕也黄城之队也棘蒲之烧也此皆非赵魏之欲也然二国劝行之者何也卫明于时权之藉也今世之为国者不然矣兵弱而好敌强国罢而好众怨事败而好鞠之兵弱而憎下人地狭而好敌大事败而好长诈行此六者而求霸则远矣臣闻善为国者顺民之意而料兵之能然后从于天下故约不为人主怨伐不为人挫强如此则兵不费权不轻地可广欲可成也昔者齐之与韩魏伐秦楚也战非甚疾也分地又非多韩魏也然而天下独归咎于齐者何也以其为韩魏主怨也且天下遍用兵矣齐燕战而赵氏兼中山秦楚战韩魏不休而宋越专用其兵此十国者皆以相敌为意而独举心于齐者何也约而好主怨伐而好挫强也且夫强大之祸常以王人为意也夫弱小之殃常以谋人为利也是以大国危小国灭也大国之计莫若后起而重伐不义夫后起之藉与多而兵劲则是以众强敌罢寡也兵必立也事不塞天下之心则利必附矣大国行此则名号不攘而至霸王不为而立矣小国之情莫如谨静而寡信诸侯谨静则四邻不反寡信诸侯则天下不卖外不卖内不反则畜积朽腐而不用币帛矫&#而不服矣小国道此则不祠而福矣不贷而见足矣故曰祖仁者王立义者霸用兵穷者亡何以知其然也昔吴王夫差以强大为天下先袭郢而栖越身从诸侯之君而卒身死国亡为天下戮者何也此夫差平居而谋王强大而喜先天下之祸也昔者莱莒好谋陈蔡好诈莒恃越而灭蔡恃晋而亡此皆内长诈外信诸侯之殃也由此观之则强弱大小之祸可见于前事矣语曰骐骥之衰也驽马先之孟贲之倦也女子胜之夫驽马女子筋力骨劲非贤于骐骥孟贲也何则后起之藉也今天下之相与也不&#灭有能案兵而后起寄怨而诛不直微用兵而寄于义则霸天下可局足而须也明于诸侯之故察于地形之理者不约亲不相质而固不趋而疾众事而不反交割而不相憎俱强而加以亲何则形同忧而兵趋利也何以知其然也昔者燕齐战于桓之曲燕不胜十万之众尽胡人袭燕楼烦数县取其牛马夫胡之与齐非素亲也而用兵又非约质而谋燕也然而甚于相趋者何也形同忧而兵趋利也由此观之约于同形则利长后起则诸侯可趋役也故明主察相诚欲以霸王为志则战攻非所先战者国之残也而都县之费也残费已先而能从诸侯者寡矣彼战者之为残也士闻战则输私财而富军市输饮食而待死士令折辕而炊之杀牛而觞士则是路君之道也中人祷祝君翳酿通都小县置社有市之邑莫不正事而奉王则此虚中之计也夫战之明日尸死扶伤虽若有功也军出费中哭泣则伤主心矣死者破家而葬夷伤者空财而共药完者内酺而华乐故其费与死伤者钧故民之所费也十年之田而不偿也军之所出矛戟折镮铉绝伤弩破车罢马亡矢之大半甲兵之具宫之所私出也士大夫之所匿厮养士之所窃十年之田而不偿也天下有此再费者而能从诸侯者寡矣攻城之费百姓理襜蔽举冲橹家杂总身窟穴中罢于刀金而士困于土功将不释甲&#数而能拔城者为亟耳上倦于教士断于兵故三下城而能胜敌者寡矣故曰彼战攻者非所先也何以知其然也昔智伯瑶攻范中行氏杀其君灭其国又西围晋阳吞并二国而忧一主此用兵之盛也然而智伯卒身死国亡为天下笑者何谓也兵先战攻而灭二子之患也昔者中山悉起而迎燕赵南战于长子败赵氏北战于中山克燕军杀其将夫中山千乘之国也而攻万乘之国二再战比胜此用兵之上节也然而国遂亡君臣于齐者何也不啬于战攻之患也由此观之则战攻之败可见于前事矣今世之所谓善用兵者终战比胜而守不可拔天下称为善一国得而保之则非国之利也臣闻战大胜者其士多死而兵益弱守而不可拔者其百姓罢而城郭露夫士死于外民残于内而城郭露于境则非王之乐也今夫鹄的非咎罪于人也便弓引弩而射之中者则善不中则愧少长贵贱则同心于贯之者何也恶其示人以难也今穷战比胜而守必不拔则是非徒示人以难也又且害人者也然则天下仇之必矣夫罢士露国而多与天下为仇则明君不居也素用强兵而弱之则察相不事彼明君察相者则五兵不动而诸侯从辞让而重赂至矣故明君之攻战也甲兵不出于军而敌国胜冲橹不施而边城降士民不知而王业至矣彼明君之从事也用财少旷日远而利长者故曰兵后起则诸侯可趋役也臣之所闻攻战之道非师者虽有百万之军比之堂上虽有阖闾吴起之将禽之户内千丈之城拔之尊俎之间百尺之冲折之&#席之上故钟鼓竽瑟之音不绝地可广而欲可成和乐倡优侏儒之笑不乏诸侯可同日而致也故名配天地不为尊利制海内不为厚故夫善为王业者在劳天下而自逸乱天下而自安诸侯无成谋则其国无宿忧也何以知其然也佚治在我劳乱在天下则王之道也锐兵来则拒之患至则趋之使诸侯无成谋则其国无宿忧矣何以知其然也昔者魏王拥土千里带甲三十六万恃其强而拔邯郸西围定阳又从十二诸侯朝天子以西谋秦秦王恐之寝不安席食不甘味令于境内尽堞中为战具竟为守备为死士置将以待魏氏卫鞅谋于秦王曰夫魏氏其功大而令行于天下有十二诸侯而朝天子其与必众故以一秦而敌大魏恐不如王何不使臣见魏王则臣请必北魏矣秦王许诺卫鞅见魏王曰大王之功大矣令行于天下矣今大王之所从十二诸侯非宋卫也则邹鲁陈蔡此固大王之所以鞭棰使也不足以王天下大王不若北取燕东伐齐则赵必从矣西取秦南伐楚则韩必从矣大王有伐齐楚心而从天下之志则王业见矣大王不如先行王服然后图齐楚魏王说于卫鞅之言也故身广公宫制丹衣柱建九斿从七星之旟此天子之位也而魏王处之于是齐楚怒诸侯奔齐齐人伐魏杀其太子覆其十万之军魏王大恐跣行按兵于国而东次于齐然后天下乃舍之当是时秦王垂拱而受西河之外而不以德魏王故卫鞅之始与秦王计也谋约不下席言于尊俎之间谋成于堂上而魏将已禽于齐矣冲橹未施而西河之外已入于秦矣此臣之所谓比之堂上禽将户内拔城于尊俎之间折冲席上者也比之堂上当
作北之堂上

按史记田敬仲完世家愍王三十六年王为东帝秦昭王为西帝苏代自燕来入齐见于章华东门齐王曰嘻善子来秦使魏冉致帝子以为何如对曰王之问臣也卒而患之所从来微愿王受之而勿备称也秦称之天下安之王乃称之无后也且让争帝名无伤也秦称之天下恶之王因勿称以收天下此大资也且天下立两帝三以天下为尊齐乎尊秦乎王曰尊秦曰释帝天下爱齐乎爱秦乎王曰爱齐而憎秦曰两帝立约伐赵孰与伐桀宋之利王曰伐桀宋利对曰夫约钧然与秦为帝而天下独尊秦而轻齐释帝则天下爱齐而憎秦伐赵不如伐桀宋之利故愿王明释帝以收天下倍约宾秦无争重而王以其间举宋夫有宋卫之阳地危有济西赵之阿东国危有淮北楚之东国危有陶平陆梁门不开释帝而贷之以伐桀宋之事国重而名尊燕楚所以形服天下莫敢不听此汤武之举也敬秦以为名而后使天下憎之此所谓以卑为尊者也愿王熟虑之于是齐去帝复为王秦亦去帝位按通鉴纲目赧王二十七年冬十月秦君称西帝遣使立齐君为东帝已而皆去之赧王二十九年齐灭宋
按通鉴为齐
愍王二十八年

按战国策宋康王之时有雀生于城之陬使史占之曰小而生巨必霸天下康王大喜于是灭滕伐薛取淮北之地乃愈自信欲霸之速成故射天笞地斩社稷而焚灭之曰威服天下鬼神骂国老谏臣为无颜之冠以示勇剖伛之背锲朝涉之胫而国人大骇齐闻而伐之民散城不守王乃逃倪侯之馆遂得而死见祥而不为祥反为祸　齐欲攻宋秦令起贾禁之齐乃援赵以伐宋秦王怒属怨于赵李兑约五国以伐秦无功留天下之兵于成皋而阴讲于秦又欲与秦攻魏以解其怨而取封焉魏王不说之齐人谓齐王曰臣为足下谓魏王曰三晋皆有秦患今之攻秦也为赵也五国伐赵赵必亡矣齐逐李兑李兑必死今之伐秦也以救李子之死也今赵留天下之甲于成皋而阴鬻之于秦已讲则令秦攻魏以成其私封王之事赵也何得矣且王尝济于漳而身朝于邯郸抱阴成负蒿葛孽为赵蔽而赵无为王行也今又以河阳姑密封其子而乃令秦攻王以便取阴人比然而后知贤不如王若用所以事赵之半收齐天下有敢谋王者乎王之事齐也无入朝之辱无割地之费齐为王之故虚国于燕赵之前用兵于二千里之外故攻城野战未尝不为王先被矢石也得二都割河东尽效之于王自是之后秦攻魏齐未尝不岁至于王之境也请问王之所以报齐者可乎韩处于赵去齐三千里王以此疑齐曰有秦阴今王又挟故薛公以为相善韩徐以为上交尊虞商以为大客王顾可以反疑于齐乎于是魏王听此言也甚诎其欲事王齐
王
也甚循其怨于赵臣愿王之亟闻魏而无庸
见恶也臣请为王推其怨于赵愿王之阴重赵而无使秦之见王之重赵也秦见之且亦重赵齐秦交重赵臣必见燕与韩魏亦且重赵也皆且无敢与赵治三国事赵赵从亲以合于秦必为王高矣臣故欲王之遍劫天下而皆私甘之也王使臣以韩魏与燕劫赵使丹也甘之以赵劫韩魏使臣也甘之以三晋劫秦使顺也甘之以天下劫楚使也甘之则天下皆逼秦以事王而不敢相私也交定而后王择焉　齐将攻宋而秦楚禁之齐因欲与赵赵不听齐乃令公孙衍说李兑以攻宋而定封焉李兑乃谓齐王曰臣之所以坚三晋以攻秦者非以为齐得利秦之毁也欲以使攻宋也而宋置太子以为王下亲其上而守坚臣是以欲足下之速归休士民也今太子走诸善太子者皆有死心若复攻之其国必有乱而太子在外此亦举宋之时也已臣为足下使公孙衍说奉阳君曰君之身老矣封不可不早定也为君虑封莫若于宋他国莫可夫秦人贪韩魏危燕楚僻中山之地薄莫如于阴失今之时不可复得已宋之罪重齐之怒深残乱宋德大齐定身封此百代一时也已奉阳君甚贪之唯得大封齐无大异臣愿足下之大发攻宋之举而无庸致兵以观奉阳君之应足下也县阴以甘之循有燕以临之而臣待忠之封事必大成臣又愿足下有地效于襄安君以资臣也足下果残宋此两地之时也足下何爱焉若足下不得志于宋与国何敢望也足下以此资臣也臣循燕观赵观言其
无所事

则足下击溃而决天下矣

注
公孙衍为秦相而逐在秦武王四年武灵王之　十九年也后为魏所杀虽不知何年然去李兑合　从时已远此公孙衍恐非犀首也考之秦策亦有　宋罪重此百世之一时已数语彼以为穰侯之言　亦此时事也齐攻宋奉阳君不欲客谓奉阳君曰君之春秋高矣而封地不定不可不熟图也秦之贪韩魏危燕楚僻中山之地薄宋罪重齐怒深残伐乱宋定身封德强齐此百代之一时也
注
赵策说奉阳君取阴之辞自宋罪重以下至百　世之一时也凡两见而秦策亦有之以为谓穰侯　赵策又曰魏冉必妒君之有阴按阴即陶宋地冉　所封也秦纪昭王十二年楼缓免穰侯魏冉为相　十六年冉免封公子市宛公子悝邓魏冉陶为诸　侯冉传云免楼缓而魏冉相冉谢病免以寿烛为　相烛免复相冉乃封于穰后益封陶号曰穰五国伐秦无功罢于成皋赵欲讲于秦楚与韩魏将应之齐弗欲苏代谓齐王曰臣已为足下见奉阳君矣臣谓奉阳君曰天下散而争秦秦必据宋魏冉必&#君之有阴也秦王贪魏冉&#则阴不可得已矣君无讲齐必攻宋齐攻宋则楚必攻宋魏必攻宋燕赵助之五国据宋不至一二月阴必得矣得阴而讲秦虽有变君无患矣若不得已而必讲则愿五国复坚约五国愿得赵尼以雄飞与韩氏大吏东勉齐王必无名禁也使臣守约若与国有倍约者以四国攻之无倍约者而秦侵约五国复坚而傧之今韩魏与齐相疑也若复不坚约而讲臣恐与国之大乱也齐秦非复合也必有觭重者矣后合与觭重者皆非赵之利也且天下散而事秦是秦制天下也秦制天下将何以天下为臣愿君之蚤计也天下争秦有六举皆不利赵矣天下争秦秦王受负海之国合负亲之交以据中国而求利于三晋是秦之一举也秦行是计不利于赵而君不得阴一矣天下争秦秦王内韩于齐内成阳君于韩相魏怀于魏复合衍交两王王贲韩陀之曹皆起而行事是秦之一举也秦行是计也不利于赵而君不得阴二矣天下争秦秦王受齐受赵三强三亲以据魏而求安邑是秦之一举也秦行是计齐起应之魏不待伐抱安邑而倍秦秦得安邑之饶魏为上交韩必入朝秦过赵已安邑矣秦行是计不利于赵而君必不得阴三矣天下争秦秦坚燕赵之交以伐齐收楚与韩而攻魏是秦之一举也秦行是计而燕赵应之燕赵伐齐兵始用秦因收楚而攻魏不至一二月魏必破矣秦举安邑而塞女戟韩之太原绝下轵道南阳而伐魏绝韩包二周即赵自消烁矣国燥于秦兵分于齐非赵之利也而君终身不得阴四矣天下争秦秦坚三晋之交攻齐国破财屈而兵东分于齐秦按兵攻魏取安邑是秦之一举也秦行是计也君按救魏是以攻齐之以己敝救之而与秦争战也君不救也韩魏焉免西合国在谋之中而君有终身不得阴五矣天下争秦秦案为义存亡继绝固危扶弱定无罪之君必起中山与胜焉秦起中山与胜而赵宋同命何暇言阴六矣故曰君必无讲则阴必得矣奉阳君曰善乃绝和于秦而收齐魏以成取阴
注
苏代劝齐伐宋将以敝齐其劝赵之共攻者恐　赵之合秦为燕反间而齐秦方恶尔赵卒不合齐　伐宋者恶齐之骄而止欤抑别有故也按燕策苏　代说燕于赵以伐齐奉阳君不听乃入齐恶赵令　齐绝于赵又代谓燕昭王曰臣离齐赵齐赵已孤　矣赵之不合齐其后竟合燕以破齐殆以此欤大　事记齐愍王与魏楚灭宋三分其地魏得其梁陈　留齐得其济阴东平楚得其沛考之史年表齐魏　世家皆止言齐灭宋独宋世家称与楚魏伐宋三　分其地此大事记所据也按苏代说燕之辞曰齐　王南攻楚西困秦又以其余兵举五千乘之劲宋　谓秦之辞曰攻宋所以为王也齐强辅之以宋楚　魏必恐恐西事秦使当时齐与楚魏合其言岂若　是乎史称齐既灭宋南割楚之淮北西侵三晋是　其乘灭宋之强并夺楚魏地而谓与之分宋地岂　其实哉乐毅劝燕昭王约赵楚魏伐齐其言曰王　若欲攻齐莫若结于赵且又淮北宋地楚魏之所　欲也年表燕破齐之年书楚赵取齐淮北大事记　因之按此言则楚魏分地当是乐毅破齐后事宋　世家之记者岂非得耶按史记田敬仲完世家愍王三十八年伐宋秦昭王怒曰吾爱宋与爱新城阳晋同韩聂与吾友也而攻吾所爱何也苏代为齐谓秦王曰韩聂之攻宋所以为王也齐强辅之以宋楚魏必恐恐必西事秦是王不烦一兵不伤一士无事而割安邑也此韩聂之所祷于王也秦王曰吾患齐之难知一从一衡其说何也对曰天下国令齐可知乎齐以攻宋其知事秦以万乘之国自辅不西事秦则宋治不安中国白头游敖之士皆积智欲离齐秦之交伏式结轶西驰者未有一人言善齐者也伏式结轶东驰者未有一人言善秦者也何则皆不欲齐秦之合也何晋楚之智而齐秦之愚也晋楚合必议齐秦齐秦合必图晋楚请以此决事秦王曰诺于是齐遂伐宋宋王出亡死于温齐南割楚之淮北西侵三晋欲以并周室为天子泗上诸侯邹鲁之君皆称臣诸侯恐惧赧王三十年秦蒙武击齐拔九城齐杀狐咺陈举（按通　鉴为齐愍王二十九年）

按史记田敬仲完世家愍王三十九年秦来伐拔我列城九按通鉴纲目赧王三十年秦蒙武击齐拔九城齐杀狐咺陈举燕使亚卿乐毅如赵赧王三十一年燕乐毅以秦魏韩赵之师伐齐入临灾齐君地出走其相淖齿杀之毅下齐七十余城（按通　鉴为齐愍王三十年）

按战国策齐负郭之民有孤狐咺者正议闵王斫之檀衢百姓不附齐孙室子陈举直言杀之东闾宗室离心司马穰苴为政者也杀之大臣不亲以故燕举兵使昌国君将而击之齐使向子将而应之齐军破向子舆一乘亡达子收余卒复振与燕战求所以赏者闵王不肯与军破走王奔莒淖齿数之曰夫千乘博昌之间方数百里雨血露衣王知之乎王曰不知嬴博之间地坼至泉王知之乎王曰不知人有当阙而哭者求之则不得去之则闻其声王知之乎王曰不知淖齿曰天雨血露衣者天以告也地坼至泉者地以告也人有当阙而哭者人以告也天地人皆以告矣而王不知戒焉何得无诛乎于是杀闵王于鼓里太子乃解衣免服逃太史之家为溉园君王后太史后氏女知其贵人善事之田单以即墨之城破亡余卒破燕兵绐骑劫遂以复齐遽迎太子于莒立之以为王襄王即位立君王后以为后生齐王建　王孙贾年十五事闵王王出走失王之处其母曰女朝出而晚来则吾倚门而望女暮出而不还则吾倚闾而望女今事王王出走女不知其处女尚何归王孙贾乃入市中曰淖齿乱齐国杀闵王欲与我诛者袒右市人从者四百人与之诛淖齿刺而杀之　燕昭王收破燕后即位卑身厚币以招贤者欲将报雠故往见郭隗先生曰齐因孤国之乱而袭破燕孤极知燕小力不足以报然得贤士与共国以雪先王之耻孤之愿也敢问以国报雠者奈何郭隗先生对曰帝者与师处王者与友处霸者与臣处亡国与役处诎指而事之北面而受学则百己者至先趋而后息先问而后嘿则什己者至人趋则若己者至冯几据杖眄视指使则厮役之人至若恣雎奋击呴藉叱咄则徒隶之人至矣此古服道致士之法也王诚博选国中之贤者而朝其门下天下闻王朝其贤臣天下之士必趋于燕矣昭王曰寡人将谁朝而可郭隗先生曰臣闻古之君人有以千金求千里马者三年不能得涓人言于君曰请求之君遣之三月得千里马马已死买其骨五百金反以报君君大怒曰所求者生马安事死马而捐五百金涓人对曰死马且买之五百金况生马乎天下必以王为能市马马今至矣于是不能&#年千里马之至者三今王诚欲致士先从隗始隗且见事况贤于隗者乎岂远千里哉于是昭王为隗筑宫而师之乐毅自魏往邹衍自齐往剧辛自赵往士争凑燕燕王吊死问生与百姓同其甘苦二十八年国殷富士卒乐佚轻战于是遂以乐毅为上将军与秦楚三晋合谋以伐齐齐兵败闵王出走于外燕兵独追北入至临灾尽取齐宝烧其宫室宗庙齐城之不下者唯独莒即墨　客谓燕王曰齐南破楚西屈秦用韩魏之兵燕赵之众犹鞭策也使齐北面伐燕即虽五燕弗能当王何不阴出使散游士顿齐兵敝其众使世世无患燕王曰假寡人五年寡人得其志矣苏子曰请假王十年燕王说奉苏子车十五乘南使于齐谓齐王曰齐南破楚西屈秦用韩魏之兵燕赵之众犹鞭策也臣闻当世之举王必诛暴正乱举无道攻不义今宋王射天笞地铸诸侯之象使侍屏匽展其臂弹其鼻此天下之无道不义而王不伐王名终不成且夫宋中国膏腴之地邻民之所处也与其得百里于燕不如得十里于宋伐之名则义实则利王何为弗为齐王曰善遂兴兵伐宋三覆宋宋遂举燕王闻之绝交于齐率天下之兵以伐齐大战一小战再顿齐国成其名故曰因其强而强之乃可折也因其广而广之乃可缺也　齐伐宋宋急苏代乃遗燕昭王书曰夫列在万乘而寄质于齐名卑而权轻奉齐助之伐宋民劳而实费破宋残楚淮北肥大齐雠强而国弱也此三者皆国之大败也而足下行之将欲以除害取信于齐也而齐未加信于足下而忌燕也愈甚矣然则足下之事齐也失所为矣夫民劳而实费又无尺寸之功破宋肥雠而世负其祸矣足下以宋加淮北强万乘之国也而齐并之是益一齐也北夷方七百里加之以鲁卫此所谓强万乘之国也而齐并之是益二齐也夫一齐之强而燕犹不能支也今乃以三齐临燕其祸必大矣虽然臣闻智者之举事也转祸而为福因败而成功者也齐人紫败素也而贾十倍越王句践栖于会稽而后残吴霸天下此皆转祸而为福因败而为功者也今王若欲转祸而为福因败而为功乎则莫如遥霸齐而厚尊之使之盟于周室尽焚天下之秦符约曰夫上计破秦其次长宾客秦秦挟宾客以待破秦王必患之秦五世以结诸侯今为齐下秦王之志苟得穷齐不惮以一国都为功然而王何不使布衣之人以穷齐之说说秦谓秦王曰燕赵破宋肥齐尊齐而为之下者燕赵非利之也弗利而势为之者何也以不信秦王也今王何不使可以信者接收燕赵令泾阳君若高陵君先于燕赵秦有变因以为质则燕赵信秦矣秦为西帝赵为中帝燕为北帝立为三帝而令诸侯韩魏不听则秦伐之齐不听则燕赵伐之天下孰敢不听天下服听因驱韩魏以攻齐曰必反宋地而归楚之淮北夫反宋地而归楚之淮北燕赵之所同利也&#立三帝燕赵之所同愿也夫实得所利名得所愿则燕赵之弃齐也犹释敝&#今王之不收燕赵则齐霸必成矣诸侯戴齐而王独弗从也是国危也诸侯戴齐而王从之是名卑也王不收燕赵名卑而国危王收燕赵名尊而国宁夫去尊宁而就卑危智者不为也秦王闻若说也必如刺心然则王何不务使智士以若此言说秦破齐必矣夫取秦上交也伐齐正利也尊上交务正利圣王之事也燕昭王善其书曰先人尝有德苏氏子之之乱而苏氏去燕燕欲报雠仇于齐非苏氏莫可乃召苏氏复善待之与谋伐齐竟破齐闵王出走　苏代为奉阳君说燕于赵以伐齐奉阳君不听乃入齐恶赵令齐绝于赵因之燕谓昭王曰韩为谓臣曰人告奉阳君曰使齐不信赵者苏子也令齐王召蜀子使不伐宋者苏子也使齐王谋遁取秦以谋赵者苏子也令齐守赵之质子以甲者又苏子也请告子以请齐果以守赵之质子以甲吾必守子以甲其言恶矣虽然王勿患也臣故知入齐之有赵累也出为之以成所欲臣死而齐大恶于赵臣犹生也今齐赵绝可大纷已特臣非张孟谈也使臣也如张孟谈也齐赵必有为智伯者矣奉阳君告朱欢与赵足曰齐王使公玉曰命说曰必不反韩今召之矣必不任苏子以事今封而相之必不合燕今以燕为上交吾所恃者顺也今其言变有甚于其父顺始与苏子为雠见之如无厉今贤之两之已矣吾无齐矣奉阳君之怒甚矣如齐王之不信赵而小人奉阳君也因是而倍之不以今时大纷之解而复合则后不可奈何也故齐赵之合苟可循也死不足以为臣患逃不足以为臣耻为诸侯不足以为臣荣被发自漆为厉不足以为臣辱然而臣有患也臣死而齐赵不循恶交分于臣也而后相效是臣之患也若臣死而必相攻也臣必勉之而求死焉尧舜之贤而死禹汤之智而死孟贲之勇而死乌获之力而死生之物固有不死者乎在必然之物以成所欲王何疑焉臣以不若逃而去之臣以韩魏循自齐而为之取秦深结赵以勤之如是则近于相攻也臣虽为之不累燕奉阳君告朱欢曰苏子怒于燕王之不以吾故弗子相又不子卿也殆无燕矣其疑至于此故臣虽为之不累燕又不欲王伊尹再逃桀而之汤果与鸣条之战而以汤为天子伍子胥逃楚而之吴果与柏举之战而报其父之雠今臣逃而纷齐赵始可着于春秋且举大事孰不逃桓公之难管仲逃于鲁阳虎之难孔子逃于卫张仪逃于楚白圭逃于秦望诸相中山也使赵赵劫之求地望诸攻关而出外孙之难薛公释戴逃出于关三晋称以为好士故举大事逃不足以为辱矣卒绝齐于赵赵合于燕以攻齐败之　燕昭王且与天下伐齐而有齐人仕于燕者昭王召而谓之曰寡人且与天下伐齐旦暮出令矣子必争之争之而不听子因去而之齐寡人有时复合且以因子而事齐当此之时也燕齐不两立然而常独欲有复收之之志若此也　齐魏争燕齐谓燕王曰吾得赵矣魏亦谓燕王曰吾得赵矣燕无以决之而未有适予也苏代谓燕相曰臣闻辞卑而币重者失天下者也辞倨而币薄者得天下者也今魏之辞倨而币薄燕因合于魏魏得燕齐遂北矣　苏代自齐使人谓燕昭王曰臣间离齐赵齐赵已孤矣王何不出兵以攻齐臣请为王弱之燕乃伐齐攻晋令人谓闵王曰燕之攻齐也欲以复振故地也燕兵在晋而不进则是兵弱而计疑也王何不令苏子将而应燕乎夫以苏子之贤将而应弱燕燕破必矣燕破则赵不敢不听是王破燕而服赵也闵王曰善乃谓苏子曰燕兵在晋今寡人发兵应之愿子为寡人为之将对曰臣之于兵何足以当之王其改举王使臣也是败王之兵而以臣遗燕也战不胜不可振也王曰行寡人知子矣苏子遂将而与燕人战于晋下齐军败燕得甲首二万人苏子以其余兵以守阳城而报于闵王曰王过举令臣应燕今军败亡二万人臣有斧质之罪请自归于吏以戮闵王曰此寡人之过也子无以为罪明日又使燕攻阳城及狸又使人谓闵王曰日者齐不胜于晋下此非兵之过齐不幸而燕有天幸也今燕又攻阳城及狸是以天幸自为功也王复使苏子应之苏子先败王之兵其后必务以胜报王矣王曰善乃复使苏子苏子固辞王不听遂将与燕战于阳城燕人大胜斩首三万齐君臣不亲百姓离心燕因使乐毅大起兵伐齐破之　苏代自齐献书于燕王曰臣之行也固知将有口事故献御书而行曰臣贵于齐燕大夫将不信臣臣贱将轻臣臣用将多望于臣齐有不善将归罪于臣天下不攻齐将曰善为齐谋天下攻齐将与齐兼贸臣臣之所处重卵也王谓臣曰吾必不听众口与谗言吾信汝也犹列眉也上可以得用于齐次可以得信于下苟无死汝无不为也以女自信可也与之言曰去燕之齐可也期于成事而已臣受令以任齐及五年齐数出兵未尝谋燕齐赵之交一合一离不与齐谋赵则与赵谋齐齐之信燕也至于虚北地行其兵今王信田伐与参去疾之言且攻齐使齐犬马而不言燕今王又使庆令臣曰吾欲用所善王苟欲用之则臣请为王事之王欲醳臣专任所善则臣请归醳事臣苟得见则盈愿　苏秦死其弟苏代欲继之乃北见燕王哙曰臣东周之鄙人也窃闻王义甚高甚顺鄙人不敏窃释锄耨而干大王至于邯郸所闻于邯郸者又高于所闻东周臣窃负其志乃至燕廷观王之群臣下吏大王天下之明主也王曰子之所谓天下之明主者何如者也对曰臣闻之明主者务闻其过不欲闻其善臣请谒王之过夫齐赵者王之仇雠也楚魏者王之援国也今王奉仇雠以伐援国非所以利燕也王自虑此则计过无以谏者非忠臣也王曰寡人之于齐赵也非所敢欲伐也曰夫无谋人之心而令人疑之殆有谋人之心而令人知之拙谋未发而闻于外则危今臣闻王居处不安食饮不甘思齐报齐身自削甲札妻自组甲絣曰有大数矣有之乎王曰子闻之寡人不敢隐也我有深怨积怒于齐而欲报之二年矣齐者我雠国也故寡人之所欲报也直患国敝力不足矣子能以燕报齐寡人奉国而委之于子矣对曰凡天下之战国七而燕处弱焉独战则不能有所附则无不重南附楚则楚重西附秦则秦重中附韩魏则韩魏重且苟所附之国重此必使王重矣今夫齐王长主也而自用也南攻楚五年&#积散西困秦三年民憔悴士罢敝北与燕战覆三军获二将而又以其余兵南面西举五千乘之劲宋
注
举家在齐闵二十八年燕昭王二十六年此时　未举也而下十二章亦言齐以宋地封泾阳盖宋　策齐宣也所拔五城正曰此言举五千乘之宋非　仅得其城邑而已盖在灭宋之后明矣下章包十　二诸侯即史所谓泗上诸侯邹鲁之君皆称臣者而包十二诸侯此其君之欲得也其民力竭也安犹取哉且臣闻之数战则民劳久师则兵敝王曰吾闻齐有清济浊河可以为固有长城巨防足以为塞诚有之乎对曰天时不与虽有清济浊河何足以为固民力穷敝虽有长城巨防何足以为塞且异日也济西不役所以备赵也河北不师所以备燕也今济西河北尽以役矣封内敝矣夫骄主必不好计而亡国之臣贪于财王诚能毋爱宠子母弟以为质宝珠玉帛以事其左右彼且德燕而轻亡宋则齐可亡已王曰吾终以子受命于天矣曰内寇不与外敌不可拒王自治其外臣自敝其内此乃亡之之势也
注
彪谓燕昭之举实自代发之正曰太事记云战　国策载苏代说燕之辞误以为哙使哙能有志如　是岂至覆国乎论其世考其事皆说燕昭之辞也　按史记误同苏代为燕说齐未见齐王先说淳于髡曰人有卖骏马者比三旦立市人莫之知往见伯乐曰臣有骏马欲卖之比三旦立于市人莫与言子还而视之去而顾之臣请献一朝之费伯乐乃还而视之去而顾之一旦而马价十倍今臣欲以骏马见于王莫为臣先后者足下有意为臣伯乐乎臣请献白璧一双黄金千镒以为马食淳于髡曰谨闻命矣乃入言之王而见之齐王大说苏子按史记田敬仲完世家愍王四十年燕秦楚三晋合谋各出锐师以伐败我济西王解而却燕将乐毅遂入临淄尽取齐之宝藏器愍王出亡之卫卫君辟宫舍之称臣而共具愍王不逊卫人侵之愍王去走邹鲁有骄色邹鲁君弗内遂走莒楚使淖齿将兵救齐因相齐愍王淖齿遂杀愍王而与燕共分齐之侵地卤器　按乐毅传乐毅去赵适魏闻燕昭王以子之之乱而齐大败燕燕昭王怨齐未尝一日而忘报齐也燕国小僻远力不能制于是屈身下士先礼郭隗以招贤者乐毅于是为魏昭王使于燕燕王以客礼待之乐毅辞让遂委质为臣燕昭王以为亚卿久之当是时齐愍王强南败楚相唐昧于重丘西摧三晋于观津遂与三晋击秦助赵灭中山破宋广地千余里与秦昭王争重为帝已而复归之诸侯皆欲背秦而服于齐愍王自矜百姓弗堪于是燕昭王问伐齐之事乐毅对曰齐霸国之余业也地大人众未易独攻也王必欲伐之莫如与赵及楚魏于是使乐毅约赵惠文王别使连楚魏令赵嚪秦以伐齐之利诸侯害齐愍王之骄皆争合从与燕伐齐乐毅还报燕昭王悉起兵使乐毅为上将军赵惠文王以相国印授乐毅乐毅于是并护赵楚韩魏燕之兵以伐齐破之济西诸侯兵罢归而燕军乐毅独追至于临灾齐愍王之败济西亡走保于莒乐毅独留徇齐齐皆城守乐毅攻入临灾尽取齐宝财物祭器输之燕燕昭王大说亲至济上劳军行赏飨士封乐毅于昌国号为昌国君于是燕昭王收齐卤获以归而使乐毅复以兵平齐城之不下者乐毅留徇齐五岁下齐七十余城皆为郡县以属燕唯独莒即墨未服　按孟尝君传齐愍王灭宋益骄欲去孟尝君孟尝君恐乃如魏魏昭王以为相西合于秦赵与燕共伐破齐齐愍王亡在莒遂死焉按通鉴纲目赧王三十一年燕上将军乐毅以秦魏韩赵之师伐齐入临灾齐君地出走其相淖齿杀之毅下齐七十余城燕封毅为昌国君
目
燕悉起兵使乐毅为上将军并将秦魏韩赵之　师以伐齐战于济西齐师大败毅还秦魏之师分　韩师以略宋地部赵师以收河间身率燕师长驱　逐北剧辛曰齐大燕小赖诸侯之助以破其军宜　及时收取其边城以自益此长久之利也今过而　不攻以深入为名无损于齐无益于我而结深怨　后必悔之毅曰齐王伐功矜能谋不逮下废黜贤　良信任谄谀政令戾虐百姓怨怼今因其军破而　乘之则其民必叛而齐可图也若不遂乘之待彼　悔前之非改过而抚其民则难虑矣遂进军齐果　大乱愍王出走毅入临灾取宝物祭器输之于燕　燕王亲至济上劳军行赏封毅为昌国君留徇齐　城未下者齐王之卫卫君辟宫舍之称臣共具王　不逊卫人侵之去奔邹鲁又有骄色邹鲁不纳遂　走莒楚使淖齿将兵救齐因为齐相齿欲与燕分　齐地乃执愍王而数之擢王筋悬之庙梁宿昔而　死毅闻画邑人王蠋贤令军中环画三十里无入　使人请蠋蠋不往燕人曰不来吾且屠画蠋曰吾　闻忠臣不事二君烈女不更二夫齐王不用吾谏　吾退耕于野国破君亡吾不能存而又欲劫之以　兵与其不义而生不若死遂自经死毅整军禁侵　掠礼逸民宽赋敛除暴令修旧政齐民喜悦乃遣　左军渡胶东东莱前军循太山东至海略琅邪右　军循河济屯阿鄄以连魏师后军旁北海而抚千　乘以中军据临灾而镇齐都祀桓公管仲于郊封　王蠋之墓六月之间下齐七十余城皆为郡县赧王三十二年齐人讨淖齿杀之立愍王子法章保莒城按史记田敬仲完世家愍王之遇杀其子法章变名姓为莒太史&#家庸太史&#女奇法章状貌以为非恒人怜而常窃衣食之而与私通焉淖齿既以去莒莒中人及齐亡臣相聚求愍王子欲立之法章惧其诛己也久之乃敢自言我愍王子也于是莒人共立法章是为襄王以保莒城而布告齐国中王已立在莒矣襄王既立立太史氏女为王后是为君王后生子建太史&#曰女不取媒因自嫁非吾种也污吾世终身不睹君王后君王后贤不以不睹故失人子之礼按通鉴纲目赧王三十二年齐人讨杀淖齿而立其君之子法章保莒城赧王三十六年乐毅奔赵齐田单袭破燕军尽复齐地齐王入临灾封单为安平君薛公田文卒按战国策燕攻齐齐破闵王奔莒淖齿杀闵王田单守即墨之城破燕兵复齐墟襄王为太子征齐已破燕田单之立疑齐国之众皆以田单为自立也襄王立田单相之过灾水有老人涉灾而寒出不能行坐于沙中田单见其寒欲使后车分衣无可以分者单解裘而衣之襄王恶之曰田单之施将欲以取我国乎不早图之恐后之左右顾无人岩下有贯珠者襄王呼而问之曰女闻吾言乎对曰闻之王曰女以为何若对曰王不如因以为己善王嘉单之善下令曰寡人忧民之饥也单收而食之寡人忧民之寒也单解裘而衣之寡人忧劳百姓而单亦忧之称寡人之意单有是善而王嘉之虽单之善亦王之善已王曰善乃赐单牛酒嘉其行后数日贯珠者复见王曰王至朝日宜召田单而揖之于庭口劳之乃布令求百姓之饥寒者收谷之乃使人听于闾里闻丈夫之相与语曰田单之爱人嗟乃王之教泽也　貂勃常恶田单曰安平君小人也安平君闻之故为酒而召貂勃曰单何以得罪于先生故常见誉于朝貂勃曰跖之狗吠尧非贵跖而贱尧也狗固吠非其主也且今使公孙子贤而徐子不肖然而使公孙子与徐子斗徐子之狗犹将攫公孙子之腓而噬之也若乃得去不肖者而为贤者狗岂特攫其腓而噬之耳哉安平君曰敬闻命明日任之于王王有所幸臣九人之属欲伤安平君相与语于王曰燕之伐齐之时楚王使将军将万人而佐齐今国已定而社稷已安矣何不使使者谢于楚王王曰左右孰可九人之属曰貂勃可貂勃使楚楚王受而觞之数日不反九人之属相与语于王曰夫一人身而牵留万乘者岂不以据势也哉且安平君之与王也君臣无礼而上下无别且其志欲为不善内收百姓循抚其心振穷补不足布德于民外怀戎翟天下之贤士阴结诸侯之雄俊豪英其志欲有为也愿王之察之异日而王曰召相单来田单免冠徒跣肉袒而进退而请死罪五日而王曰子无罪于寡人子为子之臣礼吾为吾之王礼而已矣貂勃从楚来王赐诸前酒酣王曰召相田单而来貂勃避席稽首曰王恶得此亡国之言乎王上者孰与周文王王曰吾不若也貂勃曰然臣固知王不若也下者孰与齐桓公王曰吾不若也貂勃曰然臣固知王不若也然则周文王得吕望以为太公桓公得管夷吾以为仲父今王得安平君而独曰单且自天地之辟民人之治为人臣之功者谁有厚于安平君者哉而王曰单单恶得此亡国之言乎且王不能守乎王之社稷燕人兴师而袭齐墟王走而之城阳之山中安平君以惴惴之即墨三里之城五里之郭敝卒七千禽其司马而反千里之齐安平君之功也当是时也阖城阳而王天下莫之能止然而计之于道归之于义以为不可故为栈道木阁而迎王与后于城阳山中王乃得反子临百姓今国已定民已安矣王乃曰单单且婴儿之计不为此王不亟杀此九子者以谢安平君不然国危矣王乃杀九子而逐其家益封安平君以夜邑万户　昌国君乐毅为燕昭王合五国之兵而攻齐下七十余城尽郡县之以属燕三城未下而燕昭王死惠王即位用齐人反间疑乐毅而使骑劫代之将乐毅奔赵赵封以为望诸君齐田单诈骑劫卒败燕军复收七十余城以复齐燕王悔惧赵用乐毅乘燕之敝以伐燕燕王乃使人让乐毅且谢之曰先王举国而委将军将军为燕破齐报先王之雠天下莫不振动寡人岂敢一日而忘将军之功哉会先王弃群臣寡人新即位左右误寡人寡人之使骑劫代将军为将军久暴露于外故召将军且休计事将军过听以与寡人有隙遂捐燕而归赵将军自为计则可矣而亦何以报先王之所以遇将军之意乎望诸君乃使人献书报燕王曰臣不佞不能奉承先王之教以顺左右之心恐抵斧质之罪以伤先王之明而又害于足下之义故遁逃奔赵自负以不肖之罪故不敢为辞说今王使使者数之罪臣恐侍御者之不察先王之所以畜幸臣之理而又不白于臣之所以事先王之心故敢以书对臣闻贤圣之君不以禄私其亲功多者授之不以官随其爱能当者处之故察能而授官者成功之君也论行而结交者立名之士也臣以所学者观之先王之举错有高世之心故假节于魏王而以身得察于燕先王过举擢之乎宾客之中而立之乎群臣之上不谋于父兄而使臣为亚卿臣自以为奉令承教可以幸无罪矣故受命而不辞先王命之曰我有积怨深怒于齐不量轻弱而欲以齐为事臣对曰夫齐霸国之余教而骤胜之遗事也闲于兵甲习于战攻王若欲伐之则必举天下而图之举天下而图之莫径于结赵矣且又淮北宋地楚魏之所同愿也赵若许约楚赵宋尽力四国攻之齐可大破也先王曰善臣乃口受令具符节南使臣于赵顾反命起兵随而攻齐以天之道先王之灵河北之地随先王举而有之于济上济上之军奉令击齐大胜之轻卒锐兵长驱至国齐王逃遁走莒仅以身免珠玉财宝车甲珍器尽收入燕大吕陈于元英故鼎反乎历室齐器设于宁台蓟丘之植植于汶篁自五伯以来功未有及先王者也先王以为顺于其志以臣为不顿命故裂地而封之使之得比乎小国诸侯臣不佞自以为奉令承教可以幸无罪矣故受命而弗辞臣闻贤明之君功立而不废故着于春秋蚤知之士名成而不毁故称于后世若先王之报怨雪耻夷万乘之强国收八百岁之蓄积及至弃群臣之日遗令诏后嗣之余义执政任事之臣所以能循法令顺庶孽者施及萌隶皆可以教于后世臣闻善作者不必善成善始者不必善终昔者伍子胥说听乎阖闾故吴王远迹至于郢夫差弗是也赐之鸱夷而浮之江故吴王夫差不悟先论之可以立功故沉子胥而弗悔子胥不蚤见主之不同量故入江而不改夫免身全功以明先王之迹者臣之上计也离毁辱之非堕先王之名者臣之所大恐也临不测之罪以幸为利者义之所不敢出也臣闻古之君子交绝不出恶声忠臣之去国不洁其名臣虽不佞数奉教于君子矣恐侍御者之亲左右之说而不察疏远之行也故敢以书报惟君之留意焉　齐以淖齿之乱事秦其后秦欲取齐故使苏涓之楚令任固之齐齐明谓楚王曰秦王欲楚不若其欲齐之甚也其使涓来以示齐之有楚以资固于齐齐见楚必受固是楚之听涓也适为固驱以合秦齐也齐秦合非楚之利也且夫涓来之辞必非固之所以之齐之辞也王不如令人以涓之辞谩固于齐齐秦必不合齐秦不合则王重矣王欲收齐以攻秦汉中可得也王即欲以秦攻齐淮泗之间亦可得也按史记田敬仲完世家襄王在莒五年田单以即墨故破燕军迎襄王于莒人临灾齐故地尽复属齐齐封田单为安平君　按孟尝君传齐襄王立而孟尝君中立为诸侯无所属齐襄王新立畏孟尝君与连和复亲薛公文卒谥为孟尝君诸子争立而齐魏共灭薛孟尝绝嗣无后也　按田单传田单者齐诸田疏属也愍王时单为临灾市掾不见知及燕使乐毅伐破齐齐愍王出奔已而保莒城燕师长驱平齐而田单走安平令其宗人尽断其车轴末而傅铁笼已而燕军攻安平城坏齐人走争涂以折车败为燕所虏惟田单宗人以铁笼故得脱东保即墨燕既尽降齐城唯独莒即墨不下燕军闻齐王在莒并兵攻之淖齿既杀愍王于莒因坚守距燕军数年不下燕引兵东围即墨即墨大夫出与战败死城中相与推田单曰安平之战田单宗人以铁笼得全习兵立以为将军以即墨距燕顷之燕昭王卒惠王立与乐毅有隙田单闻之乃纵反间于燕宣言曰齐王已死城之不拔者二耳乐毅畏诛而不敢归以伐齐为名实欲连兵南面而王齐齐人未附故且缓攻即墨以待其事齐人所惧惟恐他将之来即墨残矣燕王以为然使骑劫伐乐毅乐毅因归赵燕人士卒忿而田单乃令城中人食必祭其先祖于庭飞鸟悉翔舞城中下食燕人怪之田单因宣言曰神来下教我乃令城中人曰当有神人为我师有一卒曰臣可以为师乎因反走田单乃起引还东乡坐师事之卒曰臣欺君诚无能也田单曰子勿言也因师之每出约束必称神师乃宣言曰吾唯惧燕军之劓所得齐卒置之前行与我战即墨败矣燕人闻之如其言城中人见齐诸降者尽劓皆怒坚守唯恐见得单又纵反间曰吾惧燕人掘吾城外冢墓僇先人可为寒心燕军尽掘垄墓烧死人即墨人从城上望见皆涕泣其欲出战怒自十倍田单知士卒之可用乃身操版插与士卒分功妻妾编于行伍之间尽散饮食飨士令甲卒皆伏使老弱女子乘城遣使约降于燕燕军皆呼万岁田单又收民金得千镒令即墨富豪遗燕将曰即墨即降愿无虏掠吾族家妻妾令安堵燕将大喜许之燕军由此益懈田单乃收城中得千余牛为绛缯衣画以五彩龙文朿兵刃于其角而灌脂束苇于尾烧其端凿城数十穴夜纵牛壮士五千人随其后牛尾热怒而奔燕军燕军夜大惊牛尾炬火光明炫耀燕军视之皆龙文所触尽死伤五千人因衔枚击之而城中鼓噪从之老弱皆击铜器为声声动天地燕军大骇败走齐人遂夷杀其将骑劫燕军扰乱奔走齐人追亡逐北所过城邑皆畔燕而归田单兵日益多乘胜燕日败亡卒至河上而齐七十余城皆复为齐乃迎襄王于莒入临灾而听政襄王封田单号曰安平君　按乐毅传燕昭王死子立为燕惠王惠王自为太子时尝不快于乐毅及即位齐之田单闻之乃纵反间于燕曰齐城不下者两城耳然所以不早拔者闻乐毅与燕新王有隙欲连兵且留齐南面而王齐齐之所患唯恐他将之来于是燕惠王固已疑乐毅得齐反间乃使骑劫代将而召乐毅乐毅知燕惠王之不善代之畏诛遂西降赵赵封乐毅于观津号曰望诸君尊宠乐毅以警动于燕齐齐田单后与骑劫战果设诈诳燕军遂破骑劫于即墨下而转战逐燕北至河上尽复得齐城而迎襄王于莒入于临灾按通鉴纲目赧王三十六年燕君平卒乐毅奔赵田单袭破燕军尽复齐地齐君入临灾封单为安平君赵封乐毅为望诸君薛公田文卒赧王三十　年齐田单攻狄下之
史鉴俱不
载姑阙其年

按战国策田单将攻狄往见鲁仲子仲子曰将军攻狄不能下也田单曰臣以五里之城七里之郭破亡余卒破万乘之燕复齐墟攻狄而不下何也上车弗谢而去遂攻狄三月而不克之也齐婴儿谣曰大冠若箕修剑拄颐攻狄不能下垒枯丘田单乃惧问鲁仲子曰先生谓单不能下狄请问其说鲁仲子曰将军之在即墨坐而织蒉立则杖插为士卒倡曰可往矣宗庙亡矣亡日尚矣归于何党矣当此之时将军有死之心而士卒无生之气闻若言莫不挥泣奋臂而欲战此所以破燕也当今将军东有夜邑之奉西有灾上之虞黄金横带而驰乎淄渑之间有生之乐无死之心所以不胜者也田单曰单有心先生志之矣明日乃厉气循城立于矢石之所乃援枹鼓之狄人乃下赧王四十一年齐魏合从
按通鉴纲目赧王四十一年魏复与齐合从
赧王四十四年赵伐齐
按通鉴纲目云云
赧王四十五年秦伐齐击刚寿
按史记田敬仲完世家襄王十四年秦击我刚寿按通鉴纲目赧王四十五年秦伐齐取刚寿
目
穰侯言于秦王使客卿伐齐取刚寿以广其
　陶邑
赧王五十年秦伐赵赵以公子为质于齐齐救赵遂以赵师伐燕伐韩齐君法章薨子建立按战国策赵太后新用事秦急攻之赵氏求救于齐齐曰必以长安君为质兵乃出太后不肯大臣强谏太后明谓左右有复言令长安君为质者老妇必唾其面左师触詟愿见太后盛气而揖之入而徐趋至而自谢曰老臣病足曾不能疾走不得见久矣窃自恕恐太后玉体之有所&#也故愿望见太后曰老妇恃辇而行曰日食饮得无衰乎曰恃鬻耳曰老臣今者殊不欲食乃自强步日三四里少益嗜食和于身曰老妇不能太后之色少解左师公曰老臣贱息舒祺最少不肖而臣衰窃爱怜之愿令补黑衣之数以卫王宫没死以闻太后曰敬诺年几何矣对曰十五岁矣虽少愿及未填沟壑而托之太后曰丈夫亦爱怜其少子乎对曰甚于妇人太后曰妇人异甚对曰老臣窃以为媪之爱燕后贤于长安君曰君过矣不若长安君之甚左师公曰父母之爱子则为之计深远媪之送燕后也持其踵为之泣念悲其远也亦哀之矣已行非弗思也祭祀必祝之祝曰必勿使反岂非计久长有子孙相继为王也哉太后曰然左师公曰今三世以前至于赵之为赵赵王之子孙侯者其继有在者乎曰无有曰微独赵诸侯有在者乎曰老妇不闻也此其近者祸及身远者及其子孙岂人主之子孙则必不善哉位尊而无功奉厚而无劳而挟重器多也今媪尊长安之位而封以膏腴之地多予之重器而不及今令有功于国一旦山陵崩长安君何以自托于赵老臣以媪为长安君计短也故以为其爱不若燕后太后曰诺恣君之所使之于是为长安君约车百乘质于齐齐兵乃出子义闻之曰人主之子也骨肉之亲也犹不能恃无功之尊无劳之奉以守金玉之重也而况人臣乎按史记田敬仲完世家襄王十九年卒子建立按通鉴纲目赧王五十年秦伐赵取三城齐救却之遂以赵师伐燕取中阳伐韩取注人齐君法章卒子建立国事皆决于其母太史氏赧王五十五年秦攻赵齐楚救之赵请粟于齐不与秦遂破赵按史记田敬仲完世家王建立六年秦攻赵齐楚救之秦计曰齐楚救赵亲则退兵不亲遂攻之赵无食请粟于齐齐不听周子曰不如听之以退秦兵不听则秦兵不却是秦之计中而齐楚之计过也且赵之于齐齐扞蔽也犹齿之有唇也唇亡则齿寒今日亡赵明日患及齐楚且救赵之务宜若奉漏瓮沃焦釜也夫救赵高义也却秦兵显名也义救亡国威却强秦之兵不务为此而务爱粟为国计者过矣齐王弗听秦破赵于长平四十余万遂围邯郸按通鉴纲目赧王五十五年秦王龁攻赵上党拔之白起代将大破赵军杀其将赵括坑降卒四十万东周君六年燕伐齐拔聊城齐以鲁连书解围复伐取之按战国策燕攻齐下聊城人或谗之燕将惧诛遂保守聊城不敢归田单攻之岁余士卒多死而聊城不下鲁连乃为书约之矢以射城中遗燕将曰吾闻之智者不倍时而弃利勇士不怯死而灭名忠臣不先身而后君今公行一朝之忿不顾燕王之无臣非忠也杀身亡聊城而威不信于齐非勇也功废名灭后世无称非智也故智者不再计勇士不怯死今死生荣辱尊卑贵贱此其一时也愿公之详计而无与俗同也且楚攻南阳魏攻平陆齐无南面之心以为亡南阳之害不若得济北之利故定计而坚守之今秦人下兵魏不敢东面横秦之势合则楚国之形危且弃南阳断右壤存济北计必为之今楚魏交退燕救不至齐无天下之规与聊城共据&#年之敝即臣见公之不能得也齐必决之于聊城公无再计彼燕国大乱君臣过计上下迷惑栗腹以十万之众五折于外万乘之国被围于赵壤削主困为天下戮公闻之乎今燕王方寒心独立大臣不足恃国敝祸多民心无所归今公又以聊城之民距全齐之兵&#年不解是墨翟之守也食人炊骨士无反北之心是孙膑吴起之兵也能已见于天下矣故为公计不如罢兵休士全车甲归报燕王燕王必喜士民见公如见父母交游攘臂而议于世功业可明矣上辅孤主以制群臣下养百姓以资说士矫国革俗于天下功名可立也意者亦捐燕弃世东游于齐乎请裂地定封富比陶卫世世称寡与齐久处此亦一计也二者显名厚实也愿公熟计而审处也且吾闻效小节者不能行大威恶小耻者不能立荣名昔管仲射桓公中钩篡也遗公子纠而不能死怯也束缚桎梏辱身也此三行者乡里不通也世主不臣也使管仲终穷抑幽囚而不出惭耻而不见穷年没寿不免为辱人贱行矣然管子并三行之过据齐国之政一匡天下九合诸侯为五霸首名高天下光照邻国曹沬为鲁君将三战三北而丧地千里使曹子之足不离陈计不顾后出必死而不生则不免为败军禽将曹子以败军禽将非勇也功废名灭后世无称非智也故去三北之耻退而与鲁君计也曹子以为遭齐桓公有天下朝诸侯曹子以一剑之任劫桓公于坛位之上颜色不变而辞气不悖三战之所丧一朝而反之天下震动惊骇威信吴楚传名后世若此二公者非不能行小节死小耻也以为杀身绝世功名不立非智也故去忿恚之心而成终身之名除感忿之耻而立累世之功故业与三王争流名与天壤相敝也公其图之燕将曰敬闻命矣因罢兵倒而去故解齐国之围救百姓之死仲连之说也按通鉴纲目齐王建十五年燕伐齐拔聊城齐伐取之东周君七年齐太后太史氏薨
按史记田敬仲完世家齐王建十六年秦灭周君王后卒　　年齐王遣使于赵（
自秦灭东周以后无统分注各年于纲下此条疑年干支　阙）
按战国策齐王使使者问赵威后书未发威后问使者曰岁亦无恙耶民亦无恙耶王亦无恙耶使者不说曰臣奉使使威后今不问王而先问岁与民岂先贱而后尊贵者乎咸后曰不然苟无岁何有民苟无民何有君故有问舍本而问末者耶乃进而问之曰齐有处士曰锺离子无恙耶是其为人也有粮者亦食无粮者亦食有衣者亦衣无衣者亦衣是助王养其民者也何以至今不业也叶阳子无恙乎是其为人哀鳏寡恤孤独振困穷补不足是助王息其民者也何以至今不业也北宫之女婴儿子无恙耶撤其环瑱至老不嫁以养父母是皆率民而出于孝情者也胡为至今不朝也此二士弗业一女不朝何以王齐国子万民乎于陵子仲尚存乎是其为人也上不臣于王下不治其家中不索交诸侯此率民而出于无用者何为至今不杀乎甲子年齐王入朝于秦
是年为秦王政十
年齐王建二十八年

按史记田敬仲完世家王建二十八年王入朝秦秦王政置酒咸阳按通鉴纲目齐王二十八年齐赵入秦置酒
秦始皇帝二十六年秦袭齐灭之
按战国策或谓齐王曰周韩西有强秦东北有赵魏秦伐周韩之西赵魏不伐周韩为割韩却周害也及韩却周害之后赵魏亦不免与秦为患矣今齐应秦伐赵魏则亦不果于赵魏之应秦而伐周韩令齐入于秦而伐赵魏赵魏亡之后秦东面而伐齐齐安得救于天下乎　国子曰秦破马服君之师围邯郸齐魏亦佐秦伐邯郸齐取淄渑魏取伊氏公子无忌为天下循便计杀晋鄙率魏兵以救邯郸之围使秦弗有而失天下是齐入于魏而救邯郸之功也安邑者魏之柱国也晋阳者赵之柱国也鄢郢者楚之柱国也故三国与秦壤界秦伐魏取安邑伐赵取晋阳伐楚取鄢郢矣覆三国之军兼二周之地举韩氏取其地且天下之半今又劫赵魏疏中国封卫之东野兼魏之河内绝赵之东阳则赵魏亦危矣赵魏危则非齐之利也韩魏赵楚之志恐秦兼天下而臣其君故专兵一志以逆秦三国之与秦壤界而患急齐不与秦壤界而患缓是以天下之势不得不事齐也故秦得齐则权重于中国赵魏楚得齐则足以敌秦故秦楚赵魏得齐者重失齐者轻齐有此势不能以重于天下者何也其用者过也　齐闵王之遇杀其子法章变姓名为莒太史家庸夫太史&#女奇法章之状貌以为非常人怜而常窃衣食之与私焉莒中及齐亡臣相聚求闵王子欲立之法章乃自言于莒共立法章为襄王襄王立以太史氏女为王后生子建太史&#曰女无媒而嫁者非吾种也污吾世矣终身不睹君王后贤不以不睹之故失人子之礼也襄王卒子建立为齐王君王后事秦谨与诸侯信以故建立四十有余年不受兵秦昭王尝遣使者遗君王后玉连环曰齐多智而解此环不君王后以示群臣群臣不知解君王后引椎椎破之谢秦使曰谨以解矣及君王后病且卒诫建曰群臣之可用者某建曰请书之君王后曰善取笔牍受言君王后曰老妇已忘矣君王后死后后胜相齐多受秦间金玉使宾客入秦皆为变辞劝王朝秦不修攻战之备　齐王建入朝于秦雍门司马前曰所为立王者为社稷耶为王立王耶曰为社稷司马曰为社稷立王王何以去社稷而入秦齐王还车而反即墨大夫闻雍门司马谏而听之则以为可为谋即入见齐王曰齐地方数千里带甲数十万夫三晋大夫皆不便秦而在阿鄄之间者百数王收而与之十万之众使收三晋之故地即临晋之关可以入矣鄢郢大夫不欲为秦而在城南下者百数王收而与之十万之师使收楚故地即武关可以入矣如此则齐威可立秦国可亡矣舍南面之称制乃西面而事秦为大王不取也齐王不听秦使陈驰诱齐王内之约与五百里之地齐王不听即墨大夫而听陈驰遂入秦处之共松柏之间饿而死先是齐为之歌曰松耶柏耶住建共者客耶按史记田敬仲完世家王建四十四年秦兵击齐齐王听相后胜计不战以兵降秦虏王建迁之共遂灭齐为郡天下壹并于秦秦王政立号为皇帝始君王后贤事秦谨与诸侯信齐亦东边海上秦日夜攻三晋燕楚五国各自救于秦以故王建立四十余年不受兵君王后死后胜相齐多受秦间金多使宾客入秦秦又多予金客皆为反间劝王去从朝秦不修攻战之备不助五国攻秦秦以故得灭五国五国已亡秦兵卒入临淄民莫敢格者王建遂降迁于共故齐人怨王建不蚤与诸侯合从攻秦听奸臣宾客以亡其国歌之曰松耶柏耶住建共者客耶疾建用客之不详也按通鉴纲目秦始皇帝二十六年王贲袭齐王建降遂灭齐
　勋爵部汇考二十二
　　周八
　　楚一
成王始封鬻熊之后熊绎于楚
按史记楚世家楚之先祖出自帝颛顼高阳高阳者黄帝之孙昌意之子也高阳生称称生卷章卷章生重黎重黎为帝喾高辛居火正甚有功能光融天下帝喾命曰祝融共工氏作乱帝喾使重黎诛之而不尽帝乃以庚寅日诛重黎而以其弟吴回为重黎后复居火正为祝融吴回生陆终陆终生子六人坼剖而产焉其长一曰昆吾二曰参胡三曰彭祖四曰会人五曰曹姓六曰季连姓楚其后也昆吾氏夏之时尝为侯伯桀之时汤灭之彭祖氏殷之时尝为侯伯殷之末世灭彭祖氏季连生附沮附沮生&#熊其后中微或在中国或在蛮夷弗能纪其世周文王之时季连之苗裔曰鬻熊鬻熊子事文王蚤卒其子曰熊丽熊丽生熊狂熊狂生熊绎熊绎当周成王之时举文武勤劳之后嗣而封熊绎于楚蛮封以子男之田姓氏居丹阳楚子熊绎与鲁公伯禽卫康叔子牟晋侯燮齐太公子吕伋俱事成王按汉南记荆华二山绝汉水而南至江西距剑阁尽其地也古楚子国昭王十六年伐楚
按竹书纪年昭王十六年伐楚涉汉过大兕
昭王十九年伐楚
按竹书纪年昭王十九年春有星孛于紫微祭公辛伯从王伐楚天大曀雉兔皆振丧六师于汉穆王十四年王帅楚子伐徐戎克之
按竹书纪年十三年春祭公帅师从王西征次于阳纡秋七月西戎来宾徐戎侵洛冬十月造父御王入于宗周十四年王帅楚子伐徐戎克之穆王三十五年荆人入徐毛伯迁帅师败荆人于泲按竹书纪年云云穆王三十七年荆人来贡
按竹书纪年云云
夷王七年楚子熊渠伐庸自立其三子皆为王按史记楚世家熊绎生熊艾熊艾生熊熊生熊胜熊胜以弟熊杨为后熊杨生熊渠熊渠生子三人当周夷王之时王室微诸侯或不朝相伐熊渠甚得江汉间民和乃兴兵伐庸杨粤至于鄂熊渠曰我蛮夷也不与中国之号谥乃立其长子康为句亶王中子红为鄂王少子执疵为越章王皆在江上楚蛮之地按竹书纪年夷王七年楚子熊渠伐庸至于鄂厉王元年楚人自去其王号献龟贝于周按史记楚世家及周厉王之时暴虐熊渠畏其伐楚亦去其王后为熊毋康毋康早死熊渠卒子熊挚红立挚红卒其弟弒而代立曰熊延
注
徐广曰毋康即渠之长子索隐曰如此史意挚　红即上鄂王红也谯周以为熊渠卒子熊翔立卒　长子挚有疾少子熊延立此云挚红卒其弟弒而　自立曰熊延欲会此代系则翔亦毋康之弟熊渠　者既卒毋康又早卒其挚红立而被延弒故史考　言挚有疾而此言弒未详正义曰谯周言挚有疾　此言弒未详宋均注乐纬云熊渠嫡嗣曰熊挚有　恶疾不得为后别居于夔为楚附庸后王命曰夔　子也按竹书纪年厉王元年楚来献龟贝
按通鉴前编厉王元年楚子自去其僭号
厉王三十一年楚子延薨子勇立
按史记楚世家熊延生熊勇熊勇六年而周人作乱攻厉王厉王出奔彘按通鉴前编厉王三十一年楚熊延卒子熊勇嗣厉王四十一年楚子勇薨弟严立按史记楚世家熊勇十年卒弟熊严为后
厉王五十一年楚子严薨子伯霜立
按史记楚世家熊严十年卒有子四人长子伯霜中子仲雪次子叔堪少子季徇熊严卒长子伯霜代立是为熊霜宣王六年楚子伯霜薨弟季徇立
按史记楚世家熊霜元年周宣王初立熊霜六年卒三弟争立仲雪死叔堪亡避难于濮而少弟季徇立是为熊徇宣王二十八年楚子徇薨子咢立
按史记楚世家熊徇十六年郑桓公初封于郑二十二年熊徇卒子熊咢立宣王三十七年楚子咢薨子仪立
</div>
    <div class="pagination">
<a href="官常典勋爵部_page24.html">上一页</a><span>...</span><a href="官常典勋爵部_page20.html">20</a><a href="官常典勋爵部_page21.html">21</a><a href="官常典勋爵部_page22.html">22</a><a href="官常典勋爵部_page23.html">23</a><a href="官常典勋爵部_page24.html">24</a><span class="current-page">25</span><a href="官常典勋爵部_page26.html">26</a><a href="官常典勋爵部_page27.html">27</a><a href="官常典勋爵部_page28.html">28</a><a href="官常典勋爵部_page29.html">29</a><a href="官常典勋爵部_page30.html">30</a><span>...</span><a href="官常典勋爵部_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
