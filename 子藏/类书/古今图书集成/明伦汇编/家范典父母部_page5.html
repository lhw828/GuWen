<!DOCTYPE html>
<html>
 <head>
  <meta charset="utf-8"/>
  <title>
   家范典父母部 - 第 5 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   家范典父母部 - 第 5 页/共 5 页
  </h1>
  <div class="content">
   孙事祖父母孙妇事祖舅姑亦同盥洗手也栉　梳头也总所以束发今之头巾具冠带丈夫帽子　衫带妇人冠子背子昧爽谓天明暗相交之际省　问丈夫唱喏妇人道万福仍问侍者夜来安否何　如侍者曰安乃退其或不安节则侍者以告此即　礼之晨省也药物乃关身之切务人子当亲自检　校调煮供进不可但委婢仆脱若有误则其祸不　测晨羞凡烹调饮膳妇人之职也当检校监视务　令精洁请所欲于家长谓父母舅姑或当时家长　也卑幼各不得恣所欲安置而退丈夫唱喏妇女　道安置此即礼之昏定也凡子受父母之命必籍记而佩之时省而速行之事毕则反命焉或所命有不可行者则和色柔声具是非利害而白之待父母之许然后改之若不许苟于事无大害者亦当曲从若以父母之命为非而直行己志虽所执皆是犹为不顺之子况未必是乎凡父母有过下气怡色柔声以谏谏若不入起敬起孝悦则复谏不悦与其得罪于乡党州闾宁熟谏父母怒不悦而挞之流血不敢疾怨起敬起孝凡为人子者出必告反必面有宾客不敢坐于正厅升降不敢由东阶上下马不敢当厅凡事不敢自拟于其父
注
不敢坐正厅有宾客坐于书院无书院则坐于　厅之旁侧杨氏复曰告与面同反言面者从外来　宜知亲之颜色安否为人亲者无一念而忘其子　故有倚门倚闾之望为人子者无一念而忘其亲　故有出告反面之礼生则出告反面没则告行饮　至事亡如事存也凡父母舅姑有疾子妇无故不离侧亲调尝药饵而供之父母有疾子色不满容不戏笑不宴游舍置余事专以迎医检方合药为务疾已复初　　听命
鲁斋许氏曰不听父母命者则为不孝故设教者曰勿逆勿怠　　家贫亲老
问家贫亲老应举求仕不免有得失之累何修而可以免此程子曰此只是志不胜气若志胜自无此累家贫亲老须为禄仕然得之不得为有命曰在己固可为亲奈何曰为己为亲此只是一事若不得其如命何　　人伦
问尽其道谓之孝弟夫以一身推之则身者资父母血气以生者也尽其道者则能敬其身敬其身者则能敬其父母矣不尽其道则不敬其身不敬其身则不敬其父母其斯之谓与程子曰今士大夫受职于君期尽其职受身于父母安可不尽其道　　又
问人子事亲学医如何曰最是大事今有璞玉于此必使玉人雕琢之盖百工之事不可使一人兼之故使玉人雕琢之也若更有珍宝物须是自看必不肯任其自为也今人视父母疾乃一任医者之手岂不害事必须识医药之道理别病是如何药当如何故可任医者也或曰己未能尽医者之术或偏见不到适足害事奈何曰且如识图画人未必画得如画工然他却识别得工拙如自己曾学令医者说道理便自见得或己有所学亦要说与他商量　　又
涑水司马氏曰某事亲无以逾于人能不欺而巳矣其事君亦然受人恩而不忍负者其为子必孝为臣必忠
荥阳吕氏曰孝子事亲须事事躬亲不可委之使令也尝观谷梁言天子亲耕以供粢盛王后亲蚕以供祭服国非无良农工女也以为人之所尽事其祖祢不若以己所自亲者也此说最尽事亲之道又说为人子者视于无形听于无声未尝顷刻离亲也事亲如天顷刻离亲则有时而违天天不可得而违也蓝田吕氏曰君子之道莫大乎孝孝之本莫大乎顺亲故仁人孝子欲顺乎亲必先乎妻子不失其好兄弟不失其和室家宜之妻孥乐之致家道成然后可以养父母之志而无违也故身不行道不行于妻子文王刑于寡妻至于兄弟则治家之道必自妻子始豫章罗氏曰君明君之福臣忠臣之福君明臣忠则朝廷治安得不谓之福乎父慈父之福子孝子之福父慈子孝则家道隆盛安得不谓之福乎俗人以富贵为福陋哉韦斋朱氏曰父子主恩君臣主义是为天下之大戒无所逃于天地之间如人食息呼吸于元气之中一息之不属理必至于毙是以自昔圣贤立法垂训所以维持防范于其间者未尝一日而少忘朱子曰圣人之于天地犹子之于父母
人之所以有此身者受形于母而资始于父虽有强暴之人见子则怜至于襁褓之儿见父则笑果何为而然哉初无所为而然此父子之道所以为天性而不可解也然父子之间或有不尽其道者是岂为父而天性有不足于慈亦岂为子而天性有不足于孝者哉人心本明天理素具但为物欲所昏利害所蔽故小则伤恩害义而不可开大则灭天乱伦而不可救也君臣父子之大伦天之经地之义而所谓民彝也故臣之于君子之于父生则敬养之死则哀送之所以致其忠孝之诚者无所不用其极而非虚加之也以为不如是则无以尽吾心云尔父子欲其亲君臣欲其敬非是欲其如此盖有父子则便自然有亲有君臣则便自然有敬问父母之于子有无穷怜爱欲其聪明欲其成立此之谓诚心邪曰父母爱其子正也爱之无穷而必欲其如此则邪矣此天理人欲之间正当审决问人不幸处继母异父兄弟不相容当如何曰从古来自有这样子只看舜如何后来此样事多有只是为人子止于孝　　又
鲁斋许氏曰事亲大节目是养体养志致爱致敬四事中致爱敬尤急所以孝只是爱亲敬亲两事耳天子之孝推爱敬之心以及天下亦唯此二事为能刑于四海固结人心舍此则法术矣其效与圣人不相似父母在不远游为子者恃血气何所不往但父母思念之心宜深体当以父母之心为心明方孝孺侯城杂诫
　　论事亲
孝子之爱亲无所不至也生欲其寿凡可以养生者皆尽心焉死欲其传凡可以昭扬后世者复不敢忽焉养有不及谓之死其亲没而不传道谓之物其亲斯二者罪也物之尤罪也是以孝子修德修行以令闻加乎祖考守职立功以显号遗乎祖考称其善属诸人而后荐誉之俾久而不忘远而有光今之人不然丰于无用之费而啬于显亲之礼以妄自诳而不以学自勉不孝莫大焉　　又
古礼之亡也人不知事亲之道今丧礼朝夕奠之仪其事生之常礼乎孔子曰至于犬马皆能有养不敬何以别乎噫行者鲜矣郁天民传习存疑
　　事父母
如事父母一事其间温凊定省之类有许多节目不知亦须讲求否曰如何不讲求只是有个头脑只就此心去人欲存天理上讲求就如讲求冬温也只是要尽此心之道恐怕有一毫人欲间杂夏凊亦然只是讲求得此心此心毫无人欲纯是天理是个诚于孝亲的心冬时自然思量父母的寒便自要去求个温的道理夏时自然思量父母的热便自要去求个凊的道理这都是那诚孝的心发出来的条件却是须有这诚孝的心然后有这件发出来譬之树木须先有根然后有枝叶不是先寻了枝叶然后去种根礼记云孝子之有深爱者必有和气有和气者必有愉色有愉色者必有婉容须是有个深爱做根便自然如此
注
头脑之说吾不得而知矣然既云就此心去人　欲存天理上讲求则所以能去人欲而存天理者　正缘在事物上处置得极当而非有他也夫理者　事物之条理然皆天也不容毫发人伪之故于　事物上有不停当处即是私欲故讲求事物即所　以讲求此心也若将事物置后则吾心即无讲求　处何者心非聚事物之理则空矣惟放心有求求　而即存亦何待讲吾惟讲求五伦之理事父母真　见得父母于我有莫大之恩事之之道当如此发　出孝来便是诚孝便是深爱真如木之有根本达　于枝叶若只讲求此心是舍枝叶之发生而求所　谓根本者特枯荄耳郑朝朔曰且如事亲如何而为温凊之节如何而为奉养之宜须求个当方是至善所以有学问思辨之功先生曰若只是温凊之节奉养之宜可一日二日讲之而尽用得甚学问思辨惟于温凊奉养时只要此心纯乎天理之极此则非有学问思辨之功将不免于毫厘千里之谬所以虽在圣人犹加精一之训若是那些仪节求得是当便谓至善即如今扮戏子扮得许多温凊奉养的仪节是当亦可云至善矣注
温凊之节奉养之宜皆天理也心之所制为节　为宜择善而后明以止于善者也今云于温凊奉　养时只要此心纯乎天理之极似谓纯乎天理即　自能温凊奉养更不讲求节与宜岂不迂阔经礼　三百曲礼三千何为垂世其论节与宜又似只外　面死规矩略不临时变化与内截无干涉故谓一　二日可以讲之而尽至以戏子为喻彼戏子者既　以戏云矣又可谓之节与宜耶夫曰节曰宜此正　至善之谓而纯乎天理之极者也曹端夜行烛
　　孝行
孝乃百行之原万善之首上足以感天下足以感地明足以感人幽足以感鬼神所以古之君子自生至死顷步而不敢忘孝焉今我家严行在孝道常患不及故端略述圣贤明孝之格言以告之初请家严除淫祀祭祖先时抵日之牛吠云之犬所在成群愚闻之曰或有一人将父母不养以致流落在外寻□过日其子在家杀羊造酒吹弹歌舞请宴外来宾客醉饱连日其父母悲泣而归探墙而望不得其门而入又复悲泣而去此子何如众曰自家父母不养却养外人正孔子所谓不爱敬其亲而爱敬他人者也岂非悖德悖礼忤逆不孝之甚者乎端曰今人把自家祖宗父母都不祭祀却将外神他鬼画影图形在家祭献又去外面享赛某庙某神与此人何异众人皆惭服自是不复非议受谏之道有消恶长善之功乃出祸入福之门也夫君有争臣君之福也父有争子父之福也兄有争弟兄之福也士有争友士之福也成汤知乎此从谏弗咈唐太宗知乎此纳谏如流子路知乎此闻过则喜此所以皆成圣贤之德而名流万古也若夏桀无道龙逢谏而死而夏亡商纣无道比干谏而死而商亡吴不听伍子胥之谏而为越所灭可胜痛哉俗云家有一争子胜有万年粮能谏争于亲本孝道之事今以能保亲于无过之地则能全家于无祸之乐所以摘于明孝之篇而续于受谏之下庶使脉络通贳而上下两便于观览云孝子保亲全家之道当以进谏为心也且先意承志谕父母于道者其孝大于养极甘脆者矣和色柔声谏父母于善者其孝大于拜医求药者矣书谓虞舜曰父顽母嚚象傲克谐以孝烝烝乂不格奸良以此也然此不惟孝子所当行而实慈父母所当察焉范弘嗣做人镜　　事父母
父母为吾一身之天吾一家之君故孝为百行之首从来天地鬼神都拥护孝子远近贤愚都亲敬孝子即盗贼禽兽昆虫草木亦感孚孝子人非空桑所生请试心自想赤子当日在父母前是何心肠今日在父母前是何心肠要使吾父母身安心安当用何法要使人都会爱亲敬亲当用何法使有一段生机在在流贯人可尧舜世可唐虞不然何所容于天地之间人伦首父子人道首孝慈孰是父而不慈爱其子乃人子孩提而后齿渐长染渐深或因父母拘之严而怨生或因父母宠之偏而骄生或父母遗之太厚而荡生或父母所授太窭而恨生遂缘此不孝是千古大变也必思身何以生赖父母以慈成其子我亦为人父母而望子之孝以是心一转念焉凡怨心骄心荡心恨心尽都销化则仰可对父母俯可对此心无负七尺于天地间明太祖立极开辟垂训首句曰孝顺父母见得父母生育恩深终身难报凡为儿女皆当尽孝父母在堂则问安视膳冬温夏凊孝也父母有疾则衣不解带药必亲尝孝也父母病故则衣衾棺椁殡殓祭葬尽心尽力以时以礼孝也孝尤要顺天下无不是的父母凡父母言行好恶一一体贴顺从毫不违背方谓之孝无论男女俱该孝顺狂夫之言
　　养亲
往顾泾阳泾凡两兄弟与余同舟至檇李因论事亲若曾子可也何义余曰此句真精神在大学如保赤子心诚求之上又问曰此又是何义余曰大约父母之于赤子无有一件不可志的人子报父母却只养口体此心何安即如曾子之养曾□比之三家村老妪养儿十分中尚不及一所以仅称得个可字今人不必远法曾参但去取法三家村老妪养儿自然事父母不敢在口体上塞责矣嗟乎古人事亲唯恐不成圣贤今人事亲唯恐不成科第是可谓养志乎曰父以此教之子以此成之如何不是养志但既得科第之后亲老不能随子十年五年常不相见即锦衣归省内有妻孥外有宾客出入匆匆其捧觞上寿开口而笑者又能有几日甚则新庄故宅父子各居虽供养不缺而饮食寒温滋味酸之类谁复为之点检此无论养志亦何曾叫得养口体市井负贩父兄子弟团□一处其饔□无日不相供其痛痒无刻不相关即口体之养未全而养志却无愧者且寸薪粒米皆从剜心沥血中来如此养父母味虽苦而情则甘□贵家名曰禄养而未能必躬必亲如此养父母味虽甘而情则苦呜呼为人子者不唯不能养志抑且不能养口体非其忍心如是所谓终身由之而不知耳虽然亦却科第二字累他一半盖父母教之而父母还以自累也所以古来圣贤自曾子养志后独推尹和靖母子为不可及　父母部艺文一
　　救太子书　　　　　　　汉壶关三老臣闻父者犹天母者犹地子犹万物也故天平地安阴阳和调物乃茂成父慈母爱室家之中子乃孝顺阴阳不和则万物夭伤父子不和则室家丧亡故父不父则子不子君不君则臣不臣虽有粟吾岂得而食诸昔者虞舜孝之至也而不中于瞽叟孝己被谤伯奇流放骨肉至亲父子相疑何者积毁之所生也由是观之子无不孝而父有不察今皇太子为汉嫡嗣承万世之业体祖宗之重亲则皇帝之宗子也江充布衣之人闾阎之隶臣耳陛下显而用之□至尊之命以迫蹴皇太子造饰奸诈群邪错谬是以亲戚之路隔塞而不通太子进则不得上见退则困于乱臣独冤结而亡告不忍忿忿之心起而杀充恐惧逋逃子盗父兵以救难自免耳臣窃以为无邪心诗曰营营青蝇止于藩恺悌君子无信谗言谗言罔极交乱四国往者江充谗杀赵太子天下莫不闻其罪固宜陛下不省察深过太子发盛怒举大兵而求之三公自将智者不敢言辨士不敢说臣窃痛之诗云取彼谮人投畀豺虎唯陛下宽心慰意少察所亲毋患太子之非亟罢甲兵无令太子久亡臣不胜惓惓出一旦之命待罪建章阙下
　父母部纪事
书经尧典帝曰咨四岳朕在位七十载汝能庸命巽朕位岳曰否德帝位曰明明扬侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝王世纪殷高宗武丁有贤子孝己其母蚤死高宗惑后妻之言放之而死天下哀之列女传伯奇至孝事后母母取蜂去毒系于衣上伯奇前欲去之母便大呼曰伯奇牵我吉甫见疑伯奇自死琴操尹吉甫周卿也有子伯奇母死更娶后妻生子曰伯邽乃谮伯奇于吉甫于是放伯奇于野宣王出游吉甫从伯奇乃作歌以言感之宣王闻之曰此孝子之辞也吉甫乃求伯奇于野而射杀后妻家语孔子适齐中路闻哭者之声其音甚哀孔子谓其仆曰此哭哀则哀矣然非丧者之哀矣驱而前少进见有异人焉拥镰带索哭者甚哀孔子下车追而问曰子何人也对曰吾丘吾子也曰子今非丧之所奚哭之悲也丘吾子曰吾有三失晚而自觉悔之何及曰三失可得闻乎愿子告吾无隐也丘吾子曰吾少时好学周遍天下后还丧吾亲是一失也长事齐君君骄奢失士臣节不遂是二失也吾平生厚交而今皆离绝是三失也夫树欲静而风不停子欲养而亲不待往而不来者年也不可再见者亲也请从此辞遂投水而死孔子曰小子识之斯足为戒矣自是弟子辞归养亲者十有三曾子尝耕泰山雨雪不得行思父母作梁山吟说苑闵子骞早丧母为后母所苦冬月以芦花衣之其所生二子则衣之以绵父令闵子御车体寒失靷父责之闵子不自理父察知之归谓妇曰我所以娶汝乃为吾子今汝欺我去无留子骞前曰母在一子寒母去三子单其父默然故曰孝哉闵子骞一言其母还再言三子温子路曰负重道远者不择地而休家贫亲老者不择禄而仕昔者由事二亲之时尝食藜藿之实而为亲负米百里之外亲没之后南游于楚从车百乘积粟万锺累茵而坐列鼎而食愿食藜藿为亲负米之时不可复得也枯鱼衔索几何不□二亲之寿忽如过隙草木欲长霜露不使贤者欲养二亲不待故曰家贫亲老不择禄而仕也战国策秦假道韩魏以攻齐齐威王使章子将而应之与秦交和而舍候者言章子以齐入秦威王曰此不叛寡人明矣顷间言秦兵大败于是秦王称西藩之臣而谢于齐左右曰何以知之曰章子之母启得罪其父其父杀之而埋马栈之下吾使章子将也勉之曰夫子之强全兵而还必更葬将军之母对曰臣非不能更葬先妾也臣之母启得罪臣之父臣之父未教而死夫不得父之教而更葬母是欺死父也故不敢夫为人子而不欺死父岂为人臣欺生君哉后汉书周燮传燮字彦祖汝南安城人法曹掾燕之后也燮生而钦颐折頞丑状骇人其母欲弃之其父不听曰吾闻圣贤多有异貌兴我宗者乃此儿也于是养之王霸妻传霸与同郡令狐子伯为友后子伯为楚相而其子为郡功曹子伯乃令子奉书于霸车马服从雍容如也霸子时方耕于野闻宾至投耒而归见令狐子沮怍不能仰视霸目之有愧容客去而久卧不起妻怪问其故始不肯告妻请罪而后言曰吾与子伯素不相若向见其子容服甚光举措有适而我儿曹蓬发历齿未知礼则见客而有惭色父子恩深不觉自失耳妻曰君少修清节不顾荣禄今子伯之责孰与君之高奈何忘宿志而惭儿女子乎霸屈起而笑曰有是哉遂共终身隐遁孝子传老莱子孝奉二亲行年七十作婴儿戏身着五色斑斓之衣尝取水上堂诈跌仆卧地为小儿啼弄雏于亲侧欲亲之喜吴猛年七岁时夏日伏于亲□下恐蚊及父母邓展父母在牖下卧多蚊展伏□下以肤饲之陈元陈太子也后母谮之陈侯令自投辽水鱼负之以出元曰我罪人也故求死耳鱼乃去汝南先贤传薛苞好学笃行丧母以至孝闻父娶后妻而憎苞分之令出苞日夜号泣不能去至被殴杖不得已庐于舍外旦入而洒埽父怒又逐之乃庐于里门晨昏不废积岁余父母惭而还之人物志汉夏侯欣侍母疾衣不解带者数年一日忽梦其父告之曰天帝怜汝至孝赐以仙药在室后桑枝上欣惊起往视果得药进之母病立愈三国志刘晔传晔字子扬父普母修产涣及晔涣九岁晔七岁而母病困临终戒涣晔以普之侍人有谄害之性身死之后惧必乱家汝长大能除之则吾无恨矣晔年十三谓兄涣曰亡母之言可以行矣涣曰可尔晔即入室杀侍者径出拜墓舍内大惊白普普怒遣人追晔晔还拜对曰亡母顾命之言敢受不请擅行之罚普心异之遂不责也襄阳耆旧传吴李衡字叔平襄阳人习竺以女英习配之汉末为丹阳太守衡每欲治家事英习不听后密遣客十人往武陵龙阳泛洲上作宅种橘千株临死□儿曰汝母每怒吾治家事故穷如是然吾州里有千头木奴不责汝食岁上匹绢亦当足用尔衡既亡后二十余日儿以白英习曰此当是种柑也汝家失十客来七八年必汝父遣为宅汝父恒称太史公言江陵千树橘当封君家吾答云士患无德义不患不富若贵而能贫方好尔用此何为吴末衡柑成岁得绢数千匹家道富足晋咸康中其宅上枯□犹在焉晋书王导传导子悦字长豫弱冠有高名事亲色养导甚爱之导常共悦奕棋争道导笑曰相与有瓜葛得为尔邪导性俭节帐下甘果烂败令弃之云勿使大郎知悦少侍讲东宫历吴王友中书侍郎先导卒谥贞世子悦与导语恒以慎密为端导还台及行悦未尝不送至车后又尝为母曹氏襞敛箱箧中物悦亡后导还台自悦常所送处哭至台门其母长封作箧不忍复开赵至传至字景真代郡人也寓居洛阳缑氏令初到官至年十三与母同观母曰汝先世本非微贱世乱流离遂为士伍耳尔后能如此不至感母言诣师受业闻父耕叱牛声投书而泣师□问之至曰我小未能荣养使老父不免勤苦师甚异之后远适辽西举郡计吏到洛与父相遇时母已亡父欲令其宦立弗之告仍戒以不归至乃还辽西太康中以良吏赴洛方知母亡初至自耻士伍欲以宦学立名期于禄养既而其志不就号愤恸哭欧血而卒叶延传延十岁其父为羌酋姜聪所害每旦缚草为姜聪之象哭而射之中之则号泣不中则瞋目大呼其母谓曰姜聪诸将已屠鲙之矣汝何为如此叶延泣曰诚知射草人不益于先雠以申罔极之志耳性至孝母病五日不食叶延亦不食石苞传苞有六子越乔统浚□崇以统为嗣崇字季伦生于青州故小名齐奴少敏惠勇而有谋苞临终分财与诸子独不及崇其母以为言苞曰此儿虽小后自能得慕容垂妻段氏传段氏字元妃垂既僭位拜为皇后垂立其子宝为太子也元妃谓垂曰太子姿质雍容柔而不断承平则为仁明之主处难则非济世之雄陛下托之以大业妾未见克昌之美辽西高阳二王陛下儿之贤者宜择一以树之赵王麟奸诈负气常有轻太子之心陛下一旦不讳必有难作此陛下之家事宜深图之垂不纳宝及麟闻之深以为恨其后元妃又言之垂曰汝欲使我为晋献公乎元妃泣而退告季妃曰太子不令群下所知而主上比吾为骊戎之女何其苦哉主上百年之后太子必亡社稷范阳王有非常器度若燕祚未终其在王乎垂死宝嗣伪位遣麟逼元妃曰后常谓主上不能嗣守大统今竟何如宜早自裁以全段氏元妃怒曰汝兄弟尚逼杀母安能保守社稷吾岂惜死念国灭不久耳遂自杀宝议以元妃谋废嫡统无母后之道不宜成丧群下咸以为然宝中书令畦邃大言于朝曰子无废母之义汉之安思阎后亲废顺帝犹配享安皇先后言虚实尚未可知宜依阎后故事宝从之孙盛逸士传丁兰少丧考妣不及供养乃刻木为亲形事之若生朝夕定省邻人张叔妻从兰妻有所借兰妻跪拜木人木人不悦不以借之叔醉疾来谇骂木人以杖敲其头兰还即奋剑杀张叔吏捕兰兰辞木人去木人见兰为之垂泪郡县嘉其至孝通于神明遂上之图其形于云台宋书袁皇后传后适太祖生子劭自详视之驰白太祖此儿形貌异常必破国亡家不可举便欲杀之太祖狼狈至后殿户外手拨幔禁之乃止南齐书崔慰祖传慰祖字悦宗清河东武城人也父庆绪永明中为梁州刺史慰祖解褐奉朝请父丧不食盐母曰汝既无兄弟又未有子嗣毁不灭性政当不进肴羞耳如何绝盐吾今亦不食矣慰祖不得已从之竟陵王子良传子良武帝第二子也幼聪敏武帝为赣县时与裴后不谐遣船送后还都已登路子良时幼少在庭前忧愁独步帝见之曰汝何不读书子良曰母不得见读书何为帝异之即召后还何求传求字子有庐江灊人也初求母王氏为父所害求兄弟以此无宦情梁书刘苞传苞字孝云彭城人也父愃齐太子中庶子苞四岁而父终及年六七岁见诸父常泣时伯叔父悛绘等并显贵苞母谓其畏惮怒之苞对曰早孤不及有识闻诸父多相似故心中欲悲无有他意因而歔欷母亦恸甚初苞父母及两兄相继亡没悉假瘗焉苞年十六始移墓所经营改葬不资诸父未几皆毕绘常叹服之甄恬传恬字彦约中山无极人世居江陵父摽之州从事恬数月丧父哀感有若成人家人矜其小以肉汁和饭饲之恬不肯食年八岁问其母恨生不识父遂悲泣累日忽若有见言其形貌则其父也时以为孝感家贫养母常得珍羞及居丧庐于墓侧恒有鸟元黄杂色集于庐树恬哭则鸣哭止则止又有白雀栖宿其庐州将始兴王憺表其行状诏曰朕虚己钦贤寤寐盈想诏彼群岳务尽搜扬恬既孝行殊异声着邦壤敦风厉俗弘益兹多牧守腾闻义同亲览可旌表室闾加以爵位恬官至安南行参军谢蔺传蔺字希如陈郡阳夏人也五岁每父母未饭乳媪欲令蔺先饭蔺曰既不觉饥强食终不进何点传点祖尚之父铄宜郡太守素有风疾无故害其妻坐法死点年十一几至灭性及长感家祸欲绝婚宦尚之强为之娶琅邪王氏礼毕将亲迎点累涕泣求执本志遂得罢庾沙弥传沙弥颍阴人也晋司空冰六世孙父佩玉辅国长史长沙内史宋升明中坐沈攸之事诛沙弥时始生年至五岁所生母为制采衣辄不肯服母问其故流涕对曰家门祸酷用是何为既长终身布衣蔬食陈书蔡征传征字希祥侍中中抚军将军景历子也幼聪敏精识强记年六岁诣梁吏部尚书河南褚翔翔字仲举嗟其颖悟七岁丁母忧居丧如成人礼继母刘氏性悍忌视之不以道征供侍益谨初无怨色征本名览景历以为有王祥之性更名征字希祥司马皓传皓字文升河内温人也父子产梁尚书水部侍郎岳阳太守即梁武帝之外兄也皓幼聪警有至性年十二丁内艰孺慕过礼水浆不入口殆经二旬每至号恸必致闷绝内外亲戚皆惧其不胜丧父子产每晓谕之逼进饘粥然毁瘠骨立服阕以姻戚子弟预入问讯梁武帝见皓羸瘦叹息良久谓其父子产曰昨见罗儿面颜憔悴使人恻然便是不坠家风为有子矣罗儿即皓小字也释褐太学博士累迁正员郎丁父忧哀毁逾甚庐于墓侧一日之内惟进薄麦粥一升墓在新林连接山阜旧多猛兽皓结庐数载狼绝迹常有两鸠居宿庐所驯狎异常新林至今犹传之南史袁粲传初粲忤于孝武其母候乘舆出负砖叩头流血砖碎伤目自此后粲与人语有误道眇目者辄涕泣弥日尝疾母忧念昼寝梦见父容色如平生与母语曰愍孙无忧将为国家器不患沉没但恐富贵终当倾灭耳母未尝言及粲贵重恒惧倾灭乃以告之粲故自挹损魏书长孙虑传虑代人也母因饮酒其父真呵叱之误以杖击便即致死真为县囚执处以重坐虑列辞尚书云父母忿争本无余恶直以谬误一朝横祸今母丧未殡父命旦夕虑兄弟五人并各幼稚虑身居长今年十五有一女弟始向四岁更相鞠养不能保全父若就刑交坠沟壑乞以身代老父命使婴弱众孤得蒙存立尚书奏云虑于父为孝子于弟为仁兄寻究情状特可矜感高祖特诏恕其父死罪以从远流崔元伯传崔僧渊入国坐兄弟徙于薄骨律镇僧渊元妻房氏生二子伯驎伯骥后薄房氏更纳平原杜氏僧渊之徙也与杜俱去生四子伯凤祖龙祖螭祖虬得还之后弃绝房氏遂与杜氏及四子家于青州伯骥与母房氏居于冀州虽往来父间而心存母氏孝慈之道顿阻一门僧渊卒年七十余伯驎虽往奔赴不敢入家哭沙门寺隋书令狐熙传熙以母忧殆不胜丧其父戒之曰大孝在于安亲义不绝嗣吾今见存汝又只立何得过尔毁顿贻吾忧也熙自是稍加饘粥服阕除小驾郎复丁父忧非杖不起人有闻其哭声者莫不为之下泣徐孝肃传孝肃汲郡人也事亲以孝闻早孤不识父及长问其母父状因求画工图其形像构庙置之而定省焉朔望享祭养母至孝数十年家人未见其有忿恚之色及母老疾孝肃亲易燥湿忧悴数年见者无不悲悼母终孝肃茹蔬饮水盛冬单缞毁瘠骨立祖父母父母墓皆负土成坟庐于墓所四十余载被发徒跣遂以身终唐书狄仁杰传仁杰授并州法曹参军亲在河阳仁杰登太行山反顾见白云孤飞谓左右曰吾亲舍其下瞻怅久之云移乃得去郭震传震字元振以字显元振虽少雄迈及贵居处乃俭约手不置书人莫见其喜愠建宅宣王里未尝一至诸院□自朝还对亲欣欣退就室俨如也距国初仕至宰相而亲具者惟元振云崔衍传衍深州安平人父伦字叙居父丧跣护柩行千里道路为流涕庐冢弥年宝应二年使吐蕃虏背约留二岁衍天宝末调富平尉继母李不慈伦自吐蕃归李弊衣以见问故曰衍不吾给伦怒召衍将袒而鞭之衍涕泣无所陈伦弟殷趋白衍所禀举送夫人所尚何云伦悟由是谮无入父卒事李益谨岁为李子合偿负不胜计故官刺史妻子仅免饥寒薛收传收字伯褒蒲州汾阴人隋内史侍郎道衡子也出继从父孺年十二能属文以父不得死于隋不肯仕郡举秀才不应闻高祖兴遁入首阳山将应义举通守尧君素觉之迎置其母城中收不得去及君素东连王世充遂挺身归国李晟传晟有十五子其闻者愿宪诉听云诉字元直早丧所生为晋国王夫人所鞠王卒晟以非嫡敕诸子服缌诉独号恸不忍晟乃许服缞既练晟薨与宪庐墓侧德宗敦遣归第一夕复往帝许之任敬臣传敬臣字希古棣州人五岁丧母哀毁天至七岁问父英曰若何可以报母英曰扬名显亲可也乃刻志从学汝南任处权见其文惊曰孔子称颜回之贤以为弗如也吾非古人然见此儿信不可及十六刺史崔枢欲举秀才自以学未广遁去又三年卒业举孝廉授著作局正字父亡数殒绝继母曰而不胜丧谓孝可乎敬臣更进饘粥杜兼传兼从弟羔贞元初及进士第有至性父死河北母更兵乱不知所之羔忧号终日及兼为泽潞判官鞫狱有媪辨对不凡乃羔母因得奉养而不知父墓区处昼夜号恸他日舍佛祠观柱间有文字乃其父临死记墓所在羔奔往亦有耆老识其垄因是乃得葬阳城传城迁国子司业引诸生告之曰凡学者所以学为忠与孝也诸生有久不省亲者乎明日谒城还养者二十辈有三年不归侍者斥之严挺之传挺之子武字季鹰幼豪爽母裴不为挺之所答独厚其妾英武始八岁怪问其母母语之故武奋然以铁锤就英寝碎其首左右惊白挺之曰郎戏杀英武辞曰安有大臣厚妾而薄妻者儿故杀之非戏也父奇之曰真严挺之子武屡迁剑南节度使颇放肆用度无艺峻掊亟敛永泰初卒母哭且曰而今而后吾知免为官婢矣裨史汇编唐路丞相随父泌从浑瑊会平凉为人所执死焉随方在婴襁中始十岁母谓随曰汝还识汝父否随哽咽无语母曰视汝眉目宛若父之眉目随后览镜照之殒绝于地后终身不敢临镜五代史周知裕传知裕安州留后州近淮俗恶病者父母有疾置之佗室以竹竿系饮食委之至死不近知裕患之加以教道由是稍革南唐近事刘仁赡镇寿春周师坚垒三载蹙而不降一夕爱子泛舟于敌境暮夜为小校所擒疑有叛志请于赡赡将行军法监军使恳求不回复使驰告其夫人夫人曰某郎妾最小子携提爱育情若不及奈军法至重不可私也名义至大不可亏也苟屈公议使刘氏之门有不忠之名妾与令公何颜以见三军遂促令斩之然后成其丧礼战士无不堕泪（按容斋续笔仁　赡子名崇谏）

宋史不传不字仁仲嗣濮王宗晖曾孙也父士圃从上皇北迁遥拜集庆军节度使不初补保义郎绍兴二十七年登第易左宣义郎调婺州金华丞不性笃孝生七岁遭父北迁每思慕涕泣长力学母曹氏止之答曰君父雠未报非敢志富贵也登第时已入仕法当超两秩请回授其母母封法止令人高宗嘉其志特封郡夫人宋庠传庠字公序父杞尝为九江掾与其妻锺祷于庐阜锺梦道士授以书曰以遗尔子视之小戴礼也已而庠生他日见许真君像即梦中所见者李谘传谘字仲询幼有至性父文捷出其母谘日夜号泣饮食不入口父怜之而还其母遂以孝闻举进士真宗顾左右曰是能安其亲者擢第三人刘温叟传温叟字永龄父岳后唐太常卿温叟七岁能属文善楷隶岳时退居语家人曰吾儿风骨秀异所未知者寿耳今世难未息得与老夫皆为温洛之叟足矣故名之温叟清泰中为左拾遗内供奉以母老乞归养少帝即位拜刑部郎中赐金紫改都官郎中充翰林学士初岳仕后唐尝居内署至是温叟复居斯任时人荣之温叟既受命归为母寿候立堂下须臾闻乐声两青衣举箱出庭奉紫袍兼衣母命卷帘见温叟曰此即尔父在禁中日内库所赐者温叟拜受泣下退开影堂列祭以文告之母感怆累日不忍见韦得象传得象母方娠梦登山遇神人授以玉像及生父奂复梦家庭积笏如山包拯传拯字希仁庐州合肥人也始举进士除大理评事出知建昌县以父母皆老辞不就得监和州税父母又不欲行拯即解官归养后数年亲继亡拯庐墓终丧犹徘徊不忍去里中父老数来劝勉久之赴调知天长县田敏传敏字子俊补易州静寨指挥使契丹陷易州失其家所在帝赐白金三百两使间行求其父母得之以归吕公着传公着子希哲以荫入官父友王安石劝其勿事科举以侥幸利禄遂绝意进取公著作相二弟已官省寺希哲独滞管库乃判登闻鼓院力辞公着叹曰当世善士吾收拾略尽尔独以吾故置不试命也夫希哲母贤明有法度闻公着言笑曰是亦未知其子矣谢深甫传深甫字子肃少颖悟刻志为学积数年不寐夕则置瓶水加足于上以警困怠父景之识为远器临终语其妻曰是儿当大吾门善训迪之母攻苦守志督深甫力学中干道二年进士第吕蒙正传蒙正字圣功父龟图起居郎多内宠与妻刘氏不睦并蒙正出之颇沦踬窘乏刘誓不复嫁及蒙正登仕迎二亲同堂异室奉养备至王济传济字巨川父恕后唐时童子及第开宝中知秀州会盗起城陷为盗所杀将并害济济伏柩号恸谓贼曰吾父已死吾安用生为但恨力不能杀尔以报父雠耳贼义之舍去济携父骨匿山谷间既而官军大集济脱身谒其帅朱乙陈讨贼之计乙嘉之遗以束帛奏假驿置遣归先是济母终于岳阳权窆佛舍至是乃并护二丧还饶阳州将以闻太祖召见以其尚少且俾就学徐积传积字仲车楚州山阳人孝行出于天禀三岁父死旦旦求之甚哀母使读孝经辄泪落不能止事母至孝朝夕冠带定省从胡翼之学所居一室寒一衲裘啜菽饮水翼之馈以食弗受应举入都不忍舍其亲徒载而西登进士第举首许安国率同年生入拜且致百金为寿谢却之以父名石终身不用石器行遇石则避而不践或问之积曰吾遇之则怵然伤吾心思吾亲故不忍加足其上耳母亡水浆不入口者七日悲恸呕血庐墓三年卧苫枕块衰绖不去体雪夜伏墓侧哭不绝音翰林学士吕凑过其庐适闻之为泣下曰使鬼神有知亦垂涕也甘露岁降兆域杏两枝合为干既终丧不彻筵几起居馈献如平生焉张藏英传藏英涿州范阳人自言唐相嘉贞之后唐末举族为贼孙居道所害藏英年十七仅以身免后逢居道于豳州市引佩刀刺之不死为吏所执节帅赵德钧壮之释而不问以补牙职藏英后闻居道避地关南乃求为关南都巡检使至则微服携铁檛匿居道舍侧伺其出击之仆于地啮其耳啖之遂禽归设父母位陈酒肴缚居道于前号泣鞭之脔其肉经三日刳其心以祭即诣官首服官为上请而释之燕冀间目为报雠张孝子挥麈后录方公美庭实兴化人其父宣和中尝为广南提学以卒公美后登科至绍兴间自省郎为广东提刑以母忧去官服阕复除是职公美辞以不忍往秦会之不乐降旨趣行公美勉强之官谢上表云三舍教育先臣之遗爱尚存一笑平反慈母之音容未远读者哀之已而竟没于岭外归田录国朝宰相最少年者惟王溥罢相时父母皆在人以为荣青箱杂记张师锡年八十余卒又有喜子及第诗曰御榜今朝至见名心始安尔能俱中第吾遂可休官贺客留连饮家书反复看世科谁不继得慰二亲难盖张尝有中魁甲者故得有世科之语金史高彪传彪本名召和失辰州渤海人祖安国辽兴辰开三镇节度使父六哥左丞制官至刺史彪始生其父用术者言为其时日不利于己欲不举其母为营护居数岁竟逐之彪匿于外家辽人调兵东京时六哥已老当从军怅然谓所亲曰吾儿若在可胜兵矣所亲具以实告因代其父行战于出河店辽兵败走彪独力战军帅见之曰此勇士也令生致之斡鲁攻东京六哥率其乡人迎降以为榆河州千户久之告老彪代领其众元史刘琦传琦岳州临湘人生二岁而母刘氏遭乱陷于兵琦独事其父稍长思其母不置常叹曰人皆有母而我独无辄欷歔泣下及冠请于父往求其母遍历河之南北淮之东西数岁不得后求得于池州之贵池迎以归养其后十五年而父殁又三年而母殁终丧犹蔬食有司上其事旌表其门曰孝义黄道贤传道贤泉州人适母唐无子道贤在襁褓而生母苏以疾去既长思念生母屡请于父得召之归道贤竭力养二母得其欢心父病笃道贤昼夜奉汤药不离膝下遍求良医莫效乃夜祷于天愿减己一纪之数以益父寿其父遂愈至元统二年乃殁果符一纪之算道贤居丧尽礼负土筑坟庐于墓侧蔬食终制至元二年有司上其事旌其门曰孝子黄氏之门明外史何士晋传士晋宜兴人父其孝得士晋晚族子利其赀结党致之死继母吴氏匿士晋外家士晋读书每懈母辄示以父血衣士晋感厉与人言未尝有笑容万历二十六年既举进士持血衣诉之官罪人皆抵法张继孟传张献忠寇成都陈孔教字鲁生会稽人举于乡历官四川按察佥事至是不屈死子以衡奉母孔氏南窜孔教死匿不使知逾年母诣以衡书室见副使周梦尹请孔教恤典疏哀号陨地骂以衡曰父死已二载我尚偷生不肖子使我无颜见汝父地下遂取刀断喉死虞欢传欢父殁水浆不入口母劝之阳为一举母入即引去史五常传五常内黄人父萱官广东佥事卒葬南海县和光寺侧五常方七岁母携以归比长常以不得返葬为恨母语之曰尔父用杉木为榇内置大钱十尔谨志之五常奉母至孝一日不离侧殁则庐墓致毁既终丧乃往迎父榇时相去已五十年寺久为水淹没榇无可□五常泣祷于神忽有老人以杖指示寺址因遍发其地果得父榇内置钱如母言扶归与母合葬复庐墓侧正统六年旌表崔鉴传鉴京师人父嗜酒狎娼召与居娼恃宠时时陵鉴母父又被酒数侵辱之一日娼恶言詈母母复之娼遂击败母面母不胜愤入室伏□而泣将自尽鉴时年十三自学舍归问之母告以故鉴曰母无死即走至学舍挟刃还娼适埽地且埽且詈鉴即拔刃刺其左胁立毙乃匿刃牖下亡走数里忽自念曰父不知我杀娼必累我母急趋归父果诉于官将絷其母矣鉴至告捕者曰此我所为非母也众见其幼不信鉴曰汝等不信请问凶器安在自出刃示之众乃释母絷鉴置狱事闻下刑部谳尚书闻渊等议鉴志在救母且年少可矜难拘常律帝乃贷其罪归钺传钺字汝威嘉定县人早丧母父娶继妻有子钺遂失爱父偶挞钺继母辄索大杖与之曰毋伤乃翁力也家贫食不足每炊将熟即諓諓数钺过父怒而逐之其母子得饱食钺饥困匍匐道中比归父母相与言曰有子不居家在外作贼耳辄复杖之屡濒于死及父卒母益摈不纳因贩盐市中时私其弟问母饮食致甘鲜焉正德三年大饥母不能自活钺涕泣奉迎母内自惭不欲往然以无所资迄从之钺得食先母弟而己有饥色弟寻卒钺养母终其身刘宪传有温钺者大同人父景清有胆力嘉靖三年镇兵叛杀巡抚张文锦其后巡抚蔡天佑令景清密捕首恶戮数人其党恨之十三年复叛杀总兵李瑾因遍索昔年为军府效命者景清深匿不出遂执钺及其母王氏以去令言景清所在钺曰尔欲杀我父而使我言其处是我杀父也如雠不可解则杀我舒愤足矣贼不听逼母使言母大骂不辍贼怒支解以怵钺钺大哭且骂并被杀事平母子并获旌刘元震传元震为礼部右侍郎以养亲归元震性至孝宦游三十年得父母书必南向顿首而后启既归廷推内阁尚书每首及之而旨辄中格父母笑慰之曰此天成儿孝耳及父既卒母年近百岁弟元霖亦以都御史归兄弟侍养邑人荣之李春芳传春芳字子实累加少师兼太子太师两疏请归养春芳归父母尚无恙晨夕置酒食为乐乡里艳之父母殁数年乃卒年七十五赠太师梁策传策鄢陵人性至孝七岁母疾笃晨夕焚香泣中庭请以身代持香谒城隍神伏哭几绝忽见黄冠授药一茎令煎汤饮母饮之遄愈亦不知为何药也就外傅手孝经不释尝曰政本在此居官者宜置一卷于座右何国家设科不用此也慕黄香为人习温被扇枕稍长学曾子先意承顺尝若不足举嘉靖四十四年进士授工部主事历户部员外郎郎中居郎署十年三请告省亲留妻侍养及迁成都知府叹曰我必不能叱驭如王阳矣抵家蒲伏父前号泣以请父大怒曰尽力王事非孝耶尔好孝经不忆始于事亲终于事君耶犹伏地不起举杖欲击之方起而戒行□官数月大计毕即请终养归时父母年皆七十躬调甘毳未尝任下人父老益好游日游于故旧家寒署不废策每秉烛以待阍者告至辄趋迎掖入室候寝定而后退质明即盥沐问安安则喜稍不安则忧惶废食衣不解带人言修虔太和山可致亲寿辄徒步往十步一下拜千有余里不知劳二人寿并八十母先卒居丧哀毁日庐墓侧夜则归侍父父病不能离□席必跪榻下手进匕箸牏厕衣躬视浣濯岁余不懈卒遂庐墓不归日筐承土首戴加坟有慈乌数百集庐下筐举即飞而前导驯扰依人服阕抚按交章上其孝行诏补登州知府傅□传□字定济泉州南安人祖凯父浚并举进士为部郎□年十六举乡试二十成进士授行人出行襄府半道闻母病请入京省视再往竣事礼部尚书刘春曰无害于若而可教孝覆奏许之已而母殁居丧尽礼浚后迁山东盐运司同知娶继妻私其二奴浚闻将治之遂暴卒□扶柩还心疑二奴蓄而未发二奴遽亡去久之侦一奴逃德化县佣深山巨姓家□微行往告之曰闻有一人力作在此愿见之若幸无匿巨姓出奴□曰此奴吾旧仆也有罪不可面数君幸入内巨姓入□出袖中锤击杀之谢巨姓去而其一不可迹矣□不欲见继母葬父毕号恸曰父雠尚在何以为人乃裂衣冠屏妻子出宿郊墟间蓬首垢面饥寒风雨不知就避亲戚故人率目之为狂□终不自明也每迅雷烁电中夜必兴正衣冠拱立武宗哀诏至具衰杖哭临终期然后释服至其子焘卒不哭也或诘之则垂涕曰我不能为子敢为父乎诸长者哀其瘁数请还舍卒不肯久之其继母卒乃归盖自废自罚者三十五年剪胜野闻太祖尝为汉兵所逐马后负之而逃太子私绘为之图及后薨帝惨不乐愈肆诛虐太子谏曰陛下诛刑过滥恐伤和气帝默然明日以棘杖遗于地命太子持太子难之帝曰汝弗能执与使我润琢以遗汝岂不美哉今所诛者皆天下之险人也除以燕汝福莫大焉太子顿首曰上有尧舜之君下有尧舜之民帝怒即以所坐榻投之太子走帝追之太子探怀中所绘图遗于地帝发视之大恸而止
　父母部杂录
易经系辞下□有师保如临父母
疏
言使人畏惧此
易归行善道不须有师保教训恒常恭敬如父母临之故云如临父母也书经泰誓惟天地万物父母惟人万物之灵亶聪明作元后元后作民父母洪范天子作民父母以为天下王
诗经小雅沔水篇嗟我兄弟邦人诸友莫肯念乱谁无父母注
此忧乱之诗言我之兄弟诸友乃无肯念
乱者谁独无父母乎
小宛篇我心忧伤念昔先人明发不寐有怀二人注
明发谓将旦而光明开发也二人父母也此大夫遭时之乱言我心之忧伤岂能不念昔之先人哉是以明发不寐而有怀乎父母也巧言篇悠悠昊天曰父母且无罪无辜乱此如怃注
悠悠远大之貌且语辞怃大也大夫伤于谗无所控告而诉之于天曰悠悠昊天为人之父母胡为使无罪之人遭乱如此其大也北山篇王事靡盬忧我父母
注
大夫行役自言王事
不可以不勤是以贻我父母之忧耳
礼记昏义天子修男教父道也后修女顺母道也故曰天子之与后犹父之与母也干凿度火为坤母巽为离父
墨子节葬篇孝子之为亲度也亲贫则从事乎富之人民寡则从事乎众之众乱则从事乎治之当其于此也亦有力不足财不赡智不知然后已矣无敢舍余力隐谋遗利而不为亲为之者矣后世之君子或以厚葬久丧以为仁也义也孝子之事也或以厚葬久丧以为非仁义非孝子之事也为人子者求其亲而不得不孝必是怨其亲矣公孟篇公孟子谓子墨子曰子以三年之丧为非子之三日之丧亦非也子墨子曰子以三年之丧非三日之丧是犹□谓撅者不恭也公孟子曰三年之丧学吾之慕父母子墨子曰夫婴儿子之知独慕父母而已父母不可得也然号而不止此亦何故也即愚之至也关尹子四符篇五者具有魂魂者识目者精色者神见之者为魂耳目口鼻心之类在此生者爱为精为彼生父本观为神为彼生母本爱观虽异皆同识生彼生生本在彼生者一为父故受气于父气为水二为母故受血于母血为火有父有母彼生生矣惟其爱之无识如锁之交观之无识如灯之照吾识不萌吾生何有韩诗外传诗曰恺悌君子民之父母君子为民之父母何如曰君子者貌恭而行肆身俭而施博故不肖者不能逮也殖尽于己而区略于人故可尽身而事也笃爱而不夺厚施而不伐见人有善欣然乐之见人不善惕然掩之有其过而兼包之授衣以最授食以多法下易由事寡易为是以中立而为人父母也筑城而居之别田而养之立学以教之使人知亲尊亲尊故父服斩缞三年为君亦服斩缞三年为民父母之谓也贾谊治安策秦人家富子壮则出分家贫子壮则出赘借父耰锄虑有德色母取箕帚立而谇语大戴礼父母之雠不与同坐
晋书阮籍传有司言子杀母者籍曰嘻杀父犹可至杀母乎坐者怪其失言帝曰杀父天下之极恶而以为可乎籍曰禽兽知母而不知父杀父禽兽之类也杀母禽兽之不若众乃悦服颜氏家训后娶篇凡庸之性后夫多宠前夫之孤后妻必虐前妻之子非唯妇人怀嫉妒之情丈夫有沈惑之僻亦事势使然也前夫之孤不敢与我子争家提携鞠养积习生爱故宠之前妻之子每居己生之上宦学婚嫁莫不为防焉故虐之异姓宠则父母被怨继亲虐则兄弟为雠家有此者皆门户之祸也宋魏了翁古今考古者父为士子为天子诸侯祭以天子诸侯其尸服以士服盖天子诸侯之有父者鲜矣仪礼丧服有为君之父母期则君固有父在者第始封之君则有之天子之父则罕瞽瞍之卒不知何时此不可考武王灭殷则文考已殁故并取太王王季为王迹所由兴者而追王焉汉高帝起自亭长祖丰公父太公皆不知名母媪不知姓与前代之兴绝异古人有谓父为太公者虽不见于经而齐世家云西伯猎遇吕尚曰吾太公望子久矣故号太公望以此知太公者古人以为父称周之时有爵者称公至楚县尹为公晋大夫伯有称公盖名称之紊至秦时滋不可制故亭长之父亦称公至后汉章帝纪祠太上皇于万年县名煓一名执嘉此不知何所据而迁固乃不及之恐未可信也自五年以后先媪曰昭灵夫人盖自初起兵时媪已卒于小沛北矣既有天下惟父独存而止称太公非敢忘之以古无此典耳因家令言始刱太上皇之号以隆之不惟古制所无且古亦未有太字后人加点以别大字于是人主之父母皆曰太至于祖母则曰帝太太后或曰太皇太后夫皇云者祭祀之所称太云者后世以为父卒母存之号令用之人主之父母则无所忌盖所沿袭者久矣其后昭灵为后高祖之兄之姊之女皆追尊为王后而最可怪者高帝之伯嫂为阴安侯仲嫂皆王后岂阴安尚有撩釜之憾故下后一等耶名称之不正莫甚于此自是而后则天子之妾母若本生父母皆有生封死赠之文晋魏以后则晓然着令文武官各得以品秩封赠父祖大非古意盖追册追命追祖春秋时虽已有之然出于王朝所赐未有持法令以自陈者况以三岁一赠无所限极莫阙
三字
而庙貌公衮
者有之此于礼奚据故郑康成谓追王者以王礼改葬盖疑名与服异使如后世三岁一赠则死者数离发掘之害亦不得一安于其土矣东谷所见父母垂死人子于此正哀痛彻骨几不欲生之时也今人反以送死为缓惟以借亲为急父母死未即入棺仍禁家人辈未得举哀弃亲丧之礼而讲合□之仪置括发之戚而修结发之好此禽兽豺狼之所不忍而世俗皆乐为之虽簪缨诗礼之家亦相率而行恬不为怪不知作俑者谁耶容斋三笔孟子之书上配论语唯记舜事多误故自国朝以来司马公李太伯及吕南公皆有疑非之说其最大者证万章涂廪浚井象入舜宫之问以为然也孟子既自云尧使九男事之二女女焉百官牛羊仓廪备以事舜于畎亩之中则井廪贱役岂不能使一夫任其事尧为天子象一民耳处心积虑杀兄而据其妻是为公朝无复有纪纲法制矣六艺折中于夫子四岳之荐舜固曰瞽子父顽母嚚象傲克谐以孝烝烝乂不格奸然则尧试舜之时顽傲者既已格乂矣舜履位之后命禹征有苗益曰帝初于历山往于田日号泣于旻天于父母负罪引慝祇载见瞽瞍夔夔斋栗瞽瞍亦允若既言允若岂得复有杀之之意乎司马公亦引九男百官之语烝烝之对而不及益赞禹之辞故详叙之以示子侄辈若司马迁史记刘向列女传所载盖相承而不察耳至于桃应有瞽瞍杀人之问虽曰设疑似而请然亦可谓无稽之言孟子拒而不答可也顾再三为之辞宜其起后学之惑闻见后录子张疑高宗谅阴三年子思不听其子服出母子游为异父兄弟服大功子夏谓服齐衰孔子没门人疑其服洙泗之上亲从孔子学礼者尚如此故三年之丧郑云二十七月王云二十五月改葬之服郑云服缌三月王云葬讫而除继母出嫁郑云皆服王云从子继寄育乃为之服无服之殇郑云子服一月哭之一日王云以哭之日易服之月诸儒之议纷辨不齐也盖挚虞之太息者予表出之以见末世多讳于丧礼易失难明为甚疑瞽瞍杀人曰虞书称舜之德曰父顽母嚚象傲克谐以孝烝烝乂不格奸所贵于舜者为其能以孝和谐其亲使之进进以善自治而不至于恶也如是则舜为子瞽瞍必不杀人矣若不能止其未然使至于杀人执于有司乃弃天下窃之以逃狂夫且犹不为而谓舜为之乎是特委巷之言也殆非孟子之言也且瞽瞍既执于皋陶矣舜恶得而窃之若负而逃于海滨皋陶犹可执也若曰皋陶外虽执之以正其法而内实纵之以予舜是君臣相与为伪以欺天下也恶得为舜与皋陶哉又舜既为天子矣天下之民戴之如父母虽欲遵海滨而处民岂听之哉是皋陶之执瞽瞍得法而亡舜也所亡益多矣故曰是特委巷之言非孟子之言也或曰父母使舜完廪捐阶瞽瞍焚廪使浚井出从而掩之象曰谟盖都君咸我绩牛羊父母仓廪父母干戈朕琴朕弤朕二嫂使治朕栖象往入舜宫舜在□琴象曰郁陶思君尔忸怩舜曰惟兹臣庶汝其于予治有诸曰书云瞽子父顽母嚚象傲克谐以孝烝烝乂弗格奸又曰负罪引慝祗载见瞽瞍夔夔齐栗瞽瞍亦允若是瞽象未尝欲杀舜也瞽象欲杀舜刃之可也何其完廪浚井之乎其亦有所虑矣象犹能虑则谓二嫂者帝女也夺而妻之可乎尧有百官牛羊仓廪备以事于畎亩之中而不能卫其女乎虽其见夺又无吏士无刑法以治之乎舜以父母之不爱号泣于旻天父母欲杀之幸而得脱而遽鼓琴何其乐也是皆委巷之说而孟子之听不聪也桃应问于孟子曰舜为天子皋陶为士瞽瞍杀人则如之何曰执之而已矣然则舜不禁与曰舜安得而禁之夫有所受之也然则舜如之何曰窃负而逃遵海滨而处终身欣然乐而忘其天下刘子曰孟子之言察而不尽礼权而不尽义孝子之事亲也既外竭其力又内致其志不使其亲有不义之名不使其人有间非之言瞽瞍使舜涂廪从而焚之乃下使浚井从而掩之乃出舜往于田号泣于旻天夔夔齐栗瞽瞍亦允若书曰父顽母嚚弟傲克谐以孝烝烝乂不格奸由是观之舜为天子瞽瞍必不杀人也仲尼之作春秋为尊者讳为亲者讳为贤者讳故以子则讳父以臣则讳君岂独春秋然哉虽为士者亦然故必原父子之亲君臣之义以听之昔者商鞅之作法也太子犯之鞅曰太子君之贰也不可以刑刑其傅与师鞅之法刻矣然而犹有所移由是观之瞽瞍杀人皋陶必不执也叶公子高问于孔子曰吾党直躬者其父攘羊而子证之何如孔子曰不可吾党之直者异于是父为子隐子为父隐由是观之瞽瞍杀人皋陶虽执之舜必不听也舜岂以天下有所受顾临其亲哉夫圣人莫大焉天子莫尊焉以天下养莫备焉德为圣人尊为天子以天下养然而不能使其亲无一朝之患是则非舜也知圣人之德知天子之尊知天下养之备焉而不知天子父之贵也而务搏执之是则非皋陶也无其事云尔有其事奚至于窃负而逃遵海滨而处故曰孟子之言察而不尽理权而不尽义夫衡之为物也徒悬则偏而倚加权焉则运而平一重一轻之间圣人权之时也请问权曰皋陶不难弃士不过失刑而已矣以君臣权之天下之为君臣者必定义莫高焉舜不难弃位不过隐法而已矣以父子权之天下之为父子者必悦仁莫盛焉故善为政者无以小妨大无以名毁义无以术害道无以所贱干所贵迂其身有以利天下则为之贬其名有以安天下则为之其唯舜皋陶乎懒真子元城先生与仆论礼记内则鸡鸣而起适父母之所仆曰不亦太早乎先生正色曰不然礼事父与君一等一体父召无诺君命召无诺父前子名君前臣名今朝谒者必以鸡鸣而起适君之所而人不以为早盖以刑驱其后也今世俗薄恶故事父母之礼得已而已尔若士人畏犯义如犯刑则今人可为古人矣仆闻其言至今愧之范弘嗣做人镜父母之丧以哀为本未殓朝夕奠不致祭不饮酒食肉孝子未成服方披发跣足为招魂望复之事朝夕献食如生时上食不用鼓乐牲牢延宾行礼居丧不入公门不预筵宴不宴宾不用优妓远客来吊留饭不陪坐未成服不出纸旛不赴吊今之薄于丧也斩衰无三日哭功衰无一日哭朋友不为哭噫甚哉养正书屋唾余父母卧病欲起无策方药满几靡所决择竟令危迫是曰不孝故事亲者不可不知医天下无不是的父母要得亲顺亲田艺蘅玉笑零音天地施恩于万物而不望万物之报吾是以知天地之大父母施恩于子孙而不望子孙之报吾是以知父母之大刘宗周学言舜处人伦未免有参商皆天理人情之不得不然者做舜极难不合有不是处号泣二语是真实语也予尝断焚廪浚井为必无之事只郁陶思君一语相传是实录由此推之可见当时兄弟依旧存大体在但象语是伪舜语是真此是分圣狂处也当时父母与弟都坐在庸人局内其父母与弟见得事已如此我原无不是处舜见得事已如此我必有不是处纔认无不是处愈流愈下终成凡夫纔认有不是处愈达愈上便是圣人要之起脚处只是一些子及瞽瞍允若之日已认得有不是处与舜只争先后之间耳耄余杂识蕲州刺史吕元膺当录囚囚白有父母在元旦不得归省元膺释械放归如期而至临淄令曹摅囚陷大辟者新岁问知其有父母放令归家至期还狱此与唐太宗纵囚来归欧阳子所谓以君子之难能责小人之尤者以必能纵使信义可孚然偶一为之非常道也金台纪闻廷宴余物怀归起于唐宣宗时宴百官罢拜舞遗下果物怪问咸曰归献父母及遗小儿上□大官今后大宴文武官给食两分与父母别给果子与男女所食余者听以帕子怀归今此制尚存然有以怀归不尽而获罪者日知录父母二字乃高年之称汉文帝问冯唐曰父老何自为郎是称其臣为父也赵王谓赵括母曰母置之吾已决矣是称其臣之母为母也
　父母部外编
  </div>
  <div class="pagination">
   <a href="家范典父母部_page4.html">
    上一页
   </a>
   <a href="家范典父母部.html">
    1
   </a>
   <a href="家范典父母部_page2.html">
    2
   </a>
   <a href="家范典父母部_page3.html">
    3
   </a>
   <a href="家范典父母部_page4.html">
    4
   </a>
   <span class="current-page">
    5
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
