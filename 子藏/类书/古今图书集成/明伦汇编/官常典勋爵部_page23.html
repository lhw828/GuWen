<!DOCTYPE html>
<html>
 <head>
  <meta charset="utf-8"/>
  <title>
   官常典勋爵部 - 第 23 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典勋爵部 - 第 23 页/共 46 页
  </h1>
  <div class="content">
   笋者竹箯一名编舆齐鲁以此名之曰笋将送　也为叔姬淫恶鲁类故取其尸置编舆中传送而　来胁鲁令受之匡王二年春鲁季孙行父会齐侯于阳谷齐侯弗及盟夏六月戊辰鲁公子遂及齐侯盟于郪丘按春秋文公十六年　按左传十六年春王正月及齐平公有疾使季文子会齐侯于阳谷请盟齐侯不肯曰请俟君间夏五月公使襄仲纳赂于齐侯故盟于郪丘匡王三年夏四月齐侯伐鲁北鄙六月癸未齐侯鲁侯盟于谷冬鲁公子遂如齐按春秋文公十七年　按左传十七年夏四月齐侯伐我北鄙襄仲请盟六月盟于谷冬襄仲如齐拜谷之盟复曰臣闻齐人将食鲁之麦以臣观之将不能齐君之语偷臧文仲有言曰民主偷必死匡王四年夏五月戊戌齐人弒其君商人子元立秋鲁公子遂叔孙得臣如齐冬鲁夫人姜氏归于齐季孙行父如齐按春秋文公十八年　按左传十八年春齐侯戒师期而有疾医曰不及秋将死公闻之卜曰尚无及期惠伯令龟卜楚丘占之曰齐侯不及期非疾也君亦不闻二月丁丑公薨齐懿公之为公子也与邴歜之父争田弗胜及即位乃掘而刖之而使歜仆纳阎职之妻而使职骖乘夏五月公游于申池二人浴于池歜以扑抶职职怒歜曰人夺女妻而不怒一抶女庸何伤职曰与刖其父而弗能病者何如乃谋弒懿公纳诸竹中归舍爵而行齐人立公子元秋襄仲庄叔如齐惠公立故且拜葬也文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可仲见于齐侯而请之齐侯新立而欲亲鲁许之冬十月仲杀恶及视而立宣公夫人姜氏归于齐大归也匡王五年春正月鲁公子遂如齐逆女夏鲁季孙行父如齐齐侯鲁侯会于平州鲁公子遂如齐六月齐人取鲁济西田按春秋宣公元年　按左传元年春正月公子遂如齐逆女尊君命也三月遂以夫人妇姜至自齐尊夫人也夏季文子如齐纳赂以请会会于平州以定公位东门襄仲如齐拜成六月齐人取济西之田为立公故以赂齐也定王元年秋赤狄侵齐
按春秋宣公三年
定王二年春正月齐侯鲁侯平莒及郯莒人不肯鲁侯伐莒取向夏六月赤狄侵齐秋鲁侯如齐按春秋宣公四年　按左传四年春公及齐侯平莒及郯莒人不肯公伐莒取向定王三年春鲁侯如齐秋九月齐高固逆叔姬于鲁冬齐高固及子叔姬至鲁按春秋宣公五年　按左传五年春公如齐高固使齐侯止公请叔姬焉夏公至自齐秋九月齐高固来逆女自为也冬来反马也定王四年王求后于齐冬召公逆后于齐
按春秋不书　按左传宣公六年夏定王使子服求后于齐冬召桓公逆王后于齐定王五年夏齐侯鲁侯伐莱
按春秋宣公七年　按左传七年夏公会齐侯伐莱不与谋也定王七年春正月鲁侯如齐夏齐侯伐莱
按春秋宣公九年
定王八年春鲁侯如齐齐人归鲁济西田夏四月己巳齐侯元薨子无野立齐崔氏出奔卫鲁侯如齐六月鲁公孙归父如齐葬齐惠公秋鲁季孙行父如齐冬鲁公孙归父如齐齐侯使国佐聘于鲁按春秋宣公十年　按左传十年春公如齐齐侯以我服故归济西之田夏齐惠公卒崔杼有宠于惠公高国畏其逼也公卒而逐之奔卫公如齐奔丧秋季文子初聘于齐冬子家如齐伐邾故也国武子来报聘定王九年夏鲁公孙归父会齐人伐莒
按春秋宣公十一年
定王十一年春齐师伐莒
按春秋宣公十三年　按左传十三年春齐师伐莒莒恃晋而不事齐故也定王十二年冬鲁公孙归父会齐侯于谷
按春秋宣公十四年　按左传十四年冬公孙归父会齐侯于榖见晏桓子与之言鲁乐桓子告高宣子曰子家其亡乎怀于鲁矣怀必贪贪必谋人谋人人亦谋己一国谋之何以不亡定王十三年秋鲁仲孙蔑会齐高固于无娄
按春秋宣公十五年
定王十五年春晋侯使郄克征会于齐夏六月晋侯鲁侯卫侯曹伯邾子同盟于断道晋人执齐使按春秋宣公十七年征会执齐使不书　按左传十七年春晋侯使郄克征会于齐齐顷公帷妇人使观之郄子登妇人笑于房献子怒出而誓曰所不此报无能涉河献子先归使栾京庐待命于齐曰不得齐事无复命矣郄子至请伐齐晋侯弗许请以其私属又弗许齐侯使高固晏弱蔡朝南郭偃会及敛盂高固逃归夏会于断道讨贰也盟于卷楚辞齐人晋人执晏弱于野王执蔡朝于原执南郭偃于温苗贲皇使见晏桓子归言于晋侯曰夫晏子何罪昔者诸侯事吾先君皆如不逮举言群臣不信诸侯皆有贰志齐君恐不得礼故不出而使四子来左右或沮之曰君不出必执吾使故高子及敛盂而逃夫三子者曰若绝君好宁归死焉为是犯难而来吾若善逆彼以怀来者吾又执之以信齐沮吾不既过矣乎过而不改而又久之以成其悔何利之有焉使反者得辞而害来者以惧诸侯将焉用之晋人缓之逸秋八月晋师还　按谷梁传季孙行父秃晋郄克眇卫孙良夫跛曹公子手偻同时而聘于齐齐使秃者御秃者使眇者御眇者使跛者御跛者使偻者御偻者萧同侄子处台上而笑之闻于客客不悦而去相与立胥闾而语移日不解齐人有知之者曰齐之患必自此始矣按国语郄献子聘于齐齐顷公使妇人观而笑之郄献子怒归请伐齐范武子退自朝曰燮乎吾闻之千人之怒必获毒焉夫郄子之怒甚矣不逞于齐必发诸晋国不得政何以逞怒余将致政焉以成其怒无以内易外也尔勉从二三子以成君命唯敬乃老定王十六年春晋侯卫世子臧伐齐按春秋宣公十八年　按左传十八年春晋侯卫太子臧伐齐至于阳谷齐侯会晋侯盟于缯以公子强为质于晋晋师还蔡朝南郭偃逃归夏公使如楚乞师欲以伐齐秋楚庄王卒楚师不出既而用晋师楚于是乎有蜀之役定王十八年春齐侯伐鲁北鄙夏四月丙戌卫孙良夫帅师及齐师战于新筑卫师败绩六月晋郄克鲁季孙行父臧孙许叔孙侨如公孙婴齐卫孙良夫曹公子首及齐侯战于&amp;#齐师败绩秋七月齐侯使国佐如师己酉及国佐盟于袁娄冬十一月鲁侯及楚人秦人宋人陈人卫人郑人齐人曹人邾人薛人鄫人盟于蜀按春秋成公二年　按左传元年春为齐难故作丘甲闻齐将出楚师夏臧孙许及晋侯盟于赤棘二年春齐侯伐我北鄙围龙顷公之嬖人卢蒲就魁门焉龙人囚之齐侯曰勿杀吾与而盟无入而封弗听杀而膊诸城上齐侯亲鼓士陵城三日取龙遂南侵及巢丘卫侯使孙良夫石稷&amp;#相向禽将侵齐与齐师遇石子欲还孙子曰不可以师伐人遇其师而还将谓君何若知不能则如无出今既遇矣不如战也夏有阙文失
新筑战事
石成子曰师败矣子不少须众惧尽子
丧师徒何以复命皆不对又曰子国卿也陨子辱矣子以众退我此乃止且告车来甚众齐师乃止次于鞫居新筑人仲叔于奚救孙桓子桓子是以免既卫人赏之以邑辞请曲县繁缨以朝许之仲尼闻之曰惜也不如多与之邑唯器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也已孙桓子还于新筑不入遂如晋乞师臧宣叔亦如晋乞师皆主郄献子晋侯许之七百乘郄子曰此城濮之赋也有先君之明与先大夫之肃故捷克于先大夫无能为役请八百乘许之郄克将中军士燮将上军栾书将下军韩厥为司马以救鲁卫臧宣叔逆晋师且道之季文子帅师会之及卫地韩献子将斩人郄献子驰将救之至则既斩之矣郄子使速以徇告其仆曰吾以分谤也师从齐师于莘六月壬申师至于靡笄之下齐侯使请战曰子以君师辱于敝邑不腆敝赋诘朝请见对曰晋与鲁卫兄弟也来告曰大国朝夕释憾于敝邑之地寡君不忍使群臣请于大国无令舆师淹于君地能进不能退君无所辱命齐侯曰大夫之许寡人之愿也若其不许亦将见也齐高固入晋师桀石以投人禽之而乘其车系桑本焉以徇齐垒曰欲勇者贾余余勇癸酉师陈于&amp;#邴夏御齐侯逢丑父为右晋解张御郄克郑丘缓为右齐侯曰余姑剪灭此而朝食不介马而驰之郄克伤于矢流血及屦未绝鼓音曰余病矣张侯曰自始合而矢贯余手及肘余折以御左轮朱殷岂敢言病吾子忍之缓曰自始合苟有险余必下推车子岂识之然子病矣张侯曰师之耳目在吾旗鼓进退从之此车一人殿之可以集事若之何其以病败君之大事也擐甲执兵固即死也病未及死吾子勉之左并辔右援枹而鼓马逸不能止师从之齐师败绩逐之三周华不注韩厥梦子舆谓己曰且辟左右故中御而从齐侯邴夏曰射其御者君子也公曰谓之君子而射之非礼也射其左越于车下射其右毙于车中綦母张丧车从韩厥曰请寓乘从左右皆肘之使立于后韩厥俯定其右逄丑父与公易位将及华泉骖絓于木而止丑父寝于轏中蛇出于其下以肱击之伤而匿之故不能推车而及韩厥执絷马前再拜稽首奉觞加璧以进曰寡君使群臣为鲁卫请曰无令舆师陷入君地下臣不幸属当戎行无所逃隐且惧奔辟而忝两君臣辱戎士敢告不敏摄官承乏丑父使公下如华泉取饮郑周父御佐车宛茷为右载齐侯以免韩厥丑父郄献子将戮之呼曰自今无有代其君任患者有一于此将为戮乎郄子曰人不难以死免其君而戮之不祥赦之以劝事君者乃免之齐侯免求丑父三入三出每出齐师以帅退入于狄卒狄卒皆抽戈楯冒之以入于卫师卫师免之遂自徐关入齐侯见保者曰勉之齐师败矣辟女子女子曰君免乎曰免矣曰锐司徒免乎曰免矣曰苟君与吾父免矣可若何乃奔齐侯以为有礼既而问之辟司徒之妻也予之石窌晋师从齐师入自丘舆击马陉齐侯使宾媚人赂以纪甗玉磬与地不可则听客之所为宾媚人致赂晋人不可曰必以萧同叔子为质而使齐之封内尽东其亩对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何且是以不孝令也诗曰孝子不匮永锡尔类若以不孝令于诸侯其无乃非德类也乎先王疆理天下物土之宜而布其利故诗曰我疆我理南东其亩今吾子疆理诸侯而曰尽东其亩而已唯吾子戎车是利无顾土宜其无乃非先王之命也乎反先王则不义何以为盟主其晋实有阙四王之王也树德而济同欲焉五伯之霸也勤而抚之以役王命今吾子求合诸侯以逞无疆之欲诗曰布政优优百禄是遒子实不优而弃百禄诸侯何害焉不然寡君之命使臣则有辞矣曰子以君师辱于敝邑不腆敝赋以犒从者畏君之震师徒桡败吾子惠侥齐国之福不泯其社稷使继旧好唯是先君之敝器土地不敢爱子又不许请收合余烬背城借一敝邑之幸亦云从也况其不幸敢不唯命是听鲁卫谏曰齐疾我矣其死亡者皆亲昵也子若不许雠我必甚唯子则又何求子得其国宝我亦得地而纾于难其荣多矣齐晋亦唯天所授岂必晋晋人许之对曰群臣帅赋舆以为鲁卫请若苟有以借口而复于寡君君之惠也敢不唯命是听禽郑自师逆公秋七月晋师及齐国佐盟于袁娄使齐人归我汶阳之田公会晋师于上鄍赐三帅先路三命之服司马司空舆师候正亚旅皆受一命之服宣公使求好于楚庄王卒宣公薨不克作好公即位受盟于晋会晋伐齐卫人不行使于楚而亦受盟于晋从于伐齐故楚令尹子重为阳桥之役以救齐将起师子重曰君弱群臣不如先大夫师众而后可诗曰济济多士文王以宁夫文王犹用众况吾侪乎且先君庄王属之曰无德以及远方莫如惠恤其民而善用之乃大户已责逮鳏救乏赦罪悉师王卒尽行彭名御戎蔡景公为左许灵公为右二君弱皆强冠之冬楚师侵卫遂侵我师于蜀使臧孙往辞曰楚远而久固将退矣无功而受名臣不敢楚侵及阳桥孟孙请往赂之以执斫执针织皆百人公衡为质以请盟楚人许平十一月公及楚公子婴齐蔡侯许男秦右大夫说宋华元陈公孙宁卫孙良夫郑公子去疾及齐国之大夫盟于蜀于是乎畏晋而窃与楚盟蔡侯许男不书乘楚车也按国语靡笄之役也郄献子伐齐齐侯来献之以得陨命之礼曰寡君使克也不腆敝邑之礼为君之辱敢归诸下执政以慭御人苗棼皇曰郄子勇而不知礼矜其伐而耻国君其与几何定王十九年冬十二月齐侯朝于晋
按春秋不书　按左传成公三年冬十二月齐侯朝于晋将授玉郄克趋进曰此行也君为妇人之笑辱也寡君未之敢任晋侯享齐侯齐侯视韩厥韩厥曰君知厥也乎齐侯曰服改矣韩厥登举爵曰臣之不敢爱死为两君之在此堂也定王二十一年夏晋荀首如齐逆女冬十二月己丑晋侯齐侯宋公鲁侯卫侯郑伯曹伯邾子杞伯同盟于虫牢按春秋成公五年荀首逆女不书　按左传五年夏晋荀首如齐逆女故宣伯餫诸谷冬同盟于虫牢郑服也诸侯谋复会宋公使向为人辞以子灵之难简王二年秋楚伐郑晋侯齐侯宋公鲁侯卫侯曹伯莒子邾子杞伯救郑八月戊辰同盟于马陵按春秋成公七年　按左传七年秋楚子重伐郑师于泛诸侯救郑郑共仲侯羽军楚师囚郧公锺仪献诸晋八月同盟于马陵寻虫牢之盟且莒服故也注
莒本属齐齐服故莒从之
简王三年冬晋士燮鲁叔孙侨如齐人邾人伐郯按春秋成公八年　按左传八年冬晋士燮来聘言伐郯季孙使宣伯帅师会伐郯简王四年春晋侯齐侯宋公鲁侯卫侯郑伯曹伯莒子杞伯同盟于蒲秋七月丙子齐侯无野薨子环立冬十一月葬齐顷公按春秋成公九年　按左传八年春晋侯使韩穿来言汶阳之田归之于齐季文子饯之私焉曰大国制义以为盟主是以诸侯怀德畏讨无有二心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而怀也信不可知义无所立四方诸侯其谁不解体诗曰女也不爽士贰其行士也罔极二三其德七年之中一与一夺二三孰甚焉士之二三犹丧妃耦而况霸主霸主将德是以而二三之其何以长有诸侯乎诗曰犹之未远是用太简行父惧晋之不远犹而失诸侯也是以敢私言之为归汶阳之田故诸侯贰于晋晋人惧九年春会于蒲以寻马陵之盟简王五年夏五月晋侯齐侯宋公鲁侯卫侯曹伯伐郑齐人媵于鲁按春秋成公十年　按左传十年夏五月晋侯有疾晋立太子州蒲以为君而会诸侯伐郑简王八年夏五月晋侯齐侯宋公鲁侯卫侯郑伯曹伯邾人滕人伐秦按春秋成公十三年　按左传十三年春三月公如京师及诸侯朝王遂从刘康公成肃公会晋侯伐秦夏四月戊午晋侯使吕相绝秦五月晋师以诸侯之师及秦师战于麻隧秦师败绩简王九年秋鲁叔孙侨如如齐逆女
按春秋成公十四年　按左传十四年秋宣伯如齐逆女九月侨如以夫人妇姜至自齐简王十年春三月癸丑晋侯鲁侯卫侯郑伯曹伯宋世子成齐国佐邾人同盟于戚冬十一月晋士燮齐高无咎宋华元鲁叔孙侨如卫孙林父郑公子邾人会吴于锺离按春秋成公十五年　按左传十五年春会于戚讨曹成公也执而归诸京师冬十一月会吴于锺离始通吴也简王十一年夏晋侯伐郑使郄&amp;#乞师于齐秋晋侯齐侯鲁侯卫侯宋华元邾人会于沙随尹子晋侯鲁侯齐国佐邾人伐郑按春秋成公十六年乞师不书　按左传十六年夏四月晋侯伐郑郄&amp;#如卫遂如齐皆乞师焉戊寅晋师起郑人告于楚楚子救郑五月晋师济河六月晋楚遇于鄢陵甲午晦楚晨压晋军而陈齐国佐高无咎至于师秋七月公会尹武公及诸侯伐郑诸侯之师次于郑西迁于制田知武子佐下军以诸侯之师侵陈至于鸣鹿遂侵蔡未反诸侯迁于颍上戊午郑子罕宵军之宋齐卫皆失军按国语晋厉公六年伐郑且使苦成叔及栾黡兴齐鲁之师楚恭王帅东夷救郑楚半陈公令击之栾书曰君使黡也兴齐鲁之师请俟之郄至曰不可楚师将退我击之必以胜归夫陈不违忌一间也夫南夷与楚来而弗与陈二间也夫楚与郑陈而不与整三间也且其士卒在陈而哗四间也夫众闻哗则必惧五间也郑将顾楚楚将顾夷莫有斗心不可失也公说于是败楚师于鄢陵栾书是以怨郄至简王十二年夏尹子单子晋侯齐侯宋公鲁侯卫侯曹伯邾人伐郑六月乙酉同盟于柯陵秋齐高无咎出奔莒冬单子晋侯宋公鲁侯卫侯曹伯齐人邾人伐郑按春秋成公十七年　按左传十七年夏五月公会尹武公单襄公及诸侯伐郑自戏童至于曲洧六月乙酉同盟于柯陵寻戚之盟也齐庆克通于声孟子与妇人蒙衣乘辇而入于闳鲍牵见之以告国武子武子召庆克而谓之庆克久不出而告夫人曰国子谪我夫人怒国子相灵公以会高鲍处守及还将至闭门而索客孟子诉之曰高鲍将不纳君而立公子角国子知之秋七月壬寅刖鲍牵而逐高无咎无咎奔莒高弱以卢叛齐人来召鲍国而立之初鲍国去鲍氏而来为施孝叔臣施氏卜宰匡句须吉施氏之宰有百室之邑与匡句须邑使为宰以让鲍国而致邑焉施孝叔曰子实吉对曰能与忠良吉孰大焉鲍国相施氏忠故齐人取以为鲍氏后仲尼曰鲍庄子之知不如葵葵犹能卫其足冬诸侯伐郑十月庚午围郑楚公子申救郑师于汝上十一月诸侯还齐侯使崔杼为大夫使庆克佐之帅师围卢国佐从诸侯围郑以难请而归遂如卢师杀庆克以谷叛齐侯与之盟于徐关而复之十二月卢降使国胜告难于晋待命于清简王十三年春齐杀其大夫国佐冬十二月晋侯宋公卫侯邾子齐崔杼鲁仲孙蔑同盟于虚朾按春秋成公十八年　按左传十八年春王正月齐为庆氏之难故甲申晦齐候使士华免以戈杀国佐于内宫之朝师逃于夫人之宫书曰齐杀其大夫国佐弃命端杀以谷叛故也使清人杀国胜国弱来奔王湫奔莱庆封为大夫庆佐为司寇既齐侯反国弱使嗣国氏秋七月宋老佐华喜围彭城冬十一月楚子重救彭城围宋宋华元如晋告急晋侯师于台谷以救宋遇楚师于靡角之谷楚师还晋士鲂来乞师十二月孟献子会于虚朾谋救宋也宋人辞诸侯而请师以围彭城按国语柯陵之会单襄公见晋厉公视远步高晋郄锜见单子其语犯郄&amp;#见其语郄至见其语伐齐国佐见其语尽鲁成公见言及晋难及郄&amp;#之谮单子曰君何患焉晋将有乱其君与三郄其当之乎鲁侯曰寡人惧不免于晋今君曰将有乱敢问天道乎抑人故也对曰吾非瞽史焉知天道吾见晋君之容而听三郄之语矣殆必祸者也夫君子目以定体足以从之是以观其容而知其心矣目以处义足以步目今晋侯视远而足高目不在体而足不步目其心必异矣目体不相从何以能久夫合诸侯国之大事也于是乎观存亡故国将无咎其君在会步言视听必皆无谪则可以知德矣视远日绝其义足高日弃其德言爽日反其信听淫日离其名夫目以处义足以践德口以庇信耳以听名者也故不可不慎也偏丧有咎既丧则国从之晋侯爽二吾是以云夫郄氏晋之宠人也三卿而五大夫可以戒惧矣高位实疾偾厚味实腊毒今郄伯之语犯叔季伐犯则陵人则诬人伐则揜人有是宠也而益之以三怨其谁能忍之虽齐国子亦将与焉立于淫乱之国而好尽言以招人过怨之本也唯善人能受尽言齐其有乎吾闻之国德而邻于不修必受其福今君逼于晋而邻于齐齐晋有祸可以取伯无德之患何忧于晋且夫长翟之人利而不义其利淫矣流之若何鲁侯归乃逐叔孙侨如简王十一年诸侯会于柯陵十二年晋杀三郄十三年晋侯杀于翼东门葬以车一乘齐人杀国武子简王十四年春二月齐太子光为质于晋夏齐崔杼鲁仲孙蔑曹人邾人杞人次于鄫按春秋襄公元年齐太子光质晋不书　按左传元年春正月己亥围宋彭城为宋讨鱼石彭城降晋齐人不会彭城晋人以为讨二月齐太子光为质于晋夏五月晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援
　勋爵部汇考十七
　　周三
　　齐三
灵王元年春齐侯伐莱冬晋荀罃齐崔杼宋华元鲁仲孙蔑卫孙林父曹人邾人滕人小邾人会于戚遂城虎牢按春秋襄公二年伐莱不书　按左传二年春齐侯伐莱莱人使正舆子赂夙沙卫以索马牛皆百匹齐师乃还君子是以知齐灵公之为灵也夏齐姜薨初穆姜使择美槚以自为榇与颂琴季文子取以葬齐侯使诸姜宗妇来送葬召莱子莱子不会故晏弱城东阳以逼之秋七月仲孙蔑会晋荀罃宋华元卫孙林父曹人邾人于戚谋郑故也孟献子曰请城虎牢以逼郑知武子曰善鄫之会吾子闻崔子之言今不来矣滕薛小邾之不至皆齐故也寡君之忧不唯郑罃将复于寡君而请于齐得请而告吾子之功也若不得请事将在齐吾子之请诸侯之福也岂唯寡君赖之冬复会于戚齐崔武子及滕薛小邾之大夫皆会知武子之言故也遂城虎牢郑人乃成灵王二年夏六月单子晋侯宋公鲁侯卫侯郑伯莒子邾子齐世子光同盟于鸡泽陈侯使袁侨如会戊寅诸侯之大夫及陈袁侨盟按春秋襄公三年　按左传三年夏晋为郑服故且欲修吴好将合诸侯使士&amp;#告于齐曰寡君使&amp;#以岁之不易不虞之不戒寡君愿与一二兄弟相见以谋不协请君临之使&amp;#乞盟齐侯欲勿许而难为不协乃盟于耏外六月公会单顷公及诸侯己未同盟于鸡泽晋侯使荀会逆吴子于淮上吴子不至楚子辛为令尹侵欲于小国陈成公使袁侨如会求成晋侯使和组父告于诸侯秋叔孙豹及诸侯之大夫及陈袁侨盟陈请服也灵王四年秋晋侯宋公陈侯鲁侯卫侯郑伯曹伯莒子邾子滕子薛伯齐世子光吴人鄫人会于戚冬戍陈楚公子贞帅师伐陈晋侯宋公鲁侯卫侯郑伯曹伯齐世子光救陈按春秋襄公五年　按左传五年夏吴子使寿越如晋辞不会于鸡泽之故且请听诸侯之好晋人将为之合诸侯使鲁卫先会吴且告会期故孟献子孙文子会吴于善道秋楚人讨陈叛故曰由令尹子辛实侵欲焉乃杀之九月丙午盟于戚会吴且命戍陈也楚子囊为令尹范宣子曰我丧陈矣楚人讨贰而立子囊必改行而疾讨陈陈近于楚民朝夕急能无往乎有陈非吾事也无之而后可冬诸侯戍陈子囊伐陈十一月甲午会于城棣以救之灵王五年冬十二月齐侯灭莱
按春秋襄公六年　按左传六年冬十一月齐侯灭莱莱恃谋也于郑子国之来聘也四月晏弱城东阳而遂围莱甲寅堙之环城傅于堞及杞桓公卒之月乙未王湫帅师及正舆子棠人军齐师齐师大败之丁未入莱莱共公浮柔奔棠正舆子王湫奔莒莒人杀之四月陈无宇献莱宗器于襄宫晏弱围棠十一月丙辰而灭之迁莱于郳高厚崔杼定其田灵王七年夏晋侯郑伯齐高厚宋向戍鲁季孙宿卫宁殖邾人会于邢丘按春秋襄公八年　按左传八年夏五月甲辰会于邢丘以命朝聘之数使诸侯之大夫听命季孙宿齐高厚宋向戍卫宁殖邾大夫会之郑伯献捷于会故亲听命灵王八年冬晋侯宋公鲁侯卫侯曹伯莒子邾子滕子薛伯杞伯小邾子齐世子光伐郑十一月己亥同盟于戏按春秋襄公九年　按左传九年冬十月诸侯伐郑郑人行成十一月己亥同盟于戏郑服也灵王九年春晋侯宋公鲁侯卫侯曹伯莒子邾子滕子薛伯杞伯小邾子齐世子光会吴于柤秋晋侯宋公鲁侯卫侯曹伯莒子邾子齐世子光滕子薛伯杞伯小邾子伐郑冬戍郑虎牢按春秋襄公十年　按左传十年春会于柤会吴子寿梦也三月癸丑齐高厚相太子光以先会诸侯于锺离不敬士庄子曰高子相太子以会诸侯将社稷是卫而皆不敬弃社稷也其将不免乎夏四月戊午会于柤秋九月诸侯伐郑齐崔杼使太子光先至于师故长于滕己酉师干牛首冬十月诸侯之师城虎牢而戍之晋师城梧及制士鲂魏绛戍之郑及晋平灵王十年夏四月郑公孙舍之帅师侵宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑秋七月己未同盟于亳城北楚子郑伯伐宋晋侯宋公鲁侯卫侯曹伯齐世子光莒子邾子滕子薛伯杞伯小邾子伐郑会于萧鱼按春秋襄公十一年　按左传十一年夏四月诸侯伐郑己亥齐太子光宋向戍先至于郑门于东门其莫晋荀罃至于西郊东侵旧许卫孙林父侵其北鄙六月诸侯会于北林师于向右还次于琐围郑观兵于南门西济于济隧郑人惧乃行成秋七月同盟于亳范宣子曰不慎必失诸侯诸侯道敝而无成能无贰乎乃盟载书曰凡我同盟毋薀年毋壅利毋保奸毋留慝救灾患恤祸乱同好恶&amp;#王室或间兹命司慎司盟名山名川群神群祀先王先公七姓十二国之祖明神殛之俾失其民队命亡氏踣其国家灵王十一年冬王求后于齐按春秋不书　按左传襄公十二年冬灵王求后于齐齐侯问对于晏桓子桓子对曰先王之礼辞有之天子求后于诸侯诸侯对曰夫妇所生若而人妾妇之子若而人无女而有姊妹及姑姊妹则曰先守某公之遗女若而人齐侯许昏王使阴里结之灵王十三年春正月晋士&amp;#齐崔杼宋华阅鲁季孙宿叔老卫北宫括郑公孙虿曹人莒人邾人滕人薛人杞人小邾人会吴于向夏四月晋荀偃齐崔杼宋华阅仲江鲁叔孙豹卫北宫括郑公孙虿曹人莒人邾人滕人薛人杞人小邾人伐秦卫侯出奔齐秋王赐齐侯命冬晋士&amp;#宋华阅鲁季孙宿卫孙林父郑公孙虿莒人邾人会于戚按春秋襄公十四年命齐侯不书　按左传十三年秋吴侵楚子庚大败吴师十四年春吴告败于晋会于向为吴谋楚故也夏诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济叔向退而具舟济泾而次秦人毒泾上流师人多死进师至于棫林不获成焉四月卫献公出奔齐秋王使刘定公赐齐侯命曰昔伯舅太公右我先王股肱周室师保万民世胙大师以表东海王室之不坏繄伯舅是赖今余命女环兹率舅氏之典纂乃祖考无忝乃旧敬之哉无废朕命冬会于戚谋定卫也灵王十四年春刘夏逆王后于齐夏齐侯伐鲁北鄙围成鲁侯救成至遇按春秋襄公十五年　按左传十五年春官师从单靖公逆王后于齐卿不行非礼也夏齐围成贰于晋故也于是乎城成郛灵王十五年春三月晋侯宋公鲁侯卫侯郑伯曹伯莒子邾子薛伯杞伯小邾子会于溴梁齐高厚逃归齐侯伐鲁北鄙秋齐侯伐鲁北鄙围郕按春秋襄公十六年　按左传十六年春晋平公即位会于溴梁命归侵田且曰通齐楚之使晋俟与诸侯宴于温使诸大夫舞曰歌诗必类齐高厚之诗不类荀偃怒且曰诸侯有异志矣使诸大夫盟高厚高厚逃归于是叔孙豹晋荀偃宋向戍卫&amp;#殖郑公孙虿小邾之大夫盟曰同讨不庭秋齐侯围郕孟孺子速侥之齐侯曰是好勇去之以为之名速遂塞海陉而还冬穆叔如晋聘且言齐故晋人曰以寡君之未禘祀与民之未息不然不敢忘穆叔曰以齐人之朝夕释憾于敝邑之地是以大请敝邑之急朝不及夕引领西望曰庶几乎比执事之闲恐无及也见中行献子赋圻父献子曰偃知罪矣敢不从执事以同恤社稷而使鲁及此见范宣子赋鸿雁之卒章宣子曰&amp;#在此敢使鲁无鸠乎灵王十六年秋齐侯伐鲁北鄙围桃高厚帅师伐鲁北鄙围防按春秋襄公十七年　按左传十七年齐人以其未得志于我故秋齐侯伐我北鄙围桃高厚围臧纥于防师自阳关逆臧孙至于旅松郰叔纥臧畴臧贾帅甲三百宵犯齐师送之而复齐师去之齐人获臧坚齐侯使夙沙卫唁之且曰无死坚稽首曰拜命之辱抑君赐不终姑又使其刑臣礼于士以杙抉其&amp;#而死冬邾人伐我南鄙为齐故也齐晏桓子卒晏婴粗缞斩苴绖带杖菅屦食鬻居倚庐寝苫枕草其老曰非大夫之礼也曰唯卿为太夫灵王十七年秋齐师伐鲁北鄙冬十月晋侯宋公鲁侯卫侯郑伯曹伯莒子邾子滕子薛伯杞伯小邾子同围齐按春秋襄公十八年　按左传十八年秋齐侯伐我北鄙中行献子将伐齐梦与厉公讼弗胜公以戈击之首队于前跪而戴之奉之以走见梗阳之巫皋他日见诸道与之言同巫曰今兹主必死若有事于东方则可以逞献子许诺晋侯伐齐将济河献子以朱丝系玉二&amp;#而祷曰齐环怙恃其险负其众庶弃好背盟凌虐神主曾臣彪将率诸侯以讨焉其官臣偃实先后之苟捷有功无作神羞官臣偃无敢复济唯尔有神裁之沈玉而济冬十月会于鲁济寻溴梁之言同伐齐齐侯御诸平阴堑防门而守之广里夙沙卫曰不能战莫如守险弗听诸侯之士门焉齐人多死范宣子告析文子曰吾知子敢匿情乎鲁人莒人皆请以车千乘自其乡入既许之矣若入君必失国子盍图之子家以告公公恐晏婴闻之曰君固无勇而又闻是弗能久矣齐侯登巫山以望晋师晋人使司马斥山泽之险虽所不至必&amp;#而疏陈之使乘车者左实右伪以&amp;#先舆曳柴而从之齐侯见之畏其众也乃脱归丙寅晦齐师夜遁师旷告晋侯曰鸟乌之声乐齐师其遁邢伯告中行伯曰有班马之声齐师其遁叔向告晋侯曰城上有乌齐师其遁十一月丁卯朔入平阴遂从齐师夙沙卫连大车以塞隧而殿殖绰郭最曰子殿国师齐之辱也子姑先乎乃代之殿卫杀马于隘以塞道晋州绰及之射殖绰中肩两矢夹脰曰止将为三军获不止将取其衷顾曰为私誓州绰曰有如日乃弛弓而自后缚之其右具丙亦舍兵而缚郭最皆衿甲面缚坐于中军之鼓下晋人欲逐归者鲁卫请攻险己卯荀偃士&amp;#以中军克京兹乙酉魏绛栾盈以下军克邿赵武韩起以上军围卢弗克十二月戊戌及秦周伐雍门之萩范鞅门于雍门其御追喜以戈杀犬于门中孟庄子斩其槆以为公琴己亥焚雍门及西郭南郭刘难士弱率诸侯之师焚申池之竹木壬寅焚东郭北郭范鞅门于扬门州绰门于东闾左骖迫还于东门中以枚数阖齐侯驾将走邮棠太子与郭荣扣马曰师速而疾略也将退矣君何惧焉且社稷之主不可以轻轻则失众君必待之将犯之太子抽剑断鞅乃止甲辰东侵及潍南及沂灵王十八年春正月诸侯盟于祝柯夏卫孙林父帅师伐齐秋七月辛卯齐侯环卒子光立晋士&amp;#帅师侵齐至谷闻齐侯卒乃还齐杀其大夫高厚冬葬齐灵公按春秋襄公十九年　按左传十九年春诸侯还自沂上盟于督扬曰大毋侵小齐侯娶于鲁曰颜懿姬无子其侄鬷声姬生光以为太子诸子仲子戎子戎子嬖仲子生牙属诸戎子戎子请以为太子许之仲子曰不可废常不祥间诸侯难光之立也列于诸侯矣今无故而废之是专黜诸侯而以难犯不祥也君必悔之公曰在我而已遂东太子光使高厚傅牙以为太子夙沙卫为少傅齐侯疾崔杼微逆光疾病而立之光杀戎子尸诸朝非礼也妇人无刑虽有刑不在朝市夏五月壬辰晦齐灵公卒庄公即位执公子牙于句渎之丘以夙沙卫易己卫奔高唐以叛晋士&amp;#侵齐及&amp;#闻丧而还秋八月齐崔杼杀高厚于洒蓝而兼其室齐庆封围高唐弗克冬十一月齐侯围之见卫在城上号之乃下问守备焉以无备告揖之乃登闻师将傅食高唐人殖绰工偻会夜缒纳师醢卫于军齐及晋平盟于大隧故穆叔会范宣子于柯穆叔见叔向赋载驰之四章叔向曰肸敢不承命穆叔曰齐犹未也不可以不惧乃城武城灵王十九年夏六月庚申晋侯齐侯宋公鲁侯卫侯郑伯曹伯莒子邾子滕子薛伯杞伯小邾子盟于澶渊秋鲁叔老如齐按春秋襄公二十年　按左传二十年夏盟于澶渊齐成故也秋齐子初聘于齐礼也灵王二十年春齐执公子买公子鉏奔鲁晋州绰邢蒯奔齐冬十月晋侯齐侯宋公鲁侯卫侯郑伯曹伯莒子邾子会于商任按春秋襄公二十一年公子买公子鉏及州绰邢蒯皆不书　按左传二十一年春齐侯使庆佐为大夫复讨公子牙之党执公子买于句渎之丘公子鉏来奔叔孙还奔燕秋晋栾盈出奔楚冬会于商任锢栾氏也齐侯卫侯不敬叔向曰二君者必不免会朝礼之经也礼政之舆也政身之守也怠礼失政失政不立是以乱也知起中行喜州绰邢蒯出奔齐皆栾氏之党也乐王鲋谓范宣子曰盍反州绰邢蒯勇士也宣子曰彼栾氏之勇也余何获焉王鲋曰子为彼栾氏乃亦子之勇也齐庄公朝指殖绰郭最曰是寡人之雄也州绰曰君以为雄谁敢不雄然臣不敏平阴之役先二子鸣庄公为勇爵殖绰郭最欲与焉州绰曰东闾之役臣左骖迫还于门中识其枚数其可以与于此乎公曰子为晋君也对曰臣为隶新然二子者譬于禽兽臣食其肉而寝处其皮矣灵王二十一年冬晋侯齐侯宋公鲁侯卫侯郑伯曹伯莒子邾子薛伯杞伯小邾子会于沙随按春秋襄公二十二年　按左传二十二年秋栾盈自楚适齐晏平仲言于齐侯曰商任之会受命于晋今纳栾氏将安用之小所以事大信也失信不立君其图之弗听退告陈文子曰君人执信臣人执共忠信笃敬上下同之天之道也君自弃也弗能久矣冬会于沙随复锢栾氏也栾盈犹在齐晏子曰祸将作矣齐将伐晋不可以不惧灵王二十二年夏齐纳栾盈于曲沃秋齐侯伐卫遂伐晋冬十月齐侯袭莒按春秋襄公二十三年齐纳栾盈不书　按左传二十三年夏晋将嫁女于吴齐侯使析归父媵之以藩载栾盈及其士纳诸曲沃秋齐侯伐卫先驱谷荣御王孙挥召扬为右申驱成秩御莒恒申鲜虞之傅挚为右曹开御戎晏父戎为右贰广上之登御邢公卢蒲癸为右启牢成御襄罢师狼蘧疏为右胠商子车御侯朝桓跳为右大殿商子游御夏之御寇崔如为右烛庸之越驷乘自卫将遂伐晋晏平仲曰君恃勇力以伐盟主若不济国之福也不德而有功忧必及君崔杼谏曰不可臣闻之小国间大国之败而毁焉必受其咎君其图之弗听陈文子见崔武子曰将如君何武子曰吾言于君君弗听也以为盟主而利其难群臣若急君于何有子姑止之文子退告其人曰崔子将死乎谓君甚而又过之不得其死过君以义犹自抑也况以恶乎齐侯遂伐晋取朝歌为二队入孟门登太行张武军于荧庭戍郫邵封少水以报平阴之役乃还赵胜帅东阳之师以追之获晏冬晋人克栾盈于曲沃尽杀栾氏之族党齐侯还自晋不入遂袭莒门于且于伤股而退明日将复战期于寿舒杞殖华还载甲夜入且于之隧宿于莒郊明日先遇莒子于蒲侯氏莒子重赂之使无死曰请有盟华周对曰贪货弃命亦君所恶也昏而受命日未中而弃之何以事君莒子亲鼓之从而伐之获杞梁莒人行成齐侯归遇杞梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸其室齐侯将为臧纥田臧孙闻之见齐侯与之言伐晋对曰多则多矣抑君似鼠夫鼠昼伏夜动不穴于寝庙畏人故也今君闻晋之乱而后作焉宁将事之非鼠何如乃弗与田灵王二十三年春仲孙羯帅师侵齐秋七月齐崔杼帅师伐莒冬齐人城郏按春秋襄公二十四年城郏不书　按左传二十四年春孟孝伯侵齐晋故也夏齐侯既伐晋而惧将欲见楚子楚子使薳启强如齐聘且请期齐社搜军实使客观之陈文子曰齐将有寇吾闻之兵不戢必取其族秋齐侯闻将有晋师使陈无宇从薳启强如楚辞且乞师崔杼帅师送之遂伐莒侵介根会于夷仪将以伐齐水不克冬楚子伐郑以救齐齐人城郏灵王二十四年春齐崔杼伐鲁北鄙夏五月齐崔杼弒其君光而立其君之弟杼臼晋侯伐齐按春秋襄公二十五年伐齐不书　按左传二十五年春齐崔杼帅师伐我北鄙以报孝伯之师也公患之使告于晋孟公绰曰崔子将有大志不在病我必速归何患焉其来也不寇使民不严异于他日齐师徒归齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之使偃取之偃曰男女辨姓今君出自丁臣出自桓不可武子筮之遇困之大过史皆曰吉示陈文子文子曰夫从风风陨妻不可娶也且其繇曰困于石据于蒺藜入于其宫不见其妻凶困于石往不济也据于蒺藜所恃伤也入于其宫不见其妻凶无所归也崔子曰嫠也何害先夫当之矣遂取之庄公通焉骤如崔氏以崔子之冠赐人侍者曰不可公曰不为崔子其无冠乎崔子因是又以其间伐晋也曰晋必将报欲弒公以说于晋而不获间公鞭侍人贾举而又近之乃为崔子间公夏五月莒为且于之役故莒子朝于齐甲戌飨诸北郭崔子称疾不视事乙亥公问崔子遂从姜氏姜入于室与崔子自侧户出公拊楹而歌侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能听命近于公宫陪臣干掫有淫者不知二命公逾墙又射之中股反队遂弒之贾举州绰邴师公孙敖封具铎父襄伊偻堙皆死祝佗父祭于高唐至复命不说弁而死于崔氏申蒯侍渔者退谓其宰曰尔以帑免我将死其宰曰免是反子之义也与之皆死崔氏杀鬷蔑于平阴晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为己死而为己亡非其私昵谁敢任之且人有君而弒之吾焉得死之而焉得亡之将庸何归门启而入枕尸股而哭兴三踊而出人谓崔子必杀之崔子曰民之望也舍之得民卢蒲癸奔晋王何奔莒叔孙宣伯之在齐也叔孙还纳其女于灵公嬖生景公丁丑崔杼立而相之庆封为左相盟国人于太宫曰所不与崔庆者晏子仰天叹曰婴所不唯忠于君利社稷者是与有如上帝乃歃辛巳公与大夫及莒子盟太史书曰崔杼&amp;#其君崔子杀之其弟嗣书而死者二人其弟又书乃舍之南史氏闻太史尽死执简以往闻既书矣乃还闾丘婴以帷缚其妻而载之与申鲜虞乘而出鲜虞推而下之曰君昏不能匡危不能救死不能死而知匿其昵其谁纳之行及弇中将舍婴曰崔庆其追我鲜虞曰一与一谁能惧我遂舍枕辔而寝食马而食驾而行出弇中谓婴曰速驱之崔庆之众不可当也遂来奔崔氏侧庄公于北郭丁亥葬诸士孙之里四翣不跸下车七乘不以兵甲晋侯济自泮会于夷仪伐齐以报朝歌之役齐人以庄公说使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之秋七月己巳同盟于重丘齐成故也灵王二十六年春齐侯使庆封聘于鲁秋七月辛巳晋赵武鲁叔孙豹楚屈建蔡公孙归生卫石恶陈孔奂郑良霄许人曹人盟于宋齐不与盟按春秋襄公二十七年齐不与盟不书　按左传二十七年春胥梁带使诸丧邑者具车徒以受地必周使乌余具车徒以受封乌余以其众出使诸侯伪效乌余之封者而遂执之尽获之皆取其邑而归诸侯诸侯是以睦于晋齐庆封来聘其车美孟孙谓叔孙曰庆季之车不亦美乎叔孙曰豹闻之服美不称必以恶终美车何为叔孙与庆封食不敬为赋相鼠亦不知也夏宋向戍善于赵文子又善于令尹子木欲弭诸侯之兵以为名如晋告赵孟赵孟谋于诸大夫许之如楚楚亦许之如齐齐人难之陈文子曰晋楚许之我焉得已且人曰弭兵而我弗许则固吾民矣将焉用之齐人许之告于秦秦亦许之皆告于小国为会于宋五月甲辰晋赵武至于宋丙午郑良霄至六月戊申叔孙豹齐庆封陈须无卫石恶至甲寅晋荀盈从赵武至丙辰邾悼公至壬戌楚公子黑肱先至成言于晋丁卯宋向戍如陈从子木成言于楚戊辰滕成公至子木谓向戍请晋楚之从交相见也庚午向戍复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驿谒诸王王曰释齐秦他国请相见也秋七月戊寅左师至是夜也赵孟及子&amp;#盟以齐言庚辰子木至自陈陈孔奂蔡公孙归生至曹许之大夫皆至以藩为军辛巳将盟于宋西门之外季武子使谓叔孙以公命曰视邾滕既而齐人请邾宋人请滕皆不与盟齐崔杼生成及强而寡娶东郭姜生明东郭强以孤入曰棠无咎与东郭偃相崔氏崔成有疾而废之而立明成请老于崔崔子许之偃与&amp;#咎弗予曰崔宗邑也必在宗主成与强怒将杀之告庆封曰夫子之身亦子所知也唯&amp;#咎与偃是从父兄莫得进矣大恐害夫子敢以告庆封曰子姑退吾图之告卢蒲嫳卢蒲嫳曰彼君之雠也天或者将弃彼矣彼实家乱子何病焉崔之薄庆之厚也他日又告庆封曰苟利夫子必去之难吾助女九月庚辰崔成崔强杀东郭偃棠&amp;#咎于崔氏之朝崔子怒而出其众皆逃求人使驾不得使圉人驾寺人御而出且曰崔氏有福止余犹可遂见庆封庆封曰崔庆一也是何敢然请为子讨之使卢蒲嫳帅甲以攻崔氏崔氏堞其宫而守之弗克使国人助之遂灭崔氏杀成与强而尽俘其家其妻缢嫳复命于崔子且御而归之至则无归矣乃缢崔明夜辟诸大墓辛巳崔明来奔庆封当国崔氏之乱申鲜虞来奔仆赁于野以丧庄公冬楚人召之遂如楚为右尹灵王二十七年冬齐庆封奔鲁
按春秋襄公二十八年　按左传二十八年夏齐侯陈侯蔡侯北燕伯杞伯胡子沈子白狄朝于晋宋之盟故也齐侯将行庆封曰我不与盟何为于晋陈文子曰先事后贿礼也小事大未获事焉从之如志礼也虽不与盟敢叛晋乎重丘之盟未可忘也子其劝行齐庆封好田而耆酒与庆舍政则以其内实迁于卢蒲嫳氏易内而饮酒数日国迁朝焉使诸亡人得贼者以告而反之故反卢蒲癸癸臣子之有宠妻之庆舍之士谓卢蒲癸曰男女辨姓子不辟宗何也曰宗不余辟余独焉辟之赋诗断章余取所求焉恶识宗癸言王何而反之二人皆嬖使执寝戈而先后之公膳日双&amp;#饔人窃更之以鹜御者知之则去其肉而以其洎馈子雅子尾怒庆封告卢蒲嫳卢蒲嫳曰譬之如禽兽吾寝处之矣使析归父告晏平仲平仲曰婴之众不足用也知无能谋也言弗敢出有盟可也子家曰子之言云又焉用盟告北郭子车子车曰人各有以事君非佐之所能也陈文子谓桓子曰祸将作矣吾其何得对曰得庆氏之木百车于庄文子曰可慎守也已卢蒲癸王何卜攻庆氏示子之兆曰或卜攻雠敢献其兆子之曰克见血冬十月庆封田于莱陈无宇从丙辰文子使召之请曰无宇之母疾病请归庆季卜之示之兆曰死奉龟而泣乃使归庆嗣闻之曰祸将作矣谓子家速归祸作必于尝归犹可及也子家弗听亦无悛志子息曰亡矣幸而获在吴越陈无宇济水而戕舟发梁卢蒲姜谓癸曰有事而不告我必不捷矣癸告之姜曰夫子愎莫之止将不出我请止之癸曰诺十一月乙亥尝于太公之庙庆舍&amp;#事卢蒲姜告之且止之弗听曰谁敢者遂如公麻婴为尸庆奊为上献卢蒲癸王何执寝戈庆氏以其甲环公宫陈氏鲍氏之圉人为优庆氏之马善惊士皆释甲束马而饮酒且观优至于鱼里栾高陈鲍之徒介庆氏之甲子尾抽桷击扉三卢蒲癸自后剌子之王何以戈击之解其左肩犹援庙桷动于甍以俎壶投杀人而后死遂杀庆绳麻婴公惧鲍国曰群臣为君故也陈须无以公归税服而如内宫庆封归遇告乱者丁亥伐西门弗克还伐北门克之入伐内宫弗克反陈于岳请战弗许遂来奔献车于季武子美泽可以鉴展庄叔见之曰车甚泽人必瘁宜其亡也叔孙穆子食庆封庆封泛祭穆子不说使工为之诵茅鸱亦不知既而齐人来让奔吴吴句余予之朱方聚其族焉而居之富于其旧子服惠伯谓叔孙曰天殆富淫人庆封又富矣穆子曰善人富谓之赏淫人富谓之殃天其殃之也其将聚而歼旃崔氏之乱丧群公子故鉏在鲁叔孙还在燕贾在句渎之丘及庆氏亡皆召之具其器用而反其邑焉与晏子邶殿其鄙六十弗受子尾曰富人之所欲也何独弗欲对曰庆氏之邑足欲故亡吾邑不足欲也益之以邶殿乃足欲足欲亡无日矣在外不得宰吾一邑不受邶殿非恶富也恐失富也且夫富如布帛之有幅焉为之制度使无迁也夫民生厚而用利于是乎正德以幅之使无黜嫚谓之幅利利过则为败吾不敢贪多所谓幅也与北郭佐邑六十受之与子雅邑辞多受少与子尾邑受而稍致之公以为忠故有宠释卢蒲嫳于北竟求崔杼之尸将戮之不得叔孙穆子曰必得之武王有乱臣十人崔杼其有乎不十人不足以葬既崔氏之臣曰与我其拱璧吾献其柩于是得之十二月乙亥朔齐人迁庄公殡于大寝以其棺尸崔杼于市国人犹知之皆曰崔子也景王元年春二月齐人葬庄公夏五月晋荀盈齐高止宋华定仲孙羯卫世叔仪郑公孙段曹人莒人滕人薛人小邾人城杞秋九月齐高止出奔北燕按春秋襄公二十九年葬齐庄公不书　按左传二十九年春二月癸卯齐人葬庄公于北郭夏六月知悼子合诸侯之大夫以城杞齐高子容与宋司徒见知伯女齐相礼宾出司马侯言于知伯曰二子皆将不免子容专司徒侈皆亡家之主也知伯曰何如对曰专则速及侈将以其力毙专则人实毙之将及矣吴公子札来聘遂聘于齐说晏平仲谓之曰子速纳邑与政无邑无政乃免于难齐国之政将有所归未获所归难未歇也故晏子因陈桓子以纳政与邑是以免于栾高之难秋九月齐公孙虿公孙放其大夫高止于北燕乙未出奔高止好以事自为功且专故难及之为高氏之难故高竖以卢叛十月庚寅闾丘婴帅师围卢高竖曰苟使高氏有后请致邑齐人立敬仲之曾孙酀良敬仲也十一月乙卯高竖致卢而出奔晋晋人城绵而置旃景王二年冬十月晋赵武齐公孙虿宋向戍鲁叔孙豹卫北宫佗郑罕虎曹人莒人邾人滕人薛人杞人小邾人会于澶渊宋灾故按春秋襄公三十年　按左传三十年为宋灾故诸侯之大夫会以谋归宋财冬十月叔孙豹会晋赵武齐公孙虿宋向戍卫北宫佗郑罕虎及小邾之大夫会于澶渊既而无归于宋景王三年夏五月齐子尾杀闾丘婴
按春秋不书　按左传襄公三十一年春齐子尾害闾丘婴欲杀之使帅师以伐阳州我问师故夏五月子尾杀闾丘婴以说于我师工偻洒渻孔虺贾寅出奔莒出群公子景王四年春晋赵武楚公子围齐国弱宋向戍鲁叔孙豹卫齐恶陈公子招蔡公孙归生郑罕虎许人曹人会于虢按春秋昭公元年　按左传元年春正月会于虢寻宋之盟也景王五年夏四月晋韩须如齐逆女
按春秋不书　按左传昭公二年夏四月韩须如齐逆女齐陈无宇送女致少姜少姜有宠于晋侯晋侯谓之少齐谓陈无宇非卿执诸中都少姜为之请曰送从逆班畏大国也犹有所易是以乱作秋晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉叔向言陈无宇于晋侯曰彼何罪君使公族逆之齐使上大夫送之犹曰不共君求以贪国则不共而执其使君刑已颇何以为盟主且少姜有辞冬十月陈无宇归景王六年春齐侯使晏婴请继室于晋秋八月齐放卢蒲嫳于北燕冬十月齐公孙卒按春秋不书　按左传昭公三年春齐侯使晏婴请继室于晋曰寡君使婴曰寡人愿事君朝夕不倦将奉质币以无失时则国家多难是以不获不腆先君之适以备内官焜耀寡人之望则又无禄早世陨命寡人失望君若不忘先君之好惠顾齐国辱收寡人侥福于太公丁公照临敝邑镇抚其社稷则犹有先君之适及遗姑姊妹若而人君若不弃敝邑而辱使董振择之以备嫔嫱寡人之望也韩宣子使叔向对曰寡君之愿也寡君不能独任其社稷之事未有伉俪在缞绖之中是以未敢请君有辱命惠莫大焉若惠顾敝邑抚有晋国赐之内主岂惟寡君举群臣实受其贶其自唐叔以下实宠嘉之既成昏晏子受礼叔向从之宴相与语叔向曰齐其何如晏子曰此季世也吾弗知齐其为陈氏矣公弃其民而归于陈氏齐旧四量豆区釜锺四升为豆各自其四以登于釜釜十则锺陈氏三量皆登一焉锺乃大矣以家量贷而以公量收之山木如市弗加于山鱼盐蜃蛤弗加于海民参其力二入于公而衣食其一公聚朽&amp;#而三老冻馁国之诸市屦贱踊贵民人痛疾而或燠休之其爱之如父母而归之如流水欲无获民将焉辟之箕伯直柄虞遂伯戏其相胡公太姬已在齐矣叔向曰然虽吾公室今亦季世也戎马不驾卿无军行公乘无人卒列无长庶民罢敝而宫室滋侈道殣相望而女富溢尤民闻公命如逃寇雠栾郄胥原狐续庆伯降在皂隶政在家门民无所依君日不悛以乐慆忧公室之卑其何日之有谗鼎之铭曰昧旦丕显后世犹怠况日不悛其能久乎晏子曰子将若何叔向曰晋之公族尽矣闻之公室将卑其宗族枝叶先落则公从之之宗十一族唯羊舌氏在而巳又无子公室无度幸而得死岂其获祀初景公欲更晏子之宅曰子之宅近市湫隘嚣尘不可以居请更诸爽垲者辞曰君之先臣容焉臣不足以嗣之于臣侈矣且小人近市朝夕得所求小人之利也敢烦里旅公笑曰子近市识贵贱乎对曰既利之敢不识乎公曰何贵何贱于是景公繁于刑有鬻踊者故对曰踊贵屦贱既已告于君故与叔向语而称之景公为是省于刑及晏子如晋公更其宅反则成矣既拜乃毁之而为里室皆如其旧则使宅人反之且谚曰非宅是卜唯邻是卜二三子先卜邻矣违卜不祥君子不犯非礼小人不犯不祥古之制也吾敢违诸乎卒复其旧宅公弗许因陈桓子以请乃许之夏晋韩起如齐逆女而嫁公子人谓宣子子尾欺晋晋胡受之宣子曰我欲得齐而远其宠宠将来乎秋八月齐侯田于莒卢蒲嫳见泣且请曰余发如此种种余奚能为公曰诺吾告二子归而告之子尾欲复之子雅不可曰彼其发短而心甚长其或寝处我矣九月子雅放卢蒲嫳于北燕冬十月齐公孙卒司马见晏子曰又丧子雅矣晏子曰惜也子旗不免殆哉姜族弱矣而妫将始昌二惠竞爽犹可又弱一焉姜其危哉景王七年秋七月楚子蔡侯陈侯许男顿子胡子沈子淮夷伐吴执齐庆封杀之按春秋昭公四年　按左传四年秋七月楚子以诸侯伐吴使屈申围朱方八月甲申克之执齐庆封而尽灭其族将戮庆封椒举曰臣闻无瑕者可以戮人庆封惟逆命是以在此其肯从于戮乎播于诸侯焉用之王弗听负之斧钺以徇于诸侯使言曰无或如齐庆封弒其君弱其孤以盟其大夫庆封曰无或如楚共王之庶子围弒其君兄之子麇而代之以盟诸侯王使速杀之景王八年春郑罕虎如齐逆女
按春秋不书　按左传昭公五年春郑罕虎如齐娶于子尾氏晏子骤见之陈桓子问其故对曰能用善人民之主也景王九年冬齐侯伐北燕
按春秋昭公六年　按左传六年冬十一月齐侯如晋请伐北燕也士&amp;#相士鞅逆诸河晋侯许之十二月齐侯遂伐北燕将纳简公晏子曰不入燕有君矣民不贰吾君贿左右谀作大事不以信未尝可也景王十年春正月燕暨齐平三月鲁叔孙婼如齐莅盟按春秋昭公七年　按左传七年春王正月暨齐平齐求之也癸巳齐侯次于虢燕人行成曰敝邑知罪敢不听命先君之敝器请以谢罪公孙&amp;#曰受服而退俟衅而动可也二月戊午盟于濡上燕人归燕姬赂以瑶瓮玉椟斝耳不克而还景王十一年秋七月齐杀梁婴
按春秋不书　按左传昭公八年秋七月甲戌齐子尾卒子旗欲治其室丁丑杀梁婴八月庚戌逐子成子工子车皆来奔而立子良氏之宰其臣曰孺子长矣而相吾室欲兼我也授甲将攻之陈桓子善于子尾亦授甲将助之或告子旗子旗不信则数人告将往又数人告于道遂如陈氏桓子将出矣闻之而还游服而逆之请命对曰闻强氏授甲将攻子子闻诸曰弗闻子盍亦授甲无宇请从子旗曰子胡然彼孺子也吾诲之犹惧其不济吾又宠秩之其若先人何子盍谓之周书曰惠不惠懋不懋康叔所以服弘大也桓子稽颡曰顷灵福子吾犹有望遂和之如初景王十二年秋鲁仲孙貜如齐按春秋昭公九年　按左传九年秋孟僖子如齐殷聘景王十三年夏齐栾施奔鲁秋九月齐国弱如晋送葬按春秋昭公十年国弱如晋不书　按左传齐惠栾高氏皆耆酒信内多怨强于陈鲍氏而恶之十年夏有告陈桓子曰子旗子良将攻陈鲍亦告鲍氏桓子授甲而如鲍氏遭子良醉而骋遂见文子则亦授甲矣使视二子则皆将饮酒桓子曰彼虽不信闻我授甲则必逐我及其饮酒也先伐诸陈鲍方睦遂伐栾高氏子良曰先得公陈鲍焉往遂伐虎门晏平仲端委立于虎门之外四族召之无所往其徒曰助陈鲍乎曰何善焉助栾高乎曰庸愈乎然则归乎曰君伐焉归公召之而后入公卜使王黑以灵姑銔率吉请断三尺焉而用之五月庚辰战于稷栾高败又败诸庄国人追之又败诸鹿门栾施高强来奔陈鲍分其室晏子谓桓子必致诸公让德之主也让之谓懿德凡有血气皆有争心故利不可强思义为愈义利之本也蕴利生孽姑使无蕴乎可以滋长桓子尽致诸公而请老于莒桓子召子山私具幄幕器用从者之衣屦而反棘焉子商亦如之而反其邑子周亦如之而与之夫于反子城子公公孙捷而皆益其禄凡公子公孙之无禄者私分之邑国之贫约孤寡者私与之粟曰诗云陈锡载周能施也桓公是以霸公与桓子莒之旁邑辞穆孟姬为之请高唐陈氏始大秋七月戊子晋平公卒九月叔孙婼齐国弱宋华定卫北宫喜郑罕虎许人曹人莒人邾人薛人杞人小邾人如晋葬平公也昭子至自晋大夫皆见高强见而退昭子语诸大夫曰为人子不可不慎也哉昔庆封亡子尾多受邑而稍致诸君君以为忠而甚宠之将死疾于公宫辇而归君亲推之其子不能任是以在此忠为令德其子弗能任罪犹及之难不慎也丧夫人之力弃德旷宗以及其身不亦害乎诗曰不自我先不自我后其是之谓乎景王十四年秋晋韩起齐国弱宋华亥鲁季孙意如卫北宫佗郑罕虎曹人杞人会于厥慭按春秋昭公十一年　按左传十一年春三月楚子伏甲而飨蔡侯于申醉而执之夏四月丁巳杀之刑其士七十人公子弃疾帅师围蔡秋会于厥慭谋救蔡也景王十五年春齐高偃帅师纳北燕伯于阳夏齐侯如晋冬十月鲁公子慭出奔齐按春秋昭公十二年齐侯如晋不书　按左传十一年春齐高偃纳北燕伯款于唐因其众也夏齐侯郑伯如晋朝嗣君也晋侯以齐侯宴中行穆子相投壶晋侯先穆子曰有酒如淮有肉如坻寡君中此为诸侯师中之齐侯举矢曰有酒如渑有肉如陵寡人中此与君代兴亦中之伯瑕谓穆子曰子失辞吾固师诸侯矣壶何为焉其以中也齐君弱吾君归弗来矣穆子曰吾军师强御卒乘竞劝今犹古也齐将何事公孙&amp;#趋进曰日旰君勤可以出矣以齐侯出冬十月叔仲小南蒯公子慭谋季氏慭告公而遂从公如晋南蒯惧不克以费叛如齐子仲还及卫闻乱逃介而先及郊闻费叛遂奔齐景王十六年秋刘子晋侯齐侯宋公鲁侯卫侯郑伯曹伯莒子邾子滕子薛伯杞伯小邾子会于平丘八月甲戌同盟于平丘按春秋昭公十三年　按左传晋成虒祁诸侯朝而归者皆有贰心为取郠故晋将以诸侯来讨叔向曰诸侯不可以不示威乃&amp;#征会告于吴十三年秋晋侯会吴子于良水道不可吴子辞乃还七月丙寅治兵于邾南甲车四千乘羊舌鲋摄司马遂合诸侯于平丘晋人将寻盟齐人不可晋侯使叔向告刘献公曰抑齐人不盟若之何对曰盟以底信君苟有信诸侯不贰何患焉告之以文辞董之以武师虽齐不许君庸多矣天子之老请帅元戎十乘以先启行迟速唯君叔向告于齐曰诸侯求盟已在此矣今君弗利寡君以为请对曰诸侯讨贰则有寻盟若皆用命何盟之寻叔向曰国家之败有事而无业事则不经有业而无礼经则不序有礼而无威序则不共有威而不昭共则不明不明弃共百事不终所由倾覆也是故明王之制使诸侯岁聘以志业间朝以讲礼再朝而会以示威再会而盟以显昭明志业于好讲礼于等示威于众昭明于神自古以来未之或失也存亡之道恒由是兴晋礼主盟惧有不治奉承齐牺而布诸君求终事也君曰余必废之何齐之有唯君图之寡君闻命矣齐人惧对曰小国言之大国制之敢不听从既闻命矣敬共以往迟速唯君叔向曰诸侯有间矣不可以不示众八月辛未治兵建而不&amp;#壬申复&amp;#之诸侯畏之甲戌同盟于平丘齐服也令诸侯日中造于除癸酉退朝景王十七年冬十二月莒郊公奔齐公子铎逆庚舆于齐齐人纳之按春秋不书　按左传昭公十四年秋八月莒着丘公卒郊公不戚国人弗顺欲立着丘公之弟庚舆蒲余侯恶公子意恢而善于庚舆郊公恶公子铎而善于意恢公子铎因蒲余侯而与之谋曰尔杀意恢我出君而纳庚舆许之冬十二月蒲余侯兹夫杀莒公子意恢郊公奔齐公子铎逆庚舆于齐齐隰党公子鉏送之有赂田景王十九年春齐侯伐徐
按春秋昭公十六年　按左传十六年春王正月齐侯伐徐楚子闻蛮氏之乱也与蛮子之无质也使然丹诱戎蛮子嘉杀之遂取蛮氏既而复立其子焉二月丙申齐师至于蒲隧徐人行成徐子及郯人莒人会齐侯盟于蒲隧赂以甲父之鼎叔孙昭子曰诸侯之无伯害哉齐君之无道也兴师而伐远方会之有成而还莫之亢也无伯也夫诗曰宗周既灭靡所止戾正大夫离居莫知我肄其是之谓乎景王二十二年秋齐高发帅师伐莒
按春秋昭公十九年　按左传十九年秋齐高发帅师伐莒莒子奔纪鄣使孙书伐之初莒有妇人莒子杀其夫已为嫠妇及老托于纪鄣纺焉以度而去之及师至则投诸外或献诸子占子占使师夜缒而登登者六十人缒绝师鼓噪城上之人亦噪莒共公惧启西门而出七月丙子齐师入纪景王二十三年夏六月齐公孙青聘于卫冬齐侯有疾按春秋不书　按左传昭公二十年夏六月卫齐豹北宫喜褚师圃公子朝作乱公如死鸟齐侯使公孙青聘于卫既出闻卫乱使请所聘公曰犹在竟内则卫君也乃将事焉遂从诸死鸟请将事辞曰亡人不失守社稷越在草莽吾子无所辱君命宾曰寡君命下臣于朝曰阿下执事臣不敢贰主人曰君若惠顾先君之好照临敝邑镇抚其社稷则有宗祧在乃止卫侯固请见之不获命以其良马见为未致使故也卫侯以为乘马宾将掫主人辞曰亡人之忧不可以及吾子草莽之中不足以辱从者敢辞宾曰寡君之下臣君之牧圉也若不获扞外役是不有寡君也臣惧不免于戾请以除死亲执铎终夕与于燎秋七月卫侯告宁于齐且言子石齐侯将饮酒遍赐大夫曰二三子之教也苑何忌辞曰与于青之赏必及于其罚在康诰曰父子兄弟罪不相及况在群臣臣敢贪君赐以干先王冬十月齐侯疥遂痁期而不瘳诸侯之宾问疾者多在梁丘据与裔款言于公曰吾事鬼神丰于先君有加矣今君疾病为诸侯忧是祝史之罪也诸侯不知其谓我不敬君盍诛于祝固史嚚以辞宾公说告晏子晏子曰日宋之盟屈建问范会之德于赵武赵武曰夫子之家事治言于晋国竭情无私其祝史祭祀陈信不愧其家事无猜其祝史不祈建以语康王康王曰神人无怨宜夫子之光辅五君以为诸侯主也公曰据与款谓寡人能事鬼神故欲诛于祝史子称是语何故对曰若有德之君外内不废上下无怨动无违事其祝史荐信无愧心矣是以鬼神用飨国受其福祝史与焉其所以蕃祉老寿者为信君使也其言忠信于鬼神其适遇淫君外内颇邪上下怨疾动作辟违从欲厌私高台深池撞钟舞女斩刈民力输掠其聚以成其违不恤后人暴虐淫从肆行非度无所还忌不思谤讟不惮鬼神神怒民痛无悛于心其祝史荐信是言罪也其盖失数美是矫诬也进退无辞则虚以求媚是以鬼神不飨其国以祸之祝史与焉所以夭昏孤疾者为暴君使也其言僭嫚于鬼神公曰然则若之何对曰不可为也山林之木衡鹿守之泽之萑蒲舟鲛守之薮之薪蒸虞候守之海之盐蜃祈望守之县鄙之人入从其政逼介之关暴征其私承嗣大夫强易其贿布常无艺征敛无度宫室日更淫乐不违内宠之妾肆夺于市外宠之臣僭令于鄙私欲养求不给则应民人苦病夫妇皆诅祝有益也诅亦有损聊摄以东姑尤以西其为人也多矣虽其善祝岂能胜亿兆人之诅君若欲诛于祝史修德而后可公说使有司宽政毁关去禁薄敛已责十二月齐侯田于沛招虞人以弓不进公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官君子韪之齐侯至自田晏子侍于遄台子犹驰而造焉公曰唯据与我和夫晏子对曰据亦同也焉得为和公曰和与同异乎对曰异和如羹焉水火酰醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羹既戒既平鬷嘏无言时靡有争先王之济五味和五声也以平其心成其政也声亦如味一气二体三类四物五声六律七音八风九歌以相成也清浊小大短长疾徐哀乐刚柔迟速高下出入周流以相济也君子听之以平其心心平德和故诗曰德音不瑕今据不然君所谓可据亦曰可君所谓否据亦曰否若以水济水谁能食之若琴瑟之专壹谁能听之同之不可也如是饮酒乐公曰古而无死其乐若何晏子对曰古而无死则古之乐也君何得焉昔爽鸠氏始居此地季萴因之有逢伯陵因之蒲姑氏因之而后太公因之古若无死爽鸠氏之乐非君所愿也景王二十四年冬十月齐师戍宋败吴师于鸿口十一月齐苑何忌救宋按春秋不书　按左传昭公二十一年夏五月宋华向入居卢门以南里叛六月庚午宋城旧墉及桑林之门而守之冬十月举登以吴师救华氏齐乌枝鸣戍宋厨人濮曰军志有之先人有夺人之心后人有待其衰盍及其劳且未定也伐诸若入而固则华氏众矣悔无及也从之丙寅齐师宋师败吴师于鸿口获其二帅公子苦偃州员华登帅其余以败宋师公欲出厨人濮曰吾小人可藉死而不能送亡君请待之乃徇曰扬徽者公徒也众从之公自杨门见之下而巡之曰国亡君死二三子之耻也岂专孤之罪也齐乌枝鸣曰用少莫如齐致死齐致死莫如去备彼多兵矣请皆用剑从之华氏北复即之厨人濮以裳裹首而荷以走曰得华登矣遂败华氏于新里十一月癸未公子城以晋师至曹翰胡会晋荀吴齐苑何忌卫公子朝救宋丙戌与华氏战于赭丘大败华氏景王二十五年春齐侯伐莒
按春秋昭公二十二年　按左传二十二年春王二月甲子齐北郭启帅师伐莒莒子将战苑羊牧之谏曰齐帅贱其求不多不如下之大国不可怒也弗听败齐师于寿余齐侯伐莒莒子行成司马如莒&amp;#盟莒子如齐&amp;#盟盟于稷门之外莒于是乎大恶其君敬王十六年秋七月齐人纳郊公于莒
按春秋不书　按左传莒子庚舆虐而好剑苟铸剑必试诸人国人患之又将叛齐昭公二十三年秋七月乌存帅国人以逐之庚舆将出闻乌存执殳而立于道左惧将止死苑羊牧之曰君过之乌存以力闻可矣何必以弒君成名遂来奔齐人纳郊公
　勋爵部汇考十八
　　周四
　　齐四
敬王三年秋九月鲁侯奔齐齐侯唁鲁侯于野井冬十二月齐侯取郓按春秋昭公二十五年　按左传初季公鸟娶妻于齐鲍文子生申公鸟死季公亥与公思展与公鸟之臣申夜姑相其室及季姒与饔人檀通而惧乃使其妾抶己以示秦遄之妻曰公若欲使余余不可而抶余又诉于公甫曰展与夜姑将要余秦姬以告公之公之与公甫告平子平子拘展于卞而执夜姑将杀之公若泣而哀之曰杀是是杀余也将为之请平子使竖勿内日中不得请有司逆命公之使速杀之故公若怨平子季郈之鸡斗季氏介其鸡郈氏为之金距平子怒益宫于郈氏且让之故郈昭伯亦怨平子臧昭伯之从弟会为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏臧孙曰此之谓不能庸先君之庙大夫遂怨平子公若献弓于公为且与之出射于外而谋去季氏公为告公果公贲公果公贲使侍人僚柤告公公寝将以戈击之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君侥幸事若不克君受其名不可为也舍民数世以求克事不可必也且政在焉其难图也公退之辞曰臣与闻命矣言若泄臣不获死乃馆于公叔孙昭子如阚公居于长府九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乘亡弗许子家子曰君其许之政自之出久矣隐民多取食焉为之徒者众矣日入慝作弗可知也众怒不可蓄也蓄而弗治将薀薀蓄民将生心生心同求将合君必悔之弗听郈孙曰必杀之公使郈孙逆孟懿子叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以往陷西北隅以入公徒释甲执冰而踞遂逐之孟氏使登西北隅以望季氏见叔孙氏之旌以告孟氏执郈昭伯杀之于南门之西遂伐公徒子家子曰诸臣伪劫君者而负罪以出君止意如之事君也不敢不改公曰余不忍也与臧孙如墓谋遂行己亥公孙于齐次于阳州齐侯将唁公于平阴公先至于野井齐侯曰寡人之罪也使有司待于平阴为近故也齐侯曰自莒疆以西请致千社以待君命寡人将帅敝赋以从执事唯命是听君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立且齐君无信不如早之晋弗从臧昭伯率从者将盟载书曰戮力壹心好恶同之信罪之有无缱绻从公无通外内以公命示子家子子家子曰如此吾不可以盟羁也不佞不能与二三子同心而以为皆有罪或欲通外内且欲去君二三子好亡而恶定焉可同也陷君于难罪孰大焉通外内而去君君将速入弗通何为而何守焉乃不与盟昭子自阚归见平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而肉骨也昭子从公于齐与公言子家子命适公馆者执之公与昭子言于幄内曰将安众而纳公公徒将杀昭子伏诸道左师展告公公使昭子自铸归平子有异志冬十月辛酉昭子齐于其寝使祝宗祈死戊辰卒左师展将以公乘马而归公徒执之十二月庚辰齐侯围郓敬王四年春三月鲁侯自齐归居于郓秋齐侯鲁侯莒子邾子杞伯盟于鄟陵按春秋昭公二十六年　按左传二十六年春正月庚申齐侯取郓三月公至自齐处于郓言鲁地也夏齐侯将纳公命无受鲁货申丰从女贾以币锦二两縳一如瑱适齐师谓子犹之人高齮能货子犹为高氏后粟五千庾高齮以锦示子犹子犹欲之齮曰鲁人买之百两一布以道之不通先入币财子犹受之言于齐侯曰群臣不尽力于鲁君者非不能事君也然据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁邪抑鲁君有罪于鬼神故及此也君若待于曲棘使群臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公成大夫公孙朝谓平子曰有都以卫国也请我受师许之请纳质弗许曰信女足矣告于齐师曰孟氏鲁之敝室也用成已甚弗能忍也请息肩于齐齐师围成成人伐齐师之饮马于淄者曰将以厌众鲁成备而后告曰不胜众师及齐师战于炊鼻齐子渊捷从泄声子射之中楯瓦繇胊汰辀匕入者三寸声子射其马斩鞅殪改驾人以为鬷戾也而助之子车曰齐人也将击子车子车射之殪其御曰又之子车曰众可惧也而不可怒也子囊带从野泄叱之泄曰军无私怒报乃私也将亢子又叱之亦叱之冉竖射陈武子中手失弓而骂以告平子曰有君子白&amp;#鬒须眉甚口平子曰必子强也无乃亢诸对曰谓之君子何敢亢之林雍羞为颜鸣右下苑何忌取其耳颜鸣去之苑子之御曰视下顾苑子刜林雍断其足鑋而乘于他车以归颜鸣三入齐师呼曰林雍乘冬十二月齐有彗星齐侯使禳之晏子曰无益也祇取诬焉天道不谄不贰其命若之何禳之且天之有彗也以除秽也君无秽德又何禳焉若德之秽禳之何损诗曰惟此文王小心翼翼昭事上帝聿怀多福厥德不回以受方国君无违德方国将至何患于彗诗曰我无所监夏后及商用乱之故民卒流亡若德回乱民将流亡祝史之为无能补也公说乃止齐侯与晏子坐于路寝公叹曰美哉室其谁有此乎晏子曰敢问何谓也公曰吾以为在德对曰如君之言其陈氏乎陈氏虽无大德而有施于民豆区釜锺之数其取之公也薄其施之民也厚公厚敛焉陈氏厚施焉民归之矣诗曰虽无德与女式歌且无陈氏之施民歌舞之矣后世若少惰陈氏而不亡则国其国也已公曰善哉是可若何对曰唯礼可以已之在礼家施不及国民不迁农不移工贾不变士不滥官不滔大夫不收公利公曰善哉我不能矣吾今而后知礼之可以为国也对曰礼之可以为国也久矣与天地并君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也公曰善哉寡人今而后闻此礼之上也对曰先王所禀于天地以为其民也是以先王上之敬王五年春鲁侯如齐自齐归居于郓冬十月鲁侯如齐自齐归居于郓按春秋昭公二十七年　按左传二十七年春公如齐至自齐处于郓言在外也秋会于扈令戍周且谋纳公也宋卫皆利纳公固请之范献子取货于季孙辞小国而以难复冬公如齐齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲之子曰重为齐侯夫人曰请使重见子家子乃以君出敬王七年春齐侯使高张唁鲁侯于郓
按春秋昭公二十九年　按左传二十八年春公如晋将如干侯使请逆于晋晋人曰天祸鲁国君淹恤在外君亦不使一个辱在寡人而即安于甥舅其亦使逆君使公复于竟而后逆之二十九年春公至自干侯处于郓齐侯使高张来唁公称主君子家子曰齐君卑矣君祗辱焉公如干侯夏公赐公衍羔裘使献龙辅于齐侯遂入羔裘齐侯喜与之阳谷公衍公为之生也其母偕出公衍先生公为之母曰相与偕出请相与偕告三日公为生其母先以告公为为兄公私喜于阳榖而思于鲁曰务人为此祸也且后生而为兄其诬也久矣乃黜之而以公衍为太子敬王十年冬晋韩不信齐高张宋仲几鲁仲孙何忌卫世叔申郑国参曹人莒人薛人杞人小邾人城成周按春秋昭公三十二年　按左传二十七年冬十二月晋籍秦致诸侯之戍于周三十二年秋八月王使富辛与石张如晋请城成周冬十一月晋魏舒韩不信如京师合诸侯之大夫于狄泉寻盟且令城成周敬王十四年春三月刘子晋侯宋公鲁侯蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏会于召陵侵楚夏五月盟于皋鼬按春秋定公四年　按左传四年春三月刘文公合诸侯于召陵谋伐楚也敬王十七年秋齐侯郑伯盟于咸齐人执卫行人北宫结以侵卫齐侯卫侯盟于沙齐国夏帅师伐鲁西鄙按春秋定公七年　按左传七年春二月齐人归郓阳关阳虎居之以为政秋齐侯郑伯盟于咸征会于卫卫侯欲叛晋诸大夫不可使北宫结如齐而私于齐侯曰执结以侵我齐侯从之乃盟于琐齐国夏伐我阳虎御季桓子公敛处父御孟懿子将宵军齐师齐师闻之堕伏而待之处父曰虎不图祸而必死苫夷曰虎陷二子于难不待有司余必杀女虎惧乃还不败敬王十八年春正月鲁侵齐二月鲁侵齐夏齐国夏伐鲁西鄙按春秋定公八年　按左传八年春正月公侵齐门于阳州士皆坐列曰颜高之弓六钧皆取而传观之阳州人出颜高夺人弱弓籍丘子鉏击之与一人俱毙偃且射子鉏中颊殪颜息射人中眉退曰我无勇吾志其目也师退冉猛伪伤足而先其兄会乃呼曰猛也殿二月公侵齐攻廪丘之郛主人焚冲或濡马褐以救之遂毁之主人出师奔阳虎伪不见冉猛者曰猛在此必败猛逐之顾而无继伪颠虎曰尽客气也苫越生子将待事而名之阳州之役获焉名之曰阳州夏齐国夏高张伐我西鄙晋士鞅赵鞅荀寅救我公会晋师于瓦范献子执羔赵简子中行文子皆执雁鲁于是始尚羔敬王十九年夏六月鲁阳虎奔齐秋齐侯卫侯次于五氏按春秋定公九年　按左传九年夏六月伐阳关阳虎使焚莱门师惊犯之而出奔齐请师以伐鲁曰三加必取之齐侯将许之鲍文子谏曰臣尝为隶于施氏矣鲁未可取也上下犹和众庶犹睦能事大国而无天灾若之何取之阳虎欲勤齐师也齐师罢大臣必多死亡己于是乎奋其诈谋夫阳虎有宠于季氏而将杀季孙以不利鲁国而求容焉亲富不亲仁君焉用之君富于季氏而大于鲁国兹阳虎所欲倾覆也鲁免其疾而君又收之无乃害乎齐侯执阳虎将东之阳虎愿东乃囚诸西鄙尽借邑人之车锲其轴麻约而归之载葱灵寝于其中而逃追而得之囚于齐又以葱灵逃奔宋遂奔晋适赵氏仲氏曰赵氏其世有乱乎秋齐侯伐晋夷仪敝无存之父将室之辞以与其弟曰此役也不死反必娶于高国先登求自门出死于溜下东郭书让登犁弥从之曰子让而左我让而右使登者绝而后下书左弥先下书与王猛息猛曰我先登书敛甲曰曩者之难今又难焉猛笑曰吾从子如骖之靳晋车千乘在中牟卫侯将如五氏卜过之龟焦卫侯曰可也卫车当其半寡人当其半敌矣乃过中牟中牟人欲伐之卫褚师圃亡在中牟曰卫虽小其君在焉未可胜也齐师克城而骄其帅又贱遇必败之不如从齐乃伐齐师败之齐侯致禚媚杏于卫齐侯赏犁弥犁弥辞曰有先登者臣从之&amp;#帻而衣狸制公使视东郭书曰乃夫子也吾贶子公赏东郭书辞曰彼宾旅也乃赏犁弥齐师之在夷仪也齐侯谓夷仪人曰得敝无存者以五家免乃得其尸公三襚之与之犀轩与直盖而先归之坐引者以师哭之亲推之三敬王二十年春鲁及齐平夏齐侯鲁侯会于夹谷齐人来归郓欢龟阴田冬齐侯卫侯郑游速会于安甫鲁叔孙州仇如齐按春秋定公十年　按左传十年春及齐平夏公会齐侯于祝其实夹谷孔丘相犁弥言于齐侯曰孔丘知礼而无勇若使莱人以兵劫鲁侯必得志焉齐侯从之孔丘以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不逼好于神为不祥于德为愆义于人为失礼君必不然齐侯闻之遽辟之将盟齐人加于载书曰齐师出竟而不以甲车三百乘从我者有如此盟孔丘使兹无还揖对曰而不反我汶阳之田吾以共命者亦如之齐侯将享公孔丘谓梁丘据曰齐鲁之故吾子何不闻焉事既成矣而又享之是勤执事也且牺象不出门嘉乐不野合飨而既具是弃礼也若其不具用秕稗也用秕稗君辱弃礼名恶子盍图之夫享所以昭德也不昭不如其已也乃不果享齐人来归郓欢龟阴之田初叔孙成子欲立武叔公若藐固谏曰不可成子立之而卒公南使贼射之不能杀公南为马正使公若为郈宰武叔既定使郈马正侯犯杀公若弗能其圉人曰吾以剑过朝公若必曰谁之剑也吾称子以告必观之吾伪固而授之末则可杀也使如之公若曰尔欲吴王我乎遂杀公若侯犯以郈叛武叔懿子围郈弗克秋二子及齐师复围郈弗克叔孙谓郈工师驷赤曰郈非唯叔孙氏之忧社稷之患也将若之何对曰臣之业在扬水卒章之四言矣叔孙稽首驷赤谓侯犯曰居齐鲁之际而无事必不可矣子盍求事于齐以临民不然将叛侯犯从之齐使至驷赤与郈人为之宣言于郈中曰侯犯将以郈易于齐齐人将迁郈民众凶惧驷赤谓侯犯曰众言异矣子不如易于齐与其死也犹是郈也而得纾焉何必此齐人欲以此逼鲁必倍与子地且盍多舍甲于子之门以备不虞侯犯曰诺乃多舍甲焉侯犯请易于齐齐有司观郈将至驷赤使周走呼曰齐师至矣郈人大骇介侯犯之门甲以围侯犯驷赤将射之侯犯止之曰谋免我侯犯请行许之驷赤先如宿侯犯殿每出一门郈人闭之及郭门止之曰子以叔孙氏之甲出有司若诛之群臣惧死驷赤曰叔孙氏之甲有物吾未敢以出犯谓驷赤曰子止而与之数驷赤止而纳鲁人侯犯奔齐齐人乃致郈武叔聘于齐齐侯享之曰子叔孙若使郈在君之他竟寡人何知焉属与敝邑际故敢助君忧之对曰非寡君之望也所以事君封疆社稷是以敢以家隶勤君之执事夫不令之臣天下之所恶也君岂以为寡君赐敬王二十二年冬十月癸亥齐侯鲁侯盟于黄按春秋定公十二年敬王二十三年春齐侯卫侯次于垂葭
按春秋定公十三年　按左传十三年春齐侯卫侯次于垂葭实郥氏使师伐晋将济河诸大夫皆曰不可邴意兹曰可锐师伐河内传必数日而后及绛绛不三月不能出河则我既济水矣乃伐河内齐侯皆敛诸大夫之轩唯邴意兹乘轩齐侯欲与卫侯乘与之宴而驾乘广载甲焉使告曰晋师至矣齐侯曰比君之驾也寡人请摄乃介而与之乘驱之或告曰无晋师乃止敬王二十四年夏齐侯鲁侯卫侯会于牵秋齐侯宋公会于洮按春秋定公十四年　按左传十三年秋七月范氏中行氏伐赵氏之宫赵鞅奔晋阳冬十一月荀跞韩不信魏曼多奉公以伐范氏中行氏弗克二子遂伐公国人助公二子败从而伐之丁未荀寅士吉射奔朝歌韩魏以赵氏为请十二月辛未赵鞅入于绛盟于公宫十四年春二月晋人围朝歌公会齐侯卫侯于脾上梁之间谋救范中行氏析成鲋小王桃甲率狄师以袭晋战于绛中不克而还士鲋奔周小王桃甲入于朝歌秋齐侯宋公会于洮范氏故也会于洮卫太子蒯聩献盂于齐敬王二十五年夏郑罕达帅师伐宋齐侯卫侯次于渠蒢按春秋定公十五年　按左传十五年夏郑罕达败宋师于老丘齐侯卫侯次于蘧拿谋救宋也敬王二十六年秋齐侯卫侯伐晋
按春秋哀公元年　按左传元年夏四月齐侯卫侯救邯郸围五鹿秋齐侯卫侯会于干侯救范氏也师及齐师卫孔圉鲜虞人伐晋取棘蒲敬王二十七年秋八月齐人输范氏粟
按春秋不书　按左传哀公二年秋八月齐人输范氏粟郑子姚子般送之士吉射逆之赵鞅御之遇于戚甲戌战郑师北卫太子伐之郑师大败获齐粟千车敬王二十八年春齐国夏卫石曼姑帅师围戚按春秋哀公三年　按左传三年春齐卫围戚求援于中山敬王二十九年秋七月齐陈乞弦施卫&amp;#跪救范氏按春秋不书　按左传哀公四年秋七月齐陈乞弦施卫&amp;#跪救范氏庚午围五鹿九月赵鞅围邯郸冬十一月邯郸降荀寅奔鲜虞赵稷奔临十二月弦施逆之遂堕临国夏伐晋取邢任栾鄗逆畤阴人盂壶口会鲜虞纳荀寅于柏人敬王三十年春晋荀寅士吉射奔齐夏齐侯伐宋秋九月癸酉齐侯杵臼薨冬鲁叔还如齐闰月葬齐景公按春秋哀公五年　按左传五年春晋围柏人荀寅士吉射奔齐齐燕姬生子不成而死诸子鬻姒之子荼嬖诸大夫恐其为太子也言于公曰君之齿长矣未有太子若之何公曰二三子间于忧虞则有疾疢亦姑谋乐何忧于无君公疾使国惠子高昭子立荼置群公子于莱秋齐景公卒冬十月公子嘉公子驹公子黔奔卫公子鉏公子阳生来奔莱人歌之曰景公死乎不与埋三军之事乎不与谋师乎师乎何党之乎敬王三十一年夏齐国夏及高张来奔秋七月齐阳生入于齐齐陈乞弒其君荼而立公子阳生按春秋哀公六年　按左传齐陈乞伪事高国者每朝必骖乘焉所从必言诸大夫曰彼皆偃蹇将弃子之命皆曰高国得君必逼我盍去诸固将谋子子早图之图之莫如尽灭之需事之下也及朝则曰彼虎狼也见我在子之侧杀我无日矣请就之位又谓诸大夫曰二子者祸矣恃得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之六年夏六月戊辰陈乞鲍牧及诸大夫以甲入于公宫昭子闻之与惠子乘如公战于庄败国人追之国夏奔莒遂及高张晏圉弦施来奔秋八月齐邴意兹来奔陈僖子使召公子阳生阳生驾而见南郭且于曰尝献马于季孙不入于上乘故又献此请与子乘之出莱门而告之故阚止知之先待诸外公子曰事未可知反与壬也处戒之遂行逮夜至于齐国人知之僖子使子士之母养之与馈者皆入冬十月丁卯立之将盟鲍子醉而往其臣差车鲍点曰此谁之命也陈子曰受命于鲍子遂诬鲍子曰子之命也鲍子曰女忘君之为孺子牛而折其齿乎而背之也悼公稽首曰吾子奉义而行者也若我可不必亡一大夫若我不可不必亡一公子义则进否则退敢不唯子是从废兴无以乱则所愿也鲍子曰谁非君之子乃受盟使胡姬以安孺子如赖去鬻姒杀王甲拘江说囚王豹于句窦之丘公使朱毛告于陈子曰微子则不及此然君异于器不可以二器二不匮君二多难敢布诸大夫僖子不对而泣曰君举不信群臣乎以齐国之困困又有忧少君不可以访是以求长君庶亦能容群臣乎不然夫孺子何罪毛复命公悔之毛曰君大访于陈子而图其小可也使毛迁孺子于骀不至杀诸野幕之下葬诸殳冒淳敬王三十三年夏齐人取欢及阐冬十二月齐人归欢及阐按春秋哀公八年　按左传齐悼公之来也季康子以其妹妻之即位而逆之季鲂侯通焉女言其情弗敢与也齐侯怒八年夏五月齐鲍牧帅师伐我取欢及阐或谮胡姬于齐侯曰安孺子之党也六月齐侯杀胡姬齐侯使如吴请师将以伐我乃归邾子邾子又无道吴子使太宰子余讨之囚诸楼台栫之以棘使诸大夫奉太子革以为政秋及齐平九月臧宾如如齐&amp;#盟齐闾丘明来&amp;#盟且逆季姬以归嬖鲍牧又谓群公子曰使女有马千乘乎公子诉之公谓鲍子或谮子子姑居于潞以察之若有之则分室以行若无之则反子之所出门使以三分之一行半道使以二乘及潞麇之以入遂杀之冬十二月齐人归欢及阐季姬嬖故也　按公羊传齐陈乞弒其君舍弒而立者不以当国之辞言之此其以当国之辞言之何为谖也此其为谖奈何景公谓陈乞曰吾欲立舍何如陈乞曰所乐乎为君者欲立之则立之不欲立则不立君如欲立之则臣请立之阳生谓陈乞曰吾闻子盖将不欲立我也陈乞曰夫千乘之主将废正而立不正必杀正者吾不立子者所以生子者也走矣与之玉节而走之景公死而舍立陈乞使人迎阳生于诸其家除景公之丧诸大夫皆在朝陈乞曰常之母有鱼菽之祭愿诸大夫之化我也诸大夫皆曰诺于是皆之陈乞之家坐陈乞曰吾有所为甲请以示焉诸大夫皆曰诺于是使力士举巨囊而至于中溜诸大夫见之皆色然而骇开之则闯然公子阳生也陈乞曰此君也已诸大夫不得已皆逡巡北面再拜稽首而君之尔自是往弒舍按国语齐闾丘来盟子服景伯戒宰人曰陷而入于恭闵马父笑景伯问之马父鲁
大夫也
对曰笑吾子之大满
也昔正考父校商之名颂十二篇于周太师以那为首其辑之乱曰自古在昔先民有作温恭朝夕执事有恪先圣王之传恭犹不敢专称曰自古古曰在昔昔曰先民今吾子之戒吏人曰陷而入于恭其满之甚也周恭王能庇昭穆之阙而为恭楚恭王能知其过而为恭今吾子之教官僚曰陷而后恭道将何为敬王三十四年春齐侯使公绰辞师于吴按春秋不书　按左传哀公九年春齐侯使公孟绰辞师于吴吴子曰昔岁寡人闻命今又革之不知所从将进受命于君冬吴子使来儆师伐齐敬王三十五年春二月鲁侯会吴伐齐三月戊戌齐侯阳生薨子壬立夏晋赵鞅帅师侵齐卫公孟彄自齐归于卫按春秋哀公十年　按左传十年春邾隐公来奔齐甥也故遂奔齐公会吴子邾子郯子伐齐南鄙师于鄎齐人弒悼公赴于师吴子三日哭于军门之外徐承帅舟师将自海入齐齐人败之吴师乃还夏赵鞅帅师伐齐大夫请卜之赵孟曰吾卜于此起兵事不再令卜不袭吉行也于是乎取犁及辕毁高唐之郭侵及赖而还敬王三十六年春齐国书帅师伐鲁夏五月鲁侯会吴伐齐甲戌齐国书帅师及吴战于艾陵齐师败绩获齐国书按春秋哀公十一年　按左传十一年春齐为鄎故国书高无帅师伐我及清季孙谓其宰冉求曰齐师在清必鲁故也若之何求曰一子守二子从公御诸竟季孙曰不能求曰居封疆之间季孙告二子二子不可求曰若不可则君无出一子帅师背城而战不属者非鲁人也鲁之群室众于齐之兵车一室敌车优矣子何患焉二子之不欲战也宜政在季氏当子之身齐人伐鲁而不能战子之耻也大不列于诸侯矣季孙使从于朝俟于党氏之沟武叔呼而问战焉对曰君子有远虑小人何知懿子强问之对曰小人虑材而言量力而共者也武叔曰是谓我不成丈夫也退而搜乘孟孺子泄帅右师颜羽御邴泄为右冉求师左师管周父御樊迟为右季孙曰须也弱有子曰就用命焉季氏之甲七千冉有以武城人三百为己徒卒老幼守宫次于雩门之外五日右师从之公叔务人见保者而泣曰事充政重上不能谋士不能死何以治民吾既言之矣敢不勉乎师及齐师战于郊齐师自稷曲师不逾沟樊迟曰非不能也不信子也请三刻而逾之如之众从之师入齐军右师奔齐人从之陈瓘陈庄涉泗孟之侧后入以为殿抽矢策其马曰马不进也林不狃之伍曰走乎不狃曰谁不如曰然则止乎不狃曰恶贤徐步而死师获甲首八十齐人不能师宵谍曰齐人遁冉有请从之三季孙弗许孟孺子语人曰我不如颜羽而贤于邴泄子羽锐敏我不欲战而能默泄曰驱之公为与其嬖僮汪锜乘皆死皆殡孔子曰能执干戈以卫社稷可无殇也冉有用矛于齐师故能入其军孔子曰义也夏为郊战故公会吴子伐齐五月克博壬申至于嬴中军从王胥门巢将上军王子姑曹将下军展如将右军齐国书将中军高无将上军宗楼将下军陈僖子谓其弟书尔死我必得志宗子阳与闾丘明相厉也桑掩胥御国子公孙夏曰二子必死将战公孙夏命其徒歌虞殡陈子行命其徒具含玉公孙挥命其徒曰人寻约吴发短东郭书曰三战必死于此三矣使问弦多以琴曰吾不复见子矣陈书曰此行也吾闻鼓而已不闻金矣甲戌战于艾陵展如败高子国子败胥门巢王卒助之大败齐师获国书公孙夏闾丘明陈书东郭书革车八百乘甲首三千以献于公将战吴子呼叔孙曰而事何也对曰从司马王赐之甲剑铍曰奉尔君事敬无废命叔孙未能对卫赐进曰州仇奉甲从君而拜公使太史固归国子之元置之新箧褽之以元纁加组带焉置书于其上曰天若不识不衷何以使下国吴将伐齐越子率其众以朝焉王及列士皆有馈赂吴人皆喜唯子胥惧曰是豢吴也夫谏曰越在我心腹之疾也壤地同而有欲于我夫其柔服求济其欲也不如早从事焉得志于齐犹获石田也无所用之越不为沼吴其泯矣使医除疾而曰必遗类焉者未之有也盘庚之诰曰其有颠越不共则劓殄无遗育无俾易种于兹邑是商所以兴也今君易之将以求大不亦难乎弗听使于齐属其子于鲍氏为王孙氏反役王闻之使赐之属镂以死将死曰树吾墓槚槚可材也吴其亡乎三年其始弱矣盈必毁天之道也按国语吴王夫差既许越成乃大戒师徒将以伐齐申胥进谏曰昔天以越赐吴而王弗受夫天命有反今越王句践恐惧而改其谋舍其愆令轻其征赋施民所善去民所恶身自约也裕其众庶其民殷众以多甲兵譬越之在吴也犹人之有腹心之疾夫越王之不忘败吴于其心也戚然服士以司吾闲今王非越是图而齐鲁以为忧夫齐鲁譬诸疾疥癣也岂能涉江淮而与我争此地哉将必越实有吴王王盍亦鉴于人无鉴于水昔楚灵王不君其臣箴谏以不入乃筑台于章华之上阙为石郭陂汉以象帝舜罢弊楚国以闲陈蔡不修方城之内逾诸夏而图东国三岁于沮汾以服吴越其民不忍饥劳之殃三军叛王于干溪王亲独行屏营傍偟于山林之中三日乃见其涓人畴王呼之曰余不食三日矣畴趋而进王枕其股以寝于地王寐畴枕王以墣而去之王觉而无见也乃匍匐将入棘闱棘闱不纳乃入芋尹申亥氏焉王缢申亥负王以归而土埋之其室此志也岂遽忘于诸侯之耳乎今王既变&amp;#禹之功高高下下以罢民于姑苏天夺吾食都鄙荐饥今王将狠天而伐齐夫吴民离矣体有所倾譬如群兽然一负矢将百群皆奔王其无方收也越人必来袭我王虽悔之其犹有及乎王弗听十二年遂伐齐齐人与战于艾陵齐师败绩吴人有功　吴王夫差既胜齐人于艾陵乃使行人奚斯释言于齐曰寡人帅不腆吴国之役遵汶之上不敢左右唯好之故今大夫国子兴其众庶以犯猎吴国之师徒天若不知有&amp;#则何以使下国胜　吴王还自伐齐乃讯申胥曰昔吾先王体德圣明达于上帝譬如农夫作耦以刈杀四方之蓬蒿以立名于荆此则大夫之力也今大夫老而又不自安恬逸而处以念恶出则罪吾众挠乱百度以妖孽吴国今天降衷于吴齐师受服孤岂敢自多先王之锺鼓实式灵之敢告于大夫申胥释剑而对曰昔吾先王世有辅弼之臣以能遂疑计恶以不陷于大难今王播弃黎老而孩童为比谋曰余令而不违夫不违乃违也夫不违亡之阶也夫天之所弃必骤近其小喜而远其大忧王若不得志于齐而以觉寤王心吴国犹世吾先君之得之也必有以取之其亡之也亦有以弃之用能援持盈以没而骤救倾以时今王无以取之而天禄亟至是吴命之短也员不忍称疾辟易以见王之亲为越之禽也员请先死将死曰而县吾目于东门以见越之入吴国之亡也遂自杀王愠曰孤不使大夫得有见也乃使取申胥之尸盛以鸱夷而投之于江敬王三十九年夏四月齐陈恒执其君置于舒州夏六月齐人弒其君壬按鲁史哀公十四年　按左传齐简公之在鲁也阚止有宠焉及即位使为政陈成子惮之骤顾诸朝诸御鞅言于君曰陈阚不可并也君其择焉弗听子我夕陈逆杀人逢之遂执以入陈氏方睦使疾而遗之潘沐备酒肉焉飨守囚者醉而杀之而逃子我盟诸陈于陈宗初陈豹欲为子我臣使公孙言己已有丧而止既而言之曰有陈豹者长而上偻望视事君子必得志欲为子臣吾惮其为人也故缓以告子我曰何害是其在我也使为臣他日与之言政说遂有宠谓之曰我尽逐陈氏而立女若何对曰我远于陈氏矣且其违者不过数人何尽逐焉遂告陈氏子行曰彼得君弗先必祸子子行舍于公宫十四年夏五月壬申成子兄弟四乘如公子我在幄出逆之遂入闭门侍人御之子行杀侍人公与妇人饮酒于檀台成子迁诸寝公执戈将击之太史子余曰非不利也将除害也成子出舍于库闻公犹怒将出曰何所无君子行抽剑曰需事之贼也谁非陈宗所不杀子者有如陈宗乃止子我归属徒攻闱与大门皆不胜乃出陈氏追之失道于弇中适丰丘丰丘人执之以告杀诸郭关成子将杀大陆子方陈逆请而免之以公命取车于道及耏众知而东之出雍门陈豹与之车弗受曰逆为余请豹与余车余有私焉事子我而有私于其雠何以见鲁卫之士东郭贾奔卫庚辰陈恒执公于舒州公曰吾早从鞅之言不及此六月甲午齐陈恒弒其君壬于舒州孔丘三日斋而请伐齐三公曰鲁为齐弱久矣子之伐之将若之何对曰陈恒弒其君民之不与者半以鲁之众加齐之半可克也公曰子告季孙孔子辞退而告人曰吾以从大夫之后也故不敢不言敬王四十年夏五月齐高无出奔北燕冬鲁及齐平卫公孟彄出奔齐按鲁史哀公十五年　按左传十五年春成叛于齐武伯伐成不克遂城输秋齐陈瓘如楚过卫仲由见之曰天或者以陈氏为斧斤既斫丧公室而他人有之不可知也其使终飨之亦不可知也若善鲁以待时不亦可乎何必恶焉子玉曰然吾受命矣子使告我弟冬及齐平子服景伯如齐子赣为介见公孙成曰人皆臣人而有背人之心况齐人虽为子役其有不贰乎子周公之孙也多飨大利犹思不义利不可得而丧宗国将焉用之成曰善哉吾不早闻命陈成子馆客曰寡君使恒告曰寡人愿事君如事卫君景伯揖子赣而进之对曰寡君之愿也昔晋人伐卫齐为卫故伐晋冠氏丧车五百因与卫地自济以西禚媚杏以南书社五百吴人加敝邑以乱齐因其病取欢与阐寡君是以寒心若得视卫君之事君也则固所愿也成子病之乃归成公孙宿以其兵甲入于嬴敬王四十二年夏六月晋赵鞅围卫齐国观陈瓘救卫冬十二月齐人伐卫立公子起执襄公孙般师而归齐侯鲁侯盟于蒙按左传哀公十七年春卫侯为虎幄于藉圃成求令名者而与之始食焉太子请使良夫良夫乘衷甸两牡紫衣裘至袒裘不释剑而食太子使牵以退数之以三罪而杀之晋赵鞅使告于卫曰君之在晋也志父为主请君若太子来以免志父不然寡君其曰志父之为也卫侯辞以难太子又使椓之夏六月赵鞅围卫齐国观陈瓘救卫得晋人之致师者子玉使服而见之曰国子实执齐柄而命瓘曰无辟晋师岂敢废命子又何辱简子曰我卜伐卫未卜与齐战乃还秋卫侯梦于北宫见人登昆吾之观被发北面而噪曰登此昆吾之虚绵绵生之瓜余为浑良夫叫天无辜公亲筮之胥弥赦占之曰不害与之邑置之而逃奔宋卫侯贞卜其曰如鱼竀尾衡流而方羊裔焉大国灭之将亡阖门塞窦乃自后逾冬十月晋复伐卫入其郛将入城简子曰止叔向有言曰怙乱灭国者无后卫人出庄公而与晋平晋立襄公之孙般师而还十一月卫侯自鄄入般师出初公登城以望见戎州问之以告公曰我姬姓也何戎之有焉剪之公使匠久公欲逐石圃未及而难作辛巳石圃因匠氏攻公公阖门而请弗许逾于北方而队折股戎州人攻之太子疾公子青逾从公戎州人杀之公入于戎州己氏初公自城上见己氏之妻发美使髡之以为吕姜&amp;#既入焉而示之璧曰活我吾与女璧己氏曰杀女璧其焉往遂杀之而取其璧卫人复公孙般师而立之十二月齐人伐卫卫人请平立公子起执般师以归舍诸潞公会齐侯盟于蒙孟武伯相齐侯稽首公拜齐人怒武伯曰非天子寡君无所稽首武伯问于高柴曰诸侯盟谁执牛耳季羔曰鄫衍之役吴公子姑曹发阳之役卫石魋武伯曰然则彘也敬王四十三年齐陈恒诛鲍氏晏氏及强公族自增封邑按史记田敬仲完世家田常杀简公惧诸侯共诛己乃尽归鲁卫侵地西约晋韩魏赵氏南通吴越之使修功行赏亲于百姓以故齐复定田常言于齐平公曰德施人之所欲君其行之刑罚人之所恶臣请行之行之五年齐国之政皆归田常田常于是尽诛鲍晏监止及公族之强者而割齐自安平以东至琅邪自为封邑封邑大于平公之所食田常乃选齐国中女子长七尺以上为后宫后宫以百数而使宾客舍人出入后宫者不禁及田常卒有七十余男
注
索隐曰鲍昱云陈成子有数十妇生男百余人　与此亦异然谯允南按春秋陈恒为人虽志大负　杀君之名至于行事亦修整故能自保非苟为禽　兽之行夫成事在奸虽子七十祗以长乱事岂然　哉言其非实也按通鉴前编敬王四十三年齐陈恒杀鲍氏晏氏及公族之强者割齐安平以东至琅邪为封邑元王元年春齐人鲁人郑人会于廪丘
按左传哀公二十年春齐人来征会夏会于廪丘为郑故谋伐晋郑人辞诸侯师还元王二年秋八月齐侯鲁侯邾子盟于顾
按左传哀公二十一年秋八月公及齐侯邾子盟于顾齐人责稽首因歌之曰鲁人之皋数年不觉使我高蹈惟其儒书以为二国忧是行也公先至于阳谷齐闾丘息曰君辱举玉趾以在寡君之军群臣将传遽以告寡君比其复也君无乃勤为仆人之未次请除馆于舟道辞曰敢勤仆人元王四年夏六月晋荀瑶伐齐
按左传哀公二十三年夏六月晋荀瑶伐齐高无帅师御之知伯视齐师马骇遂驱之曰齐人知余旗其谓余畏而反也及垒而还将战长武子请卜知伯曰君告于天子而卜之以守龟于宗祧吉矣吾又何卜焉且齐人取我英丘君命瑶非敢耀武也治英丘也以辞伐罪足矣何必卜壬辰战于犁丘齐师败绩知伯亲禽颜庚元王五年夏四月晋侯及鲁臧石伐齐取廪丘按左传哀公二十四年夏四月晋侯将伐齐使来乞师曰昔臧文仲以楚师伐齐取谷宣叔以晋师伐齐取汶阳寡君欲侥福于周公愿乞灵于臧氏臧石帅师会之取廪丘军吏令缮将进莱章曰君卑政暴往岁克敌今又胜都天奉多矣又焉能进是躗言也役将班矣晋师乃还饩臧石牛太史谢之曰以寡君之在行牢礼不度敢展谢之躗户快反
谓过谬之言

贞定王元年夏四月晋荀瑶帅师伐郑齐陈恒帅师救郑晋师还按左传哀公二十七年夏晋荀瑶帅师伐郑次于桐丘郑驷弘请救于齐齐师将兴陈成子属孤子三日朝设乘车两马系五邑焉召颜涿聚之子晋曰隰之役而父死焉以国之多难未女恤也今君命女以是邑也服车而朝毋废前劳乃救郑及留舒违谷七里谷人不知及濮雨不涉子思曰大国在敝邑之宇下是以告急今师不行恐无及也成子衣制杖戈立于阪上马不出者助之鞭之知伯闻之乃还曰我卜伐郑不卜敌齐使谓成子曰大夫陈子陈之自出陈之不祀郑之罪也故寡君使瑶察陈衷焉谓大夫其恤陈乎若利本之颠瑶何有焉成子怒曰多陵人者皆不在知伯其能久乎中行文子告成子曰有自晋师告寅者将为轻车千乘以厌齐师之门则可尽也成子曰寡君命恒曰无及寡无畏众虽过千乘敢辟之乎将以子之命告寡君文子曰吾乃今知所以亡君子之谋也始衷终皆举之而后入焉今我三不知而入之不亦难乎
　勋爵部汇考十九
　　周五
　　齐五
安王十六年初命齐田和为诸侯
按史记田敬仲完世家陈完者陈厉公佗之子也完生周太史过陈陈厉公使卜完卦得观之否是为观国之光利用宾于王此其代陈有国乎不在此而在异国乎非此其身也在其子孙若在异国必姜姓姜姓四岳之后物莫能两大陈衰此其昌乎厉公者陈文公少子也其母蔡女文公卒厉公兄鲍立是为桓公桓公与佗异母及桓公病蔡人为佗杀桓公鲍及太子免而立佗为厉公厉公既立娶蔡女蔡女淫于蔡人数归厉公亦数如蔡桓公之少子林怨厉公杀其父与兄乃令蔡人诱厉公而杀之林自立是为庄公故陈完不得立为陈大夫厉公之杀以淫出国故春秋曰蔡人杀陈佗罪之也庄公卒立弟杵臼是为宣公宣公十一年杀其太子御寇御寇与完相爱恐祸及己完故奔齐齐桓公欲使为卿辞曰羁旅之臣幸得免负担君之惠也不敢当高位桓公使为工正齐懿仲欲妻完卜之占曰是谓凤皇于蜚和鸣锵锵有妫之后将育于姜五世其昌并于正卿八世之后莫之与京卒妻完完之奔齐齐桓公立十四年矣完卒谥为敬仲仲生孟夷敬仲之如齐以陈字为田氏田孟夷生愍孟庄田愍孟庄生文子须无田文子事齐庄公晋之大夫栾逞作乱于晋来奔齐齐庄公厚客之晏婴与田文子谏庄公弗听文子卒生桓子无宇田桓子无宇有力事齐庄公甚有宠无宇卒生武子开与厘子乞田厘子乞事齐景公为大夫其收赋税于民以小斗受之其粟予民以大斗行阴德于民而景公弗禁由此田氏得齐众心宗族益强民思田氏晏子数谏景公景公弗听已而使于晋与叔向私语曰齐国之政其卒归于田氏矣晏婴卒后范中行氏反晋晋攻之急范中行请粟于齐田乞欲为乱树党于诸侯乃说景公曰范中行数有德于齐齐不可不救齐使田乞救之而输之粟景公太子死后有宠姬曰芮子生子荼景公病命其相国惠子与高昭子以子荼为太子景公卒两相高国立荼是为晏孺子而田乞不说欲立景公佗子阳生阳生素与乞欢晏孺子之立也阳生奔鲁田乞伪事高昭子国惠子者每朝代参乘言曰始诸大夫不欲立孺子孺子既立君相之大夫皆自危谋作乱又绐大夫曰高昭子可畏也及未发先之诸大夫从之田乞鲍牧与大夫以兵入公室攻高昭子昭子闻之与国惠子救公公师败田乞之众追国惠子惠子奔莒遂反杀高昭子晏孺子奔鲁田乞使人之鲁迎阳生阳生至齐匿田乞家请诸大夫曰常之母有鱼菽之祭幸而来会饮会饮田氏田乞盛阳生橐中置坐中央发橐出阳生曰此乃齐君矣大夫皆伏谒将盟立之田乞诬曰吾与鲍牧谋共立阳生也鲍牧怒曰大夫忘景公之命乎诸大夫欲悔阳生乃顿首曰可则立之不可则已鲍牧恐祸及己乃复曰皆景公之子何为不可遂立阳生于田乞之家是为悼公乃使人迁晏孺子于骀而杀孺子荼悼公既立田乞为相专齐政四年田乞卒子常代立是为田成子鲍牧与齐悼公有&amp;#弒悼公齐人共立其子壬是为简公田常成子与监止俱为左右相相简公田常心害监止监止幸于简公权弗能去于是田常复修厘子之政以大斗出贷以小斗收齐人歌之曰妪乎采归乎田成子齐大夫朝御鞅谏简公曰田监不可并也君其择焉君弗听子我者监止之宗人也常与田氏有&amp;#田氏疏族田豹事子我有宠子我曰吾欲尽灭田氏适以豹代田氏宗豹曰臣于田氏疏矣不听已而豹谓田氏曰子我将诛田氏田氏弗先祸及矣子我舍公宫田常兄弟四人乘如公宫欲杀子我子我闭门简公与妇人饮檀台将欲击田常太史子余曰田常非敢为乱将除害简公乃止田常出闻简公怒恐诛将出亡田子行曰需事之贼也田常于是击子我子我率其徒攻田氏不胜出亡田氏之徒追杀子我及监止简公出奔田氏之徒追执简公于徐州简公曰早从御鞅之言不及此难田氏之徒恐简公复立而诛己遂杀简公简公立四年而杀于是田常立简公弟骜是为平公平公即位田常为相田常杀简公惧诸侯共诛己乃尽归鲁卫侵地西约晋韩魏赵氏南通吴越之使修功行赏亲于百姓以故齐复定田常言于齐平公曰德施人之所欲君其行之刑罚人之所恶臣请行之行之五年齐国之政皆归田常田常于是尽诛鲍晏监止及公族之强者而割齐自安平以东至琅邪自为封邑封邑大于平公之所食田常乃选齐国中女子长七尺以上为后宫后宫以百数而使宾客舍人出入后宫者不禁及田常卒有七十余男田常卒子襄子盘代立相齐常谥为成子田襄子既相齐宣公三晋杀知伯分其地襄子使其兄弟宗人尽为齐都邑大夫与三晋通使且以有齐国襄子卒子庄子白立田庄子相齐宣公宣公四十三年伐晋毁黄城围阳狐明年伐鲁葛及安陵明年取鲁之一城庄子卒子太公和立田太公相齐宣公宣公四十八年取鲁之郕明年宣公与郑人会西城伐卫取毋丘宣公五十一年卒田会自廪丘反宣公卒子康公贷立贷立十四年淫于酒妇人不听政太公乃迁康公于海上食一城以奉其先祀明年鲁败齐平陆三年太公与魏文侯会浊泽求为诸侯魏文侯乃使使言周天子及诸侯请立齐相田和为诸侯周天子许之康公之十九年田和立为齐侯列于周室按通鉴纲目安王十六年初命齐田和为诸侯安王十七年齐侯和薨子午立按田敬仲完世家太公和立二年和卒子桓公午立安王二十二年齐袭燕取桑丘魏韩赵伐齐按田敬仲完世家桓公午五年秦魏攻韩韩求救于齐齐桓公召大臣而谋曰蚤救之孰与晚救之驺忌曰不若勿救段干朋曰不救则韩且折而入于魏不若救之田臣思曰过矣君之谋也秦魏攻韩楚赵必救之是天以燕予齐也桓公曰善乃阴告韩使者而遣之韩自以为得齐之救因与秦魏战楚赵闻之果起兵而救之齐因起兵袭燕国取桑丘按通鉴纲目安王二十二年齐伐燕魏韩赵伐齐安王二十三年齐救卫齐侯午薨子因齐立故齐君贷卒按史记田敬仲完世家桓公午六年救卫桓公卒子威王因齐立是岁故齐康公卒绝无后奉邑皆入田氏按通鉴纲目安王二十三年赵袭卫不克齐侯贷卒无子田氏遂并齐安王二十四年魏韩赵伐齐
按史记田敬仲完世家齐威王元年三晋因齐丧来伐我灵丘按通鉴纲目安王二十四年魏韩赵伐齐
烈王三年燕败齐师于林狐鲁魏伐齐
按通鉴齐
威王六年

按史记田敬仲完世家齐威王三年三晋灭晋后而分其地六年鲁伐我入阳关晋伐我至博陵按通鉴纲目烈王三年燕败齐于林狐鲁魏伐齐烈王四年卫伐齐取薛陵按通鉴齐
威王七年

按战国策濮上之事赘子死章子走盼子谓齐王曰不如易余粮于宋宋王必说梁氏不敢过宋伐齐齐固弱是以余粮收宋也齐复强虽复责之宋可不偿因以为辞攻之亦可（按注威王自九年后未尝败挠此盖九年前事史记于是年书　卫伐齐濮上卫地故附载于此）按史记田敬仲完世家威王七年卫伐我取薛陵烈王六年齐侯朝于京师赵伐齐封即墨大夫烹阿大夫按史记田敬仲完世家威王九年赵伐我取甄威王初即位以来不治委政卿大夫九年之间诸侯&amp;#伐国人不治于是威王召即墨大夫而语之曰自子之居即墨也毁言日至然吾使人视即墨田野辟民人给官无留事东方以宁是子不事吾左右以求誉也封之万家召阿大夫语曰自子之守阿誉言日闻然使使视阿田野不辟民贫苦昔日赵攻甄子弗能救卫取薛陵子弗知是子以币厚吾左右以求誉也是日烹阿大夫及左右尝誉者皆并烹之遂起兵西击赵卫败魏于浊泽而围惠王惠王请献观以和解赵人归我长城于是齐国震惧人人不敢饰非务尽其诚齐国大治诸侯闻之莫敢致兵于齐按通鉴纲目烈王六年齐侯来朝赵伐齐魏败赵师于怀齐侯封即墨大夫烹阿大夫显王元年齐伐魏赵侵齐
按通鉴齐
威王十一年

按通鉴纲目云云
显王　年秦假道韩魏以攻齐齐使匡章击之（按国策叙于齐威王时史鉴俱不载）

按战国策秦假道韩魏以攻齐齐威王使章子将而应之与秦交和而舍使者数相往来章子为变其徽章以杂秦军候者言章子以齐入秦威王不应顷之间候者复言章子以齐兵降秦威王不应而此者三有司请曰言章子之败者异人而同辞王何不废将而击之王曰此不叛寡人明矣曷为而击之顷间言齐兵大胜秦兵大败于是秦王称西藩之臣而谢于齐左右曰何以知之曰章子之母启得罪其父其父杀之而埋马栈之下吾使章子将也勉之曰夫子之强全兵而还必更葬将军之母对曰臣非不能更葬先妾也臣之母启得罪臣之父臣之父未教而死夫不得父之教而更葬母是欺死父也故不敢夫为人之而不欺死父岂为人臣欺生君哉显王十年齐相驺忌进封成侯
按史记田敬仲完世家威王二十一年驺忌子以鼓琴见威王威王说而舍之右室须臾王鼓琴驺忌子推户入曰善哉鼓琴王勃然不说去琴按剑曰夫子见容未察何以知其善也驺忌子曰夫大弦浊以春温者君也小弦廉折以清者相也攫之深醳之愉者政令也钧谐以鸣大小相益回邪而不相害者四时也吾是以知其善也王曰善语音驺忌子曰何独语音夫治国家而弭人民皆在其中王又勃然不说曰若夫语五音之纪信未有如夫子者也若夫治国家而弭人民又何为乎丝桐之间驺忌子曰夫大弦浊以春温者君也小弦廉折以清者相也攫之深而醳之愉者政令也钧谐以鸣大小相益回邪而不相害者四时也夫复而不乱者所以治昌也连而径者所以存亡也故曰琴音调而天下治夫治国家而弭人民者无若乎五音者王曰善驺忌子见三月而受相印淳于髡见之曰善说哉髡有愚志愿陈诸前驺忌子曰谨受教淳于髡曰得全全昌失全全亡驺忌子曰谨受令请谨毋离前淳于髡曰狶膏棘轴所以为滑也然而不能运方穿驺忌子曰谨受令请谨事左右淳于髡曰弓胶昔干所以为合也然而不能傅合疏罅驺忌子曰谨受令请谨自附于万民淳于髡曰狐裘虽弊不可补以黄狗之皮驺忌子曰谨受令请谨择君子毋杂小人其间淳于髡曰大车不较不能载其常任琴瑟不较不能成其五音驺忌子曰谨受令请谨修法律而督奸吏淳于髡说毕趋出至门而面其仆曰是人者吾语之微言五其应我若响之应声是人必封不久矣居&amp;#年封以下邳号曰成侯显王十三年齐赵会于平陆按史记田敬仲完世家威王二十三年与赵王会平陆显王十四年齐魏会田于郊
按史记田敬仲完世家威王二十四年与魏王会田于郊魏王问曰王亦有宝乎威王曰无有梁王曰若寡人国小也尚有径寸之珠照车前后各十二乘者十枚奈何以万乘之国而无宝乎威王曰寡人之所以为宝与王异吾臣有檀子者使守南城则楚人不敢为寇东取泗上十二诸侯皆来朝吾臣有&amp;#子者使守高唐则赵人不敢东渔于河吾吏有黔夫者使守徐州则燕人祭北门赵人祭西门徙而从者七千余家吾臣有种首者使备盗贼则道不拾遗将以照千里岂特十二乘哉梁惠王惭不怿而去按通鉴纲目显王十四年齐魏会田于郊
显王十六年齐伐魏救赵败魏师于桂陵
按战国策邯郸之难赵求救于齐田侯召大臣而谋曰救赵孰与勿救邹子曰不如勿救段干纶曰勿救则我不利田侯曰何哉对曰夫魏氏兼邯郸其于齐何利哉田侯曰善乃起兵甲军于邯郸之郊段干纶曰臣之求利且不利者非此也夫救邯郸军于其郊是赵不拔而魏全也故不如南攻襄陵以敝魏邯郸拔而承魏之敝是赵破而魏弱也田侯曰善乃起兵南攻襄陵七月邯郸拔齐因承魏之敝大破之桂陵按史记田敬仲完世家威王二十六年魏惠王围邯郸赵求救于齐齐威王召大臣而谋曰救赵孰与勿救驺忌子曰不如勿救段干朋曰不救则不义且不利威王曰何也对曰夫魏氏并邯郸其于齐何利哉且夫救赵而军其郊是赵不伐而魏全也故不如南攻襄陵以弊魏邯郸拔而乘魏之弊威王从其计其后成侯驺忌与田忌不善公孙阅谓成侯忌曰公何不谋伐魏田忌必将战胜有功则公之谋中也战不胜非前死则后北而命在公矣于是成侯言威王使田忌南攻襄陵十月邯郸拔齐因起兵击魏大败之桂陵于是齐最强于诸侯自称为王以令天下按通鉴纲目显王十五年魏伐赵围邯郸十六年齐伐魏以救赵魏克邯郸还战败绩
目
初孙膑与庞涓俱学兵法涓仕魏为将军自以　能不及膑乃召之至则断其足而黥之欲使终身　废弃齐使者至魏膑阴见之使者窃载以归田忌　客之进之威王威王问兵法遂以为师至是谋救　赵以膑为将辞以刑余之人不可乃使田忌为将　而孙子为师居辎车中坐为计谋忌欲引兵之赵　孙子曰夫解杂乱纷纠者不控拳救斗者不搏撠　批亢捣虚形格势禁则自为解耳今梁之轻兵锐　卒竭于外而老弱疲于内若引兵疾走其都彼必　释赵而自救是我一举解赵之围而收弊于魏也　忌从之十月邯郸降魏魏师还与齐战于桂陵魏　师大败显王　　年鲁助楚伐齐齐以计退鲁师（
按战国策注以鲁君
　为康公康公元年在显王十六年至二十四年薨通八年此事意在八年中史鉴不载疑年阙之）按战国策楚将伐齐鲁亲之齐王患之张丐曰臣请令鲁中立乃为齐见鲁君鲁君曰齐王惧乎曰非臣所知也臣来吊足下鲁君曰何吊乎曰君之谋过矣君不与胜者而与不胜者何故也鲁君曰子以齐楚为孰胜哉对曰鬼且不知也然则子何以吊寡人曰齐楚之权敌也不用有鲁与无齐足下岂如全众而合二国之后哉楚大胜齐其良士选卒必殪其余兵足以待天下齐为胜其良士选卒亦殪而君以鲁众合战胜后此其为德也亦大矣其见恩德也亦甚大矣鲁君以为然乃退师显王二十三年齐杀其大夫牟辛
按史记田敬仲完世家威王三十三年杀其大夫牟辛
注
徐广曰一作夫人
显王二十五年齐田忌袭临淄求驺忌不胜而奔按战国策成侯邹忌为齐相田忌为将不相说公孙闬谓邹忌曰公何不为王谋伐魏胜则是君之谋也君可以有功战不胜田忌不进战而不死曲挠而诛邹忌以为然乃说王而使田忌伐魏田忌三战三胜邹忌以告公孙闬公孙闬乃使人操十金而往卜于市曰我田忌之人也吾三战而三胜声威天下欲为大事亦吉否卜者出因令人捕为人卜者亦验其辞于王前田忌遂走　邹忌修八尺有余而形貌昳丽朝服衣冠窥镜谓其妻曰我孰与城北徐公美其妻曰君美甚徐公何能及君也城北徐公齐国之美丽者也忌不自信而复问其妾曰吾孰与徐公美妾曰徐公何能及君也旦日客从外来与坐谈问之吾与徐公孰美客曰徐公不若君之美也明日徐公来熟视之自以为不如窥镜而自视又弗如远甚暮寝而思之曰吾妻之美我者私我也妾之美我者畏我也客之美我者欲有求于我也于是入朝见威王曰臣诚知不如徐公美臣之妻私臣臣之妾畏臣臣之客欲有求于臣皆以美于徐公今齐地方千里百二十城宫妇左右莫不私王朝廷之臣莫不畏王四境之内莫不有求于王由此观之王之蔽甚矣王曰善乃下令群臣吏民能面刺寡人之过者受上赏上书谏寡人者受中赏能谤讥于市朝闻寡人之耳者受下赏令初下群臣进谏门庭若市数月之后时时而间进&amp;#年之后虽欲言无可进者燕赵韩魏闻之皆朝于齐此所谓战胜于朝庭按史记田敬仲完世家威王三十五年公孙阅谓成侯忌曰公何不令人操十金卜于市曰我田忌之人也吾三战而三胜声威天下欲为大事亦吉乎不吉乎卜者出因令人捕为之卜者验其辞于王之所田忌闻之因遂率其徒袭攻临淄求成侯不胜而奔显王二十八年齐召田忌复位伐魏救韩杀其将庞涓虏太子申（按史记国策皆以显王二十七年为齐宣王元年显王二十八年以后事皆系　齐宣王是齐威王在位只三十六年也通鉴齐威王在位四十六年此年为齐威王三十八年至显　王三十七年始为宣王元年）按战国策南梁之难韩氏请救于齐田侯召大臣而谋曰早救之孰与晚救之便张丐对曰晚救之韩且折而入于魏不如早救之田思臣曰不可夫韩魏之兵未敝而我救之我代韩而受魏之兵顾反听命于韩也且夫魏有破韩之志韩见且亡必东诉于齐我因阴结韩之亲而晚承魏之敝则国可重利可得名可尊矣田侯曰善乃阴告韩使者而遣之韩自以有齐国五战五不胜东诉于齐齐因起兵击魏大破之马陵魏破韩弱韩魏之君因田婴北面而朝田侯田忌为齐将系梁太子申禽庞涓孙子谓田忌曰将军可以为大事乎田忌曰奈何孙子曰将军无解兵而入齐使彼罢敝于先弱守于主主者循轶之途也辖击摩车而相过使彼罢敝先弱守于主必一而当十十而当百百而当千然后背太山左济右天唐军重踵高宛使轻车锐骑冲雍门若是则齐君可正而成侯可走不然则将军不得入于齐矣田忌不听果不入齐　田忌亡齐而之楚邹忌代之相齐恐田忌欲以楚权复于齐杜赫曰臣请为留楚谓楚王曰邹忌所以不善楚者恐田忌之以楚权复于齐也王不如封田忌于江南以示忌之不返齐也邹忌必以齐厚事楚田忌亡人也而得封必德王若复于齐必以齐事楚此用二忌之道也楚果封之于江南　邹忌事宣王仕人众宣王不说晏首贵而仕人寡王说之邹忌谓宣王曰忌闻以为有一子之孝不如有五人之孝今首之所进仕者以几何人宣王因以晏首壅塞之按驺忌与田忌为齐将相策
记二忌始末甚详故附于此

按田敬仲完世家宣王元年秦用商鞅周致伯于秦孝公二年魏伐赵赵与韩亲共击魏赵不利战于南梁宣王召田忌复故位韩氏请救于齐宣王召大臣而谋曰蚤救孰与晚救驺忌子曰不如勿救田忌曰弗救则韩且折而入于魏不如蚤救之孙子曰夫韩魏之兵未弊而救之是吾代韩受魏之兵顾反听命于韩也且魏有破国之志韩见亡必东面而诉于齐矣吾因深结韩之亲而晚承魏之弊则可重利而得尊名也宣王曰善乃阴告韩之使者而遣之韩因恃齐五战不胜而东委国于齐齐因起兵使田忌田婴将孙子为帅救韩赵以击魏大败之马陵杀其将庞涓虏魏太子申按通鉴纲目显王二十八年魏伐韩齐伐魏以救韩杀其将庞涓虏太子申
目
韩恃齐五战不胜而东委国于齐齐因起兵使　田忌将孙子为帅以救韩直走魏都庞涓闻之去　韩而归魏人亦大发兵使太子申将以御齐师孙　子曰彼三晋之兵素悍勇而轻齐齐号为怯善战　者因其势而利导之兵法百里而趣利者蹶上将　五十里而趣利者军半至乃使齐军入魏地为十　万明日为五万又明日为二万庞涓行三　日大喜曰我固知齐军怯入吾地三日亡者过半　矣乃弃其步军率轻锐倍日并行逐之孙子度其　暮当至马陵马陵道&amp;#而旁多阻隘可伏兵乃斫　大树白而书之曰庞涓死此树下令万弩夹道而　伏期日暮见火举而俱发涓果夜至见白书以火　烛之读未毕万弩俱发魏师大乱涓乃自刭曰遂　成竖子之名齐因乘胜大败魏师虏太子申显王二十九年齐赵伐魏按通鉴齐威
王三十九年

按通鉴纲目云云
显王　十　年齐燕战于权
按战国策权之难齐燕战秦使魏冉之赵出兵助燕击齐薛公使魏处之赵谓李向曰君助燕击齐齐必急急必以地和于燕而身与赵战矣然则是君自为燕束兵为燕取地也故为君计者不如按兵勿出齐必缓缓必复与燕战战而胜兵罢敝赵可取唐曲逆战而不胜命悬于赵然则吾中立而割穷齐与疲燕也两国之权悬于君矣
注
权楚地也盖燕自北进齐自东进而战于楚境　燕策为文公时魏冉传言自惠王时仟事然则此　役文公末年也（按通鉴燕文公在位二十九年卒于显王三十六年此注言权之役　在文公末年姑编于此而阙其年）
权之难燕再战不胜赵弗救哙子谓文公曰不如以地请合于齐赵必救我若不吾救不得不事文公曰善令郭任以地请讲于齐赵闻之遂出兵救燕显王三十三年齐魏会平阿南按通鉴齐威
&lt;/div&gt;
    &lt;div class="pagination"&gt;
&lt;a href="官常典勋爵部_page22.html"&gt;上一页&lt;/a&gt;&lt;span&gt;...&lt;/span&gt;&lt;a href="官常典勋爵部_page18.html"&gt;18&lt;/a&gt;&lt;a href="官常典勋爵部_page19.html"&gt;19&lt;/a&gt;&lt;a href="官常典勋爵部_page20.html"&gt;20&lt;/a&gt;&lt;a href="官常典勋爵部_page21.html"&gt;21&lt;/a&gt;&lt;a href="官常典勋爵部_page22.html"&gt;22&lt;/a&gt;&lt;span class="current-page"&gt;23&lt;/span&gt;&lt;a href="官常典勋爵部_page24.html"&gt;24&lt;/a&gt;&lt;a href="官常典勋爵部_page25.html"&gt;25&lt;/a&gt;&lt;a href="官常典勋爵部_page26.html"&gt;26&lt;/a&gt;&lt;a href="官常典勋爵部_page27.html"&gt;27&lt;/a&gt;&lt;a href="官常典勋爵部_page28.html"&gt;28&lt;/a&gt;&lt;span&gt;...&lt;/span&gt;&lt;a href="官常典勋爵部_page24.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
