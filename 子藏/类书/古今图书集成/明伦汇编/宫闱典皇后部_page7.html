<!DOCTYPE html>
<html>
 <head>
  <meta charset="utf-8"/>
  <title>
   宫闱典皇后部 - 第 7 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宫闱典皇后部 - 第 7 页/共 16 页
  </h1>
  <div class="content">
   宣和七年十二月庚申徽宗诏皇太子嗣位辛酉即皇帝位壬戌立妃朱氏为皇后按宋史徽宗本纪云云
高宗建炎元年五月癸巳遥尊帝母韦贤妃为宣和皇后遥立嘉国夫人邢氏为皇后按宋史高宗本纪云云
绍兴十二年皇后邢氏崩于五国城
按宋史高宗本纪绍兴十二年夏四月辛巳皇后邢氏崩讣初至六月甲子命侍从台谏礼官杂议权奉攒宫戊辰以万俟为攒宫按行使秋七月丁酉上皇后谥曰懿节祔神主于别庙八月己丑帝易缌服奉迎徽宗及显肃懿节二后梓宫至奉安于龙德别宫九月乙未以孟忠厚为枢密使充攒宫总护使冬十月丙寅权攒徽宗皇帝及显肃皇后于会稽永固陵懿节皇后祔绍兴十三年闰月己丑立贵妃吴氏为皇后
按宋史高宗本纪云云　按礼志绍兴十三年闰四月十七日册贵妃吴氏为皇后前期于文德殿内设东西房东西合凡香案宫架册宝幄次举麾位押案位权置册宝褥位受制承制宣制位奉节位赞者位奉册宝位举册举宝官位及文武百僚应行事官执事官位皆仪鸾司太常典仪分设之以俟临轩发册其日质明皇帝服通天冠绛纱袍出西合协律郎举麾奏干安之乐皇帝降辇即御坐乐止册使副以下应在位官皆再拜侍中宣制曰册贵妃吴氏为皇后令公等持节展礼册使副再拜参知政事以节授册使册使跪受以授掌节者中书令以册授册使侍中以宝授副使并权置于案册使副以下应在位官皆再拜册使押册副使押宝持节者前导正安之乐作出文德殿门乐止至穆清殿门外幄次权置以俟皇后首饰袆衣出合协律郎举麾坤安之乐作皇后至殿上中间南向立定乐止册使副就内给事前东向跪称册使副姓某奉制授皇后备礼典册内给事入诣皇后前北向奏讫册使举册授内侍内侍转授内谒者监副使举宝授内侍内侍转授内谒者监掌节者以节授掌节内侍内侍持节前导册宝并案进行入诣殿庭册宝初入门宜安之乐作至位乐止皇后降自东阶至庭中北向位初行承安之乐作至位乐止皇后再拜举册官搢笏跪举册读册官搢笏跪宣册内谒者监奉册进授皇后皇后受以授司言又奉宝进授皇后皇后受以授司宝司言司宝置册宝于案奉册宝官并举案官俱搢笏举册宝并案兴诣东阶之东西向位置定皇后初受册宝成安之乐作受讫乐止皇后再拜礼毕　按仪卫志皇后仪卫惟东都政和礼有卤簿他无卤簿之名惟曰仪卫而已中兴后皇太后既尚简素后尢简焉出入朝谒宫庙用应奉御辇官一员人吏三人供应六十三人内人员十五人头帽紫罗四单衫金涂银柘枝腰带肩擎辇官四十八人头绯罗单衫金涂海捷腰带紫罗表夹三襜裶罗看带次供应十四人内人员一人服同上惟海捷带辇官一十三人服同肩擎官惟行狮带都下五十四人内人员一人帽服同前辇官五十三人服同上辇官惟云鹤带按南渡宫禁典仪册皇后仪先一日宣押翰林学士锁院草册后制词赐学士润笔金二百两次日百官听宣布皇后三辞不允差官奏告天地宗庙社稷诸陵太史局择日先期命有司陈设至日早文武百僚集于大庆殿门外节次赞引执事官入立班定皇帝自内服头红袍玉带靴入幄更服通天冠绛纱袍礼部侍郎奏中严外办礼仪使俯伏跪称礼仪使臣某言请皇帝发册余与德寿宫上册宝礼仪并同侍中诣御坐前躬承旨讫降东阶立称有制皆再拜太傅太保躬身侍中宣制曰册妃某氏立为皇后命公等持节展礼太傅太保再拜参政帅掌节者脱节衣诣太傅位掌节者以节授参政参政奉节西向以节授太傅太傅受讫以节授掌节者次中书令以册授太傅太傅受讫置于案次侍中转宝授太保并如前仪复位并再拜持节者前导册宝进行太傅押册太保押宝正安乐作由中道出文德殿东偏门乐止掌节者加节衣至穆清殿外幄次初册宝出门礼仪使至御坐前跪奏礼仪使臣某言礼毕内侍承旨索扇扇合帘降鸣鞭协律郎举麾鼓柷干安乐作皇帝降坐入东房戛敔乐止侍中版奏解严是日至穆清殿设乐架黄麾仗皇帝常服乘金龙肩舆至穆清殿后两合内命妇等应陪者列奉从至合内侍中版奏中严外办应行事执事官各就门外位立定持节者立于左内命妇各就位皇后首饰袆衣内侍引司言司言引尚宫尚宫引皇后出合协律郎举麾坤安乐作由西房至殿上南向立定乐止礼直官引太傅太保就内给事诣皇后前跪奏如前次太傅以册授内侍内侍受册举册官奠册举册举案俱诣内谒者监位以册授内谒者监受册奠讫次太保转宝授内谒者监如前仪掌节者脱节衣节授掌节内侍前导册宝进行入殿门内谒者监都大主管后从以次入殿宜安乐作至位乐止尚宫引皇后自东阶至殿下中褥位北向承安乐作至位乐止举册宝官并案进于皇后之右少前西向跪奠讫内侍称有制后再拜读册官跪宣册文后又再拜次内谒者监奉册授皇后皇后受讫以授司言次奉宝授皇后皇后受讫乐止皇后再拜退内侍以谢皇太后笺授皇后皇后置于案再拜内侍奉表以出授进次谢皇帝表如前内侍奏礼毕次尚宫引后升堂和安乐作司宝奉宝至于坐前乐止司宾引内命妇次就位班首初行惠安乐作至位乐止命妇皆再拜司赞引班首升阶惠安乐作至阶乐止进当皇后北向致词称赞降自西阶惠安乐作至位乐止内外命妇皆再拜司言称令旨命妇皆再拜宣令旨讫又皆再拜司宾以次引命妇还宫惠安乐作出门乐止次内侍引外命妇出咸安乐作至阶上乐止北向致词咸安乐作降阶乐止外命妇皆再拜又宣答如前内侍奏礼毕皇后降坐徽安乐作皇后归合泰安乐作至合乐止受贺毕皇后更常服升坐会外命妇如宫中仪会毕再拜以次出　皇后归谒家庙太史局预择日降旨命礼寺参酌礼典所属排办至日皇后出宫至祥曦殿上升龙檐出和宁门至皇后家庙本府干办使臣等并侍卫兵士并衫帽于大门外香案前排立俟仪卫至各两拜本府亲属于门内妇人于厅下侧立候龙檐升厅至堂门降檐入幄次少歇次本府亲属并立幄前兴居退诣家庙以俟陪列次本合官奏请皇后服团冠背儿乘小车入诣家庙内传传呼乐官乐作西阶降车乐止皇后升堂西向位乐作两拜陪位官各两拜读祝文两拜陪位各两拜如上仪乐作乐止如上皇后还位再拜陪位官各两拜皇后降东侧阶升车乐止又诣后堂炷香如前仪次赴赐筵皇后坐于堂中南向堂前施帘亲属并常服诣厅下南向谢恩俟皇后升堂诣帘前两拜妇人于帘内两拜亲属并系鞋立定以俟就坐供进酒食如家人礼至第五盏各于席前立俟皇后降坐少歇再坐并如前仪又至第九盏酒毕并靴笏各两拜赐筵赐物次于厅前排立谢恩各两拜俟皇后出幄乘龙檐亲属北向两拜退皇后还内诣御前谢恩筵内御前及送诸合分夫人御侍诏部职事内人及诸位次内人本殿内人并细色匹帛盘盏细□海鲜时新吃食及支给内侍省大官已下及本殿官吏银绢有差次日内降旨封赠皇后三代亲属并行推恩早泛索
皇后　下饭七件　小楪儿五件　菜蔬五件　菜□十合亲属　各早食十味
赐筵
皇后　绣高饤十　时□十楪　脯腊十楪　细京□十楪　细蜜煎十楪　看□十楪亲属　京□四十垒　脯腊三百楪　时□干□共五百楪初坐
皇后　下酒吃食九盏　上细看食十件　□子意思十件歇坐　下酒吃食十盏　□子十件　时□十件宣赐折食钱大官四员　合长以下十三员　皇后合内人　押班等二十五人　本殿随从官　仪鸾司官　御酒库官　御辇院官　御厨官　翰林司官　祇候库官　讲殿幕士　乐官赐筵乐次
宗庙酌献三盏诸部合长生乐引子
赐筵初坐　蕙兰芳引子
第一盏　觱栗起玉漏迟慢　笛起侧犯　笛起真珠髻　觱栗起莺穿柳　合喜庆曲破对舞第二盏　觱栗起圣寿永歌曲子　琵琶起倾杯乐第三盏　琵琶起忆吹箫　觱栗起献仙音第四盏　琵琶独弹寿千春　笛起芳草渡　念致语口号　勾杂剧时和等尧舜禹汤断送万岁声合意思副末念雨露恩浓金穴贵
风光远送马侯家

第五盏　觱栗起卖花声　笛起鱼水同欢
歇坐
第一盏　觱栗起合小唱帘外花
第二盏　琵琶独弹无疆寿
第三盏　筝琶方响合双双燕神曲
第四盏　唱赚
第五盏　鼓板　觱栗合小唱舞杨花
再坐
第六盏　笙起寿南山　方响起安平乐
第七盏　筝弹会群仙　笙起吴音子　勾杂剧吴国宝等做年年好　断送四时欢合意思副永念（香生花富贵绿嫩草精神）
第八盏　笛起花犯　觱栗起金莲倒垂莲
第九盏　诸部合喜新春慢曲犯　乐官五十人各帽子紫衫腰带　都管一人头公服腰带系鞋执杖子乐官犒设
内藏库支赐银　皇后殿外库支赐钱酒　本府支犒钱酒皇后散付本府亲属宅眷干办使臣已下
金谷　金瓶　金盘盏　金环　金□　金钗　金钱　共金五百两　银盘盏共二千两　细色匹段翠领　翠花　翠冠　翠扇　翠篦环　银钱画扇　龙涎香　画领　刺绣领　生色罗绍兴三十二年追册故妃郭氏为皇后
按宋史孝宗本纪绍兴三十二年六月己卯孝宗受禅八月庚寅追册故妃郭氏为皇后九月庚戌谥皇后郭氏曰恭怀十月戊寅改谥皇后郭氏曰安穆孝宗隆兴元年冬十月丙子立贤妃夏氏为皇后按宋史孝宗本纪云云隆兴二年春正月壬辰御文德殿册皇后
按宋史孝宗本纪云云　按舆服志龙肩舆一名□檐子一名龙檐子舁以二竿故名檐子南渡后所制也东都皇后备厌翟车常乘则白藤舆中兴以太后用龙舆后惟用檐子示有所尊也其制方质□顶施走脊龙四走脊云子六朱漆红黄藤织百花龙为障绯门帘看帘朱漆藤坐椅踏子红罗裀褥□屏夹幔隆兴二年正月皇后受册毕择日朝谒有司具仪物乞乘肩舆龙檐制造所受给使臣尹肇发纳中宫金涂银叶□榈朱漆红黄藤织百花龙抨子碌牙压贴镂金雕木腰花泥版龙檐子一乘金涂银顶子龙头六走脊龙四走脊云子六贴络龙四十贴络云子三十铎子八插拴坐龙四环索金钹遮那一副檀香龟背红纱四扇红罗缘红篸门帘一沥水全看帘二朱漆藤面明金雕木龙头椅一脚踏一红线绦结一朱漆小几二红罗褥全红罗缘肩膊席褥一十六系带全金涂银铁胎杆鞫四鱼钩四火踏一朱漆梯盘全朱漆衣匣二金涂铜手把叶段拓叉二金涂铜叉头拖泥行马二金涂银叶杠子二红茸匾绦四红罗夹□屏风夹幔各一衬脚席褥靠背坐褥及踏□各一红帽十字帕一竿袋四鱼钩帕二红油十字帕竿袋鱼钩帕数同上兜地帕一围裙一淳熙三年八月庚辰太上皇诏立贵妃谢氏为皇后冬十月丙子御文德殿册皇后按宋史孝宗本纪云云
淳熙十六年二月壬戌光宗受禅寿皇圣帝诏立帝元妃李氏为皇后按宋史光宗本纪云云
光宗绍熙五年七月宁宗受禅乙丑太皇太后命立崇国夫人韩氏为皇后丙寅大赦百官进秩一级按宋史宁宗本纪云云宁宗嘉泰二年十二月甲申立贵妃杨氏为皇后按宋史宁宗本纪云云理宗绍定三年十二月丁卯册命贵妃谢氏为皇后按宋史理宗本纪云云度宗咸淳三年春正月癸卯册命妃全氏为皇后按宋史度宗本纪云云
　皇后部汇考四
　　金
金制皇后卤簿用唐宋一定之仪又定皇后谢太庙及车舆服饰之制按金史仪卫志皇后卤簿用唐宋制共二千八百四十人清游队三十人清游旗一执一人引二人夹二人并平巾帻裶裲裆大口□佩弓矢横刀执□弩骑次金吾卫折冲都尉一人平巾帻紫裲裆大口□锦腾蛇弓矢横刀□二人平巾帻绯衫大口□夹折冲领四十骑横刀二十人执□四人弩十六人并平巾帻绯裲裆大口□横刀弓矢次虞候佽飞二十八人并平巾帻绯裲裆大口□弓矢横刀骑夹道分左右均布至黄麾仗次内仆令一人丞一人依本品服分左右各书令史二人平巾帻绯衫大口□骑从次黄麾一执一人夹二人武弁朱衣革带正道骑次左右厢黄麾仗厢各三行行百人从内第一行短戟五色氅执者□黄地白花綦袄帽行縢鞋袜次外第二行戈五色氅执人并赤地黄花綦袄帽行縢鞋袜次外第三行仪锽五色幡并青地赤花綦袄帽行縢鞋袜次左右领军卫左右威卫左右武卫左右骁卫左右卫等卫各三行行二十人分前后卫各主帅六人唯左右领军卫各三人并平巾帻绯裲裆大口□领军卫前后狮子文袍帽余卫豹文袍帽各执石装长刀骑领分前后每卫各果毅都尉一人检校被绣袍以上各一名步从左右领军卫有绛引幡引前掩后各三执者六人并平巾帻绯衫大口□次内谒者监四人给事二人内常侍二人内侍少监二人并骑分左右以上各有内给使一人步从次内给使百二十人皆宫人并平巾帻绯衫大口□分左右在车后次偏扇圆扇方扇各二十四分左右以宫人执之皆服间彩大袖裙襦彩衣革带履次香蹬一执擎内给使四人平巾帻绯裲裆大口□在重翟车前次重翟车马四驾士二十四人平巾帻青衫大口□鞋袜次行障二坐障二分左右夹车宫人执之服同执扇次内寺伯二人领寺人六分左右平巾帻绯裲裆大口□执御刀并骑夹重翟车次腰舆一轝士八人团雉扇二夹舆次大伞四次大雉扇八分左右横行为二重次锦华盖二单行一正道次小雉扇朱团扇各十二并横行分左右次锦曲盖二十四横行为二重次锦六柱八扇分左右自腰舆以下并内给使执之服同前次宫人车次绛麾二分左右执各一人武弁朱衣革带鞋袜次后黄麾一执一人夹一人并骑武弁朱衣革带正道次供奉宫人在黄麾后次厌翟车马四驾士二十四人次翟车安车皆四马驾士各二十四人次四望车金根车皆驾牛三驾士十二人服同前次左右厢牙门各二每门执二人夹四人并赤綦袄黄袍帽第一门在前黄麾前第二门在后黄麾后次左右领军卫每厢各一百五十人执殳并赤地黄花綦袄帽行縢鞋袜前与黄麾仗齐后尽卤簿厢各主帅四人检校平巾帻绯衫大口□被黄袍帽执石长刀骑其服豹文者二在内服狮文者二一引前一护后次左右领军卫折冲都尉各一人检校殳仗以上各一人骑从次后殳仗内正道置牙门一每门监门校尉二人皆平巾帻绯裲裆大口□执银装长刀骑每厢各巡检校尉一人往来检校服仗同前前后部鼓吹金钲□鼓大鼓长鸣中鸣铙吹羽葆鼓吹横吹节鼓御马并减大驾之半是岁重翟等六车改用圆方辂辇及行障坐障锦六柱宫人等车其制度人数并见舆服志　按舆服志皇后车制皇后之车六一曰重翟车青质金饰金涂铜钑花叶段装钉耀叶二十四明金立凤一紫罗销金生色宝相帷一青罗青油幰衣各一朱丝络网紫罗明金生色云龙络带各二两厢明金五彩间装翟羽二金涂石长辕凤头三横辕立鸾八香炉香宝子一副宜男锦带结朱红漆杌子踏□各一扶板扶鱼一副红罗明金衣褥红罗衬褥一青罗行道褥四青罗明金生色云凤夹幔一红罗明金缘红竹帘二金涂铜叶断行马二朱红漆金涂银叶装钉胡梯一青罗胡梯寻仪褥二踏道褥十青绢裹大麻索二油蒙帕一二曰厌翟车赤质倒仙锦帷一紫罗紫油幰衣各一朱丝络网宜男锦络带各二余同重翟惟行道夹幔寻仪褥罗及裹索等用红三曰翟车黄质金饰石叶段装钉宜男锦帷黄罗油幰衣石长辕凤头三而无横辕立鸾余同厌翟而罗色用黄四曰安车赤质倒仙锦帷紫油幰衣朱丝络网天下乐锦络带石长辕凤头三无横辕立鸾及香炉香宝子余同翟车而色皆用红五曰四望车朱质宜男锦帷青油幰衣辕端螭头二余并同安车六曰金根车朱质紫罗紫油幰衣朱丝倒仙锦络带各二踏□褥用红绫衣寻仪褥踏道褥并用绫余并同安车造六车成后复改造圆辂重檐方辂五华亭头平头六等之制又增制九龙车一高二丈广一丈一尺长二丈六尺五凤车四各高一丈八尺长广如之圆辂车一方辂车一重檐车一各高一丈七尺长一丈八尺广八尺皆驾马四驾士各五十人□平巾帻生色青绯黄三色宝相花衫银褐抹带大口□平头辇一五华辇一亭头辇一各高一丈九尺广丈五尺长三丈舁士各九十六人作两番代□生色绯宝相花衫余如前制管押人员三十五人长脚头紫罗窄衫金铜带束驾马繁缨凉屉铃拂包尾皆从车色金铜面插翟尾朱辔朱总龙车合用红罗伞一伞子二人用本服锦帽带又检定扇障等制偏扇如仙人羽扇行障六扇各长八尺高六尺用红罗表朱里画云凤龙首竿衔鞶结每障用宫人四坐障二扇各长七尺高五尺画云凤红罗表朱里余同行障锦六柱八扇各阔二尺高三尺冒以锦内给使八人执宫人车制如属车驾士八人平巾帻绯衫大口□鞋袜供奉宫人三十人云脚纱帽紫衫束带绿靴　又按志皇后冠服花珠冠用盛子一青罗表青绢衬金红罗托里用九龙四凤前面大龙衔穗球一朵前后有花珠各十有二及鸂鶒孔雀云鹤王母队仙人浮动插瓣等后有纳言上有金蝉□金两博鬓以上并用铺翠滴粉缕金装珍珠结制下有金圈口上用七宝钿窠后有金钿窠二穿红罗铺金款幔带一　袆衣深青罗织成翚翟之形素质十二等领褾□红罗织成云龙中单以素青纱制领织成黼形十二褾袖织成云龙并织红縠造裳八副深青罗织成翟文六等褾织成红罗云龙明金带腰蔽膝深青罗织成翟文三等领缘緅色罗织成云龙明金带大绶一长五尺阔一尺黄赤白黑缥绿六彩织成小绶三色同大绶间七宝钿窠施三玉环上碾云龙捻金线织成大小绶头红罗花衬大带青罗朱里纰其外上以朱锦下以绿锦纽约用青组捻金线织成带头玉佩二朵每朵上中下璜各一半月坠子各二□玉碾缕金打钑兽面篦钩佩子各一水叶子真珠穿缀青衣革带用缕金青罗裹造上用金打钑水地龙鹅眼尾龙口攀束子共八事以玳瑁衬金钉脚抹带二红罗青罗各一□明金造各长一丈五寸舄以青罗制白绫里如意头明金黄罗准上用玉鼻仁真珠装缀系带袜青罗表里缀系带　犀冠减拨花样缕金装造上有玉簪一下有玳瑁盘一太宗天会十三年正月熙宗即位二月乙巳追谥太祖后唐括氏曰圣穆皇后裴满氏曰光懿皇后九月壬申追尊皇妣蒲察氏为惠昭皇后按金史熙宗本纪云云
熙宗天眷元年十二月丁丑立贵妃裴满氏为皇后按金史熙宗本纪云云皇统九年十一月癸未杀皇后裴满氏
按金史熙宗本纪云云
海陵天德二年九月甲午立惠妃徒单氏为皇后按金史海陵本纪云云　按礼志册皇后仪天德二年十月九日册妃徒单氏为皇后前一日仪鸾司设座勤政殿南向设群臣次于朝堂大乐令展宫县于殿庭设协律郎举麾位于乐县西北东向合门设百官班位于庭并如常朝之仪又设典仪位于班位之东北赞者二人在南少却俱西向设册使副位于殿门外之东又设册使副受命位于百官班前又设册宝幄次二于殿后东厢俱南向其日诸卫勒所部略列黄麾细仗于庭符宝郎奉八宝置于左右吏部侍郎奉册礼部侍郎奉宝匣皆置于□讫出就门外班大乐令协律郎乐工典仪赞者各入就位群官等依时刻集朝堂俱就次各服朝服侍中约刻版奏请中严通事舍人引群官入就庭东西相向立以北为上又引册使副立于东偏门西向门下侍郎引主节奉节立于殿下东廊横街北中书令中书侍郎帅举捧册官奉册□立于节南侍中门下侍郎帅举捧宝官奉宝□立于册□之南俱西面侍中版奏外办殿上索扇协律郎举麾宫县作皇帝服通天冠绛纱袍出自东房曲直华盖警跸侍卫如常仪即座南向坐帘卷乐止通事舍人引册使副入宫县作使副就受命位侍中中书令门下侍郎中书侍郎举捧官依旧西面立群臣合班横行北面如常朝之仪立定典仪曰再拜赞者承传班首以下群官在位者皆再拜班首问起居又再拜合门官引摄侍中出班承制降诣使副东北西向称有制使副稍前鞠躬再拜摄侍中宣制曰命公等持节授后册宝宣制讫又俱再拜侍中还班门下侍郎引主节诣册使所主节以节授门下侍郎门下侍郎执节西向授太尉太尉受付主节主节立于使副之左右门下侍郎退还班位中书侍郎引册□门下侍郎引宝□立于册使东北西向以次授与太尉太尉皆捧受册□置于北宝□置于南侍中中书令礼仪使举捧册宝官及舁□者退于东西砖道之左右相向立门下侍郎中书侍郎退还班位典仪曰再拜赞者承传群官在位者皆再拜讫分班东西相向立捧举舁册宝□者进册□先行读册官次之宝□次行读宝官次之举舁官各分左右通事舍人引册使随之以行持节者前导太尉初行宫县乐作出殿门乐止摄侍中出班升殿奏侍中臣言礼毕殿上索扇帘降宫县作降座入自东房乐止通事舍人引群官在位者以次出俟太尉司徒复命礼毕还内先是有司预设太尉司徒本品革车卤簿于门外至殿门左右排列俟使副出鼓吹振作礼仪使举捧官执节者并□舁人以册宝少驻于泰和门太尉司徒及读册宝官暂归幕次内侍合门引入泰和殿俟至殿下位鼓吹止有司预供张泰和殿设皇后座于扆前殿上垂帘又设东西房于座之左右稍北又设受册位于殿庭西阶之南东向又设内命妇次殿之左右太乐令设宫县于庭协律郎设举麾位于殿上又设册宝次于门外又设行事官次于门左右又设外命妇次于门之内其日诸卫于殿门外略设黄麾细仗有司设二步障于殿之西阶帘前设扇左右各十红伞一在西阶栏子外又设举册宝案位于使副之前北向又设宣徽使位于北厢南向司赞设内外命妇以下陪列位于殿庭砖道之左右每等重行异位北向内命妇在后又设司赞位于东阶东南赞者二人在南少退俱西向质明执事官太乐令等各就位皇后常服乘龙饰肩舆至泰和殿后合近仗导卫如常仪宣徽使奏中严册使副入门宫县作俟册使庭中立乐止册在北宝在南使副立于□后礼仪使率持节者立于前举捧册宝官立于册宝□左右读册宝官各立于其后宣徽使奏外办内侍合门官引后出后合宫县作帘卷皇后降自西阶左右步障伞扇从至阶下望勤政殿御合所在立乐止册使进立于右宣曰有制合门使内侍赞再拜册使宣曰制遣太尉臣某司徒臣某恭授后册宝合门使内侍赞再拜册使少退中书令侍中及举捧官率□舁人奉册宝以次进于前宫县作册宝□自东阶升并置于殿之前楹间册□在北宝□在南中留读册宝官立位并去帕及盖□舁人执之退立于西朵殿举□官分左右相向立读册宝官各立于□之东西向立既定乐止合门使内侍赞再拜捧谢表官以表授左立内侍内侍以授后受讫以付右立内侍内侍持表立于右合门使赞再拜讫册使退宫县作持表内侍以表付合门官随册使行册使副至门鼓吹振作如来仪入西偏门鼓吹止册使副至御合所在俯伏跪奏太尉臣某司徒臣某奉制授册宝礼毕俯伏兴退持表合门官进表近侍接入进读讫退初册使退及门乐止合门内侍引后自西阶升殿宫县作伞扇止于帘外退于左右朵殿前步障止于阶下卷之后于座前南向立乐止中书令诣册□南立北向称中书令臣某谨读册读毕降自东阶立于栏外第一墀上西向次侍中诣宝□南立北向揖称侍中臣某读宝读毕降阶立于中书令之北西向内侍合门引升座宫县作坐定乐止举捧官以次招□舁人持帕盖覆匣□奉置殿之左右册□在东宝□在西置讫举捧官以次降阶立于中书令侍中之后立定合班北向合门赞再拜拜讫降东阶退出殿门其□舁人置册宝□于东西讫各由朵殿下阶于侍中等班后直出殿门以俟复入□舁入宫受册表谢讫内侍跪奏礼毕合门引内外命妇陪列者以次进就北向位班首初行宫县作至位乐止合门曰再拜命妇皆再拜合门引班首自西阶升乐作至阶乐止进当座前北向躬致称贺讫降自西阶乐作至位乐止合门曰再拜舍人承传命妇等皆再拜合门使前承令降自西阶诣命妇前西北东向称有教旨命妇等皆拜合门使宣曰祗奉圣恩授以册宝荣幸之至竞厉增深所贺知舍人曰再拜命妇皆再拜讫内侍引内命妇还宫班首初行乐作出门乐止内侍引外命妇出次宣徽使奏称礼毕降坐宫县作入东房乐止归合宫县作至合乐止更常服内侍承教旨宣外命妇入会并如常仪会毕合门引外命妇降阶横班北向舍人曰再拜讫以次出还宫如来仪中书门下侍郎复以引进司帅□舁人进册宝入内付与都点检司退别日会群官会妃主宗室等赐酒设食簪花教坊作乐如内宴之仪十一日朝永寿永宁两宫皇后既受册越二日内侍设座于所御殿南向其日夙兴宣徽使版奏中严质明诸侍卫宫人俱诣寝殿奉迎宣徽使版奏外办后首饰袆衣御车内侍前导降自西阶以出侍卫如常仪至太后之里门外降车障扇侍卫如常仪入立于西厢东向将至宣徽使版奏请中严既降车宣徽使版奏外办太后常服宣徽使引升座南向宣徽使引后进升自西阶北面再拜进跪致谢词存抚赐酒食并如家人之仪礼毕宣徽使赞再拜讫宣徽使引降自西阶以出出门宣徽使奏礼毕降座入宫皇后恭谢太庙仪皇后既受册前一日斋戒于别殿内命妇应从入庙者俱斋戒一日其日未明二刻有司陈设仪仗于后车左右以次排列外命妇先自太庙后门入内命妇妃嫔以下俱诣殿庭起居讫宣徽使版奏中严少顷又奏外办首饰袆衣御肩舆取便路至车所内侍奏请降舆升车既升车奏请进发车出元德东偏门内命妇妃嫔已下自殿门外上车由左掖门出从至太庙门外仪仗止于门外回车南向内侍奏请降车升舆后降车升舆就东神门外幄次下帘内命妇妃嫔己下降车入就陪列位内侍引外命妇诣幄次前起居讫□赴殿庭陪列位少顷宣徽使诣幄次赞行朝谒之礼帘卷宣徽使前导诣殿庭阶下西向褥位立宣徽使赞再拜内外命妇皆再拜宣徽使前导升东阶诣始祖皇帝神位香案前褥位宣徽使奏请三上香又奏再拜拜讫宣徽使前导次诣献祖以下十室并如上仪宣徽使奏礼毕导归幄次宣徽使奏请解严内外命妇还幕次少顷转仗还内如来仪外命妇退内侍奏请御舆出至车所奏请升车既升车奏请进发内命妇上车至元德东偏门内侍奏请降车升舆后御舆取便路还内内命妇从入册礼毕百官上表称贺章宗明昌五年春正月己巳初用唐宋典礼皇后忌辰皆废务按金史章宗本纪云云
卫绍王大安元年正月壬戌立元妃徒单氏为皇后按金史章宗本纪云云宣宗贞佑二年秋七月诏立元妃温敦氏为皇后八月甲午以立后百官上表称贺按金史宣宗本纪云云
兴定元年皇后生辰诏免贺
按金史宣宗本纪兴定元年二月庚戌皇后生辰诏百官免贺仍谕旨曰时方多难将来长春节亦免贺礼哀宗正大元年六月辛卯立妃徒单氏为皇后按金史哀宗本纪云云　　元
元定册立皇后及授册宝摄官之制
按元史礼乐志册立皇后仪前期二日仪鸾司设发册宝案于大明殿御座前稍西设发宝案稍东掌谒设香案于皇后殿前设册案于殿内座榻前稍西宝案稍东设受册案于座榻上稍西设受宝案于稍东侍仪司设版位册使副位于庭中北面册官位于右宝官位于左礼仪使位于册案前主节位于太尉左皇后殿庭亦如之至期大昕引赞叙太尉以下于阙廷各公服侍仪使礼仪使引册使引册奉册举册读册捧册官由月华门入侍仪使礼仪使引册副引宝奉宝举宝读宝捧宝官由日精门入至露阶下依版位立侍仪使捧牙牌入至寝殿前跪报外办内侍入奏出传制曰可侍仪使俯伏兴皇帝出合升辇鸣鞭三侍仪使引导从导皇帝入大明殿升御座鸣鞭三司晨报时鸡唱毕尚引引殿前班入起居位起居赞拜舞蹈山呼如仪宣赞唱曰各恭事引赞引册使以下入就位掌仪舍人引承奉班都知侍仪使礼仪使主节捧册捧宝官升自左阶由南东门入至御座前分左右相向立掌仪赞曰礼仪使稍前跪曰太尉以下皆跪礼仪使跪奏请进发皇后册宝掌仪赞曰就拜曰兴曰平身曰太尉以下皆兴曰复位掌仪赞曰内谒者稍前曰搢笏曰捧册宝跪进皇帝曰以册宝授捧册宝官捧册宝官跪受兴掌仪赞曰主节官搢笏持节礼仪使引节导册宝由正门出至露阶南向立礼仪使称有制承奉班都知唱曰太尉以下皆再拜通赞曰鞠躬曰拜曰兴曰拜曰兴曰平身礼仪使宣制曰命太尉某等持节授皇后册宝通赞赞曰鞠躬曰拜曰兴曰拜曰兴曰平身降至露阶下依次就位掌仪唱曰以册宝置于案曰出笏曰复位方舆舁以行乐作侍仪使礼仪使引太尉及册宝官奉随至皇后宫庭奠案乐止掌仪唱曰捧册宝官稍前搢笏捧册宝使太尉以下奉随由正阶隮至案前掌仪赞曰以册宝置于案曰出笏曰复位侍仪使稍前跪报外办内侍入启出传旨曰可侍仪使俯伏兴皇后出合诣褥位太尉称制遣臣某等恭授皇后册宝内侍赞礼曰跪掌仪赞曰太尉以下皆跪内侍赞皇后曰上香曰上香曰三上香曰拜曰兴曰拜曰兴掌仪赞曰太尉以下皆兴皇后升殿立于座榻前承奉班都知唱曰太尉以下进册宝掌仪唱曰奉册宝官稍前搢笏捧册宝由正门至殿内掌仪赞曰以册宝跪置于案曰捧册宝官出笏兴复位曰太尉以下皆跪曰举册官兴至案前跪曰搢笏取册于匣置于盘对举曰读册官兴至案前跪曰读册读册官称臣某谨读册读毕纳册于匣掌仪赞曰出笏举宝官兴至案前跪搢笏取宝于盝对举曰读宝官兴至案前跪曰读宝读宝官称臣某谨读宝读毕纳宝于盝掌仪赞曰出笏曰太尉以下皆就拜曰兴曰平身捧册宝官以册宝授太尉太尉以授掌谒掌谒以册宝置于受册宝案掌仪唱曰太尉以下跪曰众官皆跪太尉致祝辞曰册宝礼毕伏愿皇后与天同筭司徒应曰如所祝就拜兴平身太尉进酒乐作皇后饮毕乐止礼仪使引节引主节由正门以出侍仪使引太尉以下由左门至阶下北面立承奉班都知唱曰太尉以下皆再拜通赞曰鞠躬曰拜曰兴曰拜曰兴曰平立侍仪使引太尉以下还诣皇帝御座前跪奏曰奉制授皇后册宝谨以礼毕就拜兴由左门出降诣旁折位侍仪使引导从导皇后诣大明殿前谢恩掌谒赞曰拜曰兴曰拜曰兴侍仪使分退掌谒导皇后升御座典引引丞相以下入起居位起居赞拜如仪侍仪使诣右丞相前请进酒双引升殿至宇下褥位立侍仪使分左右北向立俟前行色曲将半舞旋列定通赞唱曰分班乐作侍仪使引右丞相由南东门入宣徽使奉随至御榻前右丞相跪宣徽使立于东南曲终右丞相祝赞曰册宝礼毕臣等不胜庆忭同上皇帝皇后万万岁寿宣徽使应曰如所祝右丞相俯伏兴退诣进酒位进酒进表章礼物赞拜僧道贺献大宴殿上并如元正仪宴毕鸣鞭三侍仪使导驾引进使导后还寝殿如来仪　又按志授皇后册宝凡摄宝官百八十人摄太尉一人摄司徒一人主节官二人礼仪使四人奉册官二人奉宝官二人引册官二人引宝官二人举册官二人举宝官二人读册官二人读宝官二人内臣职掌十人宣徽使二人合门使四人代礼官三十七人侍香二人清道官四人折冲都尉二人警跸官四人中宫内臣九人纠仪官四人接册内臣二人接宝内臣二人方舆官七十四人世祖至元十年册皇后弘吉剌氏
按元史世祖本纪至元十年二月丙戌以皇后受册宝遣太常卿合丹告于太庙三月丙寅帝御广寒殿遣摄太尉中书右丞相安童授皇后弘吉剌氏玉册玉宝辛未以皇后受册宝诏告天下至元二十年春正月己未纳皇后弘吉剌氏
按元史世祖本纪云云
成宗大德三年冬十月壬子册伯岳吾氏为皇后按元史成宗本纪云云武宗至大三年立皇后弘吉剌氏置中瑞司
按元史武宗本纪至大三年春正月辛卯立皇后弘吉剌氏遣脱虎脱摄太尉持节授玉册玉宝癸巳立中瑞司秩正三品掌皇后宝二月庚戌以皇后受册遣官告谢太庙仁宗皇庆二年二月册立皇后弘吉剌氏七月立长秋寺掌宫政按元史仁宗本纪皇庆二年二月壬戌改典内院为中政院甲子以皇后受册宝遣官祭告天地于南郊及太庙丙午册立皇后弘吉剌氏诏天下丙辰以皇后受册宝遣官恭谢太庙秋七月庚子立长秋寺掌武宗皇后宫政秩三品英宗至治元年立皇后亦启烈氏
按元史英宗本纪至治元年十二月辛丑立亦启烈氏为皇后遣摄太尉中书右丞相铁木迭儿持节授玉册玉宝癸卯以立后诏天下文宗天历二年正月罢中瑞司诏给皇后所需钞币二月册皇后雍吉剌氏八月立宁徽寺掌明宗皇后事按元史文宗本纪天历二年春正月辛未以册命皇后告于南郊甲戌罢中瑞司丁丑中正院臣定皇后日用所需钞十万锭币五万匹绵五千斤诏钞与所需之半币给一万匹己卯以册命皇后告于太庙二月辛卯帝御大明殿册命皇后雍吉剌氏八月辛丑立宁徽寺掌明宗宫分事壬寅以钞万锭币帛二千匹供明宗后八不沙费用至顺三年三月置兴瑞司十月宁宗即位立皇后弘吉剌氏按元史文宗本纪至顺三年三月癸巳置兴瑞司掌中宫岁作佛事秩正三品　按宁皇后传至顺三年十月立为后顺帝元统元年八月立燕铁木儿女伯牙吾氏为皇后按元史顺帝本纪云云
元统二年五月己丑宦者孛罗帖木儿传皇后旨取盐一十万引入中政院十一月戊子中书省臣请发两艐船下番为皇后营利按元史顺帝本纪云云
至元元年伯颜弒皇后伯牙吾氏
按元史顺帝本纪至元元年六月庚辰伯颜奏唐其势及其弟塔剌海谋逆诛之执皇后伯牙吾氏幽于别所秋七月壬午伯颜杀皇后伯牙吾氏于开平民舍至元三年立皇后弘吉剌氏
按元史顺帝本纪至元三年三月戊午以玉宝玉册立弘吉剌氏伯颜忽都为皇后因雨辍贺七月壬寅皇后以受玉册玉宝恭谢太庙至正二十五年皇后弘吉剌氏崩诏立次皇后奇氏为皇后按元史顺帝本纪至正二十五年三月丙寅孛罗帖木儿幽置皇后奇氏于诸色总管府夏四月庚寅孛罗帖木儿至诸色总管府见皇后奇氏令还宫取印章作书遗皇太子遣内侍官完者秃持往冀宁复出皇后幽之六月乙巳皇后奇氏自幽所还宫八月丁未皇后弘吉剌氏崩十二月乙卯诏立次皇后奇氏为皇后改奇氏为肃良合氏诏天下仍封奇氏父以上三世皆为王爵　　明一
太祖洪武元年立皇后马氏因定册立及受册受贺百官上笺并谒庙之仪卤簿之制按大政纪洪武元年正月乙亥册立妃马氏为皇后按明会典皇后册立仪洪武初定遣使册立前期一日内使监设御座于奉天殿如常仪尚宝卿设御宝案于御座前侍仪司设册宝案于御宝案之南册东宝西设奉节官位于册案之东设掌节者位于奉节官之左稍退俱西向设承制官位于奉节官之南西向设奉册奉宝官位于册宝案之西东又设副使受制位于横街之南北向东上设承制官宣制位于使副受制位之北西向设奉节官奉册奉宝官位于使副东北西向又设使副受册宝褥位于受制位之北北向典仪二人位于丹陛上之南赞礼二人位于使副受制位之北知班二人位于赞礼之南俱东西相向设文武百官侍立位于文武楼之北文武侍从班位于殿上之左右引文武班舍人四人位于文武官之北稍后引礼二人位于使副之北拱卫司宣徽院官对立位于奉天殿门之左右俱东西相向将军二人位于殿上帘前将军六人位于奉天门之左右又将军四人位于丹陛上之四隅又将军六人位于奉天殿门之左右俱东西相向鸣鞭四人位于丹陛上北向是日金吾卫陈设甲士仪仗于午门外之东西拱卫司陈设仪仗于丹陛丹墀之东西和声郎设乐位于丹墀之南礼部设龙亭仪仗大乐于奉天门外正中以俟迎送册宝至中宫质明鼓初严催班舍人催百官具朝服导驾官侍从官入迎车驾次严引班舍人引文武百官入就侍立位引礼引使副具朝服入就丹墀受制位诸执事者各就位三严侍仪奏外办御用监奏请皇帝服衮冕御舆以出尚宝卿前导侍从警跸如常仪皇帝将出仗动大乐鼓吹振作至奉天殿升御座乐止尚宝卿以宝置于案卷帘鸣鞭报时鸡唱讫礼部官捧册宝各置于案奉节官奉制官奉册官奉宝官及掌节者各入就殿上位西向立定举册宝案四人入立于奉册奉宝官之后典仪唱鞠躬乐作四拜平身乐止承制官进诣御座前跪奏请发皇后册宝承制讫由中门出中陛降至宣制位称有制典仪唱跪使副跪承制官宣制曰册妃某氏为皇后命卿等持节展礼宣讫由殿西门入复位赞礼唱俯伏兴奉册奉宝官率执事者举册宝案由中门出中陛降奉节官率掌节者前导至使副受册宝褥位以案置于褥位之北册东宝西掌节者脱节衣以节授奉节官奉节官搢笏受节以授册使册使搢笏跪受以授掌节者掌节者跪受兴立于册使之左奉节官出笏退引礼引册使诣受册褥位立定奉册官搢笏就案取册以授册使册使搢笏跪受册复置于案奉册官及册使皆出笏退复位引礼引副使至受宝褥位奉宝官搢笏就案取宝以授副使副使搢笏跪受宝兴复置于案副使及奉宝官皆出笏退复位典仪唱鞠躬乐作四拜兴平身乐止引礼引册使押册副使押宝掌节者前导举案者次之初行乐作出奉天门乐止掌节者加节衣奉册宝官皆搢笏诣案取册宝安置龙亭中奉册宝官退执事者举案退仪仗大乐迎龙亭以行执节者行于龙亭之前使副行于龙亭之后迎送至中宫门外初册宝将出门侍仪跪奏礼毕皇帝兴乐作还宫乐止引班引文武官以次出　皇后受册受贺前一日内使监官陈设皇后御座于中宫殿上如常仪设香案于殿庭之正中设权置册宝案于香案之前册东宝西设皇后受册宝位于册宝案前北向设司言司宝二人位于皇后位之北设奉册宝内官位于册宝案之南设读册宝内官位于奉册宝内官之南设内外命妇位于庭下左右俱东西相向又设内外命妇贺位于殿中北向尚仪二人位于皇后拜位之北司赞内官二人位于内外命妇立位之北俱东西相向又设权置册宝案于中宫门外设内使监令位于案之东西向设奉册奉宝内官位于内使监令之左右稍退俱西向使副位于案南北向引礼二人位于使副之前东西相向掌节者位于册使之后其日所司设仪仗于殿庭之东西擎执于殿上之左右乐工陈乐于殿庭之南册宝将至中宫门尚仪奏请皇后首饰袆衣出合乐作至殿上南向立乐止司言司宝立于后及册宝至宫门使副于龙亭中取册宝权置于门外所设案上引礼引使副及内使监令俱就位立定次引册使于内使监令前称册礼使臣某副使臣某奉制授皇后册宝退复位内使监令入诣皇后殿躬言讫出复位引礼引内外命妇俱入就位读册宝内官及司赞内官俱就位引礼引册使取册授内使监令内使监令跪受以授奉册内官册使退复位引礼又引副使取宝授内使监令内使监令跪受以授奉宝内官副使退复位以俟宫中行礼内使监令率奉册奉宝官各奉册宝以次入诣皇后受册位前以册宝各置于案册东宝西尚仪引皇后降诣庭中受册位立定侍从如常仪司言司宝各就位内使监令率奉册奉宝内官取册宝以次立于皇后之东西向内使监令称有制尚仪奏拜兴乐作皇后四拜兴乐止内使监令宣制讫奉册内官就案取册授读册内官读册讫跪以授内使监令内使监令跪以册授皇后皇后跪受讫以授司言奉宝内官就案取宝以授读宝内官读宝讫以授内使监令内使监令跪以宝授皇后皇后跪受讫以授司宝尚仪奏拜兴乐作皇后四拜兴乐止内使监令出诣使副前称皇后受册礼毕使副退诣奉天殿横街南北面西上立给事中立于册使东北西向使副再拜复命曰奉制册命皇后礼毕又再拜平身给事中奏闻乃退初皇后受册宝讫尚仪引皇后升座引礼引内命妇班首一人诣殿中贺位初行乐作至位乐止司赞唱拜兴乐作班首再拜兴乐止跪致词曰兹遇皇后殿下膺受册宝正位中宫妾等不胜欢庆谨奉贺司赞唱拜兴乐作班首再拜兴乐止引礼引班首退复位引礼又引外命妇班首一人入就殿上贺位其行礼并如内命妇仪司赞唱礼毕引礼引内外命妇出初行乐作出门乐止尚仪奏礼毕引皇后降座乐作还合乐止　百官称贺上表笺皇后受册礼毕至晚内使监于奉天殿陈设御座香案尚宝司设宝案位于香案之北侍仪司设表案位于香案之南又设表笺案位于丹墀北之正中设文官起居位于丹墀之东南西向武官起居位于丹墀之西南东向文官拜位于丹墀中之东北每等异位重行北向西上武官拜位于丹墀中之西北每等异位重行北向东上殿前班诸执事起居位于武官起居位之北东向侍从班诸执事起居位于文官起居位之北西向殿前班指挥司官三员侍立位于丹陛上之西东向宣徽院官三员侍立位于丹陛上之东西向侍从班文官立位于殿上之东侍从班武官立位于殿上之西拱卫司官二员侍立位于殿中门之左右典牧官二员侍立位于仗马之前东西相向受表笺内使监官一员位于丹墀表笺案之东西向宣表官一员展表官二员位于丹墀表笺案之西东向纠仪御史二人位于展表官之南典仪二人位于丹陛上之南知班二人位于文武官拜位之北俱东西相向通赞赞礼二人位于知班之北通赞在西赞礼在东引文武班舍人四人位于文武官拜位之北稍后东西相向引殿前班舍人二人位于引武班之南东向举表案舍人二人位于引文班之南西向宿卫镇抚二人位于丹陛东西阶下护卫百户二十四人位于宿卫镇抚之南稍后俱东西相向护卫千户八人位于殿东西门之左右将军二人位于殿上帘前将军六人位于殿门之前将军四人位于丹陛上四隅将军六人位于奉天门俱东西相向鸣鞭四人位于丹陛上之南北向是日金吾卫陈军仗于午门外之东西陈旗仗于奉天门外之东西拱卫司陈仪仗于丹陛之东西及丹墀之东西陈车辂于丹墀之南典牧官陈仗马于文武楼南之东西虎豹于奉天门之东西和声郎陈乐于丹墀文武官拜位之南内使监官擎执于御座之左右侍仪司舍人举表案入就殿上案位舍人二人举表案候于午门外文武官俱朝服迎表至云集桥舍人引殿前班司赞赞礼内赞宿卫镇抚护卫鸣鞭各入就位侍仪侍从入迎车驾皇帝御谨身殿侍仪版奏中严御用监官奏请皇帝服衮冕文武官迎表至午门前置龙亭于道中礼部官取表函置于案舍人举案礼部宣表官展表官押表案引丞相行文武官分班俱由西门入至丹墀中礼部官押表案置于丹墀正中各就位文武官各入就起居位侍仪奏外办导引皇帝御舆以出仗动鼓吹振作尚宝卿捧宝前导侍卫如常仪皇帝升御座乐止尚宝卿捧宝置于案将军卷帘鸣鞭报时鸡唱讫诸侍从官殿前班拱卫司官由西阶降引班引同宣表官受表官受笺内官俱入起居位东西相向立定通赞唱某卫指挥使臣某以下起居引班唱鞠躬平身引班东西分引至丹墀中拜位北面立赞礼唱鞠躬乐作指挥以下皆再拜兴乐止赞礼唱指挥使稍前指挥使前立赞礼唱鞠躬指挥使以下皆鞠躬赞礼唱圣躬万福唱平身指挥使以下皆平身唱复位指挥使复位唱鞠躬乐作指挥使以下皆再拜乐止通班唱各供事引班引指挥使以下各就位通班唱具丞相□臣某以下起居引班唱鞠躬平身文武官相向鞠躬平身引班东西分引入丹墀中拜位丞相初行乐作至位乐止知班唱班齐赞礼唱鞠躬乐作文武官皆四拜乐止赞礼唱进表笺引班引丞相平章诣表笺案前丞相跪捧表兴平章跪奉笺进于受笺官受笺内使监官接笺入中宫启闻平章兴引班引复位丞相捧表与宣表官展表官由丹墀西陛升西门入至殿中丞相跪进表于案退立于殿南正中内赞唱跪赞礼唱跪丹墀百官皆跪内赞唱宣表宣表官诣案取表跪读于殿西展表官同跪展表宣表官宣讫俯伏兴展表官以表置于案讫内赞与赞礼同唱俯伏兴平身丞相与丹墀百官皆俯伏兴平身与宣表展表官由殿西门出西阶降复位赞礼唱鞠躬乐作百官皆四拜兴平身乐止赞礼唱搢笏三舞蹈跪山呼万岁者三出笏俯伏兴乐作四拜平身乐止赞礼唱礼毕侍仪奏礼毕鸣鞭皇帝兴乐作导引还谨身殿乐止舍人举表案出引班引文武官以次出　谒庙皇后将谒太庙皇帝先遣官用牲牢行事告以皇后将祗见之意其仪与时飨同祝文临时撰定遣官之日皇帝降香告官捧香至太庙告毕皇后亲行谒见前期皇后斋三日内外命妇及执事内官各斋一日前一日执事官洒扫庙庭内外设皇后拜位于庙门外又设拜位于庙中香案前俱北向设内命妇陪祀拜位于庙庭之南北向设外命妇陪祀拜位于内命妇之南司赞位于皇后拜位之东西司宾位于内命妇之北东西相向司香位于香案之右设盥洗位于庭阶之东司盥洗官位于位所各庙皆如前仪其日清晨宿卫陈兵卫乐工备乐尚仪备仪仗及重翟车于中宫外门之外陪祀外命妇各具翟衣集于中宫内门之外内使监官奏中严皇后服首饰九龙四凤冠袆衣尚仪奏外办导引皇后出内宫门司赞奏升舆皇后升舆至外门之外司赞奏降舆皇后降舆司赞奏升车皇后升车宿卫兵仗前导鼓吹设而不鸣次尚仪陈仪卫次外命妇次内命妇皆乘车前导次皇后重翟车内使监人员扈从宿卫复陈兵仗于后皇后至庙门司宾引内外命妇先入就殿庭东西侍立司赞奏请降车皇后降车司赞引自左门入就位北向立司宾引内外命妇各就位北向立司赞司宾各赞拜皇后及内外命妇皆再拜兴司赞奏请行事请诣盥洗位引皇后至盥洗位奏盥洗司盥洗者酌水皇后盥手讫奏帨手司巾以巾进皇后帨手讫司赞奏请诣神位前引皇后由东阶升至神位前北向立司赞奏上香者三司香奉香进于皇后之右皇后三上香讫司赞引皇后复位司赞司宾各赞拜兴皇后及内外命妇皆再拜兴司赞奏礼毕引皇后出自庙之左门司宾引内外命妇出司赞奏升车皇后升车宿卫陈仪仗乐工陈乐尚仪陈仪仗内外命妇前导侍从如来仪过庙鼓吹振作还至宫之外门外司赞奏降车皇后降车司赞奏升舆皇后升舆至宫之内门外司赞奏降舆皇后降舆入宫皇后受册毕皇帝会群臣于谨身殿皇后于中宫会内外命妇其仪皆如正旦宴会之仪皇后卤簿红杖一对朱漆攒竹为杖铜裹两末长四尺九寸清道旗一对纯青质朱漆攒竹竿贴金木枪头共长一丈二尺五寸内枪头长一尺七寸铜束黄麾一对朱漆攒竹竿贴金铜凤头共长一丈二尺五寸内凤头并钩一尺□抹金铜顶大红罗幡长六尺三寸阔五寸五分内青额金书黄麾二字四角红罗盖高七寸五分围二尺七寸五分四角加抹金铜凤头四个绒线系抹金铜佩一十六个铜铃三十六个宝盖下绿罗腰黄罗三檐饰销金云凤文旛用描金鸾凤文下缀五色板凡麾幢旛节等挑竿铜凤头俱以铁为钩绛引旛三对朱漆攒竹竿贴金铜凤头共长一丈二尺五寸内凤头钩一尺旛用五色罗长六尺三寸阔五寸五分四角宝盖高七寸五分围二尺七寸五分绿腰紫三檐销金云凤文共长一尺九寸抹金凤头四个抹金铜佩一十六个其盖上有抹金铜顶钑花文旛下垂五色板铜佩间铜铃三十六个传教旛二对与绛引旛制同惟三檐用绿垂红罗旛中有黄额内青传教二字四垂绒线系抹金铜佩四铜铃三十二告止旛二对与传教旛制同惟三檐用青黄额内青告止二字信旛二对亦与传教旛制同惟三檐用黄额内青信字龙头竿五对朱红攒竹竿贴金竿头共长一丈二尺五寸内竿头二尺五分旛用青罗长六尺三寸阔五寸五分旛下铜铃五个红盖高七寸五分围二尺七寸五分紫腰红三檐共长一尺九寸抹金铜凤头五个下垂绒线系抹金铜佩十个铜铃一十五个檐用销金云凤文旛上节描银下节描金俱香草文中节描金孔雀文其盖五角上施抹金铜顶钑花文仪锽氅五对朱漆攒竹竿贴金仪锽共长一丈二尺五寸五分内仪锽并竿头长一尺三寸五分抹金铜顶垂五色罗氅长六尺三寸阔五寸五分下有铜铃五个戈氅五对朱漆攒竹竿贴金木龙头承戈共长一丈二尺五寸内龙头长一尺六寸二分系木板粉面画升降双鸟缀五色罗氅长六尺三寸阔五寸五分末缀铜铃五个戟氅五对与戈氅制同惟贴金木龙头承戟长一尺七寸五分吾杖三对朱漆攒竹杖贴金两末长六尺九寸五分立瓜三对朱漆攒竹柄贴金立瓜置其首承以贴金龙头共长六尺九寸内瓜及龙头长一尺四寸卧瓜三对与立瓜制同但瓜卧置其首瓜及龙头长一尺二寸五分仪刀三对刻木为刀鞘及靶贴银为地贴金凤文为饰垂红丝錔班剑三对刻木为剑其上有靶靶下有龙头衔剑皆贴金为饰垂红丝錔镫杖三对朱漆攒竹杖贴金木镫置其首承以贴金龙头共长六尺九寸内镫并龙头一尺六寸金钺三对朱漆攒竹柄贴金木斧形置其首承以贴金龙头共长六尺九寸内金钺并龙头长一尺六寸五分骨朵三对朱漆攒竹柄贴金木骨朵置其首承以贴金龙头共长六尺九寸内骨朵并龙头长一尺六寸响节六对贴金攒竹柄长一丈二寸五分以铁条长一尺二寸五分贯铜铁钱十二置其上黄罗为衣笼之长一尺五寸销金云凤文节顶以木为之贴金饰钱文曰天下太平羽葆幢二对朱漆攒竹竿贴金铜凤头共长一丈二尺五寸五分内凤头钩长一尺衔抹金铜索并圆顶缀白鸟羽绿罗盖簇染红牦牛尾凡五层系而垂之每层上施抹金铜顶绿斜皮云盖下悬铜铃紫方伞二把伞骨面阔并顶五尺五寸柄及贴金木葫芦共长一丈一尺五寸九分其面冒以紫罗垂紫三檐伞顶四角抹金铜凤头凡伞柄俱用竹加红油间缠以藤惟曲伞柄朱红漆攒竹为之红方伞二把伞骨面阔并顶五尺五寸柄及贴金木葫芦共长一丈一尺五寸九分其面冒以红罗垂红三檐伞顶四角抹金铜凤头黄销金伞一把伞骨面阔并顶四尺二寸五分柄及贴金木葫芦共长一丈一尺二寸九分其面冒以黄罗销金云文垂黄三檐销金云凤文黄绣曲柄伞二把伞骨面阔并顶四尺二寸五分柄及贴金木葫芦共长一丈一尺二寸九分其面冒以黄罗绣云文垂黄三檐绣云凤文当曲柄处用铁心贴金龙头承伞红绣伞一把伞骨面阔并顶四尺二寸五分柄及贴金木葫芦共长一丈一尺二寸九分其面冒以红罗绣云文垂红三檐上檐云凤下二檐瑞草文红素圆伞二把伞骨面阔并顶四尺二寸五分柄及贴金木葫芦共长一丈一尺二寸九分其面冒以红罗垂红三檐红绣雉方扇六把扇及柄共高一丈一尺二寸内扇连黑漆板高三尺五寸二分板高五寸扇下阔二尺四寸五分中阔二尺六寸五分面用红罗绣鸾凤花文背用青罗销金团花文面风衣白罗绣雉尾背风衣用青素罗板戗金云文扇柄用攒竹加黑漆青方扇同红绣花圆扇六把扇及柄共高一丈一尺二寸内扇圆径三尺三寸五分面用红罗绣四季花背用红罗销金团凤文风衣俱用红素罗扇柄用攒竹加朱漆红黄素扇柄同青绣方扇六把扇及柄共高一丈一尺二寸扇高二尺九寸五分阔二尺五寸五分面背俱用青线罗边用孔雀尾面绣鸾凤花文背销金团花文红罗素圆扇六对扇及柄共高一丈一尺二寸内扇圆径三尺三寸五分面背风衣俱用红罗黄罗素圆扇六对扇及柄共高一丈一尺二寸内扇圆径三尺三寸五分面背风衣俱用黄罗拂子二把以红缨为心素牦牛尾笼之黑漆柄垂红丝錔今用马尾为拂心用红缨红纱灯笼二对朱油竹灯骨下有烛盘外以红纱蒙之玉色纱为盖朱漆竿举之竿首贴金木凤头其下凤尾红油纸灯笼一对朱油竹灯骨下有木座以竹丝为笼加红油纸朱漆竿加贴金木凤头并尾□灯一对用□为之竿同红纸灯朱油铁灯骨下有木座金交椅一把木质金叶裹金钉装钉中钑云凤文穿以黄丝匾绦四垂黄丝錔黄织金纻丝褡裆金脚踏一个木质金叶裹金钉装钉钑方胜花文黄织金纻丝踏褥金水盆一个黄金为之中钑云凤文边钑香草文西洋布手巾一条金水罐一个黄金为之有盖有提小口巨腹
金香炉一个黄金为之炉钑云凤文以朱红漆竿举之竿首抹金铜凤头其下凤尾金香盒一个黄金为之盖钑凤文边钑香草文金唾盂一个黄金为之形圆如缶盖仅掩口下有盘钑凤文洪武间停造金唾壶一个黄金为之小口巨腹有盖钑凤文洪武间停造行障二叶红素绫为之沥水绘瑞草障绘升降鸾凤并云文坐障一叶红素绫为之顶绘云文障绘升降鸾凤并云文辂一乘高一丈一尺三寸四分辂上平盘板前后车棂并雁翅四垂如意滴珠板其下辕三条皆朱红漆辕各长一丈九尺六寸用抹金铜凤头凤尾凤翎叶片装钉前施朱红马搭攀皮一条平盘左右下护泥板及车轮二贯轴一每轮辐十有八条皆朱红漆周围辋全各以抹金钑花铜叶片装钉轮内车毂各一用抹金铜钑莲花瓣轮盘装钉轴首左右各用红漆铁插拴一个以抹金铜钑凤顶管心装钉轴中缠黄绒驾辕等索辂亭高五尺八寸六分朱红漆四柱各长五尺一寸槛座高六寸六分其上沈香色描金香草板十二片门高四尺五寸六分阔二尺四寸左右门阔二尺二寸前并左右各上明下暗沈香色线金菱花□二扇下绦环板明栨全抹金铜钑花叶片装钉后朱红漆五山屏风戗金鸾凤云文屏上朱红漆板戗金云文中装雕木浑贴金凤一屏后朱红漆板俱用抹金铜钑花叶片装钉亭底朱红漆板上施红花毯红锦褥并席朱红漆坐椅一座靠背雕木线金五彩妆凤一上下香草云板各一朱红漆福寿板一并褥椅中黄织金绮靠坐褥四围椅裙金周围施黄绮帏幔或用黄线罗亭外用青绮绿边朱红帘十二扇各用拽帘黄线圆绦二条黄铜圈全前二柱俱戗金其上宝相花中鸾凤云文下龟文锦辂顶并圆盘高二尺八分抹金铜立凤顶带仰覆莲座高九寸六分垂攀顶黄线圆绦四条盘上朱红漆盘下外四周沈香色描金云文其内青地五彩云文以青饰辂盖内宝盖朱红漆匡斗以八顶冒以黄绮顶心并周围绣鸾凤九并五彩云文天轮三层朱红漆上安雕木贴金边耀叶板七十二片内饰青地雕木五彩云鸾凤文三层间绘五彩云衬板七十二片盘下周围黄铜钉装上施黄绮沥水三层每层八十一折间绣鸾凤文四垂青绮络带四条绣鸾凤各一圆盘四角连辂座板用攀顶黄线圆绦四条并朱漆木鱼辂亭前后各有左右转角阑干二扇内嵌绦环板皆朱红漆四扇计一十二柱各柱首雕木红莲花一用线金青绿妆莲花抱柱踏梯一朱红漆以抹金铜钑花叶片装钉
行马架三朱红漆用抹金铜叶片装钉铁搭钩全黄绢幰衣即遮尘油绢雨衣并毡衣各一座朱红油合扇梯一副朱红油托叉一件
安车一乘高九尺七寸六分车上平盘板前后车棂并雁翅板下辕二条皆朱红漆辕各长一丈六尺七寸六分用抹金铜凤头凤尾凤翎叶片装钉前施朱红油马搭攀皮一条平盘左右垂护泥板及车轮二贯轴一每轮辐十有八条皆朱红漆周围辋全车毂各一轴首左右各用红漆铁插拴一个轴中缠黄绒驾辕等索车亭高四尺四寸朱红漆方柱四长同其上四围装五彩花板十二片门高三尺七寸六分阔二尺二寸六分左右门阔同前并左右各朱红漆上明下暗十字□二扇后三山屏风屏后壁板俱朱红漆用抹金铜钑花叶片装钉亭底朱红漆板上施红花毯红锦褥周围施黄绮帏幔或用黄线罗亭外用青绮缘边朱红帘四扇各用拽帘黄线圆绦二条黄铜圈全车盖用朱红漆高二尺六分抹金铜宝珠顶带莲座高六寸四角抹金铜凤头用攀绦四条并红漆木鱼盖下施黄沥水三层销金鸾凤文凤头下垂红錔踏梯一朱红漆以抹金铜钑花叶片装钉
行马架一朱红漆用抹金铜叶片装钉铁搭钩全黄绢幰衣即遮尘油绢雨衣并毡衣各一座
　皇后部汇考五
　　明二
太祖洪武三年定皇后礼服常服之仪
按明会典皇后礼服洪武三年定冠为圆匡冒以翡翠上饰以九龙四凤大花十二树小花如大花之数两博鬓十二钿服袆衣深青为质画翟赤质五色十二等素纱中单黻领朱罗縠褾裾蔽膝随衣色以緅为领缘用翟为章三等大带随衣色朱里纰其外上以朱锦下以绿锦钮约用青组玉革带青□青舄以金饰　又皇后常服洪武三年定双凤翊龙冠首饰钏镯金玉珠宝翡翠随用诸色团衫金绣龙凤文带用金玉洪武四年又定皇后冠饰之制
按明会典洪武四年定龙凤珠翠冠真红大袖衣霞帔红罗长裙红褙子冠制如特髻上加龙凤饰衣用织金龙凤文加绣饰洪武十四年七月辛丑皇后千秋节诸命妇朝贺于坤宁宫赐宴按大政纪云云
洪武二十六年定中宫正旦冬至及千秋节命妇朝贺之仪按明会典洪武二十六年定凡正旦冬至前期一日女官陈设御座于宫中设香案于丹墀之南其日内官陈设仪仗于丹陛之东西及丹墀东西女官擎执者立于御座之左右陈女乐于丹陛东西北向设笺案于殿东门外设班首拜位于中道之东西设命妇拜位于丹墀北向设司赞位于丹墀东西设司宾位于命妇班之北东西相向设内赞二人位于殿内东西命妇至宫门外司宾引命妇入就拜位女官具服侍班如常仪尚宫尚仪等官诣内奉迎尚仪奏请升座皇后具服出导从如常仪乐作升座乐止司赞唱班齐乐作赞四拜乐止内赞唱进笺引笺案女官前导举笺案女官二人举案由殿东门入乐作至殿中乐止赞众命妇跪内赞唱宣笺目宣笺目女官宣讫兴唱宣笺展笺女官诣案前取笺宣笺女官宣讫兴举案者举案于殿东赞命妇皆兴司宾引班首由东阶升乐作自东门入至殿中乐止内赞唱跪班首跪司赞唱跪众命妇皆跪班首称某夫人妾某氏等兹遇正旦则云履端之节
冬至则云履长之节
敬诣皇后殿下称贺（
今班首致词称
贺俱司言女官代）
内赞司赞同唱兴班首及殿外命妇皆兴
司宾引班首由西门出降自西阶乐作至拜位乐止赞拜乐作四拜乐止司言前跪将旨由东门靠东出至于丹陛东西向立称有旨司赞唱跪众命妇皆跪司言宣旨正旦则云履端之庆
冬至则云履长之庆
与夫人等同之赞兴
众命妇皆兴司赞唱拜乐作四拜乐止尚仪跪奏礼毕皇后兴乐作还宫乐止引礼引命妇以次出　又定中宫千秋节命妇朝贺礼仪与正旦冬至同但致词云兹遇千秋令节敬诣皇后殿下称贺不传旨朝贺女乐乐器戏竹二箫十四笙十四笛十四头管十四十琵琶八二十弦八方响六鼓五拍板八杖鼓十二惠宗建文元年二月立妃马氏为皇后
按大政纪云云
建文四年六月成祖即位十一月册皇后宴群臣命妇续定册立之仪按大政纪洪武三十五年十一月壬辰册妃徐氏为皇后以册后中宫宴文武群臣四品以上于奉天殿五品以下于丹墀命妇宴于坤宁宫按明会典永乐初续定先期三日斋戒遣官祭告天地宗庙用香帛酒脯行一献礼前一日礼部同鸿胪寺官设诏案于奉天殿中节册宝案于诏案之南节案居中册东宝西设节册宝彩舆于丹陛之东尚宝司设宝案教坊司设中和韶乐及大乐至日早锦衣卫官设卤簿大驾内官设皇后受册位于宫中及设节册宝案节案居中册东宝西设香案于节案之前设内赞二人引礼二人设女乐于丹陛之上上具冕服御华盖殿翰林院官以诏书用宝讫鸿胪寺官奏执事官行礼毕奏请升殿如常仪文武百官具朝服行叩头礼左右侍班正副使入就拜位赞鞠躬乐作四拜兴乐止传制官跪奏传制俯伏兴执事官举节册宝案由殿左门出置御道中传制官由左门出西向立称有制赞正副使跪制曰某年某月某日册妃某氏为皇后授以册宝命卿等持节行礼赞俯伏兴乐作四拜礼毕乐止执事官举节册宝置彩舆中黄盖遮送乐作至奉天门乐止仪仗鼓乐迎节册宝至右顺门外正副使朝北立内官捧节册宝由正门入女乐导迎节册宝未至之前引礼请皇后具礼服宫人侍卫以俟节册宝将至引礼导皇后出迎于宫门外节册宝至由正门入皇后随至拜位内官以节册宝各置于案乐作内赞赞四拜乐止赞宣册赞跪宣册女官取册立宣于皇后之左宣讫赞受册赞搢圭宣册女官以册跪授皇后受讫以授女官女官跪受于皇后之右立于西赞受宝其授受一如册赞出圭赞兴乐作内赞赞四拜乐止礼毕内官持节由正门出皇后出送于宫门外内官至右顺门以节授正副使报礼毕正副使得报持节复命翰林院官以诏书授礼部官礼部官捧诏书于承天门开读如常仪皇后授册毕内官先具谒告仪物翰林院具谒告文上率皇后皆具服诣奉先殿行谒告礼如常仪谒毕皇后具服于内殿俟上具皮弁服升座赞引女官导皇后诣上前就拜位行谢恩礼乐作八拜乐止赞礼毕还宫是日内官设皇后座于宫中南向设诸亲诸命妇拜位于丹墀内北向设仪仗女乐设内赞二人引礼二人引礼导长公主公主及亲王妃俟皇后具燕服升座引礼引诣皇后前行八拜礼次引六尚等女官行礼如之次引四品以上外命妇行四拜礼赞跪内赞跪致词云妾某氏等恭惟皇后殿下荣膺册命正位中宫礼当庆贺致词毕赞俯伏兴平身四拜礼毕次日亲王等贺文武百官上表命妇上笺称贺皆如常仪成祖永乐元年三月壬午诏京官文武四品以上命妇免朔望朝中宫遇节来朝按大政纪云云
永乐三年更定皇后朝服常服及册宝之制
按明会典皇后朝服永乐三年定九龙四凤冠漆竹丝为圆匡冒以翡翠上饰翠龙九金凤四正中一龙衔大珠一上有翠盖下垂珠结余皆口衔珠滴珠翠云四十片大珠花十二树皆牡丹花每树花二
朵蕊头二个翠花九叶
小
珠花如大珠花之数
皆镶花飘枝每枝花一
朵半开一朵翠叶五叶
三博鬓
左右
共六扇
饰以金龙翠云皆垂珠滴翠口圈一副上饰
珠宝钿花十二翠钿如其数托里金口圈一副　珠翠面花五事珠排环一对皂罗额子一描金龙文用珠二十一颗　翟衣深青为质织翟文十有二等（凡一百四十八对）
间以小轮花红领褾裾织金云龙文纻丝
纱罗随用　中单玉色纱为之红领褾裾领织黻文十三或用线罗　蔽膝随衣色织翟为章三等间以小轮花四以緅为领缘织金云龙文纻丝纱罗随用　玉谷圭长七寸周
尺
剡其上瑑谷文黄绮约其下
以黄袋韬之金龙文　玉革带青绮□描金云龙文玉事件十金事件四　大带表里俱青红相半其末纯红下垂织金云龙文上朱缘下绿缘并青绮副带一　绶五采黄赤白缥绿纁质间施二玉环皆织成小绶三色同大绶　玉佩二各用玉珩一瑀一琚二冲牙一璜二瑀下有玉花玉花下垂二玉滴瑑饰云龙文描金自珩而下系组五贯以玉珠行则冲牙二滴与二璜相触有声上有金钩有小绶五采以副之五采黄赤白缥绿纁质织成　青□舄□以青罗为之舄用青绮饰以描金云龙文皂线纯每舄首加珠五颗　又皇后常服永乐三年定双凤翊龙冠以皂縠为之附以翠博山上饰金龙一翊以二珠翠凤皆口衔珠滴前后珠牡丹花二朵蕊头八个翠叶三十六叶珠翠穰花鬓二朵珠翠云二十一片翠口圈一副金宝钿花九上饰珠九颗金凤一对口衔珠结三博鬓左右
共六扇
饰以鸾凤金宝钿二十四边垂珠滴金
簪一对珊瑚凤冠觜一副　大衫霞帔衫用黄色纻丝纱罗随用霞帔深青为质织金云霞龙文或绣或铺翠圈金饰以珠纻丝纱罗随用玉坠子瑑龙文四袄子即褙子深青为质金绣团龙文纻丝纱罗随用　鞠衣红色胸背云龙文用织金或绣或加铺翠圈金饰以珠或素纻丝纱罗并余色随用　大带红线罗为之有缘余或青或绿各随鞠衣色　缘袄子黄色红领褾裾皆织金采色云龙文纻丝纱罗随用　缘裙红色绿缘织金采色云龙文纻丝纱罗随用　玉带青绮□描金云龙文玉事件十金事件三　玉花采结绶以红绿线罗为结上有玉绶花一琢云龙文绶带上玉坠珠六颗并金垂头花板四片小金叶六个红线罗系带一　白玉云样玎珰二如佩制每事上有金钩一金如意云盖一件两面钑云龙文下悬红组五贯金方心云板一件两面亦钑云龙文俱衬以红绮下垂金长头花四件中有小金钟一个末缀白玉云朵五　青□舄与翟衣内制同　册宝册用金二片每片依周尺长一尺二寸阔五寸厚二分五厘镌刻真书每片侧边上下有窍用红绦联贯开阖如今书帙之状背各用红锦嵌护藉以红锦小褥册盝以木为之饰以浑金沥粉蟠龙用红纻丝衬里内以红罗销金小袱裹册外以红罗销金夹袱裹之五色小绦萦于匣外　宝用金龟钮朱绶文用篆书曰皇后之宝依周尺方五寸九分厚一寸七分宝池用金阔取容宝宝匣二副每副三重外匣用木饰与册盝同中匣用金钑造蟠龙内小匣仍用木与外匣同小匣内置一宝座四角雕蟠龙饰以浑金座上用小锦褥褥上一置宝池用销金红罗小夹袱裹宝其匣外各用红罗销金大夹袱覆之永乐五年皇后徐氏崩上谥册之典颁行皇后内训二十篇按大政纪永乐五年七月乙卯皇后徐氏崩十月甲午遣太子太师淇国公丘福礼部尚书赵羾奉册谥大行皇后曰仁孝皇后十一月乙丑以仁孝皇后内训赐群臣俾教于家初后于宫中览观载籍着是书以为女范其目曰德性修身慎言谨行勤励警戒节俭积善迁善崇圣训景贤范事父母事君事舅姑奉祭祀母仪睦亲慈幼逮不待外戚凡二十篇名曰内训书成皇太子以进上览之怆然命刊印分赐永乐二十二年八月仁宗即位十月己酉册妃张氏为皇后按大政纪云云
仁宗洪熙元年六月宣宗即位七月己巳册妃胡氏为皇后按大政纪云云
宣宗宣德三年册贵妃孙氏为皇后
按大政纪宣德三年二月癸丑册贵妃孙氏为皇后先数月上召张辅蹇义夏原吉杨士奇杨荣谕之曰有一大事与卿等议诚出不得已然吾亦决矣吾年三十未有子中宫屡产而不育日者言中宫禄命不利子息今幸贵妃生子必立为嗣母从子贵古亦有之但今中宫如何处置因举中宫过失数事荥曰举此废之可也上曰古人废后有故事否义曰宋仁宗降郭后为仙妃上问辅原吉士奇尔三人奚独无言士奇对曰古人有言臣于帝后犹子事父母今中宫母也群臣子也子岂当议母荣曰上命废之岂群臣所得专士奇曰固出上命亦须处之得当上问辅原吉云何皆对曰须处之得当原吉又曰此大事容臣等退详议以闻上问此举得不贻外议否义曰自古所有何得议之士奇曰宋仁宗废郭后孔道辅范仲淹率台谏十数人入谏被黜至今史册为贬何谓无议既退荣义谓原吉士奇曰上有志久矣非臣下所能止原吉曰上当议处置中宫士奇曰今日所闻中宫过失皆非当废之罪议未决明旦上召士奇荣至西角门问议云何荣怀中出一纸列中宫过失二十事进呈皆极诬诋曰即此是废之因上览二三事遽拂然变色曰渠曷尝有此言宗庙无神灵乎遂袖之顾士奇尔何言对曰汉光武废后诏书有曰异常之事非国休福宋仁宗废后后来甚悔愿升下重慎之上不怿而罢他日又诏问五人辅原吉言愿陛下慎处必在得当士奇请曰皇太后在上必有主张上曰太后有旨令我与尔等议之是日议未决一日独召士奇至文华殿丹陛屏左右谕曰若何处置为当士奇因请问中宫与贵妃相处若何上曰甚和睦相亲爱如同气姊妹但朕重皇子而念渠禄命不宜子息之说故欲正其母以别之中宫今病逾月贵妃每日往视慰藉甚勤士奇对曰曷若乘今有疾而导之辞让闲处则进退以礼而恩眷不衰上曰此说可行盖两人德性皆好能谦下今导之让必从然贵妃必不肯受汝姑勿言吾试入导之数日独召士奇曰汝前说甚善中宫果欣然辞贵妃报不受太后尚未听辞然中宫必坚辞士奇对曰若此则愿陛下待两宫两家当均一昔仁宗废郭后而待郭氏恩意加厚上曰然吾不食言明旦以谕义等皆对曰善其议遂定至是行之英宗正统七年定皇帝纳后之仪
按明会典皇帝纳后仪正统七年定纳采问名前期择日遣官告天地宗庙至期前一日所司设御座于奉天殿鸿胪寺设制案节案于御座前（按天顺八年及万历六年
新定仪注有损益者附注本文之下）
  </div>
  <div class="pagination">
   <a href="宫闱典皇后部_page6.html">
    上一页
   </a>
   <span>
    ...
   </span>
   <a href="宫闱典皇后部_page2.html">
    2
   </a>
   <a href="宫闱典皇后部_page3.html">
    3
   </a>
   <a href="宫闱典皇后部_page4.html">
    4
   </a>
   <a href="宫闱典皇后部_page5.html">
    5
   </a>
   <a href="宫闱典皇后部_page6.html">
    6
   </a>
   <span class="current-page">
    7
   </span>
   <a href="宫闱典皇后部_page8.html">
    8
   </a>
   <a href="宫闱典皇后部_page9.html">
    9
   </a>
   <a href="宫闱典皇后部_page10.html">
    10
   </a>
   <a href="宫闱典皇后部_page11.html">
    11
   </a>
   <a href="宫闱典皇后部_page12.html">
    12
   </a>
   <span>
    ...
   </span>
   <a href="宫闱典皇后部_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
