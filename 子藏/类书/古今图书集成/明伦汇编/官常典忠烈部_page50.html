<!DOCTYPE html>
<html>
<head>
    <meta charset="UTF-8">
    <title>官常典忠烈部 - 第 50 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典忠烈部 - 第 50 页/共 50 页</h1>
    <div class="content">子
上庸
　杨可观　麦而炫　朱实莲
按明外史本传子壮字集生南海人万历四十七年以进士第三人授翰林编修天启四年典浙江乡试发策刺阉竖魏忠贤怒假他事削子壮及其父吏科都给事中熙昌籍崇祯初起子壮故官累迁礼部右侍郎流贼犯皇陵帝素服召对廷臣子壮言今日所急在收人心宜下罪己诏激发忠义帝纳之乃会诸臣列上蠲租清狱使过宥罪等十二事时以周唐二王奏逮治巡按御史及监司守令数人子壮虑诸王势重有司不能举职抗疏争不纳帝以海内多故思广罗贤才下诏援祖训郡王子孙文武堪任用者得考验授职子壮虑为民患立陈五不可会唐王上疏历引前代故事诋子壮遂除名下狱言官疏救不听坐赎徒归久之廷臣交荐给事中姜采劾其附邪党逆帝不从起故官协理詹事府未上京师陷福王立起礼部尚书至芜湖南京亦失守乃归时桂王常瀛避难梧州子壮谓王神宗子宜立总督丁魁楚方集众议而唐王聿键自立于福建议遂寝唐王召相子壮以前议宗室事有宿憾辞不行及汀州已失桂王子永明王由榔为丁魁楚等拥立于肇庆苏观生又议立唐王聿子壮沮不得退居邑之九江村永明王授子壮东阁大学士兼兵部尚书总督广东福建江西湖广军务会广州亦陷聿被执死子壮止不行明年春张家玉陈邦彦及新会王兴潮阳赖其肖先后举兵子壮亦起兵九江村兵多蛋户番鬼善战乃与邦彦约共攻广州结故指挥使杨可观等为内应事泄可观等死子壮驻五羊驿未几败走还九江村长子上庸阵殁会故御史麦而炫破高明迎子壮以故主事朱实莲摄县事实莲子壮邑子也高明城陷实莲战死子壮而炫俱执至广州不降被戮子母自缢永明王赠子壮番禺侯谥文忠荫子上图锦衣卫指挥使而炫字章暗高明人由进士历上海安肃知县唐王时为御史实莲字子洁由举人历官刑部主事　　袁继咸
按明外史本传继咸字季通宜春人天启五年进士授行人崇祯三年冬擢御史户部尚书毕自严议加派继咸力陈五可虑不能从监临会试坐纵怀挟举子谪南京行人司副将行以热审在迩力请宽恤其意为钱龙锡张凤翔易应昌发也已而诸人果获释迁主客员外郎主事周镳论宦官削籍继咸抗疏救之言陛下恶忠臣沽名莫若收其名归之于上唐陆贽有言谏者多表我之能受谏者激表我之能容使镳言当陛下受之名在上不当陛下受之名亦在上况镳所言多指斥内臣以此获罪恐廷臣以镳为戒内臣之过壅于上闻非所以通群情杜奸慝也不报七年春擢山西提学佥事未行会总理户工二部中官张彝宪有朝觐官赍册之奏继咸上疏曰陛下允内官之请特在剔厘奸蠹非欲群臣屈膝内官也此令一出靡然成风上自藩臬下至守令莫不次第参谒屏息低头得免呵责为幸夫一人辑瑞万国朝宗诸臣未觐天子之光先拜内臣之座尚得谓有廉耻乎逆珰方张干儿义子犹昏夜拜伏今则白昼公庭恬不为怪率天下为无耻事此臣所太息也至谏官以言为职不言则有墨刑言而被罚此衰世事近者给事中李世祺以论辅臣温体仁既降罚之矣复罪及考选之铨臣吴鸣虞此何意也语曰养凤欲鸣养鹰欲击若鸣而箝其口飞而绁其羽养凤与鹰何益且大臣有过言官言之即斥为邪试问言官以从谀大臣为邪乎纠正大臣为邪乎言官与大臣忤斥以为比令言官与大臣合交结诡随其为比不更甚乎今考选在即铨臣必将遍问诸臣汝必不劾大臣然后授台谏台谏相与括囊为大臣者终其身无敢议此大臣所甚利忠臣所甚忧也帝以浮词切责之彝宪见疏大恚奏言朝觐官赍册所以尊朝廷继咸复驳之曰尊朝廷莫大于尊朝廷之典制守令见藩臬行属礼典制也见内臣行属礼非典制诸司入都投册吏部典制也先谒内臣非典制事属典制虽坐受犹以为安事属中官虽长揖祗增其辱伏见高皇帝建官内臣自巾服靴帽皆与外臣别而尤严交结之条内臣不得绳外臣犹外臣不得绳内臣也臣前疏爱外臣以耻正爱彝宪以礼奈何坐臣以蹴刍重罚夫路马不齿礼岂为外臣设而乃妄引为杀臣阱乎帝复切责之乃孑身赴任较阅公明声望大着巡抚吴甡荐其廉能请加优擢而巡按御史张孙振以请属不应衔之特疏诬继咸赃私事帝怒逮继咸责甡回奏甡极称继咸贤斥孙振诬诋诸生闻继咸逮群随至都伏阙诉冤继咸亦列上孙振请属状及其赃贿数事都御史言孙振倒置是非大负巡方职有诏逮讯继咸得复官孙振坐谪戍天下快之十年除湖广参议分守武昌时宗室横甚每诬人负责捕禁于家罄赀乃己谓之打马继咸严禁之宗室数人剽掠城中白之楚王论治如律贼首吕瘦子作乱讨平之巡抚余应桂知其能奏兼佥事分巡武昌黄州贼老回回革里眼等七大部犯黄陂黄安继咸驰救贼引退与黄冈知县徐调元筑城六千余丈一月而竣十二年以故官移淮扬督盐中官杨显名勒监司行属礼文牒用申请继咸悉厘正之显名怒奏于朝诏镌二秩调用兵部尚书傅宗龙举继咸边才帝不纳督师杨嗣昌以其知兵引参军事明年四月用廷推擢右佥都御史抚治郧阳未一年襄阳失陷被逮宗室士民颂其善政乞以身代罪留抚残疆帝不许遣戍贵州十五年秋吏部推为总督帝责所司擅举寝其议已而廷臣交荐起故官总理河北屯政未赴会贼逼江西廷议设重臣总督江西湖广应天安庆军务驻九江乃擢继咸兵部右侍郎兼右佥都御史以行时继咸在南都闻命贼已陷武昌左良玉拥兵东下人情汹汹继咸遇于芜湖激以忠义良玉遂还复武昌而朝议忽以吕大器来代命继咸复督屯政大器与良玉不相能长沙袁州俱陷疆事益迫廷议复推继咸代之帝曰继咸久改屯抚迁延不赴法宜重惩念江西告警许戴罪办贼不效则并治前罪甫抵镇京师福王立颁诏至武昌良玉不肯拜继咸致书备言伦序之正乃始拜受及高杰封兴平伯继咸因入朝面奏曰封爵以劝有功无功而封则有功者不劝跋扈而封则跋扈者愈多王深然之曰事已行奈何忻城伯赵之龙曰马士英引杰渡河宜令往辑继咸亦言之王曰彼不欲往今辅臣史可法愿往继咸对曰陛下嗣位初虽以恩泽收人心尤当以纪纲肃众志盖君德以英分为主乞振作精神申明法纪冬春间淮上未必无事臣虽驽愿奉六龙为澶渊之举王有难色阁臣姜曰广曰继咸所言非遽为此事要不可不存此心继咸又诣榻前密奏曰左良玉虽无异图然所部多降将非孝子顺孙且陛下初登大宝人心未免危疑意外不可不虑臣当星驰回镇许之继咸赴阁责可法不当封杰士英嗛之俄陈致治守邦大计引宋高宗用黄潜善汪伯彦事士英以为讥己益不悦会湖广巡按御史黄澍挟良玉势劾奏士英十大罪士英深恨之使人纠澍赃罪拟旨逮治澍谋于良玉阴讽将士大哗欲下南京索饷保救澍继咸为留江漕十万石饷十三万金给之且代澍申理以良玉依仗澍为言士英不得已免澍逮继咸既与士英隙所陈奏及题用文武官悉被停寝明年正月言今元朔受贺人以为拜手称觞之日陛下当以为尝胆卧薪之日乞痛念大耻未雪以周宣之未央问夜为可法以晚近长夜之饮角之戏为可戒省土木之功节浮淫之费戒谕臣工后私斗而急国雠臣每叹三十年来徒以三案葛藤血战不已若要典一书已经先帝焚毁何必复理其说书苟未进宜寝之即已进宜毁之至王者代兴从古亦多异同平勃迎立汉文不闻穷治朱虚之过房杜决策秦邸不闻力究魏征之非固其君豁达大度亦其大臣公忠善谋翊赞其美请再下宽大之诏解圜扉疑入之囚断草野株连之案王降旨俞其言而士英辈方以要典排善类力持之不毁也御史袁弘勋者初以赃遣戍赦还横于乡为张若麒所劾再遣戍至是复官益咆哮上疏论三案请追罪王之采孙慎行杨涟左光斗及郑三俊吴甡等而末言继咸倒身怙逆罪甚无将应与案内诸奸并究继咸复疏辨报闻时群小皆不喜继咸汰其军饷六万军中有怨言继咸疏争不得力求罢又不许继咸以江上兵寡而郑鸿达战舰又不还议更造檄九江佥事叶士彦于江流截买树木士彦家芜湖与诸商昵封还其檄继咸耻令不行疏劾士彦士彦同年御史黄耳鼎亦劾继咸且言继咸有心腹将校劝左良玉立他宗良玉不从盖饮离两人交也良玉先不拜监国诏闻之益疑惧乃抗疏力辨明与继咸无隙诋耳鼎受指使而言要典宜再焚议者遂谓继咸与良玉倡和胁制朝廷由是群小衔继咸不已将召入害之推为刑部右侍郎王曰彼地须继咸耳此地何须不允复推为户部右侍郎亦不允时都下有伪太子之说宁南侯良玉疏争不纳遂与士英辈有隙继咸疏言太子真伪非臣所能悬揣真则望行良玉言伪则不妨从容审处多召东宫旧臣辨识以解中外之疑疏未达良玉已反初继咸闻李自成兵败南下恐由岳州犯长沙入江西境命部将郝效忠陈麟邓林奇守九江自统副将汪硕画李自元等援袁州已登舟矣闻良玉反复旋九江良玉舟扺北岸贻书言愿握手一别为皇太子死九江士民泣请继咸往纾一方难继咸曰宁南语虽顺举动与前乖往必堕计士民请益坚遂与监纪余有灏会良玉于舟中良玉言及太子下狱事大哭次日移舟南岸继咸恐良玉入城偕诸将以单骑往良玉袖出皇太子密谕劫诸将盟继咸正色曰密谕从何来先帝旧德不可忘今上新恩亦不可负良玉不得已约不破城改檄为疏驻军候旨继咸归集诸将城楼洒泣曰兵谏非正晋阳之甲春秋所恶可同乱乎约与俱拒守而效忠及部将张世勋等出与良玉合兵遂入城杀妇女掠财物继咸欲自尽黄澍入署拜泣曰宁南无异图公以死激成之大事去矣副将李士春密白继咸隐忍到前途王文成之事可图也继咸以为然出城面责良玉良玉时已疾笃矣望城中火光大哭曰予负袁公呕血数升是夜死其子梦庚秘不发丧诸将推为帅急移舟东中朝皆疑继咸同反而继咸所上书率不得达乃书衣带以死自誓会南都已下诸将多纳款继咸劝梦庚旋师不听乃遣人语林奇等不可为不忠事林奇与硕画士元移舟避皖湖中阴遣人迎继咸而效忠已绐继咸赴其军云入南昌为后图继咸信之将及湖口梦庚效忠已降遂遣将执之北上不肯降见杀　　张亮
按明外史袁继咸传同时有张亮者四川人举于乡崇祯时历榆林兵备参议着能声用荐改安庐兵备监禁军讨贼频有功十七年擢右佥都御史巡抚其地福王既立亮闻李自成兵败西奔奏言贼势可乘请解职视贼所向督兵进讨从之寻召入京议事马士英辈意不在贼复遣还任寻左梦庚陷安庆亮被执及梦庚北行挟亮与俱乘间赴河死　　张国维
按明外史本传国维字玉笥东阳人天启二年进士授番禺知县崇祯元年擢刑科给事中劾罢副都御史杨所修御史田景新皆魏忠贤党也御史胡良机给事中陶崇道等六人先为忠贤所逐及起用顾置之外国维以为言六人乃复留已陈时政五事言陛下求治太锐综核太严拙者局蹐以避咎巧者委蛇以取容谁能展布四体为国家营职业者故治象精明而腹心手足之谊实薄此英察宜敛也祖宗朝阁臣有封还诏旨者有疏揭屡上而争一事者今一奉诘责则俯首不遑一承改拟则顺旨恐后倘处置失宜亦必不敢执奏此将顺宜戒也召对本以通下情未有因而获罪者今则惟传天语莫睹拜扬臣同官熊奋渭还朝十日旁措一词遂蒙谴谪不可稍加薄罚示优容之度乎此上下宜洽也其二条请平刑罚溥膏泽帝不能尽用进礼科都给事中京师地震规弊政甚切迁太常少卿七年擢右佥都御史巡抚应天安庆等十府其冬流贼犯桐城官军覆没国维方壮年一夕须发顿白明年正月率副将许自强赴援游击潘可大知县陈尔铭守桐不下贼乃攻潜山知县赵士彦重伤卒攻太湖知县金应元训导扈永宁被杀国维至解桐围遣守备朱士引趋潜山把总张其威趋太湖士引战死自强遇贼宿松杀伤相当安庆山民桀石以投贼贼多死乃越英山霍山而遁九月贼复由宿松入潜山太湖他贼扫地王亦陷宿松等三县国维乃募土著二千人戍之而以兵事属监军史可法明年正月贼围江浦遣守备蒋若来陈于王战却之十二月贼分兵犯怀宁可法及左良玉马爌遏之复犯江浦副将程龙及若来于王等拒守诸城&#全贼又围望江遣兵援之亦解去十年三月国维率龙等赴安庆御贼酆家店龙军数千悉殁贼东陷和州含山定远攻陷六合知县郑同元溃走贼遂攻天长国维见贼势日炽请于朝割安庆池州太平别设巡抚以可法任之安庆不隶江南巡抚自此始也议者欲并割江浦六合俾国维专护江南不许国维为人宽惠得士大夫心属郡灾伤辄为请命多获宽减奸民张汉儒讦钱谦益瞿式耜陆文声讦张溥张采国维斥汉儒等诬罔忤执政温体仁夺俸苏州去任推官周之夔希体仁指复讦溥等国维亦力白其诬筑太湖繁昌二城建苏州九里石塘及平望内外塘长洲至和等塘修松江捍海堤浚镇江及江阴漕渠并有成绩居六年迁工部右侍郎兼右佥都御史总理河道岁大旱漕流涸国维浚诸水以通漕山东饥赈活贫民无算十四年夏山东盗起改兵部右侍郎兼督淮徐临通四镇兵护漕运大盗李青山众数万据梁山泺遣其党分据韩庄等八闸运道为梗周延儒赴召北上青山谒之言率众护漕非乱也延儒许言于朝授以职而青山竟截漕舟大焚掠迫临清中官刘元斌走国维合所部兵击降之献俘于朝帝率太子二王御午门磔诸市兵部尚书陈新甲下狱帝难其代以侍郎冯元&#摄既乃召国维代之召见德政殿慰劳甚至乃定战守赏罚格列上核世职酌推升慎咨题等七事帝皆报可会开封陷河北震动条防河数策帝亦纳之时外吏考选者皆欲得给事而帝以巡方任重将概注御史首辅周延儒令国维荐时敏等十二人察外郡城守以既有巡按不可复遣御史遂&#授给事独御史蒋拱辰不与有怨言及出监赵光抃军谓国维害己抵昌平即疏劾国维国维言拱辰挟怨诬诋拱辰再劾国维溺职请如丁汝夔陈新甲故事正失陷名藩之罪御史赵撰右拱辰言国维忠谅有余担当不足不能揽群才惟任胥吏国维再疏求斥不许十六年四月螺山丧师事逮下狱苏州民闻之争诣阙乞贷帝念其治河功十七年二月俾出狱候命三月召对中左门复故官兼右佥都御史驰赴江南浙江督练兵输饷诸务国维条上生财七事即驰出都行十日而都城陷福王召之令协理戎政寻叙山东讨贼功加太子太保荫锦衣佥事吏部尚书徐石麒去位众议归国维马士英恶之用张捷国维乃乞省亲归南都失守逾月潞王监国于杭州不数日出降闰六月国维朝鲁王以海于台州请王监国即日移驻绍兴进国维少傅兼太子太傅兵部尚书武英殿大学士督师江上总兵官方国安亦自金华至马士英素善国安匿其军中请入朝国维劾其十大罪乃不敢入连复富阳于潜树木城缘江要害联合国安及王之仁郑遵谦熊汝霖孙嘉绩钱肃乐诸营为持久计及国安等诸军乏饷溃王走台州航海国维亦还守东阳六月知势不可支作绝命诗三章赴水死年五十有二　　陈潜夫
按明外史本传潜夫字元倩钱塘人家贫落魄好大言以駴俗崇祯九年举于乡益广交游为豪举好臧否人里中人恶之友人陆培兄弟为文逐潜夫潜夫乃避居华亭十六年冬授开封推官大河南五郡尽为贼据开封被河灌城虚无人长吏皆寄居封丘有劝潜夫弗往者不听驰之封丘会叛将陈永福率贼兵出山西其子德为巡抚秦所式部将缚巡按御史苏京去潜夫募民兵千请于所式及总兵卜从善许定国令共剿皆不肯行潜夫乃以十七年正月奉周王渡河居杞县檄召旁近长吏设高皇帝位歃血誓固守贼所设伪巡抚梁启隆居开封故归德推官桑开第降贼为督赋他伪官散布郡邑间甚众而开封东西诸土寨剽劫公行相攻杀无已潜夫转侧杞陈留间朝夕不自保闻西平寨副将刘洪起勇而好义屡杀贼有功躬往说之五月五日方誓师而都城失守报至乃恸哭令其下缟素洪起兵万号五万潜夫兵三千俘杞伪官启隆闻风遁去遂渡河而北大破贼将陈德于柳园时李自成已败走山西而南阳贼乘间犯西平洪起引还潜夫亦随而南福王立于南京潜夫传露布至朝中大喜即擢监军御史巡按河南潜夫乃入朝言中兴在进取王业不偏安山东河南地尺寸不可弃豪杰结寨自固者引领待官军诚分命藩镇以一军出颍寿一军出淮徐则众心竞奋争为我用更颁爵赏鼓舞计远近画城堡俾自守而我督抚将帅屯锐师要害以策应之宽则耕屯为食急则披甲乘墉一方有警前后救援长河不足守也汴梁一路臣联络素定旬日可集十余万人诚稍给糗粮容臣自将臣当荷戈先驱诸藩镇为后劲河南五郡可尽复五郡既复画河为固南连荆楚西控秦关北临赵卫上之则恢复可望下之则江淮永安此今日至计也两淮之上何事多兵督抚纷纭&#为虚设若不思外拒专事退守举土地甲兵之众致之他人臣恐江淮亦未可保也当是时开封汝宁间列寨百数洪起最大南阳列寨数十萧应训最大洛阳列寨亦数十李际遇最大诸帅中独洪起欲效忠潜夫请予挂印为将军马士英不听而用其姻娅越其杰巡抚河南潜夫自九月入觐便道省亲甫五日即驰赴河上所建白皆不用诸镇兵无至者其杰老惫不知兵兵部尚书张缙彦总督河南山东军务止提空名不能驭诸将其冬应训复南阳及泌阳舞阳桐柏遣子三杰献捷潜夫授告身饮之酒鼓吹旌旗前导出三杰喜过望往谒其杰其杰觊其贿故为尊严厉辞诘责诋为贼三杰泣而出萌异心潜夫过诸寨皆铙吹迎送其杰间过之诸寨皆闭门不出其杰恚谮潜夫于士英士英怒冬尽召潜夫还以凌駉代潜夫亦遭外艰归明年三月给事中林有本疏劾御史彭遇颽并及潜夫士英以遇颽己私人置不问独令议潜夫罪先是有童氏者自言福王继妃广昌伯刘良佐具礼送之潜夫至寿州见车马驺从传呼皇后来亦称臣朝谒及童氏入都王以为假冒下之狱遂责潜夫私谒妖妇逮下狱司治之未几南都不守潜夫得脱归闻鲁王监国绍兴渡江往谒命复故官加太仆少卿监军乃自募三百人列营江上寻进大理寺少卿兼御史如故及江上师尽溃潜夫走至山阴化龙桥作绝命词偕妻妾二孟氏同赴水死年三十七　　陆培按明外史陈潜夫传始为文逐潜夫者陆培举进士为行人奉使事竣归省南都既覆谋结壮士保乡土俄闻潞王降索酒饮将自裁其妻昼夜守培乃绐妻他往拒户自经妻兄子破壁救之苏培大恨赋绝命诗二章上书其母以绳授二仆曰我为烈士若辈宜相成坐方&#从容就缢死年二十九培字鲲庭父运昌崇祯七年进士授永丰知县调吉水以治绩闻培少负俊才有文名行谊修谨客华亭尝却奔女于室　　林汝翥　林&#按明外史本传汝翥字大葳福清人举于乡授沛县知县天启二年战却徐鸿儒兵缉妖人王普光党有功特擢御史四年六月巡视京城民曹大妻与人奴角口服毒死火者曹进傅国兴率众大掠奴主家用大锥锥其主刑官不敢问汝翥捕得进进惧劾请受杖遂杖之五十国兴邀于道骂不已汝翥收系之亦请受杖复杖之魏忠贤大怒立传旨廷杖汝翥先数日群奄殴杀万汝翥大惧逸至遵化巡抚邓渼为代题都御史孙玮御史潘云翼等交章论救不听卒杖之削籍归崇祯初起官右参议分守温处道不赴久之起琼州道坐奸民煽乱贬秩归福王时起云南佥事已而解职鲁王次长垣召为兵部右侍郎与员外郎林&#攻福宁战败被执谕降不从系之吞金屑而死&#字子野汝翥同邑人为诸生讲求济世要务举崇祯十六年进士授海宁知县邑有妖人以剑术恐众聚千人&#捕杀之南都覆杭州亦不守卒乘机乞饷环署大噪&#罪为首者而如其请以城孤不能存引去唐王以为御史改文选员外郎募兵福宁闻王被杀大恸走匿山中及鲁王航海至长垣福清乡兵请&#为主与汝翥共攻城殁于阵
　　明二十九
　　杨文骢　孙临　吴易
父
承绪
　沈自駉　沈
　　自炳　吴福之　周瑞　孙兆奎
按明外史本传文骢字龙友贵阳人浙江参政师孔子万历末举于乡崇祯时官江宁知县御史詹兆恒劾其贪污夺官候讯事未竟福王立于南京文骢戚马士英当国起兵部主事历员外郎郎中皆监军京口以金山踞大江中控制南北请筑城以资守御从之文骢善书有文藻好交游干士英者多缘以进气焰赫然其为人豪侠自喜颇推奖名士士亦以此附之明年迁兵备副使分巡常镇二府监大将郑鸿逵郑彩军及江上警急文骢驻金山扼大江而守五月朔擢右佥都御史巡抚其地兼督沿海诸军文骢乃还驻京口合鸿逵等兵南岸相持初九日北岸军卒乘雾潜济南岸诸军悉溃文骢走苏州十三日南京失守百官尽降命鸿胪丞黄家鼒往苏州安抚文骢袭杀之遂走处州时唐王已自立于福州矣初唐王在镇江时与文骢交好至是文骢遣使奉表称贺鸿逵又数荐乃拜兵部右侍郎兼右佥都御史提督军务令图南京加其子鼎卿左都督太子太保鼎卿士英甥也士英遣迎福王遇王于淮安王贫窭甚鼎卿赒给之王与定布衣交以故宠鼎卿甚及鼎卿上谒王以故人子遇之奖其父子拟以汉朝大小耿然其父子以士英故多为人诋諆明年衢州告急诚意侯刘孔昭亦驻处州王令文骢与共援衢不能御退至浦城为追骑所获与监纪孙临俱不降被戮临字武公桐城人兵部侍郎晋之弟文骢招入幕奏为职方主事竟与同死其时有吴易者字日生吴江人生有膂力跅弛不羁崇祯末成进士福王时谒史可法于扬州可法异其才题授职方主事为己监军明年奉檄征饷江南未还而扬州失已而吴江亦失易走太湖与同邑举人孙兆奎诸生沈自駉自炳武进吴福之等谋举兵旬日得千余人屯于长白荡出没旁近诸县道路为梗唐王闻之授兵部右侍郎兼右佥都御史总督江南诸军文骢奏易斩获多进为兵部尚书鲁王亦授易兵部侍郎封长兴伯八月易突被攻败走父承绪妻沈及女皆投水死自駉自炳福之亦死焉兆奎被获一军尽歼明年易乡人周瑞复聚众长白荡迎易入其营八月事泄被获死之福之锺峦子也兆奎兵败时虑易妻女被辱视其死而后行故被获械至江宁死之　　傅冠
按明外史贺逢圣传冠字元甫进贤人祖炯南京刑部尚书天启二年冠举进士第二授翰林编修崇祯中累官礼部右侍郎十年八月拜礼部尚书兼东阁大学士有章奏发自御前者冠以为揭帖援笔判其上既知&#皇恐引罪帝即放归唐王时命以原官督师恢复江西或劾其嗜酒乃许致仕后冠寓居门人泰宁汪亨龙家亨龙执以献有司不屈被戮于汀州血渍地久而犹鲜汀人叹其忠　　王瑞柟
按明外史本传瑞楠字圣木永嘉人天启五年进士授苏州推官兼理兑运军民交兑恒相轧启衅瑞楠调剂得宜岁省浮费三万金上官为勒石着令贵人弟奸法执问如律其人中之当涂将议调遂归崇祯七年起河间推官迁工部主事调兵部转职方员外郎擢湖广兵备佥事驻襄阳十一年春张献忠据谷城乞抚总理熊文灿许之瑞楠以为非计谋于巡按林铭球总兵官左良玉将俟其至执之文灿固以为不可瑞楠言贼以计愚我我不可为所愚今良玉及诸将贾一选周仕凤之兵俱在近境诚合而击之何患不捷文灿怒责以挠抚局瑞楠曰贼未创而遽抚彼将无所惧惟示以必剿之势乃心折不敢贰非相挠实相成也文灿不从瑞楠乃列上从征归农解散三策文灿亦不用瑞楠自为檄谕献忠献忠恃文灿庇己不听明年献忠叛瑞楠先已丁忧归献忠留书于壁言己之叛总理使然具列上官姓名及取贿岁月而题其末曰不纳我金者王兵备一人耳由是瑞楠名大着服阕未及用而都城陷福王时召为太仆少卿极陈有司虐民之状旋告归唐王召赴福建仍故官未几复归及闽地尽失温州亦不守避之山中有欲荐令出者乃拜辞家庙从容入室自经死　　沈廷扬按明外史本传廷扬字季明崇明人好谈经济崇祯中由国子生为内阁中书舍人十二年冬帝以山东多警运道时梗议复海运廷扬生海滨习水道上疏极言其便且辑海运书五卷以呈帝喜即命造海舟试之廷扬乘二舟由淮安出海抵天津仅半月帝大喜即加户部郎中往登州与巡抚徐人龙计海运事宁远军饷率用天津船自登州候东南风转粟至天津又候西南风转至宁远廷扬请从登州直达宁远帝用其议省费多十五年命再赴淮安督海运事竣加光禄少卿仍领其事及京师陷福王立命廷扬以海舟防江寻命兼理饷务馈江北诸军南京失守走还乡里后航海至舟山依黄斌卿唐王在福建授兵部右侍郎总督水师鲁王授官亦如之鲁王航海之明年廷扬督舟师北上抵福山次鹿苑夜分飓风大作舟胶于沙被执谕之降不从被戮　　朱继祚　汤芬　林嵋　都廷谏　洪有文　　鄢正畿　林逢经　王恩及　王祈按明外史本传继祚莆田人万历四十七年进士授庶吉士进编修天启中与修三朝要典寻罢去崇祯初复官累迁礼部右侍郎充实录副总裁给事中葛枢言继祚尝纂修要典得罪清议不可总裁国史不听继祚旋谢病去起南京礼部尚书又以人言罢去福王时起故官未赴南都失唐王召为东阁大学士从至汀州王被擒继祚奔还其乡鲁王监国继祚举兵应王攻取兴化既而城破继祚及参政汤芬给事中林嵋知县都廷谏&#死之芬字方侯嘉善人崇祯十六年进士福王时为史可法监纪推官唐王以为御史寻以监司分守兴泉道城破绯衣坐堂上被杀嵋字小眉继祚同邑人由进士为吴江知县苏州失归仕唐王至是自缢死廷谏杭州人莆田知县王自监国二年正月至长垣逮次年正月连克建宁邵武兴化三府福宁一州漳浦海澄连江长乐等二十七县军声颇振及是得者复失海澄复五日即失知县洪有文死之永福失邑人给事中鄢正畿御史林逢经俱投水死长乐失邑人御史王恩及服毒死妻李氏同死建宁失守将王祈巷战不胜自焚死　　余煌
按明外史本传煌字武贞会稽人天启五年由殿试第一人授翰林修撰与修三朝要典崇祯时以内艰归服阕起左中允历左谕德右庶子充经筵讲官给事中韩源劾礼部侍郎吴士元庶子华琪芳及煌皆与修要典宜斥帝置不问煌疏辨帝复温旨慰谕之户部尚书程国祥请借京城房租煌争不可乞假归遂丁外艰服除久不起鲁王监国绍兴起礼部右侍郎再起户部尚书皆不就明年以武将横甚拜煌兵部尚书始受命时诸臣竞营高爵请乞无厌煌上言今国势愈危朝政愈纷尺土未复战守无资诸臣请祭则当思先帝烝尝未备请葬则当思先帝山陵未营请封则当思先帝宗庙未享请荫则当思先帝子孙未保请谥则当思先帝光烈未昭时以为名言事势日迫王航海遁六月二日煌赴水舟人拯起之居二日复投深处乃死　　霍子衡
子应兰
应荃　应芷

按明外史陈子壮传初聿之自立于广州也召南海霍子衡为太仆卿子衡字觉商举万历中乡试除海康县教谕累迁国子监助教都察院司务户部员外郎中袁州知府解职归闽闽地尽失及聿起为卿而广州亦旋失子衡召妾莫氏及三子应兰应荃应芷语之曰礼临难毋苟免若辈知之乎三子皆应曰惟大人命子衡援笔大书忠孝节烈之家六字悬之中堂易朝服北向拜又易绯袍谒家庙先赴井死妾从之应兰偕妻梁氏及一女继之应荃应芷偕妻徐氏区氏又继之惟三孙得存有小婢见之亦投井死　　陈邦彦　马应芳　白常灿　朱学熙
按明外史本传邦彦字令斌顺德人为诸生意气豪迈福王时诣阙上政要三十二事格不用唐王聿键读而伟之既自立即其家授监纪推官未任举于乡以苏观生荐改职方主事监广西狼兵援赣州至岭闻汀州变劝观生东保惠潮不听会丁魁楚等已立永明王监国于肇庆观生遣邦彦入贺王因赣州破惧逼已西走梧州邦彦甫入谒而观生别立唐王聿于广州邦彦不知也夜二鼓王遣中使十余辈召入舟中王太后垂帘坐王西向坐魁楚侍语以广州事邦彦请急还肇庆正大位以系人心命南雄勍卒取韶制粤东十郡之七而委其三于唐王代我受敌从而乘其敝王大悦立擢兵科给事中赍敕还谕观生抵广州闻使臣彭耀被杀乃遣从人授观生敕而自以书晓利害观生犹豫累日欲议和会闻永明王兵大败不果邦彦遂变姓名入高明山中寻广州破观生死列城悉下邦彦乃谋起兵初赣州万元吉遣族人万年募兵于广得余龙等千余人未行而赣州失龙等无所归聚甘竹滩为盗他溃卒多附至二万余人总督朱治憪招降之既而噪归广州已失梧州又败走治憪杀魁楚直抵平乐永明王方自梧道平乐走桂林势危甚邦彦乃说龙乘间围广州而已发高明兵由海道入珠江与龙会且遗张家玉书曰桂林累卵但得牵制毋西浔平间可完葺是我致力于此而收功于彼也家玉以为然然龙卒故无纪律闻谍言取甘竹滩龙等顾其家辄退邦彦亦却归既乃遣门人马应芳会龙军取顺德无何龙战败应芳被执赴水死龙再战黄连江亦败殁寻家玉被攻于新安邦彦乃弃高明收余众徇下江门据之初广州之围知谋出邦彦求其家获妾何氏及二子厚遇之为书招邦彦邦彦判书尾曰妾辱之子杀之身为忠臣义不顾妻子遂与陈子壮密约复攻广州子壮先至谋泄将引退邦彦军亦至谋伏兵禺珠洲侧纵火焚救会城之舟子壮如其计果焚舟数十其兵稍引而西邦彦尾之会日暮子壮不能辨旗帜疑皆敌舟也阵动被击遂大溃子壮奔高明邦彦奔三水清远指挥白常灿以城迎邦彦乃入清远与诸生朱学熙婴城固守邦彦自起兵日一食夜则坐而假寐与其下同劳苦故军最强尝分兵救诸营之败者至是精锐尽丧外无援军越数日城破常灿死邦彦率数十人巷战肩受三刃不死走朱氏园见学熙缢拜哭之旋被执馈之食不食系狱五日被戮邦彦死子壮被执逾月家玉亦自沈永明王赠邦彦兵部尚书谥忠愍荫子锦衣指挥　　苏观生　梁朝锺
按明外史陈邦彦传观生字宇霖东莞人也年三十始为诸生崇祯中由保举授无极知县总督范志完荐其才进永平同知监纪军事寻迁户部员外郎十七年京师陷脱还南京进郎中催饷苏州明年五月南京破走杭州会唐王聿键至观生谒王王与语大悦联舟入福建与郑芝龙鸿逵兄弟拥立王擢为翰林学士旋进礼部右侍郎兼学士设储贤馆分十二科招四方士令观生领之至者多庸流王亦厌而罢其事观生矢清操稍有文学而时望不属王以故人恩眷出廷臣右乃超拜东阁大学士参机务观生数赞王出师见郑氏不足有为且事权悉为所握请王赴赣州经略江西湖广王议遣观生先行明年观生赴赣州大征甲兵饷不继竟不能出师时吉安已破总督万元吉乞援观生遣二百人往元吉令协守绵津滩旋元吉兵溃退回赣州而城被围观生走南康赣人数告急观生发三千人助赣守久之他将战败及赣州再围三千人皆引去时观生移驻南安闽中急不能救聿键死于汀州赣州亦破观生退入广州监纪主事邦彦劝观生疾趋惠潮扼漳泉两粤可自保观生不从会丁魁楚等将立永明王观生欲与共事魁楚素轻之且欲专定策功虑其以旧相居己上拒不与议吕大器亦以其非两榜叱辱之观生愠甚适唐王弟聿嗣为唐王者与大学士何吾驺自闽至南海关捷先番禺梁朝锺首倡兄终弟及议观生遂与吾驺及布政使顾元镜侍郎王应华曾道唯等拥立王就都司署为行宫即日封观生建明伯掌兵部事进吾驺等秩擢捷先吏部尚书旋与元镜应华道唯&#拜东阁大学士分掌诸部时仓猝举事治宫室服御卤簿通国奔走夜中如昼不旬日除官数千冠服皆假之优伶市人传以为笑永明王监国肇庆遣给事中彭耀主事陈嘉谟赍敕往谕耀顺德人过家拜先庙托子于友人至广州以诸王礼见备陈天潢伦序及监国先后语甚切至因历诋观生诸人观生怒执杀之嘉谟亦不屈死乃治兵日相攻以番禺人陈际泰督师与永明王总督林佳鼎战于三水兵败复招海盗数万人遣大将林察将战海口斩佳鼎观生意得务粉饰为太平事而委任捷先及朝锺捷先由进士历官监司小有才便笔札朝锺举于乡善谈论浃旬三迁至祭酒有杨明竞者潮州人好为大言诡称精兵满惠潮间可十万即特授惠潮巡抚朝锺语人内有捷先外有明竞强敌不足平矣观生亦器此三人事必咨之又有梁鍙者妄人也观生才之用为吏科都给事中与明竞大纳贿赂日荐用数十人观生本乏猷略兼总内外任益昏瞀招海盗资捍御其众白日杀人悬肺肠于贵官之门以示威城内外大扰时惠潮长吏皆降附即用其印移牒广州报无警观生信之聿视学百僚咸集或报警逼观生叱之曰潮州昨尚有报安得遽至此妄言惑众斩之如是者三而东门已陷观生始召兵搏战兵精者皆西出仓猝不能集观生走鍙所问计曰死尔复何言观生入东房鍙入西房各拒户自缢观生虑其诈稍留听之鍙故扼其吭气涌有声且推几仆地久之寂然观生信为死遂自经明日鍙献其尸出降朝锺闻变赴池为邻人救出自刭死聿方事阅射急易服逾垣匿王应华家俄缒城走为追骑所获馈之食不受曰我若饮汝一勺水何以见先人地下投缳而绝吾驺应华等悉降　　张家玉
弟
二酉
　尹栻　张珆　张恂　陈文
　　豹
按东莞县志家玉字元子东莞人幼&#异家贫不能延师父兆龙口授诸书大父明教嗜古学常语以古今忠臣义士之概辄解悟若有所兴发比邻林洊异而器之招至家出所藏书授之三年成文章年十九补郡诸生丙子举于乡癸未成进士授庶吉士甲申京师陷家玉被贼缚置五凤楼下骂贼数十罪七日不食贼有怜之者阴纵之得逸去间关归省大父母父母曰家玉所不死者归见四尊人一面耳趋钱塘遇邑人苏观生时监督郑鸿逵军乃共立唐王于福州升侍讲职起居注军国大计咸倚赖之赐银印其文曰正大光明敕监军便宜行事兼兵科给事中同郑彩督兵出虔方驻广信闻抚州围急会兵札许湾明年春战新城南伤箭坠马折臂部将林雄陷阵夺家玉还创甚上功晋右佥都御史见兵少难支乃诣惠潮召募总督武兴营归潮修战舰治火药会镇平流贼寇程乡家玉单骑谕以忠义群盗罗拜擒夹翼虎秃爪龙独角蛟三渠得勇敢之士万余人又以书招程乡贼黄元吉感激流涕次日以一万五千人降欲趋湖东援杨廷麟会大父卒陈情乞归不许未几延平破家玉居莞率家人及其师林洊入到滘起兵破东莞杀知县郑鋈时惠州韩如琰亦以兵会越三日家玉败登舟走隘于栅口尹栻投江死署县张珆阖家死之张恂以守城死家玉力战于到滘不支大母陈氏母黎氏妹石宝同赴水死妻彭氏断肢体死家玉出虎门抵新安复招亡卒保垒西乡布衣陈文豹倾家赀数万佐之复战败走文豹死于阵家玉复纠龙门十五岭之众尚数万直下博罗城粮尽围急乃归龙门趋攻增城有备相持数日军忽乱家玉乘马力战项中三矢伤一目溺水死林洊后逮狱杀之家玉族弟二酉同事亦死于难　　张景万
按东莞县志景万恂之子也为邑诸生初从恂任湖南剿寇有功领功贡授推官以复城绩擢兵部主事后复入楚楚弁曹志建拥镇兵以叛迫景万降景万书绝笔一章于蓝山县署遂伏剑自刎而死　　庞绍曾
子
时倬

按广州府志绍曾字永生弼唐曾孙性豪爽少通经学然诺不苟仗义乐施御史梁元柱器重之又时招致名士为应求之雅常蹑眺罗浮西樵诸名胜度大庾过豫章泛彭蠡历九江金陵寻先二大夫治政讲学遗迹及流寇蹂躏神州绍曾虽伏处草莽时慷慨欷歔泣下会广州破绍曾竟蹈刃死之子时倬年十四伏尸痛哭解衣覆父徐赴井而死　　羽腾龙
按广州府志腾龙字冲汉左卫达官指挥使城破自经死于家　　马承祖
子宗保
　宗仁

按广州府志承祖右卫达官指挥使守五羊门城破与子宗保宗仁同死之　　杨景涉
按广州府志景涉字杲生后卫世袭指挥崇祯丙子己卯壬午三科武举授广东掌印都司使性孝友慷慨好义与梁朝锺陈邦彦交善城破被执死之临刑哦诗不绝　　冯耀
按广州府志耀字苍五后卫世袭指挥三科武举升广西屯局都司丙戌广州城破耀被执不屈死之　　林洊按广州府志洊字习修东莞人少敦孝友性直谅负才节曾祖烈郎中祖培御史并以理学直言着洊集其言行为书曰念祖编以自警洊博学卓行侍郎张家玉尝受业其门忠孝相期师资砥砺乙酉以人才征授监纪推官未赴与家玉哭诀将归死于孔庙为叙其抗节之志词旨激烈为忌者所发执下狱正襟注易临命赋诗从容而死　　陈鼎臣
按广州府志鼎臣字尔金东莞人灵山学岁贡事继母以孝称城破被执知其为文士欲官之不从遂杀之　　梁昭阳
按南海县志昭阳字宅羲南海人登崇祯癸酉榜部改名暾授兴宁教谕勤讲课敦廉节宁士翕然宗之时陈丹陈周贼数万逼城胁县令出迎宁向乏兵人心汹汹暾毅然曰予职非民社顾忍此生灵荼毒乎擐甲登陴身先捍御城保无虞暾料贼再至罄俸置炮募兵功闻擢户部司务贼衔恨要于路杀之士民痛哭遂于城南&#鸣山建祠祀焉　　梁万爵
按番禺县志万爵字天若番禺人举于乡性缜密寡言笑重然诺严取与当广州破时万爵居在城天关里闻兵入曰此志士完名节之日也急趋出屋后濠上其仆迹之挥之使回遂赴水死　　黄麟游
弟
麟昭

按番禺县志麟游麟昭兄弟番禺人俱博通文学事母至孝慷慨仗义有侠士风广州城破麟游兄弟具衣冠拜辞家庙俱死之　　林泗英
按广州府志泗英字文生东莞人聪明魁伟十二岁通五经按院柳寅东临县见而奇之令补弟子员崇祯末泗英甫十八单骑诣阙上书痛陈时事召对嘉纳赏银牌一面授中书舍人迨粤失守以抗节蒙难死　　吴履泰
甥王
蔚文

按定安县志履泰字亨若新寨三龙塘人少以才名慷慨有大节食饩郡庠工诗文及草隶诸书所居浚池塘二百余亩中置小舫构楼于池之北聚古今史册朝夕诵览客至辄载笔携壶采菱荷捕鱼烹之酒酣索笔题咏语以世利不答教训族属多所成就居父丧号泣不绝口闻琼州已失各官迎降履泰独忿然曰我明三百年养士遂至此乎亟召五服亲成服毕尽散家财募兵三千余人五月初十日躬率哭于文庙分水陆二道十二日屯于买万之长阪十三日黎明被击众溃履泰抱石投河而死从死者其甥王蔚文焉　　锺鼎臣
按新会县志鼎臣字彝公新会人年十三举茂才大宗伯王弘诲甚器重之礼为馆甥鼎臣谢不往以弟子员教授生徒二十余年门下多贵显鼎臣始领乡荐成进士授宁国推官寻改河南分考山东丙子乡试所得士皆名宿升真定知府改知嘉兴时浙中告警鼎臣与绅士沈辉辰等誓师死守授甲登陴以御史陆清远等为声援兵舰大集战于西关旬日再战南关清远师溃援绝孤城不支鼎臣朝服北面再拜曰臣力竭矣惟以一死报国耳遂自经死　　欧家贤
弟
思贤

按广州府志家贤顺德龙津人举茂才与弟思贤从戎赣州俱殉难死　　廖翰标
按龙门县志翰标龙门人登天启辛酉贤书授江西新城令在任廉介自守士民向化解组归不持新城一物为建生祠后当城陷翰标以二幼子世珍士旷托其叔耀龙自尽而死　　周易典
子
定祁

按束鹿县志易典字六虚南昌人进士万历间任本县令洁己奉公吏民怀之升刑部主事历任河南布政使所至有声子定祁中崇祯癸未进士授行人司行人后俱殉难　　饶世淳
按光泽县志世淳字景熙年十六补弟子员性气激昂居常无事恂恂敦谨及遇大节所系则淬励以前时闽疆尚属唐藩江右贼寇杉关守将偕士卒宵遁贼遂长驱薄城知县谢申之率乡勇数百御于杭西马鞍亭世淳协赞荷戈同在行间励众死战众溃被擒城随陷执至城中呼世淳跪世淳曰我堂堂秀才如何跪尔贼耶强之终不屈遂刃死之　　江振鹏
子
白龙
按泰宁县志振鹏号翼云由举人于崇祯癸未选广西怀远知县升云南通安州守未抵任闻北变后简工部员驻桂林嘱长子荀龙归曰今即与汝永诀我愿以老朽酬君父汝归教养子弟勿以我为念季子白龙由间路趋省共效艰危志未克殚俱殁于王事桂人立祠祀之　　何兆宁
按广州府志兆宁字仲轼香山人邑庠生深沉有大略崇祯间省叔父君驺于京师习闻天下大计益究心韬钤之略会上林禁旅讨贼河内兆宁遂投笔从事军中所向馘贼以报时总兵王朴异之曰君儒者勇乃尔乎七年奏捷叙功实授守备随禁旅还京师会两广方用兵兆宁以部次赴军门独当一面清剿盘石十八峒贼报功寻又与惠阳参将施王政掎角并进破沙子下冈诸贼复合楚师捣主簿峒歼渠散胁以兆宁功为最授游击未几复从总制沈犹龙征九连山八排诸峒设奇制胜多出兆宁方略贼平历升参辖肇标水兵援剿海上诸寇兆宁善用谍往往豫得其消息贼夕聚谋而兆宁朝拥楼船至矣贼以是闻其名者莫不破胆寻有兵数万东下总制丁魁楚知兆宁可任大事独召之画策兆宁尽藏其哨船集渔艇溯上流火攻破之晋副总兵时溪洞土司蹶张犯隆安宁化诸县制府以兆宁勇略为诸将冠于是专师西徇多所擒馘未几交址复窥逞晋宁正总兵专制思恩率兵德庆驻舟杨柳沙奋战身被流矢跃波中而死兆宁起书生虽历行间数十年犹手编不置平生癖爱砚有一片纯曰蕉叶兆宁宝之尝曰此吾徇葬物也死时砚果衷甲间盖方角战已自办一死谅烈士哉　　喻萃庆　王基固　费长统
按雷州府志萃庆四川举人崇祯十七年知遂溪县事秉性刚决莅事精明征钱粮抚字寓于催科理讼狱覆盆昭于霜雪胥吏不敢为奸铺户革其包揭公庭清肃兆庶乐生真良令也后城陷与按院王基固推官费长统同死之　　王昌言
按定安县志昌言字如纶李家人礼部尚书弘诲孙思南府汝鲲子恩荫五品官天启二年入监肄业部拨屯田司监历满例应候选昌言不仕还处世温和与物无竞置义田赡宗族义学教乡邦岁饥糜粥大道饲穷饿者修桥梁辟道路乡里德之崇祯末盗贼丛生昌言居龙梅练习乡勇堵御居民赖以获安许宗孔林冲霄黄和生等勾黎贼马蹬根作乱大肆掳掠昌言捐家召募兵勇击败之后与张忝戎会师合剿至金&#岭&#堕贼计奋身力战为贼所中死之定安陷其妻陈氏亦嚼其舌骂贼而死人皆称为夫妻义烈云　　张肯堂　刘世勋　郑遵俭　董志宁　朱养　　时　林瑛　江用楫　董元　朱万年　李开　　国　顾珍　顾中尧　苏兆人　戴仲明　顾　　明楫　林世英　王朝相　刘朝按明外史本传肯堂字载宁松江华亭人天启五年进士授浚县知县弭盗安居大着声绩崇祯七年擢御史明年春贼陷凤阳条上灭贼五事计虑周悉时不能尽用俄以皇陵震惊疏责辅臣不宜作秦越之视时给事中范淑泰劾大学士王应熊纳四川巡抚王维章贿帝不问肯堂言淑泰纠应熊行同盗跖而应熊之辨不啻操同曾史是非爚乱祈至尊廷鞫无留疑案滋朝端聚讼应熊愤诋言诸臣不过欲逐臣及维章俾同党尽据中外要地帝亦不问出按福建数以平寇功受赉还朝言监司营竞纷纭意所欲就则保留久任意所欲避则易地借才今岁燕秦明岁闽粤道路往返动经数千程限稽迟多逾数月加一番更移辄加一番扰害今郡守非三年不迁县令非四年不召何独于监司而忽之帝是其言十二年十月杨嗣昌出督师肯堂奏言从古戡乱之法初起则解散势成则剪除未有专任抚者今诸臣以抚自愚一&#再&#至于三四熊文灿已矣辅臣膺新命而出贼必仍用故伎佯摇尾乞怜而失事诸臣冀掩从前败局必多方荧惑仍进抚议请特申一令专务剿除有进招抚说者立置重典况歼渠散党明旨昭然欲取渠魁数十万众中岂能兵不血刃使自授其首哉三面宏开俟张献忠俘馘后可也帝以偏执臆见责之十四年四月言流寇堕城破邑屡陷名藩中原形胜地往来纵横如入无人之境此督师嗣昌受事前所未有目前大计先在释嗣昌之权观其逡巡二年丧师殆尽小丑视之蔑如矣上虑谴诃之及则欺饰日深外愤威望之轻则乖张日甚宁止无功抑且生变嗣昌一日未撤封疆祸一日未已也疏奏帝不悦而是时嗣昌已死矣十二月复言今讨贼不可谓无人巡抚之外更有抚治总督之上又有督师令各办一股贼位号虽殊事权无别楚自报捷豫自报败甚至南阳失守祸中亲藩督师职掌安在试问今为督师者将居中而运以发踪指示为功乎抑分贼而办以焦头烂额为事乎今为秦保二督者将兼顾提封相为掎角之势乎抑遇贼追剿专提出境之师乎今为抚者将一禀督师之令进退惟其指挥乎抑兼视贼势之急战守可以择利乎凡此肯綮一切置不问中枢冥冥而决诸臣瞶瞶而任至失地丧师中枢纠督抚以自解督抚又互相委以谢愆而疆事已不可问矣帝纳其言下所司详议肯堂所条奏切中事情大率类此十五年请召还建言谴谪诸臣词旨恳切帝下所司吏部尚书李日宣都御史王道直等核上四十三人帝取诸臣去国原疏召辅臣面裁议乃复给事中阴润李清刘昌御史周一敬官余不用肯堂旋擢大理寺丞顷之以右佥都御史巡抚福建福王立遣兵入卫南京破总兵郑鸿逵拥唐王聿键入闽与其兄南安伯芝龙及肯堂劝进遂加太子少保吏部尚书曾樱至言官请令樱掌吏部乃易肯堂掌都察院肯堂请出募舟师由海道抵江南倡义旅而王由仙霞趋浙东与相声援乃加少保给敕印便宜从事擢文选郎中朱永佑为吏部右侍郎福州推官徐孚远为兵科给事中从行二人皆肯堂里人也芝龙怀异心阴沮之不成行及王败死肯堂飘泊海外至舟山鲁王用为东阁大学士会定西侯张名振奉王航海去属肯堂城守城中兵六千居民万余坚守十余日城破肯堂衣蟒玉南向坐令四妾一子妇一女孙先死乃从容赋诗自经一时同死者兵部尚书李向中礼部尚书吴锺峦吏部侍郎朱永佑安洋将军刘世勋左都督张名扬通政使会稽郑遵俭兵科给事中鄞县董志宁兵部郎中江阴朱养时户部主事福建林瑛苏州江用楫礼部主事会稽董元兵部主事福建朱万年长洲顾珍临山卫李开国工部主事长洲顾中尧中书舍人苏州苏兆人工部所正鄞县戴仲明定西侯参谋顺天顾明楫诸生福建林世英锦衣指挥王朝相内官监太监刘朝凡二十一人　　李向中　吴锺峦　朱永佑　张名扬按明外史张肯堂传向中锺祥人崇祯十三年进士授长兴知县以才调秀水着廉惠声福王时历车驾郎中苏松兵备副使唐王以为尚宝卿闽事败避海滨鲁王监国召为右佥都御史从航海进兵部尚书从至舟山及是破大帅召向中不赴发兵捕之以衰绖见大帅呵之曰聘汝不至捕即至何也向中从容曰前则辞官今就戮尔锺峦字峦稚武进人崇祯七年进士授长兴知县时亟征练饷锺峦以旱潦缓其税不中额谪绍兴照磨逾年移桂林推官闻京师变流涕曰马君常必能死节已而信至士奇果死福王立迁礼部主事抵南雄闻南都失转赴福建痛陈国计鲁王起兵以锺峦为礼部尚书往来普陀山中及宁波已失锺峦慷慨谓人曰昔仲达死珰祸吾以诸生不得死君常死贼难吾以远臣不得从死今其时矣乃急渡海入昌国卫之孔庙积薪左庑下抱孔子木主自焚死仲达名应升锺峦弟子忤魏忠贤死党祸者也永佑字爰启崇祯七年进士授刑部主事改吏部罢归事唐王后至舟山城破被执愿为僧乃被戮名扬名振弟城破母范以下自焚者数十人王朝相闻城破护王妃陈氏贵嫔张氏义阳王妃杜氏入并用巨石覆之自刎其旁开国母瑛明楫妻皆自尽　　曾樱按明外史本传樱字仲含峡江人万历四十四年进士乞假归师事邹元标久之授工部主事历郎中天启二年稍迁常州知府诸御史巡盐仓江漕及提学屯田者皆操举劾权文牒日至樱牒南京都察院曰他方守令奔命一巡按独南畿奔命数巡按请一切戒饬罢钩访取赎诸陋习都御史熊明遇为申约束焉樱持身廉为政恺悌公平不畏强御屯田御史索属吏应劾者姓名樱不应御史以危言恐之樱答曰僚属已尽无可纠止知府无状因自署下考杜门待罪抚按亟慰留乃起视事织造中官李实劾罢巡抚周起元迫知府行属礼樱独如故实怒移檄以尔汝侮之樱亦报以尔汝卒不屈无锡高攀龙江阴缪昌期李应升被逮樱助昌期应升赀而经纪攀龙死后事出其子及僮仆于狱为文祭之宜兴毛士龙坐忤魏忠贤遣戍樱讽士龙逃去上官捕其家人赖樱以免武进孙慎行忤忠贤当戍樱缓其行忠贤败事遂解七年迁浙江右参政用士民请诏以新秩留任崇祯元年以右参政分守漳南九莲山贼犯上杭樱募壮士击退之夜捣其巢歼馘殆尽士民为樱建祠母忧归服阕起故官分守兴泉二郡进按察司分巡福宁先是红夷寇兴泉樱请于巡抚邹维琏用副总兵郑芝龙为军锋果奏捷及刘香寇广东总督熊文灿欲得芝龙为援维琏等以香与芝龙有旧疑不遣樱以百口保芝龙遂讨灭香芝龙感樱次骨十年冬东厂获一男子言为樱行贿谋迁浙江按察使词连吏部主事林中凤来方炜帝怒下两人狱命抚按械樱赴京御史叶初春先为樱属吏知其廉于他疏微白之有诏诘问因具言樱贤然不知贿所从至诏至闽巡抚沈犹龙巡按张肯堂阅厂檄有奸人黄四臣名芝龙前白曰四臣我所遣我感樱恩恐迁去令从都下讯之四臣乃妄言致有此事犹龙肯堂以入告力讼樱冤芝龙亦具疏请罪士民以樱贫为醵金办装耆老数千人随至阙下击登闻鼓讼冤帝命毋入狱俟命京邸削芝龙都督衔而令樱以故官巡视海道未行杨嗣昌以衡永多寇奏改樱湖广按察使兼右参政分守湖南给以敕故事守道无敕帝特赐之时贼已残十余州县而永州知府推官咸不任职樱荐苏州同知晏日曙归德推官万元吉才两人方坐事罢官以樱言命日曙以同知掌知府事元吉以检校掌推官事樱乃调芝龙剿贼贼多降一方遂安迁山东右布政使分守登莱十四年春擢右副都御史代徐人龙巡抚其地明年迁南京工部右侍郎乞假归山东初被兵巡抚王永吉所部济兖东三府州县尽失匿不以闻及兵退以恢复报而樱所部青登莱三府失州县无几尽以实奏及论罪永吉反擢兵部侍郎督总蓟辽而樱夺官逮治下刑部狱不十日而京师陷贼尽释诸囚樱乃微服遁还自诣南京刑部时福王已立法司当以赎徒唐王称号于福州郑芝龙专柄荐樱起工部尚书兼东阁大学士无何令掌吏部而移吏部张肯堂于都察院樱持法不挠数有所执争荐揭重熙傅鼎铨等皆擢用樱寻进太子太保吏部尚书文渊阁王驻延平令樱留守福州寻城破樱挈家避海外中左卫越五年其地被兵遂自缢死　　揭重熙按明外史曾樱传重熙字祝万抚州临川人崇祯九年顺天乡试及明年会试重熙皆以五经中式时称异才初授福宁知州福王时擢吏部考功主事外艰归适南昌抚州皆破与同里曾亨应先后举兵唐王命以故官联络建昌兵一战而北吏部主事王兆熊劾之用大学士曾樱荐令以考功员外郎兼兵科给事中从大学士傅冠办湖东兵事泸溪告警冠不能救重熙劾解冠任兵事遂皆委重熙江西巡抚刘广引战败被执复用樱荐擢右佥都御史代广引攻抚州不克而退俄闻汀州失解兵入山永明王拜重熙兵部尚书兼右副都御史总督江西兵召募万余人薄邵武败还金声桓左良玉将也据南昌败声桓死诸军尽散独张自盛众数万走闽重熙入其军约广信曹大镐&#进自盛掠邵武战败被执重熙走卒数十人赴大镐于百丈&#适大镐还军铅山惟空营在众就营炊食被执至建宁下之狱重熙觅死具不得日整衣冠拜呼高皇帝祈死未几昂首受刃颜色不改　　傅鼎铨
按明外史曾樱传鼎铨字维衡重熙同邑人崇祯十三年进士除翰林检讨充永王讲读官疏救刘宗周几获罪李自成陷京师鼎铨出谒贼败南还唐王时曾樱荐鼎铨王以其降贼命予知府衔赴赣州军自效寻复其故官赣州破退隐山中已闻金声桓叛鼎铨乃举兵以应永明王屡擢为兵部右侍郎兼翰林侍读学士声桓灭鼎铨往来张自盛曹大镐军后至广信张村为守将所执系南昌狱谕之降不从令作书招重熙亦不从鼎铨自降流贼为乡人非笑尝欲求一死所至是不少挫从容就刑乡人更贤鼎铨已重熙大镐相继败而都昌督师余应桂亦以是岁亡江右兵遂尽　　李特万
弟
兆寅

按澄海县志特万弟兆寅鸥汀陇头乡人俱业儒寨破时特万兄弟同母陈氏妻庄氏兆寅妻陈氏男女共九人皆自焚死　　许鼎新
按澄海县志鼎新字茅子鸥汀人诸生屡试前矛值海盗数千猝至鼎新统众捍御随方应变相持七昼夜后寨破被执慷慨骂贼而死　　王之仁
按滦州志之仁字九如之心亲弟任苏州镇守总兵官洪光被俘舟师溃散之仁率所部入于海志图恢复见事无成自率官丁登岸冠服赴督师洪以客礼见喻晓百端力劝归命掀厉顾曰王之仁来受死耳恐海中自裁人未知我身岂可降哉洪奏闻戮于江南省
　忠烈部艺文一
　　吊屈原赋　　　　　　　　　汉贾谊恭承嘉惠兮&#罪长沙仄闻屈原兮自湛汨罗造托湘流兮敬吊先生遭世罔极兮乃陨厥身乌呼哀哉兮逢时不祥鸾凤伏窜兮鸱鸮翱翔阘茸尊显兮谗谀得志贤圣逆曳兮方正倒植谓随夷混兮谓跖跷廉莫邪为钝兮铅刀为铦于嗟默默生之亡故兮斡弃周鼎宝康瓠兮腾驾罢牛骖蹇驴兮骥垂两耳服盐车兮章父荐屦渐不可久兮嗟若先生独离此咎兮谇曰已矣国其莫吾知兮子独壹郁其谁语凤缥缥其高逝兮夫固自引而远去袭九渊之神龙兮沕渊潜以自珍偭蟂獭以隐处兮夫岂从虾与蛭螾所贵圣之神德兮远浊世而自臧使麒麟可系而羁兮岂云异夫犬羊般纷纷其离此邮兮亦夫子之故也历九州而相其君兮何必怀此都也凤皇翔于千仞兮览德辉而下之见细德之险微兮遥增击而去之彼寻常之污渎兮岂容吞舟之鱼横江湖之鳣鲸兮固将制于蝼蚁　　吊屈原文　　　　　　　　后汉蔡邕鸋轩翥鸾凤挫翮啄碎琬琰宝其瓴甋皇车&#而失辖执辔忽而不顾卒坏覆而不振顾抱石其何补　　晋平西将军孝侯周处碑　　　晋陆机君讳处字子隐义兴阳羡人也氏胄曩兴焕乎坟典华宗往茂郁其简书启三十之洪基源流定鼎运八百之远祚枝叶封桐轩盖列于汉庭蝉冕播于阳羡二南之价传不朽而纷敷大頀之音声无微而必显山高海阔其在斯焉祖宾少折节早亡吴初召谘议参军举郡上计转为州辟从事别驾步兵校尉光禄大夫广平太守父鲂少好学举孝廉吴宁国长奋威长史怀安钱塘县侯丹阳西部属国都尉立节校尉拜裨将军三部都督大中大夫临川豫章鄱阳太守君晋故散骑常侍新平广汉二郡太守封关内侯簪绂扬名台阁标着风化之美奏最为能亭亭孤美灼灼横劭徇高位于生前思垂名于身后遂以罕言不违应期出辅洋洋之风俯冠来叶巍巍之盛仰继前贤君初早孤不弘礼制年未弱冠膂力绝于天下妙气挺于人间骑猎无畴时英式慕纵情寡偶俗弊不忻乡曲诬其害名改节播其声誉遂来吴事余阙弟谨然受诲向道朝闻方励志而淫诗书便好学而寻子史文章绮合藻思罗开吴朝州县交辟太子洗马东观左丞中书右丞五官郎中左右国史靖恭夙夜恪居官次迁尚书仆射东观令太常卿无难督匡熙庶绩朝廷谧宁使持节大都督涂中京下诸军事封章浦亭侯国犹多士君实得贤汪洋廷阙之傍昂藏寮采之上射兽功犹见显刺蛟名乃远扬忠烈道自克修义节情还永布琳琅梓杞珪璧栋梁君着默语三十篇及风土记并撰吴书于是吴平入晋王浑登建业宫酾酒既酣因谓君曰诸人亡国之余得无戚乎君对曰汉末分崩三方鼎立魏灭于前吴亡于后亡国之戚岂惟一人浑乃大惭仕晋稍迁总统初入拜谘议郎除讨卤护军新平太守抚和戎狄叛羌归附雍土美之转为广汉太守郡多滞讼有经三十年不决者处立评其枉直一朝决遣以母年老罢归寻除楚内史未之官征散骑常侍处曰古人辞大不辞小乃先之楚而郡既经丧乱新旧杂居风俗未一处敦以教义又检尸无主及白骨在野收而葬之然后就征远近称叹及居近侍多所规讽迁御史中丞正绳直笔凡所纠劾不避宠戚梁王彤违法处深文案之及氐人齐万年反朝臣恶其强直皆曰处吴之名将子也忠烈果毅庶僚振肃英情天逸远性霞骞陕北留棠遂有二天之咏荆南渡虎犹标十部之书寻转散骑常侍轻车将军回轮出于新平士女挥泪褰帷望于广汉鸡犬靡喧振兹威略宣其惠和晋京遥仰部从迎钦是时氐贼作逆有众七万屯于梁山朝廷推贤以君才兼文武诏授建威将军以五千兵奉辞西讨忠概尽节不顾身命乃赋诗曰去去世事已策马观西戎藜藿甘粱黍期之克令终言毕而战自旦及暮斩首万级弦绝矢尽番系不救左右劝退处按剑怒曰此是吾效节授命之日何以退为大臣以身徇国不亦可乎韩信背水之军未遑得喻工输萦带之势早拟连踪莫不梯山架壑襁负来归戎士扞其封疆农人展其耕织秋风才起追战勇于雷霆春水方生挥锸同于云雨立功立事名将名臣者乎元康九年旧疾增加奄捐馆舍春秋六十有二天子以大臣之葬师傅之礼亲临殡壤建武元年冬十一月甲子追赠平西将军封清流亭侯谥曰孝礼也赐钱百万葬地一顷京城地五十亩为第又赐王家田五顷诏曰处母年老加以逆旅远人朕每悯念给其医药酒米赐以终年以太兴二年岁在己卯正月十日葬于义兴旧原南瞻荆岳崇峻极之巍峨北蚊川浚清流之澄澈娶同郡盛氏有四子靖&#札硕并皆志性纯孝过礼丧亲坟前之树染泪先枯庭际之禽闻悲乃下遂作铭曰周南着美岐山表灵叶繁汉室枝茂晋庭皎皎夫子奇特播名幼有异行世存风烈早驰问望晚怀耿节颇尚豪雄升名楚闼授爵策勋允归明哲辉赫大晋封豕多故式扬庙略克清天步海滨既折江淮并溯汉水作藩条章斯布俗歌揆日人谣何暮忠贞作相追踪绛侯将享嘉茂遽掩芳猷潜光阳甸返&#吴丘旧阙虽入乡路冥浮从荣制墓终非昼游春墟以绿清淮自流深沈素幰缭绕朱旒元堂寂寂黄泉悠悠书方易折家揭难留镌兹幽石万代千秋　　追赠远淑诏　　　　　　　　宋鲍照夫轻道重义亟闻其教世敝国危希遇其人自非达义之士识正之深者孰能抗心卫主遗身固节者哉故太子左卫率淑文辩优洽秉尚贞&#当要逼之切意色不挠厉辞道逆气震匈党虐刃交至取毙不移古之怀忠陨难未云出其右者兴言嗟悼无废乎心宜在加礼永旌宋有臣焉可赠侍中太尉谥曰忠宪公　　忠臣传死节篇序　　　　　　梁元帝自非识君臣之大体鉴生死之弘分何以能灭七尺之躯殉一顾之感然平路康衢从容之道进危涂险径忠贞之节兴登平路者易为功涉险涂者难为力从容之用世不乏人忠贞之概时难屡有　　与徐陵请王琳首书　　　　　陈朱玚窃以朝市迁贸时传骨鲠之风历运推移间表忠贞之迹故典午将灭徐广为晋家遗老当涂已谢马孚称魏室忠臣用能播美前书垂名后世梁故建宁公琳洛滨余胄沂州旧族立功代邸效绩中朝当离乱之辰总藩伯之任尔乃轻躬殉主以身许国实追美于往彦信踵武于前修而天厌梁德尚思匡救虽继包胥之念终遘苌弘之眚洎王业光启鼎祚有归于是远迹山东寄命河北虽经旅臣之叹犹怀客卿之礼感兹知己志此捐躯至使身殁九原头行万里诚复马革裹尸遂其平生之志原野暴体全彼人臣之节然身首异处有足悲者封树靡立良可怆焉玚早簉末僚预参下席荷公之吐握感君之知遇是用沾巾拭袂痛可识之颜回肠疾首切犹生之面伏惟圣恩博厚明诏爰发赦王经之哭许田横之葬玚虽刍贱窃亦有心琳往&#寿阳颇存遗爱曾游江左非无旧德比肩东阁之吏继踵西园之宾愿归元彼境还茔窀穸庶孤坟既筑或飞衔土之燕丰碑式树时啮堕泪之民近故旧王绾等已有论牒仰蒙制议不遂所陈昔廉公告逝即淝川而建茔域孙叔云&#仍芍陂而植楸槚由此言之抑有前例不使寿春城下惟传报葛之人沧州岛上独有悲田之士昧死陈祈伏待刑宪　　请褒赠张巡表　　　　　　　唐李翰臣闻圣主褒死难之士养死事之孤或亲推&#车或追建封邑厚死以慰生抚存以答亡君不遗于臣臣亦不背其君也自逆贼构乱据雒阳引幽朔以吞河南故御史中丞赠扬州大都督张巡忠谊奋发率乌合守雍丘溃贼心腹及鲁炅弃甲宛叶哥舒翰败绩潼关贼遂盗神器鸱峙二京南临汉江西逼岐雍群帅列城望风出奔巡守孤城不为却贼欲绕出巡后以扰江淮巡退军雎阳扼东南咽领自春讫冬大战数十小战数百以弱制强出奇无穷杀馘凶丑凡十余万贼不敢越雎阳取江淮江淮以完巡之力也城孤粮尽外救不至犹奋羸起病催锋陷坚三军啖肤而食知死不叛城陷见执卒无挠词慢叱凶徒精贯白日虽古忠烈无以加焉议者罪巡以食人愚巡以守死臣窃痛之夫忠者臣之教恕者法之情巡握节而死非亏教也析骸以爨非本情也春秋以功覆过书赦过宥刑在易遏恶扬善为国者录用弃瑕今者乃欲议巡之罪是废教绌节不以功掩过不以刑恕情善可遏恶可扬瑕录而用弃非所以奖人伦明劝戒也且禄山背德大臣将相比肩从贼巡官不朝宴不坐无一伍之士一节之权徒奋身死节以动义旅不谓忠乎以数千卒横挫贼锋若无巡则无雎阳无雎阳则无江淮有如贼因江淮之资兵广而财积根结盘据西向以拒虽终歼灭其旷日持久必矣今陕鄢一战逆贼骇北王师震其西巡扼其东此天使巡举江淮以待陛下师至而巡死不谓功乎古者列国侵伐犹分灾救患诸将同受国恩奉辞伐罪巡固守亦待外援援不至而食尽食尽而及人则巡之情可求矣假巡守城之初已计食人损数百众以全天下臣尚谓功过相掩况非素志乎夫子制春秋明褒贬齐桓公将封禅略不书晋文公召王河阳书而讳之巡苍黄之罪轻于僭禅兴复之功重于纠合今巡子亚夫虽得官不免饥寒江淮既巡所保户口充完宜割百户俾食其子且强死为厉有所归则不为灾巡身首分裂将士骸胳不掩宜于雎阳相择高原起大冢招魂而葬旌善之义也臣少与巡游哀巡死难不睹休明唯令名其荣禄也若不时纪录日月寖悠或掩而不传或传而不实巡生死不遇诚可悲悼谨撰传一篇昧死上傥得列于史官死骨不朽　　张中丞传后叙　　　　　　　　韩愈元和二年四月十三日夜愈与吴郡张籍阅家中旧书得李翰所为张巡传翰以文章自名为此传颇详密然尚恨有阙者不为许远立传又不载雷万春事首尾远虽材若不及巡者开门纳巡位本在巡上授之柄而处其下无所疑忌与巡俱守死成功名城陷而掳与巡死先后异耳两家子弟材智下不能通知二父志以为巡死而远就掳疑畏死而辞服于贼远诚畏死何苦守尺寸之地食其所爱之肉以与贼抗而不降乎当其围守时外无蚍蜉蚁子之援所欲忠者国与主耳而贼语以国亡主灭远见救援不至而贼来益众必以其言为信外无待而犹死守人相食且尽虽愚人亦能数日而知死处矣远之不畏死亦明矣乌有城坏其徒俱死独蒙愧耻求活虽至愚者不忍为呜呼而谓远之贤而为之邪说者又谓远与巡分城而守城之陷自远所分始以此诟远此又与儿童之见无异人之将死其脏腑必有先受其病者引绳而绝之其绝必有处观者见其然从而尤之其亦不达于理矣小人之好议论不乐成人之美如是哉如巡远之所成就如此卓卓犹不得免其他则又何说当二公之初守也宁能知人之卒不救弃城而逆遁苟此不能守虽避之他处何益及其无救而且穷也将其创残饿羸之余虽欲去必不达二公之贤其讲之精矣守一城捍天下以千百就尽之卒战百万日滋之师蔽遮江淮沮遏其势天下之不亡其谁之功也当是时弃城而图存者不可一二数擅强兵坐而观者相环也不追议此而责二公以死守亦见其自比于逆乱设淫辞而助之攻也愈尝从事于汴徐二府屡道于两府间亲祭于其所谓双庙者其老人往往说巡远时事云南霁云之乞救于贺兰也贺兰嫉巡远之声威功绩出己上不肯出师救爱霁云之勇且壮不听其语强留之具食与乐延霁云坐霁云慷慨语曰云来时雎阳之人不食月余日矣云虽欲独食义不忍虽食且不下咽因拔所佩刀断一指血淋漓以示贺兰一座大惊皆感激为云泣下云知贺兰终无为云出师意即驰去将出城抽矢射佛寺浮屠矢着其上半箭曰吾归破贼必灭贺兰此矢所以志也愈贞元中过泗州船上人犹指以相语城陷贼以刃胁降巡巡不屈即牵去将斩之又降霁云云未应巡呼云曰南八男儿死耳不可为不义屈云笑曰欲将以有为也公有言云敢不死即不屈张籍曰有十嵩者少依于巡及巡起事嵩常在围中籍大历中于和州乌江县见嵩嵩时年六十余矣以巡初尝得临涣县尉好学无所不读籍时尚小粗问巡远事不能细也云巡长七尺余须髯若神尝见嵩读汉书谓嵩曰何为久读此嵩曰未熟也巡曰吾于书读不过三遍终身不忘也因诵嵩所读书尽卷不错一字嵩惊以为巡偶熟此卷因乱抽他帙以试无不尽然嵩又取架上诸书试以问巡巡应口诵无疑嵩从巡久亦不见巡常读书也为文章操纸笔立书未尝起草初守雎阳时士卒仅万人城中居人户亦且数万巡因一见问姓名其后无不识者巡怒须髯辄张及城陷贼缚巡等数十人坐且将戮巡起旋其众见巡起或起或泣巡曰汝勿怖死命也众泣不能仰视巡就戮时颜色不乱阳阳如平常远宽厚长者貌如其心与巡同年生月日后于巡呼巡为兄死时年四十九嵩贞元初死于亳宋间或传嵩有田在亳宋间武人夺而有之嵩将诣州讼理为所杀嵩无子张籍云　　荀息论　　　　　　　　　宋司马光晋献公使荀息傅奚齐荀息曰臣竭其股肱之力不济则以死继之及里克杀奚齐荀息死之君子曰诗所谓白圭之玷尚可磨也斯言之玷不可为也荀息有焉杜元凯以为荀息有此诗人重言之义以愚观之元凯失左氏之意多矣彼生与言死而背之者是小人穿窬之行君子所不讥也夫立嫡以长正也献公溺于嬖宠废长立少荀息为国正卿不能明白礼义以格君心之非而遽以死许之是则荀息之言玷于献公未没之前而不可救于已没之后也然则左氏之志所以贬荀息而非所以为褒也　　与参政魏容斋书　　　　　　谢枋得九月吉日前宋逋播臣大元游民谢某谨斋沐顿首致书于大参政公阁下大元制世民物一新宋室逋臣只欠一死上天降才其生也有日其死也有期某愿一死全节久矣所恨时未至耳大元慈仁如天不妄杀一忠臣义士虽曰文天祥被奸民诬告而枉死后来冤状明白奸民亦正典刑其待亡国之逋臣可谓厚矣某虽至愚极暗岂不知恩所以宁为民不为官者忠臣不事二君烈女不事二夫此天地间常道也有伊尹之道有伊尹之志则何事非君何使非民若伯夷柳下惠则自知不能为伊尹决不敢学伊尹矣自丙戌程御史号雪楼将隆旨宣唤之后今第五次大元以礼招徕上有尧舜下有巢由上有成汤下有随光上有周武下有夷齐某所以效虞人之死而不往愿学夷齐之死而不仕者正欲使天下后世知大元之量可与为汤武能使谢某不失臣节视死如归也兹蒙大参相公居管周先生日夜劳司吏卒十余人及坊正屋主监守岂不忧某之逃走邪某是男儿死即死耳不可为不义屈何必逃走大参相公忧虑亦大劳矣先民有言慷慨赴难易从容就死难某兹蒙大参相公缧绁而到大都以缞绖见留忠齐诸公且问诸公容一谢某听某为大元闲民于大元治道何损杀一谢某成其为大宋死节于大元治道何益只恐前误大宋后误大元上帝监观必有报应诸公自无面目立于天地间某母丧未葬据礼经不可除服只当缞绖见公卿凶服不可入公门大元有命当历写江南官吏贪酷生灵愁苦之状作万言书献陛下一听进退忠臣不事二君烈女不事二夫此某书中第一义也某自九月十一日离嘉禾即不食烟火今则并勺水一果不入口矣惟愿速死与周夷齐汉龚胜同垂青史可以愧天下万世为臣不忠者兹蒙颁赐仰见礼士之盛心某闻之食人之粟者当分人之忧衣人之衣者当任人之劳乘人之车者当载人之难某既以死自处度此生不能报答恩遇矣义不敢拜受所以钧翰台馈事件尽交还来使回纳使帑外郎又传钧旨云欲访问何事某初志亦愿效一得之愚今则决不敢矣鲁有公父文伯死其母敬姜不哭室老曰焉可有子死而不哭者乎其母曰孔子圣人也再逐于鲁而此子不能从今其死也未闻有长者来内人皆行哭失声闺中自杀者三此子也必于妇人厚而于长者薄也吾所以不哭君子曰此言出于母之口不害其为贤母也若出于妇人之口则不免为妒妇矣言一也所居之位异则人心变矣某义不出仕者也今虽有忠谋奇计则人必以为妒妇矣恐徒为天下所笑惟相度容之干冒钧严不胜惶　　双节祠记　　　　　　　　元孔思遹君臣天地之大经忠孝臣子之大节圣人垂世立教所以诏天下之为人臣者也夫委质为臣子达而为台阁显官下至州县百职治簿书赴期会积日累月中材之人类皆可以无过若夫横流奔溃之冲戎马交驰之际白刃临于前而心不为之动死生在俄顷而色不为之变非气节有大过人者其能若是乎传曰临大节而不可夺也君子人欤吾于二公见之矣天历改元陕右构乱放兵四劫蒲津正当其冲时达鲁花赤中顺公八扎海牙及朝散领府事靳公走檄告急枢府调兵三千赴之河东荒歉之余公私并竭无所仰给二公相勉以忠义首捐家财置备粮草料集丁壮与军官并力守御贼不得骋乃遣人说降公使谕之曰圣人以正统登临宝位汝曹独不闻之吾受命守此土有死而已勿多谈相拒旬余贼势日盛不幸领军者无死绥之志引兵宵遁贼侦知之率众渡河烧房舍杀掠人民或劝二公避其锋公曰吾守臣也去将安之且如一城生灵何端坐府中俄而贼至俱被执朝散公至也先帖木耳军前抗论不屈死之中顺公至奉元死于省门之外呜呼二公可谓得其死矣人谁无死而公独能于死生患难之际守节蹈义百世之下闻风者有立矣中顺公讳八扎海牙畏兀人自和州转河中达鲁花赤朝散公讳克忠字唐臣自河中江南北行中书省左思都事出知河中府期年政事修举民大和会未几西贼猖獗无兵可战无城可守力屈而死事闻诏赠中奉大夫陕西等处行中书省参知政事勋护军爵封郡公各赙宝钞三百锭以给葬事官其子五品公朝之于臣下报功恤孤之典可谓至矣唐张巡许远守睢阳以千百就尽之卒战百万日滋之师围守逾年外援不至城破被执巡即死之许远死于偃师睢阳至今祀之号为双庙以二公死节较之异世而同辙者也欧阳子作五代史五十余年间传死节者王彦章一人而已国家承平日久士大夫涵濡圣化皆能以名节自任迩年以来死事之臣史不绝书何其盛也元统甲戌中顺大夫彭城李公居德来守是邦览山河之形胜吊古人之遗迹慨然思二公之丰功遗烈惧泯没而无传乃与监都中宪公诸暨府僚诸公佥谋树碑诏后之人且为千万世忠义者之劝命思遹为之辞云铭曰岁在戊辰群凶狺狺磨牙吻血扇毒蒸民时维二公持节河中力扼其锋不使其东卒溃不支贼遂獗猖封疆之臣城亡与亡事闻于朝恤典骈蕃升秩二品晋流薇垣赏延于世生死哀荣来者有考视此刻铭蒲川滔滔中条峨峨二公之忠千载不磨　　董庄愍死节威楚序　　　　　　王奎龙亡虎逝而群狐嗥风披云靡而震霆作此可以睹大人之变明治化之迹也按元史龙溪集纪天历初云南中庆路镇将败狐叛遣兵攻威楚官吏或逃或屈独知事董文彦义不从贼锐声诟骂贼不忍闻截其耳以塞其口文彦嚼血唾贼骂不绝声贼怒裂而殉之明年败狐伏诛宪司以事闻朝廷嘉之谥曰庄愍旌其门官其子时中予斥临安时中为文学掾一如集中言泣且请曰先父不幸死贼手虽褒嘉于朝时中惧其事之荒湮也先生以文章显幸为我序之呜呼忠臣烈士何代无之求之夷服曾不多见昔安禄山以范阳反颜杲卿死河北张巡许远死睢阳虽武夫小卒皆知尽节阖城皆然华夏忠义之习无怪也唐史列之于传植大义于后世者至矣败狐之叛中庆大藩也威楚大都也省府大臣不死之风纪执法不死之刺史不死之知事一彝人耳食九品秩乃凛凛乎仗大义树大节宁死而不顾见理明而临事不眩也使天下之人皆若文彦则叛乱何繇而生哉予生也后仕不先人不获与太史著作之列而元史不载庄愍死节事岂史阙欤抑在彝略欤抑述史时云南未附不得闻欤以未附阙文君子固不能无憾以在彝而略则失之远矣因为述之于简以补史氏之阙　　吊屈原文　　　　　　　　明王守仁山黯惨兮江夜波风飕飕兮木辞柯江中流兮焉泊湛椒醑兮吊湘累云冥冥兮月星蔽晦冰崚嶒兮霰又下累之宫兮安在怅无见兮愁予高岸兮嵚崎纷纠错兮樛枝下深渊兮不测穴澒洞兮蛟螭山岑兮无极空谷谽&#兮迥寂寂猿啾啾兮吟雨熊罴嗥兮虎交迹念累之穷兮焉托处四山无人兮骇狐鼠魈魅游兮群跳啸出入兮为累奸宄嫉累正直兮反诋为殃昵比上官兮子兰为臧幽丛薄兮俦侣怀故都兮增伤望九疑兮参差就重华兮陈词阻积雪兮&#道绝洞庭渺邈兮天路迷要彭咸兮江潭召申屠兮使骖娥鼓瑟兮冯彝舞聊遨游兮湘之浦乘回波兮泊兰渚眷故都兮独延伫君不还兮郢为墟心壹郁兮欲谁语郢为墟兮函崤亦焚谗鬼逋戮兮快不酬冤历千载兮耿忠愊君可复兮排帝阍望遁迹兮渭阳箕罹囚兮其佯以狂艰贞兮晦明怀若人兮将予退藏宗国沦兮摧腑肝忠愤激兮中道难免低徊兮不忍溘自沉兮心所安雄之谀兮谗喙众狂兮谓累揭已为魅为魑兮为谗媵妾累视若鼠兮佞颡有泚累忽举兮云中龙旗晦霭兮飘风横四海兮倏忽驷玉&#兮上冲隆望兮大壑山川萧条兮漭寥廓逝远去兮无穷怀故都兮蜷局乱曰日西夕兮沅湘流楚山嵯峨兮无冬秋累不见兮涕世愈隘兮孰知我忧

　忠烈部艺文二
　　采薇歌　　　　　　　　　　商伯夷　史记曰武王已平殷乱天下宗周而伯夷叔齐耻　之义不食周粟隐于首阳山采薇而食之及饿且　死而作歌云云登彼西山兮采其薇矣以暴易暴兮不知其非矣神农虞夏忽焉没兮我安适归矣吁嗟徂兮命之衰矣　　长史变歌三首　　　　　　　晋王廞　宋书乐志曰长史变歌者晋司徒左长史王廞临　败所制也出侬吴昌门清水绿碧色徘徊戎马间求罢不能得日和狂风扇心故清白节朱门前世荣千载表忠烈朱桂结贞根芬芳溢帝庭凌霜不改色枝叶永流荣　　哭鲁广达　　　　　　　　　陈江总　南史曰广达陈之良将也至德二年为侍中中领　军贺若弼进军钟山广达力战及韩擒虎乘胜破　宫城广达被执入隋以愤慨卒江总抚柩恸哭题　其棺曰黄泉虽抱恨白日自留名悲君感义死不作负恩生　　绝命诗二首　　　　　北魏中山王熙　熙景穆帝之曾孙中山王英之子熙兄弟并为清　河王怿所昵及刘腾元隔绝二宫矫诏杀怿熙　起兵讨之为其长史柳元章等所执杀之义实动君子主辱死忠臣何以明是节将解七尺身平生方寸心殷勤属知己从今一销化悲伤无极已　　睢阳感怀　　　　　　　　唐韦应物豺虎犯天纲升平无内备长驱阴山卒略践三河地张侯本忠烈济世有深智坚壁梁宋间远筹吴楚利穷年方绝轮邻援皆携贰使者哭其庭救兵终不至重围虽可越藩翰谅难弃饥喉待危巢悬命中路坠甘从锋刃毙莫夺坚贞志宿将降贼庭儒生独全义空城唯白骨同往无贱贵哀哉岂独今千载当歔欷　　太常魏博士远出贼庭江外相逢因叙其事　　　　　　　　　　　　　　　皇甫冉烽火惊戎塞豺狼犯帝畿川原无稼穑日月翳光辉里社枌榆毁宫城骑吏非群生被惨毒强寇耀轻肥多士从芳饵唯君识祸机心同合浦叶命寄首阳薇耻作纤鳞煦方随高鸟飞山经商岭出水泛汉池归离别霜凝袂逢迎泪迸衣京华长路绝江海故人稀秉节身当苦求仁志不违祗应穷野外耕种且相依　　御制段太尉碑　　　　　　　叶元良多难全高节时清轸圣君园茔标石篆雨露降天文义激忠贞没词伤兰蕙焚国人皆堕泪王府已铭勋揭出临新陌长留对古坟睿情幽感处应使九泉闻　　百韵诗　　　　　　　　　　宋岳珂　臣一介孱庸滥饕世禄每念沉冤未雪直笔久污　一意纂修五年勤瘁上干宸览误简渊衷万死尚　宽九殒莫报今因追感先臣飞事辄赋百韵诗一　篇缮写躬诣天庭投进伏望圣慈特赐睿察昭白　而施行之干冒天威臣下情无任惶惧震越屏营　之至永佑当临御重熙极泰亨物穷隍土复地大孽牙萌蠢尔戎真裔违吾海上盟腥膻盘九土氛雾塞三精于赫中兴主初专九伯征赤符观炳炳喜兆得庚庚四七膺休运三千协一诚乾坤恢辟阖日月洗明清天授睢坛策风兴渭水英维时臣大父韬迹圣廛氓宝匣鸣长剑雄冠彯曼缨衣裘供羿射灯火近韩檠圣世方求骏明神岂舍骍始从鱼钥守小析羽林兵尝虏无车乘麾军不鼓钲熏门推彦政汜水从闾勍驿召班龙节犀军下雀桁王师俱蓄缩胡骑愈纵横马渡朝迎敌钟山夜驻营狂澜身砥柱大厦手支撑寇焰犹繁炽吴都忽震惊东巡传警跸右袒半公卿愤起宜兴旅追收建邺城大江谁饮马五岳更刑牲一荡西江李重歼固石彭利兵驱虎豹杰观筑鲵鲸玉帐旋平广铜符遂帅荆皇灵期濯濯王事分旁旁沙漠逋封豕山林息聚&#神州宜亟复六郡乃先争桀犬徒冯垒苗民敢抗衡锐师掀狡窟高堞覆坚棚鼎澧兵方进湖湘寇辄平几年凶祸结八日骏功成叛将因资用降人岂畏坑开疆下商虢结约到磁洺谋帅难张俊还兵虑郦琼但虞遗后患初匪猒纷更沔鄂重归镇齐刘尚据京且羞离楚馔未用渡河罂细柳千屯柔桑万瓦甍流民俱授亩战士亦从耕夫萦如带原田画若枰连云登美稼淅玉饭香&#刍挽从今省兵储亦顿赢吏贪无鼠硕民佚异鲂赪姑定鸿沟约交驰绝域伻邻欢新玉帛宴衎乐簧笙未几边摇草恶知野食苹礼容方济济革乘忽軿軿睿断昭雄赳天威震隐谹六师纷雾集四挍盛雷轰戎驾爰方启神锋莫敢撄童髫欣再见父老喜前迎义气通诸夏讴声沸八纮官兵扬隼鸷胡穴泣鼯猩跬步临京阙朝衣诣寝楹晋军传鹤唳楚幕听乌鸣机会乘今日雌雄决此行幸成十载绩归捧万年觥何事东来诏遄追北指旌抚膺皆壮士牵袂有啼婴嶪岌登枢极雍容俨佩珩身虽处廊庙志则在幽并岂意中原略深违时相情和戎徒效绛投几不闻罃正尔先鞭着居然谤箧盈凶威摇吏牍风旨动台抨枭虺饥吞噬鹰獒乐使令众髽常忌冠同浴不讥裎远虑为侥福先驱谓缓程一言鸣仗马千丈下乔莺盍考谢赦表兼观赐札评许身无少愧忧国甚于酲彼谮宜投虎能言不离鹦鸟翾身蚤箙兔健足先烹有客悲周道何人归鲁祊同时惟切齿来者但惩羹长夜何时旦沉阴几日晴是非从欠定祸否待终倾先帝资神武深仇怆父兄每怀得颇牧胡忍弃韩黥哲监何尝惑孤忠果渐明岳阳还旧号岭表返诸惸故垒营新祀畿封辟赐茔用心传舜子述事广文声甘雨兴余稿青天豁久盲先臣死不朽圣德浩难名陛下今汤禹王臣昔散闳令图天广大盛烈日铿鍧心术参尧运规模绍汉宏遗形高阁绘良股盛朝赓故将幸非远微臣矧敢轻传稽史谬败俗订言日系无虚笔云章有满竹书皆历历玉训尚铿铿愿辍清朝暇叨承乙夜呈作诗哀寺孟览奏念缇萦恩锡茅封宠光昭衮字荣誓怀如皦日忠报毕余生　　恭被诏书褒赠陈公忠义感作　　李纲平昔从无半面交危言几辨盖宽饶幽冥我已惭良友忠愤谁能念本朝故国遥看云杳杳新阡何处草萧萧抚孤未遂山涛志谁继离骚赋大招　　正气歌　　　　　　　　　　文天祥天地有正气杂然赋流形下则为河岳上则为日星于人曰浩然沛乎塞苍冥皇路当清夷含和吐明廷时穷节乃见一一垂丹青在齐太史简在晋董狐笔在秦张良椎在汉苏武节为严将军头为嵇侍中血为张睢阳齿为颜常山舌或为辽东帽清操厉冰雪或为出师表鬼神泣壮烈或为渡江楫慷慨吞胡羯或为击贼笏逆竖头破裂是气所磅礡凛烈万古存当其贯日月生死安足论地维赖以立天柱赖以尊三纲实系命道义为之根嗟予遘阳九隶也实不力楚囚缨其冠传车送穷北鼎镬甘如饴求之不可得阴房&#鬼火春院閟天黑牛骥同一皂鸡栖凤凰食一朝蒙雾露分作沟中瘠如此再寒暑百沴自辟易哀哉沮洳场为我安乐国岂有他谬巧阴阳不能贼顾此耿耿在仰视浮云白悠悠我心忧苍天曷有极哲人日已远典刑在宿昔风檐展书读古道照颜色　　读文山集诗　　　　　　　　林景熙黑风夜撼天柱折万里飞尘九溟竭虽欲扶之两腕绝英泪浪浪满襟血龙庭戈鋋烂如雪孤臣生死早已决纲常万古悬日月百年身世轻一发苦寒尚握苏武节垂尽犹存杲卿舌膝不可下头可截白日不照吾忠切哀鸿上诉天欲裂一编千载虹光发书生倚剑歌激烈万壑松声助幽咽世间泪洒儿女别大丈夫心一寸铁　　冬青花行　　　　　　　　　　前人冬青花花时一日肠九折隔江风雨青影空五月深山护微雪石根云气龙所藏寻常蚁不敢穴移来此种非人间曾识万年觞底月蜀魂飞绕百鸟臣夜半一声山竹裂　　姚舜元父子死节　　　　　　元王逢贾勇收余烬惊心压大兵蚍蜉曾少援葵藿本同诚尺五开符籍孤虚识阵营青峰寒入望铜斗夜传声朔吹刀如割南天盖未倾小臣甘效死同气忍偷生江汹涛沙合星流雾障横一门忠孝行春草尚含情　　古金城谣为余廷心　　　　　周霆震昆仑烈风撼坤轴日车敛辔咸池浴六龙饮渴呼不开赤蚁黄蜂厌人肉荆襄弗支庐寿孤江东扫地如摧枯忠臣当代谁第一七载舒城天下无东南此地关形胜天柱之峰屹千仞当年赤壁走曹瞒天为孙吴产公瑾我公千载遥相望崎岖恒以弱击强孤城大小二百战食尽百拜天无光当关投剑苍龙吼尽室肯污奸党手推锋阖郡无生降群盗言之皆稽首堂堂省台罗公卿建曹分省日募兵哀哉坐视无寸策遂使流血西江平向来莫晓皇穹意大将南征死相继一时贪暴尽庸材玩寇偷安饕富贵河流浩浩龙门西燕山万骑攒霜蹄英雄暴骨心未死去作海色催朝&#玉衣飞舞空中见太息孤忠鏖百战五陵元气待天还睢阳谁续中丞传　　过九江追悼李子威太守　　　丁鹤年瓣香遥拜九江城太守精神日月明叔侄并归忠义传江山不尽古今情潮回湓浦声犹怒云起炉峰气未平生死总魁天下士丈夫端不负科名　　挽达兼善　　　　　　　　　明危素大将忠精贯白日诸生揽涕谱哀词天胡不陨杨行密公恨不为张伯仪满眼陆梁皆小丑甘心一死是男儿要知汗竹留芳日只在孤舟浅水时　　义士歌　　　　　　　　　　　镏炳　鄱阳胡公字振祖当元之季以义起兵&#复郡治　纪功授饶州府判后从官军转战至浮梁与敌相　拒粮尽矢绝义不辱愤骂以身死之乡贡蔡渊仲　先生为之立传予作歌以表其节义焉至正甲午　也昆仑昼裂黄河决京畿地毛白于雪鬼毋啼秋天雨鱼武库兵鸣剑飞血黄屋播越烟尘张四海感激思勤王鄱阳胡公躯七尺义旗塞路寒无光鸢肩火色万里壮虎气电目千夫强城头阵云压鼓酾酒椎牛题露布破釜沉舟晓更征囊沙壅水宵还渡万乘千旟骠骑营转战直薄浮梁城孤军粮尽朝&#草间道人稀夜煮冰铁甲照霜弓影曲宝刀磨月水痕腥旄头芒射前星落恃勇骁腾身不却凄凉马革裹尸归谁复声名写麟阁郡侯纪绩笔如椽父老相传泫然三尺荒坟何处是忠臣后代子孙贤　　题方正学先生祠堂　　　　　　解缙燕歌一夜满都城大内罘罳火彻明无复看书延侍讲仍传天语劳先生两朝事往君恩在十族烟销诏草成为问精灵何处是雨花台畔子规声　　司农笏　　　　　　　　　　李东阳司农手中无寸铁夺笏击贼贼脑裂贼虽未死气已折奉天天子双泪横十年弃卿真负卿臣身区区劳记忆平原太守曾未识　　&#山大忠祠　　　　　　　　　倪岳人间恶鸟栖金屋海上楼船驾飓风国破忠臣惟有死天亡卷土亦无功英雄俯仰成遗恨元气分明托数公千古翔龙何处是精魂依旧绕行宫　　旌忠祠　　　　　　　　　　　戴冠唐琦一卫士初不闻名声思欲报王雠奋然竟捐生杀身虽易言几人能果行琦志不可夺口与心自盟事在义与否何计败与成金石或可革此心无变更死愿为厉鬼生愿为干城厉鬼杀寇贼千城扞敌兵取我舍生义愧彼偷生荣中有一腔血誓为吾君倾安知死庙食但求生结缨　　岳公祠　　　　　　　　　　　徐渭墓门朱戟碧湖中湖上桃花相映红四海龙蛇寒食后六陵风雨大江东英雄几夜乾坤博忠孝谁家俎豆同肠断两宫终朔雪年年麦饭隔春风　　孙忠烈公挽章　　　　　　　　前人行藩黄屋车何用上寿瑶&#酒未酣岂有满庭持汉节终无个士死淮南百年正气天为永一觉忠魂梦亦甘词客幽怀关世事悲歌重扣剑之镡　　送练中丞遗裔归家　　　　　谢肇浙　自金川门之变练公子宁以御史大夫抗节死阙　下阖门荼毒独有侍媵抱匝岁子匿民间得免展　转入闽为人佣保六世孙绮者为新宁陈孝廉掌　书记万历戊戌孝廉计偕入浙有江右生同舟生　先一夕梦练公持刺谒己心异之比入孝廉船见　书记侍侧雅&#不群指问何姓答曰姓练生心动　叩之曰得非吾里练中丞后乎绮不应而涕满　面生益疑骇穷诘之具得其状亟以百金为赎孝　廉不受遣绮绮不肯行曰以死殉国人臣之恒且　九族赤矣归将何为生益贤之归家具白当事者　以币来聘授以衣巾俾奉公祠官为置田庐百亩　一时闻者莫不叹息以为天道有知云燕山日黑黄尘起金川门外鼓声死长乐宫为瓦砾场殿庭流血成海水御史大夫练子宁手持三尺干雷霆覆巢自分无完卵一门百口归冥冥事去人亡二百载芦荻萧萧余故垒长陵楸柏已十围孤臣遗骨今安在钓龙台下水可楫新宁城东山嶪灌园谁能识法章佣肆犹堪藏李燮一日天回地转时千金购出练家儿若敖之鬼终不馁行路闻之皆歔欷我登锺陵山遥望石头城宁为孝孺死不作陈瑛生为君慷慨终一曲悲风飒飒江波绿　　于忠肃墓　　　　　　　　　王思任涕割西湖水于墓对岳坟孤烟埋碧血太白黯妖氛社稷留还我头颅掷与君南城得意骨何处暮杨闻　　孙少保挽诗　　　　　　　　　寇慎鼓声落日阵云屯衰草黄沙匝地昏血染虹霓光不散气凌石矢劲堪吞赤灰南陌飞精魄黄纸东厢表烈魂伟节于今留壮气森森玉树倚昆仑　　东湖谒樵夫祠　　　　　　　金绍先一担纲常自在肩沉渊漫数屈平贤九原甘作无名士千古谁为不死年日暮荒亭新俎豆烟消故国旧山川满腔热血应难碧化作湖光十顷莲　　题沃都司祠　　　　　　　　张大蕴委身锋镝捍孤城千载精忠贯日明赖有三良不避死遂令百姓得逃生风云时作英雄气月夜犹闻鼓角声几过丰祠增感慨夕阳古木乱鸦鸣　　殉难诗五首　　　　　　　　刘振之淅米向矛头枕戈卧城阙之死矢靡他誓洒一腔血遭际万分艰成就一个是但抛血肉躯千古无难事文章千古事忠孝百年身汉廷藜火在谁是学箕人身名同泡影生死等昼夜止余一寸丹千秋永不谢放鹤鹤情超呼龙龙性在一朝返太空神游天地外　　靖州苏太守死节　　　　　　梁方图符分几载刺荒州膏泽长同沅水流为守孤城坚壁垒独亲雄剑指旄头戈挥七里妖氛暗星堕遥天紫气收凛凛忠魂归未得芳名自有汗青留四山风急万松秋遗庙西泠枕碧流故国衣冠怀旧友孤忠日月表层楼赤虹剑血埋燕市白马银涛走越州圣世若修陪祀典汉家陵寝在昭丘

　忠烈部纪事
唐书姚思廉传思廉迁代王侍读高祖定京师府僚皆奔亡独思廉侍王兵将升殿思廉厉声曰唐公起义本安王室若等不宜无礼于王众眙却布列阶下帝义之听扶王至顺阳合泣辞去观者叹曰仁者有勇谓此人乎俄授秦王府文学王讨徐圆朗尝语隋事慨然叹曰姚思廉蒙素刃以明大节古所难者时思廉在洛阳遣使遗物三百段致书曰景想节义故有是赠安金藏传金藏在太常工籍睿宗为皇嗣少府监裴匪躬中官范云仙坐私谒皇嗣皆殊死自是公卿不复见唯工优给使得进俄有诬皇嗣异谋者武后诏来俊臣问状左右畏惨楚欲引服金藏大呼曰公不信我言请剖心以明皇嗣不反也引佩刀自刺腹中肠出被地眩而仆武后闻大惊舆致禁中命高医内肠褫桑楮紩之阅夕而苏后临视叹曰吾有子不能自明不如尔之忠也即诏停狱睿宗乃安当是时朝廷士大夫翕然称其谊自以为弗及也唐国史补颜鲁公之在蔡州再从侄岘家僮银鹿始终随之淮西贼将僭窃问仪注于鲁公公答曰老夫所记唯诸侯朝觐之礼耳临以白刃视之晏然尝草遗表及自为墓志祭文以置隅竟遇害于龙兴寺李怀光之反高贞公陷于河中与吕鸣岳张延英谋诛之事泄二将遇害怀光执之于庭辞气不挠又说怀光子璀驻军四十七日时李少保墉亦在险中录异记光启二年丙午正月一日壬午河东兵士入京师是时车驾已巡幸陈仓诸侯奔问相次而至河东之帅搜索都城诸朝士于新昌井窨中得奉常牛公丛及甥侄三四人与军将卢谦将往河东卢谦方有疾舍于井畔而去牛公既至河东晋王承迎禀敬逾于师资公亦以忠孝之道君臣之礼谕之焉朝廷故实政理体要晋王亦时访之于公焉是岁六月僖宗幸褒梁萧遘裴彻立襄王于长安号曰监国京辅左右洎江南河北皆传襄王教令以怀抚之或就加勋爵或征督贡奉亦使谏议大夫郑合敬与中官教令官告以入河东牛公谓晋王曰传闻圣上驻跸陈仓必恐南幸梁洋襄王之立非得众心盖萧裴辈嫉阉尹持权不欲扈卫南去故有此立有君在外襄王之教非真命也晋王勃然遂戮其使焚其教令月余道路阻绝不复得知朝廷之信牛公忧戚不怿因之遘疾晋王迭命医药或躬诣所居劝以饮食不能致损卢谦疾愈自西京乞食开道求公之信息亦达河东晋王嘉其诚节授以右职谓其左右将校曰事主勤尽有卢谦者吾将脱衣以衣之均食以食之岂复惜官爵重赏乎一旦医工忽谓牛公以行路谬传之信云襄王正位圣主升遐公失声号呼呕血而绝良久方苏自草遗表恳陈晋王忠孝诚节自言老病不能扈卫奔问辞旨激切览者感动公呜咽涕泗移时绝笔而薨晋王惊痛者久之斩医工以谢焉乃驲表俾卢谦奏于行在上闻于岐府下诏褒美赠牛公忠贞公卢谦授滑州别驾僖宗在蜀以司封郎中王慥授万年令兼御史中丞先次归京乙巳年驾回长安转右散骑常侍十二月二十五日乙亥蒲帅犯阙是夜三更驾出宝&#慥方寝疾不得扈卫自居平康里奔南山下自是杜门息迹养疾累月其夏襄王称制京师搜访具言教令峻切萧裴秉权中外畏惮慥不自安舁疾起既至伪诏加左常侍慥称疾不朝谢襄王使御医视之赐药物一无所受悲恸而薨朝野闻之莫不痛惜焉僖宗幸蜀黄巢陷长安南北臣僚奔问者相继无何执金吾张直方与宰臣刘邺于悰诸朝士等潜议奔行朝为群盗所觉诛戮者至多自是厄束内外阻绝京师积粮尚多巧工刘万余乐工邓慢儿角抵者摘星胡弟米生者窃相谓曰大寇所向无敌京城粮贮甚多虽诸道不宾外物不入而支持之力数年未尽吾党受国恩深志效忠赤而飞窜无门皆为逆党所使吾将贡策请竭其粮外货不至内食既尽不一二年可自败亡矣万余黄巢怜其巧性常侍直左右因从容言曰长安苑囿城隍不啻百里若外兵来逼须有御备不尔固守为难请自望仙门以北周元武白虎诸门博筑城池置楼橹却敌为御捍之备有持守之安也黄巢喜且赏其忠节即日使两街选召丁夫各十万人筑城人支米二升钱四十文日计左右军支米四千石钱八千贯岁余攻不辍而城未周以至于出太仓谷以支夫食然后剥榆皮而充御厨城竟不就万余惧贼觉其机出投河阳经年病卒邓慢儿善弹琵琶乐府推其首冠黄巢颇狎之因炙其右手托以风废终不弹礼之甚厚而未尝为执器奏曲每三五日一召入禁中辄与之金帛一旦谓其友曰吾尝闻忠节之士有死而已吾频为大寇所逼终不能为之屈节奏曲今日见召吾当就死不复归矣与妻女一儿诀别使者促之遂入见黄巢黄巢欣然谓曰汝乐官推所艺第一而久云风废吾亦信待于汝岂不致三两声琵琶乎不全曲也慢儿曰某出身应役朱紫之服皆唐天子所赐固不忍负前朝之恩以此乐乐于他人也巢大怒命斩之屠其家焉摘星胡弟善射发无不中巢甚爱之衣以锦服出入常在马前渭桥为官军所夺黄巢亲领兵以御之既至桥命米生引满以射凡发十数箭箭皆及远而不中黄巢诘之箭皆及远而不中物何也对曰圣唐兵士非亲即故故不中尔巢怒亦杀之辍耕录岳武穆王飞墓在杭栖霞岭下王之子云祔焉自国初以来坟渐倾圮江州岳氏讳士迪者于王为六世系与宜兴州岳氏通谱合力以起废庙与寺复完美久之王之诸孙有为僧者居坟之西为其废坏庙与寺靡有孑遗天台僧可观以诉于官时何君颐贞为湖州推官何君敬仲九思以书白其事田之没于人者复归然庙与寺无寸椽片瓦会李君全初为杭总管府经历慨然以兴废为己任而郑君明德元佑为作疏语曰西湖北山褒忠演福禅寺窃见故宋赠太师武穆岳鄂王忠孝绝人功名盖世方略如霍骠姚不逢汉武徒结志于忘家意气如祖豫州乃遇晋元空誓言于击楫赐墓田栖霞岭下建祀祠秋水观西落日鼓钟长为声冤于草木空山香火犹将荐爽于渊泉岂其破荡子孙尽坏久长规制典祊田隳佛宇春秋无所蒸尝塞墓道毁神栖风雨遂颓庙貌休留夜啼拱木踯局春开断垣泪落路人事关世教盖忠臣烈士每诏条有致祭之文岂狂子野僧搀国典出募缘之疏望明有司告之台省冀圣天子锡之圭璋褒忠义在天之灵激生死为臣之劝周武封比干墓事着遗经唐宗建白起祠恩覃异代疏成郡人王华父一力兴建于是寺与庙又复完美且杭州申明浙省转咨中书以求褒赠适赵公子期在礼部倡议奏闻降命敕封并如宋止加保义二字自我元统一函夏以来名人佳士多有诗吊之不下数十百篇其最脍炙人口者如叶靖逸先生绍翁云万古知心只老天英雄堪恨亦堪怜如公少缓须臾死此卤安能八十年漠漠凝尘空偃月堂堂遗像在凌烟早知埋骨西湖路悔不鸱夷理钓船赵魏公孟俯云岳王坟上草离离秋日荒凉石兽危南渡君臣轻社稷中原父老望旌旗英雄已死嗟何及天下中分遂不支莫向西湖歌此曲水光山色不胜悲高则诚先生明云莫向中州叹黍离英雄生死系安危内廷不下班师诏绝漠全收大将旗父子一门甘伏节山河万里竟分支孤臣尚有埋身地二帝游魂更可悲潘子素先生纯云海门寒日淡无辉偃月堂深昼漏迟万貔貅江上老两宫环佩梦中归内园羯鼓催花发小殿珠帘看雪飞不道帐前胡旋舞有人行酒着青衣林清源先生泉生云谁收将骨葬西湖已卜他年越沼吴孤冢有人来下马六陵无树可栖乌庙堂短计惭嫠妇宇宙惟公是丈夫往事重观如败局一龛灯火属浮屠读此数诗而不堕泪者几希然贼桧欺君卖国虽擢发不足以数其罪翻四海之波不足以湔其恶而武穆之精忠霭然与天地相终始死犹生也彼思陵者信任奸邪竟无父兄之念亦独何心哉故余亦有诗云精忠祠宇西湖上再拜荒坟感昔游断碣草深蒙奰屃空山日落叫軥輖天移宋祚难恢复帝幸燕云困卤囚逆桧阴图倾大业思陵无意问神州偷安甫遂邦家志饮痛甘忘父母雠信使比和怜屈膝策文南驻忍含羞两宫五国瞻征帜丹诏班师下节楼万里长城真自坏中兴武绩遂云休乌乎竟死奸邪手颠沛谁为社稷忧黯黯冤魂游狴犴纷纷雨泪洒貔貅唯余满地苌弘血不见中流祖逖舟氛已尘金匼匝冕旄终换铁兜鍪姓名竹帛书千载父子英雄土一丘老树尚知朝禹&#遗黎总解说工猷复田起废怜僧寺移檄褒嘉赖省侯圣世即今崇祀典伫看宠渥到松楸精忠宋所赐庙额此诗在未曾加封前作故云时至正己丑也宋丞相文公天祥其事载在史册虽使三尺之童亦能言其忠义翰林学士徐威卿先生世隆有诗挽之曰大元不杀文丞相君义臣忠两得之义似汉王封齿日忠如蜀将斫颜时乾坤日月华夷见岭海风霜草木知只恐史官编不尽老夫和泪写新诗可谓善风刺者矣虞伯生先生集亦有诗曰徒把金戈挽落晖南冠无奈北风吹子房本为韩仇出诸葛安知汉祚移云暗鼎湖龙去远月明华表鹤归迟何须更上新亭饮大不如前洒泪时读此二诗而不泣下者几希殉身录程国胜死鄱阳之难汪广洋应制赋诗挽之曰黑云如陈压艨艟血战消沉一代雄铁马降灵忠愤在金貂追爵圣恩隆张巡节重凌烟上纪信功高汗竹中生气尚疑君不死亘天终古作长虹明外史景清传燕师入诸臣死者甚众清独诣阙自归成祖命仍其官委蛇班行者久之一日早朝清衣绯怀刃入先是日者奏异星赤色犯帝座甚急成祖故疑清及朝清独着绯命搜之得所藏刃清知事不成跃起嫚骂成祖怒命剥磔死是夕成祖梦清绕殿为厉遂赤其族已而复为厉命发其先墓籍其乡转相攀染谓之瓜蔓抄村里为墟云毛吉传吉天顺五年擢广东佥事进副使巡高雷廉三州时民遭贼躏数百里无人烟吉不胜愤以平贼为己任成化元年二月新会告急吉率指挥阎华同知陶鲁合军万人至大磴破贼乘胜追至云岫山去贼营十余里贼弃营走上山众入贼营竞取财物贼驰下军遂溃吉且骂且战力绌遂被害方吉出军时赍千金犒委驿丞余文司出入已用十之三吉既死文悯其家贫以所余金授吉仆使持归治丧是夜仆妇忽坐中堂作吉语顾左右曰请夏宪长来举家大惊走告按察使夏埙埙至起揖曰吉受国恩不幸死于贼今余文以所遗官银付吉家吉负垢地下矣愿急还官无污我言毕仆地顷之始苏于是归金于官
　忠烈部杂录
老学庵笔记黄巢之入长安僖宗出幸豆卢琢崔沆刘邺于琮裴谂赵蒙李溥李汤皆守节至死不变郑綦郑系义不臣贼举家自缢而死以靖康京师之变言之唐犹为有人也笔记高贲亨作东湖樵夫传先伯父南郭翁尝曰革除间有樵夫鬻薪东湖之上人曰燕王为天子矣樵夫曰信乎遂投水而死吾闻诸故老姓名无传焉贲亨藏诸怀久矣虑其忘也为之传呜呼樵夫其采薇之徒与死于樵可以愧夫不死于官者矣革除之变吾闻死义者凡四人樵夫无名焉而其事传其不传者又未可知也传不传樵夫无与焉故曰采薇之徒也愿丰堂漫书杨髡发宋诸陵有裒其骨葬之者陶九成辍耕录所载以为唐义士&#瞿宗吉归田诗话所载以为林义士塾周公谨癸辛杂志则以为宋陵使罗铣者盖中宦云偃曝谈余余见宝佑年登科录第一甲一名文天祥字宋瑞小名云孙小字从龙年二十第二甲一名谢枋得字君直小名锺小字君和年三十第二甲二十七名陆秀夫字君实年十九是榜有忠臣三人皆少年也太平清话文山公与黄伯正手帖云&#州大姓起义旅相从者如欧阳冠侯等凡二十三家史多不载其名
</div>
    <div class="pagination">
<a href="官常典忠烈部_page49.html">上一页</a><span>...</span><a href="官常典忠烈部_page45.html">45</a><a href="官常典忠烈部_page46.html">46</a><a href="官常典忠烈部_page47.html">47</a><a href="官常典忠烈部_page48.html">48</a><a href="官常典忠烈部_page49.html">49</a><span class="current-page">50</span>
    </div>
    <div class="pagination"><a href="index.html">返回目录</a></div>
</body>
</html>
